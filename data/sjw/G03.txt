上在昌德宮。停常參·經筵。
大殿·王大妃殿·惠慶宮·中宮殿·淑昌宮,政院·玉堂單子問安。答曰,知道。
大殿·王大妃殿·中宮殿,朝廷二品以上·六曹堂上單子問安。答曰,知道。
陳賀罷後,政院·玉堂·藥房口傳問安。答曰,知道。
正言李殷模啓曰,臣誠信不足見孚,言議不足取重,不合於是職,臣固自知,事在目下,所關非細,不審犯者之爲誰,果有一言之妄發矣。相臣之輕視臣言,全事掩諱,已足爲淸朝之羞,而僚列之不諒臣心,謂之凌蔑者,無乃過乎?噫烟茶雖係微物,斤數至於百,則如此饋遺,前所未聞,適然之現捉如許,則安知其他物之稱是者又幾何耶?當初之苟囑該堂,號令廛人,拔去法府現捉之物,可見其不有國法,惟貨是貴,而猶屬簠簋不飾者之例態,固不足深責,而臣言雖不可畏,職乃臺閣,彼相雖不自重,位是具瞻,事端旣發,則固當屛出胥命,引罪首實,而乃反恬不知愧,悍然無動,過了二宿,强投一箚,全無恧縮自訟之意,滿帶譏慢,不平之氣,自爲之事,諉之不知,已査之案,請以更究,其誰欺乎?臣言雖多,謂不足取信,則試以相臣之箚,法府之啓,反覆參互,自可立見,駄來進封之說,朴漢旣已丁寧納供,則猶不敢全然諱之,乃以夤緣往來,藉臣爲說等語,隱然歸之於若有苗脈,實則不知之科,其誠欲巧而反拙矣,若使彼相,眞箇不知,則圖囑該堂,號令廛人,果何人也?縱門孼而偵探,招胥吏而囁嚅,又何事也?朴漢是遐鄕馬卒之賤,則渠安敢以大臣所不知之事,僞傳,分付,而該堂亦何可輕聽其言,還推廛人,顚倒出給乎?假令朴漢,如欲藉重而圖脫,則雖謂之某宅貿來,可也。何必某宅進封乎?相臣則曰,朴漢賣己,臣則以爲,相臣反賣朴漢也,至若甚於解殺之語,尤不滿一哂,解不以殺人名,人必無謂解殺人者,彼大臣未嘗以受此等厚饋,名於世,慈山馬卒,寧敢藉以相臣乎?噫,搢紳之間,廉防爲大,人臣之義,無隱爲重,而身爲大臣,甘心冒犯,力抗公議,其何以張四維而飭百僚乎?況此大臣貪財好貨,卽通國之所知,如畿郡全境之田,嶺邑逐年之木,不一而足,臣初非欲彈相臣始末,而猶且置之,則今反言旣見輕,心未見諒,臺風之不古,朝綱之不尊,莫不由臣而然矣,以此以彼,其何敢一刻晏然於臺次乎?請命遞斥臣職。答曰,勿辭,退待物論。
傳于洪國榮曰,都承旨入侍。
蔡弘履以禮曹言啓曰,太廟歲首展謁吉日,以何間推擇乎?敢稟。傳曰,從近擇入。
又以禮曹言啓曰,以太廟歲首展謁吉日推擇事草記,從近擇入事,命下矣,令日官推擇,則今正月初三日爲吉云,以此日定行乎?敢稟。傳曰,知道。
又以禮曹言啓曰,太廟歲首展謁日,一體展謁於永禧殿,而酌獻禮之年,歲首展謁,只行於太廟事,曾已下敎矣。今年卽永禧殿酌獻禮年次,今番太廟展謁時,永禧殿展謁之禮,不爲磨鍊之意,敢啓。傳曰,知道。
又以禮曹言啓曰,以景慕宮歲首展拜取稟草記,太廟展謁日,同爲事,命下矣,依聖敎,景慕宮展拜吉日,以太廟展謁日,同爲擧行之意,敢啓。傳曰,知道。
又以禮曹言啓曰,景慕宮展拜,每於孟春·孟秋取稟事,定式矣,今春展拜吉日,以何間推擇乎?敢稟。傳曰,當同爲矣。
又以禮曹言啓曰,每年親耕,歲首以稟事,曾已定式矣,今正月二十六日先農祭親行及親耕等節,何以爲之乎?敢稟。傳曰,安徐。
鄭民始啓曰,明日新舊番軍兵親臨歲首犒饋時處所,以何處爲之乎?敢稟。傳曰,春塘臺爲之。
以備忘記,傳于蔡弘履曰,日昨前戶判處分,卽以度支事,而以多年嘗饍之臣,舊歲新年,出罷不在朝,予亦思念,況在下者之耿結乎?本罪與不發覺之郞僚有異,且與續大典逋欠自首守令勿論罪之律,亦似逕庭,而至於初旣不審,晩始摘發,難免重責,則在朝家明賞罰之意,宜自判堂始,故有此處分矣,然歲已翻矣,況藥院重任乎?前判書具允鈺敍用,藥房提調仍任,其令牌招。
傳于徐有防曰,右副承旨入侍。
徐有防啓曰,藥房提調具允鈺,時無職名,令該曹口傳付軍職,何如?傳曰,允。
兵曹口傳政事,副司直具允鈺。
蔡弘履啓曰,正朝望闕禮,依例爲之意,敢啓。傳曰,知道。
徐有防啓曰,卽者議政府錄事來言,右議政鄭弘淳,卽因正言李殷模避辭,情跡萬萬震懍,不敢偃處城闉,今方逬出城外,仍納命召,何以爲之?敢稟。傳曰,勿待命事傳諭,仍傳命召。
徐有防,以兵曹言啓曰,信漢符各處分給別單中,有增減處更爲修正以入之意,敢啓。傳曰,知道。
鄭民始,以兵曹言啓曰,今正月初三日宗廟景慕宮擧動時,本曹補把京畿驛馬十五匹依例入把之意,分付本道,何如?傳曰,允。
己亥正月初一日辰時,上御誠正閣。右副承旨入侍時,右副承旨徐有防,記事官鄭東浚·金勉柱·李信祜,以次進伏訖。上命書傳敎曰,春者生物之始,仁者爲治之本,古昔聖王,每當履元開泰之時,益切仁民愛物之意,甚盛節也。惟予寡人,非敢曰憫恤我元元,懷保我元元,克盡憂民之方,而至若時雨時暘之或愆,冬寒夏暑之曰咨,耿耿一念,實未嘗暫弛于中,矧玆三陽初回,萬物載新,而嗟,我小民,春窮轉甚,活計索然,從而催科竝起,疾苦多端,以言乎田賦,則雖曰惟正之供,盎粟之儲,已盡於冬糴,來牟之利,未收於春畝,而徵督未已,菙楚相繼,興言及此,玉食靡甘,凡我長吏,果能體予此心而軫念之歟。以言乎身布,則雖是夫里之制,大東小東,杼軸其空,黃口白骨,簽括相續,甚至冬暖而呼寒,手織而無衣,而縣吏催呼,程限莫諭,興言及此,錦衣何安?凡我長吏,亦能體予此心而顧恤之歟,倉糴爲民而設,而穀簿虛擁,每致艱食之歎,農作生穀之原,而耕斂不省,未聞補助之惠,且今諸道告飢,賑事方棘,所以蠲減之散貸之者,予已無少惜焉,凡我長吏,其能體予此心,着意賙救歟。嗚呼,捐瘠之狀,殿屎之苦,不待烏昧之採進,流民之圖上,而如在目中,每思庚癸之呼,自切乙丙之憂,而分予憂牧予民者,惟長吏也,多般設施,悉心濟活,如富弼之在靑州,范仲淹之在湖上,則非但予寡人忘宵旰之慮,其在士大夫存心愛物之道,必有所濟矣。噫,苟欲使斯民,得免塡壑之患,期致含哺之樂,則當務之所先者,惟耕織是已,不奪其時,不擾其民,盡力乎工夫之業,然惟旱澇之不均,霜雹之爲災,此固在寡人對越之誠否,而又如董飭之道,勸課之方,亦豈不在於守土觀風之臣勤怠之如何乎?目今獻發已過,耕織之事,將自今伊始,尤宜惕念,俾蔀屋終歲有同春之意事,下諭于八道兩都留守。仍命退,承史以次退出。
上在昌德宮。停常參·經筵。
夜二更,流星出鬼星下,入東方天際,狀如拳,尾長三四尺許,色赤,光照地。
傳于洪國榮曰,都承旨入侍。
鄭民始,以宿衛所言啓曰,明日春塘臺內犒饋時,應參入直將士軍兵,待標信下,發令箭調發待令之意,敢啓。傳曰,除標信調發。
柳義養啓曰,祈穀祭親祭祭文,當爲製進,藝文提學洪國榮,待明朝牌招,何如?傳曰,允。
蔡弘履,以弘文館言啓曰,本館上番應敎臣沈豐之,下番副修撰臣南鶴聞,俱以祈穀大祭祭官,今日肄儀時,晝仕出去之意,敢啓。傳曰,知道。
鄭民始,以備邊司言啓曰,會寧開市,旣已完畢,令承文院撰出回咨,別定禁軍,騎撥下送于義州府使之傳給鳳城將處,以爲轉送北京之地,何如?傳曰,允。
以備忘記,傳于柳義養曰,臺言雖甚張皇,卿何引義之過當乎?昨欲敦勉,而滚擾未果矣,卿之所叨之職,大官也,臺臣之因微事,而以噴薄之說,侵困備至,全無敬大臣之意,予固爲朝廷嗟嘆之不暇,則卿又奈何,自輕其官,而若是處義乎?挽卿行之是急,姑未長語,玆遣史官,略諭予至意,卿其念此,卽止已發之行,以尊堂陛,以重體貌事,卽令史官傳諭于右議政。仍傳命召。
柳義養啓曰,正言李殷模引避退待,以至經宿,尙未處置,事甚未安,除在外外,正言韓晩裕,卽爲牌招,以爲處置之地,何如?傳曰,允。
柳義養,以義禁府言啓曰,明日擧動時,大駕各差備都事,當爲備員,本府都事柳文範遷轉之代,令該曹口傳差出,以爲分排之地,何如?傳曰,允。
吏曹口傳政事,義禁府都事李東憲·林永孝·張翼大。
鄭民始,以兵曹言啓曰,今正月初三日宗廟展謁後,詣景慕宮展拜時,以何營軍兵隨駕,何營軍兵留陣,而馬步軍以幾番幾哨磨鍊乎?敢稟。傳曰,訓鍊都監隨駕,禁御兩營留陣,留陣軍兵騎兵各二番,步軍各二哨,磨鍊,可也。
傳于柳義養曰,同副承旨馳詣社壇奉審後,祭物祭器祭井看審,諸執事,進排官,摘奸以來。
傳于柳義養曰,騎馬一匹立之。
祭酒宋德相疏曰,伏以,臣之造朝,倐已二十餘日,絲毫無補,恩數徒侈,前後米肉之饋,品服之賜,無非出常之渥,而臣怵義含榮,雖不得不冒受,然中心惶愧,有不勝言,廩典旣厚則常祿竝受,殆無異於壟斷之罔利耳,先臣曾於孝·顯·肅三朝,秪受廩典,力辭常祿,三聖祖輒皆許之,以安其心,臣雖不敢比擬於先臣,而殿下以三聖已行之例,特施於微臣,則亦豈非盛德美事耶?至於昨日歲饌之命,尤是誤恩,而其中半百之金,乃是不貲之物,內帑之儲,雖異經費,當此歲荒民飢之時,出以補賑,如臣先祖所以告我聖祖者,則可活幾箇窮民,而今乃猥施於百無一用之賤劣如臣者,豈非萬萬失當者乎?孟子曰,無處而饋,是貨之也,焉有君子而貨取乎?臣雖不肖,亦不至自處於苟賤饕冒之地也,是以昨今筵中,屢煩天聽,而誠未見孚,只歸例讓,退伏旅次,尤增悶隘,夫人臣有賜於君,一辭再辭而猶不獲請,則或有黽勉受之者,而今臣則左右思量,不得命則不敢止矣。伏乞聖明,念古人辭受之嚴,察微臣肝膈之懇,歲饌過盛之恩,祿俸輸致之命,竝令收還,使微臣不至喪廉沒恥之歸,千萬幸甚,臣無任屛營祈懇之至,謹昧死以聞。答曰,省疏具悉卿懇。昨於入侍,已聞卿奏,卿章又如此,亦以先正故例爲言,豈不體諒?所辭竝依允,此批答遣史官傳諭于儒賢處。
上在昌德宮。停常參·經筵。
大駕詣宗廟入齋室後,政院·玉堂·藥房口傳問安。答曰,知道。
宗廟·永寧殿展拜,還入齋室後,政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
大駕詣景慕宮,入齋室後,政院·玉堂·藥房口傳問安。答曰,知道。
展拜還入齋室後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
以正言韓晩裕牌不進罷職傳旨,傳于柳義養曰,只推,更爲牌招。
以問安承旨啓辭,傳于徐有防曰,同副承旨進去。
鄭民始,以兵曹言啓曰,今正月初六日社稷擧動時,本曹補把京畿驛馬十五匹依例入把之意,分付本道,何如?傳曰,允。
事變假注書朴師默書啓,臣敬奉聖敎,馳往傳諭于果川縣上北面社堂里議政府右議政鄭弘淳處,則以爲,無狀賤臣,罪在罔赦,求死不得,逬伏鄕廬,鈇鉞之降,伏地以俟,千萬不意,史官儼臨,傳宣聖旨,首尾百餘言,慰諭備至。臣奉讀未半,自不覺感泣之被面,臣行己無素,旣陷懲貪之律,跡涉分疏,又犯慢上之罪,貽辱朝廷,猶屬細故,律以邦憲,金木猶輕,虛辱聖恩,尤增戰懍,情踪危蹙,數行附奏,亦未敢張皇,惟望遄伏王章,以嚴國體云矣,敢啓。傳曰,知道。
正言韓晩裕啓曰,正言李殷模,以臣誠信不足見孚,言議不足取重,不合於是職,臣固自知,事在目下,所關非細,不審犯者之爲誰,果有一言之妄發矣。相臣之輕視臣言,全事掩諱,已足爲淸朝之羞,而僚列之不諒臣心,謂之凌蔑者,無乃過乎?噫烟茶雖係微物,而斤數至於二百,則如此饋遺,前所未聞,適然之現捉如許,則安知其他物之稱是者又幾何耶?當初之苟囑該堂,號令廛人,拔去法府現捉之物,可見其不有國法,惟貨是貴,而猶屬簠簋不飾者之例,態固不足深責,而臣言雖不可畏,職乃臺閣,彼相雖不自重,位是具瞻,事端旣發,則固當屛出胥命,引罪首實,而乃反恬不知愧,悍然無動,過了二宿,强捉一箚,全無恧縮自訟之意,滿帶譏慢不平之氣,自爲之事,諉之不知,已査之案,請以更究,其誰欺乎?臣言誰多,謂不足取信,則試以相臣之箚,法府之啓,反覆參互,自可立見,駄來進封之說,朴漢旣已丁寧納供,則猶不敢全然諱之,乃以夤緣往來,藉臣爲說等語,隱然歸之於若有苗脈,實則不知之科,其誠欲巧而反拙矣,若使彼相,眞箇不知,則圖囑該堂,號令廛人,果何人也?縱門孼而偵探,招胥吏而囁嚅,又何事也?朴漢是遐鄕馬卒之賤,則渠安敢以大臣所不知之事,僞傳,分付,而該堂亦何可輕聽其言,還推廛人,顚倒出給乎?假令朴漢,如欲藉重而圖脫,則雖謂之某宅貿來,可也。何必曰,某宅進封乎?相臣則曰,朴漢賣己,臣則以爲,相臣反賣朴漢也,至若甚於解殺之語,尤不滿一哂,解不以殺人名,人必無謂解殺人者,彼大臣未嘗以受此等厚饋,名於世,慈山馬卒,寧敢藉以相臣乎?噫搢紳之間,廉防爲大,人臣之義,無隱爲重,而身爲大臣,甘心冒犯,力抗公議,其何以張四維而飭百僚乎?況此大臣貪財好貨,卽通國之所知,如畿郡全境之田,嶺邑逐年之木,不一而足,臣初非欲彈相臣始末,而猶且置之,則今反言旣見輕,心未見諒,臺風之不古,朝綱之不尊,莫不由臣而然矣,以此以彼,其何敢一刻晏然於臺次乎?引嫌而退,言或過實,意在擧職,諫官體重,豈可輕遞?請正言李殷模出仕。答曰,依啓。
以社稷祈穀大祭受押單子,傳于徐有防曰,親押。
傳于鄭民始曰,明日親押時雲寶劍,以今日雲寶劍爲之。
傳于鄭民始曰,左承旨,右承旨入侍。
校理李度默,副修撰南鶴聞等箚曰,伏以,臣等於正言韓晩裕處置之啓,竊有所訝惑者,臺閣處置,本無踰日之規,而經宿不出,黽勉始膺,有若厭避者然,及其論啓之際,又復矛盾說去,不成體段,夫臺臣之言,旣云過實,則何不寘之落科,而反請出仕乎?言事之臺臣,旣被過實之斥,則雖欲出仕,何可得也?意則實在於落科,而言則强請其出仕,如此論議,前所未聞,不意臺閣風采,若是其依違苟且也,臣等謂正言韓晩裕亟施譴罷之典,宜矣。取進止。答曰,省箚具悉。所請依施。
蔡弘履啓曰,卽者議政府錄事來言,右議政鄭弘淳,情地懍蹙,不敢偃伏近城之地,今方轉尋鄕路云,係是大臣去就,敢啓。無批答。
領府事李溵箚曰,伏以,月正元日,臨殿受賀,體元對時,茂膺休慶,臣不勝區區攢祝之至,臣之一疾,今已經歲矣。症形屢變,床簀爲命,竟不得致身於呼嵩之列,伏況廟宮展禮,社壇祈年,親勞玉趾,百僚奔奏,而陪扈之班,臣又末由自力,有臣如此,不如無生,箚牘頻煩,雖極惶悚,闕禮罪大,未敢自揜,玆不得不昧死請譴。伏乞聖明,亟降威罰,以爲具俺之警,千萬顒祝,取進止。答曰,省箚具悉卿懇。一時無妄,自可勿藥,卿其安心勿辭,益加善攝焉,仍傳曰,此批答,遣史官傳諭于領府事。
己亥正月初三日辰時,上御誠正閣。都承旨入侍時,行都承旨洪國榮,記事官鄭東浚·金勉柱·李信祜,以次進伏訖。國榮曰,夜間聖體候,若何?上曰,一樣矣。上曰,王大妃殿進御二錢重人蔘粟米飮一貼煎入。出榻敎上曰,惠慶宮進服三錢重人蔘粟米飮一貼煎入。出榻敎仍命退,承史以次退出,
上在昌德宮。停常參·經筵。
親押罷後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于徐有防曰,藝文提學牌招,應製科次。
傳于徐有防曰,科次入侍,諸承旨同爲入侍。
傳于徐有防曰,白綿紙四百卷,見樣草注紙四十卷,草注紙一百卷入之。
正言李殷模啓曰,臣以孤孑之蹤,不宜妄有論列,輕觸忌諱,而久縻言職,含默是懼,事在目下,聽聞甚駭,草草一語,略擧其實,不意究竟,當着時相,早晩顚沛,跋足而俟,果然僚臺處置出,而臣之所料,不幸有中矣。噫,近日草事,成一證案,彼僚臺亦有耳目,萬無不見聞之理,而猶且曰過實,此而過實,則朴漢之招,法府之査,其將謂之虛境幻影耶?夤緣出入,藉臣爲說,以相臣之自明,尙不得全沒事實,而僚臺則無難乎質言其過實,其果有別般明知而然耶?旣知其過實,則何不曰某事過實,某言過實,眞的說去,駁臣妄言之罪,而今乃以過實擧職等語,雙條竝貫,拖東指西,隱映簛弄,惟意譏嘲,以至於强置立科而極矣,未知僚臺爲相臣地耶,爲臺閣地耶,使臣而出耶?不之出耶,情能所在,令人代羞,至於畿田嶺木,臣非不知連營牟利之一一備論,而以古人已甚之戒,不欲索言,微發言端,則僚臺於此,謂人可欺而謂之過實歟?此是幾年之所經營,一世之所喧傳者,僚臺雖欲獨爲之掩覆,得乎?臣之數行論啓,竊自附於懲貪汚禆淸明之意,而初旣見輕於相臣,今又被斥於僚臺,官職去就,非所可論,擬卽自引,以靖私義,而及入闕中,始聞有堂箚之論處置者,此又臣難進之一端,門限已迫,控籲路阻,不得不章皇退出,今始冒沒來避,臣之所失,於是尤大,以此以彼,其何可一刻晏然於臺次乎?請命遞斥臣職。答曰,依啓。
己亥正月初四日辰時,上御誠正閣。都承旨入侍時,行都承旨洪國榮,記事官鄭東浚·金勉柱·李信祜,以次進伏訖。國榮曰,夜間聖體候,若何?上曰,一樣矣。上曰,惠慶宮進服三錢重人蔘粟米飮一貼煎入。出榻敎仍命退,承史以次退出。
上在社稷,停常參·經筵。
大駕詣社稷,入幕次後,政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
省牲·省器罷後,政院·玉堂·藥房口傳問安。答曰,知道。
親祭罷後,政院·玉堂·藥房·朝廷,二品以上·六曹堂上口傳問安。答曰,知道。
大駕還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于鄭民始曰,侍衛軍兵雨具。
以問安承旨啓辭,傳于徐有防曰,右副承旨進去。
鄭民始,以宿衛所言啓曰,依下敎,本所所管軍兵等處,設粥分饋事,分付各該營,使之擧行之意,敢啓。傳曰,知道。
鄭民始,以兵曹言啓曰,依下敎,隨駕禁軍及駕後禁軍與武藝別監·內吹螺赤·標下軍兵等處,設粥以饋之意,敢啓。傳曰,知道。
鄭民始,以訓鍊都監言啓曰,依下敎,本營隨駕軍兵等處,設粥分饋之意,敢啓。傳曰,知道。
鄭民始,以禁衛營言啓曰,依下敎,本營隨駕軍兵及留陣軍兵等處,設粥分饋之意,敢啓。傳曰,知道。
鄭民始,以御營廳言啓曰,依下敎,本廳隨駕軍兵及留陣軍兵等處,設粥分饋之意,敢啓。傳曰,知道。
上在昌德宮。停常參·經筵。
鄭民始,以都摠府言啓曰,今日入直宣傳官武兼及有廳軍士中日習射,請出標信。傳曰,知道。
又以宿衛所言啓曰,今日中日日次矣,本所所管入直部將·守門將·禁軍扈衛軍官·武藝別監及內外營入直軍兵等,待標信下發令箭,分送試所之意,敢啓。傳曰,知道。
傳于洪國榮曰,都承旨入侍。
備忘記,傳于鄭民始曰,堂啓旣請譴罷,則不可以事在無妄,有所持難,雖命依施,俾伸廉防,而闕門不開,元非傳語遲滯之故,則是守宮承旨之不職也。況所坐旣甚微細,亦不可以此輕遞司馬重任,前判書李徽之敍用,仍任兵曹判書。
蔡弘履啓曰,兵曹判書李徽之仍任事命下矣,卽爲牌招,命召傳授,何如?傳曰,允。
柳義養啓曰,行兵曹判書李徽之牌不進推考傳旨,今方捧入,而命召傳授,一時爲急,如是違牌,事甚未安,更卽牌招,何如?傳曰,允。
蔡弘履啓曰,卽者校理李度默,副修撰南鶴聞,謂有情勢,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,玉堂上下番俱空,事甚未安。應敎沈豐之,副應敎鄭志儉,校理金憙,副校理洪明浩·沈念祖,竝卽牌招,以爲推移入直,何如?傳曰,允。
柳義養啓曰,卽者議政府右議政鄭弘淳,又使錄事來納命召,何以爲之?敢稟。傳曰,遣史官更爲傳授。
備忘記,已自起居注時,知其純勤服勞亦多矣,每欲下敎而未果,日前筵中,旣有提敎者,幼學尹翊東相當職調用。
以戶曹參判洪樂春初度呈辭,傳于蔡弘履曰,許遞。
有政。吏批,判書鄭尙淳進,參判徐浩修進,參議李義翊牌不進,左副承旨蔡弘履進。以李義弼爲承旨,安廷玹·尹得孚爲正言,李儒慶爲修撰,具允鈺爲工曹判書,徐有慶爲兵曹參判,蔡濟恭·李徽之爲知經筵,鄭昌聖爲同義禁,韓㵛爲奉常僉正,金復根爲尙衣僉正,李義存爲兵曹佐郞,申光鼎爲繕工主簿,洪留浩爲廣興主簿,曺翬振爲長興主簿,趙鎭憲爲金浦郡守,兪漢緯爲廣興副奉事,尹翊東爲假監役,具允鈺爲瓦署提調,李徽之爲司僕提調,洪樂春爲惠民提調,趙彦哲爲直講,李兢淵爲注書,宋德相爲戶曹參判,禮賓直長金尙選,典牲直長金鍰相換,奉敎徐龍輔單付,兼校書博士徐龍輔單付。
兵批,行兵曹判書李徽之未肅拜,參判未差,參議李謙煥入直進,參知洪樂彬病,右副承旨徐有防進。副司直任希敎·李鎭衡,副司果李殷模。
柳義養啓曰,新除授注書李兢淵,卽爲牌招,何如?傳曰,允。
徐有防啓曰,新除授修撰李儒慶,一體牌招,以爲推移入直,何如?傳曰,允。
傳于蔡弘履曰,人日泮製,明當設行,藝文提學待明朝牌招
蔡弘履,以禮曹言啓曰,社稷署大門東挾門鎖鑰,至於破傷自開之境,而本署官員,趁不報本曹,事極可駭。其鎖鑰爲先令該曹卽速改備,本署當該郞廳,不可無論罪之道,而本曹請推之外,無他可施之罰,何以爲之?敢稟。傳曰,拿處。
又以禮曹言啓曰,來己亥年正朝陳賀時,惠慶宮陳賀,當爲磨鍊,而在前如此之時,旣有權停進表裏之例,今亦依此擧行之意,敢啓。傳曰,知道。
鄭民始,以兵曹言啓曰,今正月初五日,仁政門百官朝參日次,而社稷祈穀大祭動駕相値,在前如此之時,有退行之例,而法典內,當月十一日,二十一日,二十五日,皆是應行之日,以何日定行乎?敢稟。傳曰,以十六日爲之。
蔡弘履,以成均館官員,以行大司成意言啓曰,今日朝後,居齋儒生等,有捲堂之擧,臣聞卽馳詣泮宮,招集諸生,問其捲堂之由,則諸生等書進所懷以爲,臣等於今日朝食堂時,儒生來會者,至於百四十人,最下二榜,初不入堂,而入堂額數,猶復過百,故以榜之久近,年之多少,較量區別,使之出堂,則出堂之際,年多者以榜後而出,榜先者以年少而出,次第出去,反縮額數,故兩班首勸入,其當入者則互相推讓,終不肯更入,在堂諸生,亦以爲,當入之人,旣不能同參,則義有所不安,各自引去,遂至齊出之境,臣等忝居首善之地,奉承節目,亦旣有年,而每當溢額計數之際,或升堂而旋出,或在門而不入。又從以下吏屈指枚數,去者旣極無聊,留者又甚難安,黽勉苟且,愧赧恒切矣。至于今日,有此空堂之擧,則在臣等私分,極知惶悚,而初旣引義而出堂,則其在廉隅,不敢更入,縮伏齋舍,恭竢譴罰云,臣以聖廟空堂,事體極爲未安之意,縷縷開諭,多般勸入,而諸生等終不回聽,無意還入,何以爲之?敢啓。傳曰,朝家之定制,卽申明舊典,且此舊典,卽先王朝成憲,向者考見當初節目,則伊時亦就元額外加增者也,此乃申明也,諸生何若是乎?卽爲勸入草記。
又以成均館官員,以行大司成意言啓曰,臣伏承本館草記批答,招致諸生傳宣聖旨,仍爲勸入,則諸生等以爲,臣等非不知瀆擾之爲罪,而其在廉隅,不得不相率捲堂矣,及奉聖敎,誨諭諄諄,臣等不勝惶感,謹當還入云,故仍設食堂,臣則退去之意,敢啓。傳曰,知道。
柳義養,以吏曹言啓曰,新除授旌義縣監全佐天呈狀內,矣身老母年今七十歲,海島之邑,法不當冒赴云,親年七十者,勿許三百里外遠邑守令事,載在法典矣,旌義縣監全佐天,依例改差,何如?傳曰,允。
又以吏曹言啓曰,侍從臣父年七十者,每於歲初抄啓加資事,載在法典矣,侍從臣父年七十人員,別單書入之意,敢啓。傳曰,知道。
徐有防,以戶曹言啓曰,取考法典,則翁主房新宮時,免稅八百結,而舊宮時則祭位條二百結,限四代劃給事載錄矣。和順翁主房,和協翁主房,今爲舊宮,而時存免稅之數,和順翁主房則一千四百九十三結二十二負一束內,元結一千二百七十三結五負六束,有土二百十結十六負五束,和協翁主房則一千七百三十三結八十四負八束內,元結一千六百六十四結九十九負三束,有土六十八結八十五負五束。依法典祭位條二百結外,今年爲始,竝爲出稅上納之意,分付各道,何如?傳曰,更待下敎擧行。
又以戶曹言啓曰,卽接廣興倉所報,則祭酒宋德相當朔祿俸,依傳敎輸納于所住處,則以爲,旣受廩典,又領常祿,實有龍斷之嫌,敢以此告于入對時,今方復入文字辭免計,倉所輸來祿俸,不敢領留,以此意聞于該曹如何云,不爲領受,何以爲之?敢稟。傳曰,知道。
柳義養,以義禁府言啓曰,副司直宋煥喆禁推事,傳旨啓下矣。宋煥喆下去洪忠道懷德地云,依例發遣府書吏拿來,何如?傳曰,待待命拿囚。
鄭民始,以訓鍊都監言啓曰,去夜初更量,幼學洪札,本局邏卒處,犯夜被捉,故依例移送秋曹之意,敢啓。傳曰,知道。
柳義養,以刑曹言啓曰,因訓鍊都監啓辭,去夜初更量,犯夜被捉人幼學洪札,移送秋曹事命下矣,犯夜人洪札,依律文決笞三十度之意,敢啓。傳曰,知道。
己亥正月初六日,兼春秋朴行淳。刑曹啓目,因許擊錚,成龍錫殺獄供辭,上裁,何如?啓。傳曰,依允。當初龍錫之傅生,雖出於欽恤之意,而大抵婢夫,元無不償命之律,已自最初行査之時,起疑于中,亦已提敎於龍錫酌處之判付矣。到今許之供,如此是隱,則不可不更加詳査處之是如乎?卽令道臣親執明覈,出意見論理啓聞爲良如敎。
己亥正月初六日巳時,上御誠正閣。都承旨入侍時,行都承旨洪國榮,記事官鄭東浚·金勉柱·李信祜,以次進伏訖。國榮曰,夜間聖體候,若何?上曰,一樣矣。上曰,惠慶宮進服三錢重人蔘粟米飮一貼煎入。出榻敎上命書傳敎曰,明日朝講爲之,儒賢近已病差,日候亦將解凍,此後經筵稟,依例入之。上曰,諸承旨持公事入侍。出榻敎命退,承史以次退出。
上在昌德宮。停常參,只朝講。
未時·申時,日暈兩珥,暈上有冠,冠上有背。
藥房都提調徐命善,提調具允鈺,同副承旨柳義養啓曰,昨日親享社壇,徹宵將事,侵曉還宮,伏未審衣間,聖體,若何?勞動之餘,不瑕有傷損之節乎?今日臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等,不任區區憂慮,敢來問安,竝此仰稟。答曰,知道。下敎日入侍,宜矣。
傳于洪國榮曰,都承旨入侍。
鄭民始啓曰,臣依定式,進詣仁政殿月臺,入直禁軍等軍裝服色點考,則入直戎器,自該營修補次持去,姑未入來,以自備戎器逢點而皆無頉,仍以傳敎內辭意勞問,則亦皆好在云矣,敢啓。傳曰,知道。
以吏曹參議李義翊牌不進罷職傳旨,傳于李義弼曰,只推。
李義弼啓曰,臣承命與藝文提學洪國榮,偕往泮宮,儒生試取,收券七十六張捧入之意,敢啓。傳曰,入侍。
李義弼,以弘文館言啓曰,副應敎鄭志儉,校理金憙·李度默,副校理洪明浩·沈念祖,副修撰南鶴聞疏批已下,竝卽牌招察任,何如?傳曰,允。
鄭民始,以司僕寺官員,以一二提調意言啓曰,本寺分養馬,如有故失瘦瘠病傷不馴,則每於畢上納後抄出,分授營邑,依法典施罰,而有赦令則例皆蕩滌矣,今年所納分養馬有頉營邑現告成冊,今始齊到,而係是宥旨前事,似不當循例施罰,何以爲之?敢啓。傳曰,昨年處分時,旣有明年決不饒貸之敎,則當如法勘論,而又曰赦令不可不信,則營邑之不爲警愓,雖甚駭然,亦非勿揀赦典者,今年特爲蕩滌。
戶曹判書金華鎭疏曰,伏以,三陽開泰,萬品昭蘇,法殿受賀,邦命維新,社壇祈年,聖德愈光,臣民忭祝,曷有其極?顧今一初淬礪,百度惟貞,雖在微官末僚,罔不難愼,而迺以度支重任,猝然加之於百無一可之臣身,臣始也感惶,終焉憂懼,歷屢日而不知所以自措也。適當盛禮連行,分義爲重,職忝駿奔,推諉無路,雖不得不黽勉承命,自念去就之顚例,深切私心之兢蹙。噫六官之長,敦非不重,而至於是任,一國財賦之出入摠焉,四方民命之休戚係焉,況今災荒荐臻,租稅漸縮,甁罍俱罄,經用難繼,雖使善理財者當之,猶且瞠然却走,今以臣荏弱短拙,技倆畢露者,其於此時此職,夫豈一毫彷彿乎哉?念臣不肖,世受國恩,自知其無能爲役,而又蒙聖明眷毗之私,猥廁朝廷任使之末,中心感激,寤寐若驚,天高地厚,糜粉難酬,生死向前,夷險何擇,若其才所不逮,力所不及,誠亦無如之何。臣若徒感聖渥,不量而入,終致僨國事而速臣災,則一身狼狽,縱不足恤,而其奈負殿下罔極之恩,傷殿下則哲之明何哉?反復揣量,冒當無路,玆敢略入文字,披瀝情實。伏乞聖慈,天地父母,俯垂鑑諒,亟許鐫改臣職名,使重務毋曠,微分獲安,公私不勝幸甚。答曰,省疏具悉。卿其勿辭行公。
戶曹參判宋德相疏曰,伏以,臣以草莾賤品,荷聖上不世之眷,老入脩門,稱塞無路,日夕悚懼,如集于木,卽伏奉度支佐貳之命,尤不勝惝怳罔措。噫,臣之一出,專由分義是懼,恩禮難孤,若使臣出入經筵,以備顧問之後,則非徒不敢辭,固所自願,而至於縻以官職,責以奔走,旣非臣所堪,而亦豈望於殿下者哉?伏況命德之器,爲任不輕,非人人所可濫授者,則臣於此,尤何敢妄進也?伏乞聖慈,俯諒臣懇,亟遞臣職,以安微分焉,且念今日朝講,卽新年初命,固當趨赴之不暇,而除旨遽下,蠢動末由,瞻望象魏,益增悚缺,臣無任屛營祈懇之至。答曰,省疏具悉卿懇。職是閑局,豈庸過辭,今日朝講,卿未入參,殊甚悵嘆,卿其念予至意,斯速肅命,仍登請席,是予區區之望也。仍傳曰,此批答遣史官傳諭于儒賢處。
校理李度默,副修撰南鶴聞等疏曰,伏以,臣等卽伏見傳敎下者,以擧條與奏語之相左,有重推之命,臣等滿心慙惶靡所容措,蓋駕前進對之際,旣甚倉卒,諸僚迭奏之語,未能詳記,騎曹堂郞,倂論於擧條之中,奏語違錯,旣入於紸纊之下。噫,請人譴罷,何等重事,而前後所陳,有此相左則臣等昏謬之罪,固無所逃,何敢以薄勘爲幸,晏然在直,不思所以自引乎?玆敢露章自劾,徑出禁扃。伏乞聖明,亟遞臣等之職,仍治臣等之罪,以安微分,千萬幸甚。答曰,省疏具悉。爾等勿辭察職。
大司憲吳載純疏曰,伏以,臣於見職,竊有區區情勢,揆以公法私義,不敢冒進者,臣卽頃日伏閤時玉署之長也,忱誠淺薄,未伸沐浴之大義,不善周旋,自底釁戾之山積,至今追訟,惶隕無地,其後憲臣之疏,論斥三司之失,遣辭措意,旣嚴且截,臣之不職之罪,於是益著,雖聖恩曲貸,誅罰不加,臣豈敢以日月之稍久,復爲抗顔於僨誤之地乎?凡在三司之職者,苟有絲毫之可嫌,則不得晷刻之冒據,乃所以重名器而尊國體也。臣身之負犯如此,臺斥之峻發如彼,而臣若貪戀恩榮,怵畏分義,不思自處之道,則一身廉防,固不足恤,而其爲名器之玷累,國體之虧損,當如何哉?玆敢略綴未徹之章,仰冀聖明之垂察焉,且伏聞,日前以臣差下實錄纂修之任,臣又驚愕慙愧,莫省其由,史局纂述,事體重大,豈如臣鹵莾滅裂者所可濫廁也哉?揆分不稱,實無一分承當之望。伏乞天地父母,亟降威罰,削臣本兼之任,以肅朝綱,以重史事,千萬幸甚。臣雖不敢以言職自處,而於懲討之義,憂憤自激,玆又仰陳焉。噫嘻痛矣。今日三司之啓,無非自犯王章,罪在必討,蓋是臣子不可已之義,揆以國體,亦是不可不從之事,而上下相持,經年閱時,歲籥今又將改矣。國綱由是而不振,國法由是而莫伸,殿下之至今靳允者,臣實未曉聖意之攸在也。夫刑章,國家之所以勵世懲惡,而雖尋常罪犯,或有幸逭者,則猶不可以鎭服人情,況此元惡巨魁,未伏邦憲,一日二日,隄防益壞,物情轉激,豈不大可憂哉?伏乞殿下,亟允三司之請,以洩神人之憤焉,臣於目下事,又有不容泯默者,日昨諫臣之啓,其事雖微,而其言之凌蔑,則無復餘地矣。在諫臣,固欠相敬之風,而以大臣自處之義言之,則無論事之虛實,宜卽屛伏引咎,以俟査事之究竟,乃是穏當底道理,而今以草草一箚,徒事分疏,不思自引之道,其在重臺閣尊朝廷之義,果何如耶?臣竊爲之慨然也,大臣處義之得當與否,實是百僚之所具瞻,體統之所重輕,其所關係,誠不細,則今彼相臣處義不審之責,烏可以免乎?臣無任屛營祈懇之至。答曰,省疏具悉。首言懲討之義,予有商量者,尾陳事,疏啓遣辭,殊欠相敬之風云者,誠如卿言,若於大臣處義之曰以草草,固未知其然也,卿其勿辭,從速行公。
持平李夔疏曰,伏以,臣於見職,豈有一分堪承之望,而除旨適下於歲交,大論方嚴於懲討,願切瞻天,義重沬血,章皇出肅,黽勉就列,屢登文陛,義分粗伸,只傳故紙,愧恧罙切,昨於陪扈歸路,聞臣偏母病急之報,蒼黃來視,則素患痰眩之症,挾感越添,達夜危㞃,欲啖全却而氣息澌綴,咳喘猝劇而神識昏瞀,傍人所見,爲之驚遑,在臣私心,寧不焦熬,臣母今年七十有二矣。夙抱奇疾,老益癃痼,居常轉側,必須於人,而臣旣鮮兄弟,且無子侄,凡於晨昏之間,苛癢焉惟臣,饘粥焉惟臣,矧今床第奄奄之中,臣若一離跬步,則藥餌之節,其誰替之?扶將之方,其誰恃之?以此情理,決無晷刻離捨之望,雖欲陳力供仕,其勢末由,區區寸心,按住不得,玆敢疾聲呼籲於天地父母之下。伏乞聖慈,特垂諒察,將臣職名,亟許鐫改,以便救護,不勝幸甚。答曰,省疏具悉。爾其勿辭,救護察職。
副應敎鄭志儉,校理金憙,副校理洪明浩·沈念祖等疏曰,伏以,臣等於俄者重推之命,有不勝惶懍者,其本事做錯之始末,已陳於僚員之疏,而時値怱擾,未能詳審。奏達之辭,擧條之語,何等重大,而有此相左之失,致勤嚴敎,莫非臣等昏謬顚錯之罪,滿心慙惶,無地自容。天牌之下,承膺無路,隨詣闕下,短章自列。伏乞聖明,俯垂諒察,亟降威罰,以安私分,不勝幸甚。答曰,省疏具悉。爾等勿辭察職。
行兵曹判書李徽之疏曰,伏以,無似賤臣,冒據重任,日月已周,三過大政,技則五窮,疣亦百出,顧玆一念之求遞,惟望三告之蒙許,而不意加給之命,遽下格例之外,非但臣心之震迫,想亦物情之惝怳,宜卽疾聲哀呼,庶冀俯諒微忱,而適當獻歲,不忍自阻於起居之班,又値動駕,黽勉趨走於陪扈之列,因仍盤礴,非臣所敢爲也。昨以傳語軍事,堂啓請譴,得蒙恩罷,臣以罪爲榮,如釋重擔,伏惟天地之德,日月之明,猶且庇庥,不欲遽捨,曾不經宿,旋降溫音,旣諭以俾伸廉防,更恕其所坐微細,爵秩依舊,眷注如新,臣誠惶隕感激,罔知攸措。固當張皇出肅,仰謝聖恩,而臣罪自知,冒沒趨承,其於人言何?嗚呼人臣之事君也,徒恃聖寵,而久冒匪分,任他蹲池之譏,只爲戀豆之計,則是害義也。人君之使臣也,旣知不才,而尙復委任不恤僨車之慮,强垂加策之恩,則是傷惠也。上而傷惠,下而害義,其爲識者之竊歎,當如何耶?況以微臣之故,我聖上淸明之治,或近於偏私,則臣旣未能報效涓埃,乃反貽累聖政,其罪難赦,可不懼哉?天牌之下,不敢冒膺,玆以瀝血仰籲。伏乞聖慈,俯垂憐察,特許遞改,以幸公事,以安私分,不勝大願,臣無任屛營祈懇之至。答曰,省疏具悉。卿其勿辭察任,
己亥正月初七日辰時,上御誠正閣。都承旨入侍時,行都承旨洪國榮,記事官鄭東浚·金勉柱·李信祜,以次進伏訖。國榮曰,夜間聖體候,若何?上曰,一樣矣。上曰,王大妃殿進御人蔘順氣散五貼製入。出榻敎上曰,惠慶宮進服三錢重人蔘粟米飮一貼煎入。出榻敎仍命退,承史以次退出。
己亥正月初七日辰時,上御熙政堂。朝講入侍時,領事徐命善,特進官洪樂性·沈頤之,同知事李普行,參贊官洪國榮,侍講官沈豐之,檢討官李儒慶,掌令柳雲羽,正言尹得孚,記事官李兢淵·金勉柱·李信祜,以次進伏訖。上曰,右副承旨·同副承旨入侍,右副承旨徐有防,同副承旨柳義養進前,上曰,同副承旨持此書題,與藝文提學偕往泮宮,儒生試取以來。出榻敎國榮·義養承命先退,上讀前受音訖,豐之進讀,自子曰苗而不秀者,止匹夫不可奪志也,上讀新受音訖,豐之曰,此章曰,苗而不秀者有矣,夫學而不至於成,卽是秀而不實者矣,苗固貴實,學固貴成,然學有偏正有大小,若以偏約爲正,小成爲安,則不可謂之學而成矣,必也始以門路之純正,終以地位之必到極處,然後方可謂大聖,不然則雖秀而實,不過爲稊稗之熟,是焉足貴乎?禮曰,人情卽聖王之田,修禮以耕之,陳義以種之,講學以耨之,蓋爲學而期其成就,有似種穀而待成實,必也一念孜孜,進進不已,然後可無秀而不實之歎矣。此章曰,四十五十而無聞焉,斯亦不足畏,孔子旣有疾沒世而名不稱之訓,於此又以無聞爲戒,聖人之意,豈在於名聞哉?懼其無可聞之實也,若無其實,而徒有其名,則是尤聖人之所惡,豈止於不足畏而已哉?然則所貴者,只在於務實而已,今我聖明御極,治化日新,願今生民,宜有於變之美,而若其淆漓之俗,困悴之狀,猶夫前日,臣雖不知病源之在於何處,而至於挽回之道,惟在殿下一心。伏願益加務實之工,凡百施措,必以實政爲務,使實惠下究焉,此章曰,三軍可奪帥也。凡人未嘗不欲立志,而每爲外物所奪,故所以不能立也,匹夫猶然,況帝王之學乎?向來講筵下敎中立志確然之敎,臣誠欽仰,蓋立志必確然,然後方不爲外物所奪,夫不可奪者勇也,而智能及之,仁能守之,此智仁勇所以相資而竝行也,伏願益加體念焉。上曰,下番陳之。儒慶曰,苗而不秀,秀而不實云者,喩其學問終始之工也。凡百穀之播皆有苗,而必以成實爲貴,苗不成實,不過與稊稗等耳,至於學問亦然,書曰,靡不有初,鮮克有終,伏願殿下,懋盡克終之道,勿有秀而不實之嘆焉。又曰,四十五十而無聞焉,斯亦不足畏也,朱子註曰,此以警人,使及時勉學也,聖賢垂訓之意深矣,凡進修之工,惟當孜孜不怠,成湯之日新又新,憂禹之惜寸陰,蓋此也,今日雖不爲,又有明日,是退托也,歲月實不我與,若此不已,則居然爲四十五十,至於悔之無及。伏願殿下,必以禹·湯爲心,莫使歲月虛擲焉。又曰,法語之言,能無從乎?改之爲貴,巽與之言,能無說乎?繹之爲貴,是千古聽言之要訣也。聖人加改字於從,加繹字於說者,不以從說爲貴,必以改繹爲貴,從以不改,則便如郭公善,善不能用,說而不繹,則便如齊宣問,孟子是心足以王之說徒以說之而不繹,其功不至百姓之義也。若然則從說二字,終歸虛套矣,伏願聖上,聽言必以改繹爲心焉。大抵昨歲飢饉尤甚,臣奉讀歲首綸音,欽仰不已,而賑濟之策,益加勉勵,俾無孟子功不至百姓之嘆焉。上曰,領事陳之。命善曰,今日進講四章,卽成始成終之道治己治人之術,曁夫納諫立志之要也,爲學之本,治國之法,皆備於此矣。以此四章,隨處須用,則不必他求而自足矣,伏望深加聖念焉。上曰,所陳好矣。普行曰,苗而不秀,秀而不實云者,戒學者之無成也,焉知來者之不如今也?警後生之自勉也,大抵學者於此,皆可爲戒,而以帝王言之,則自古帝王,於春秋鼎盛之時,孰不以三代自期,而畢竟無成而無聞,三代之後,更無三代之君,此必有所由而然矣。伏未知殿下,以爲何故歟?臣敢以此仰質焉。上曰,其所以有志未就者,實由於工夫不足而然也。普行曰,聖敎誠然,而人君如非不世出之英姿,鮮能成始成終,而至於爲聖之域矣。伏願聖上,深以爲戒焉,法語宜從,巽言宜悅,而旣從而不能改,旣說而不能繹,則是不過從而已說而已,非實從而實悅也。其所以從而不能改,說而不能繹者,亦必有所由而然矣,此亦仰質矣。上曰,儒臣之意,何如?豐之曰,書云翕受敷施,翕受卽從說之意也,敷施卽改繹之意也,能從說而不能改繹者,便是致知而不能力行之致也。儒慶曰,從而不改者,物慾堅强而不屈就於理,說而不繹者,志氣昏隋而不反求諸心也。好善惡惡,人孰不知,而不能改繹者,終爲一私字壞了也。普行曰,下番之以私字仰陳,果好矣。孰不知爲善之好?改過之美,而坐於無實心而然矣,無實心者,卽是私意也。大抵法語巽言之不能實心改繹者,實爲人主大病痛,若聞群下之直言正論,而大加譴罰,則此則猶有可悟之期,而至於從而不改,說而不繹,則反有甚於此矣,此是君上愓念處也。三軍可奪帥之章,別無文義,而大抵人臣之事君,不能守其志者,多由於爵祿之誘,威罰之脅,而至於人君則無所忌憚處,行其所志,可以至於利澤被人,令聞廣世,而叔季以來,寥寥無聞,此其何故歟?又此仰質矣。上曰,此則儒臣之見,何如?豐之曰,人君孰不欲行此志,而其所不能者,誠由於聖敎中工夫不足而然矣。普行曰,工夫則工夫,而究其本則無實心之致也。狗馬聲色宮室服食,皆足以奪其志,而從古帝王,鮮能超出此關頭,拘於私慾,壞了大事,豈不大可羞愧者乎?當今睿學高明,豈有如此之慮,而聖明御極,已過三年,而姑無大振作大舊發之事,未知聖慮有何所定,而日月如流,歲不我與,或有工夫間斷之時,則非但有孤於臣等之所望,亦豈殿下自期之本意哉?益加自勉而警愓,毋自安於小成,以洗前古帝王之羞恥,是臣區區之望也。上曰,所陳誠好矣。普行曰,殿下若以實心爲之,則有何難行之事乎?上曰,苟非不世出之姿,則易止於中朝發歎而已,豈不難哉?予於數年以來,亦未免志氣漸怠,尙無所成矣。普行曰,此實由於聖慮有所持疑,未能堅定而然矣。上曰,此言雖似退托,而孟子亦云事半功倍,時亦有難易之分矣。普行曰,此則不然,今之時世,比諸春秋時,猶可謂一變至道之時也。治道汚隆,惟在於聖上立志之堅不堅耳,豈有求治而不治之理哉?確然卓然四字,誠爲立志之要道,伏願聖上,益加睿念焉。樂性曰,臣則別無可達者,而領事所陳爲學治國之要,皆在於此四章之說,及經筵所陳諸說,誠好矣。頤之曰,臣亦別無可達,而大抵漢唐以下,功烈如彼其卑者,實由於立志不固之致也,苟能堅志勿撓,勇往直前,則堯·舜·禹·湯,有何難乎?經筵之言,誠甚切實,伏望體念焉。上曰,好矣,上曰,承旨初不以參贊官入侍,不必爲文義耶?命善曰,然矣。上曰,法語巽語,初不從說,則猶不是異事,而至於從而不改,說而不繹,則實無用力之道矣。命善曰,聖敎誠然矣。上曰,從而不改,卽口然而心不然也,此果無奈何矣。宋仁宗非不賢也,而以神宗之更張,爲戒不欲做事,若値如漢之文·景之世,則不害爲守成之道,而至若法久弊生,不可不釐革之時,則豈可如是乎?是以變更與遵守,各有其時,苟或値極艱之會,當可變之機,則須有人一己百之功,然後可以救得矣。儒慶曰,古人以爲守成難矣。上曰,匹夫之不可奪志者,卽爵祿可辭,白刃可蹈之謂也,此不過一誠字之效也,誠者卽誠實無妄之謂也,天之所以於穆不已者是也。普行曰,聖敎誠然矣。上曰,中庸曰,天下國家可均,中庸不可能,大學則不過曰修身齊家治國平天下,以此觀之,則平治天下,若下於中庸極工,何也?普行曰,此不過一偏之言也。上曰,此則似近泛說,非謂平天下之極處也。命善曰,然矣。上曰,中庸之中字,卽時中之義也。大抵中者,無處不在,靜時如此,動時如此者中也,而天下有中,一國有中,房中亦有中,而無定處,中字果難矣,以司馬光之賢,猶有念中之病,豈不可惜乎?普行曰,欲免過不及之差而然矣。上曰,此則省察也,大本之中,豈有物乎?命善曰,聖敎誠然矣。上曰,向者與儒賢言,予謂懲討卽春秋之一事云者,果無疵病乎?普行曰,聖敎中以孝悌爲仁中之一事爲證據者甚明白,此實不易之敎矣。命善曰,今日講筵,儒賢未參,誠可恨矣。上曰,誠甚悵然矣,仍命書戶曹參判宋德相疏批。又命書傳敎曰,兵判批下,卽爲牌招察任。又命書傳敎曰,新除授承旨牌招,以承旨房望筒,上曰,仍。豊之·雲羽·得孚·儒慶曰,請亟寢鄭致達妻減死安置之命,快正王法,以雪神人之憤。上曰,不允。措辭見上請還寢遠竄罪人韓翼謩金吾草記勿施之命,仍施遠竄之典。上曰,不允。措辭見上請放歸田里罪人金相福亟令王府拿鞫嚴問,快正王法。上曰,不允。措辭見上有防曰,掌令柳雲羽傳啓之際,多有做錯之失,雖緣生疎,不可無警,推考,何如?上曰,勿推。出擧條雲羽曰,臣姿性昏迷,言語拙訥,本不合於淸朝耳目之任,而向日筵席,醜拙畢露,聖明亦已俯燭,今此傳啓之際,金相福之啓,加律之後,不能措辭仰奏,承宣請推之下,做錯旣多,大損臺體,何可一刻晏然於臺次乎?請命遞斥臣職。上曰,勿辭,亦勿退待。豊之·雲羽·得孚·儒慶曰,請黑山島定配罪人龜柱亟加嚴鞫,快正王法。上曰,不允。措辭見上雲羽·得孚曰,請濟州牧移配罪人敬彬,熊川縣定配罪人成運,亟令王府,更爲設鞫得情。上曰,不允。措辭見上豊之曰,掌令柳雲羽傳啓之際,旣有誤讀之失,物故已停啓之罪人,又爲傳啓,事甚疎率,有違臺體,請掌令柳雲羽從重推考。上曰,依爲之。出擧條雲羽曰,臣之昏謬顚錯,卽地畢露,而今此傳啓之際,物故罪人象厚已停之啓,矇然連啓,雖由於笏記之差,全昧臨事之敬,壞損臺體,莫此爲甚,儒臣請推之下,何可一刻蹲冒於言地乎?請命遞斥臣職。上曰,勿辭。有防曰,掌令柳雲羽再啓煩瀆,退待物論矣。上曰,知道。得孚曰,請大靜縣爲奴罪人金壽賢更令王府,設鞫嚴問,依律處斷。上曰,不允。請爲奴罪人河翼龍·金重得,亟命王府,設鞫得情,快正王法。上曰,不允。請海南縣定配罪人李弘濟亟命王府,設鞫嚴問。上曰,不允。請海南縣竄配罪人金載順,亟命王府,設鞫嚴問。上曰,不允。請大靜縣定配罪人聖中,放逐罪人有臣·宗甲·義駿等竝令王府,設鞫嚴問,期於得情,快正王法。上曰,不允。請還寢福氷酌處之命,依律處斷。上曰,不允。請海美縣定配罪人申光復,更令王府,嚴鞫得情。上曰,不允。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。請定配罪人具翼遠亟寢酌處之命,仍令王府,嚴鞫得情,快施當律。上曰,不允。請減死安置罪人大燮亟寢酌處之命,仍令王府設鞫得情,快正王法。上曰,不允。請減死罪人弼海亟寢酌處之命,仍令王府設鞫得情,快正王法。上曰,不允。請遠竄罪人安兼濟·李宅鎭亟令王府,竝加嚴鞫,期於得情,依律處斷。上曰,不允。請恒·善支屬亟令散配,日謙兄弟竝投絶島,以嚴隄防。上曰,不允。請亟收放逐罪人鄭遠達,珍島定配罪人閔百奮放釋之命。上曰,不允。請固城縣投畀罪人李鎭常,巨濟府絶島安置罪人朴宗集亟令王府,拿鞫得情,施以當律。上曰,不允。請河東府減死定配罪人昌鼎,依律處斷。上曰,不允。請濟州牧減死定配罪人範聖,依律處斷。上曰,不允。請物故罪人德泰支屬之應坐者一竝詳査,絶島散配。上曰,不允。請漆原縣定配罪人志遜,更令王府,設鞫嚴問,期於得情。上曰,不允。請減死定配罪人德秀,亟令王府,更加嚴鞫,快正王法。上曰,不允。請削黜罪人鄭履煥絶島安置。上曰,不允。措辭竝見上得孚曰,掌令柳雲羽以臣之昏謬顚錯,卽地畢露,而今此傳啓之際,物故罪人象厚之啓,矇然連啓,雖由於笏記之差,全昧臨事之敬,壞損臺體,莫此爲甚,儒臣請推之下,何可一刻蹲冒於言地乎?引嫌而退,傳啓之際,雖多失措,生疎所致,不可以此輕遞言官,請掌令柳雲羽出仕。上曰,依啓。命善曰,臺臣旣已挾冊登筵,則敷陳文義,體例則然,而今日入侍兩司,無一言及於文義,烏在其挾冊之意乎?此雖生疎所致,講筵體重,不可無警,掌令柳雲羽,正言尹得孚,竝推考,何如?上曰,臺臣固有不審之失,予亦未及提敎,勿推,可也。得孚曰,臣有所懷,敢此冒達矣,經筵講說,敷陳文義,無復餘蘊,無容更爲開喙,而第以臣目下討逆之事言之,有名而無實,有始而無終,是猶苗不秀,秀不實耳,殿下何不念不實之戒,而思所以有終之道乎?且書曰,曷敢不終朕畝,夫農之鋤惡草也,必絶其根本,然後可使苗而能秀,秀而能實耳,治亂逆之道,可不監乎玆乎?上曰,所陳當留意矣。得孚曰,法言改之爲貴,巽言繹之爲貴,俄所進講者也,殿下於臣之所懷,以可不留念爲敎,目今三司懲討之啓,卽擧國之公論,輿情之所同,殿下以不允二字,爲之牢拒,是不幾乎從而不改乎?留念二字,爲之姑息,是不幾乎悅而不繹乎?上曰,當念改繹之道矣。得孚曰,中庸之義,殿下微發其端,聖學之高明,臣不勝欽仰,而臣竊以爲,本原之地,深加涵養之工,無偏倚之失,然後發而爲政令事爲之間,無過不及而允得其中。夫政令之大者,無過於刑獄,是故呂刑曰,惟良折獄,罔非在中,又曰,士制百姓于刑之中,夫當戮而不戮,失中也,不當戮而戮,失中也。目今三司之所懲討,俱是當戮罔赦之罪,而殿下尙此容忍,不加顯戮,是可謂允執厥中乎?殿下之於刑獄,旣失其中正,而有不及之歎,臣愚死罪,竊以爲殿下於本原之地,或不免偏倚之私,而有此失也,此豈非今日所當加勉者乎?上曰,當體念矣。得孚曰,臣性本迂拙,不合於耳目之任,初登筵席,不知規例文義之敷演,乃在於講畢之後,致有大僚問備之擧,臣何敢晏然於臺次乎?請令遞斥臣職。上曰,勿辭,亦勿退待。上命退,諸臣以次出。
己亥正月初七日未時,上御誠正閣。科次入侍時,藝文提學洪國榮,對讀官沈豊之·李儒慶,同副承旨柳義養,記事官鄭東浚·徐龍輔·李信祜,以次進伏訖。上命考券,考券訖,上曰,時刻甚急,而能於限前自作自書,可謂實才矣,仍命坼榜,上曰,壯元李福潤,卽乙未罷榜中人乎?國榮曰,然矣。上曰,乙未榜中人,不無玉石俱焚之歎矣,洪文泳向已及第,李福潤今又居首,事非偶然矣。仍命書傳敎曰,人日製居首生員李福潤,聞是乙未榜中人,此等人之混罷,在國法固然,而亦可謂玉石俱焚,予嘗矜之,今適居首,事當依近例直赴會試,而人·七製有特敎,則賜第旣載大典,特爲直赴殿試,之次進士崔光泰直赴會試。仍命退,諸臣以次退出,
上在昌德宮。停常參·經筵。
柳義養啓曰,大司憲吳載純未肅拜,執義兪彦鏶在外,掌令金鍾厚在外,掌令柳雲羽處置,擧條未下,持平宋樂未肅拜,持平李夔受由在外,以今日監察茶時之意,敢啓。傳曰,知道。
傳于洪國榮曰,都承旨入侍。
以經筵取稟,傳于鄭民始曰,只晝講,再明日次對,進定於明日。
柳義養啓曰,明日次對,兩司當爲進參,除在外受由外,未肅拜人員,竝待開門牌招,何如?傳曰,允。
傳于鄭民始曰,明日晝講時刻差晩,次對午後來會事分付。
以文臣殿講取稟,傳于柳義養曰,十三日爲之。
傳于鄭民始曰,左承旨入侍。
備邊司薦望,以李鎭衡爲江華留守。
傳于沈念祖曰,江華留守催促謝恩,使之來待。
備忘記,沈念祖承旨除授。
傳于沈念祖曰,刑房爲戶房。
傳于柳義養曰,右承旨入侍,江華留守同爲入侍。
又傳于曰,同副承旨謝恩後入侍。
以宗廟·永寧殿奉審無頉稟,傳于柳義養曰,知道。掌樂院官員發牌問奏。
沈念祖,以司饔院官員,以監膳提調意言啓曰,濟州牧所封去戊戌十一月令各種山果進上,自十七運二十運,至來到本院,而開樻看品,則其中腐傷者金橘爲一百四十箇,橙子橘爲一百三十箇,山橘爲三百四十箇,雖是越海之物,莫重進上,循例捧入,極涉未安,何以爲之?敢稟。傳曰,捧入。
又以義禁府言啓曰,江華留守李福源狀啓據刑曹粘目內,江華經歷徐致修移本府處之事,允下矣。徐致修今方待命,卽爲拿囚之意,敢啓。傳曰,知道。
校理金憙,副修撰南鶴聞等箚曰,伏以,臣等於昨日入侍兩臺臣事,誠不勝駭歎之至,噫沐浴請討,何等大義,而不能盡誠,只傳故紙,其爲識者之所竊歎,固已久矣。況於入侍之前?初不照檢,傳啓之際,亦多做錯,至以物故已停啓之罪人,依舊混請,其昏謬之狀,不誠之罪,決不可置而不論,臣等謂掌令柳雲羽宜施譴削之典,而且以諫院處置言之,憲臣之失,旣非尋常做錯,則不可只諉之生疎,而乃敢不少商量,直請出仕,亦難免不誠之責,正言尹得孚亦施譴罷之典,以重臺體,斷不可已也。取進止。答曰,省箚具悉。所請依施,
己亥正月初八日辰時,上御誠正閣。都承旨入侍時,行都承旨洪國榮,記事官鄭東浚·金勉柱·李信祜,以次進伏訖。國榮曰,夜間聖體候,若何?上曰,一樣矣。上曰,王大妃殿進御二錢重人蔘粟米飮一貼煎入。出榻敎上曰,王大妃殿進御順氣散,今姑停止,蔘香膏製入。出榻敎上曰,惠慶宮進服三錢重人蔘粟米飮一貼煎入。出榻敎仍命退,承史以次退出。
己亥正月初八日午時,上御誠正閣。左承旨入侍時,行左承旨鄭民始,記事官李兢淵·金勉柱·李信祜,以次進伏訖。上命書傳敎曰,明日只晝講爲之,再明日次對,進定於明日,上曰,副承旨馳詣宗廟·永寧殿奉審,祭物·祭器·祭井看審,諸執事·進排官·佾舞工人摘奸以來。出榻敎上曰,在外承旨許遞,新除授承旨待下批牌招。出榻敎民始曰,經宿動駕時,如有闕門開閉之事,則標信宣傳官,自門隙傳標信于守宮宣傳官,使之祗受於兵曹都摠府云,標信何等嚴重,則私自替傳,已極駭然。且聞古例,則兵曹都摠府堂上,出來闕門,從門隙祗受,而近來廢却不行云,此後宣傳官,自行在所,持標信來到闕門外,則兵曹摠府守宮堂上出去,從門隙祗受,而通于政院,則留院承旨,啓請慈旨,以爲開門之地,如値陵幸時,則守宮大將,亦使從事官一體從門隙祗受,似好矣。上曰,依此定式,可也。出擧條上命退,諸臣以次出。
己亥正月初八日申時,上御誠正閣。江華留守入侍時,江華留守李鎭衡,右承旨徐有防,記事官鄭東浚·金勉柱·李信祜,以次進伏訖。上曰,沁留進前,鎭衡進伏,上曰,卿久在近密,今當出外,殊甚悵然。鎭衡曰,聖敎及此,不勝惶感矣。上曰,地近官閑,似勝於監司矣。鎭衡曰,素稱閑局,誠感幸矣。上命書傳敎曰,卿何過自退讓,至此之甚歟?言者之專事詆呵,不念尊體者,予實爲怪也,假使卿有大失着,則居臺地者論之評之,何所不可,而今也反是,初啓所論,特一微細事,而末梢葛藤,不免噴薄逞憤之嫌,予所以重爲之慨惜者,非但爲卿之地然也,輕侮大臣,若是之無難者,未之前聞也,卿之深引固辭,予雖不以爲非,而若其控免之不足,至於出郭,出郭之不足,又至於尋鄕者,不已太過乎?命召之傳而復納,史官之返而又往,亦有國體之屑越者,此則卿所可深諒處也,卿其安心,祗受命召,卽爲入城事,遣史官傳諭于右議政,仍傳命召,又命書傳敎曰,昨批已悉予小子之意矣,意謂卿想已體諒,而今朝拜辭,又不出肅,虛徐之極,無以爲諭,且今經筵在明,待卿造朝之心,實不能已已,卿其念予至意,勿復辭巽於本職,明日講席,亦爲入參事,遣史官傳諭于儒賢處,次對已命,午後來會,卿亦午後入來事,一體傳諭,仍命退,諸臣以次退出。
上在昌德宮。停常參,只晝夕講。
自卯時至午時,日暈。
鄭民始,以都摠府言啓曰,今日入直宣傳官武兼及有廳軍士中日習射,請出標信。傳曰,知道。
又以宿衛所言啓曰,今日中日日次矣,本所所管入直部將·守門將·禁軍·扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
以備忘記,傳于徐有防曰,前席陳懇,非至一再,都承旨兼帶藝文提學,今姑許遞。
傳于李義弼曰,次對·晝講,同爲入侍。
傳于沈念祖曰,下直守令及差使員留待。
以備忘記,傳于鄭民始曰,今下弓矢,美錢僉使金重玉,西北僉使金聖倜,西林僉使李萬績,幕嶺萬戶李寅昌,防垣萬戶朴守觀,淸水萬戶高道興,楊下萬戶李應福處給送。
徐有防啓曰,今此試官望,時無職名人員,令該曹口傳付軍職,何如?傳曰,允。
傳于鄭民始曰,左承旨入侍。
以吏曹參議李義翊牌不進罷職傳旨,傳于徐有防曰,只推。
有政。吏批,判書鄭尙淳進,參判徐浩修進,參議李義翊牌不進,右承旨徐有防進。以李泰永爲副校理,趙時俊爲同義禁,金熤爲同成均,李琜爲漢城庶尹,沈健之爲戶曹正郞,徐有成爲監察,金友行爲廣興副奉事,洪彦燮爲戶曹佐郞,宋重鉉爲旌義縣監,洪明浩爲掌令,柳孟養爲正言,李徽之爲軍器提調,檢閱鄭東浚,漢學敎授金憙單付,前監役金相庚年七十今加通政,侍從臣金憙父加資事承傳。
兵批,行判書李徽之病,參判徐有慶入直進,參議李謙煥病,參知洪樂彬病,右副承旨柳義養進,副司直洪樂春·徐有隣·蔡弘履,副司果李命熙,同知徐命良單付。
假注書望注書鄭東浚移職代,以金載瓚爲假注書。
傳于鄭民始曰,宣傳官番事萬萬駭然,當該宣傳官從當處分,行首宣傳官爲先削職。
徐有防,以宗廟署官員,以永寧殿獻官意言啓曰,去夜大祭時,永寧殿第九室初獻奠爵後,殿司具昌瑞,剪燭之際,覆第一爵,不勝驚惶,招問事知守僕則以爲,在前如此時,輒爲改斟云,故依其言卽爲改斟以奠,而莫重大祭,致此不謹,誠爲萬萬未安,當該殿司,不可無警責,而臣亦有不飭之失,惶恐待罪之意,敢啓。傳曰,已處分,獻官則勿待罪。
李義弼,以司饔院官員,以監膳提調意言啓曰,濟州牧所封去戊戌十一月令進上唐柚子來到本院,而開樻看品,則元數五百七十箇內,腐傷爲五十三箇,雖是越海之物,莫重進上,循例捧入,極涉未安,何以爲之?敢稟。傳曰,捧入。
鄭民始,以兵曹言啓曰,忠翊衛將金光運身病猝重,無望供職,呈狀乞遞,宿衛輪番之任,不可久曠,改差,何如?傳曰,允。
徐有防,以刑曹言啓曰,鑄錢所負債罪人等絶島爲奴事,親承筵敎矣,罪人韓弘祚全羅道康津縣,金大昌順天府,金宗孝平安道渭原郡,俱已發配,韓弘祚全羅道興陽縣鹿島,金大昌珍島郡金甲島,金宗孝康津縣古今島,竝更定配所,絶島爲奴,而令各該道臣卽爲押送配所事,發關,分付。其餘在鄕罪人等,待其捉來,依下敎一體擧行之意,敢啓。傳曰,知道。
事變假注書朴師默書啓,臣敬奉聖敎,馳往傳諭于果川縣上北面社堂里議政府右議政鄭弘淳所住處,則以爲,臣踪地窮蹙,五情悸懍,席藁荒野,誅殛是俟,三事重任,豈滓穢賤臣所可一日虛帶,而陳章祈免,唐突是懼,淟涊縮伏,罪戾層積,不意史官臨宣聖諭,有隕自天,責之以過讓,誨之以深諒,慰諭開釋,迥出尋常,天地庇覆之澤,父母顧育之恩,何以加此?臣伏地奉讀,自不覺聲淚交逬,臣行已無素,爲人賤惡,旣被貪汚之目,重陷欺罔之罪,從古以來,曷嘗有名以大臣,而僇辱如臣者乎?顧影自恧,無面可顯,竊自悼傷,寧欲無生,重入脩門,此生無路,聖眷隆摯,末由祗承,辜恩慢命,合被重誅,命召之隨下旋納,國體之猥屑,分義之惶悶,臣豈敢不知,而負罪賤臣,一時權奉,亦係國綱,又不免祗納,尤增戰恐,深夜附奏,未敢張皇,謹當以文字,仰暴危苦之忱云矣,敢啓。傳曰,知道。
己亥正月初九日辰時,上御宣政殿,晝講。大臣·備局堂上同爲入侍時,領議政金尙喆,左議政徐命善,左參贊洪樂性,吏曹判書鄭尙淳,行副司直金孝大,知敦寧洪樂純,禮曹判書權噵,刑曹判書鄭好仁,戶曹判書金華鎭,行司直李國賢,行大司成李衍祥,行都承旨洪國榮,同知李普行,江華留守李鎭衡,副司直柳戇,持平宋樂行,左承旨鄭民始,知事蔡濟恭,特進官徐浩修,經筵官宋德相,參贊官徐有防,侍讀官金憙,檢討官南鶴聞,記事官李兢淵·金勉柱·李信祜,事變假注書朴師默·疑善君爔,副護軍鄭汝曾,以次進伏訖。上讀前受音訖,憙進讀,自子曰衣弊褞袍,止夫何遠之有,上讀新受音訖,憙曰,經筵官旣已登筵,使之先奏文義,似好矣。上曰,儒臣依例先奏,可也。憙曰,衣弊褞袍,與衣狐貉者,立而不恥者,是子路之過人處也,蓋不以貧富動其心,然後方可以進於道,而子路能之,夫子所以稱之者此也,而此豈但爲學者進道之要,人主之進於道,亦在於不以外物動其心矣,況人主一心,萬化之原,而其爲衆慾之攻,比之匹庶,亦不啻爲千百其端,苟或以一毫外物,累其靈臺,則何可以進於道耶?伏願殿下,愓念於此,子路能不以貧富動其心,則可以進於道矣,而自喜其能不復求進矣,是故夫子旣已稱之,又復警之,一揚一抑之間,深意存焉。蓋人之爲學,苟安於小成,無復求進之意,則寧有日新之功乎?今殿下聖學雖已高明,而進進不已,日新又新,是臣之望也,歲寒松栢,蓋謂亂世之君子,故謝氏以爲世亂識忠臣矣。然世亂之後,始識忠臣,亦何益之有?假使不無所益,豈如先識忠臣以之爲治世耶?是以古之賢君,不待歲寒,而必先栽培松柏,伏願聖明留意於此,知者之不惑,仁者之不憂,勇者之不懼,卽爲學之序,故中庸亦以知仁勇三達德,爲入德之門,而三者廢其一,則無以造道而成德,卽朱子說也,然知仁勇三者,譬如大學之三綱領,明明德·新民·止於至善,是爲三綱領,而明新之外,豈別有所謂至善者耶?明新之至於極處,卽所謂至善也。然則知仁之外,豈別有所謂勇者耶?知而至於不惑,仁而至於不憂,卽所謂勇也。是以非勇則莫可以盡知仁之工,伏願殿下,必於一勇字留心焉。自可與共學,至未可與權,是亦爲學之序,而立之一字,尤極緊要,蓋篤志固執,卽所謂立,而苟不能篤志固執,則豈可以學,豈可以適道乎?至於權,乃是聖人之大用,則尤非不能立者所可行,若不能立而徑欲行權,則其所謂權,必不免權變權術之歸矣。伏願殿下,必於立字上加意焉,所謂未之思也,夫何遠之有者,誠切要語也。是以古聖之言曰,思則得之,又曰不得不措,殿下苟於日用云爲之際,隨事思之,則唐虞三代之道,卽此便是,是所謂何遠之有也。且此所引之逸詩,宋臣蘇軾,謂以思賢,未知其何所據,而若論以思賢之義,則今殿下思賢,而賢者造朝矣,思則不遠,於此亦可見,而凡係賢者之所陳白,雖一言半辭,必皆聽用,然後方可謂之思賢,苟或不然,則徒有思賢之名,而無思賢之實矣,伏願深留聖意焉。上曰,所奏好矣。鶴聞曰,衣弊縕袍,與衣狐貉者,立而不恥,此蓋子路之長處,而夫子許之,然不恥二字,猶是向上工夫,未足爲造極地頭,子貢之貧而無諂,富而無驕,非不美矣,而未若夫子之貧而樂,富而好禮,則天下之義理無窮,聖賢之造詣自殊,夫以子路之勇,能力排物累之外誘,故雖身衣弊縕,而心無愧怍,此與子貢之貧而無諂,煞有一分加進處,而若使子路,擴充此心,以至於天理純粹,人慾淨盡,一片靈臺,點滓不翳,則又何不恥之可論乎?聖人敎人之法,就其許與處,亦有勉進意,一字一句,皆有深味,此等處必須深留聖意,體驗於進修之工好矣。子曰,可與共學,未可與適道,可與適道,未可與立志,可與立志,未可與權,權者聖人之極工也。臣於日前筵中,以度量衡之不均,有所仰達矣,稱物之權衡,猶不可不均,則況此權字,裁酌時措之宜,沕合中和之道,權之時義,豈不大哉?夫子此訓,專以進道次第言之,而權之一字,亦合於心學上體驗,蓋人主一心,萬化之原也。朝廷間政令事爲,四方之民情物態,皆在於聖心之權衡,董仲舒策云,正心以正朝廷,正朝廷以正百官,正百官以正萬民,一正字,卽權輕重之效應也,伏願體念焉。上曰,下番所陳亦好矣。德相曰,子路不過閭巷韋布之士,而猶且不恥弊袍,此其不以貧富動其心,可知,況人君居崇高之位,富貴之極,無與爲比,而若有以富貴崇高自大,則有愧於子路大矣,是故程子曰,舜有天下而不與焉,富貴旣不能移其心,則衣服飮食,卽其餘事,然而時君世主,未免移心於此,一身自奉,務欲侈大,不復見大禹之菲衣惡食,此已與舜·禹不與之意相反,而上行下效,人心漸至澆漓,侈風已成痼弊。伏願聖上,法子路不恥之風,務儉抑奢,先自聖躬始,則風草之化,庶可見矣,然子路之能不以貧富動其心,固尙矣,及聞夫子之言,乃又自喜其能,遽有夸大之意,故夫子又警之,一抑一揚聖意可見,然則學者之於道,不可得小爲足沾沾自喜,不復求進,則豈有將就之望乎?此子路之賢,雖他弟子之所不及,而其視顔子不伐無施則大不及矣,今聖明學問雖已高明,若有一毫自矜自足之心,則大有妨於進德矣。伏願聖上,深自省察焉。上曰,貧而無諂,富而無驕,與不恥弊袍,有何淺深之別乎?德相曰,貧而無諂,比諸不恥弊袍則似爲下矣。上曰,貧而樂,富而好禮,則比諸不恥弊袍,尤豈不難乎?德相曰,樂與好禮,朱子以安處善樂循理釋之,此幾爲聖人地步,非不恥弊袍之比,聖敎誠然矣。上曰,不忮不求,何用不臧云者,誠是格言也,若能終身服膺於此,則事爲做措之間,何往而不善乎?然而忮求之心,卽常情之所難免者,苟無克己之工,則其何以淨盡物累,以至於不忮求之域乎?德相曰,然矣。大抵人之氣質,淸濁不同,彊者陽勝,故疾人之有而有忮心焉,弱者陰勝,故恥己之無而有求心焉,必須有矯揉氣質之工,然後可免此二者之病矣。上曰,所陳誠然矣。德相曰,歲寒章之義,儒臣所達已盡矣,大抵人主能早辨君子小人於用捨之際,則自可爲治平之世,而不至於危亂矣。此是後世人君所當鑑戒處,若不能早辨,而小人得志,君子退遯,及夫危亂之後,小人無所爲,而君子始出而效其忠節,則其轉危爲治甚難,若終不能,則君子殉身而效忠而已,亦何補於國哉?此人君之所當深念者也,智者不惑,仁者不憂,勇者不懼,此爲學之序也,成德則以仁爲首,進學則以知爲首,此中庸三達德之序也,蓋知則知也,仁與勇行也。學者之工,先知後行,知而後能仁,仁而後能勇,但知之能知,仁之能仁,是勇也,然則勇實貫於智仁之中矣。此等工夫次序,實是聖明十分留心處也。上曰,知仁勇之義,儒賢所陳誠好,知與仁,苟非勇,其何以能知能仁乎?德相曰,孔門七十弟子,能通六藝,皆足以適道,而至於立則顔·閔以上可以當之,至於權則非聖人莫能矣。此乃君子造道之序,學聖人者無失其序,然後可無躐等之患,蓋志不篤執不固而不立焉,則豈可以學豈可以適道乎?權則又是聖人之大用,尤不可徑自行權,若無學無立,而先欲行權,則終歸於漢儒所謂權數,而非聖人之權矣,未之思也,何遠之有?此章文義,儒臣亦已盡達,而蓋何遠之有者,卽我欲仁,斯仁至之意也,未之思之思字,與我欲仁之欲字同矣,而若非誠則雖或思之,必有間斷之患,與不思何異哉?伏願聖明,以誠字爲思字之本焉。上曰,所陳皆切實矣,濟恭·浩修曰,經筵官已陳文義,更無可達者矣。上曰,此是寒殿,而且値次對,儒賢則姑爲少退,夕講時更爲入來好矣,仍命先退,尙喆等進伏曰,日間聖體,若何?上曰,一樣。王大妃殿氣候,何如?上曰,一樣。惠慶宮氣候,何如?上曰,一樣。尙喆曰,今日卽歲首賓對,而兼行晝講,儒賢入侍,甚盛擧也。臣等不勝斂歎,而大抵講學,卽帝王出治之本也,宋朝仁宗,每於聽政之暇,輒率講官,討論爲事,而以致慶曆四十餘年之治,今我殿下,以典學之誠,致山林之賢,頻開講筵,以資啓沃,挽回世道,賁飾太平之期,自今伊始,朝野顒祝,曷有其極?向伏聞儒賢之初筵入侍,首以立志二字仰陳,此誠格言,而古人以爲,立志欲堅而不欲銳,成功在久而不在遠,伏願聖上,懋哉懋哉?上曰,所陳誠切實矣,予在初服,卿以仁明武三字,有所陳勉,故予常銘心需用矣,今日所陳,可謂與此相爲表裏,相爲始終,當體念矣。尙喆曰,儒臣旣已造朝,非但裨益經筵,亦宜參聞廟謨,且有兩先正古例,戶曹參判宋德相,備局堂上差下,何如?上曰,依爲之。尙喆曰,行兵曹判書李徽之,工曹判書具允鈺,旣已敍用,還差備堂,何如?上曰,依爲之。竝出擧條尙喆曰,向來右相遭彈屛出,而其箚子則臣等亦勸而爲之,不勝惶悚矣。上曰,予方以此事欲諭卿等矣,大臣有不是處,則臺諫之論列,有何不可,而至於今番事,則臺臣豈不知本事之屬於大臣,而直以懲貪等說,容易言之,且避嫌辭意,專事噴薄,不顧事體,此何道理乎?予於大臣,雖以箚子之有欠體貌,不無慨惜,而至於臺臣,則不可不處分矣。尙喆曰,聖敎誠然矣,雖曰大臣,旣有罪犯,則臺臣之論列,何所不可,而此則初以微事,漸至葛蕂,以至於大臣與鄕漢同爲現告之境,自古大臣之所遭何限,而豈有如今番者乎?臣等亦覺羞愧矣。命善曰,莫非臣等不似之致也。上曰,右相將何以去就云乎?尙喆曰,設以身處之,去就一節,更無可論矣。上命書傳敎曰,立殿陛之間,與宰相相可否者,卽臺臣也,是以語及乘輿,天子猶動色者,以其言之是也,職之重也,優容臺閣,固爲美事,而如有非情之言,肆憤之說,未嘗以臺閣而不寘于辟焉,此乃明好惡也。近因臺臣之論相臣事,予有慨然于中者,噫,大臣摠百僚理庶務,等位截然,苟非大罪過,不敢容易侵斥者,非爲大臣也,所以尊朝廷也。䑓臣之初以微細之事,直請懲貪之典,臺臣果不知屬於大臣而發此乎?且屢於避辭,專事噴薄,如貪財等語,猶歸沒把捉而反賣等說,可謂無餘地矣,從古論大臣者,雖有許多題目,而未有若是其澎湃拶逼者矣。噫,今日大臣,待之若是其輕蔑,則朝廷之不尊,推可知矣。予宜自反,奚暇責備於臺臣,而此不嚴處,堂陛之懷,未必不由於此,前正言李殷模削職。尙喆曰,此平安兵使金相玉狀啓也,以爲,今春廵操依例擧行事,請令廟堂稟旨分付矣,此黃海兵使李應爀狀啓也,以爲,今春習操及各邑鎭軍器點視歲抄軍點考等事,令廟堂稟旨分付矣,兩西亦難免災年,而詰戎政與他道尤異,況海西之不行操且久矣,臣意此兩道使之擧行,恐似得宜,何以爲之乎?上曰,將臣之意,何如?御營大將李國賢曰,詰戎之政,國之重事,而兩西比他尤重,關西則以春南秋北之規,昨春其雖巡操,今春其宜廵操,海西一體使之擧行,恐似得宜。禁衛大將洪國榮曰,詰戎之政,非不重也,而昨年兩西,亦未免告歉,懷保之政,在所當先,臣意則姑觀今年秋事,臨時稟旨擧行,似無妨矣。上曰,詰戎雖是重事,懷保尤所當先,今番兩西雖不設賑,此時決難動民,姑爲停操,可也。尙喆曰,此南兵使李達秀狀啓也,三甲左右營春操,依定式擧行,不行操南各營所屬邑鎭,依例各其官鎭門聚點事,令廟堂稟旨分付矣,以北路民事之可悶,北兵營已令停操,而南兵營廵操,道臣亦方請停,一體姑停之意,分付,何如?上曰,依爲之。尙喆曰,此江原監司李亨逵狀啓也,以爲今春合操,事當依定式擧行,而如此災年,累千兵馬之裹糧遠赴,誠極可悶,何以爲之乎?令廟堂稟旨,分付,勸別武都試,依例設行爲辭矣,本道亦方有設賑之邑,此時民事,不可不念,今年春操,姑令停止,勸別武都試,依例擧行事,分付,何如?上曰,依爲之。尙喆曰,此統制使李敬懋狀啓也,以爲,兩南舟師,春操則合設於本營前洋,已有定式,今年春操設行當否,請令廟堂稟旨分付矣。此慶尙左兵使白東俊狀啓也,以爲,道內各鎭束伍軍兵等明春習操及營將巡點等事,令廟堂稟旨分付矣,此慶尙右兵使尹僖東狀啓也,以爲,今春習操及營將節制使廵點一款,令廟堂稟旨分付矣,此洪忠兵使李鼎炳狀啓也,以爲,今春習操廵歷與各鎭營將廵點等事,令廟堂稟旨分付矣。統營與三南丙申秋操後,更未設行,詰戎之政,雖甚可悶,方當設賑之時,民事不可不念,統營合操,嶺南左右兵營·洪忠兵營習操,營將廵點,竝令姑停,三南之中,湖南一路,亦不可獨令擧行,一體停止之意,竝爲,分付,恐似得宜矣。上曰,依爲之。尙喆曰,此守禦使洪樂性狀啓也,以爲,本廳屬三營束伍及左右部牙兵今春合操何以爲之事,請令廟堂稟旨分付矣,此摠戎使金孝大狀啓也,以爲,坡州·長湍今春輪操,何以爲之?請令廟堂稟旨分付矣,此開城留守兪彦鎬狀啓也,以爲,本營軍兵今春習操,請令廟堂稟旨分付矣,此江華留守李福源狀啓也,以爲,本營軍兵及所屬四營軍兵今春合操設行當否,請令廟堂稟旨分付矣,畿內諸邑,旣多設賑之處,此時行操,民事可悶,守禦廳之合操,摠戎廳之輪操,松都·江都之春操,似難設行,竝宜姑停矣。上曰,依爲之。尙喆曰,此京畿水使洪秀輔狀啓也,以爲,畿·湖兩道舟師春操,則往來合設,已有定式,故海西舟師,來到臣營前洋,當爲合操,而合操停止,則或令各操設行,今春兩道舟師合操設行事,請令廟堂稟旨分付矣,永宗防禦使李仁秀請操狀啓,雖未及啓下,備局謄報則已到付矣,畿內陸操,旣命姑停,兩營水操,勢亦難行,一體竝停,恐似得宜矣。上曰,依爲之。尙喆曰,諸道停操之時,官門聚點,自是應行之例,此若着實爲之,則軍兵之逃故可以充定,戎器之抛廢,亦可以修擧,雖未合一道之操,亦足行一邑之操,毋循文具,俾有實效之意,分付道·帥臣,使之嚴飭擧行,何如?上曰,依爲之。尙喆曰,歲首勸農之綸音,丁寧懇惻,況社壇祈年之親行,尤是爲民重農之至誠,凡爲按道之臣,守土之官,曷敢不殫竭奉行,而不擾民三字,最爲烹鮮之要道,爲先嚴飭諸道,除非大關農利,修築隄堰者外,凡係役民之事,一切痛禁,如是申飭之後,或有守令之因事現發者,則難免論責,以此,分付,使朝家方春課農之德意,俾有責成之實效,何如?上曰,依爲之。竝出擧條命善曰,社稷齋室,頃日殿座後,姑無下敎,故官員不敢入處云矣。上曰,使之入處,可也。樂純曰,臣於昨年待罪度支時,取見御營廳鑄錢文書,則所剩太少,故溯考前後文書,近來鑄錢剩數之減縮,專由於一分官鑄,二分發賣之致,蓋在前則假令官銅一千稱,則自官全數鑄出,其利甚多,雖不入常鑞,幾至於十之五,戶曹辛亥,摠廳丁丑之例皆如此,自志恒時,始創發賣之事,假令官銅一千稱,則十分之三,以官銅鑄出,十分之七,以發賣錢鑄出,而所謂發賣鐵,卽營門多年艱辛貿來者,而當其鑄時,以本價出給於匠乎?則渠等所納,每稱口錢二兩,而及其鑄出,捧其十一之稅,假令一朔五十爐鑄錢,則十分之三,以官爐鑄出,本錢二萬五千二百餘兩,利爲一萬九千七百餘兩,十分之七,以發賣鐵鑄出,本錢八萬五千三百餘兩,稅納爲一萬一千五百餘兩,以此比之,官鑄一朔所減,殆爲三萬兩,則數朔所減之數,合爲幾萬兩之多,事甚無謂,固已駭痛,而雖以官鑄與發賣錢,竝計其利,每百兩當爲二十八兩,御廳兩次鑄錢時會錄之數,未滿二十兩,其爲未會錄之數,亦爲七八萬兩之多,至於炭松明及機械雜費價四萬餘兩,預下匠手輩,畢竟乾沒者甚多,名曰鑄錢。大利全歸於下,公貨罄竭於上,此而置之,後弊難防,故臣捉致匠手等,窮覈取招後,折中辛亥·丁丑及御廳兩次前例,釐正節目矣。臣在關西時,前戶判具允鈺書報,以事多掣肘,不可用新例云,故臣答以身旣在外,職非有司,惟宜從長善處云矣。今番鑄事,臣不復問其利害,而大抵御廳兩次鑄錢,其所乾沒,殆盡無餘,而恒·淵兩賦,今已伏法,更無可論,而其時監色輩則不可不一一査問,各別重繩矣。上曰,雖極痛駭,而事在旣往,姑勿出擧條,只載於筵話,可也。樂純曰,適因言端,有所仰達矣。貿銅債錢五萬餘兩,特敎蕩減,此是盛德事。今不敢更提,而其中江界京主人金重瑞,以大奸之人,十數年憑藉貿蔘,長在江界,以輕價預給於蔘戶輩,及其下山之後,雖未及官納,而重瑞則潛相與受,仍爲都賈,故近來江蔘之絶貴,專由於此,究其情狀,萬萬絶痛。臣曾在西營時,汰去其主人之任,而使之不復接跡於江界矣。今聞依舊出沒,操縱蔘價云,極可痛惡。今者重瑞所受蔘錢萬餘兩,混入於蕩減中,此則似可還徵,而其前後罪狀,令該曹各別嚴繩,絶島定配,勿揀赦典,使奸民少知國法,恐不可已也。上曰,依爲之。出擧條樂純曰,濟用監遺在中下吏之偸食者,合爲萬餘兩之多,故捉送秋曹,使之照律嚴治,而該曹旋卽收贖放送。若此不已則下吏偸竊之習,無以禁戢,事甚可悶矣。上曰,秋曹事誠駭然矣。普行曰,大僚俄以農作不遠,切勿役民事,有所陳白,臣亦因言端,敢此仰達矣。農政之最重者,在於堤堰,故每當歲初,筵稟申飭,不啻嚴明,而諸道各邑,視以文具,全不着意,所謂堤堰在在堙廢。今若以不役民,有所申飭,則外邑不體朝家爲民重農之意,必將藉此而稱頉,竝與堤堰而不爲致力,易矣。臣意以謂,另加申飭,凡係修治堤堰之事,則勿以爲拘之意,出擧條分付諸道,好矣。上曰,依爲之。戇曰,近來虎患特甚,以各道狀啓見之,傷人囕人,幾乎靡日無之,誠爲驚慘。朝家之自賑廳賞米捉虎,法意甚重,而守令不善奉行,有名無實,殊極可駭,自備局發關嚴飭,俾有實效。且捉虎狀啓,道帥臣,從近亦無循例擧行之事,蓋以其捉虎者不必受賞,受賞者多非自捉,慮其虛實相蒙,因仍而不敢爲也。第念漢臣晁錯入粟邊郡之言曰,農民得錢,富者得爵,臣亦曰,雖甲者捉虎,乙者受賞,捉者得厚價,賞者費重直,捉虎之人,必多盡力阱獵,虎必多斃,可以漸除民害。若其已納之虎皮,復容巧於日後更納之弊,不可不嚴防。自本曹捧皮時,頭骨及前兩掌中半斫去,卽地破碎,使不得更容巧僞,則似爲除害防奸之要道,以此嚴飭擧行爲好矣。上曰,依爲之。至於破斫之請,予則以爲虛實之使不相蒙,惟在該曹之臣守法奉公之如何耳。雖令十斫而九破,不幾近於隨矢立的乎?此段則不若置之之可也。命善曰,俄聞濟用提調所奏,幻弄文書,偸竊貢價之下吏,論其罪犯,何等深重,而秋曹之收贖放送,萬萬駭然。此而置之,則舞奸吏胥,將何所懲畏乎?該吏則聞方囚禁,法司自當更爲照律,而當該秋曹堂上,不可無飭,施以譴罷之典,何如?上曰,依爲之。命善曰,貢價豫買,本自有禁,而法久漸弛,弊隨以生,故臣於待罪相職之初,欲爲筵稟嚴飭,而旋又思之,此不過自備局分付之事,不必煩請於筵席,故只與諸備堂及各軍門將臣,說此而申禁,雖以前訓將爲御將時筵稟者觀之,可知其各軍門之無不警動矣。近聞申飭以後,猶不無犯禁之處云,此則誠寒心矣。大抵豫買之弊,不一其端,翌年再翌年,甚至於五年十年,買貢價不足,又及於倉屬情債,故貢物受價之時,皆爲各軍門所取去,市上無一斛米出賣者,市直之謄踊,未必不由於此。且各司貢人之遺在虛錄各倉吏隷之庫中逋欠,究其弊源,亦莫非預買所致。若不大加釐革,則許多弊端,更無矯救之時。久遠之事,雖不可追究,再昨年申飭後犯禁預買者,令各其衙門一一還退,當該預買堂上,捧現告重勘,以爲申明禁條,革弊懲後之地,何如?上曰,依爲之。華鎭曰,因禮曹啓下關,永禧殿第五室祭享物種,延祐宮·義烈宮祭需,配享功臣祭物加定事,自太常報來。故取考文書,則該寺元貢中一年所餘米,幾爲四百餘石,而儲慶宮·昭顯廟·愍懷墓祭需中當減之數,亦爲一百六十餘石。今此元貢餘米及所減祭需之米,足可推移進排已與該寺提調,有所相議,加定一款,置之,何如?上曰,依爲之。竝出擧條上命書傳敎曰,禮房承旨馳詣太學,今日夕食堂到記,收取以來。又命書傳敎曰,未下直守令,皆令明日辭朝,此時賑事方殷,守令之因公因私上來者,明日催促下送後草記。上曰,明日到記時處所,以仁政殿爲之。民始曰,槐院適有咨文撰出之擧,而製述官成大中,受由下鄕,久不上來云,故使之從速還仕矣。日前始稱不來云,受由申飭之後,過限不來,已極寒心,而雖欲不仕,在渠道理,固當上來圖遞,而偃然在鄕,朁使院隷傳言。近來紀綱解弛,如許麽之類,亦占偃便,全無敬畏之心,事體所在,誠極駭然,宜有別般警責之道,故敢達矣。上曰,令攸司從重勘處,可也。出擧條上曰,誤捧傳旨,推考房承旨,推考。上曰,三昨日譴罷兵曹堂郞敍用。上曰,明日到記時,殿庭設布帳,訓·禁兩營分半爲之。竝出榻敎樂曰,請大靜縣爲奴罪人金壽賢,依律處斷。上曰,不允。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。上曰,不允。請梁山郡定配罪人錫達,依律處斷。上曰,不允。請削黜罪人金漢耆亟施竄配之典。上曰,不允。請海南縣竄配罪人金載順,亟令王府,設鞫嚴問。上曰,不允。請三水府定配罪人洪達洙,亟令王府,更加嚴鞫,依律處斷。上曰,不允。請長鬐縣遠竄罪人聖中,亟令王府,設鞫嚴問,期於得情,快正王法。上曰,不允。請削版罪人有臣·宗甲·義駿,竝令王府,設鞫嚴問,依律處斷。上曰,不允。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。請楸子島定配罪人趙堣,亟寢酌處之命,仍令王府,設鞫得情,快正王法。上曰,不允。請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。請薪智島荐棘罪人瑩中,設鞫嚴問,快施當律。上曰,不允。請濟州牧定配罪人後樂,亟令王府,更加嚴鞫,期於得情。上曰,不允。請慶源府定配罪人鳴遠,依律處斷。上曰,不允。請物故罪人德泰支屬應坐者,一一査出,絶島散配。上曰,不允。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。上曰,不允。措辭見上樂曰,卽見永寧殿春享大祭時祭監,監察沈公協呈課,則第九室初獻後,殿司令具昌瑞,剪燭之際,爲祭服䄂所碍,至於覆酌之境。殿內將事,何等至嚴至敬之地,而不能謹愼,致有此呈課之擧?事極驚駭,不可置而不論。請殿司令具昌瑞拿問定罪。上曰,依啓。憙·鶴聞曰,近日都下米直騰貴,民不聊生,來頭之慮,有不可言。雖緣昨年年事之失稔,公私穀物,比前倍縮之致,而大抵京城內外及五江富商輩,率多積貯,米穀堅藏不出,必欲待其極貴之時,以售十倍之利,故穀價之日踴,良以此也。宜令攸司另加禁斷,若有潛蓄暗貯,故不出賣者,隨現科治,一如都庫之禁。且京城士夫家間,多有買取貢物及邸人受出需價,潛自牟利者,今不可指名摘發,而此習之來,厥有久矣。名爲士夫,而與賈豎爭利,已是壞廉悖義之大者,而況米穀之漸貴,未必不由於此,則不可不嚴加戢勵。臣等謂繼自今各別嚴飭,若有更買貢物與邸人者,雖宰相,斷不容貸,直論以贜汚之律,可也。上曰,所奏俱是,依爲之。憙·鶴聞曰,比來人心不淑,國網漸弛。昨冬有一朝官,留接泮村,半夜之問,被人戕殺,伊時秋曹卽爲檢驗,搜捕元犯,而迄今數朔,罪人未得。噫,被死者雖是遐土之人,名旣在於朝籍,則朝官之暗地被殺,前所未聞。元犯之至今未獲,所係非細,臣等以爲,該曹堂上及左右捕將,從重推考,更加嚴飭,期於捉得,以重人命,以昭法網,斷不可已也。上曰,依爲之。鶴聞曰,今番倭學處分,極爲嚴正,凡在瞻聆,孰不欽仰?大抵此輩擅弄公貨,專事牟利之習,由來久矣。其中罪惡之最甚,而爲牟利之窩主者,卽前察訪吳道鈺也。渠家素稱富豪,略挾才能,托跡權門,恣行不法,曾爲完營幕裨,首尾十餘年,營庫錢貨,開門爛用,侵漁小民,鉤贏弋利,湖南之民,至今欲食其肉。且渠得罪於先朝,至命嚴刑島配,配所卽椒子島也,而乃敢潛囑道臣,初不赴謫,晏然留住於山寺,未久蒙宥而歸,此乃擧世之所共聞知,而所共憤痛者也。今者朴敏行處分,猶不無太寬之失,則況此道鈺之罪,有浮於敏行十倍,而尙自積擁財貨,偃息安享,蔑法牟利之輩,顧何所懲畏乎?蟣蝨之類,不足以汚諸筆舌,而今當査治此輩之時,如許奸惡罪魁,豈容倖逭?臣謂吳道鈺亟令該府另加嚴刑後,必於其前日所配之島,勿限年定配,以懲其前後罪惡,斷不可已也。上曰,依爲之。鶴聞曰,臣於瀋行復命之日,以譯學事有所仰達,而今因言端,更此煩陳焉。蓋使行時譯員之數,終涉太多。且其中能言語通事情者,絶無僅有,徒費包銀,無益國事。臣意則以爲,減去其數,另擇能言了事者入送,允合事宜,而但廟議以許多譯學之無以區處爲難,此則有不然者。雖以士子科試言之,一自聖上申嚴科制之後,不學者初絶入場之意,參榜者率多能文之人,而獨於譯學,則不問象舌之能否,一從燕行之次第,苟充員額,皆帶包卜,耗財無計,奸弊百出。一到彼地之後,其所作爲,不過浪費我有用之物,爭取彼無益之貨而已。至於探察事情,酬接言語,則漫然不省,此等譯舌,果將焉用哉?渠輩區處之道,雖或爲難,而朝家釐弊之方,不容少緩,臣謂更詢廟堂之臣。自今年爲始,無論節使與別行,譯官額數,漸次減損,無使濫雜。且宜申飭譯院提擧及漢學兼官·淸漢譯諸員,以時課試,必擇其有才能言者,勿拘當次,充額以送,則行之未久,可見成效,敢此仰達矣。上曰,依爲之。竝出擧條上命書傳敎曰,夕講爲之。上曰,下直守令及差使員入侍。鳳山郡守元厚鎭,雲峯縣監魚有南,谷城縣監鄭智新,康翎縣監李宗魯,比安縣監金翼均,殷栗縣監尹度東,果川縣監李義和,眞寶縣監李齊鵬進前。上下詢七事。保安察訪林鳳頀,德原郡守金明遇,省峴察訪朴天行,金川郡守曺允精,順安縣令韓文洪,扶餘縣監李靑進前,上下詢年事及民弊,仍命先退。上曰,夕講入侍。特進官鄭尙淳,同知事李普行,經筵官宋德相,參贊官洪國榮,侍讀官金憙,檢討官南鶴聞進伏訖。熹進讀自孔子於鄕黨,止賓不顧矣。上讀新受音訖,憙曰,鄕黨一篇,卽所以畫出聖人者也。是以,第一節,記聖人在鄕黨·宗廟·朝廷言貌之不同,第二節,記聖人在朝廷事上接下之不同,第三節,記聖人爲君儐相之容。凡於聖人之一言一動,莫不詳記而備錄之,此便是聖人之影子也。伏願殿下,必於此等處,留心而毋忽焉。鶴聞曰,鄕黨一篇,畫出聖人,而居鄕黨爲一篇之首者,亦有深意。夫鄕黨者,夫子生長之處,而父兄宗族之所在也。夫子居是鄕之道,不出於恂恂二字。蓋恂恂者,信實之謂也。信實積中而溫恭接人,則其善於居鄕可知,推以至宗廟·朝廷之事,儐相吉凶之禮,無適不可,則自近而達遠,由親而及疎,秩秩然有序,可以見矣。此等處留神玩味,好矣。上曰,經筵官陳之。德相曰,此篇文義,果如玉堂之言,別無深意之可陳者,而此是形容聖人之書也。宗廟之中,朝廷之上,動容周旋,隨處異焉。欲學聖人者,各究其節之異處,而隨事體念,然後可以知聖人一言一動之無不適宜,而有所學得者矣,伏願聖明留念焉。尙淳·普行曰,別無所陳矣。國榮曰,儒臣及儒賢所達之外,更無文義之可陳者矣。上曰,此章別無文義,不必强覓,當俟後日,更爲講究於前受音矣。仍命德相進前,上曰,歲後欲爲展拜於皇壇,而連有事故,尙未果焉。明日適値殿座,仍欲展拜,而卿則異於他人,展拜時入來,好矣。德相曰,聖敎至此,不勝惶感。謹當依聖敎入來矣。上命先退。國榮曰,昨年秋到記時,有停擧儒生所坐不大,且已經年。今當到記設行之時,合有分揀之道,而一經筵稟,然後可以解停,故敢此仰達矣。上曰,解停,可也。出擧條上命退,諸臣以次出。
己亥正月初九日酉時,上御熙政堂。左承旨入侍時,行左承旨鄭民始,記事官李兢淵·金勉柱·李信祜,以次進伏訖。上命書傳敎曰,歲初當爲展拜,以連爲勞軍爲悶,尙未遑矣。明日適値殿座,懸題後當展拜奉室,該房知悉。又命書傳敎曰,自崇範門詣奉室,以此知悉。上曰,以挾輩軍五十名,槍劍軍三十名擧行事,分付。出榻敎仍命退,諸臣以次出。
上在昌德宮。停常參·經筵。
大駕詣大報壇,展拜罷後,政院·玉堂·藥房口傳問安。答曰,知道。
殿座罷後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于李義弼曰,下直守令留待。
傳于沈念祖曰,同副承旨與儒賢入侍。
假注書金載瓚在,外代以徐鼎修爲假注書。
傳于柳義養曰,科次入侍。
柳義養啓曰,假注書徐鼎修時無職名,令該曹依例付軍職,冠帶常仕,何如?傳曰,允。
李義弼,以禮曹言啓曰,皇壇壇上及祭器等物,每年孟春,戶·禮曹堂上奉審事定式矣。今正月二十日,臣曹與戶曹堂上奉審後,稟處,何如?傳曰,允。
沈念祖,以吏曹言啓曰,上京守令洪州牧使鄭景淳,槐山郡守吳璹,原州判官金斗恒,順天府使李枰,竝依傳敎,催促下送之意,敢啓。傳曰,知道。
又以兵曹言啓曰,去冬三朔能麽兒考講時,都摠府經歷金處憲,訓鍊院僉正金魯直·李光燮,宣傳官吳毅常,武臣兼宣傳官金禹鼎,講一次·陣一次不通,宣傳官趙麟逵·李尙謙,武臣兼宣傳官李熽,部將安思烈,講一次不通,宣傳官趙雲履,中樞府都事曺希元,武臣兼宣傳官吳璟,部將金慶喆,陣一次不通,竝依定式推考,何如?傳曰,允。
己亥正月初十日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,昨日講筵與次對,竟夕酬應,夜間聖體,若何?上曰,一樣矣。上曰,奉室展拜時,雲寶劍當隨入耶?國榮曰,事當隨入矣。上曰,試官及儒生皆已整齊乎?知入。賤臣承命出問,以盡爲來待之意,仰奏。上曰,惠慶宮進服二錢重人蔘粟米飮一貼煎入。出榻敎上曰,殿座時刻入之。仍命退,諸臣以次出。
己亥正月初十日辰時,上御仁政殿。春到記儒生殿講製述入侍時,行都承旨洪國榮,行左承旨鄭民始,右承旨徐有防,左副承旨李義弼,右副承旨柳義養,同副承旨沈念祖,記事官李兢淵,假注書徐鼎修,記事官李信祜·鄭東浚,以次侍立訖。上具翼善冠·袞龍袍,乘輿出仁化門,詣殿內陞座,殿講試官,考官領敦寧鄭存謙·淸川君金鍾正,行副司直金熤,參考官任希簡·吳載紹,應敎沈豊之,修撰李儒慶,製述試官讀券官左議政徐命善,行兵曹判書李徽之,行大司成李衍祥,對讀官行副司直林鼎遠·柳戅,副應敎鄭志儉,修撰南鶴聞,入庭行禮訖,以次上殿就座。上命讀券官二人進書題訖,國榮曰,日勢已晩,限以人定,則似好矣。上曰,依。仍命懸題,上曰,場中火具,令四館所入之,分給儒生,可也。上曰,試冊周易入之,講生仍爲呼名。民始曰,殿講時,書房色司鑰一人,不爲待令,事極駭然,令攸司科治,何如?上曰,依爲之。出擧條上曰,掌樂提調入侍。掌樂提調金用謙進前,上曰,卿以雅樂修整事,向已出擧條,而今番在庭軒架之位次排設,極爲雜亂無序,何也?用謙曰,臣則未及見之矣。上曰,卿卽出去臺上,仔細見之,可也。用謙曰,節日製親臨,今番初行,故自下擧行,似未及諳例而然矣。上曰,今番則乃臨殿試士,非比節製例也。春堂臺殿座時則用樂,而法殿殿座時則不用樂,事甚班駁,故年前已爲釐整矣,卿或未及聞知乎?國榮曰,樂院想未及知而然矣。上曰,協律郞,誰也?有防出問後還奏曰,掌樂主簿趙德洵云矣。殿座之時,掌樂正例當待令,而不爲待令,極爲駭然矣。上曰,爲先汰去,可也。出榻敎上曰,典樂之擧行,亦極駭然,而實典樂亦不待令云,令攸司科治,可也。出榻敎上謂用謙曰,樂院事,卿旣摠察,則凡諸擧行等節,各別申飭,俾有實效,可也。義弼曰,法殿及春塘臺親臨試士,事體與殿試無異,故昨年夏,以此後則依殿試例設庭懸,且旣設庭懸,則宜有朁奏樂,故一體擧行之意,有所分付矣。今日殿座時,該曹不爲磨鍊,該院不爲待令,事極駭然。該曹·該院堂上,竝從重推考,何如?上曰,一倂爲先,從重推考,可也。出擧條上曰,咫尺殿庭,雜人甚多,而禁喧郞廳,一不禁戢,極爲駭然,該房承旨,何不請推乎?命善曰,禁喧郞廳事,誠駭然矣。上曰,儒賢入來乎?如已入來,皇壇大門外從便留待事,遣史官傳諭。賤臣承命傳諭。上降座乘輿,出仁政門,詣大報壇,至大門外降輿,入就板位行禮,仍陞壇上奉審,上曰,儒賢隨入奉審事傳諭。祭酒宋德相承命陪從,上還出大門外,乘輿入齋室,上曰,同副承旨與儒賢入侍。念祖與德相進伏,上曰,今日展拜,與卿同來,心甚欣慰,而風泉之感益倍矣。肅廟朝甲申年,始建皇壇,而先正未及見焉。卿今來見,尤切感懷矣。德相曰,新春展謁皇壇,甚盛擧也。臣適隨後奉審,不勝感懷矣。如南漢之顯節祠,江華之忠烈祠,卽我朝忠臣之殉于王事,死於大義者也。如京裏之宣武祠,卽征東將卒,奉承皇旨,來援小邦者也。列朝雖有賜祭之擧,而聖明御極之後,尙未爲焉。臣意則竝命賜祭,以寓風泉之感,好矣。上曰,頃自初筵,已多建白,因卿謙挹之言,尙無出擧條頒示者矣。至於玆事,事係登時擧行者,以卿所奏,出擧條指委,可也。出擧條德相曰,皇朝遺臣子孫之來歸我國者,其意蓋以皇朝旣亡之後,惟我國可爲依歸也,而自朝家不甚調用,待之之道,亦多埋沒。如兩李都督及康世爵,俱有大功於本朝,其子孫宜可獎拔。且北關之胡氏,謂是胡五峯子孫,而亦歸我朝者也。先朝曾有武職調用之事,而其後仍爲罷散不復,其中亦有儒業者,而亦未蒙獎拔之澤矣,適因言端,敢此仰達矣。上曰,卿之因言端敷奏者,意甚好矣。然卿於末梢結語,不請令銓曹收用,固知卿意之出於撝謙。予以卿畀以世道之責,則何過執之至於此甚乎?此亦予尤增歉愧處也。本事則當申飭吏兵曹,量才收用矣。出擧條德相曰,臣向筵,在外儒臣盡禮招延之意,有所仰達,而尙未承敦召下敎,誠不勝抑鬱矣。如臣老衰,固不足備數於經筵之末,而今在旌招之列者,皆林下宿德,自上若至誠招徠,豈無幡然道乎?伏望深留聖意焉。上曰,其問果因滾擾,未及敦召矣。卿言若此,方命敦諭矣。出擧條德相曰,臣曾以懲討事,有所仰陳,旣承從當下敎之敎,而尙無處分,下情不勝抑鬱矣。上曰,此則後日筵席,從容更陳,似好矣。德相曰,區區之誠,必以得請爲期,故敢此煩達矣。上曰,今日適設到記科,而近來科制,欲一變通,尙此未果,故每不免因循舊例,可悶。德相曰,伏聞今日有試士之擧云,臣適有所懷,敢此仰達矣。今之科擧之弊,可勝言哉?聖敎每以猝變爲難,而臣意則以爲變之似無難,而若不大變通大矯革,則不過以弊救瘼。殿下雖欲嚴立法紀,密防奸僞,徒致察察苛刻之嘆,必無濟濟丕變之效。噫,今世之禮義廉恥,掃地盡矣。故科宦之士,不知世間有羞恥事,曲逕圖占,可謂駭然。今若使鄕里則以鄕貢法貢士,以送有司,京裏則以薦選法初試,以赴省試,其外則勿令赴擧。其外未赴擧之士,亦當讀書,庶有堷植之效矣。此卽臣所耿耿者,從當以文字仰陳,而苟究其由,亶在於聖心之先爲祛私恢公。仍以飭下,以四維激勵士子,以一公勉飭有司。且以文體論之,黜其浮華,取其純實,則許多難言之弊,自可不期祛而自祛矣,正本之道,尤有望於聖志之奮勵矣。上曰,今日適遇試士,卿言及此,與日前講說有異。所當書出擧條,飭勉考試之人,兼令賢關指委,使士子各知主司所以取捨之意,可也。出擧條上曰,皇壇展拜,似當再拜,而自前行四拜,未知何故也。德相曰,似用邦禮而然矣。上曰,月三講近來停廢,可悶。德相曰,臣以月講事,有欲陳奏者,而從當以文字仰達矣。上曰,以文字詳細陳奏,好矣。上曰,日間當更召見矣。命德相先退,命念祖書傳敎曰,今因展拜,儒賢有所建白者,已命出擧條擧行爲答矣。宣武祠及兩漢顯節祠·江華忠烈祠,遣官致祭,令該曹劃卽考例設行。又命書傳敎曰,儒賢已有敷奏者,大抵朝家收錄勳蔭,亦是聳勸之政,則況玆事乎?擧條方欲啓下,而先令以此意,分付兩銓,中朝人子孫,北關胡氏子孫之可合收用者,着意搜訪相當職調用事承傳。上出齋室乘輿,還御仁政殿。上曰,殿講幾許爲之乎?存謙曰,姑未畢講矣。命有防書傳敎曰,予之前後敦召者,凡幾遭矣。錢帛之禮未摯,緇衣之誠未篤,莫回遐遯之志,難致彙征之美。每切歉愧于中,何幸一老先到,啓沃予寡躬,羽儀予朝廷,昕夕開筵,討論經史,欣然如有所得,此政群賢共貞,烝髦咸造之時也。非但予心之思想益切而必欲致之,儒賢之申請旁招者,亦出誠心。噫,諸君子苟欲幼而學壯而行,則更待何時哉?于于而來,濟濟而登,賁飾治化,矜式卿士,使斯世有於變之休,則是所謂臣主者,俱榮者也,爾等何不念及於此乎?春煦漸長,講筵方開,庸敷心腹之辭,冀副虛佇之望,爾等須卽造朝,莫負至意。仍傳曰,此敦諭遣史官傳諭于在外諸儒臣處。上曰,留待守令入侍。永興府使李晉圭,雲山郡守黃筞,昌原府使崔秉敎,寧遠郡守李汝忠,長興府使李基成,昆陽郡守洪繼善,順川郡守崔範重,高山縣監李大永,大興郡守宋載瑞,丹城縣監林最遠,衿川縣監崔萬斗,熙川郡守李達觀,龍岡縣令柳光國,蔚珍縣令高雲瑞,慈山府使李廷壽,固城縣令辛錫範,臨陂縣令曺允亨,永柔縣令趙時溥,楊口縣監朴長燮,義興縣監洪樂莘,義城縣令金履基,以次進伏。念祖曰,燕岐縣監金喆行,旣呈肅拜單子之後,稱以落馬,自外退去,事甚未安,推考警責,何如?上曰,依爲之。出擧條上命守令以次進前,上曰,頃者已經入侍,守令只達職姓名而退出,可也。晉圭等以次進伏,奏達職姓名後,上曰,爾等下去,必須勉旃,無負朝家差遣之意,可也。仍命念祖讀諭宣諭帖訖,命守令先退。命書傳敎曰,觀光擧子今夜弛禁事,分付講生。畢講後,上曰,製述科次,便殿入侍爲之,可也。上仍降座乘與,由仁和門還內。諸臣以次退出。
己亥正月初十日初更,上御誠正閣。科次入侍時,讀券官左議政徐命善,行兵曹判書李徽之,行大司成李衍祥,對讀官行副司直林鼎遠·柳戅,應敎鄭志儉,副修撰南鶴聞,右副承旨柳義養,假注書徐鼎修,記事官李信祜·鄭東浚,以次進伏訖。上命鼎遠等以次讀奏試券。上曰,諸試官各別詳細考覽,俾無實才遺失之嘆,可也。上曰,試所承旨入侍。右承旨徐有防進伏,上曰,試券,今爲畢捧乎?有防曰,今爲畢捧,而有一儒生姑未呈券矣。上曰,其試券,幾何書之乎?有防曰,幾爲盡書矣。命善曰,夜色方深,過限已久,待其畢捧則太爲遲滯,掩帳,似好矣。上曰,聞其試券幾盡書之云,今卽掩帳,有所可矜,待其呈券後掩帳,可也。上曰,試券如已畢考,仍爲合考,可也。合考訖,仍坼榜。上曰,居首李魯春,誰也?命善曰,似是李魯述之族矣。上曰,其文可謂實才矣。命善曰,然矣。上曰,之次李鼎基諸人,亦皆何如?鼎遠等曰,皆有文名之士矣。命書傳敎曰,春到記講比較居首幼學文光瑞,製述居首生員李魯春,竝直赴殿試。講之次純通人幼學白光彦·李信默·鄭溍,製述之次生員李鼎基等竝直赴會試。講粗以上,製述次上人等,依昨年例施賞事捧傳旨。上曰,白文中或有不書皮封者,又或有初不納券者,士習極爲駭然矣。大司成各別査覈,使之自首,可也。命退,諸臣以次退出。
上在昌德宮。停常參·經筵。
申時,日有左珥。
夜一二更,月暈有霧氣,四更月暈。
傳于洪國榮曰,都承旨入侍。
傳于李義弼曰,輪對官入侍,入格儒生同爲入侍。
傳于鄭民始曰,軍士房承旨入侍。
沈念祖啓曰,刑曹判書鄭好仁,持罪人朴敏行等供辭,依下敎來待矣。傳曰,入侍。
事變假注書朴師默奉命在外,代以李度謙爲事變假注書。
傳于沈念祖曰,同副承旨入侍。
傳于沈念祖曰,行首宣傳官口傳擇差。
兵曹口傳政事,以李文德爲宣傳官。
以正言安廷鉉牌不進罷職傳旨,傳于鄭民始曰,只推。
鄭民始,以兵曹言啓曰,今正月十一日武臣賓廳武經講書時,宣傳官金聖和三略不通,趙雲履司馬法不通,守門將徐志逸三略不通,訓鍊都監哨官金若訥三略不通,御營廳哨官丁獜泰孫武子不通,依法典,推考警責,何如?傳曰,允。
沈念祖,以兵曹言啓曰,新差小吉號里權管韓重良老母,年今七十三歲,法不當遠離赴任,呈狀乞遞。邊將之親,年七十歲,無兄弟獨身者,許遞其任,已有定式,依例改差,何如?傳曰,允。
又以宣惠廳言啓曰,昨年嶺南收租之減縮,挽近所無兩湖亦不免失稔,凡係用度,不可不節損裁減之政,依乙未例擧行,以備嗣歲之憂,何如?傳曰,允。
又以備邊司言啓曰,各軍門貢米預買草記,區別預買年條以聞,捧現告以入事命下矣。預買年條區別,別單書入之意,敢啓。傳曰,知道。御營廳則以米儲不足,前御將具善復,旣已筵白擧行,此與故犯有異。宜置不罪之科,而至若摠戎廳,則所犯雖有多少,其多者烏可無罪乎?以罷職捧現告,守禦廳可謂萬萬駭然,雖諉之流來謬例,何不如具善復之提奏乎?又或托以昨年純錢之致,而今年旣有可捧之米,則胡爲乎十月·十二月兩朔之間,預買七年之貢米乎?以此以彼,有難容貸,亦以削職捧現告。
又以義禁府言啓曰,製述官成大中,從重勘處事,傳旨啓下矣。成大中時在京畿抱川地云,依例發遣府羅將拿來,何如?傳曰,允。
右議政鄭弘淳疏曰,伏以陽春屆節,聖化對時,萬品俱蘇,百僚咸忭,而臣獨負釁屛伏,如枯木之處崖谷,俯仰慙痛,此何人斯?㘂,臣罪臣自知之,居家不嚴,自取苞苴之謗,行已無素,終陷贜汚之目,簡書交騰,聲罪狼藉,緣臣一人之無狀,重貽淸朝具瞻之羞。靜言思之,皆臣滄浪,臣豈敢更煩筆舌,以辱聽聞也哉?加以病情沈篤,神思昏錯,處義之際,旣未能深量,陳箚之時,亦未及細檢,憲疏規切,尤增愧汗,臣雖百喙,顧何以自解乎?抑臣所自悲悼者,身名衊僇,江河難洗,上負則哲之簡知,下忝家傳之謹拙。生何顔復入脩門,死何顔歸見先臣於地下乎?徑先陳箚,前轍是戒,蹙伏多日,顒俟重勘。恩命之下,蠢動無路,虛帶職名,兢懼冞切,玆不得不從縣道露章自列。伏乞聖明,下臣司敗,亟施當律,以昭聖代懲貪之政,以爲人臣欺君之戒焉。答曰,省疏具悉。卿懇於卿所遭,旣爲曰悶之,又爲曰惜之,所以悶之者,悶曰情踪也,所以惜之者,惜曰職名也。日昨傳敎有所敷敎者,卿已想見於朝紙,予不更誥。大抵大臣輕則朝廷輕,朝廷輕則主威亦輕。此乃相維共制,其勢自有不得不急者矣。是以,予之罪言官者,非忽於仗馬鳥卵之戒也。反爲言官,而竊恐所言,未免見輕於聽聞也。仍又思之,國之所以爲國,四維爲重,況大臣去就乎?予於卿之敦迫勉出,實不知何以爲辭也。然大官進退,實關治道,有難以此許副,卿其念予此意,勿復控辭,卽起入城,繼我面諭事傳諭。
慶尙監司李在簡疏曰,伏以,三陽回泰,賀儀載擧,景命維新,歡忭普切。仍念臣庸愚譾劣,最居人下,猥蒙我殿下拂拭之恩,前後揚歷,罔非踰分。矧玆七十州旬宣之責,尤豈臣所可叨濫,而仰感洪造。冒膺重寄,災荒溢目,接濟沒策,才疎識闇,瘡疣多出,每自循省,夙夜憂懼,此際伏見擧條下者,以統帥稟處事,致有問備之命。臣於是,尤不勝瞿然悚蹙之至,臣之無似,言不見重,一邊將等第,見格不施。臣之疲軟,雖不足言,實恐同議之法,由臣而壞,遂不得不據實上聞。以聽朝家處分,而只緣臣見聞孤陋,識慮淺短,遣辭之際,未能周思深察,自陷於疎率之科。雖荷聖度天大,不加深誅,臣心惶恧,益無所容。噫,臣受恩如天,報答無階,區區自效之道,惟在於殫心竭力,而臨事憒憒,顚錯旣多。至於考績之法,何等致愼,而不能嚴明,累被例推,此又臣孤負之罪也。目今大賑已始,民憂漸殷,行部賙饑,不容遲緩,而不能事事之狀。於是乎已著,則臣何敢晏然爲因冒之計乎?玆敢疾聲呼籲於天地父母之前。伏乞聖明,俯賜諒察,亟命鐫改臣藩任,重勘臣睾犯,以幸國事,以安私分,千萬幸甚。答曰,省疏具悉。筵敎相奏,俱出無隱,卿其勿辭欽哉。
執義兪彦鏶疏曰,伏以,三陽回泰,萬品昭蘇,恭惟殿下,對天懋德,輝光日新,臣竊不勝瞻望顒祝之至。仍念臣之虛帶臺銜,四歲于玆矣。屢控血懇,未蒙矜允,反紆隆旨,徒辱王人,是則冀免誤恩,秪增罪戾。故不敢復爲瀆浼之計,泯默靖處,日夕靡措,乃者我聖上盡禮致賢,遵例先朝,特設經筵之官,爰及在野之臣,而如臣無似,混廁於其間。臣始聞驚惑,繼以惶恧,殆莫省置身之所也。噫,臣之本末庸謬,無一可取,已悉於前後疏籲。今不敢復事覼縷,而竊念自古起自草萊,出入經筵者,苟非學博經傳,識貫古今,則莫宜居之。若臣者,資才魯下,學識矇昧,本不足備數於恒人,重以身嬰奇疾,症似心恙。少費思索,輒復增劇,氣升痰滯,仍成關格。故尋行數墨之工,亦已擔閣,于今三十餘年矣。假使臣無難强之疾,有可進之勢,將安所藉手,而備待顧問,仰塞明旨也耶?名實之不相副,莫此爲甚。適足以貽辱淸朝,傳笑四方,非細故也。至於國子司業之任,蓋所以待夫高蹈宿德之士者,而特以臣名係選籍,故銓注謬擧,有若循序例差者然,是豈聖朝量能授官之意哉?自惟無狀賤臣,欺世盜名,久據匪分,如縛求解,殆欲成疾,而不惟不準所辭,乃反㳹叨異恩。旬日之間,除旨聯翩,仰慙俯懼,無地自容。其欲冒昧趨命,則迷滯難回,縮伏俟罪,則逋慢冞甚。惟有不避猥越,更暴衷懇,而臣之老母,重觸寒感,劇歇無常,焦灼靡遑。玆始冒入文字,仰瀆崇嚴,區區至願,惟在本兼諸職,竝蒙鐫改,得以自全微諒,少安賤分而已,惟聖慈哀憐而特許焉。答曰,省疏具悉爾懇。因筵臣之奏,而經筵官使之啓下,此乃循舊章也,於爾有何苦辭之端哉?方今歲鑰已改,晝日漸永,開筵討論,正合其時。爾庶幾幡然,予日望之,爾其念此,卽起上來,以副區區之望,他餘俱在昨日敦諭中,爾可竝領予意。
應敎沈豊之疏曰,伏以,上天仁覆下民,所欲必從,故萬品得以曲遂,聖主慈育臣庶,有情必察,故一言可以感通。伏惟我殿下於臣,天地也父母也。臣有苦心血懇,結轖于中,而怵畏瀆擾,囁嚅不發者有年矣。今則情日益慼,聲不暇緩,其敢不仰首鳴號,以冀聖明之垂憐乎?噫,臣賦命險畸,早喪所怙,至今爲命,惟偏毋是依,辛勤鞫育,艱難成立。及其倖竊科第,濫通朝籍,則耿耿一念,只在於獲霑斗升之祿,少伸烏鳥之情,而不意數年以來,偏蒙洪造,翶翔邇列,遍歷華要,恩至渥也,榮已極矣。每當公餘,歸對老母,相與感泣,交手攢祝,豈有毫分餘顧?更敢干私,而顧念母年,已及七耋,精力衰謝,日甚一日,貞疾恒苦,氣息凛綴,而臣以早孤之小子,素昧營生之計策,藥餌則乏補元之劑,甘旨則闕適口之資,每念古人一日養不以三公換之語,未嘗不恒然傷懷,而至若臣袍笏之具,飯粥之備,亦反貽憂於病親,臣情到此,良亦悲矣。崦嵫之暮景易邁,而聖朝之孝治方隆,若不及今一陳於天地父母之前,則更待何時?從前經幄之臣,每陳由中之懇,獲遂奉檄之喜者,已多其人。臣亦不敢自阻於愍覆之天,援例陳懇,冒瀆崇聽,倘蒙我殿下曲諒至切之情,特推錫類之仁,許畀臣一小縣,得以廩俸之餘,俾伸便養之願,則非臣粉糜所可報其萬一也。惟聖明俯察焉。答曰,省疏具悉。疏辭下該曹稟處。
己亥正月十一日,兼春秋朴行淳。刑曹啓目,因正言李殷模所啓,鑄錢監董官朴敏行,幻弄公貨罪,加刑,何如?啓。傳曰,本事論其事則至汚穢,有不欲屑屑衊口者是遣,語其犯則大贓盜,亦不可伈伈緘口者是隱,則自上決不容拈出何語,執出何證,反復發問,期於輸情是如乎?若其鍿銖之幻弄,記籍之攛郍,偸竊之委折等事,所當問者殆難勝言。惟在掌刑之臣出意見,或刑或杖,窮覈得實者乙仍于,原供辭姑不明白判付爲去乎,依此知悉。已問各人段,更良取招爲旀,未問各人乙良,刻期發捕,劃卽捧供爲乎矣。大抵渠輩雖有罔赦之罪是乃,朝廷若無恒·泰等賊是隱,則渠輩之肆胸臆,安得以至此哉?到今兩賊,先已物故,有難追施贓律,此固痛駭,於渠輩尙何足言哉?各人等一味刑訊,傡至徑斃,殊非審恤之意,已刑之類,待辜限加刑爲旀。且已前前事,猶不足論,而今番鑄役之際,監官色吏之徘徊顧望,不悛舊習者,尤極頑惡。朴敏行段,已是百罪俱發,而又如近日鑄所下吏中,亦有自初至今符同者,究厥罪狀,與敏行將無同也。敏行除良,此漢段置,另加嚴刑,以正國法爲良如敎。
己亥正月十一日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,昨日勞攘之餘,聖體,若何?上曰,一樣。上曰,右相終不可勉出耶?國榮曰,以其所遭,勢難行公矣。上命書右議政鄭弘淳疏批,上曰,昨日儒生幾皆成篇,而壯元則善作,誠可嘉矣。國榮曰,近來科儒比前大勝矣。上曰,近來講經之善誦甚鮮矣。國榮曰,善講者幾盡登科而然矣。上曰,講居首及製述次上以上待令。出榻敎上曰,惠慶宮進服二錢重人蔘粟米飮一貼煎入。出榻敎上命退,諸臣以次出,
己亥正月十一日巳時,上御熙政堂。輪臺官·入格儒生同爲入侍時,左副承旨李義弼,假注書徐鼎修,記事官李信祜·鄭東浚,司饔僉正權聖應,尙衣僉正金復根,司僕僉正宋載德,軍器僉正羅潤祿,內資主簿金最儉,入格儒生文光瑞·李魯春·李鼎基·柳焯·李湸,以次進伏訖,上曰,右承旨入侍。出榻敎右承旨徐有防進伏,上曰,輪臺官進前。聖應以次進前,奏職·姓名及職掌遺在後,上曰,有所懷乎?聖應等曰,無之矣。命退,最儉進前,上曰,職掌爲何色乎?最儉曰,醬色矣。上曰,醬用於何處乎?最儉曰,用於進上矣。上曰,進排外所餘,用於何處乎?最儉曰,未及知矣。上曰,旣是該色,而以不知仰奏者,極可駭然。有防曰,內資主簿金最儉,職掌下詢之際,所對奏語,已極未瑩,而其他擧措,亦多顚錯,從重推考,何如?上曰,依爲之。出擧條命輪臺官先退。上曰,入格儒生進前。文光瑞進前,上曰,殿講應講,凡爲幾次乎?光瑞曰,數次矣。上曰,講則可謂實才矣。命退。魯春進前,上曰,爾爲誰之近族乎?魯春曰,李秉模十一寸侄矣。上曰,爾之對策,能於促刻場中,如是善作。且其所對中文辭意旨,俱爲詳明,必於理氣心性之說,有不昧昧而然矣,尤可尙也。毋以一第爲足,蓋加勉㫋,可也。鼎基進前,上曰,誰之族乎?鼎基曰,同姓之族,別無立朝者矣。焯進前,上曰,誰之族乎?焯曰,柳焵之遠族矣。湸進前,上曰,誰之族乎?湸曰,領府事李溵之遠族矣。命儒生先退,命有防書傳敎曰,儒生兪彦鏶疏批,右相疏批,竝令史官傳諭右相處,仍傳命召。命退,諸臣以次退出。
己亥正月十一日午時,上御誠正閣。軍士房承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,昨日入格試券持入。仍命讀奏,上曰,壯元頗善作矣。民始曰,然矣。上曰,今番製述,非但入格者皆能善作,呈券者亦能成篇,誠可嘉矣。民始曰,片刻場中,皆能成篇,誠可謂實才矣。上曰,策問逐條,儒生難對乎?民始曰,近來殿策逐條,儒生甚難之云矣。上曰,向來科弊不可勝言,今則比前小勝耶?民始曰,近來則不文者不敢爲赴擧之計云矣。上曰,右相疏批,何如?民始曰,實是優批矣。上曰,終不可勉出耶?民始曰,其在處義,似難出脚矣。上命書秋曹公事判付。仍命退,諸臣以次出。
己亥正月十一日申時,上御誠正閣。刑曹判書入侍時,刑曹判書鄭好仁,同副承旨沈念祖,假注書徐鼎修,記事官李信祜·鄭東浚,以次進伏訖。上曰,刑判進前。好仁進前府伏,上曰,朴敏行等,罪人供辭,何如?好仁曰,前後罪犯,終不直招,全歸之恒·泰兩賊矣。上曰,恒·泰之已物故,而全然歸之者,尤爲無狀矣。好仁曰,泰淵之前後乾沒之數,爲三萬餘兩云矣。上曰,朴敏行之前後犯贜,爲幾何云耶?好仁曰,渠之所供,不過數千兩云矣。上曰,朴敏行·安命鉉則自乙未年至今番鑄役,而終始稔知者,究厥罪犯,尤爲無據矣。好仁曰,連爲嚴問,而半吐半呑,終不直招矣。上曰,在囚人等一味刑訊,不無徑斃之慮,已加刑者,待辜限更爲加刑,而卿與諸堂,各別詳審。數日間更爲開坐,而善爲盤問,期於得情,可也。仍命好仁先退。命念祖書刑曹啓目判付訖,命退,諸臣以次退出。
己亥正月十一日二更,上御誠正閣。同副承旨入侍時,同副承旨沈念祖,假注書徐鼎修,記事官李信祜·鄭東浚,以次進伏訖。上命念祖讀公事,念祖曰,貢米預買堂上現告重勘事,擧條啓下,而備局年條現告草記,今已來到,重勘以何傳旨捧入乎?上曰,已處分,依所下傳敎,捧傳旨,可也。出擧條上曰,近來各司草記,承旨廳坐而受之乎?念祖曰,然矣。上曰,政院院規近甚解弛云,誠可駭然矣。承旨今方新入,絶勿以循常取便爲事,凡諸擧行之事,着實勤勵,修擧古規,俾無踵前之弊,可也。命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
李義弼啓曰,正言安廷玹,旣有只推之命,一體牌招,何如?傳曰,允。
沈念祖,以宿衛所言啓曰,今日中日日次矣。本所所管入直部將·守門將,禁軍,扈衛軍官及內外營入直軍兵等,待標信下,發令箭分送試所,而入番武藝別監則內試射殿座相値,不得參試之意,敢啓。傳曰,知道。日勢已晩,今日中日安徐。
傳于沈念祖曰,右議政命召,更令史官傳授。
鄭民始,以宿衛所言啓曰,本所所管諸將校今春等內試射時居首人,依定式別單書入之意,敢啓。傳曰,知道。
備邊司,守禦使徐命膺。
李義弼,以奉常寺官員,以都提調·提調意啓曰,東籍親耕田所種九穀,先農大祭後,卽爲起墾付種之意,敢啓。傳曰,知道。
戶曹參判宋德相疏曰,伏以臣於日昨筵中,有備堂差下之議,臣敢以控辭,而仍出外次,則成命已下矣。伊後屢經登對,豈不思趁卽丐免,而旣因促迫,又懼煩猥,將欲冒入文字陳懇矣。卽者下吏來告以明日參坐之由,有不敢更事遲延,故玆敢仰籲,惟聖明察焉。噫,臣本倥侗一賤夫耳。其學則空疎,其才則蔑劣,厚竊虛名,寵擢踰分,尋常愧恧,日夕靡寧。今此籌司之命,又何爲而至也?參聞軍國輿論機密,其責至重,其任至要,如臣無似,初非可擬議於其間者。況今日增一職,來日添一務,在微臣,有如蝜蝂之加載,必不免僨敗,而在朝家器使之道,亦不宜有此耳。且大臣援引兩先正舊例,以達比擬非倫,證喩失宜,尤不敢當也。君臣之間,貴相知心,卽孝宗聖祖責勉於先臣者也。今日殿下之不諒臣心至此,此臣之不得不仰憾於慈覆之天也,言出中情,辭非外飾。伏乞聖明,亟收備局新命,以幸公私,不勝大願。臣無任屛營祈懇之至。答曰,省疏具悉卿懇。籌司之職,卿家有己事,朝廷亦有己例,是豈卿私自益讓者也?如卿宿德,幸致于朝,則協贊之事,彌綸之責,卽卿自任,而實予期望者,至於見職,猶屬委畀中細務謾任也,所辭宜不允也。卿其安心,勿辭行公。此批答,遣史官傳諭于儒賢處。
己亥正月十二日,兼春秋朴行淳。義禁府啓目,兵曹佐郞李義存,殿座時不卽待令,刑推得情,何如?啓。傳曰,分揀放送爲良如敎。
己亥正月十二日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣。上命書公事判付,上曰,守·摠兩營之貢米豫買者,其數夥然,而至於守禦廳之豫買於七年之前者,尤極駭然矣。國榮曰,雖曰謬例,豈可免罪罰乎?上曰,御營廳則以儲置不足,筵白擧行,守禦使何不如御將之提奏乎?國榮曰,兩朔之內,豫買七年之貢米者,萬萬駭然矣。上曰,王大妃殿進御二錢重人蔘粟米飮,今姑停止。出榻敎上曰,惠慶宮進服二錢重人蔘粟米飮一貼煎入。出榻敎上曰,左承旨,同副承旨入侍。出榻敎上曰,左承旨,同副承旨來待于靑陽門外。仍命退,諸臣以次出。
己亥正月十二日辰時,上御春塘臺。內試射入侍時,行都承旨洪國榮,行左承旨鄭民始,同副承旨沈念祖,記事官李兢淵·李信祜·鄭東浚,以次進伏訖。上曰,今日試射,便是內試,故無試官,知申考試,可也。國榮曰,參試則以宣傳官爲之乎?上曰,唯。上曰,守禦使徐命膺,卽爲牌招。出榻敎命書中日草記判付,上曰,守禦使承牌與否,知入。賤臣承命出問,以牌不進之意仰達,上曰,守禦使徐命膺,更爲牌招。上曰,文臣殿講處所,以宣政殿爲之。出榻敎上曰,守禦使如是違牌,有何情勢而然云乎?國榮曰,若有飭敎,則當承牌矣。上命書傳敎曰,受符體重,豈可一任其違召?守禦使徐命膺,從重推考,更爲牌招察任。上曰,守禦使入侍。守禦使徐命膺進前,上曰,授卿此任,予意有在,盡心本廳蘇弊之道,可也。命膺曰,素昧幹事,且無才能,無望稱塞,只切惶悚矣。上命傳諭書密符,仍命先退,上曰,三軍門木·布,各五同入之,用餘還下。出榻敎射放畢,上命頒賞。仍命退,諸臣以次出。
上在昌德宮。停常參·經筵。
夜自三更至五更,月暈。
殿座罷後,政院·玉堂·藥房口傳問安。答曰,知道。
傳于洪國榮曰,都承旨入侍。
有政。吏批,判書鄭尙淳進,參判徐浩修文臣殿講試官進,參議李義翊牌不進,同副承旨沈念祖進。以南鶴聞爲副校理,洪樂純爲左參贊,李謙彬爲掌樂正,徐直修爲工曹佐郞,金光鉉爲奉常判官,李存源爲宗廟令,李齊亨·金廷龍爲典籍,李徽之爲弘文提學,宋德相爲典醫監提調,李命揖爲江華經歷,沈豊之爲醴泉郡守,申光權爲西部奉事。
兵批,行判書李徽之病,參判徐有慶病,參議李謙煥入直進,參知洪樂彬病,行左承旨鄭民始進。副司正徐鼎修,守禦使徐命膺單付。
沈念祖啓曰,弘文提學李徽之,旣在闕中,不爲肅謝,仍卽出去,事甚未安。推考警責,何如?傳曰,允。
李義弼,以吏曹言啓曰,新除授燕岐縣監金喆行呈狀內,身病甚重,勢難往赴云,身病旣如是沈重,則不可强令赴任,依例罷黜,何如?傳曰,允。
持平宋樂啓曰,妖宦壽賢之締結一種嗜利之凶徒,爛漫和通之狀,渠旣明曰納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷,爲奴罪人河翼龍·金重得等,敢以罔測之說,做作眞·諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。錫達以厚賊之父,尙今偃息於覆載之間者,輿情已極齊憤,而況且犯贜之數,死有餘罪,以此以彼,決不可杖配而止。請梁山郡定配罪人錫達,依律處斷。金漢耆辛卯二月之事,雖出於其侄之慫慂指使,而罪大乘間,跡涉同情,幾乎貽累於先大王聖德,伏見備忘下者,仰認分析之意,而揆以國法,有難曲貸。請削黜罪人金漢耆,亟施竄配之典,竄配罪人金載順,附麗諸逆,受人指點,久矣。當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止。請海南縣竄配罪人金載順,亟令王府,設鞫嚴問。洪達洙,干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩。此必有窩窟譸張之致,若不鉤覈得情,快施當律,則其何折奸萌而杜禍源哉?決不可歸之於尋常造言之科,有所容貸。請三水府定配罪人洪達洙,亟令王府,更加嚴鞫,依律處斷。聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引,噫嘻,痛矣。先大王朝,十三年不着帽,而始仕於殿下,欲展蘊抱之說,尤極萬萬凶慘。且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間,而處分止於薄竄,則其窮凶情節,無以嚴覈,請長鬐縣遠竄罪人聖中,亟令王府,設鞫嚴問,期於得情,快正王法。有臣·宗甲·義駿,和應聖中叵測之說,推詡薦引,看作奇貨,敢於書筵出入之時,肆然迭奏,噫嘻,痛矣。聖中之主張凶論,罪不容誅,而此輩之同一心腸,尤極痛惋,究厥罪犯,與聖中豈可異同?疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未伸,已極憤惋。到今日記旣播之後,如此負犯之至重者,不可一刻容貸,而削版放逐之律,不足以懲其罪犯。請削版罪人有臣·宗甲·義駿,竝令王府,設鞫嚴問,依律處斷。罪人趙濟泰·李潤成,俱以逆襸之切姻,凶謀逆節,萬無不知之理,而濟泰則初不刑訊,徑先白放,潤成則未盡究覈,遽然酌處,揆以王章,失之太寬,獄體乖當,輿情駭憤,請鍾城府定配罪人趙濟泰,海南縣定配罪人李潤成,更令王府,設鞫得情,施以當律。罪人趙嵎,以物故罪人峸之弟,今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切。請楸子島定配罪人趙嵎,亟寢酌處之命,仍令王府,設鞫得情,快正王法。罪人南興老,以逆述之狎客,隨在謫所,究其情狀,已極萬萬叵測,而又於逆範輩聚會信德家之時,渠亦同席,則陰慘情跡,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤,請旌義縣減死安置罪人興老,亟寢酌處之命,仍令王府,設鞫得情,快正王法。瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包藏之心。幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時承宣,則護逆之律,不可以荐棘而止。請薪智島荐棘罪人瑩中,設鞫嚴問,夬施當律。後樂旣以後翼爲弟,且以量·爲黨,則凶謀逆節,必無不知之理,而親問之下,游辭漫漶,至以本不見重於其弟之說,肆然納供,究其情節,極爲叵測,不可以不了了極蠢蠢而有所容貸。請濟州牧定配罪人後樂,亟令王府,更加嚴鞫,期於得情。鳴遠,旣於若淵冤死之說,爛漫參涉,又敢作爲萬萬罔測之語,恣意護逆,甘心死黨,至登於道臣之密啓,究其情跡,與量海·後翼一串貫來,則不可以孤雛腐鼠,而有所寬假。請慶源府定配罪人鳴遠,依律處斷。物故罪人德泰,以逆來之子,締交志恒,而渠父與逆賊志恒,陰謀之綢繆,渠旣同參,凶禮之往復,渠亦傳致,窮凶極惡之情節,渠自吐實,而以其徑斃,王章未伸,輿憤益切。請物故罪人德泰支屬應坐者,一一査出,絶島散配。定配罪人孫效忠等八宦者,俱極凶獰,終始抵賴,遽有酌處之命,雖出於我聖上好生之德,曠蕩之典,而效忠則自是凶孼,旣多負犯,又以逆宦切族,及其鞫問之際,端緖未究,亦無指的發明之端。定配罪人柳仁培,罪人李鳳昌·沈德一·李德成,俱以逆來之切族,若其在京,則或吹噓應澤,已露腸肚之糾結,及夫放逐,則或出沒城闉,益著蹤跡之陰祕,則志恒與國來陰凶情節,萬無不知不參之理,而頑忍不服,效忠·仁培,定配而止,鳳昌·德一·德成,更逐本鄕而止,罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。答府曰,不允。
事變假注書朴師默書啓,臣敬奉聖敎,馳往傳諭于驪州州內上東面工曹參議金亮行所住處,則以爲,臣於前月分,復膺職名,宜卽陳章祈免,而病勢沈篤,不及締成文字。卽者近侍之臣,傳宣聖諭,十行絲綸,丁寧懇至。臣奉讀以還,驚惶悚懍,不知所以自措也。臣之迂拙無取之狀,已於前後章疏,悉陳無餘。今不必更煩,而惟是素患痰癖之疾,日甚一日,前冬則屢至危境。今亦尙不顯減,委席叫痛,雖庭戶之間,無以自力運動,以此証形,其何以强起登程乎?此實史官之所目覩也。猥辱恩諭,末由承膺,秪增惶恐,更當以一疏,申徹肝膈之懇云矣。臣旣承遍諭諸儒賢之命,故轉向安城郡司憲府掌令兪彦鏶所住處,緣由敢此馳啓。
沈念祖,以義禁府言啓曰,時囚罪人權拭,杖一百收贖,告身盡行追奪,流三千里定配事照律公事,判付內,功減一等,鄭東藎杖八十收贖,告身盡行追奪,徒二年定配事,照律公事判付內,功議各減一等啓下矣。權拭功減一等,杖一百收贖,告身盡行追奪,洪忠道扶餘縣龍田驛徒三年定配,鄭東藎功議各減一等,杖六十收贖,告身盡行追奪,鎭川縣長楊驛徒一年定配,而以議啓內辭意,具罪日,依例發遣府書吏·羅將,押送于各其配所,何如?傳曰,允。
己亥正月十三日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,勞攘之餘,聖體,若何?上曰,一樣矣。上命奏禁府公事,上曰,鄭東藎之以定配議處,何如?國榮曰,當初濫殺,旣是因營題擧行,則定配似過矣。上曰,當初報營,非矣。國榮曰,此則聖敎誠然矣。上曰,今日殿講擧案,合爲三十五人,似有侵暮之慮耶?國榮曰,似不至侵暮矣。上曰,守令有闕乎?國榮曰,醴泉卽賑邑云,從速差出,似好矣。上曰,當下敎矣。上曰,惠慶宮進服二錢重人蔘粟米飮一貼煎入。出榻敎上命退,諸臣以次出。
己亥正月十三日辰時,上御宣政殿。親臨專經文臣殿講入侍時,行都承旨洪國榮,行左承旨鄭民始,右承旨徐有防,左副承旨李義弼,右副承旨柳義養,同副承旨沈念祖,記事官李兢淵,假注書徐鼎修,記事官李信祜·鄭東浚,以次進伏訖。上具翼善冠·袞龍袍,陞座,贊儀引試官及應講人員入庭,行四拜後,考官領議政金尙喆,判中樞府事蔡濟恭,吏曹參判徐浩修,參考官行副司直柳戇·吳載紹·金思穆·林蓍喆,以次上殿就坐訖。命呼名,講官以次進講,義養曰,副校理李泰永,於命官發問文義之際,謂以非所當問者,旣涉如何,而笑語相雜,亦失筵體,推考警責,何如?上曰,依爲之。出擧條有防曰,殿講事體自別,而冊名懸錄,不善修整,多有臨講誤錯之弊,事甚疎忽,不可無飭。禮曹當該堂郞,推考警責,何如?上曰,依爲之。出擧條命書傳敎曰,政官牌招開政。又命書傳敎曰,賑邑守令,不容暫曠,醴泉郡守,待下批,其令當日辭朝,給馬下送。上曰,侍衛及應講人,互爲食代,可也。上曰,殿講純通人,當以製述比較,懸題板及陪入書吏入之,應製人其令入庭,可也。仍命懸題,上曰,試券皆已捧之乎?有防曰,已捧矣。仍命尙喆等進前考券後,命書傳敎曰,殿講純通比較製述居首副司果韓用龜,貂皮笠耳掩一部賜給。又命書傳敎曰,旣已先罷,同罪之人,亦皆放送,以戶曹郞廳監察事,時囚中人一體放送。濟恭曰,時囚罪人吳道鈺,事當依啓下擧條刑推發配,而第其牟利虐民之罪,事係久遠。雖不可一一究覈,至於特敎島配之後,逗留山寺,初不赴配,及其蒙放,偃然還家者,實是難容之罪。如此之類,若只施一次刑訊,仍卽發配,則其可曰國有法乎?聖意以此等事,屬之年久,雖不使窮覈用律,而三次之刑,斷不可已,故敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
傳于柳義養曰,飭已施矣。殿講不通禁推諸人,一倂分揀。
傳于李義弼曰,禮房承旨馳詣宗廟·景慕宮奉審後,祭物·祭器·祭井看審,諸執事進·排官摘奸以來。
傳于鄭民始曰,左承旨入侍。
傳于柳義養曰,同副承旨入侍。
傳于沈念祖曰,同副承旨入侍。
沈念祖,以弘文館言啓曰,本館上番副校理臣李泰永,以實錄廳郞廳,今日晝仕出去,而每每草記,事涉煩漫,今後則除草記往來之意,敢啓。傳曰,知道。
李義弼,以吏曹言啓曰,新除授宣陵參奉李匡呂呈狀內,身病甚重,勢難察任云,今姑改差,何如?傳曰,允。
沈念祖,以奉常寺官員,以提調意啓曰,京畿封進薦新來二月令生落蹄及三月令黃石首魚·訥魚來到。故臣與郞廳眼同看品,則至於訥魚細少,黃石首魚臭傷,不合薦進。故不得已退封,而莫重薦進之物,有此不謹之事,道臣推考警責,該封官依例罷出,何如?傳曰,允。封進官拿處。
掌令洪明浩啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,夬正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。答府曰,不允。
右議政鄭弘淳疏曰,伏以臣,以邦憲則不可一日容貸,以廉防則不可一刻虛縻。乃蒙上天之洪造,尙侈優禮,臣仰感恩私,俯慙職名,不得不猥將衷懇,冒瀆崇聽,威罰之降,席藁恭俟。及承聖批,十行綸音,丁寧懇惻,殆若慈父之詔迷子,臣奉讀未半,不覺聲淚之俱逬也。第於入聽面諭之敎,切有所萬萬抑塞者。噫,爲國之道,莫先四維,四維之張,宜先大官。臣厚蒙不潔之名,滓穢具瞻之位,一日在職,貽朝廷一日之羞,二日在職,貽朝廷二日之羞。況敢抗顔束帶,重入脩門也哉?重以孼由已作,而臺臣至於被罪,恧蹙之情,尤倍於前。臣之疾聲大號,不但一身之廉愧而已,其爲國體之所關,朝綱之所係,非細故也。且臣死期將迫,所患腫痰,轉輾沈劇,諸般症情,煩猥是懼,雖不敢縷陳,而藉令得延殘命,要非時月間復起爲人之疾也。方今聖志奮勵,百度惟貞,而緣臣一人之故,鼎席之不備。至於此久,病裏惶悶,如添一病,玆又冒罪更籲。伏乞聖明,俯賜鑑諒,先遞臣所帶職名,以重朝體,仍治臣前後負犯,以昭法紀焉。答曰,省疏具悉卿懇。俄於敦諭之旨,略布予慇懃之意矣。卿章踵到,巽讓愈摯,卿胡一味邁邁,不念改圖之道乎?卿無庸辭爲,卽起上來入城。仍傳曰,此批答,遣史官傳諭于右議政。
戶曹參判宋德相疏曰,伏以臣,昨奉聖批,不惟不準所辭,一札數十百言,丁寧懇摯,諭臣以期望委畀之意,責臣以協贊彌綸之任,臣雙擎跪讀,不覺五情震越也。噫,臣實不才蔑學,百無肖似,國人之所共知。使之談經義,則懵不辨句讀,與之論治道則茫不識頭緖,前授經筵之官,已駭聽聞之甚矣。今此籌司之命,尤何等職務,而乃敢黽勉因循,終至臭敗乎?玆不得不冒萬死,更瀆天聽。伏乞聖明,特賜財處焉。疏成後,醫監新命,又下於千萬慮外,臣於此,惝怳愕貽,益不知攸處。臣謹按,宋帝招致處士常夷甫,欲優其祿,廣授寺院諸職,而夷甫一切受之,故君子譏之。顧臣平生自處,雖不足言,若其所願,不在乎學夷甫,而前後誤恩,一至於此,臣誠惶惑無地,自容更願,俯垂矜諒焉。答曰,省疏具悉卿懇。卿於見帶兩銜,奈之何旣辭又辭,殆若不解則不已者然哉?予聞過猶不及,以卿宿德,此留義理,已必裁酌于中,然則辭受之際,不當過辭而過辭者,得無近於猶不及之嫌乎?予不多誥,冀卿之擇期也。且念卿以出入經筵,啓沃開發爲己任,而因卿辭官,召對之命,未免旣降而旋寢,此又卿庶可幡然,改圖之一段也。卿其勿復控辭,卽起行公,是予之望也。仍傳曰,此批答,遣史官傳諭于儒賢處。
敎守禦使徐命膺書。王若曰,南城險阻之區,允爲關防之重地,中權節制之責,必資文武之全才,苟不能得其人而任保障之功,卽何以詰爾戎而盡捍衛之策?惟卿,詩書舊業,圭璋令譽,言若不出口,而遇事則剖判無疑。體如不勝衣,而處世則耿介獨立,文衡銓部,已副其雅望淸名,海臬箕藩,尤著其通才練識。先朝之倚毗旣篤,初服之顧問亦勤,內閣騰琬琰之輝,歐參政之詞宗自任。晩境勵薑桂之操,晏吏部之苦性彌堅,軫滿盈存戒之心,縱許數年之處散。念緩急可恃之義,寧容一任其養閑?眷玆南漢之金湯,素稱東國之屛翰。處京輔咫尺之地,以宰相而統領戎機。憑山谿控阨之要,置營府而牧禦民衆,前後設施之旣久,國勢資鞏固之形。中間弊瘼之多端,軍制有疎漏之歎。誰復效溫嶠之鎭京口?卿可任尹鐸之治晉陽。玆授卿以南漢山城守禦使行判中樞府事,卿其益勵遠圖,祗服明命。毋曰精力之向衰,而忽經理之策,莫謂疆域之無事,而弛綢繆之方。祭征虜之雅歌投壺,豈專美於前代?羊叔子之輕裘緩帶,可復見於今辰。於戲,殫卿制勝之謨,副予托重之意。文恬武嬉之已甚,此誠何時?地利人和之交修,貴得其道。故玆敎示,想宜知悉。知製敎李泰永製進
己亥正月十四日,兼春秋朴行淳。刑曹啓目,罪人朴敏行等,待蔡德純捉來,一體究覈,何如?啓。傳曰,前判付除良,丙申以前符同作奸之類段,罪固罔赦,而無是恒·泰,豈有此漢等乎?朝家於諸凡此等事,屬之昧爽以前,每置勿問之科是隱,則元犯已物故,此漢等耳,亦不可獨施重典是旀。今番推覈之意,亦不過盤問其來歷是如乎?丙申以前鑄所干連諸囚,一傡放送爲㫆。今番鑄錢監官朴敏行下吏安命鉉段,皆自已前鑄役,至于今番鑄役,而或首尾作奸,或終始稔知者是隱,則眞所謂令後之故犯也。此兩漢乙良,從重勘律,待錢簿磨勘後發配爲旀。其餘在囚各人段,何必窮治?倂從曠蕩之典,一倂分揀放送爲良如敎。
己亥正月十四日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,連日勞攘之餘,聖體,若何?上曰,一樣矣。上曰,昨日殿講文臣,幾皆能讀,頗有勸獎之效而然耶?國榮曰,殿講連爲設行,故果有實效矣。上命讀刑曹公事,上曰,刑曹罪人,何以處決則好耶?國榮曰,鑄錢作奸之類,罪固罔赦,而丙申以前則便同令前,不必深究,而至於今番犯罪者則從重勘律,似宜矣。上曰,卿言,是矣。國榮曰,藥房提調以鑄錢事,有所引嫌,不爲仕進,申飭行公,似好矣。上曰,將欲下敎矣。上曰,惠慶宮進服二錢重人蔘粟米飮一貼煎入。出榻敎上命退,諸臣以次出。
己亥正月十四日巳時,上御熙政堂。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書刑曹公事判付,上曰,刑曹罪人,今將處決,供事卽爲捧入事,分付。賤臣承命出傳,上命書右議政鄭弘淳疏批。仍命退,諸臣以次出。
己亥正月十四日酉時,上御熙政堂。同副承旨入侍時,同副承旨沈念祖,假注書徐鼎修,記事官金勉桂·鄭東浚,以次進伏訖。上命書右議政鄭弘淳上疏批答。見日日記又命書傳敎曰,予意旣罄於日前卿疏之批,卿果默諒予言外之旨·旨外之言乎?又使予爲說於卿,其言無以過此也。卿之情地,縱或曰難安,而予之至意,自以爲不淺,則卿胡不思及於勉膺之道乎?且念卿雖欲決去就,以伸廉隅,不必處在荒郊寂寞之濱,不與世相接,然後方可爲得中之處義也。予則以爲,卿之此擧,恐不免失宜之歸矣。玆遣史官,諭予悃愊之言,仍傳命召,卿其卽日入城,莫負予區區之望事,敦諭于右議政。又命書傳敎曰,昨日問安,不爲進參,近日嘗膳,亦不仕進,豈可以不當引之鑄錢事爲引乎?事之未安,莫此爲甚。藥房提調具允鈺,從重推考,卽爲牌招察任。命退,諸臣以次退出。
己亥正月十四日初更,上御誠正閣。同副承旨入侍時,同副承旨沈念祖,假注書徐鼎修,記事官金勉柱·鄭東浚,以次進伏訖。上命書戶曹參判宋德相上疏批答。見日日記又命書傳敎曰,刑曹判付旣諭,決折諸囚,皆令今夜內放送。命退,諸臣以次退出。
上在昌德宮。停常參·經筵。
沈念祖啓曰,卽伏見事變假注書朴思默狀啓,則修啓違式,着署欠精,原狀啓雖不得不捧入,而其不審之失,不可無警,當該注書,推考,何如?傳曰,允。
鄭民始,以都摠府言啓曰,今日入直宣傳官武兼及有廳軍士,當爲中日習射,而雨勢如此,不得爲之之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
以吏曹參議李義翊牌不進罷職傳旨,傳于李義弼曰,只推。
以持平李夔,正言安廷玹·柳孟養等牌不進罷職傳旨,傳于柳義養曰,只推。
傳于沈念祖曰,今夜弛禁事,分付巡邏營,雖城外,弛禁事亦爲分付。
柳義養啓曰,持平李夔,正言安廷玹·柳孟養,旣有只推之命,竝卽牌招,何如?傳曰,允,待開門牌招。
又啓曰,明日朝參,兩司當爲備員,未肅拜人員,待開門牌招,何如?傳曰,允。
又以刑曹言啓曰,監官朴敏行,書吏安命鉉兩漢,從重勘處,待錢簿磨勘後發配。其餘在囚各人段,一竝分揀放送事,命下矣。依傳敎,朴敏行·安命鉉,待錢簿磨勘後,從重勘律發配。其餘在囚罪人朴根發·金文昌·玄再芳·趙寬璧·劉大亨·趙性遇·徐有國·吳漢柱等,放送,金鎭國俄已物故,屍體出給之意,敢啓。傳曰,知道。
持平宋樂啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福永酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請柒原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,夬正王法。諸削黜罪人鄭履煥絶島安置。答府曰,不允。措辭見上
己亥正月十五日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣。上曰,昨日刑曹罪人之處決,何如?國榮曰,處分誠至當矣。上曰,右相終無變動之意,史官之逐日來往,亦甚可悶矣。國榮曰,昨日敦諭與批旨,雖極懇惻,而在其處義,似難轉動矣。上曰,儒賢之辭巽,亦豈不過當乎?國榮曰,雖有先正已例,似不可遽然承命矣。上曰,今日次對,何不來會云乎?國榮曰,別無時急公事云矣。上曰,惠慶宮進服二錢重人蔘粟米飮一貼煎入。出榻敎上命退,諸臣以次出。
己亥正月十五日巳時,上御暎花堂。內試射入侍時,行都承旨洪國榮,行左承旨鄭民始,記事官李兢淵·金勉柱·鄭東浚,以次進伏訖。上曰,宣傳官別軍職春等試射,此後無可爲之日,故今日爲之矣。國榮曰,今日風勢不好,射員似不能善射矣。上命試射,上曰,右相處傳諭史官入來乎?國榮曰,姑未入來矣。上曰,風勢如此,渡江似難矣。民始曰,然矣。上曰,守禦使上疏,何如?民始曰,其所引義,似過矣。上曰,今春欲往寧陵,而當此災年,民弊可悶矣。國榮曰,今年異於他年,事宜幸行矣。民始曰,蠲減民役,則似無爲弊之端矣。上曰,更當商量而爲之矣。上命諸臣少退,試射畢,還入進伏。上曰,今日之風,射員皆不能善射,而朴基豊能中二十四矢,誠難矣。國榮曰,可謂善射矣。上命退,諸臣以次出,
上在昌德宮。只朝參,停經筵。
夜自二更至五更月暈,迴木星。
朝參罷後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于柳義養曰,排設房司鑰,飭已行矣,分揀放送。
有政。吏批,判書鄭尙淳進,參判徐浩修式暇,參議李義翊牌不進,右承旨徐有防進。吏批啓曰,右議政鄭弘淳,勉副事命下矣。當爲置處,而領敦寧一窠,他大臣今方見帶,本曹無相當窠,依例送西之意,敢啓。傳曰,知道。又啓曰,侍從臣父年七十者,每於歲首,抄啓加資事,載在法典矣。侍從臣父年七十人,別單書入之意,敢啓。傳曰,知道。又啓曰,玉堂闕員,今當差出,而曾經之人,多在斛由未出中,無以推移備擬,合有變通之道,何以爲之?敢稟。傳曰,勿拘。又啓曰,新除授慶尙都事宋景煥呈狀內,矣身素患痰癖之症,近益添劇,旬月內無望赴任云。身病旣如是,則不可强令赴任,依例改差,何如?傳曰,允。以吳大益爲副修撰,崔顯重爲禮曹佐郞,趙光逵爲禁府都事,林泰遠爲活人署別提,金宗範爲燕岐縣監,申匡堯爲戶曹正郞,宋煥億爲兼東學敎授。
兵批,行判書李徽之進,參判徐有慶病,參議李謙煥病,參知洪樂彬入直進,右承旨徐有防進。兵批啓曰,右議政鄭弘淳,勉副送西事,命下矣。當爲隨品置處,而領中樞一窠,他大臣見帶,判中樞二窠,輔國判書李益炡·沈瑴,今方見帶,依例從座目,沈瑴降付知中樞,其代鄭弘淳,下批之意,敢啓。傳曰,知道。以李光彬爲五衛將,趙世逑爲忠翊將,朴聖恕爲部將,李顯福爲忠州營將,小吉號里權管姜興弼,判府事鄭弘淳,知事沈瑴單付。
兵曹口傳政事,知事具善復單付。
鄭民始,以司僕寺官員,以一二提調意啓曰,旌義前縣監許遞任,進上馬二匹,今纔上來,禾毛色別單書入,依例內廐立養之意,敢啓。傳曰,知道。
事變假注書李度謙書啓,臣敬奉聖敎,馳往傳諭于果川縣上北面社堂里議政府右議政鄭弘淳所住處,則以爲臣冒上再疏,恭俟郵罰之降,不自意史官,齎奉恩諭,深夜臨宣,責勉開曉,愈益勤懇。臣奉讀未半,感淚無從,顧臣釁負旣重,身名汚衊,不堪抗顔周行之狀,不但臣所自知,實亦人所唾鄙而嗤點者。臣雖無狀,亦俱五情,其何能冒沒羞愧,放倒廉防,重貽朝廷之辱哉?況目下賤疾,出沒危域,雖欲蠢動,其勢末由。聖恩愈隆於涵覆,臣罪益切於辜負。日月雖明,而蒙蔀不照,天地雖寬,而一身無容,惶懍震愓,神魂迷錯。疾痛之極,唯有號天呼父母而已。謹當更具一疏,以請嚴命云矣。敢啓。傳于李義弼曰,知道。
事變假注書朴師默書啓,臣敬奉聖敎,馳往傳諭于京畿道安城郡司憲府執義兪彦鏶所住處,則以爲臣纔上祈免之章,而祗伏俟命矣。千萬不意,史官遠臨,傳宣別諭,辭旨隆摯,又賜溫批,反復開牗,臣驚惶隕越,不知所措。臣之情病實狀,已悉於前後疏本。庶蒙聖明之俯燭,而虛銜未缷,敦召混及,悶隘恧蹙,求死不得。第臣本病之外,又添別症,委頓牀席,神思昏瞀,倘或少間,則謹當冒入文字,更暴危衷云矣。臣旣承諸儒賢處竝爲敦諭之命,故仍爲轉向平安監營掌令金鍾厚所住處之意,惶恐,敢啓。傳曰,知道。
己亥正月十六日辰時,上御仁政門。朝參入侍時,行都承旨洪國榮,行左承旨鄭民始,右承旨徐有防,左副承旨李義弼,右副承旨柳義養,同副承旨沈念祖,記事官李兢淵,注書徐鼎修,記事官李信祐·鄭東浚,以次侍立訖,上具翼善冠·袞龍袍,乘輿出仁和門,詣仁政門殿座。百官入就位,行四拜。贊儀引二品以上及有啓辭官,以次陞殿。領議政金尙喆,領敦寧鄭存謙,左議政徐命善進前,尙喆等曰,早朝勞動,聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,僅僅支安矣。尙喆等曰,歲初臨門,親行朝參,我聖上闢四門達四聽之盛意,孰不欽仰,而臣等俱以無似之質,職在三事之列,無以仰副我殿下好問察邇之聖德,俯仰慙恧,無以爲喩。今日百官,畢集庭下,必自卿宰,下至庶僚末職,廣詢博訪,使皆有懷無隱,畢陳其辭,克恢紸纊之聽,無棄芻蕘之說,俾有實效焉。上曰,卿等之言甚好,以此意知委。其中如有執藝之言,亦爲無隱畢陳之意,承旨竝皆知委,可也。上曰,右相之過執處義,尙今引入,誠可悶矣。尙喆曰,右相所遭旣如此,自上雖加敦迫,在其情勢,似難遽出矣。存謙曰,聞其情病,萬無遽然出脚之望云矣。命善曰,非但以嚴召之一向違逋爲惶悚,且以命召之屑屑往來,極爲未安云矣。上曰,卿等之言,旣皆如此,一向敦迫,亦非敬大臣之道,不可不今姑許免,以安其心矣。命書傳敎曰,右相事,誠可悶矣。臺言之過中,已諭於向日處分傳敎,而其在敬大臣之道,有難强其所不强。右相之職,今姑勉副,以安大臣之心。又命書傳敎曰,前後敦諭,旣悉予意,而每見卿疏啓,所執之處義,愈久愈固,期以必遞,卿之控懇。不但若此,在予敬大臣之道,亦不宜一味敦勉,以欠懋實底意。俄以是意,詢于諸大臣,大臣之意,亦與予意無異。卿之相職,姑爲勉副,以安卿心,此乃予待卿之深意存焉者也。卿其念予此意,卽日入城,仍謝西樞之命事,遣史官傳諭于前右相,與之偕入。上曰,政官牌招,大臣置處政事,當日爲之。出榻敎有防曰,政官出牌之際,參議之牌不卽呼望,以致遲滯,難免稽忽,當該注書,推考,何如?上曰,依爲之。出擧條命書傳敎曰,元戎不可久闕,且非以軍務事被罪者也。歲已改矣,前判書具善復,給牒敍用。又命書傳敎曰,前訓鍊大將具善復,復授前任。戶曹判書金華鎭曰,漕轉事目,今已頒下,各道各邑,固當着意奉行,而其中漕船,俱有領運差員,裝發上納,可以及時擧行,而其外自納各邑,或稱覓船之難,每多過期裝發。故船漢輩作奸逋欠之弊,沈水故敗之患,比比有之,致使莫重惟正之供,粒粒辛勤之米,多不免中間花消之弊,事極萬萬痛駭。今年則船運各邑,預先整待,船隻,守令,依事目躬往浦邊,極飭裝載,而必使監捧實監色,領運趁限來納事,各別嚴飭。及其上納之時,若有愆期濫載之邑,監色代送之處,逐邑査實,草記論罪,斷不饒貸,以此意,預爲出擧條,分付。俾無犯科之弊,而至若作錢作木·布,此乃陸運者,尤無可以稽滯之端,而近來外邑,慢忽成習,奸弊多端,那移防換,專事延拖,經費之難繼,姑捨無論,事體之寒心,莫此爲甚。今年若復有如前稽納之邑,則該邑守令,隨現論罪之意,一體嚴飭,何如?上曰,依爲之。出擧條刑曹判書鄭好仁曰,朴敏行·安命鉉等,錢簿磨勘後,可以發配,而敏行等,今方在囚,磨勘,何以爲之乎?上曰,姑爲保放,使之磨勘,可也。禮賓奉事金基良曰,廣興倉事,雖非臣職掌,竊有區區之見,敢此仰達矣。本倉弊瘼,臣知之,久矣。每當春漕來泊之時,所謂員役輩,不卽稟告於官員,任自發賣,換納劣米,其弊不些。窮民終歲勤勞,舂納惟勤之意,顧安在哉?此則捧納時堂郞,着意看撿,則庶可釐弊矣。至於頒祿時,其弊尤不可形言。蓋本倉員役及軍職廳書員輩,爛熳符同,無論軍職之在京在鄕,前付後減者及身故在喪之類,混同受出於實職頒祿之中,其間耗縮,不啻夥然,每朔所失,不知其幾百斛矣。且各司頒祿之時,倉底居人與員役,亦爲符同,代入受出,當受十斗者,加受一二斗,當受一石者,加受數三斗,畢竟都計加受之數,私自分食,本米之耗縮,又至百餘石之多,而若有反庫之報,則渠輩,彌繨無策,至以江上富商輩貿置之米,計石貸充,適然反庫,則以此免罪。還給貸米之際,以本庫之米好石完者,還報其米劣而石不完者,又計其數,受價而食。官米之欠縮,以此以彼,厥數甚多,此弊之流來,不知其幾許年矣。適値昨冬之現發,雖有倉官及倉吏之論罪,不救其弊,徒治其罪,則此政捨其本而治其末者也,若不創新制而仍舊規,則其弊將似前矣。以臣迷見言之,則每朔頒祿之時,自五上司·六曹,以至府·院·寺·監·倉·庫·署,定爲次序,都計一司官員之數,合量其斛數與斗數而出給。然後各其司掌吏,率其官員·家奴,都受其數,而使渠各自分給而去,則似無作奸欠縮之弊矣。軍職廳則每當頒祿之時,司直·司果·司正·司勇,當爲受祿者,自兵曹精實成冊,臨時移送于本倉後,自本倉又都計司直諸員之數,而全數出給于該廳掌吏,加給實職之例。其他司果·司正之數,亦如司直之例而全數出給,則亦似無紛挐欠縮之弊矣。上曰,大臣之意,何如?尙喆曰,該倉許多奸弊,誠極驚駭。今此所達,亦不無査實釐正者,此在該曹與該倉擧行之如何也,爲先申飭,好矣。命善曰,所陳不無意見,更令有司之臣,商確稟處,似好矣。上曰,出擧條,令該曹稟處,可也。出擧條基良曰,凡民間弊瘼,邑異而道不同,至如黃口之簽丁,白骨之徵布,此實爲通國之巨弊,而有識之憂歎,欠矣。生髮未燥之兒,已簽軍籍,旣骨成塵之魂,猶徵役布,蔀屋凍餧,侵徵百端,令人哀痛,足以干和,此豈非急急釐革,俾有實惠者乎?以臣迷見言之,則各邑旗牌官及除番軍官爲名號者,大邑則近七百餘,小邑亦不下三四百名,而此則自官徵捧而私用者也。將校之在邑底者外,竝令革罷,閑丁自有餘矣,此可爲救其弊之一端事也,不然則莫如戶布之爲便矣。上自卿宰侍從,及文蔭武有職名者外,竝徵一匹之布,至於鱞寡孤獨廢疾之類,無田土無率丁之人,竝皆勿侵,則惠鮮之德,裕用之道,自可竝行,而上項弊瘼,似得永除矣。事係重大,且涉更張,臣不敢直請,惟在朝家之處分,故敢此仰達。上曰,令廟堂稟處,可也。出擧條忠義衛李彦儒曰,璿源殿香祝,每年五次陪去,而初無先通,故所到各邑鋪陳等節,不謹擧行,莫此爲甚。至於驛店,則土室陋地,元無鋪陳床卓,莫重香祝,一時奉安,無嚴不敬,誠可爲悶,故不避猥越,敢此仰達矣。上曰,大臣之意,何如?尙喆曰,果如忠義所達,則事甚未安,分付本道,申飭沿路邑驛,好矣。命善曰,肇慶廟·慶基殿香祝陪往時,必有擧行之例,依此申飭,似好矣。上曰,令該曹稟處,可也。出擧條上曰,備堂中,無他奏事之人乎?尙喆曰,別無可奏之事云矣。上曰,三司進前。有防曰,三司進伏之際,所鋪方席,不卽待令,事極駭然。當該排設房司鑰,令攸司科治,何如?上曰,依爲之。出擧條副應敎鄭志儉,掌令洪明浩,持平宋樂·李夔,校理李度默·金憙,副校理李泰永·南鶴聞,正言柳孟養,修撰李儒慶進前曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,阻遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及四載,轉而爲合辭之啓,合辭之啓,又閱累朔,轉而爲伏閤之爭,畢竟處分,止於近島薄竄。嘻噫,此賊之有萬戮難赦之罪者,殿下所嘗洞燭者也。無一分可恕之端者,殿下亦嘗俯諭者也。今何爲而有此末減之命耶?國無法則已,如其不然,則夫安有謀危宗社之如此賊,而使之首領之得保也。危逼聖躬如此賊,而施以海島之簿罰耶?噫,殿下之不忍置法,而姑從此律者,不過曰恐傷先王之德也,欲體先王之心也,此則有大不然者。先王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之熒惑,赫然明斷,丕建大策,以奠我宗祊於億萬年盤石之固。此先王之宏謨英烈,卓越百王,而昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德,而恩不掩義,所以爲周公達孝也。以殿下之聖學高明,見理甚精,而何不劈破此義理之關,明正其亂逆之罪乎?請亟寢鄭致達妻減死安置之命,快正王法,以洩神人之憤。上曰,不允。志儉等曰,乙未冬國家安危之機,至今追思,尙覺凜然。苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境。論其負犯,至爲深重,則向者近地移配,已失太寬,況可以全釋乎?雖以憫旱之聖意,有此收殺之敎,而乍允旋收,有咈輿情,請還寢遠竄罪人韓翼謩金吾草記勿施之命,仍施遠竄之典。上曰,不允。志儉等曰,金相福之罪,可勝誅哉?諸般罪惡之昭在人耳目者,於渠猶屬細故,而乙未冬相臣疏出之後,瑩中深文之說,稱以所見無異同,麟漢不必知之說,謂以語脈不如此,只此二言,已萬萬凶慘,而至於言根究覈之請。此又麟·謙之所不敢爲者,昭著之逆節,已難自掩,包藏之禍心,尤極叵測,揆以典刑,萬戮猶輕,而日月漸久,反置尋常。自上處分,不過放逐,在下爭執,只止遠竄,興言及此,心窃慨然。國無法則已,夫安有罪惡之如此,而終屈王章,使之晏然自在於田里之中乎?請放歸罪人金相福,亟令王府,拿鞫嚴問,快正王法。上曰,不允。志儉等曰,嘻噫痛矣。龜柱之罪,可勝誅哉?顧其地處何如,恩造何如,而不思報效之道,恣其濫猾之性。雖以壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭?讀之未半,不覺心寒而骨冷。彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足。又敢以某年罔極不忍聞之說,恣意筆之於書,以慼我殿下之心。嘻噫,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以今番趙峸事言之,其窮凶極惡情節,尤萬萬叵測,殿下旣賜之死,非不知其罪之必可誅也。間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地。殿下於賊麟,旣已斷息行誅矣。龜柱之凶逆,何異於賊麟,而一行一否,輿憤益激。又況以今番量·翼·諸賊之招觀之,根柢之所萌蘖,龜賊也,窩窟之所豢養,龜賊也。其在塞亂源杜禍本之道,尤不可一刻假息於海島,而尙今靳允,憂危轉甚,若此度日,將不知幾許量·,又起於幾處,方來之憂,先事之慮,容有極哉?請黑山島定配罪人龜柱,亟加嚴鞫,快正王法。上曰,不允。明浩·樂·夔·孟養曰,敬彬·成運之與若淵·相簡,爛熳綢繆之狀,旣已畢露於諸賊招辭之中,而抵賴不服,未施當律,揆以王章,失之太寬。請濟州牧移配罪人敬彬,熊川縣定配罪人成運,亟令王府,更爲設鞫得情。上曰,不允。明浩等曰,澤遂,爛熳同參於啓能凶慘不道之謀,而只誅其身,王章未伸,其陰凶情節,其父其弟,萬無不知之理。請彦衡·養遂·獻遂,竝令王府,設鞫嚴問。上曰,不允。明浩等曰,會遂之罪惡,與澤遂,一而二,二而一,則啓能凶慘不道之謀,必無不知之理,而忍杖不服,遽有酌處之命,有乖獄體。請還寢會遂絶島定配之命,仍令王府,嚴鞫得情。上曰,不允。明浩等曰,李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請還寢李觀源定配之命,仍令王府,嚴鞫得情。上曰,不允。明浩等曰,嘻噫痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,締結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興。究其情節,已是萬戮猶輕,而及夫賊吉招出之後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲吏判,某也爲閫師等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖往斃,王章未伸,擧國同憤。今以渠之招辭觀之,雖優爲謀逆不少之人,何可遽然承服?又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢,而展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。請遲晩後物故罪人啓能,亟施孥籍之典。上曰,不允。明浩等曰,啓能·趾海等諸賊窮凶極惡,自有天地以來所未有者,而限以國法,賊能未施孥籍,賊趾兄弟,猶貸其凶種之稚少者,梟種稍長,安知不更肆獍惡,如範等所爲者耶?法令有限,事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾賊等凶種年未滿者,待其稍長,卽是邦刑,俾絶凶逆易種養禍之患。上曰,不允。明浩等曰,志恒之罪,可勝誅哉?聖朝之眷注於渠何,如倚毗於渠何如,而始旣拔擢於擧世擯棄之中,特又寬宥於贓汚狼藉之後,而小無圖報之意,反肆狼厲之氣,久掌戎權,而陰結宦侍,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱,卽此一事,固已難逭於三尺之法,而帳殿訊問之時,着署而悖逆,執杖而咆哮,此實無前之凶逆。且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來爛熳酬酢之說,尤是萬古所無之惡逆。窮凶情節,綻露於賊泰之招,密書之頻數往來,於逆來諸因之供辭,若出一口,情節昭著,無非渠之結案。以其頑慝,抵賴不服,未施當施之王章尙稽,輿憤益切。請物故罪人志恒之支屬應坐者,絶島散配。上曰,不允。明浩·樂·夔曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間哉?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。上曰,不允。明浩等曰,爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。上曰,不尤。明浩等曰,錫達,以厚賊之父,尙今偃息於覆載之間者,輿情已極齊憤,而況此犯贓之數,死有餘罪,以此以彼,決不可杖配而止。請梁山郡定配罪人錫達,依律處斷。上曰,不允。明浩等曰,金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德,伏見備忘下者,仰認分析之意,而揆以國法,有難曲貸。請削黜罪人金漢耆,亟施竄配之典。上曰,不允。明浩等曰,竄配罪人金載順,附麗諸賊,受人指點,久矣。當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止。請海南縣定配罪人金載順,亟命王府,設鞫嚴問。上曰,不允。明浩等曰,洪達洙,干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,惡國之跡,煸禍之計,昭不可掩,此必有窩窟譸張之致。若不鉤覈得情,快施當律,則其何以絶奸萌而杜禍源哉?決不可歸之於尋常造言之科,有所容貸。請三水府定配罪人洪達洙,亟令王府,更加嚴鞫,依律處斷。上曰,不允。明浩等曰,聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引。嘻噫痛矣。先大王朝,十三年不着帽,而始仕於殿下,欲展蘊抱之說,尤極萬萬凶慘。且莫重義理,依托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容貸於覆戴之間,而處分止於薄竄,則其窮凶情節,無以嚴覈,請長鬐縣遠竄罪人聖中,亟令王府,設鞫嚴問,期於得情,快正王法。上曰,不允。明浩等曰,有臣·宗甲·義駭駿,和應聖中叵測之說,推詡薦引,看作奇貸,敢於書筵出入之時,肆然迭奏,嘻噫痛矣。聖中之主張凶論,罪不容誅,而此輩之同一心腸,尤極痛惋。究厥罪犯,與聖中豈可異同?疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未申,已極憤惋。到今日記旣播之後,如此負犯之至重者,不可一刻容貸,而削版放逐之律,不足以懲其罪犯。請削版罪人有臣·宗甲·義駿,竝令王府,設鞫嚴問,依律處斷。上曰,不允。明浩等曰,罪人趙濟泰·李潤成,俱以逆禶之切姻,凶謀逆節,萬無不知之理,而濟泰則初不刑訊,徑先白放,潤成則未盡究覈,遽然酌處,揆以王章,失之太寬,獄體乖當,輿情駭憤。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。明浩等曰,罪人趙嵎,以物故罪人峸之弟,今番諸逆之凶謀逆節,萬無不知之理,而抵賴不服,端緖未究,遽有酌處之命,王章未申,輿憤益切。請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。明浩等曰,罪人南興老,以逆述之狎容,隨在謫所,究其情狀,已極萬萬叵測,而又於逆範輩聚會信德家之時,渠亦同席,則陰慘情跡,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤。請旌義縣減死安置罪人興老,亟寢酌處之命,仍令王府,設鞫得情,快正王法。上曰,不允。明浩等曰,瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包藏之心,幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時承宣,則護逆之律,不可以荐棘而止。請薪智島荐棘罪人瑩中,設鞫嚴問,快施當律。上曰,不允。明浩等曰,後樂,旣以後翼爲弟,且以量·爲黨,則凶謀逆節,必無不知之理,而親問之下,遊辭漫漶,至以本不見重於其弟之說,肆然納供。究其情節,極爲叵測,不可以不了了極蠢蠢而有所容貸,請濟州牧定配罪人後樂,亟令王府,更加嚴鞫,期於得情。上曰,不允。明浩等曰,鳴遠,旣於若淵冤死之說,爛熳參涉,又敢作爲萬萬叵測之說,恣意護逆,甘心死黨,至登於道臣之密啓。究其情跡,與量海·後翼,一串貫來,則不可以孤雛腐鼠而有所寬假。請慶源府定配罪人鳴遠,依律處斷。上曰,不允。明浩等曰,物故罪人德泰,以逆來之子,締交志恒,而渠父與逆賊志恒,陰謀之綢繆,渠旣同參,凶札之往復,渠亦傳致,窮凶極惡之情節,渠自吐實,而其徑斃,王章未伸,輿憤益切,請物故罪人德泰支屬應坐者,一一査出,絶島散配。上曰,不允。明浩等曰,定配罪人孫效忠等八宦者,俱極凶獰,終始抵賴,遽有酌處之命,雖出於我聖上好生之德·曠蕩之典,而效忠則自是凶蘖,旣多負犯,又以逆宦切族,及其鞫問之際,端緖未究,亦無指的發明之端。定配罪人柳仁培,罪人李鳳昌·沈德一·李德成,俱以逆來之切族,若其在京,則或吹噓應澤,已露腸肚之糾結,及夫放逐,則或出沒城闉,益著蹤跡之陰祕,則志恒與國來陰謀情節,萬無不知不參之理,而頑忍不服,效忠·仁培,定配而止,鳳昌·德一·德成,更逐本鄕而止,罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未申,輿情由此而益憤。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。上曰,不允。明浩等曰,俄者合啓,未蒙允兪。衷情抑鬱,愚憤倍激,三司齊發,今幾年矣。又當歲初,一味玩愒,此莫非臣等誠意淺薄,不能上孚,使元惡大懟,尙今偃息,一則臣等之罪,二則臣等之罪。然而積久相持,終靳一允,國體徒損,彝倫晦塞。雖未知聖意之攸在,區區愚衷,實不能無憾於天地之大也,殿下試思之。諸賊未置法之前,合啓無可已之時,而畢竟殿下,雖欲不從,得乎?是旣畢竟之不可不從,則一年二年,訖無止泊,國不得爲國,臣不得爲臣,此何景像,此何國綱?今於新春,政令事爲,一懋淬勵,而惟此窮天極地之諸賊,尙逭王章,則其將以臺閣上一張故紙,又過此歲如前之爲乎?臣等每一登筵傳啓,便同文具,顔騂背汗,直欲無生,臣等到此,情亦慽矣。惟願聖明,察臣等必討之誠,念國法必誅之義,亟回聖心,快賜允從焉。上曰,已諭於前後所懷之批矣。明浩等曰,臣等合啓之請,終未蒙允,則區區節目間事,有未暇及,而但事係法府,有難廢閣,敢此仰達矣。向來大臣,以三司用牌,月終修報政府,事有所筵稟矣。其後因堂疏,有下詢處之之敎,而尙無指一決定之事,故憲府雖欲出牌,以修報之際,事多掣礙,因循不出,訖至累朔矣。大抵出禁之際,不無濫雜之弊,而此則惟當嚴設防閑,摘發論罪,而至於許多禁條,因此而不出,便同因噎廢食,閭巷奸民,將何以懲畏哉?臣謂修報一款置之,依前出禁宜矣。上曰,大臣之意,何如?尙喆曰,憲府以糾察衙門,今因修報政府之令,何可廢出禁之古規乎?若或禁路太濫,反貽民弊,則臺閣·廟堂,自當隨現論責,報政府一款,姑置之,使之依前出禁,似得宜矣。命善曰,月終之報,諸議皆以爲不便,至於法司弛禁之境,則雖有銷刻之嫌,豈無變通之道乎?修報一款,姑令置之,似好矣。上曰,依爲之。孟養曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,設鞫嚴問,依律處斷。上曰,不允。孟養曰,爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計。究厥情狀,亘古所無,決不可一刻容貸於覆載之間,請爲奴罪人河翼龍·金重得,亟令王府,設鞫得情,快正王法。上曰,不允。孟養曰,李弘濟,地旣卑微,跡又閃倏,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所爲,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,設鞫嚴問。上曰,不允。孟養曰,竄配罪人金載順,性本妖詐,濟以附麗,及當新化之後,尙逭黨與之誅,一世之駭憤,十手之指點,久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等背陽面陰嘗試凶論之類,決不可薄竄而止。請海南縣竄配罪人金載順,亟令王府,設鞫嚴問。上曰,不允。孟養曰,嘻噫痛矣。聖中·有臣·宗甲·義駿等,罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰,一串貫來者也。噫,彼諸賊,旣皆伏法,則顧此群凶,獨可容貸耶?情跡旣露,負犯至重,決不可一刻容貸,薄施竄逐,大失王章,竊恐亂賊無所懲畏,輿憤無以得洩。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。上曰,不允。孟養曰,宮人福永,締結凶徒,與聞陰謀,喜動顔色,已極凶慘。知情不告,自有當律,雖以好生之德,有此酌處之命,其在淸宮禁杜亂萌之道,如此妖惡之徒,決不可微賤而容貸。請還寢福永酌處之命,依律處斷。上曰,不允。孟養曰,申光復,本以啓能之切姻,腸肚相連,綱繆往來之狀,世所共知。向日能賊島配也,少無顧忌,肆然往見,究厥心腸,萬萬陰慘。能賊之凶謀祕計,光復萬無不知之理。請海美縣定配罪人申光復,更令王府,嚴鞫得情。上曰,不允。孟養曰,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,只施應坐之律。定配罪人萬赫,以逆能之私人,往來逆澤,綱繆情節,綻露無餘,而未及承款,遽有酌處之命,王章未申,輿憤莫洩。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。孟養曰,定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛熳同參,昭不可掩,而究覈未竟,酌處有命,王章未申,輿憤愈激。請定配罪人具翼遠,亟寢酌處之命,仍令王府,嚴鞫得情,快施當律。上曰,不允。孟養曰,罪人大燮,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人作隊犯闕之說,俱出於謀議之席,則渠之爛熳同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未申,輿憤愈激。請減死罪人大燮,亟寢酌處之命,仍令王府,設鞫得情,快正王法。上曰,不允。孟養曰,罪人弼海,以逆範之族屬,卵育其家,爛熳綢繆之狀,世所共知。旣已知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府,設鞫得情,快正王法。上曰,不允。孟養曰,遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊。浮言妖說,率多譸張,王敦之錢鳳,桓溫之郄超,今古一轍,而善地薄竄,邦刑未加,況今麟·謙,雖伏王法,而凶徒盤結,實多伏戎之憂,究覈情節,兩賊最爲機括。藉曰孤雛腐鼠,無足以汚我刀鉅,則天網不免於太恢,奸謀無時而盡發,亂臣賊子,益何所忌憚,而國家之憂危,恐終無已時也。請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。孟養曰,恒烈·善海,何等凶逆,而其兄弟子姪,晏然在家,無異平人。治逆不嚴,防患太疎,厚謙逆節,萬古所無,而日謙,以同惡相濟之凶種,偃處近郊,官爵不收,輿情憂憤,去而益甚。請恒善支屬,亟命散配,日謙兄弟,竝投絶島,以嚴隄防。上曰,不允。孟養曰,乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等之說,欲售包藏之心,幸賴至明之天,得無不測之危,而至今思之,心骨俱冷,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,快施當律。上曰,不允。孟養曰,放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是恒·簡切屬,則俱不可全然放釋。請亟收放逐罪人鄭遠達,珍島郡定配罪人閔百奮放釋之命。上曰,不允。孟養曰,乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議。朴宗集之擅删日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。上曰,不允。孟養曰,昌鼎,旣是逆淵之至親,自同平人,偃息城闉,已極放恣,而與量海·後翼,爛漫往來,綢繆謀議。前後情跡,綻露無餘,則不可以量海端緖之自渠現露,有所參酌。請河東府減死定配罪人昌鼎,依律處斷。上曰,不允。孟養曰,範聖,以逆淵之至親,黨附極賊,締結凶徒,日夜綢繆,情跡叵測。雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,惡可已乎?雖以大聖人好生之德,特降酌處之命,三尺至嚴,決難容貸。請濟州牧減死定配罪人範聖,依律處斷。上曰,不允。孟養曰,物故罪人德泰,以逆來之養子,締結志恒,而逆來賊恒之綢繆陰謀,渠輩皆同參,往復祕札,渠亦傳致,窮凶情節,渠自吐實無餘,而以其徑斃,王章未申,輿憤莫洩。請物故罪人德泰支屬之應坐者,一倂詳査,絶島散配。上曰,不允。孟養曰,志遜,以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參。恒賊徑斃之後,獄情肯䋜,惟係志遜,則不可以其供辭之似實,遽施寬典。請柒原縣定配罪人志遜,更令王府,設鞫嚴問,期於得情。上曰,不允。孟養曰,今番鞫獄諸賊之情節,俱極巧惡,而減死定配罪人德秀,以逆宦國來之子·德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡。酌處之命,雖出於好生之德,揆以獄體,不可不窮覈得情。請減死定配罪人德秀,亟令王府,更加嚴鞫,快正王法。上曰,不允。孟養曰,鄭履煥,特一龜柱之食客也,私人也。龜柱島配後,特下傳敎,斥黜履煥,處分至嚴,好惡大明,而其黨後翼,不勝悍毒之心,投進凶悖之章,右袒龜柱,稱詡履煥之不已,至有犯上不道之語。今秋後翼,始伏王章,履煥,自知其難免於黨與之誅,身在罪籍,敢投一疏,外稱自引之義,內售黨惡之心。上款下語,盛稱龜柱,憤不顧身,爲國討賊之事,下段引罪,不過取友不端四字而已。噫,世所謂不端之友,卽是博奕酒色,操身不謹者類,渠敢以亘古所無之凶魁,强謂之不端。見其疏者擧皆奇怪,聞其言者莫不駭痛。此輩眼中,無君無國,惟以愛護血黨,抵死不悔,使主勢國綱,日趨孤弱者,爲今日凜凜汲汲之憂,而豈有如履煥之放恣無嚴者耶?此而置之,將見凶醜餘蘖,稱以自明,後先接跡,爲國家無窮之患。請削黜罪人鄭履煥,絶島安置。上曰,不允。孟養曰,討逆之上下相持,今已四載矣。膽傳故紙,便作例套,必討之義雖陳,無將之誅終靳,致使今日臣子,尙戴一天,輿憤之激,已無可言,國法之壞,無復餘地,此政君臣上下明目張膽慮危防患之時也。嗚呼,罪如鄭妻之元惡,凶如龜柱之大懟,而或尙留城闉,或薄竄海島,有若尋常罰謫,已經勘斷者然,一國之人痛惋抑鬱,皆以爲殿下,主恩而不主法,若此不已,王章將無可申之路。此賊終無可死之期,凶醜未除,餘蘖尙多,附麗之徒,互相誑惑,窺覬之徒,暫相煽惑,難言之患,難圖之患,實有朝夕凜然之慮。以殿下之明聖,何不念及於此,而一向靳允。上不憂宗社之阽危,下不顧臣民之齊憤耶?噫,凶魁大辟,尙逭邦刑,黨與先討,輿憤未洩,相福·瑩集,何等奸肚,何等逆腸,而羽翼凶麟,聲勢賊謙,言根之究,深文之詆,至令思之,心骨俱顫。日記之没字,淑問之頑拒渠輩眼中,久無國法,如許凶逆,尙逭一鞫,悠悠幾載,戴頭地上,由是而國綱民彝,日益壞損,豈不痛哉,豈不痛哉?古者三司合啓之外,政院逐日陳啓,大臣每當入侍,合辭共請。以乙巳事觀之,近例尤班班,今則不然,懲討之義,只付三司,下以備數塞責,上以不允例批,更無出力爭執,不得請不退之意。如此而何以動人主之聽而嚴國家之法乎?請依乙巳近例,上自大臣,以至政院·三司,各盡嚴討之義,殿下亦宜亟賜允從,以洩神人之憤。上曰,所啓是矣。孟養曰,聖姿天縱,睿德日臻,堯·舜君民,庶幾企望。禮致儒賢,獲覩盛擧,而儒賢登對之初,先以立志二字,爲殿下做治之本,此誠學問上要訣也。臣愚以爲,志不立則學不就,學不就則道不行。今夫凡人之執事,不先立志,則難以成功,況於帝王之學,操化育之柄,致久大之業哉?殿下剛決之志一立,則紀綱可振,而懲討之典,從而擧矣。恢張之志一立,則言路可開,而讜直之風,從而興矣。若以官人爲憂,而立志於董治之工,則何患乎賢邪之難別?若以侈風爲憂,而立志於昭儉之地,則何慮於淆漓之不變?以至於日用事爲動靜語默之間,莫不有先立志以爲本原之工,則萬化丕應徯志,至治易於運掌,殿下何憚而不爲此耶?況今儒賢造朝,講筵旣始,則政宜鎭日引接,無時召對,討論經史,講究治體,切而復磋,琢,而復磨,益篤典學之志,勉勉進修,則其於克聖之工,丕變之效,不終日而將見一國之興仁,豈不休哉?請益加眷念,克盡終始之工。上曰,所陳切實,依啓。孟養曰,近日言路,不可謂不開矣。芻蕘之言,殿下皆虛己而受之,和顔而導之,臨御以來,未嘗有以言獲罪者,庶幾讜言日進,而簾陛之間,謇諤無聞,巖廊之上,訏謨不張,此其故,何哉?前後論事之臣,不患無人,而纔蒙許可,終無布施,事係恤民,語涉治務,而廟堂之稟處,該道之覆啓,雖有成命,因循廢閣,都無猷爲,不免紙上之空言,則言者之解體,國綱之日頹,固無足怪矣。向來統營之錢還變通,道臣帥臣·之言,各有所見,而自上詢問之擧,屢發於前席,自下終無指一斷定之論,至於守·摠存罷之議,沁·喬合設之謨,斷自淵衷,議及逆僚,寔出於省冗兵備陰雨之盛意,而議論多岐,遷就無決,雖特敎變通,猶尙如此,況於自下進言之事乎?恬憘之習猶古,委靡之風漸長,百僚含默,無一體國擔當底意,使吾君,獨運萬機,宵衣旰食,至有中朝之發嘆。噫,雖堯·舜在上,若無皐·夔之贊揚,則何以成國家之至治,而目今在廷之臣,非盡無才猷風議,可踵古人者,而彌縫架漏,熟處難忘,際此千一之會,而未效一二之策,臣實爲世道慨然也。此固今日諸臣之罪,而臣比則草也。若聖志堅定,褒勤勵而默頹惰,審於始事,不以流俗而沮其謨,愼於終始,不以掣肘而懈其心,持之悠久,眷眷不失,則如風之尙草,豈無四方從風之休乎?惟在聖明,益勉聖志,風勵群工,責三司以謇諤之風,勗卿宰以廊廟之務,下至微官末僚,各盡忘私奉公之節,則邦國昇平,家隨而寧,臣主共享休美,豈不盛哉?請益留聖念,俾有實效。上曰,所陳亦甚切實,依啓。孟養曰,近來隄防不嚴,釁蘗之蹤,尙多參錯,朝班專無顧畏之意,國綱解弛,仕路不淸,足可以觀世變也。雖以金方行事言之,渠以敬彬之妹壻,屢爲凶逆之援引,再入鞫庭,幸脫黨與之誅,於渠可謂寬典。向來調用之下敎,縱出於滌瑕維新之聖意,而至於大祝塡差,便是三司舊踐,尤駭聽聆,其在懲勵之道,不可置而不論。請兵曹佐郞金方行三司之望,一倂改正,差祭銓郞,從重推考。上曰,銓郞事,姑先依啓。上曰,臺臣之言,誠是矣。近來隄防,轉益不嚴,義理漸至不明,以今番金方行事觀之,當初處分,雖出從寬之意,而自下檢擬,便同無故者然,若是不已,隄防一壞,則鄭妻·龜柱,猶屬餘事,其間隱憂深慮,將無所不至,言念及此,寧不寒心?至如尹世敎事,則今於年久世遠之後,尙此論之不已,防之愈峻,而乃於近日討逆,一未見有明目張膽,出力擔當之人。蓋於久而遠者,則討之猶恐其不峻,近而重者,則視若尋常,一皆蕩然,誠未知其何故也。大體在上之人,雖主從寬之典,在下之道,當持司直之論,而今則在下者,擧多面陽背陰之徒,無一誠心致討之人,國事人心,到此地頭,方來之憂,將不知至於何境矣。尙喆曰,爲今日臣子者,苟非凶肚逆腸,孰敢有一毫緩忽於懲討之義,而至於今番金方行事,果爲駭然矣。孟養曰,李廷熽之請建儲位,趙聖復之參聽機務之疏,俱出爲國家萬世大計,拚死盡言,百載之下,令人激仰感泣,不幸爲凶黨,構殺流竄,聖復,雖蒙雪冤贈職,而廷熽,尙未蒙一視之恩,請依趙聖復例,李廷熽特加貤贈之典,以酬盡忠王事之舊臣,其餘辛壬死事之可合恤典而未及擧行者,亦令該曹,博訪隨錄,風勵一世。上曰,依啓。孟養曰,灣上義士崔孝一·車元轍·安克誠等,與故府尹林慶業·黃一皓諸人,密通天朝,謀襲虜營,大功未成,祕計先露,慘被虜館之屠戮,而孝一則獨免虜禍,自經於崇禎皇帝墓前者,尤萬萬卓犖奇偉。至今思之,氣聳膽掉,列聖朝前後褒贈優恤,非止一再,而聞今其覆巢餘裔,窮不聊生。請仰體列聖朝德意,使守土之臣,存恤孝一等子孫,題給米布,以示朝廷崇獎節義之盛意。上曰,依啓。孟養曰,妖任·凶吉等逆節,亘古今所無者也。其凶種逆支,不可晷刻留置於覆載之間,而雖以好生之大德,尙靳遺種之盡戮,而至若甘丁負犯,尤何等至妖至慘,而似聞其至親應坐者,漏網於散配之典,潛伏城闉之間,刑政之紊亂,隄防之疎虞,不勝萬萬寒心。以此推之,非臣所聞之外,又不知幾許逆支,潛漏邦刑,相與竊笑而暗逞凶圖耶?請令有司,甘丁至親應坐者,亟爲査出正法,而其時當部官及京兆金吾當該堂郞,竝施譴削之典,以嚴王章。上曰,依啓。孟養曰,臣見堂后日記,詳略不同,朝家典禮時服色,儀註或有不錄,錄者亦多誤處,考出之際,每患憑信之無路,事之疎漏,莫此爲甚。久遠日記,今難追改,而方當先朝實錄纂修之時,請令該廳堂郞,參考禮曹謄錄,詳加釐正,俾有後考。上曰,依啓。孟養曰,國家之設官分職,各有所事。卯·酉之例,坐起之法,所以董飭朝務,無闕庶政之意也。前後朝家之申飭,非一非再,而近日百隷怠官,慢不省識,盡仕多頉,宵直或闕,已不勝寒心,而至於六曹·三司,事務緊重,都民休戚,多在於此,坐起卯·酉,雖有其名,而多欠誠實,或纔開而旋罷,或晩至而早歸,曹務民事,率多廢閣,甚非實心奉公之道。請各別申飭各司,恪遵舊典,頻送摘奸,嚴繩犯者,以勵群工。上曰,依啓。孟養曰,近來各官,欽體朝令,別無作弊民間之事,而日前靑城尉沈能建家奴,白晝刺殺人於大道之中,今方見囚該曹,事之驚駭,莫此爲甚。能建常時,若能檢飭宮屬,豈至如是放恣乎?犯者應有當律,而縱奴殺人之都尉,亦不可不懲戢,以戒他宮。請靑城尉沈能建,亟施削施之典。上曰,依啓。孟養曰,坐更之法,法意甚重。上自大臣,下至匹庶,輪出一人,以助民役,而各營·各司之陪吏,藉勢圖免,蹊逕極多,甚至免役圖書,尤萬萬駭怪。家坐更次,太半不均,不但此也。雖以坊民應行之常役,莫敢誰何於此輩,至今貧民下戶,偏困於替當之事役,此而不飭,民何以堪乎?請嚴飭京兆,坐更次第,一切均定,所謂圖書,無遺收聚燒火,小除都民之痼弊。上曰,依啓。孟養曰,城門所重,與國門無異,而闕門則以守門將守之,城門則輪差禁軍,秩卑人微,殊非重門撃拆之意。請令兵曹稟處,以閑司實職人,擇送各門,以重典鑰。上曰,依啓。孟養曰,臺閣之臣,執法司直,糾正百僚,職責甚重,故自前雖非承牌往來,必公服前導,使民得以觀瞻而聳動。漢代驄馬之謠,宋世閻羅之憚,所以爲美談於千古也。今之爲臺閣者,有何羞憚,而出人遮面,率多布衣廢導,此雖小事,關係亦重。請飭兩司,雖非公行,必具官服及喝導,以重臺體,以復舊規。上曰,依啓。孟養曰,遐方固窮修飭之士,朝家之搜放錄用,而寔出褒嘉其人,欲試職事之意,而問有未肅恩命,旋罷其官,自上未識其何狀而可以用捨者,當者之逡巡不拜,不害爲重廉之道,而朝廷之置而不問,殊非拜官之本意。請令諸道道臣,知悉此意,趁其限內,勤諭起送,如漢時隨計上來之法。上曰,依啓。孟養曰,連歲大饑,民命近止,東北·三南,雖施賙賑之政,而穀簿虛擁,飢口數夥,實無均濟普救之望。已極哀痛,而京畿·兩西,謂以稍實,驪·利等數邑外,皆不在於分賑之中,舊穀旣無留儲,新農絶少所收,布稅糶糴之外,富民太半呼庚,貧戶尤無所賴,襁褓流離,塡壑在卽,九重深邃,無以遍察乎萬姓辛苦,而有司之臣,只按近例,不敢請賑。臣當見我殿下,憂恤民隱,忘寢與食,而群下,不能對揚聖心,越視齊民之損瘠,厚廩自奉,未見至誠而分憂。若不特出格外之恩,分賑尤甚之邑,傾困倒廩,救焚拯溺,則麥前窮民之塡壑,將不知以幾千數矣。況歲年用度,固當節損,而京外擧措之豐亨,無異常時,使星廚傳,官府遊宴,尤宜十分省減,而甚至於濫乘馹騎,貽弊郵卒,過用刑杖,惶駭州郡,威勢所在,莫敢誰何。此等弊端,不無害歸艱食之疲氓。請申飭廟堂,以上諸條,或趁速施行,或行關嚴飭,違越禁令者,使道臣隨現啓聞,知而不發覺者,先自道臣勘罪,以明朝家爲民之至意。上曰,依啓。令廟堂,可以稟處者稟處,可以關飭者關飭,俾有實效,可也。孟養曰,近來竊發之患,遠近同然。三南·兩西之路,行人晩發早入,郊堈至近之地,亦多有傷人攘奪之變,聽聞所及,極爲驚心,內而捕廳,外而鎭營,專責禁暴止盜之事,則朝家之前後嚴飭果何如,而終不惕念搜捕,以除民害,如是而設置之意安在?請左右捕將,從重推考。捕廳及諸道討捕營,更加嚴飭,多般譏誷,俾有實效。上曰,依啓。孟養曰,臺閣之言,寧激無渝?雖有不槪於聖念,唯當優假言臣,以勉來者,而向來李殷模削職處分,臣豈不知慰安大臣,兼重堂陛之聖意,而近來臺閣之上,風習委弱,都無一分骨鯁之意,錚錚之殷模,先受重譴。臣恐遐邇之人,未審聖心之所在,而以謂言者,輕加推折,訑訑之色,將拒人於千里之外,是豈察芻蕘來鳳凰之意乎?入侍三司,無一匡救,泯默而退,誠甚慨然。請加三思,收還李殷模削職之命,以光優容之聖德,伊日入侍三司,一倂從重推考。上曰,依啓。尙喆曰,先朝諫官,有一日十二啓者,當時傳以爲美事。今日臺臣所論,至於十七啓之多,誠爲稀罕。且其中各項論列,無非切中時務,俱合採行,臣等之心,切不勝欣賀矣。上曰,臺啓之若是勤,渠可謂近來初有,誠甚嘉尙矣。命書傳敎曰,初入臺地,一日陳十七啓,語皆慷慨切實,君德時政,無不及之,予甚嘉之。其在獎直來諫之道,合有褒賞之典。司諫院正言柳孟養,特賜中鹿皮一令,使之帳前親受,志儉·度默·熹·泰永·鶴聞·儒慶曰,臣等有區區所懷,敢此仰達矣。殿下睿質天縱,聖學高明,非臣等所可仰裨萬一,而適忝論思之列,當此歲初朝參,何敢不竭其一得之愚哉?夫帝王之道,不出於明德新民,而明德爲本,新民爲末,故自古帝王,未有不先懋其實德,以行其實政者也。是以體用相須,本末相資,而必也體立而後,用有以行,本正而後,末隨而治,此所以涵養本原,爲聖學之要道也。今殿下,春秋鼎盛,志氣奮發,政宜日開講席,究明經旨,而雖於淸燕護蠖之中,必於本原上致力,以盡靜時涵養之工,無一息間斷,然後方可爲動時省察之本,故天德王道,要在謹獨,而謹獨工夫,又在戒愼二字矣。今方儒賢在朝,進接頻繁,其啓沃裨益之功,豈待臣等膚淺之言,而芹曝之誠,亦不能自已,惟殿下留神焉。上曰,所懷切實,當體念矣。志儉等曰,俄參三司之啓,而三司之論,上下相持,凡幾日月矣。今歲律又新,而在下則謄傳故紙,自上則一味靳允,有國有法,寧有是哉?其中鄭妻·龜柱,極千古妖凶之罪,而猶自假息於覆載之間,固今日臣子之所共憤惋憂慨,不欲俱生者也。況今飢饉薦臻,人心易動,而元惡未誅,禍根自在,隱憂遠慮,誠無所不至,殿下何不念及於此乎?臣等添在三司之列,不能回天,一則臣等之罪,二則臣等之罪。今日此言,亦近於應文之具,而沐浴之義,根於秉彝,禍機之發,若在肘腋,一段憂憤,實由衷赤。又此煩陳,而臣等則辭意俱竭,別無動聽之言,殿下則循例賜批,輒靳轉環之德,此豈非悶隘抑鬱之甚乎?更伏望穆然三思,夬揮乾斷,亟行天討焉。上曰,所奏切實,當留意矣。志儉等曰,殿下臨御以後,朝著淸明,雖彼胥吏,欺奸之習,亦庶幾小熄,而以近日事觀之,則太倉頒祿之米,濟監公用之資,公肆偸竊,罔有紀極,豈不大可寒心哉?此必該吏輩與計士,符同幻弄之致,其所見發者如此,則安知他司之不然哉?臣等以爲,特命該曹,別定解事郞官,有錢穀衙門文書,一倂溯考十餘年條,以爲査明虛實之地,宜矣。上曰,令廟堂稟處,可也。志儉等曰,今番春初,賑事方始,朝家之隱恤措置,旣盡其方,則庶幾無損瘠之患,而凡民之不及於飢口者,專賴還穀而資活,則糶政所關,不減於賑政,而大抵各邑還穀,於其捧納之時,則未有不以斗斛準量,而其及分給之際,則或有只以石計又復斛量之例,故吏緣爲奸,潛肆偸竊,斛中每患不實,甚至有分石之弊,而民受其害矣。臣等以爲,宜令廟堂,行會各道各邑,使之勿循此等謬例,準量分給,俾實惠下究焉。上曰,依爲之。樂曰,臣言識巽軟,本不合於淸朝耳目之任,而日前次對,入侍臺臣,以言獲罪,而不能卽地匡救,以致院啓請推之擧,臣何敢一刻冒據於臺次乎?請命遞斥臣職。上曰,勿辭。義養曰,持平宋樂,再啓煩瀆,退待物論矣。上曰,知道。明浩·夔曰,臣等愚迷巽軟,今登歲初筵席,不能出一言論一事,滿心慙恧,無地自容。諫臣以向日言官處分,不卽匡救,其時入侍三司,有請推之啓。臣等雖非伊日入侍之人,臺閣言責,不在於入侍與否,則不職之失,實無異同,臣等何敢一刻晏然於臺次乎?請命遞斥臣等之職。上曰,所辭過矣。勿辭,亦勿退待。義養曰,掌令洪明浩,持平李夔,旣登筵席,不爲處置,雖緣情勢,有違格例,竝推考,何如?上曰,依爲之。出擧條明浩·夔曰,臣等於僚臺處置,以義無異同,不敢冒當,徑先退次,致有承宣請推之擧,以此以彼,勢難仍冒。請命遞斥臣等之職。上曰,勿辭。義養曰,掌令洪明浩,持平李夔,再啓煩瀆,退待物論矣。上曰,知道。孟養曰,掌令洪明浩,持平宋樂·李夔,引嫌而退,臣固當處置,而其所引之嫌,實緣臣之請勘,則在臣廉隅,不可循例冒當,而臣旣登筵,不爲處置,有損臺體,豈可晏然於臺次乎?請令遞斥臣職。上曰,勿辭,亦勿退待。義養曰,掌令洪明浩,持平宋樂·李夔,引避退待,正言柳孟養,亦爲引嫌,不爲處置,大司憲吳載純,卽爲牌招,以爲處置之地,何如?上曰,依爲之。出擧條漢城判尹蔡濟恭曰,臺臣,以坐更申飭之意,有所陳達,臣亦有可達者矣。坐更之法,每於該契通街,結幕守直,中間或有以附近移就於宮殿倉庫守直之處,而此皆以京兆捧甘就元坐更實數中推移者也。近來國法解弛,如權設都監及鑄錢所,旣有元坐更,而不由京兆,直爲責立別坐更,其所誅求,罔有紀極。至於文武試所,則元無錢穀可以守直者,三使臣乾糧所,則係是私事,而亦直爲分付,責立坐更,捉致部隷,鞭扑狼藉,常制之外,擅行加設,已是萬萬未安之事,而洞任之操縱,坊民之呼冤,有不可勝。從今以後,科外責立者,自臣曹,隨規草記論罪。出擧條嚴飭各部,以防私立之弊端,不可已矣。上曰,依爲之。出擧條命書傳敎曰,臺臣旣奏,擧條從當啓下,而卯·酉仕各司郞廳及京兆各部官員,自政院爲先招致,俾令惕念擧行,期有實效事,另加,分付。贊儀啓禮畢,上降座乘興,由仁和門還內。諸臣以次退出。
上在昌德宮。停常參·經筵。
柳義養啓曰,掌令洪明浩,持平宋樂·李夔,引避退待,以至經宿,尙未處置,事甚未安。大司憲吳載純,旣爲牌招,以爲處置之地,何如?傳曰,允。
傳于洪國榮曰,都承旨入侍。
柳義養啓曰,大司憲吳載純牌不進,執義兪彦鏶,掌令金鍾厚在外,洪明浩,持平宋樂·李夔引避退待,以監察茶時之意,敢啓。傳曰,知道。
傳于沈念祖曰,左承旨入侍。
以明日常參·經筵取稟,傳于李義弼曰,停,召對爲之。
事變假注書李度謙,奉命在外,代以尹載命爲事變假注書。
柳義養啓曰,卽者別監韓泰赫等來告,以爲日昨敦義門守門軍,率無賴輩五六人,乘夜突入別監李枝盛家,無數亂打,至於重傷云。掖隷之被打,聞甚驚駭,別監李枝盛,令掖庭署手本除汰,而歐打等漢,令攸司從重科罪,何如?傳曰,允。
又啓曰,逆賊甘丁應坐至親落漏之,其時部官及京兆金吾當該堂郞,竝施譴削之典事,臺啓蒙允矣。竝依臺啓,捧傳旨以入,而其中漢城府判官金茂澤,旣已身故,勿論,判義禁鄭弘淳,係是大臣,不得循例捧傳旨以入之意,敢啓。傳曰,知道。應坐罪人之見漏,責在當部及京兆査實之失,至於禁府堂郞,別無可罪之端,勿捧傳旨。
以正言安廷玹牌不進罷職傳旨,傳于沈念祖曰,只推。
以吏曹參議李義翊牌不進罷職傳旨,傳于李義弼曰,只推。
李義弼以實錄廳郞廳,以摠裁官意啓曰,行兵曹判書李徽之,都廳堂上還差,使之察任,郞廳沈念祖陞資代,沈豐之在外代,李延伋有故代,以弘文館校理李度默,京畿都事金宇鎭,前掌令尹弼秉,前察訪姜,加數差下,以爲分掌擧行之地,郞廳嚴思晩·李洪載,方在罷散中,依例權付軍職,冠帶常仕,何如?傳曰,允。
吏曹口傳改事,兼知實錄事李徽之,兼實錄編修官李度默·金宇鎭·尹弼秉·姜單付。
事變假注書李度謙書啓,臣敬奉聖諭,馳往傳諭于果川上北面社堂里前議政府右議政鄭弘淳所住處,則以爲臣昨者史官之回,猥以更具一疏,仰請嚴命之意,有所附奏,而賤疾沈淹,神息昏短,數行文字,亦未自力。唯有伏枕兢越,乃者史官儼臨,傳宣聖諭,非徒王章之不加,特許職名之解免,天地曲遂之澤,父母至慈之恩,藹然於一紙之中,負累賤臣,何以得此於聖明之下也?以首頓地,感淚無從,第於卽日入城之命,竊有所萬萬抑塞者,危臬之蹤,決難淟涊之狀。固不敢覼縷煩陳,而目下賤疾,大腫未完,根疔未消。諸般症形,日事痛楚,最是畏風特甚,塞戶深伏,實無寸地移動之勢。其所差復,亦不可以時月爲期。恩命之下,末由祗承,戰懍之極,尤無所容。伏望聖鑑垂憐,卽命收還偕來,俾臣得以任便調治,以卒生成之澤,不勝顒祝云矣。臣旣承偕入之命,姑爲仍留之意,敢啓。傳于李義弼曰,知道。
行都承旨臣洪國榮,行左承旨臣鄭民始,右承旨臣徐有防,左副承旨臣李義弼,右副承旨臣柳義養,同副承旨臣沈念祖等啓曰,噫嘻痛矣。今日三司所論諸賊之罪,不可一日倖逭於王章。在下者陳請,已閱三歲,兪音愈往而愈靳,輿情之惑,國綱之隳,可謂無復餘地矣。卿士之言如此,國人之言如此,而況臣等偏蒙造化,忝在近密,則其所以不戴一天,不欲俱生之心,實有倍於恒品。每當登筵之際,仰承不允之敎,則衷情自激,或於接臺之日,常見謄傳之紙,則憂憤益切,而但上殿下殿之時,未敢執筆而覆難,牽裾而力請者,誠以咫尺天威,未敢畢說,從前院例,未及詳察而然也。今幸諫臣之言出,而臣等知所盡分之地矣。噫,彼諸賊之罪,暴人耳目,載諸簡冊,固不待臣等之痛陳,而聖明之所俯燭也。今者臣等之請,固是一允字,未蒙一允字之前,惟知不得請則不得止而已。惟聖明,亟從三司之請,以洩一國之憤焉。答曰,卿等之請,卽日陳於筵席之言也,豈待今日之啓而知者哉?然不得允從,予意亦有在矣。
正言柳孟養啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得等,亟令王府,設鞫得情,快正王法。李弘濟,地旣卑微,跡又閃倏,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點,久矣。今其一疏,不思革面之圖,敢懷護逆之心,細究全篇,隱然有扶抑之意,必欲售危漶之計,當此嚴懲討鋤亂逆之日,此等背陽面陰嘗試凶論之類,決不可薄竄而止。請海南縣竄配罪人金載順,亟令王府,設鞫嚴問。噫嘻痛矣。聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰,一串貫來者也。噫,彼諸賊,旣皆伏法,則顧此群凶,獨可容貸耶?情迹旣露,負犯至重,決不可一刻容貸,而薄施竄逐,大失王章。竊恐亂賊無所懲畏,輿憤無以得洩。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。宮人福永,締結凶徒,與聞陰謀,喜動顔色,已極凶慘,知情不告,自有當律。雖以好生之德,有此酌處之命,其在淸宮禁杜亂萌之道,如此妖惡之徒,決不可以微賤而容貸。請還寢福永酌處之命,依律處斷。申光復,本以啓能之切姻,腸肚相連,綱繆往來之狀,世所共知。向日能賊徒配也,少無顧忌,肆然往見,究厥心腸,萬萬陰慘。能賊之凶謀祕計,光復萬無不知之理。請海美縣定配罪人申光復,更令王府,嚴鞫得情。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,只施應坐之律,定配罪人萬赫,以逆能私人,往見逆澤,綢繆情節,綻露無餘,而未及承款,遽有酌處之命,王章未伸,輿憤莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉招觀之,謀議推戴之時,至以翼遠擬議於閫帥之任,其陰凶情節,爛熳同參,昭不可掩,而究覈未竟,酌處有命,王章未伸,輿情愈激。請定配罪人具翼遠,亟寢酌處之命,仍令王府,嚴鞫得情,快施當律。罪人大燮,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人,作隊犯闕之說,具出於謀議之席,則渠之爛熳同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,克有減死之命,王章未伸,輿憤愈激。請減死安置罪人大燮,亟寢酌處之命,仍令王府,設鞫得情,快正王法。罪人弼海,以逆範之族屬,卵育其家,爛熳綢繆之狀,世所共知。旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府,設鞫得情,快正王法。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張。王敦之錢鳳,桓溫之郄超,今古一轍,而善地薄竄,邦刑不加,況今麟·謙,雖伏王法,而凶徒盤結,實多伏戎之憂,究覈情節,兩賊最爲機括,藉曰孤雛腐鼠,無足以汚我刀鉅,則天網不免於太恢,奸謀無時而盡發。亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟令王府,竝加嚴鞫,期於得情,依律處斷。恒烈·善海,何等凶逆,而其兄弟子姪,晏然在家,無異乎人,治逆不嚴,防患太疎,厚謙逆節,萬古所無,而日謙,以同惡相濟之凶種,偃處近郊,官爵不收,輿情憂憤,去而益甚。請恒·善支屬,亟命散配,日謙兄第,竝投絶島,以嚴隄防。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆之敢以深文等說,欲售包藏之心,幸賴至明之天,得無不測之危,而至今思之,心骨俱寒。論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,快施當律。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋。請亟收放逐罪人鄭遠達,珍島郡定配罪人閔百奮放釋之命。乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路。論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理。其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。昌鼎,旣是逆淵之至親,自同平人,偃息城闉,已極放恣,而與量海·後翼,爛漫往來,綱繆謀議,前後情跡,綻露無餘,則不可以量海端緖之自渠現露,有所參酌。請河東府減死定配罪人昌鼎,依律處斷。範聖,以逆淵之至親,黨付極賊,締結凶徒,日夜綢繆,情跡叵測。雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。物故罪人德泰,以逆來之養子,締結志恒,而逆來·恒賊之綱繆陰謀,渠皆同參,往復祕札,渠亦傳致,窮凶情節,渠自吐實無餘,而以其徑斃,王章未伸,輿憤莫洩。請物故罪人德泰支屬之應坐者,一竝詳査,絶島散配。志遜,以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參。恒賊徑斃之後,獄情肯綮,惟係志遜,則不可以其供辭之似實,遽施寬典。請柒原縣定配罪人志遜,更令王府,設鞫嚴問,期於得情。今番鞫獄,諸賊之情節,俱亟巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,前後嚴訊,抵賴不服,究厥情狀,萬萬痛惡。酌處之命,雖出於好生之德,揆以獄體,不可不窮核得情。請減死定配罪人德秀,亟令王府,更加嚴鞫,夬正王法。鄭履煥,特一龜柱之食客也,私人也。龜柱島配後,特下傳敎,斥黜履煥,處分至嚴。好生惡大明,而其黨後翼,不勝狼毒之心,投進凶悖之章,右袒龜,稱詡履煥之不已,至有犯上不道之語。今秋後翼,始伏王章,履煥,自知其難免於黨與之誅。身在罪籍,敢投一疏,外稱自引之義,內售黨惡之心,上款下語,盛稱龜柱奮不顧身爲國討賊之事,下段引罪,不過取友不端四字而已。噫,世所謂不端之友,卽是博奕酒色操身不謹者類。渠敢以亘古所無之凶魁,强謂之不端,見其疏者擧皆奇怪,聞其言者,莫不駭痛。此輩眼中,無君無國,惟以受護血黨,抵死不悔,使主勢國綱,日趨孤弱者,爲今日凜凜岌岌之憂,而豈有如履煥之放恣無嚴者耶?此而置之,將見凶醜餘孼,稱以自明,後先接跡,爲國家無窮之患。請削黜罪人鄭履煥,絶島安置,近來隄防不嚴,釁孼之縱,尙多參錯,朝班專無顧畏之意,國綱解弛,仕路不淸,足可以觀世變也。雖以金方行事言之,渠以敬彬之妹壻,屢爲凶賊之援引,再入鞫庭,僥脫儻與之誅,於渠可謂寬典,向來調用之下敎,縱出於滌瑕維新之聖意,而至於大祝塡差,便是三司舊踐,尤駭瞻聆,其在懲勵之道,不可置而不論。請兵曹佐郞金方行三司之望,一倂改正。南部都事李得濬,行己鄙悖,全不擧職,在家白文之牌,朝禁甚嚴,而少不顧忌,日事推捉。前後以此,見過上官,屬治陪隷,而恬不知愧,稱以外上,有訴輒徵,物不歸主,多潤私橐,吏隷唾罵,醜聲狼藉,都民休戚,多係部官,不可以人微而置之。請南部都事李得濬,爲先削去仕版,拿問嚴處,朝家軫念荒歲之民隱,優給災以救。目下白徵之弊,爲守令者,惟當殫心奉行,以體上意,而安城郡守李國亨,瞞報營門,多得災結,末稍及民,纔爲什二三,而許多餘結,巧排吏卜,圖遮民目,收錢染指,醜聲載路,聽聞所及,萬萬驚駭。請安城郡守李國亨,拿來嚴覆,痛懲其罪,以戒他人。陽德縣監全性天,年旣衰杇,兼以酒荒,莅仕以來,無一善狀。政委吏鄕,邑民受害,一境嗷嗷,傳說藉藉。此等之類,不可置之於字牧之任。請陽德縣監全性天罷職。答院曰,不允。金方行事,李得濬事,李國亨事,全性天事,依啓。
敎江華府留守李鎭衡書。王若曰,朝廷重恬雅之操,關防難保釐之人。玆撤夙夜之班,庸畀居守之任。惟卿,素性簡澹,餘事文華,詩書聊以自娛,窮巷掩楊子之宅,進取不由他道。幾年冷廣文之官,粵予自在春宮,而卿久處雷肆,功存輔導。著宿學於朝夕講磨,時際危疑,效深誠於左右協贊,掌試事於嶺邑,多士頌藻鑑之公,銜使命於燕京,一路著氷蘖之操,肆於臨御以後,屢加晉擢之恩。久矣獨賢其勞,喉司之出納惟允,寔是衆望所屬,經筵之啓沃將畀。惟其眷遇始終,顧予心實有契合,若夫感激報效,知卿意益殫忠貞。眷彼沁都,實我天府。帀滄溟而成塹,一面之鎭堡星羅,控漢師而作㯲,三路之轉輸雲委。晉陽爲保障之地,非尹鐸而誰毗?長江軫控制之方,眷款子而宜托。雖難蹔離於近密,且欲歷試其才猷。玆授卿以江華府留守兼鎭撫使,卿其祗服寵章,勉恢茂績。佩海鑰而贊廟略,爲任固自不輕,綰戎符而分民憂,一念毋或少忽。凡所裁稟,厥有舊章。於戲,汲長孺之丹衷,縱抱出入禁闥之願,張乖厓之素望,庶殫鎭撫已徼之謨。往惟欽哉,行且召矣。故玆敎示,想宜知悉。知製敎金憙製進
己亥正月十七日,兼春秋朴行淳,刑曹啓目,罪人朴,嚴刑輸情,何如?啓。傳曰,更加嚴刑,期於得情爲良如敎。
刑曹啓目,罪人李千奉,嚴刑得情,何如?啓。傳曰,更加嚴刑,期於得情爲良如敎。
刑曹啓目,罪人印殷復,嚴刑得情,何如?啓。傳曰,依允。
刑曹啓目,罪人金奉鎭,嚴刑得情,何如?啓。傳曰,更加嚴刑,期於得情爲良如敎。
上在昌德宮。停常參·經筵。
柳義養啓曰,大司憲吳載純牌不進,執義兪彦鏶,掌令金鍾厚在外,掌令洪明浩,持平宋樂·李夔,引避退待,以監察茶時之意,敢啓。傳曰,知道。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將,守門將,禁軍扈衛軍官,武藝別監及內外營入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
傳于徐有防曰,禮房承旨馳詣受香所,奉審後,祭物·祭器·祭井看審,諸執事·進排官,摘奸以來。
鄭民始啓曰,判中樞府事鄭弘淳,時在京畿果川地,上來時給馬事,本道監司處下諭,何如?傳曰,允。
傳于柳義養曰,右副承旨·同副承旨入侍。
李義弼,以弘文館言啓曰,召對冊子,以近思錄定奪之後,本館以冊子不備,草記仰稟,而及承聖批,萬萬惶悚,未能更稟實狀矣。卽伏承明日召對之命,本館與侍講院冊簿,更爲詳考,則本館所上近思錄三件內,一件雜帙不用,侍講院所上近思錄五件內,三件移藏于奎章閣,故兩處所上,合爲四件,而召對件數御覧案冊,竝合爲八件矣。案冊與不足件數,無他推移之道,何以爲之?敢稟。傳曰,奎章閣移去本,姑爲取來用之。
沈念祖,以內醫院官員,以都提調·提調·副提調意啓曰,進上鍼子及諸醫所用鍼子,例有三年一次造成之規,而今年乃是當次之年,依例精造進上後,分給諸醫,何如?傳曰,允。
鄭民始,以兵曹言啓曰,慶熙宮衛將金鼎澤,身病猝重,勢難供職,呈狀乞遞,輪番之任,不宜久曠,改差,何如?傳曰,允。
領議政金尙喆,領中樞府事李溵,領敦寧府事鄭存謙,左議政徐命善等箚曰,伏以臣等,於日昨諫臣之啓,有不勝滿心慙悚者,噫嘻痛矣。今日三司合辭之論,卽王法之所必誅,輿情之所同憤,何可使一日假息於覆載之間,而荏苒四載,出場無期,下以謄傳爲事,上以不允爲答。元惡大憝之一任偃處,而隱憂遠慮,靡所涯極,王綱國法之尙未快伸,而人心世道,無所止泊,此何時也,此何事也?如臣等無狀,職忝大官,旣不能積誠仰格,又不能齊聲致討,忍與此賊,至今共戴一天,苟究其故,莫非臣等之罪。今者臺言,實爲臣等頂門之針,惟當受以爲罪,何辭自解?若其當請不請,一味伈泄之罪,國有常憲,焉敢逃也?伏乞聖明,先正臣等失職之罪,以礪群工,特允三司齊籲之請,以伸國論,不勝幸甚。收進止。答曰,省箚具悉。卿等之懇,下之所以請討,上之所以靳誅,予則以爲各有所據也。然卿等沫血之誠,豈有所一毫未足而所能挽回予意乎?誠以予意,在於所思,慼我先王曁東朝也。非不知當斷不斷,有欠於用五刑之義,而有所商量者存焉故耳。至於日昨諫臣之啓辭,新入臺地,風裁所及,如是下語,似非異事。以卿等恒日求助之心,必以勤功相規爲美事,奈之何有此過自執引,至有尋箚之擧乎?卿等安心,卽起視事,共濟時艱焉。仍傳曰,此批答,遣史官傳諭于陳箚諸大臣。
吏曹判書鄭尙淳疏曰,伏以臣,於見職,豈有承膺之望,而始因事會之嚴急,未免冒出,終焉瀆擾之是懼。仍成盤礴,反顧初心,秪切愧恧,數三當政,自知蔑效,居常懍愓,惟譴何是俟。此際得伏見諫臣之論啓,畿邑守令,以災結之濫報私用,爲其罪案,其間事實,固未詳知,而濫報守令,自當照勘。身爲道臣,矇然見瞞,未能覺察者,亦難免昏瞶之罪,豈可以職名之已改,有所自恕也哉?玆陳難安之情,敢瀆崇嚴之聽。伏乞聖慈,亟降郵罰,以昭法紀,不勝幸甚。答曰,省疏具悉。本事非卿可引者,卿其勿辭行公。
己亥正月十八日未時,上御熙政堂。召對入侍時,參贊官洪國榮,經筵官宋德相,侍讀官李度默,檢討官李儒慶,假注書徐鼎修,記事官李信祜·鄭東浚,以次進伏訖。度默進讀近思錄,自濂溪先生曰無極而太極,止各一其性,儒慶讀自無極之眞,止斯其至矣。上讀自濂溪先生曰無極而太極,止斯其至矣。度默曰,此篇卽天人性命之理,其微辭奥旨,有非膚淺之見所敢窺測,而至若聖人參天地之工,不過乎定之以中正仁義,而主靜之一句語而已。拈出此語,開示後學之意,丁寧明白,實是一篇之緊要處也。聖學高明,於此箇道理,必有所熟講者,儒賢今適入侍,與之反復論難,審問而明卞之,因又篤行之,以成古聖人繼天立極之道,是臣區區之望也。儒慶曰,君子修之吉,小人悖之凶。大抵人之生也,皆有一太極,至理之流行,不外乎日用動靜之間。君子之所以爲君子,修此理而已,小人之所以爲小人,悖此理而已。其修其悖,只在敬肆之間而已,書曰顧諟天之明命,傳曰戒愼恐懼。伏願於此等處,深加體念焉。上曰,上下番所陳,好矣。經筵官及參贊官,俱陳文義,可也。德相曰,無極而太極,猶言無所爲而爲,只是無形而有形之意也。蓋上下極字,同一極字,無聲無臭者,無極也,爲造化品彙之樞紐根柢者,太極也。宋儒謂之自無極至太極者,非矣,豈太極之外,別有一物乎?若如此言,則無極太極,非一物而爲二也,極爲未安矣。動而生陽,靜而生陰,分陰分陽,兩儀立焉者,待對之體也。動極而靜,靜極而動,一動一靜,互爲其根者,流行之用也。此文所言兩儀,與周易所言兩儀同,而當以未成形之天地觀之,不必以已成形之天地觀之也。陽變陰合,五行生,四時行焉者,蓋謂造化之運,自然微有其序,非截然有次序之謂也。五行各一其性云者,卽指本然之性,而至於乾道成男,坤道成女。化生萬物而後,兼言人物之生也,而成男成女,氣化之謂也,化生萬物,形化之謂也。人爲最靈,感動善惡者,蓋謂人之得氣稟生,有知有覺,而善惡於是始分矣。聖人得其氣之粹者,故定之以中正仁義,而合於天地日月四時鬼神矣。其次君子修之而吉,其下小人悖之而凶,定之之定,卽自定之謂,而定人之意,包在其中矣。修吉悖凶,乃一篇中第一要義,賢愚聖狂之所由而分也。苟究其所由分之本,則在於敬肆之間而已矣。合其之四其字,當屬於天地·日月·四時·鬼神,而蓋聖人,與四者合之之謂也。上曰,經筵官所陳,甚好矣。國榮曰,上下番儒臣及經筵官,旣皆敷陳,臣則別無可達之辭矣。上曰,日勢已晩,參贊官先爲退去。軍兵試射,卽爲擧行,可也。國榮承命先退,上曰,他承旨入侍。同副承旨沈念祖進伏,上曰,此圖義理,正好講說。但太極動而生陽,靜而生陰,驟看之則太極陰陽,似若爲二物者然,此則何也?德相曰,太極陰陽,本混融無間,纔動便是陽,纔靜便是陰,不是動後方生陽,靜後方生陰。但太極陰陽,一而二·二而一,故旣非二物,又非一物,於此若不分言,則恐有理氣一物之病,故濂溪,不得不如是立言,朱子註說曰,動而陽,靜而陰,此豈非二物之意,而然其上下,各下所以字及之本體等字,此則非一物之意也。觀此則理氣一而二·二而一之意,可知矣。上曰,聖賢之深思粵旨,盡在此篇,儒賢今又登筵,政宜從容講究,反復討論之時也。德相曰,講學之道,沈潛玩味,反復討論,則言外之旨,益可以知矣。討論之際,雖或有未逮之見,與之論難,則亦有互相開發之效矣。所謂精粗本末無彼此者,太極精本之理,陰陽粗末之氣,不在彼不在此之謂也。不必以精粗本末四字,皆屬之於理而看也。上曰,近思,卽切問近思之意也。聖學工夫,自有階級次序,故自孔門弟子言之,子貢以下,猶不得聞性與天道,而此篇,以無極太極,弁之卷首,似甚高遠。然朱子之小學,不過童子之學,而亦以天道人性首言之者,蓋欲使後之學者,知所以求端用力之方矣。故大學先說明德,中庸首言命性,此亦推源溯本而言也。至如孔子,始言仁,而其後子思辨七情,孟子發四端,前後聖賢之言,詳略雖不同,包含諧括,本末俱備,於此可見其立言之旨爲學之本矣。德相曰,誠如聖敎矣。大學,論道之書,故言爲學工夫,而先言明德。中庸,明道之書,故言達道達德而先言命性,此如此書之名以近思,而先言道之統體綱領之意也。上曰,太極卽一篇之綱領,而機軸鋪結,粲有條理,體用本末,無不該備,與中庸之放彌六合退藏於密,同其旨矣。且以作文體格觀之,自一而五,自五而一,鋪敍收結,秩然有序。蓋首言無極太極而爲一焉,次言動而生陽靜而生陰而爲二焉。次言一動一靜互爲其根,分陰分陽,兩儀立焉而爲四焉。至於陽變陰合而生五行,五氣順布,四時行焉而爲五焉。自五行一陰陽,至太極本無極,又復溯本說去,終合而爲一。又自五行各一其性,至於人得其秀而最靈,始合而中散,復合而爲一,終歸之於聖人主靜,人極立焉,而末乃以君子小人修吉悖凶,着切關鎖,畢竟以大哉易也,摠結之者,可見其理一分殊,末復爲一之竗,而濂溪立言之本意,槪可以知矣。德相曰,此篇不但理氣之闡明,亦可見其作文體格,秩然有序矣。上曰,旣言太極,重言無極者,蓋以不可單言太極故也,非謂太極之外,別有一物也。德相曰,上極下極,同一極也。文王不言太極,而孔子始言之,孔子不言無極,而周濂溪始言之,皆發前聖所未發者也。上曰,非但此篇,以下文所論誠·幾·神觀之,可知濂溪之學,幾至聖域矣。德相曰,通書·太極圖等篇,亦可見濂溪之學,極爲高明,而至於中正仁義主靜之說,尤可見其學之造極處也。上曰,不言禮智,只言中正者,可見其大中之禮至正之智,而究其微意,尤有勝於直言禮智者矣。此書註釋多誤,而葉·采之註,尤多穿鑿,失其本旨矣。德相曰,聖敎誠好矣。蓋禮智字,與仁義字有異,或有過中之禮,不正之智,故不言禮智而必言中正者,此也。葉註儘多差誤,其所引朱子說,亦有錯解處,此不可不知也。念祖曰,張孝先之註,頗好矣。上曰,張孝先他書註釋,或有淆雜處,而近思錄註,極爲精備,儒賢若未及見,則從當出示矣。德相曰,臣姑未及得見矣。上曰,張孝先雖淸人,而其註釋論解,頗多可取,自前儒家,亦或見之,而多有稱道者,儒賢似無不可見之義矣。德相曰,聖敎誠然,雖是淸儒所言,義理正當,則其書何可不見也?臣誠願早晩得見矣。上曰,一動一靜互爲其根之根字,何所指而言耶?德相曰,動極而靜則動爲靜之根,靜極而動則靜爲動之根也。上曰,陽變陰合之變字合字,極爲微竗,而變字之意,則尤可見歸重於陽之意也。德相曰,變合二字,包括無限意味,蓋言變於陽,言合於陰者,是陽倡陰隨之意也。上曰,太極本無極之下,又以五行之生各一其性一句節,拈出而重言之申言之者,尤可見其理一分殊·復合爲一之竗矣。德相曰,聖敎誠然矣。自太極而爲陰陽動靜,自陰陽而生五行,終之以各一其性,其旨義無窮矣。蓋各一其性之性字,卽指本然之性,而各一字,可見其氣質之異,其性字,可見其理之一也。上曰,各一其性卽指本然之性云者,卿言是矣。上文旣言自五行而推本之,至於無極,此又反言無極之妙,無不各具於一物之中矣。然則五行,隨其氣質,各爲稟賦,金得金之理,木得木之理,水火土皆然也。五行生質,雖各不同,然又可見太極之理,未嘗不存也。以此推之,則人物,皆稟陰陽五行之理,而物各隨其氣而偏賦其一,人則稟其氣而具得其五,物賦其一者,卽受氣之偏也,人具其五者,乃稟氣之全也。以五行各一其性之意究之,此段雖不言人,而仁義禮智之理,人得以爲性者,亦可以見矣。且下殷,將說乾道成男坤道成女,故於此,先言其性之性字者,細究文義,可見言外之旨矣。蓋濂溪此書,旨意微竗,有非泰漢以後諸家文字所可比也。聖賢之言動皆合理,無處不當。如絜矩之上下四方,均齊方正,無窒礙格塞之處矣。德相曰,聖人千言萬語,言雖殊而理則一,故近之日用動靜,遠之天下萬事,無往而不適,汎應而曲當矣。上曰,無極之眞,眞字,無妄之謂也,此指理之眞實無妄而言也。二五之精,精字,謂之不二之名,不二云者,何謂也?德相曰,眞實無妄之義,誠如聖敎不二之云,陰氣只陰氣,陽氣只陽氣,五行各皆如此,是則不二之謂也。上曰,五性感動之性字,亦當屬之本然之性矣。德相曰,然矣。五性動後,是爲氣質之性,其未動之前,當屬之本然矣。度默曰,中正仁義而主靜之說,卽一篇中要義也。伏望反復討論,講究微意,期有行之之實效焉。德相曰,主靜之靜字,乃中正仁義之中正義之謂也,正義是體也,中仁是用也。上曰,以主靜之義觀之,不曰敬而曰靜者,如不曰克己復理而曰復禮之意也。敬者徹上下成始終,事事物物,無往非敬,而言靜則敬亦自在其中,故程子之敎人靜坐者,蓋以靜爲敬之根基故也。聖人動靜體用,交須兼行,未嘗偏廢,則今此主靜之意,合動靜而言,卽靜亦定動亦定之意也。堯之欽明安安,孔子之生知安行,莫不由主靜出來,則當以主靜之靜字,兼居敬之敬字而看矣。至如樂記所云人生而靜者,可謂見理分明,約而且盡,發前人之所未發矣。蓋人生而靜者,指喜恕哀樂未發之前,湛然虛明,寂然不動之時也。此可見天命之初,人性之本體,而自古論性者,未有若此說之眞切矣。德相曰,靜字之中,兼敬字之義者,果如聖敎矣。蓋此心靜而後,可以應事物之變,而一天下之動矣。故程子所以敎人靜坐,樂記所云人生而靜者,皆歸重於靜之意也。上曰,定之以中正仁義者,乃聖人修道爲敎處,則自定而定人之意也。自有位聖人而言,則其用,可以充滿天地,自無位聖人而言,則爲啓萬歲開泰運之功,而推本其極造化而言,則不出乎一靜字矣。德相曰,人欲淨盡,則可以不失靜體矣。此篇先論聖人,次論君子,蓋君子修之之君子,卽指學知君子而言矣。上曰,君子修之之君子,與周易君子以之君子,似有間焉兩論其工夫之極處,則是亦聖人也。德相曰,君子修之之修字註,以爲未至此而修之,則似是未至聖而學聖之君子也。上曰,朱子註,固不敢輕議,而至如未至此而修之之意,則有未可曉矣。修字雖有勉行之意,而安行君子,亦豈無修之之工乎?予意則竝與學知君子,成德聖人而參看之,似無不可矣。以修之之修字,只謂之工夫君子,則恐未免有欠缺處也。德相曰,及其工夫之極處,則亦是聖人,而朱子註脚,蓋以工夫君子言之矣。上曰,得其五行之秀而生者爲人,故曰最靈,而靈字,卽就其氣質而說其心體也。朱子所謂人之知覺,是心之靈者是也。惟人也稟氣淸粹,其心至虛至靈,故知覺運動,神竗不測。至如禽獸,則雖同受天地之理,而其氣也偏且塞。故知覺運動,介然之頃,雖或有一端之可見,而此外更推去不得,此所以人物之各異也。德相曰,人與物,莫不有太極之道,而人之所稟,獨得其秀,故其心最靈,至於禽獸,則雖有偏塞之殊,亦豈全無其靈乎?此篇中五性感動而善惡分者,以陰陽善惡,分類而言也。蓋淑慝邪正之分,莫不由於一念之動。然以善惡言之,則陰陽之正者皆善也,陰陽之不正者皆惡也。以象類言之,則陽善而陰惡,男女亦當以此義看之矣。上曰,五性未感之前,沖漠無眹,寂然不動,初無善惡之可論,而及其已動之後,始有善惡之分矣。德相曰,善惡之分,蓋以已動後言之,聖敎誠然矣。上曰,天之陰與陽,地之剛與柔,人之仁與義,雖有名目之殊,而陽也剛也仁也陰也柔也義也,其義則同矣。德相曰,蓋在天在地在人,其名目自不得不異,而其理則同,此乃三才之理,所以爲一也。上曰,儒賢進前。德相進前俯伏,上曰,旅邸齟齬,老人居處,能無所妨乎?德相曰,別無大段難堪者矣。上曰,何間當移居城內乎?德相曰,不久當移入矣。德相曰,備當之任,不輕而重,廟堂機務,無不參聞,實非如臣憒憒,所可堪當,前後控辭,備悉衷懇,而允音尙靳,職名虛帶,臣心惶悶,當復如何?伏乞亟許遞改,以安臣心焉。上曰,予旣以世道之責,畀之於卿,則廟堂之任,捨卿誰先?且先正文正公,亦嘗爲此任,公私之故例,旣有所據,前後之年月,適又相符,此豈非美事乎?德相曰,臣才疎學淺,百無一能,過被恩遇,圖報無路。惟當出入經筵,講究糟粕,以爲萬一報效之計,而至於廟堂之任,實無一分堪承之望。且聞先臣,於孝廟朝,曾爲此任,而前席辭免,特蒙允許云。伏願聖上,克追聖朝體下之德,庸副微臣由中之懇焉。上曰,所辭過矣。德相曰,臣有一二愚見,每於登筵之際,欲一敷陳,而氣促語澁,恐難達意,故敢依先臣己丑袖箚之例,略具文字,今方袖入,而區區下忱,竊欲親自奉獻矣。上曰,卿言甚好,進前親呈,可也。德相奉箚跪進,上親受展覧曰,所陳殆至累萬言之多,此可見卿之憂愛之誠矣。予豈不服膺而感佩乎?更當從容省覧後,爲批答矣。德相曰,臣箚中略爲陳達,而目下悠悠萬事,莫急於懲討一事,治逆之法,有如治草,只祛枝葉不除根本,則野燒不無復生之理,枯木必有旁孽之慮矣。令此鄭妻·龜柱,卽亂逆之根柢,而覆載之間,尙今容貸,一國齊憤,三司爭論,一年·二年,已至四年而兪音尙靳,王章莫伸,義理由是而益晦,倫綱以此而將斁,此豈不大可寒心乎?伏願殿下,克揮乾斷,快從臣民之請焉。上曰,已諭於前後批旨,而尙今靳持,未卽處分者,一則恐傷我先王之意,一則恐慼我慈聖之心而然矣。卿亦豈不諒予此意乎?德相曰,臣等豈不仰認聖意,而大抵帝王之政,與匹庶不同,私不可掩公,恩不可屈法。以殿下高明之學,何不參量輕重於公私恩法之間乎?上曰,非不商量而然矣。度默·儒慶曰,臣等與大臣·承旨有異,職忝三司,旣有合啓,故姑不更爲陳箚,而今旣登筵儒賢,又復發端而仰請矣。大抵當斷不斷,上下相持,已至于經年閱歲,其可曰國有法乎?伏望極許允從焉。念祖曰,日昨臣等,已有所陳啓者,而今日三司之請,卽一國共公之論,而殿下之獨爲靳持,已至四載矣。終不可以一私字,牢拒擧世之公議,則豈可不早賜兪音,以尊國體乎?今又儒賢,袖箚面奏,反復仰懇,至謂不得請不已矣。伏乞亟加抺納,以從三司之請焉。上曰,已諭於儒賢之批矣。上曰,江華留守李鎭衡,明日入侍。出榻敎命退,諸臣以次退出。
己亥正月十八日二更,上御誠正閣。右承旨,同副承旨入侍時,右承旨柳義養,同副承旨沈念祖,假注書徐鼎修,記事官李信祜·鄭東浚,以次進伏訖。上命義養·念祖讀奏公事訖,命書傳敎曰,明日欲行召對,仍欲躬傳卿袖箚之批矣。卿箚數千萬言,聯篇屢幅,爲學爲治之大綱細目,靡不悉擧於是焉。蓋與卿先祖先正文正公己丑封事,相爲表衷,予固歎仰萬萬,而如欲紬繹,有非一夜之間所可獵涉看過者,則率爾作答,殊欠誠實底道理。以是擬於畢看之後,另構一紙,進卿賜對,前席傳批爲計,卿須念之,俄有明日來待之敎,故更此布及,卿其領悉,日間待傳諭登對事,遣史官傳諭於儒賢處。又命書領議政金尙喆,左議政徐命善箚子批答。見日日記,命退,諸臣以次退出。
上在昌德宮。停常參·經筵。
柳義養啓曰,大司憲吳載純牌不進,執義兪彦鏶,掌令金鍾厚在外,掌令洪明浩,持平宋樂·李夔引避退待,以監察茶時之意,敢啓。傳曰,知道。
傳于洪國榮曰,都承旨入侍。
傳于李義弼曰,白休紙二百卷,入于廂庫,而每年以日課次,定式擧行。
沈念祖啓曰,江華留守李鎭衡,依下敎來待矣。傳曰,入侍。
又以弘文館言啓曰,副應敎鄭志儉,校理金憙,副校理南鶴聞,謂有情勢,不爲行公,卽爲牌招察任,何如?傳曰,允。
鄭民始啓曰,明日次對,兩司當爲進參,除在外·引避退待外,大司憲吳載純,正言安廷玹·柳孟養,竝待開門牌招,以爲推移入侍之地,何如?傳曰,允。
李義弼,以吏曹言啓曰,本曹假郞廳減下,代以成均館典籍金養純差下矣。謂有身病,屢度催促,終不入來,不得已以承文院判校朱萬离差下,而金養純段,本曹請推之外,無他可施之罪,何以爲之?敢稟。傳曰,拿處。
鄭民始,以兵曹言啓曰,今正月十八日,洪忠道靑陽居童蒙女金召史,自敦化西挾門入來,鳴申聞鼓,依定式下該曹推問,何如?傳曰,允。
沈念祖,以兵曹言啓曰,兼司僕將任屹,身病猝重,勢難供職,呈狀乞遞,宿衛領軍之任,不宜久曠,改差,何如?傳曰,允。
李義弼,以承文院官員,以都提調意啓曰,院寫字官李挺馝,稱以身病,不赴試才,此等怠慢之類,不可仍置,爲先汰去,以爲懲勵之地,何如?傳曰,允。
沈念祖,以義禁府言啓曰,安城郡守李國亨,拿來嚴覈事,傳旨啓下矣。李國亨,時在任所云,依例發遣府羅將拿來,何如?傳曰,允,
上在昌德宮。停常參,只晝講。
柳義養啓曰,大司憲吳載純牌不進,執義兪彦鏶,掌令金鍾厚在外,掌令洪明浩,持平宋樂·李夔引避退待,以監察茶時之意,敢啓。傳曰,知道。
傳于洪國榮曰,都承旨入侍。
傳于柳義養曰,晝講次對,同爲入侍。
傳于洪國榮曰,都承旨入侍。
有政。吏批,判書鄭尙淳進,參判徐浩修進,參議李義翊進,左副承旨李義弼進,以具允鈺爲禮曹判書,趙重晦爲知敦寧,黃景源爲藝文提學,權以綱·徐有成爲兵曹佐郞,李尙烈爲監察,洪允五爲典籍,李謙彬爲陽德縣監,洪允喆爲玉果縣監,趙鼎鎭爲京畿都事,趙靖世爲寧陵令,尹晦東爲造紙別提,前牧使金聖休,今加通政,年七十侍從臣前大司諫金光默父,依法典加資事,承傳。
兵批,行判書李徽之病,參判徐有慶病,參議李謙煥入直進,參知洪樂彬病,右承旨徐有防進,副護軍申載文·金相庚,副司果許燦單付。
以副應敎鄭志儉,校理金憙,副校理南鶴聞牌不進罷職傳旨,傳于李義弼曰,只推。
李義弼,以禮曹言啓曰,今此景慕宮親行酌獻禮時齋戒,當爲磨鍊而勢未及依禮文擧行,殿下致齋一日於正殿,諸享官及近侍之官,陪享百官,致齋一日於本司事,知委,何如?傳曰,允。
鄭民始,以宿衛所言啓曰,明日景慕宮擧動時,本所所管內外各處入直馬步軍兵,各其將官率領,弘化門外把守排立,而待標信下,發令箭擧行之意,敢啓。傳曰,知道。軍兵調發,除標信擧行。
又以兵曹言啓曰,今正月二十一日武臣賓廳講書日次,而動駕相値,不得爲之之意,敢啓。傳曰,知道。
判中樞府事徐命膺疏曰,伏以臣,昨伏奉南城守禦之命,非不知受符體重,然其難冒之義,有甚於逋慢,再違嚴召,顒竢譴何,竟因飭敎,雖不得不黽勉承膺,而若其株守之情,豈敢自阻於黈纊之下哉?臣家之荷聖恩,天地莫量,父子兄弟,常以報答無階,聚首莊誦,則夷險燥濕,固當惟命,然或係戀榮寵,有除輒膺,罔念虧盈之天道,厚招傾溢之鬼猜,則伊時聖明,雖欲曲加保全,亦無以爲之地。此臣所以朝夕慄慄,每懷循墻之戒者也,至如所叨之任,卽臣弟左議政臣命善筵白譴削者之代也。昔宋御史包拯,指斥三司使張方平過失而代其任,歐陽脩箚論曰,蹊田奪牛之嫌,不可不顧,拯恃其本心,不知辭避,宜遞拯三司使,以養天下之名節。伏惟聖明,亦必記有此事,而特以指斥之言,不出於臣口,乃有此誤恩,然弟指斥而兄爲代,其與包拯之事,相去何能以寸哉?臣恐今日司直之地,復有如歐陽脩者,未有以默其口也,求之素戒而旣如彼,參之目下而又如此,玆敢披露情悃,仰瀆崇嚴。伏乞俯察由中之懇,特垂體下之恩,亟收新命,俾臣得以優游樞銜,以卒前後曲保之澤,千萬顒祝,臣無任屛營祈懇之至。答曰,省疏具悉。卿其勿辭行公。
行兵曹判書李徽之疏曰,伏以臣,於日昨侍衛之際,伏蒙聖恩,特除弘文館提學,臣於是任,誠有不可冒當者,果未能祗肅而歸,喉院請推,臣不勝悚惶之至。臣聞故相臣李端夏,曾經文衡,而除提學,則辭以政格之不宜,其時大臣,是其言而筵奏禠免,其後先輩,亦多力辭不拜者,粵在先王朝,故領敦寧臣金陽澤及判府事臣徐命膺,亦引此例,陳疏得免,臣雖不敢自比於先進宗匠,而其亦嘗忝文衡,則政格之不宜冒膺,其義一也。臣於年前,亦叨提學,乃敢引此例而仰籲,則聖明俯燭,以其有近例,特爲許遞矣。今若貪榮怵分,晏然趨承,則前後矛盾,處義郞當,玆不得不陳章仰瀆。伏乞聖慈,特賜照察,亟遞臣館職,俾政格無損,微分得伸,不勝幸甚。答曰,省疏具悉。旣諭於重臣黃景源疏批,卿其勿辭行公。
己亥正月二十日巳時,上御熙政堂晝講。大臣·備局堂上同爲入侍時,知事黃景源,特進官徐浩修,參贊官李義弼,侍讀官李泰永,檢討官吳大益,假注書徐鼎修,記事官李信祜·鄭東浚·安春君烿,行副護軍李長燁,領議政金尙喆,左議政徐命善,兼漢城判尹蔡濟恭,行知中樞府事具善復,行工曹判書具允鈺,行兵曹判書李徽之,吏曹判書鄭尙淳,右參贊洪樂純,刑曹判書鄭好仁,戶曹判書金華鎭,開城留守兪彦鎬,行訓鍊都正李國賢,吏曹參判徐浩修,行都承旨洪國榮,江華留守李鎭衡,行副司直柳戇,行左承旨鄭民始,事變假注書尹載命,以次進伏訖。上曰,夕講後行晝講,則本無前受音更讀之規,而今番前受音自止,亦爲付進,何也?泰永曰,問於館吏,則故規如此云,故未及詳察,仍爲付進自止矣。上曰,此後則博考前例而爲之,可也。命善曰,講筵事體,何等嚴重,而前受音自止,初不博考前例,一從下吏之言,率爾付進,事甚未安,不可無警,當該儒臣,推考,何如?上曰,依爲之。出擧條上曰,右承旨入侍。右承旨徐有防進伏,上講論語第五卷,讀前受音,自孔子於鄕黨,止賓不顧矣。泰永進讀,自入公門鞠躬如也,止復其位踧踖如也。上又讀新受音訖,泰永曰,鄕黨記,聖人言動行止,別無文義之逐條仰達者,而此一節,記聖人在朝之容也,自入公門鞠躬如也,至復其位踧踖如也,可見聖人一出於敬,終始無間斷也,聖人豈拘於節目之間哉?一理渾然,泛應曲當,自然存諸中而發諸外者也。程子曰,鄕黨編,盡出一箇聖人,千載之下,想像其動容周旋,宛然如在目中,無異於親炙淸燕之間,玩味縕繹,則聖學之進益,當如何,而此可見聖人之德盛禮恭,動合規矩處也,請體念焉。大益曰,聖人道德,洋溢於中,誠意著發於外,言動周旋,無不中理,所以鄕黨一編,形容夫子,若是其詳悉,帝王則尤有別焉。故虞史稱帝堯,以爲望之如雲,一如日,此形容其氣像也,夏史稱夏禹,以爲聲爲律身爲度,左準繩右規矩,凡夏禹之一動一靜,一言一事,無不包在其中,宛是一部鄕黨篇,存中發外,表端影正,聖學之極工也。此人君所當體念處,唯願殿下留神焉。上曰,所陳俱好矣。景源曰,敬者,徹上下成終始之工也。堯·舜·禹·湯·周公·孔子,所以爲大聖人,卽一敬字,以此篇入門鞠躬過位踧踖觀之,動容周旋,自然中禮,無不曲當者,蓋平日篤敬之工,無所間斷,故至於事君接賓,無往而不得其當矣。伏願殿下,於敬字上,益加體念焉。浩修曰,上下番儒臣及經筵官,旣皆敷陳,臣則別無可達之辭矣。義弼曰,臣亦無可達之辭矣。上曰,經筵先退,次對諸臣進前。尙喆·命善進前。尙喆曰,日間聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,僅僅支安,而常饌尙不進服,以是焦悶矣。尙喆曰,伏承下敎,臣等切不勝憂悶矣。民始曰,經筵旣退之後,上番玉堂,當留參次對,而徑先出去,副校理李泰永,推考,何如?上曰,依爲之。出擧條尙喆等曰,討逆,卽一國共公之論,三司爭執,四年于玆,而允音尙靳,上下相持,國體徒損,王章未伸,臣等忝在三司之列,旣不能碎首沬血,冀回天聽,使亂逆尙貸,義理將晦,此莫非臣等之罪也。臣等之慙恧抑鬱,當復如何?昨日批旨,辭敎懇至,臣等雖甚愚迷,豈不仰認聖意,而第殿下之難處者私恩也,朝廷之爭執者公議也,殿下豈可以區區私恩,拒一國堂堂之公議乎?伏望亟揮乾斷,速允三司之請焉。上曰,昨日批答,已諭予意矣。命書傳敎曰,明日當詣景慕宮,行酌獻禮而回,近來勞軍頻仍,道路以日瞻門磨鍊事,分付。上曰,弘文提學李徽之,卽爲牌招,酌獻祭文製進。出榻敎尙喆曰,此守禦使徐命膺狀啓也。以爲今春合操,旣已停止,巡點何以爲之事?令廟堂稟旨,分付矣。停操之年,巡點輒皆不行,今亦竝停之意,分付,何如?上曰,依爲之。出擧條尙喆曰,應敎鄭志儉等所懷,以爲米布,各衙門發遣解事郞廳,溯考十年文書,以爲査實防奸之計,而臣意則郞廳査覈,未保其十分精詳,不如擇遣御史,明加査覈,則似有實效矣。命善曰,郞廳中擇其解事之人,而使之行査,則豈有不能精詳之理乎?上曰,諸備堂之意,何如?徽之曰,無論戶曹濟用監,各令本司郞廳査出,則文書裏面,亦必詳知,而必有覈實之道矣。樂純曰,以戶曹濟用監言之,年久文書,千頭萬緖,新入郞廳,一時反閱,決無詳知之道,雖令行査,恐無實效矣。上曰,郞廳必得人,然後可以行査,而該司提調,亦與之眼同査出,則豈無實效乎?國榮曰,年久文書,恐難一時査出,與其行査而不得其實,初不如不査之爲愈也。臣意則無論提調郞廳,各別擇人,而委任責成,使之次次釐正,則必有蘇弊防奸之道矣。樂純曰,使時任戶判,凡於各處需用,皆爲日下文記,常常檢察,則似爲防奸之道矣。華鎭曰,各司來去文書,該司提調,初不親執照檢,一任下吏,使之循例擧行,故其間自多奸僞之弊矣。上曰,設置提調者,乃所以句管本司,照察庶務之意也。其若視同秦瘠,只任下吏,則當初設官分職之意安在,而將焉用提調爲哉?允鈺曰,各司凡干文書,初不關由於提調,而郞官胥吏,自下擧行,已成謬例,故雖曰本司之事,而提調則實不知矣。上曰,凡干公事,必皆關由於提調,待其手決許可,然後始報戶曹,則其間豈有奸僞之弊乎?樂純曰,凡係貢物衙門,雖時急需用之物,必待自本司,有如移關之例,而往復然後取用,則去來分明,必無奸僞矣。上曰,此言甚好矣。各司提調,親執照檢,去來分明,則豈不愈於一任郞胥輩乎?華鎭曰,聖敎誠然矣。各司提調,不任吏胥,自爲照檢,則必無奸弊矣。尙喆曰,正言柳孟養所啓,以爲東北·三南,雖施賙賑,京畿·兩西,謂以稍實,驪·利等數邑外,皆不在於今賑中,有司不敢請賑,特出格外之恩,分賑尤甚之民,荒年用度,固當節損,而京外擧措之豐享,無異常時,使星廚傳,官府遊宴,尤宜十分省減,濫乘馹騎,貽弊郵卒,過用刑杖,惶駭州郡之弊,嚴飭爲辭,而有令廟堂,可以稟處者稟處,可以關飭者關飭之命矣。使客廚傳,官府遊宴,濫騎貽弊,刑杖過用等事,此是從前朝家之所申飭者,自備局另加關飭,俾無犯科之弊,諸道設賑之處,其或當賑而見漏,又或設賑而有穀物不足之慮,則使之論列狀聞,以俟朝家處分爲當,以此分付,何如?上曰,依爲之。出擧條尙喆曰,禮賓奉事金基良所懷,以爲黃口之籥,白骨之徵,實爲巨弊,各邑旗牌官,除番軍官之名,自官徵捧而私用者,在邑底者外,竝令革罷,則閑丁自有餘,而不然則莫如戶布之爲便矣。文蔭武有職者外,竝徵一匹之布,鰥寡孤獨廢疾之類,無土無率之人,竝皆勿侵爲辭,而有廟堂稟處之命矣。戶布分徵之論,從古有之,而事係大變通,雖難輕議,至於除番軍官之名色,曾有朝令定數刊布之冊子矣。法外加簽,私自犯用,果如言者之言,則事極萬萬驚駭,分付諸道道臣,苟有犯者,隨現狀聞,從重勘律,有不可已,爲先以此意,出擧條發關嚴飭,俾不至冒法抵罪,何如?上曰,依爲之。出擧條尙喆曰,吏曹判書鄭尙淳,備局堂上還差,使之仍察有司之任,漢城判尹蔡濟恭,北關句管工曹判書具允鈺,湖西句管大司成李衍祥,堤堰堂上左承旨鄭民始,貢市堂上差下,使之察任,何如?上曰,依爲之。出擧條上曰,都承旨,以其所帶惠堂之任,累次乞遞,且財簿叢畓,有妨他務,此亦可悶,今姑許遞,何如?尙喆曰,其代實無可合之人矣。上曰,惠廳堂上洪國榮,今姑許遞。出榻敎尙喆曰,惠廳堂上有闕之代,以右參贊洪樂純,行左承旨鄭民始差下,使之察任,何如?上曰,依爲之。出擧條尙喆曰,吉州殿牌作變罪人,旣已承款,敬差官當爲依例差送,而災歲各邑,廚傳有弊,令道臣具格擧行,今番敬差之行,姑爲安徐,何如?上曰,依爲之。出擧條尙喆曰,吏曹參議李義翊,雖以向日臺啓,尙此撕捱,而此非通淸之政,則凡係初入仕差出下堂,何能一一可否乎?其所處義,誠極太過,從重推考,申飭行公,何如?上曰,依爲之。出擧條上曰,前吏曹判書李重祜之向因臺言,尙今撕捱,亦甚過矣。仍命書傳敎曰,備局堂上李重祜,申飭行公。上曰,以尹世敎事言之,今於五十餘年之後,尙此論之不已,攻之愈峻,至其子孫,亦皆見塞,彈駁之論,至及於檢擬之銓官,至於近日逆賊,則不過數年間事而已皆蕩然,其所干連滓穢之徒,亦皆汲汲引用,便同無故者然,而不少爲難,視若尋常,何其久而遠者則懲討太嚴,猶恐不及,近而重者則玩忽太過,不以爲意乎?適有言端,故有此下敎,而予所深憂而遠慮者,蓋朝著之間,風習日益乖張,若此不已,則隄防一壞,義理不明,將不知至於何境,言念及此,寧不寒心?尙喆曰,伏承下敎,臣等實不勝惶蹙矣。命善曰,爲今日臣子者,豈敢慢忽於懲討之事乎?好仁曰,貿銅價未納商譯輩,已爲絶島爲奴,而其中金大昌·金宗孝,旣已畢納,則與全不納之類,似有間焉。日前只承筵敎,不見文跡,故未及詳察,混同爲奴矣。今雖勘斷,宜有區別,金大昌·金宗孝,依前配所,勿限年還配,何如?上曰,依爲之。出擧條濟恭曰,因正言柳孟養所啓,所謂各宮與吏曹陪吏及留曹書吏·政府差備書吏,各項名色,溯考三式年帳籍,則厥數殆近三百,其帖文,當自臣府,收聚燒火,而第念釐弊之道,拔本爲貴,陪吏名色之必欲圖得者,以其得免戶役之故也。今若別爲定式,雖有圖書與帖文,俾不得藉此免役,則眞所謂不攻自破,嚴飭五部,從今以後,凡係家座應行之役,不敢以上所稱四項名色,有所頉給,以除許多奸弊,似合事宜,故敢達矣。上曰,依爲之。出擧條徽之曰,正言柳孟養所啓中,有外八門部將,令兵曹,閑司實職人擇送事,允下矣。此係變通,非臣一人所可稟定者,下詢廟堂而處之,何如?上曰,就議廟堂,後日次對,稟處,可也。出擧條徽之曰,敦義門守門軍,擅離直所,作黨毆打掖隷,則當該守門護軍部將,不能檢飭之罪,有所難免,令該府處之,何如?上曰,依爲之。出擧條徽之曰,頃因大臣所達,能磨兒郞廳,以末副薦出身差出事,命下矣。依他初仕例,以末副薦人差出,自兵曹爲遷轉之窠,朔數則依前以四十五朔爲限,騎士節目中添入,何如?上曰,大臣之意,何如?尙喆曰,此是漫職閑窠,出六朔數,不可太驟,依兵判所達,定以四十五朔,似好矣。命善曰,此窠旣爲末副薦初入仕,則六品還轉,當自兵批爲之,朔數則比諸部將·守門將,劇歇懸殊,依前以四十五朔爲定,似好矣。上曰,依爲之。出擧條徽之曰,本曹郞官,是宿衛之職,與他司有異,佐郞金方行,臺言旣如此,則不可仍置,汰去,何如?上曰,依爲之。出擧條泰永曰,兩司旣不備,臣當陳所懷矣。臣等之伏閤之爭,聯啓之請,非止一再,而上下相持,今爲四年矣。國賊尙留,王章未伸,輿情之憤惋,當如何哉?今因諫臣之啓,大僚有所陳箚,喉院亦旣論啓,而殿下又以不允二字,循例賜答,今則竝與陳箚論啓,而又爲紙上之空言矣。其損傷國體,尤無可言,臣等不能以死爭之,冀回天心,此固臣等之罪,而亦不能無憾於天地之大也。伏願廓揮乾斷,快賜處分焉。上曰,靳允之意,前已諭矣。出擧條尙喆曰,聞儒賢,袖進箚子云,可謂聖朝美事,臣等雖未見箚本,而其中所陳,必多可行而可用者,伏望逐條施行,俾有實效焉。上曰,袖箚所陳,殆過屢千萬言,君德時政,靡不條陳,語皆切實,事多緊務,予心感佩,當復如何?卿等想未及見,予當出而示之矣。仍命有防,讀祭酒宋德相袖箚,上曰,卿等就近見之,可也。尙喆等以次進覧訖,尙喆曰,所陳無非切於時政,有補君德,誠甚好矣。上曰,一自儒賢之造朝,經筵啓沃,何莫非補予不遞,而至如今番箚子,陳勉條劃,尤切時務,誠甚欣慰矣。命書傳敎曰,政官牌招開政。命退,諸臣以次退出。
上在昌德宮。停常參·經筵。
自巳時至未時,日暈。申時酉時,日暈左珥。
大駕詣景慕宮,入齋室後,政院·玉堂·藥房口傳問安。答曰,知道。酌獻禮罷後,政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。還宮後,政院·玉堂·藥房口傳問安。答曰,知道。
李義弼啓曰,掌令洪明浩,持平宋樂·李夔,引避退待,以至多日,尙未處置,事甚未安,除在外外,大司憲吳載純,卽爲牌招,以爲處置之地,何如?傳曰,允。
傳于洪國榮曰,都承旨入侍。
柳義養啓曰,大司憲吳載純牌不進,執義兪彦鏶,掌令金鍾厚在外,掌令洪明浩,持平宋樂·李夔引避退待,以監察茶時之意,敢啓。傳曰,知道。
又啓曰,司諫趙尙鎭,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以正言柳孟養牌不進罷職傳旨,傳于柳義養曰,只推。
傳于鄭民始曰,諸司預備。
傳于李義弼曰,江華留守,當日辭朝。
又傳于曰,江華留守入侍。
又傳于曰,禮房承旨,馳詣永祐園,奉審以來。
傳于鄭民始曰,左承旨入侍。
兵曹口傳政事,副司果金宇鎭單付。
傳于柳義養曰,坐直承旨,率備邊郞入侍。
柳義養,以弘文館言啓曰,副應敎鄭志儉,旣有只推之命,卽爲牌招察任,何如?傳曰,允。
李義弼,以禮曹言啓曰,臣檢與戶曹判書金華鎭,進詣大報壇奉審,則樽所床巾三件,饌卓床巾三件,竝渝色。奉室樑上塗灰,間間剝落,南壝門柱根塗灰剝落,東壝門上橫木一箇朽傷,曲墻塗灰,庫庫剝落,塡祝黃紬袱一件渝色,篚三部,扃柱木一箇,曲水座面紙二張,瓦㽅五箇,牛鼎一坐,兩耳沙盞臺具二坐,沙樽一坐,沙磁碗四坐,雉尾帚一柄,竝破傷。白布遮日三部,白木揮帳三浮,油遮日六部,竝間間破傷,黃綿絲中小束乼各一艮衣,廣別大束乼一艮衣,大束乼二艮衣,竝破傷,從享位紫的褥席一浮渝傷,工人所着紅紬衣二件,皁紬衣四件,白紬中單衣二伴,白紬裙三件,進賢冠五件,皮弁冠价幘冠各二件,烏皮履三件,竝破傷。趁卽改備修補之意,分付各該司,何如?傳曰,知道。
柳義養,以義禁府言啓曰,敦義門護軍金樂禧,部將李春勳等,令該府處之事,傳旨啓下矣。金樂禧卽爲拿囚,而李春勳,則未出身禁軍云,此等罪人,曾無拿囚本府之例,令該曹處之,何如?傳曰,允。
事變假注書李度謙書啓,臣敬奉聖批,傳諭于果川上北面社堂里中樞府判府事鄭弘淳所住處,則以爲臣敢冒鈇鉞之誅,更陳肝膈之懇,剔露情實,靡有餘蘊,庶幾天鑑之明,俯賜矜察,伏蒙恩批,不惟不賜允兪,慰勉開曉,反復諄切,責之以不念至意,敎之以入聽面諭,辭旨溫肅,迥出尋常。臣奉讀未半,惶汗浹背,自不覺四禮之投地,臣雖頑如木石,亦具省覺,何敢不思分義,甘心逋慢,以致辱聖恩勤聖念,至於此極哉?釁負旣重,悸懍轉切,而徒懷嚴畏,趨走爲恭,廁跡於西樞之班,抗顔於大臣之後,則不但臣心愧恥,若撻于市,國有常憲,其可免放倒無忌憚之罪乎?瞻望宸極,祗承無路,臣情到此,可謂窮且慼矣。若其疾病危苦之狀,不暇猥煩,倘蒙仁天之照燭近侍亟還,威罰遄降,則國體嚴而私分安矣。席槀戰慄,只俟嚴命之外,無他仰達云矣,敢啓。傳曰,知道。卿胡復事固辭,不念予慇懃虛佇之意歟?一猶過當,況至再至三,至于今幾遭歟?予實慨惜于卿也。蓋處義有係廉防,雖於微官庶僚上之人,固不當置人於迫隘之地,俾壞四維,至若大臣去就,又屬治道汚隆,以是予之暫解卿相職者,予意出於使卿伸廉防,而無近壞四維之嫌,而亦欲使卿,自此安意入城,仍作進身之途也。卿之辭巽,與不解相職時,少無間焉。然則卿所執,決非得中底義也。且念以卿不得中之處義,欲忘體君臣大義,是不但平素之所望於卿而已,實有關於分義,卿其諒之,予不多言,卿須深念此箇義理,卽決進退,莫致過於謙而至於慢之嘆也之意,爾其卽爲傳諭,期於偕入。
判中樞府事鄭弘淳疏曰,伏以臣罪如山,受恩如海,尙貸鈇鉞之誅,特許鞶帶之禠,俾得全保殘喘,隨分調息,上天無私,而殆若偏厚於一身,自顧滓穢賤臣,何以得此於聖明之下哉?重以勉召之旨,諄切懇至,一字一涕,有足以孚豚魚,雖在他人,尙且感泣,況於臣心,尤當作懷,仍念臣行旣虧矣,名已僇矣。假令人不見責,鬼不見錄,幸少須臾於斯世,更不可抗顔於衣冠之會,廁跡於士夫之列,報答洪造,此生無路,中夜思惟。又未常不撫躬自悼,有隕如瀉,至若賤疾醜惡之狀,不敢仰浼崇高之聽,而氣息昏綴,轉勳不得,瞻望修門,徒增耿結,而敦召不輟,王人久淹,恩禮徒歸於屑越,罪戾愈積於逋慢,悚兢之私,旣結於心曲,憫蹙之言,至發於夢囈情地到此,寧不矜惻?玆不得不冒死哀籲。伏乞聖慈,府賜鑑諒,收還偕來之命,重勘臣前後罪負,俾安調治,以卒生成之澤,千萬顒祝,且臣晩始得見諫臣之啓,誠不勝萬萬慙悚之至。噫,今日三司所論,卽往昔所無之逆,寔神人同憤之惡,而元凶巨慝,游魂假息,致令天討久稽,倫綱將壞,禍機難測,隱憂靡屆,此莫非群下,不能務積,血誠感回天心之致,如臣僇人,雖不敢以大官自居,亦嘗忝隨三事之後,則從前失職之罪,焉敢逭也?至於金吾現告之分揀,聖意雖荷曲貸,私心尤切悚懍,以此以彼,罔非臣難貰之辜,惟願遄被威罰,以昭法紀,不勝萬幸。答曰,省疏具悉卿懇。勉循卿之控懇,特解相職,亶是伸卿廉防,開卿進身之路也,意謂卿卽日入城矣。虛佇幾日,尙慳幡然,復事巽讓,以偕來史官書啓觀之,卿之牢執,可謂愈往愈固。又見卿辭疏,其所爲辭,與前無異,卿胡不念予至意,至此之甚乎?予實爲之慨然也。卿須體君臣大義,勿復過辭,卽爲入城,仍卽謝命,聽我面諭。
傳于李義弼曰,此批答,使偕來史官傳諭。
正言安廷玹疏曰,伏以臣屢叨言責之任,輒著昏謬之失,荐速譏評,秪增慙恧,自列之章未徹,積逋之罪難逭,聖度包荒,庚牌踵臨,臣於是乎感激惝怳,尤莫省其措躬之所,而顧此見職,鐵限在前。且於日前僚臺之啓,論斥向來不言三司,而諸臺引義,以至於一避再避,臣亦同時見帶之臺官,論其失則一也。以此以彼,臣之情踪之難强,宜蒙聖明之俯燭,玆敢不避瀆擾,仰控衷懇。伏乞特垂諒察,亟命鐫臣之職,治臣之罪,以爲不職者之戒焉。臣不以言官自居,而憂憤所所激,敢此附陳。噫,今三司合啓中諸賊,孰非難容於覆載,而至如元凶大憝,在國法而亦可使之假晷刻之命者哉?夫五刑而五用,如四序之有秋冬也。當春而春,當冬而冬,歲功之所以成,而天不違之,當恩而恩,當刑而刑,治道之所由行,而君以用之,今我殿下,體天御極,順時布令,而好生之德雖洽,威斷之政或閼,此何異於四序之廢一哉?如是而能成國治,非臣之所敢知也,三司諸臣之爭執,今幾年矣。諸臺謄盈軸之故紙,殿下賜不允之例批,忱誠未孚,罪固在於群下,而國法之閣而不行,國體之日以虧壞,亦不能無憾於天地之也。此賊不殛,則君綱不立,此請未準,則臣分都隳,以我殿下之明聖,何不洞燭於斯耶?今當新年一初之政,百度俱擧,八方拭目,凡係刑政,雖節目間事,方且董飭而行之,惟恐曠闕,至於懲討大論,乃反寢格不行,殿下試思之,當今之義理頭腦,孰有大於此者哉?喉院之啓,政府之箚,相繼仰陳,而天聽愈邈,只以予意有所商量爲敎,聖意之攸在,聖心之商量,臣豈敢不仰揣,而罪關宗社,人得以誅之,則殿下,雖欲以恩而曲全,其可得乎?爲人臣子,不忍與凶賊,共戴一天,而一日之憂慮,二日則有二日之痛迫,其於王章何哉,其於輿憤何哉?臣於此前後疏啓,亦不啻再三,而誅討之典,難容少緩,沐浴之義,愈久益激,殿下誠以爲,今日在廷之臣,不得請而相率退處而已耶?伏望亟回三思,廓揮乾斷,卽允諸臣之請,而諸逆之尙逭當律者,亦依合辭之論,以洩神人之憤焉。抑臣區區所懷,兼陳一得之愚,帝王典學之所貴乎淹博者,將以歷觀古今之理亂,以需實用也。我殿下睿學高明,迥出百王,而臨御以來,尤留意於博詢廣諏,大庭造士,屢試親策,甚盛擧也。臣嘗就擧子輩奉讀御製策題,則大小累數十條,雲漢昭回,擇芻之意,溢於辭旨,臣竊欽歎不已,或見科儒應製之文,則每患致力於條對,而疎略於捄弊,夫發策之意,惟在於經綸上程工,而若或專取其藻華而富贍,則此何足仰副俯詢之至意也哉?繼自今,申飭主司,策試考券之時,文華或遜而捄措有識,則擢置上第,條辨雖博而原弊反略,則黜之低等,草野讜直之言,得以上徹於宸旅之下,以資聖治之萬一,曷不美哉?伏望澄省焉。人主之治,先以斥躁競懲貪墨爲務,而徒法無益也。夫使人觀感之效,速於置郵而傳,今欲使躁競貪墨,知所自愧而懲畏,則莫如進恬靜而奬廉白而已。士之砥礪而自守,淸簡而好者,若未優異崇奬之道,則聞風者何以激勸,貪饕者何以知恥乎?昔宋仁宗諭近臣曰,恬退者旌擢,則躁求者自恥,宰臣文彦博·宋庠等,遂薦韓維,以厚風俗,漢光武卽位之初,先封卓茂,以礪名節,此實人主御世之要道也。伏望另飭廟堂銓曹,先求廉淸之士,特加簡拔,以爲激礪之方焉。習俗之弊,奢侈爲大,從古人君,非不知禁侈之爲務,而鮮得要道,今欲祛奢靡之習,則必先取儉約之士,以示嘉獎之意,則廣袖之俗,可以丕變,卑服之化,可以日闡,在殿下一轉移之間,伏望留念焉。生民休戚,專係於方伯守令,一自擧主之法漸弛,登剡而只循蹊逕,歷試而多不稱職,前後飭敎,非不申嚴,而未見有實效之顯著,罷軟不職之譏,贓汚不法之類,比比有之,此豈不有傷於淸明之治哉?從今更飭選部,申明舊制,被薦而試之蔑效者,先治誤薦之罪,使選法,務歸於難愼公平,則才彦可進,闟茸可黜,豈不休哉?伏望更加留神焉。目今三南賑貸之政,聖念惻怛,庭謨連陳,守令之分夏芻牧者,孰敢不仰體朝家軫民之德意,而間或有墨宰染指,而錢穀潤槖,猾吏偸粟,而饘粥和灰,種種奸竇,難保盡杜,所以賙窮而恤饑,反歸無實而傷命,思之及此,寧不痛心,來頭荒政之臧否?自有耳目之難掩,而趁此設施之初,豫加飭勵之道,使列邑得免犯科,飢民得以蒙惠,亦係急先之務,伏望垂察而處之焉。答曰,省疏具悉。首陳事,當留意,諸條所陳,竝令飭勵所司,期有實效,荒政言弊,尤是目下切近之務,方欲另加申諭,爾其勿辭察職。
己亥正月二十一日辰時,上詣景慕宮。擧動入侍時,行都承旨洪國榮,左承旨鄭民始,右承旨徐有防,左副承旨李義弼,右副承旨柳義養,同副承旨沈念祖,記事官李兢淵,假注書徐鼎修,記事官李信祜·鄭東浚,以次侍立訖。上具遠遊冠·絳紗袍,乘輿出明政門,由日瞻門,詣景慕宮,入齋室,具冕服執圭,詣廟所。入自東門,就板位,行再拜後,陞自東階,詣廟內奉審訖,還就拜位,贊禮啓請行禮,上再拜,仍詣盥洗位,盥洗訖。詣神位前,三上香,進爵,少退跪,大祝進讀祝文後,上還就拜位,行拜禮,仍詣望燎位,大祝奉祝燎於坎,贊禮啓禮畢,上出自東門,入齋室釋冕服,還具遠遊冠·絳紗袍,出齋室門外,乘輿由日瞻門,入明政門還內。諸臣以次退出,
己亥正月二十一日巳時,上御誠正閣。江華留守入侍時,江華留守李鎭衡,右副承旨柳義養,假注書徐鼎修,記事官李信祜·鄭東浚,以次進伏訖。上曰,江華留守進前。鎭衡進前俯伏,上曰,今日當離發乎?鎭衡曰,然矣。上曰,出自近侍,殊庸帳然,而賓對起居,亦當種種來往,是可慰幸矣。鎭衡曰,區區下懷,不勝帳缺,而伏承下敎,尤切惶感矣。上曰,居留之任,不輕而重,卿須下往欽哉。命退,諸臣以次退出。
己亥正月二十一日未時,上御誠正閣。左承旨入侍時,行左承旨鄭民始,假注書徐鼎修,記事官李信祜·鄭東浚,以次進伏訖。上命民始讀奏公事。上曰,湖西御史狀啓,承旨見之乎?民始曰,見之矣。上曰,以狀啓中臚列觀之,則柳榮鎭所犯,果爲無狀矣。民始曰,果如狀啓所論,則誠無狀矣。命退,諸臣以次退出。
己亥正月二十一日酉時,上御誠正閣。坐直承旨入侍時,右承旨徐有防,假注書徐鼎修,記事官李信祜·鄭東浚,以次進伏訖。上命書傳敎曰,荒政,實是生民濟危爲安之一大政也。昔朱夫子,著爲書備說其事,此誠千古柯則,而見今歲荒之餘,凡在救荒之政,殊必實心賑給,誠心濟活,然後庶免顚連捐瘠之患,而守宰若或不勤,一委吏卿之手,則嗟彼浮黃,何能奠保乎?萬有一爲守宰者,又或因是而思益已之事,尤豈朝家付畀之意乎?此際臺臣之章,詳言賑事無實之弊,以饘粥加灰等種種奸竇,不一而足爲言,旣於其批,以另飭答之,先令備局,以此意措辭,關飭設賑諸道,俾勿循常汎視從後現發之弊事,分付。朝家來當考其勤怠,而懲勵之政,自方伯至于守宰,決不可容忽,竝以此意,分付。上曰,摘奸備邊郞入侍。賤臣承命出來,與備邊郞趙岱,偕入進伏。上曰,鳥嶺間路,果皆復通乎?岱曰,二處間路,今皆坦然,便成大路矣。上曰,年前朝令,旣命防塞,則守土之臣,不善禁斷,致有復通之弊,極爲駭然矣。上曰,沿路所見民事,何如?岱曰,尙州今雖設賑,其民人輩,則姑無浮黃之色矣。上曰,路無餓殍乎?岱曰,無之矣。命退,諸臣以次退出。
上在昌德宮。停常參·經筵。
柳義養啓曰,合辭方張之時,兩司無詣臺之員,引避多日,亦不處置,事甚未安,除在外外,未肅拜呈告人員,竝卽牌招,何如?傳曰,待明朝牌招。
傳于洪國榮曰,都承旨入侍。
柳義養啓曰,大司憲吳載純未肅拜,執義兪彦鏶,掌令金鍾厚在外,掌令洪明浩,持平宋樂·李夔引避退待,以監察茶時之意,敢啓。傳曰,知道。
傳于柳義養曰,右承旨入侍。
又傳于曰,明日入侍聽批事,遣史官傳諭于儒賢處。
以副應敎鄭志儉牌不進罷職傳旨,傳于柳義養曰,只推。
柳義養,以兵曹言啓曰,新除授魚游澗僉使金兌咸,資級相考,則乃是納粟折衝,空名帖之勿許正職,旣在法例,不可仍置,改差,何如?傳曰,允。
又以刑曹言啓曰,年例貢銅,前戶判出擧條申飭後,不爲擧行,任譯及鑄錢所負債人,待捉來一體擧行事,頃已草記,蒙允矣。任譯及負債人等,今纔捉來,依前傳敎,任譯朴道洵洪忠道舒川郡,鄭思鈺林川郡,竝定配。負債罪人李景翰·劉道弘·洪愼擇·金錫衡·金行健等,各嚴刑一次,李景翰全羅道康津縣薪智島,劉道弘康津縣古今島,金錫衡興陽縣鉢島,金行健順天府防踏島,洪愼擇興陽縣呂島,竝爲奴,卽爲押送意,敢啓。傳曰,知道。
事變假注書李度謙書啓,臣敬奉聖諭,傳諭于果川上北面社堂里中樞府判府事鄭弘淳所注處,則以爲臣猥上附奏,恭俟嚴命,不逾日,史官傳宣恩諭,辭敎嚴重,誨責備至,臣伏地莊誦,五情煎灼,實欲卽地溘然而不可得也。以臣釁負,尙逭刑章,過蒙天地之澤,父母之恩,慰勉之抆拭之,終至於解免相職,俾臣進身,臣雖愚迷,豈敢不仰感洪私?思所以祗承之道,而顧臣遭罹,一則欺瞞也,一則貪汚也,從古以來,何嘗有負此罪名,晏然自同於橫目之列者哉?人臣事君,四維爲重,臣若怵迫嚴畏,淟涊唐突,則行路之人,必將唾罵,朝廷之上,羞與爲列,臣心愧恥,雖不足恤,其於辱朝廷何,壞四維何,況目下賤疾,十分沈頓,房闥運動,不能自力,喪餘隔日,情禮莫伸,人情到此,生亦何爲?恩命荐降,趨承末由,終南入望,感涕無從,神息昏短,語無倫脊,伏地戰越,惟俟鈇鉞之誅云矣,敢啓。答曰,知道。昨於史官書啓,旣罄予之至意,意謂卿庶幾幡然。又上辭啓,所辭若前,猶不思改圖之道,於是乎予意,不無慨惜于卿者,前後批旨,悉出於委曲宛轉之意,而至於昨日敦勉之敎,責之以義分,則使卿設有大難安之情地,固宜黽勉承當,莫負予慇懃之諭,可矣。卿乃不此之爲,一味言私,有若不曾受批者然,是不特非所期於卿者而已,予恐在大官者,不念先公之義,若此之甚,何以警具僚董庶官乎?竊不勝寒心也。卿之疏啓,雖以廉防爲重云,而卿旣解相職,則廉防,已可謂伸之無餘矣。目今卿之決去就,惟在義分是懼四字,而又不顧念,惟事張皇之辭巽,予於卿甚非之,予則曰到今若此不已,則敬禮與分義,或不無輕重之別,而亦豈可編此而忽彼云爾?自玆以後,更不欲多誥,卿其諒之,無或重虧分義也歟事,爾其更爲傳諭,期於偕入。
左參贊李重祜疏曰,伏以節回三陽,禮擧賀儀,八域均歡,百僚咸造,而臣獨縮伏待勘,蠢動無路,前後起居之班,動駕陪扈之列,不得進參,義分都虧,罪上添罪。臣於向日賓對,諫臣,以假監役尹東美事,至有檢擬銓官譴罷之請,臣蒼黃逬退,悚惕以俟,聖度包容,不惟不賜郵罰,乃降申飭行公之命,臣於是益不勝惶隕感激之至。噫,臣之無似,累叨銓任,追撿政紙,醜拙旣多,人言之來,亦云晩矣。東美之累擧不中,人多稱屈,而從前檢擬於初仕者,亦不翅累次,故臣果擧以首擬,至於久遠之事,聞見孤陋,未能詳知,今者臺參峻發,指意深緊,臣誠惶駭震懍,罔知所以措躬也。今若徒恃寵靈,不思自處之道,抗顔於朝列,則非但臣心之愧恧,其於廉隅之大防哉?飭敎之下,一味引伏,亦所不敢,玆敢略構短章,仰暴危懇。伏乞聖慈,俯賜矜諒,亟遞臣職,重勘臣罪,以謝臺議,以安賤分,不勝幸甚。答曰,省疏具悉。卿其勿辭行公。
知敦寧趙重晦疏曰,伏以臣於日昨,伏奉除旨,以臣爲敦寧府知敦寧者,臣雙擎九頓,感惶靡措。伏念臣積違天陛之餘,且當新元,犬馬之誠,根於秉彝,一覲耿光,豈非至願,而素患脚痿之病,首尾三載,已成癃痼,脛膝拘攣,行步蹣跚,拜跪有妨,起居須人,歲初賀禮朝參,百僚咸簉,而蠢動無路,一未趨參,有臣如此,生不如死,且此所叨之職,非敦寧則不得居其任焉。顧臣本無敦寧,則揆以公格,自在應遞。伏乞聖明,亟命該曹,照例遞改,仍治臣前後闕禮之罪,以肅朝綱,以安私分,不勝幸甚。答曰,省疏具悉。疏辭,下該曹稟處。
己亥正月二十二日,兼春秋朴行淳。義禁府啓目,監察元䋜鎭,頒祿時不能糾察罪,議處,何如?啓。傳曰,依允。
守門將金樂禧毆打掖隷罪,刑推得情,何如?啓。傳曰,除刑推議處爲良如敎。
己亥正月二十二日初更,上御誠正閣。右承旨入侍時,右承旨徐有防,假注書徐鼎修,記事官李信祜·鄭東浚,以次進伏訖。上命書傳敎曰,觀此全羅兵使金海柱褒貶啓本,五營將所屬束伍將官等第中,有兒童哨官名色,名以兒童,則豈可團束作哨,而設如京營待年之法,又安用哨官爲哉?且謬例如此,則五營三山城軍制,似無異同,而奈何獨於左中二營將所屬,有此名色乎?事甚怪訝,問于兵曹以啓,如未識例,仍令該曹,分付該閫,使之狀聞其委折。此雖細事,立法稱號,已謂之兒童,則是反有甚於朝家不知之中,簽籍黃口之弊,故有此俯詢者也,竝以此意知悉。且他道貶目,又無此等名色,本道則自何時創始此制乎?設施顚末,亦令明白陳聞事,分付。又命書傳敎曰,泰安郡守,口傳差出,不多日辭朝。有防曰,挾侍中官,昏睡不省,全失應對,屢勤飭敎,誠極駭然,從重推考,何如?上曰,依爲之。出擧條命書傳敎曰,中官梁大宜,以鼾睡之罪,旣已請推,則猶不知懼,又復昏睡,誤踏啓字,至於濃墨,爲先自政院,招致立庭,嚴加申飭。命退,諸臣以次退出
上在昌德宮。停常參·經筵。
柳義養啓曰,大司憲吳載純牌不進,執義兪彦鏶,掌令金鍾厚在外,掌令洪明浩,持平宋樂·李夔引避退待,以監察茶時之意,敢啓。傳曰,知道。
傳于洪國榮曰,都承旨入侍。
吏曹口傳政事,以朴瑬爲泰安郡守。
鄭民始啓曰,卽伏見全羅兵使金海柱去秋冬等褒貶啓本,則所管邊將,無一人居中居下,殊無嚴命殿最之意,惟考警責,何如?傳曰,允。
沈念祖,以弘文館言啓曰,副應敎鄭志儉,旣有只推之命,卽爲牌招察任,何如?傳曰,允。
事變假注書李度謙書啓,中樞府判中樞府事鄭弘淳,伏承批敎,辭旨截嚴,有非人臣所敢承當,震剝悚懍,求死不得,今方進伏金吾,以俟嚴命云矣,臣亦隨入之意,敢啓。傳曰,知道。
柳義養啓曰,卽者義禁府都事來言,判府事鄭弘淳,今方待命於金吾門外云,係是大臣去就,敢啓。傳曰,知道。
又啓曰,卽者中樞府錄事來言,判府事鄭弘淳,以爲嚴敎荐降,震剝罔措,進伏金吾,恭竢處分云,係是大臣去就,敢啓。傳曰,勿待命,仍卽肅命事,遣承旨傳喩,與之偕來。
又啓曰,判中樞府事鄭弘淳,勿待命,仍卽肅命事,遣承旨傳喩,與之偕來事,命下矣,何承旨進去乎?敢稟。傳曰,同副承旨進去。
又啓曰,臣與同副承旨沈念祖伴直矣,以判府事鄭弘淳偕來事,纔已出去,伴直無人,左副承旨李義弼,所當牌招入直,而拘於廳規,不得請牌,何以爲之?敢稟。傳曰,牌招。
同副承旨沈念祖書啓,臣敬奉聖旨,馳往傳諭于判中樞府事鄭弘淳待命處,則以爲臣泥首金吾,恭竢嚴命,聖度天大,誅殛不加,銀臺之臣,臨宜傳敎,至有勿待命,仍卽肅命之敎,臣到此地頭,不敢言他。卽當祗承之不暇,而目下病狀,十分危苦,神息昏瞀,形貌醜陋之狀,卽承宣之所目見,萬無自力蠢動之勢,實有汚穢淸禁之慮。如蒙聖慈,曲垂矜憐,特許寬暇,俾臣得以安意調息,則差待氣力之可强,進謝恩命,少伸微忱云,而大臣,今方退歸私次矣。臣旣承偕來之命,姑爲隨往仍留之意,敢啓。答曰,知道。聞卿入城,意以謂感悟予屢屢之敎,改圖前執,肅命登對矣。以卿之待命於金吾,府郞來告,伻予近侍,傳宣至意,勉卿入肅,卿不惟不副予延佇之望。又上辭啓,懇辭若前,企招之餘,虛徐曷喩,卿之進身城內,旣出於分義不可不顧之義,則一味退讓,相持爲事者,亦豈非有傷分義之大端乎?卿其念此大義,須勿更辭,卽起造朝,聽我面諭,見今夜色已闌,待漏而入,亦何妨乎?以此意更爲傳諭,期於偕來。
備忘記,傳于柳義養曰,當初漏落於坐竄者,非該府之不察,似是法例然也。此外事,臺臣姑無更加明言之事,則竝有分揀之道,前判尹權噵,給牒敍用,其時郞官府官,處分不可異同,亦爲分揀,原傳旨蕩滌。
李義弼,以吏曹言啓曰,新除授金浦郡守趙鎭憲呈狀內,矣身與江華留守李鎭衡,有娚妹應避之嫌,不當冒赴,卽速入啓遞改云,本郡旣是江華府管下,則不可仍令往赴,趙鎭憲依例改差,何如?傳曰,允。
柳義養,以義禁府言啓曰,洪忠道暗行御史朴祐源狀啓內,泰安郡守柳榮鎭罪狀,令該府各別勘處事,啓下矣。柳榮鎭,時在任所云,依例發遣府羅將拿來,何如?傳曰,允。
副校理南鶴聞,副修撰沈煥之等箚曰,伏以臣等於俄者筵席,得伏聞儒賢敷奏之言,十數條指陳,無非切中時務,而我聖上,虛心開納,一一見施,下有無隱之美,上有轉圜之德,一堂都兪,怳覩唐虞盛世,臣等實不勝欽忭喜之忱,第其首陳事,卽臣等所以經年爭執,不得請則不可已者也。儒賢所陳,亦甚剴切,惓惓忠憤,溢於辭表,臣等竊伏冀天心之有所感悟,輿情之得以少淺矣,及奉聖諭,獨於此靳允,無異於三司之例批,臣等相顧抑塞,誠不能無憾於天地之大也。噫,殿下俄以一私字之不能消去,有所下敎,臣等於此,始知聖明之至今牽礙,輕屈國典者,專由此一箇私字也。夫以我殿下睿哲明智,乃反泥於私恩,忽於大義,人彝斁晦,天綱解紐,而不以爲憂,此臣等所以反復思惟,終莫能曉者也。嗚呼,人君奉三無而代天理物,天之兩露霜雪,若或參之以私,則不可以覆燾萬物也,人君之爵賞刑殺,若或于之以私,則不可以裁制庶品也。今此合啓中諸賊,罪關宗社,惡干天誅,千凶萬妖,擢髮難數,爲殿下北面之臣者,孰不欲操戈厲刃?齊聲共戮,以效同仇之義,而特不能辦此者,誠以關石之典,藏于王府,太阿之柄,亶在一人,誅殛亂逆,如天之霜雪無私故耳。前後三司之臣,合辭齊籲,竭誠致討,日日所跂望者,惟在於王章之亟擧,天討之底行,而歲律屢周,兪音轉閟,今乃以一私字,爲靳許之一副當義理,若然則臣等所欲施者國法,而國法無所施矣。臣等所欲樹者人彝,而人彝無所樹矣。天下寧有是哉?嗚呼,日昨下敎中不忍貽慼四字,與今日筵敎,實有一般旨意,臣等雖甚愚暗,豈不知聖心之有在也?然而帝王之孝,與匹庶有異,宗社重而戚聯輕,王法大而私恩小,今者元惡巨魁,不幸近出於戚聯之中,而爲宗社之罪人,則殿下按而誅之,卽爲宗社也,爲王法也,夫豈有一分貽戚於我先王,我慈殿之理乎?伏願殿下,更加三思,廓揮乾斷,掃絶亂源,鞏固丕基,以光帝王之大孝焉。目今大論方張,沐浴政急,而兩司諸臣,皆引情勢,無一行公,以致闕啓之多日,臣等不勝憂憤悶鬱之忱。玆敢略攄愚衷,疾聲齊籲,惟聖明諒察焉。答曰,省箚具悉。已喩於前後合辭之批矣。
戶曹參判宋德相袖箚答曰,卿所進萬言袖箚,柝理著明,提誨深切,盡精微之蘊,闡䆳粵之旨,擧此可以措諸治平之功,披讀屢日,益覺激昂于中,予自儲副,每閱卿先祖先正文正之稿,至奏箚封事,義理明快,議論正大處,三復咨嗟,擊節而歎曰,是賢也。有如此之學,有如此之德,知無不言,言無不盡,以是契會昭融,功業卓然,明天理於旣往,立人紀於方來,使帀域衣冠之倫,得免胥溺之歸,伊誰之力也?然予曠世之感,徒寓尙友之義,而恨未能躬覩几几之儀,侃侃之容也,何幸卿?以卿祖有孫,私淑卿家庭之訓,到老窮經,出爲世用,乃克追踵先武,玆豈但予之人之幸也?予聞孔夫子之言曰,法語之言,能無從乎?改之爲貴,從古爲學爲治之道,從善匪難,改之爲難,此固帝王匹庶之通患也。目今世道人心,無一可言,況予否德,反身省檢,實多尤悔,則上下共勉之道,惟在於改之一字,而卿箚所云,無非格君心之過差,矯俗習之扤捏,所欲從乎卿言,又無過於改之不吝也。予當將此,推諸事爲之際,行之注措之間,斯致章章之效,而若微卿左右承弼,補予未造,則石火電光,恐無益於向上地頭,謹就予省勵之意,復之于卿者,誠以答卿此箚,不欲以他語易之也。
己亥正月二十三日午時,上御熙政堂。晝講入侍時,知事李徽之,特進官金熤,經筵官宋德相,參贊官沈念祖,侍讀官南鶴聞,檢討官沈煥之,假注書徐鼎修,記事官李信祜·鄭東浚,宗臣西春君爗,武臣行副護軍李聖師,以次進伏訖。上講論語第五卷,讀前受音,自入公門鞠躬如也,止復其位踧踖如也。鶴聞進讀,自執圭鞠躬如也,止朝服而朝。上讀新受音訖,鶴聞曰,圭非難勝之物,而執之如不勝者,敬謹之至也,勃如戰色,又言其莊嚴之容,蓋臨事而懼,莫過於戰,而亦必有嚴毅不可犯之色,聖人之容儀合度,於此可觀,如不勝勃如戰色兩句語,甚有意味,更加玩頤好矣。享禮有容色註云,容色和也,當其執圭通信之際,則禮之始也,以敬爲主,及其旣聘而享,賓主獻酬,玉帛交將,則必稍變敬謹之儀,逞其和平之色,然後兩國情志,得以交孚,帝王之臨法筵而接臣僚,亦與朝聘之禮無異,君臣之間,莫嚴莫敬。故人君必假以顔色,待以優容,使奏語能盡其蘊,下情得以上達,此劉洎所以諫太宗者也,聖人之一容一儀,無非可法,而要其歸,則只是中和二字,此等處尤加體驗好矣。煥之曰,此段,記聖人衣服之制,而衣服者,身之章也,自我威儀,及人瞻視,有足以表厥德性也。故聖人謹其制,所以吉凶公私,體色長短,必皆中禮也。昔人有曰非先王之法服,不敢服,又有曰服之不衷,身之災也,閭巷匹庶,亦當致謹于此,況以帝王之尊,建極于民,爲萬方表準者,雖於衣服之際,可不謹乎?是以冕旒黼裳,皆有取象之義,而儀式天度,無或踰于常典矣。推類以往,則宮室居處,輿馬器物,孰不有其制,而中正淫邪之別,侈靡儉素之間,國之治亂興亡,未嘗不由焉。伏願聖上,深念于此,以廣垂衣之化焉。上曰,所陳好矣。德相曰,鄕黨一篇,只書聖人之日用動靜,故若夫字句之間,別無深義,而玉堂所陳文義,有言外推說處,有當章指陳處,其所敷奏,頗有深遠而緊切矣,伏願深留聖意焉。大抵聖人之一動一靜,皆出於禮,故衣服飮食,進退周旋,至於在鄕在朝之時,處凶處吉之際,各適其宜,自然合道。況帝王,處崇高之位,有臣民之責,動靜語默,莫不爲法於天下後世,則雖於日用小小節目間事,豈可不學聖人乎哉?學聖人之道,必先從衣服飮食語默起居之間,一一學得,然後可矣,伏願體念焉。上曰,卿言甚切實矣。徽之曰,聖人之一動一靜,莫不載錄於此篇之中,千載之下,可以想見其氣像之渾然天成,無所勉强而自爾合道矣。伏願聖上,凡於日用萬事之際,動法聖人,無或斯須間斷焉。熤曰,儒臣上下番及經筵官,敷奏已盡,以臣蔑學,更無可以贅陳者,而鄕黨一篇,載夫子威儀容色動靜語默之節,夫子所以動必中節各適其宜者,其本敬而已,敬是貫始貫終之工,觀此出降一等一章,尤可驗矣。過位而色勃如也,升堂而似不息者,敬謹之至也,出降一等而顔色怡怡,則意舒氣易,而敬謹之心稍解也,敬稍解矣。從此以往,似乎意益舒氣益易,不復有敬謹之見於外者,而及復其位,又復踧踖如也,此可見餘敬之猶存而未嘗間斷也。臣請以今日講筵仰質焉。今殿下穆穆臨筵,肅然開卷,對講官而講聖經,則此時聖心,想必有敬愼之意,主一無適,而至於講罷還內之時,亦能有餘敬之不解,如臨講之時乎?不然則殿下之敬底工夫,有所未盡,相反於夫子之敬,貫始貫終無間斷者矣。殿下於此,省察而加勉,乃爲學聖人之道矣。德相曰,特進官所陳之言,誠好矣。殿下於法筵臨講之時,則雖有肅敬之心,而及其還內之後,左右前後,不過宦官宮妾而已,伏未知此時省察之工,果能如對臣等時乎?先儒有言曰,行得一步時,心存一步,行得二步時,心存二步。伏望益加聖工,期於表裏如一,終始無間焉。上曰,宗廟朝廷之上,人皆有肅敬之心,此無他,十目之所瞻,百官之所仰,雖無平日之篤工,敬謹之意,不勉而自然矣。至於燕居幽獨之時,卽是人所不知而己所獨知之處也,人情易忽,漸至放過,是以戒愼恐懼之工,必在於不覩不聞之時者,蓋以此也。予於此反身警省,雖在閑居獨處之際,必自點檢,幸不至箕踞惰慢之甚,而此心每患間斷,或不無歉然處,實緣居敬之工,愼獨之節,未得其要而然也。卿等所陳,果皆切實,當體念矣。德相曰,趨進之進字,旣是衍文,則不讀似無妨矣。上曰,朱子註,亦以爲無進字矣。上曰,鄕黨一篇,盡出聖人,隨事而記之,隨處而錄之者,莫非敬焉。敬者,成始成終·徹上徹下之工也,無往而非敬,無處而非敬,一動一靜,各適其宜,則宜者義也,時中之義,亦在其中矣。執圭則有蹜蹜之容,享禮則有愉愉之色,蓋以蹜蹜之時,固不可以愉愉也,愉愉之時,亦不可以蹜蹜也,於此可見敬義挾持之工,而亦不出於時中之義也。敬而無義,則拘迫强作,敬失其宜,不可以爲敬,義而無敬,則糾紛錯雜,義失其則,不可以爲義矣。德相曰,執圭之如不勝,享禮之有容色,私覿之愉愉如者,可見肅敬之意,漸以爲和舒之色,而敬也和也,莫不得其宜,聖敎所謂敬義挾持之工者,誠然矣。上曰,以此一篇觀之,聖人衣服之制,飮食之節,各適其宜,皆有制度,此可見聖人日用萬事,莫不合於理而得其正矣。然聖人,苟無器具,則亦何以隨時隨變,若是其具備乎?德相曰,聖人旣已執政,而在大夫之列,則似無貧乏之患,而第以食不厭精,膾不厭細觀之,不厭字,與必求之意異焉。非必精且細而後進,而麤而粗者則不進也,蓋門人之詳記具錄者,欲以垂法於後世之意也。上曰,入門而鞠躬,升堂而攝齊,過位而色勃如,復位而踧踖如者,此固聖人之敬,無時不然,無處不盡,一動一靜,俱有節次,無或間斷,而至若衣服飮食之節,雖不能一如其制,有所未備者,亦何關於聖人之德哉?苟無器具,而衣服飮食,必求其如是周備,則亦非聖人時中之義也。德相曰,聖敎誠然矣。衣服飮食,雖有不備,此則聖人,亦無奈貧富事勢之不相及矣。特以饑渴不失飮食之正,此乃異於衆人矣。曲肱而寢,樂亦在其中,蓋貧賤而得其正,則富貴而亦不失其正,聖人處貧富之道,不過如此,或曰,不義而富且貴,於我如浮雲,或曰,富與貴不以其道得之,不處也,貧與賤不以其道得之,不去也,聖人於貧富取捨之間如此,則其處貧富之道,亦當以此而推知矣。熤曰,若其敬底工夫,固無關於貧富,而至如衣服飮食之制,則雖不能若是俱備,亦何妨之有哉?念祖曰,羔裘狐裘等服,必是其時朝服之制如此,故在大夫之列者,雖或貧乏,而此則似不可不備矣。上曰,參贊官所陳,亦好矣。大抵講論之道,不必膠守一說,雖別出言外之旨,而苟不失經意,則亦不害爲周通之論矣。德相曰,講學之道,不必拘束於一邊說,而各出意見,演成文義,亦自不妨矣。上曰,褻衣寢衣,燕居之服也,羔裘狐裘,在朝之服也。公私之間衣服之制,秩有次序,各稱其宜,孔門弟子,可謂善於形容矣。德相曰,羔裘之厚,取其適體,右袂之短,爲其便事,聖人衣服之厚薄長短,莫不相稱,至如玄冠之不以弔,吉月之必朝服,亦可見處凶處吉,各得其宜,而秩然不亂矣。本註,以君子爲孔子,而蘇註則以爲,非謂孔子事也。然朱子兩存之者,蓋欲博取衆論,以待學者之自擇矣。上曰,繼往聖開來學,何莫非朱子之功,而至於註釋經傳,發前人之旨意,集群儒之格論,使深辭奥旨,昭然明暢,而後之學者,得以知學問之淵源,工夫之門路,則亦可謂功不在禹下矣。德相曰,聖敎誠然矣。上曰,儒賢進前。德相進伏,上曰,頃日袖箚,卿旣親納,故批答今亦親傳矣。命念祖讀箚子批答,念祖讀訖,跪傳于德相·德相跪受。上曰,卿箚所陳,殆過累千萬言,非不欲逐條爲答,而苟如是,則體段反輕,有欠尊重,故今以數語,混而答之者,實出於尊體段重事面之意也。德相曰,臣以區區愚忱,敢陳草草數語,而批旨親宣,辭敎鄭重,臣心惶感,有不可勝言矣。上曰,予旣以世道之責,經濟之任,畀之於卿,望之於卿,則卿何可一向謙挹,不思所以副予之望乎?今以卿箚所陳見之,規勉之意,憂愛之誠,溢於辭表,予之欽歎感佩,實非淺淺,自今以後,幸勿過自撝謙,留意於世間事,裨予不逮,是予之望也。德相曰,臣本憒憒,百無一能,徒以先臣之遺裔,濫叨不世之殊遇,臣非木石,其所以感激圖報之誠,豈後於他人,而學旣鹵莾,才又疎迂,雖欲殫竭,少效涓露之報,而自知已審,其勢末由矣。今於前席,又承聖敎,惶蹙之外,不知所達矣。頃於袖箚,略有陳達,而耿耿愚衷,猶有所未盡者,敢此仰達矣,以懲討事言之,神人齊憤,臺閣爭論,四載于今,一允尙靳,臣亦屢次陳請,而兪音竟迫,下情不勝抑鬱矣。目今悠悠萬事,莫急於明天理立人紀,而巨魁大憝,尙此假息,君讎國賊,訖今未討,使公議鬱而未伸,王法屈而不行,天理以此而不明,人紀由是而不立,言念及此,寧不心寒?伏承前後批旨,辭敎懇惻,聖意所在,臣非不仰認,而此則私也恩也,私豈可以撓公,恩豈可以奪法乎?伏望殿下,亟揮乾斷,以允群下之請焉。上曰,卿言至此,予豈不允從,而予之尙不處分,實有所商量而然矣。德相曰,掩骼之政,仁政之大者也,文王行之,千古傳以爲盛節,況在我朝,列聖頻有是命,而有司之奉宣,守宰之敷施者,俱不免無實之歸,每歲所下傳敎,只資循常之事,可勝寒心。且今諸道告歉,餓殍之相續於道塗,難保其必無,則尤可矜恤而悶念,期有實惠之下究者矣。請令中外之臣,各別惕念,俾勿如前,好矣。上曰,卿之所奏甚好,以此意,內而京兆五部,外而諸道兩都,自政院,分付,亦卽下諭,俾有實效,可也。出擧條德相曰,詩有標梅之詠,三復言外,可想人情,聖上已必有起義興歎,俾我黎庶,無曠夫怨婦之嘆,而竊聞宮中,御極以後,無選入宮女之事云,臣固欽嘆萬萬。且殿下於身敎之工,有體認者,而中外民庶之家,貧窮不聊生者,豈能婚姻以時,如周家之盛際哉?請飭有司,亟行勸婚之政,爲好矣。上曰,卿言甚好,亦令以此,自政院一體知委,可也。出擧條德相曰,通儒全才,固是不世出之人也,至於一技一能,人皆有之,此所謂愚者亦有一得者也。是以,從古名碩之陳勉于君上者,其言皆以爲,棄其所短,取其所長云者,宋臣司馬光十科之制,亦言之,其意亦在於廣求俊乂,蓋有或不足於此者,亦不無優餘於彼故也。今不必定以科目而取士,如宋臣之說,然在我朝,每命公卿三司之臣,各以薦可用之人,或隱逸或經綸或文章或財賦或言議,不拘科目出身及閑散蔭武,苟有所知,不敢不薦,此豈非今日可法之事哉?雖於顯達之縉紳,如入薦剡之中,則其所以淬勵飭躬,尤當自別於未薦之前,詩有棫樸之篇,菁莪之章,是不特以儒士而言也。作人之化,朝廷是先,則雖罝兔之野人,無非可用之才,幸望俯詢廟堂之臣,擧而行之,爲好矣。上曰,政是時務之最緊者也。卿言極爲眞切,何必更詢廟堂?以此意,使廟堂之臣知悉擧行事,宜劃卽稟旨,可也。出擧條德相曰,淸白吏之自在國初,每有遴選之事,此乃風動一世之意也。年前大臣所奏,只歸空言,請卽令申飭該曹之臣,議于大臣,選出好矣。上曰,所奏亦甚好矣,依爲之。出擧條德相曰,自古聖君御極,以作成人才爲先務,人生八歲,皆入小學,敎以灑掃應對之事,及至十五,入大學,又敎以誠正之工,治平之道,是以自幼至長,薰陶成就,無扞格之患而有迎刃之易,自三代而降,此法專廢,無異掃如,人心之不淑,世道之乖亂,職由於此,此固帝王急先之務,而雖以我國言之,童蒙敎官之設置,意甚好焉。卽古小學敎人之意,而比來專無實事,便昨冗官,是豈成說?請令禮曹之臣,商確稟旨,俾有小學成人之效,爲好矣。上曰,世道人心之不淑,職由於敎化之不明,而又言其敎之之序,莫急於小學,卿之所奏,極甚切要,卽令該曹之臣,與大臣相議稟處,可也。出擧條德相曰,太學,賢士之攸關,而月講設置之法意,卽獎勸章甫,期有實效者,而近或解弛,黌舍稀洋洋之音,菁化欠濟濟之美,其在培養之道,宜有申飭之擧,而又以外邑敎訓之任言之,當初法意,非不盡善,而率多廢閣,臣意則不必別立新條,只取舊典上申明,則豈無丕變之道乎?州牧郡縣,皆置敎授,如國初故事,以境內文臣,前銜爲之,無則以望士爲之,自本官供待,自監營褒貶,其勤慢五考五上者,自朝家收用,則似有實效矣。上曰,所奏亦甚好矣。月講事,另加申飭外邑,敎授事,與國子之臣,相議稟處,可也。出擧條德相曰,因言端有可達者,內侍則內侍之中職解文字者,可爲敎官,不可以外朝敎之,昔在先王朝,因尙儉逆變之起,特罷內侍外學訓導,而以內侍充之,獨此內侍敎官之窠,訖無釐革之事。曾聞爲敎官者之言曰,雖以官制言之,內侍有內學,外學二名,而外學爲名處,內侍敎之,內學爲名處,外朝敎之,此乃外學之外朝訓導罷,而內學之外朝官尙在,故然矣云,臣每欲以此一陳於筵中矣。今適以敎官事,有此敷奏,請下詢銓曹之臣,亟罷未罷之內侍敎官,因令內侍中稍解文字者敎之,以追先王嚴內外之家法,此乃繼述之一事也,請留聖念焉。上曰,所奏亦好,依爲之。出擧條德相曰,巫覡之男女,竝收身布,此乃禁其誑惑之意也。曾在先朝甲午婢貢給代之時,巫布亦以女貢,竝入於革罷之中云,伊時有司之未能以不可竝罷建白者,固甚恨嘆,而況於再昨秋,範·吉等逆謀孝任主之者,亦以巫詛,爲凶計中一事也。在今日嚴防痛懲之道,尤不可不復舊,請依前收布爲好矣。上曰,當初收布,出於群邪止亂之意,而中間革罷,混入於女貢中,元無先朝別般特敎,且卿所奏,亦有深意,依此意,卽令廟堂,從速稟處,可也。出擧條德相曰,歲首每令詢訪孝烈節義之卓異者,自朝家,或施棹楔之典,或下給復之惠,又或贈官賜諡,著爲彝章,而側聽多日,近無此等政令,臣甚慨嘆,請令有司之臣,另加採訪登聞,以爲激勸之道爲好矣。上曰,所奏亦好,依爲之。出擧條德相曰,因此亦有所懷,敢此仰達矣。李廷熽贈職事,日前臺臣,已建請蒙允,而此人不可贈職而止,易名之典,豈可靳於此人乎?請令有司之臣亟行之,而其奉祀孫錄用,實合於褒忠獎節之道矣。上曰,所奏甚好,依此擧行,可也。出擧條德相曰,辛壬五人,實有建儲之功,而當時凶逆輩,以儒士之不當干預國事,至於構殺,而仍以惡逆之名加之,可勝憤惋,國事之如建儲者,則不但儒士,雖輿儓下賤,苟有秉彝者,孰不可以盡心竭誠,而況此建儲,爲宗社大計,而其光明正大,無間於堯傳舜受者乎?先朝旣蒙伸雪之恩,在今日豈可無愍恤之典乎?臣意則其子孫錄用,似不可已矣。上曰,卿言亦有斟量者,依爲之。出擧條德相曰,因此又有可達者,故統制使金禮直,卽光海之外三寸,而値昏亂之時,獨拜西宮,在京竭誠繼糧,及爲統制使,船運糧饌,以資供具,其忠節如此,而至今湮沒,誠甚慨嘆,贈諡之典,斷不可已,其子孫,亦爲錄用,好矣。上曰,所奏亦是奬勵之一端,依爲之。出擧條德相曰,義州義士崔孝一事,臺臣亦已言之,而米肉之典,未足爲獎義勸善之道,臣以爲其子孫,隨其人物,相當職調用爲宜,而又有車禮亮者,節義與崔孝一相爲上下,其後孫一體錄用,好矣。上曰,所奏甚好,依爲之。出擧條德相曰,向來凶逆之變,尙何言哉?三途謀逆,皆是往牒之所無,若非天神之垂祐,不能得興文凶賊,則其爲宗國之憂,尙如何哉?興文捕捉人金春得,因其地微,雖未蒙丹書之褒,而論其功勞,不可止於金錢之賞,營校之差而已,請加陞資之典,好矣。上曰,卿之所奏之意,亦在風動,依爲之。出擧條德相曰,檀君之與帝堯竝立,肇創東方之德,箕子之白馬東來,誕敷箕疇之化,可與天地同其大矣。非臣所敢贅陳者,而列聖朝致祭之禮,多在初元,在殿下繼述之道,亦宜有修擧之典矣,敢此仰達。上曰,遣承旨設祭,可也。出擧條德相曰,高麗忠臣圃隱鄭夢周道學節義,可謂百代之師,而自列聖朝,每有致祭之擧,此蓋出於扶植名義,風勵世敎之盛意也。聖明御極之後,宜有繼述之道,故敢此仰達矣。上曰,亦令該曹擧行,可也。出擧條徽之曰,本曹二軍色,戊戌年用餘時在會計,今方修正,而丁酉年會計修正時,十一月朔下錢七千五百四十餘兩及木二十五匹,落漏於上下會計中,加錄於捧上遺在中,而其時小臣,則叨職不久,未及覺察,而矇然修入矣。昨年二月本色反庫時,錢七千五百四十餘兩,木二十五匹欠縮,故更爲溯考上下冊,則十一月朔下錢木,果爲見漏,故其時郞廳趙時偉,從實釐正其郞廳上下捧上冊,及前堂上會計冊,而此是自下釐正者,故臣則不知,而趙時偉,今旣奉命出疆,査問無處,其時擧行計士該吏,令攸司科治査實後,更爲釐正修入,何如?上曰,依爲之。出擧條命書傳敎曰,儒賢家,粟肉量宜輸送事,分付該曹。命退,諸臣以次退出。
上在昌德宮。停常參·經筵。
申時酉時,虹見東方。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣,本所所管入直部將·守門將,禁軍扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,知道。
柳義養啓曰,掌令洪明浩,持平宋樂·李夔引避退待,已至多日,尙未處置,事甚未安,除在外外,大司憲吳載純,卽爲牌招,以爲處置之地,何如?傳曰,允。
又啓曰,大司憲吳載純牌不進,執義兪彦鏶,掌令金鍾厚在外,掌令洪明浩,持平宋樂·李夔引避退待,以今日監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
以黃海水使李邦五,松田失火更査,惶恐待罪事狀啓。傳于鄭民始曰,勿待罪事,回諭。
傳于沈念祖曰,同副承旨入侍。
李義弼,以吏曹言啓曰,今此先農壇祭,亞獻官戶曹判書金華鎭,議政府右參贊洪樂純,實預差啓下矣。金華鎭遭重制,洪樂純身病猝重,陳疏入啓,而外朝正二品,萬無推移塡差之道,不得已以西春君爗,改付標以入之意,敢啓。傳曰,祈豐于先農,是何等祀享之大志,則以宗班,臨期苟差,此殊非重其事之意,正二品中,果無可差之人乎?此草記勿施,更爲擬入。
柳義養,以兵曹言啓曰,臣於今日中日廳,點考監的所擧旗軍,則東所軍士陽城騎兵一名,身長不滿數尺,容貌未免童稚,故脫其所着氈笠與揮項而見之,則果是編髮兒弱也。騎兵乃是闕內立番,宮門把守,事體甚重,故以壯實擇送事,前後申飭,非止一再,而近來外邑,慢不擧行,致有此兒弱定送之弊,事之駭然,莫此爲甚。其在懲後之道,不可無飭,該邑守令,從重推考。當初點考時,不爲覺察之都摠府郞廳,分軍部將,拿問處之,何如?傳曰,允。雖是總丱,年過十六,未可謂之兒弱,而朝令之下,慢不動念,殊極駭然,果是年限前,則竝與當等上番時點閱本曹堂郞,一體論罪,似不可已,査實草記,可也。否則竝忽論。
又以兵曹言啓曰,本曹草記。傳曰,允。雖是總丱,年過十六,未可謂之兒弱,而朝令之下,慢不動念,殊極駭然,果是年限前,則竝與當等上番時點閱本曹堂郞,一禮論罪,似不可已,査實草記,可也。否則竝勿論事,命下矣。傳敎更爲査實,則所告內,昨年十二月當上番時四祖都目中,雖以二十歲塡書,而實年則十七云矣,敢啓。傳曰,當初摘發,旣甚得體,從後査實,又覈冒年,依初草記,論罪施行,可也。
同副承旨沈念祖書啓,臣敬奉聖批,傳諭于判中樞府事鄭弘淳處,則以爲,臣於俄者恩命之下,豈敢不竭蹶趨承,而誠以病情方苦,氣息懍綴。不但無趨走拜跪之望,亦實有跬步顚仆之慮,不得不以竢間入肅之意,草草附啓,退伏私次,方切兢悚,恩諭繼降,誨責備至,有若臣不體至意,更思退讓者然,臣誠惶隕震懍,罔知攸措。臣旣怵分畏義,顚倒入城,萬般情勢,都歸拚棄,豈敢有一毫計較之念,參錯其間,外若承命,內實逡巡,假托疾病,重陷欺瞞之罪哉?苟其然也,天必殛之,辭不達意,誠未格天,敢煩深夜之聖念,臣尤死罪,伏望仁天俯燭,曲賜恩暇。收還偕來,少緩敦召,則遠而旬望,近而三數日,隨其氣力之可强,卽當入肅恩命,苟非斷斷衷懇,則豈敢質言於君父,至於此哉?伏枕煎泣,不知所達云矣。臣旣承偕來之命,姑爲仍留之意,敢啓。傳曰,知道。大臣之意旣如此,以安意調理從速謝命之意傳諭,爾則先爲入來,以安大臣之心。
領議政金尙喆箚曰,伏以,臣於備局皁頴事,有不勝萬萬驚駴,噫嘻痛矣,從古亂逆之窮凶陰慘,豈有如妖婢甘丁者?至今追思,尙不覺骨寒而夢愕,今其至親,藏蹤混齒於本司使令之中,已過三年,始得因事現露,爲該部之所捉去,憤惋駭痛,庸有極哉?考籍不審之京兆堂郞,猶且受譴,況忝董率之地,此等凶隷之矇未發覺者,尤何逃罪?律以邦憲,合被重誅。且臣素患痰眩之病,每當換節之交,如期必發,近日以來,非不形現,凡有公故,未敢爲便身之計。猶且强策不已,偶觸外感,諸症添加,膈痞而不消不化,聽昏而如癡如聾,方其痰閼氣暈之時,精神如在煙霧,忽若頃刻顚仆,氣與年衰,病形如此,雖欲藥治,有非時日可瘳,此時中書,豈是臣養病之地?臣固伴食,爲未有一言一事,可以贊願治之新化,而區區所自勉者,不過筋力自效,此猶力不從心,只自撫躬悼嘆,玆不得不竝暴情懇於引罪之箚,尤增兢惶。伏乞聖明,亟降威罰,以爲不職者之戒,俾臣便意調病,以卒終始生成之澤,公私不勝兩幸。取進止。答曰,省箚具悉卿懇。逆婢甘丁親屬事,渾齒司隷,雖曰駭然,卿豈盡知其此等微細事乎?至於箚末引疾卿奈之何言,此不當言之言歟?中書旣非筋力爲事之地,則養閑論道,固何妨乎?卿其體予小子前後慇懃之諭,安心調理,俟間視事。仍傳曰,此批答,遣史官傳諭于領議政。
左議政徐命善箚曰,伏以臣,昨因備邊司郞廳之來告,始聞逆賊甘丁之至親,名係本司使令之籍,自該部纔已捉去云,臣誠不勝駭憤痛惋之至,噫嘻,亂逆,從古何限,而豈有如甘賊之至妖極凶者乎?至今思惟,猶覺髮豎而膽掉,此賊至親之尙在京輦,已是法綱之疎漏,而何況身隷上司?出入闕中,略無顧忌,至於三年之久,則國綱之解弛,殆無餘地矣。臣亦摠察籌司,而使此凶逆親屬,晏然從役,矇不發覺,伊時考籍不審之京兆堂郞,猶被譴削之典,則如臣昏謬之罪,尤焉敢倖逭乎?玆將短箚,竊附自劾之義。伏乞聖明,亟賜重勘,以昭法紀,以勵群工,千萬幸甚。取進止。答曰,省箚具悉卿懇。近來事皆如此矣,箚中云云,誠非過語,此則微細之事,固不足恤,而至於堤防法綱之頹如掃如,眞所謂擧一三隅反者也,然卿何庸過辭乎?安心勿復深引,卽起視事焉。仍傳曰,此批答,遣史官傳諭于左議政。
右參贊洪樂純疏曰,伏以臣,日昨陪班罷後,失汗果多,觸風致傷,氣逆而頭暈,痰擁而神昏,倏寒倏熱,如碎,頹臥喘喘,若將垂盡,此除見差先農壇祭亞獻官預差。臣之不肖無似,偏蒙至恩厚渥,凡有差遣,惟當竭誠奔走,以盡微誠,今者不幸有疾,雖欲强起,其勢末由,今當致齋之日,偃臥私室,宛轉呻痛,惶隕倍極,無地自容,玆敢略以文字,仰暴危懇。伏乞聖明,亟賜威罰,以安賤分,千萬幸甚。答曰,省疏具悉。卿其勿辭,調理行公。
戶曹參判宋德相箚曰,伏以,臣於皇壇祀享禮節,竊有區區所懷,敢此條陳,以備聖明之察納焉。一曰正樂章,自古宗廟樂章,有迎神曲·送神曲,而今者皇壇樂章,只有奠幣初獻撤籩䇺曲,無迎神送·神曲,蓋樂章未備而然也。皇朝九廟春饗樂章中,太祖皇帝廟迎神送·神曲,尙傳於世,若以九廟迎神送·神曲,補皇壇未備之樂章,則先帝陟降之靈,庶復聞九廟昔日所奏之樂章,而亦商頌十二篇歸祀先王之意,豈不盛哉?二曰正佾舞,禮曰天子八佾,諸侯六佾,而皇壇用六佾舞,非所以用天子禮樂之義也。或云以侯邦而祭天子,故依祭以士之義,用六佾,此亦不然。夫葬以大夫,祭以士者,是祖廟循常所行之典禮,則今於天朝屋社之後,以侯邦而追念德義,特用義起之制,築壇報祀之際,用此祭以士之禮,恐未恰當,不如純用天子制之爲正也。況大明集禮,親王之國祭仁祖皇帝,皆用八佾,故佾舞圖,見於集禮,旣有皇朝定禮,則今於皇壇,用八佾,復何疑乎?乞令有司加造樂器,增置樂生,以備八佾於皇壇焉。三曰正祭服,皇朝祭服,用靑羅,而本朝祭服用羅,甚可異也。自列聖以來,禮用大明集禮,衣服制度,一遵明制,而獨祭服,不用靑羅,非從周之意也。依大明集禮,祭服用靑羅,恐爲宜也,臣又有獻焉。樂懸之位,王宮懸諸侯軒懸,大夫判懸,而今用判懸於天子之祭,亦恐失正,竝賜釐改焉。取進止。治箚之際,地部之官,以上命,輸致粟肉,臣於昨日,已有陳懇者,而第念前日廩典,旣甚優厚,今此惠賚,比諸常祿,數爻過多,當此經費匱竭之時,尤不敢安意領受,玆庸附陳箚末,伏願俯垂諒察,亟賜財處焉。答曰,省箚具悉卿懇。正樂章,正佾舞,正祭服事及懸架之制,祀享之大欠典,卿言及之,予庸嘆賞,固欲聽施,而其在重其事之道,不可不廣詢而博訪,方思諮決之道矣。箚末附陳事,卿胡過辭,若玆之甚乎?繼粟繼肉,元是養賢之彝典,況卿不受月俸,則粟肉之月一致之者,又豈可巽讓乎?故於昨日,有量宜輸送之命,此亦體諒卿謙揖之衷也,卿其安心意領受。仍傳曰,此批答,遣史官傳諭于儒賢處。
己亥正月二十四日,兼春秋朴行淳。義禁府啓目,金樂禧照律何如啓。傳曰,依允。
己亥正月二十四日酉時,上御誠正閣。同副承旨入侍時,同副承旨沈念祖,假注書徐鼎修,記事官李信祜·鄭東浚,以次進伏訖。上命書戶曹參判宋德相箚子批答。見日日記命書傳敎曰,儒賢此箚,下禮曹大臣·九卿·六曹堂上·三司諸臣處,收議以聞,在外儒臣處,亦令遣禮官,問議後稟處。又命書傳敎曰,先農祭獻官諸執事淸齋與否,發遣吏郞,摘奸以來。命退,諸臣以次退出。
上在昌德宮。停常參,只晝講。
辰時,日暈。申時,日暈。
柳義養啓曰,大司憲吳載純呈辭入啓,執義兪彦鏶,掌令金鍾厚在外,掌令洪命浩,持平宋樂·李夔引避退待,今日以監察茶時之意,敢啓。傳曰,知道。
傳于洪國榮曰,都承旨入侍。
鄭民始啓曰,摠戎使金孝大,以先農壇亞獻官,今方受香出去矣,所佩密符,來待還納,何以爲之?敢稟。傳曰,仍佩往來。
注書李兢淵奉命在外代,以李信祜爲假注書。
以備忘記,傳于柳義養曰,逆賊興文捕得人,別武士金春得加資事,儒賢擧條,旣已啓下,其令口傳下批。
以備忘記,傳于李義弼曰,吏曹佐郞宋煥億,承旨除授。
以承旨房望筒,傳于李義弼曰,仍。
李義弼啓曰,新除授同副承旨宋煥億,卽爲牌招,何如?傳曰,允。
以備忘記,傳于柳義養曰,儒賢筵奏擧行條件,旣皆啓下,其令劃卽擧行,或稟處,俾無遲滯之弊。
鄭民始,以備邊司言啓曰,卽見鳥嶺間路摘奸郞廳手本,則西原地所管蘇率峙,尙州地所管葛可峙兩隘口,年前因朝令防塞處,昨秋以後,又復如前通路云。前後禁飭,何等申嚴,則不復管禁,一任其肆然復通,事極萬萬驚駭。湖西帥臣,以其地近之故,初旣合力防道,嶺南帥臣,雖曰所處絶遠,旣是道內管領之地,則今此兩嶺隘,旣防還通之時,慢不察飭,俱極駭然。兩道當該帥臣及當該地方官,與尙州前後營將,一竝拿問嚴處,兩道道臣,亦難免不能檢飭之責,竝緘辭從重推考,何如?傳曰,允。目今嶺邑迎送之弊,不可不顧,且與洪忠兵營之處在該地方有異,慶尙兵使則姑先緘辭,從重推考,可也。
左副承旨臣李義弼,右副承旨臣柳義養等啓曰,伏以臣等俄者,伏見備忘下者,有放逐鄕里物故罪人趙明鼎蕩滌復官之命,臣等相顧愕貽,實切憂慨之忱,未暇以文字覆難,而口啓繳納矣。傳敎復下,使卽頒布,臣等於此,尤不勝憂歎之至。噫嘻痛矣,明鼎之罪,可勝誅哉?縱其猾甥,結婚雲賊,夤緣托交,酬唱詩句,作爲階梯,密通逆謙,綢繆締結之跡,昭著難掩,而薄竄旋放,偃息郊坰,終至得死牖下,已是失刑,則今豈可以其身之物故,而遽貸生前之負犯,至有復官之擧哉?竊恐隄防自此益懷,凶孽無以懲畏矣。臣等職忝惟允,不敢奉承,更此繳還,伏願聖明,亟寢成命,以嚴國法焉,惶恐敢啓。答曰,原備忘還收。
李義弼,以吏曹言啓曰,今此社稷春享祭亞獻官,當以正二品塡差,而老病公故外,實無推移之路,在前如此之時,有刑官通融塡差之規,今亦依此例,以刑官塡差以入之意,敢啓。傳曰,知道。
柳義養,以兵曹言啓曰,來二月三月當上番騎兵,本曹點考時,二百四十九名,無頉逢點,而其中慶尙道龍宮騎兵一名,初不上來,至於闕點,事極駭然。其在懲礪之道,不可無飭,該邑守令,從重推考,更以元軍起送,而當該帥臣,亦難免不能檢飭之失,推考警責,何如?傳曰,允。
又以義禁府言啓曰,都摠府都事宋應休,分軍部將徐宅修等拿問處之事,傳旨啓下矣。徐宅修,卽爲拿囚,而宋應休,下去全羅道全州地云,依例發遣府羅將拿來,何如?傳曰,待待命拿囚。
副修撰臣沈煥之箚曰,伏以持平宋樂臣,言議巽軟,本不合於淸朝耳目之任,而日前次對,入侍臺臣,以言獲罪,而不能卽地匡救,以致院啓請推之擧,臣何敢一刻冒據於臺次乎?引嫌而退,掌令洪明浩,持平李夔,臣等於僚臺處置,以義無異同,不敢冒當,徑先退次,致有承宣請推之擧,以此以彼,勢難仍冒,引嫌而退,大論是急,薄警何嫌?請持平宋樂出仕,初不登筵,實無可嫌,請掌令洪明浩,持平李夔,竝出仕。取進止。答曰,省箚具悉。處置事依施。
己亥正月二十五日,兼春秋朴行淳。刑曹啓目,罪人朴,嚴刑得情,何如啓。傳曰,更加嚴刑,期於得情爲良如敎。
刑曹啓目,罪人李千奉,嚴刑取服,何如啓。傳曰,更加嚴刑,期於得情。
義禁府啓目,部將徐宅修,兒弱騎兵,不爲覺察,刑推得情,何如啓。傳曰,除刑推議處。
刑曹啓目,罪人金奉鎭,嚴刑取服,何如啓。傳曰,更加嚴刑,期於得情爲良如敎。
己亥正月二十五日巳時,上御熙政堂。晝講入侍時,特進官沈頥之,同知事李普行,經筵官宋德相,參贊官徐有防,侍讀官南鶴聞,檢討官沈煥之,假注書徐鼎修,記事官金勉柱·鄭東浚·西淸君煜,行副護軍南益祥,以次進伏訖。上講論語第五卷,讀前受音,自執圭鞠躬如也,止必朝服而朝。鶴聞進講,自齊必有明衣布,止必祭必齊如也。上讀新受音訖。鶴聞曰,明衣,卽齋戒之服,不取華美,而以布爲之。陳氏註曰,用布,以其有齋素之心,蓋事神之道,只在於心之誠敬,不在於物之豐薄。左氏傳曰,苟有誠信,潢汙行潦之水,蘋蘩蘊藻之菜,可薦於鬼神,夫子之以布爲明衣者,不但有齋素之心而然也。只主誠敬,不侈儀物之意,亦在其中,此等處深加玩繹,好矣。煥之曰,此兩節,記聖人齋戒飮食之事,而逐句玩味,都是主一敬字也。孔子以生知之聖,晩年德業,至於從心所欲,不踰規矩,而猶於日用萬事上,皆以敬字存諸心,未嘗於造次忽焉,此其所以爲夫子之盛也。今殿下,姿挺天縱,學問高明,然苟欲至於聖人之域,則自燕居語默動靜,以至朝廷政事施措,一以敬字,爲本末工夫,眞積力久,表裏洞然,日用云爲,巨細微顯,無不光明灑落,足以致人之觀感,則內而百官,外而萬民,不期正而自正,不期化而自化,伏願聖明,體念于是焉。上曰,所陳好矣。經筵特進官及參贊官,亦陳文義,可也。德相曰,聖人之一動一靜,皆出於一敬字,無往而非敬,無處而不敬,至於事神之節,尤致其敬謹之心,故以齋有明衣齋必變食觀之,可知其齋戒潔素,無所不用其極也。後之人君,凡於事宗廟事鬼神之節,致敬致齋,必如聖人之終始無間,然後可以盡事神之禮,而有誠敬之實矣。食不厭精,膾不厭細者,只言其善,不求其必也,魚餧肉敗,失飪不時者,惡其變味,恐致傷生也。割不正不食者,造次必於正之意,肉雖多不勝者,飮食必以節之意,沽酒市脯,恐未精潔,不撤薑食,欲去穢惡也。或以下文不多食三字,屬之於不撤薑之下,而此則不然,蓋統論飮食之不必多進,非謂薑食之不爲過服也。大抵凡人之性,易夫於口腹之欲,而惟聖人則當食者不去,可食者不多,非但嚴於衛生,亦皆自然合理,後之學聖人之道者,雖於飮食些少之節,不可不以聖人爲法矣。食與色,其害相類,故周易,以愼言語節飮食爲戒,程子亦以忘生循欲四字,垂訓於後世者,其意蓋可見矣。食不言寢不言者,范氏以爲正心之工,楊氏以爲養生之道,而二註俱甚切要,以此參看,似好矣。蓋飮食之味,專出於嗜好之私,雖在匹胥,猶不當縱其口腹,況爲帝王,豈可窮其心志也哉?伏望深留聖念焉。上曰,所陳誠好矣。普行曰,儒賢之逐條陳達,誠甚切實,臣不必更爲贅陳,而第知之非艱,行之惟艱,若無篤行之實,則眞所謂徒言無益者,臣適有所懷,故今因文義,敢此仰陳矣。臣於年前,曾以生冷進御有害無益之意,仰達矣。大抵此等嗜味,不過爲一時口腹之私,而苟不能斷而去之,則其爲受傷,誠不少矣。聖人之色惡不食,不時不食者,乃所以取其無害,而惡其傷生之意也。且以割不正不食之義觀之,暫時割肉之不正,有甚大害,而猶且不食者,蓋其造次須臾不離於正也,伏願深留聖念焉。上曰,卿言儘好矣。頤之曰,臣則別無可達文義,而敬者,乃貫始終徹上下之工,而爲治心治身之第一要訣也。故聖人,措之於日用之細,而莫不出於正,施之於天下之大,而莫不循其理,則可見其無往非敬,無處非敬也,書曰王敬作所,伏願殿下,深留意焉。上曰,好矣。有防曰,臣則別無可達之辭矣。德相曰,先儒有言曰,後學之讀論語者,當以群弟子之質問於夫子者,有若身親仰問者然,以夫子之答於群弟子者,有若身親承聞者然而後,可以有體驗之效,而不徒爲句讀之學而已也。伏願殿下,每以聖人之一動一靜,反而體驗於身心,而其於齋戒之時,則必曰敬謹之心,比聖人何如也?於飮食之際,則必曰節省之意,比聖人何如也?於居起之間,則必曰謹獨之工,比聖人何如也?苟有一毫不及於聖人之事,於是焉惕然警懼,益加勉勵,常使此心,無或間斷,則聖學有日新之工,天德著上達之效矣。上曰,卿言甚好矣。必齋如之齊字,何義也?德相曰,嚴敬整齊之意也。蓋敬字之義,經文以主一無適整齊嚴肅八字,形容其全體大用,而朱子,以畏字爲持敬之始初工夫矣。上曰,卿言甚好矣。德相曰,以中庸言之,謹獨謂未發之前,戒愼謂已發之後,而先言天命之性,末言萬事之分,以至於國治而天下平,蓋聖人之體用本末,莫不主於敬,而敬之無一息間斷者,卽是誠也。上曰,頃者筵席,略陳敬字之義,而上天之於穆不已,亦是誠也。聖人之於敬也,至誠不息,無或間斷,少須臾不離於敬,故亦如天道之流行不息,於穆不已,而誠敬一體,表裏無間矣。德相曰,蓋非誠則不可以篤敬矣。上曰,卿言是矣。德相曰,此章則別無文義矣。上曰,然矣。鶴聞·煥之曰,進講冊子,卷數過半則,繼講冊子,問議于領事及諸儒賢處,懸吐整備,自是故規,今此進講論語,過半已久,而尙未稟定矣。問議等節,依例擧行,俾無臨時窘急之患,何如?上曰,依爲之。出擧條德相曰,兩賢傳心錄,區區下情,願一奉覧,而筵席仰請,亦涉猥越,故耿耿至此,未敢發口矣。上曰,此不過略略抄錄,而旣未成書,又甚冗雜,別無可觀矣。然卿欲見之,則從當出而示之矣。德相曰,凡於事關先臣,聖眷卓異,靡不用極,臣於此實不勝惶感矣。以立石事言之,曾有先臣遺戒,故賁墓之具,尙今闕焉矣。今因特敎,至令道臣擧行,恩榮所被,閤門感祝矣。上曰,碑役幾何爲之乎?德相曰,石材,今方運致墓下云矣。上曰,以古史觀之,在昔宋朝,名賢碩輔墓道文字,多以御筆書之,至今耀人耳目,誠爲曠古美事,今於先正墓碑前面大字,予欲親書,少酬予平日尊仰之心,而素不閑於書字工夫,是可爲欠矣。德相曰,聖恩至於此極,愚衷自激,不勝感泣矣。上曰,碑文誰爲製之乎?德相曰,臣略記其樹碑顚末而置之,以待立言作者,而姑未停當矣。上曰,昨日粟肉,使之量宜輸送矣。卿其受之乎?德相曰,一向辭巽,亦涉屑越,故不得已伏受,而惶愧則深矣。上曰,卿辭過矣。命書傳敎曰,小大祀典,每當攝儀之時,實有如不祭之嘆,況於昨日,又有諄諄飭敎,則其在擧行之道,尤不容慢忽矣。且知其新差獻官中,有欠潔者,而輕自却疏,促令進詣,大是做錯,該房擧行若此,尙何暇責於該曹乎?當該承旨沈念祖遞差。上曰,先農壇亞獻官金孝大,原單子付標。出榻敎命書傳敎曰,承旨前望單子入之。又命書傳敎曰,陽德縣監,泰安郡守,當日辭朝。命退,諸臣以次退出。
上在昌德宮。停常參·經筵。
夜自一更至三更,坤方有氣,如火光。
柳義養啓曰,同副承旨宋煥億,今日不爲仕進,牌招,何如?傳曰,允。
傳于洪國榮曰,都承旨入侍。
傳于鄭民始曰,左承旨入侍。
以洪忠兵使李鼎炳等拿處傳旨,傳于徐有防曰,前後申飭之下,籌司之草記請罪,可謂得體,而雖命允下,此付災邑,亦難付諸生手,尙州牧使兪彦鉉,西原縣監韓用和,姑先重推,如是下敎之後,又復如前,斷不饒貸,以此令道臣嚴飭。其中前尙州營將柳爾胄,聞備郞所奏,不但不奉朝令,從以決棍鳥嶺之民,使不得更塞,可謂無據,拿問定罪,洪忠兵使李鼎炳,爲先緘辭從重推考,尙州營將邊聖和,勿問。
鄭民始,以禁衛營言啓曰,來二月當四番左部中司屬洪忠道五哨軍兵,逢點實數,六百五十二名,已爲點閱整齊,來二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來四月當五番左部右司屬洪忠道五哨軍兵,來三月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來四月·五月兩朔應立中部左司屬全羅右道五哨軍兵,來三月二十五日,京中逢點,四月初一日,與前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來二月·三月兩朔應立中部前司屬全羅右道五哨軍兵六百七十名,已爲逢點整齊矣,二月初一日,與左部後司軍兵,替代立番後,舊軍放送之意,敢啓。傳曰,知道。
同副承旨宋煥億疏曰,伏以臣之無才無能,卽我殿下所知也,而乃者銀臺陞擢之命,是何故也?其人則至劣,其職則未準,而蒙此特超之恩,濫竽之譏,過分之災,臣實懼之。噫,殿下御極以後,恩眷獨偏於臣家,闔門感泣,圖報無地,而今忽誤渥,又及於臣身,惝怳震越,益不知所以也。怵分畏義,雖不得不章皇出肅,而仍因蹲冒,誠非賤心所安。伏乞聖明,諒臣至懇,亟收新命,以重名器,以安微分爲。臣於乞免之章,不宜贅及他說,而事在目下,不敢不論,放逐罪人趙明鼎,素以凶黨,負犯何如,而薄竄旋宥,安死牗下,已是失刑之大者,則今者復官之命,是豈群情之所料也哉?夫如是則實有隄防解弛,凶孽覬覦之慮,惟聖明,特加睿念,亟寢成命焉。答曰,省疏具悉。陞資意在,尾陳事,已處分矣。爾其勿辭察職。
己亥正月二十六日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜間聖候,若何?上曰,一樣矣。上曰,惠慶宮進服一錢重人蔘粟米飮,一貼煎入。出榻敎國榮曰,儒賢擧條,依聖敎隨其所奏之次第,使之出朝報,而其中月講事,儒賢旣請申飭,則揆以事體,不可如前廢閣,而儒生厭苦,不肯來會,只於科時,暫會卽散,故不得開講,此則責在國子長,宜有別般警飭之道矣。上曰,儒生輩,如不遵令,則雖飭國子長,亦似無益,若儒賢主張,而勸勉督飭,則或可有愈乎?國榮曰,近來名義之掃地久矣。素不知儒賢之爲可尊,雖使儒賢,日赴講座,亦安能必其有所畏憚,而不如前日之甚乎?上曰,士習之渝,紀綱之墜,莫今若也,豈不可悶乎?仍命退,諸臣遂退出。
己亥正月二十六日午時,上御誠正閣。左承旨入侍時,行左承旨鄭民始,假注書李信祜,記事官金勉柱·鄭東浚,以次進伏訖。上曰,昨日趙明鼎復官之命,庸何傷乎?民始曰,其在隄防之道,不容泯默,故喉院雖已繳還,而聖意之出於惻然,臣等亦豈不欽歎乎?上曰,奎章閣待敎徐龍輔,使之入侍。龍輔進伏,上曰,親製文字,書出者甚多,而連値事故,久未暇及矣。爾其持此所下,善爲分類書進。仍命龍輔先退。上曰,同副承旨宋煥億牌招。出榻敎命退,諸臣遂退出。
上在昌德宮。停常參·經筵。
柳義養啓曰,大司憲吳載純三度呈辭入啓,執義兪彦鏶,掌令金鍾厚在外,掌令洪明浩,持平宋樂·李夔傳旨未下,以監察茶時之意,敢啓。傳曰,知道。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣,本所所管入直部將·守門將·禁軍·扈衛軍官·武藝別監及入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
己亥正月二十七日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜間聖候,若何?上曰,一樣矣。上曰,惠慶宮進服一錢重人蔘粟米飮,一貼煎入。出榻敎國榮曰,諸道審理文書,皆已來到,明日審理則,似好矣。上曰,兼行次對則好耶?國榮曰,近無一政一事之惠於民者,誠可悶也,而遇事因循,含默成風,雖行次對,徒歸文具,反何益哉?上曰,果如卿言,無實惠之可言者,予甚愧恧,而近無誠心做事之人,如此而何以爲國乎?國榮曰,古人有云,上殿不苟同,下殿不失色,則言雖過中,其鯁舌直陳,宜無所不可,而近世之人,不此之爲,在上前則唯事彌縫,而及其退也,必有後言,此甚痼弊,於敵以下,猶不當如此,況於事君乎?以今世道,誠難有爲,臣不勝憂慨也。上曰,世道之如此,皆予自反處,而一日二日,無所猷爲,豈不可悶乎?今幸儒賢,幡然造朝,予甚欣喜,實多期望,而世道之澆薄如此,雖使朱子當之,亦豈不難矣?是予所以憂歎不已者也。仍命退,諸臣遂退出。
己亥正月二十七日午時,上御誠正閣,左承旨入侍時,行左承旨鄭民始,假注書李信祜,記事官徐龍輔·鄭東浚,以次進伏訖。上曰,儒賢所請皇壇祭儀,在外儒臣,雖未及獻議,京中諸收議,先爲申飭,速捧以入。民始曰,方自政院,連加催促矣。上曰,皇壇之設,蓋茅屋祭昭王之意,而儀文多未備,儒賢所陳,誠有所考據矣,以樂章言之,天子用九變之樂,而今用六樂,且以佾舞言之,天子用八佾之舞,而今用六佾,此皆不成義理也。議者雖歸之於樂器之難造·佾數之難備,而此亦大有不然者,方今雅樂之器,卽古之樂器,則別無所難於更造,樂工旣百餘人,則足可備八佾之數矣。今之人,何其多不知者也?民始曰,創始之際,儀度之未及盡備,固其勢也,而體段則恐似不然矣。命退,諸臣遂退出。
上在昌德宮。停常參·經筵。
柳義養啓曰,諫院許久闕啓,事甚未安,正言安廷玹·柳孟養,旣有只推之命,竝卽牌招,何如?傳曰,允。
又啓曰,大司憲未差,執義兪彦鏶,掌令金鍾厚在外,掌令洪明浩,持平宋樂·李夔傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
以備忘記,傳于李義弼曰,旣是劇任,且有妨於嘗◆◆職,今番收議之未能詳備,亦未必由於此,藥房提調具允鈺,本職禮曹判書許遞。
柳義養啓曰,藥房提調具允鈺,時無職名,令該曹口傳付軍職,何如?傳曰,允。
兵曹口傳政事,行副司直具允鈺。
以正言安廷玹·柳孟養等牌不進罷職傳旨,傳于柳義養曰,只推。
傳于柳義養曰,右副承旨入侍。
李義弼,以吏曹言啓曰,今此永禧殿春奉審告由祭獻官,以前大司憲吳載純塡差,而時無職名,令該曹口傳付軍職,何如?傳曰,允。
又以吏曹言啓曰,今此文宣王釋奠祭初獻官,當以正二品塡差,而老病公故外,實無推移分排之路,在前如此之時,以從二品塡差之規,今亦依此例,從二品塡差以入之意,敢啓。傳曰,知道。
兵曹口傳政事,副司直吳載純·趙尙鎭·嚴思憲。
柳義養,以實錄廳郞廳,以摠裁官意啓曰,都廳郞廳尹弼秉,病難察任,今姑減下,郞廳宋煥億陞資代,趙鼎鎭·李謙彬外任代,以前司諫趙尙鎭,弘文館副修撰吳大益·沈煥之,前正言嚴思憲差下,使之察任,何如?傳曰,允。
吏曹口傳政事,兼實錄廳編修官趙尙鎭·吳大益·沈煥之·嚴思憲單付。
柳義養,以戶曹言啓曰,昨日因傳敎遣本曹郞廳,粟肉輸送于本曹參判宋德相所住處,則以爲陳疏前,惶恐不敢受云,特敎之下,不爲領受,何以爲之乎?敢稟。傳曰,知道。
又以義禁府言啓曰,尙州前營將柳爾胄,拿問定罪事,傳旨啓下矣。柳爾胄,時在全羅道求禮地云,依例發遣府書吏,拿來,何如?傳曰,允。
以刑曹鳴鼓罪人金召史原情啓目,傳于柳義養曰,後日審理時持入。
柳義養,以義禁府言啓曰,因臺啓,正法罪人甘丁至親應坐者,漏網於散配之典,令攸司査出正法事,擧條啓下矣。卽接漢城府所報,及北部更査成冊及東部牒報,則正法罪人甘丁夫尹得臣年三十五,舅光澤年六十,姑今禮年六十二,同生兄雨每年三十九,雨每之女物介年二十二,竝出嫁懸錄以來,而當初甘丁,正法後緣坐擧行時,一從該部成冊,尹得臣全羅道興陽縣鹿島爲奴,光澤慶尙道河東府爲奴,今禮年滿六十,故依律文免坐之意,已爲草記。雨每則以出稼之故,亦依法典,免坐,而以逆婢,没入戶曹,叔重彬,因瑞興縣成冊,咸鏡道甲山府安置矣。甘丁兄雨每之女物介,今姑査出報來,而雨每,以出嫁之兄,旣已依律免坐,則出嫁之姨姪女,不宜擧論,此外在法應坐之支屬中,無落漏者云,故不得擧行之意,敢啓。傳曰,知道。
又以義禁府言啓曰,窮凶極惡,萬剮猶輕,大逆不道罪人甘丁應坐支屬,一從當部成冊,依律擧行矣。卽接北部成冊及南部牒報,則甘丁夫尹得臣之庶三寸叔大孫,以漏籍之故,初不得査出,因累次盤詰於得臣族屬,今始査得以來矣。大孫全羅道光陽縣流三千里,緣坐安置,令刑曹押送配所,逆賊緣坐,何等重大,而甘丁正法後緣坐査出時,北部初不詳覈成冊中,以得臣叔姪俱無載錄,以致大孫之至今漏落,事體萬萬寒心。當該部官,拿問定罪,何如?傳曰,允。
李義弼,以禮曹言啓曰,因儒賢箚陳,皇壇祭享時樂章佾舞,祭服懸架之制,大臣九卿六曹堂上三司諸臣處,收議以聞,在外儒臣處,亦令遣禮官問議事,命下矣。依聖敎,發遣本曹郞廳問議,則領議政金尙喆,以爲今因儒賢箚奏,以皇壇祭享時迎神送神之宜有樂章,舞宜用八佾,服宜用靑羅,樂位之宜設宮懸,有收議之命。此乃莫重莫大之典禮,以臣魯莽之見,膚淺之識,有不敢率爾臆對,謹稽甲申設壇時諸臣獻議該曹儀節,則舞用六佾,不但祭以士之義而已,中朝樂器,無以倣效其制度,樂未具天子之樂,則舞不可獨用八佾,只以我朝社稷用樂之節,倣而行之。故迎神送神,樂章之闕而不擧,樂位宮懸之隨而未設,無乃或由於此歟?至於祭服之一從我國規制,亦當時禮官之所稟行,而初未能純用天子禮樂,是必不得已而然矣。今儒賢,以尊王之大義,必欲禮無所不備,樂無所不擧,語有考據,意甚盛也,臣於此豈容他議?若以高皇帝廟迎神送神曲之遺傳者,定爲樂章,則可以補,皇壇未備之禮,而苟或樂詞,不無窒礙,則詞臣別撰,亦其一道也。至於用樂之節,加造樂器,如禮始用八佾之舞,則服之靑羅,樂之宮懸,亦當擧而行之,將見皇壇享禮,無所欠闕,於戲,豈不休哉?至若樂器造成之道,音律諧叶之節,惟在博訪熟講,而處得其當,伏惟上裁云,左議政徐命善,以爲今因儒賢箚子,有皇壇儀節收議之命,而臣學識魯莽,聞見寡陋,雖尋常疑文,猶懼不能與知,況此典禮之至重至大者乎?第伏見儒賢箚本,四條論列,博古宜今,允叶情文,所以追先王之志事,修列朝之成憲者,卽在一擧措之間,夫初獻撤籩,旣有樂章,而迎神送神,獨無樂章,則以九廟春享之樂章,爲皇壇迎送之樂章,庶幾乎皇靈之於昭降格,而但以樂志所載樂章考之,曰佑啓予子孫,曰太室攸尊,曰淸廟翼翼,曰錫蔭綿綿,皆子孫祀先之語,而非侯邦饗上之辭,且三皇之祭,獨用高皇樂章於迎神送神者,亦不無特祀高皇之嫌,恐不如因皇朝之曲名,而增刪其文詞也。若夫舞用八佾之論,皇壇肇建之歲,已有博詢之擧,而當時諸臣,以樂器制度,旣無以倣效中朝,則舞佾之獨用八數,未免苟且爲言,然以樂器之難復舊制,竝與佾舞而不得備數,以此較彼,尤爲苟且,寧就我國六佾之制,增其兩佾之數,則猶賢乎六佾之失禮也。至於祭以士之說,自有前言之取以辨惑者,孔穎達曰,祭統之朱干玉戚冕而舞大武,乃天子禮樂,而魯惟文王·周公廟得用之,用於他廟則爲僭,由此觀之,魯以諸侯之國,享文祖則用天子之禮樂,享先公則用諸侯之禮樂,又明矣。況儒賢所論,皇朝侯國之祭仁祖,舞用八佾,尤爲近例之可據乎?至若祭服之當用靑羅,樂架之當用宮懸,一則有皇朝之舊章,一則有禮經之明文,尙此因循,實爲曠典,今因儒賢之言,備前日之未備,則其有補於聖朝修擧之政,亦大矣,伏惟上裁云。領中樞府事李溵,以爲臣於疾病沈頓之中,伏承皇壇儀節收議之命,詢蕘之盛意,臣不勝欽仰,而第臣神識昏憒,雖尋常事爲,猶且茫然。況此禮樂之事,至重且大,有非如臣膚淺之見所可與論者,俯詢之下,無以仰對,惟惶恐俟罪而已云,領敦寧府事鄭存謙,以爲今因儒賢箚陳,以皇壇祀享禮節,有此俯詢,甚盛擧也。樂章之當補,八佾之當用,祭服樂懸之竝宜釐改,已悉於箚中條列,議論正當,禮意精微,欽頌不暇,臣之矇陋蔑識,無容仰贅,禮重事大,伏惟上裁云。判中樞府事鄭弘淳,病不收議云,吏曹判書鄭尙淳,以爲臣之謏聞淺見,素昧禮學,其於朝家莫重典禮,何敢妄論當否?然儒賢箚奏,考據旣明,似無容別議,伏惟上裁云。戶曹判書金華鎭,以爲邦家典禮,至重至大,如臣蔑識眛眛者,何敢開喙?儒賢箚陳,皆有考據,無容別議,伏惟上裁云。行禮曹判書具允鈺,參判沈頤之,參議洪檢等,以爲以皇壇享祀樂舞之遵用中朝舊制,因儒臣陳箚,有收議以聞之命矣。臣等素蔑學識,尤昧典禮,至重至大之事,何敢以臆見仰對乎?職添禮官,惶愧無地,臣等稽見甲申年皇壇始役時諸臣獻議,則請用八佾者多,而先正臣權尙夏之議,以爲不可降從諸候之禮,儒臣今日之請,卽先正臣不可降從之意也。今若追擧未遑之典,樂章佾舞,祭服宮懸等儀節,純用中華之盛,則非徒允合於天子享祀之禮,豈不益有光先朝崇報之義乎?事係祀典,固自不輕,而天子禮樂,尤宜難愼,臣等措說,極知僭猥。伏願聖上,博訪而,審處焉云。行兵曹判書李徽之,以爲因祭酒宋德相箚陳,以皇壇祭享禮節,有此收議之命,臣於禮學,素所昧昧,豈敢率爾仰對,而第念皇壇所用樂章,旣無迎神送神曲,而皇朝九廟所用迎神送神樂章,幸而以流傳於東國,以此備奏於皇壇祀享,是亦商頌歸祀先王之意,儒臣之議儘好,而非但此也,皇朝九廟所用初獻·亞獻·終獻撤籩豆等樂章,亦有流傳者,以此竝用於皇壇,恐合享儀,其樂章中,雖有永佑子孫之句,以永佑我東方聖子神孫通看,則亦無所礙矣。至於六佾之用,當初設壇時,先正臣權尙夏,收議以爲享祀皇上,禮重事大,如不用八佾之制,恐不免爲苟簡失禮之歸。又曰,擧天子之祀典,決不可降從諸候之禮,先正之議旣如此,而朝廷,遵先農壇之儀,遂用六佾,國初定先農壇之祭儀也。不用天子禮樂者,臣未知其何故,而抑或諸侯之邦,無天子禮樂,故用諸侯之禮,以倣祭以士之美歟?臣於此不敢質言,而祭服之用靑色,一從明制,深得從周之義,樂器之判懸,此乃大夫之禮,則用之皇壇,於王於侯,上下無據,正合釐改,然皇壇禮制甚重,如臣魯莽蔑裂之學,其何敢妄有論斷?惟在博詢而裁處耳。行刑曹判書鄭好仁,以爲臣伏奉傳敎下者,因儒賢箚請皇壇享儀,正樂章正佾舞正祭服及樂懸之位,竝命收議以聞矣。今此禮出義起,事係莫重,以臣蒙昧膚淺之見,何敢容議於其間,而儒賢箚論,考據淹博,典禮詳備,亶出從周之意,則此誠正邦禮·尊王春之一大機會也。臣豈敢以平日之所未講者,有所臆對?伏惟上裁云。右參贊洪樂純,以爲伏以自古國家典章,或有未備於前,而有待於後者,今此儒賢所論皇壇禮樂,事體尊重,固非臣如膚淺者所敢容喙,而伏睹箚辭,皆有根據,可以不惑,惟在聖明裁處云。兼判尹蔡濟恭,以爲臣本懵陋,禮樂之問,安敢對揚皇壇義起之禮也?肅廟創建,英考增制,于斯時也,若樂若佾若懸之當有而無,當增而否者,想必有大臣禮官,考據旁照,而因以定制者,若使玉署儀曹之臣,博收公私文字之載錄皇壇始末者,一經乙覽,則似不爲無補於折衷取捨之道矣,伏惟上裁云。吏曹參判徐浩修,以爲臣學識謏淺,凡典章制度,素無講究,況此禮樂損益,事體尤爲重大,尙何敢强其不知?對揚詢蕘之聖意,第伏念皇壇樂章之未備,樂懸之非宮,樂舞之不用八佾,祭服之不用靑羅,實爲闕典,儒臣箚請,亶出尊王之義,及今修擧,允合聖朝賁飾之道,臣無容更議,伏惟上裁云。兵曹參判徐有慶,以爲伏以一隅靑丘,禋享三皇聖靈,八佾之舞,宮懸之設,當用天子禮樂,九廟樂章之復用皇壇,允合情文,祭服之靑羅,欲從皇朝舊制,儒賢之言,鑿鑿有據,如臣魯莽,何敢異議於其間?惟當博詢群議,使典禮,各得其當,伏惟上裁云。刑曹參判李性源,以爲惟我聖上,以風泉之思,寓羹墻之慕,凡於皇壇享祀之節,備遵先朝崇奉之典,今又因儒賢箚陳,以樂章佾舞祭服樂位事,有收議之命,尊王之義也,從周之制也,禮至殷也,德至盛也,凡在臣隣,孰敢間然,而臣素昧禮學,至於帝王家典禮,尤所未講,不敢臆對,伏惟上裁云。工曹參判沈墢,以爲今以皇壇祀享儀節,廣詢至及六部,而事係典禮,至重至大,如臣懵學謏見,何敢臆對?惟在諮諏而裁決焉云。吏曹參議李義翊,以爲臣學淺識短,禮樂典章,素無講究,今於俯詢之下,何敢强其不知,妄論當否?伏不勝惶悚之至云。戶曹參議鄭述祚,以爲皇壇禮樂,事體重大,如臣蔑學,何敢容喙?第伏念國家典章,或有未遑於古,而有待於後者,今此儒賢箚陳,考据旣備,條列甚詳,採而用之,允爲昭代之盛典,亦可以有辭而不惑,惟在聖明,博詢而裁處云。兵曹參議李謙煥,以爲今以皇壇章樂佾舞·祭服·庭懸等事,至有收議以聞之命矣。儒賢陳達,俱有所據,典禮釐正,事係至重,有非如臣蒙陋,所敢臆對,惟望博採而裁決焉云。兵曹參知洪樂彬,以爲因儒臣所啓皇壇樂章佾舞及祭服庭懸等事,有收議以聞之命矣。儒臣陳達,旣據典禮,皇壇儀節,宜務詳備,而惟其禮樂,有非如臣蒙陋所敢妄論,惟在博詢而處之云。刑曹參議李在學,以爲因儒賢陳箚,以皇壇樂章·佾舞·祭服·樂懸等節,有收議之命矣。箚辭旣據典禮,享儀宜務詳備,以聖上風泉之慕,有今日詢諮之擧,甚盛事也。孰敢間然,而如臣謏陋素昧,禮學莫重儀節,不敢臆對,惟在聖明裁處云。校理金憙·李度默,副校理李泰永·南鶴聞,修撰李儒慶,副修撰沈煥之·吳大益等,以爲今因儒賢之箚,有皇壇樂章佾舞祭服樂懸等節收議以聞之命矣。儒賢條陳,旣已詳悉,臣等之謏聞蔑識,何敢容喙於其間,而詢問之下,亦不敢泯默,略貢愚見焉。臣等謹按朱子大全,有桂林郡虞帝廟迎送神樂歌,夫以太守而祀天子,猶備樂歌,則況此皇壇崇報之祀,不備樂章,豈非欠典之大者乎?且太祖皇帝廟迎送神曲,幸而尙傳于世,則以此用之備,皇壇未備之樂誠合事,宜矣。又考先正臣權尙夏大報壇樂節獻議,則有曰享祀皇上,禮重事大,而不用八佾之制,則恐不免苟艱失禮之歸矣。又曰,今擧天子之祀典,決不可降從諸侯之禮,今此儒賢之所陳,卽是先正之定論,則恐不必更容他議,而又以大明集禮中舞圖見之,則親王之國,祭仁祖皇帝,皆用八佾,誠如儒賢之言,此豈非可據之一端耶?至於祭服之當用靑羅,樂懸之不當用判懸,揆以禮意,尤無可疑,群臣之不從上服,似涉如何,而集禮中祭服條,皇帝親享太廟,服袞冕,群臣陪祭,則通服靑羅衣,今於皇壇之祀,一遵皇朝之禮,亦豈非從周之義乎?樂懸,旣有宮懸·軒懸·判懸之別,則皇壇之用判懸,未知其何所據,而旣用六佾之舞,則軒懸猶或可設,何可以大夫之樂,用於天子之祀乎?第伏念典禮釐正,事禮至重,惟在聖上,熟講而審處之,伏惟上裁云。大臣諸臣之意如此,上裁,何如?答曰,知道。待在外儒臣收議畢到,當有所酌決,而至於本曹議啓,殊甚疎漏,太涉熹微,旣不言可,而又不言不可,末乃以博訪審處爲請,朝家之典章,不問於禮官,而博訪於何官乎?且禮官,不陳審處之道,則誰可審處乎?事之無稽,莫甚於此。禮曹收議堂上,一倂從重推考,次堂三堂,各出意見,明白敷陳,固何難哉?一紙混書,塗抹者尤甚未安,此草記還給,不獻議亞三堂,更令致愼獻議。
又以禮曹言啓曰,依聖敎更爲問議于本曹參議,則參議洪檢,以爲因儒臣請復皇壇享祀樂舞事,有收議以聞之命,臣待罪禮官,學淺識陋,不能各出意見,而隨諸堂後,致勤聖敎,惶懍之極,若無容措。竊伏念兩朝之設壇崇報,亶出於靡不用極之意,凡係典章儀文之闕而未遑者,儒臣考據詳盡,有此陳請,臣無容更有他議,而樂章中迎送神曲,幸而流傳,至今不泯,則不待商頌之得於周官,而可以備祀禮矣。八佾之舞,本用於天子之庭,似不以侯邦而有礙,則先正臣權尙夏,不可降從之議,誠得宜矣。祭服服色,皇朝之制,旣用靑羅,昭載集禮,則遵而行之,尤足爲徵祀宋之一端矣。至於樂懸之用判懸,又非合於天子之禮者,則宮懸之制,亦遵典禮,恐合事宜矣。莫重儀物,以臣膚淺,敢此妄陳,不勝僭猥,伏惟上裁云。參議之意如此,上裁,何如?傳曰,知道。
又以禮曹言啓曰,卽接追到收議,則正言柳孟養,以爲臣人微識劣,何敢容議於國家大典禮,而方今四海腥膻,三皇陟降,獨有苑北之芬苾,八佾宮懸,備禮明禋,儒賢之言,深合商頌遺意,況九廟樂章之尙今流傳,事非偶然。用之皇壇,似爲允當,至於祭服之靑羅,卽是大明舊制其在從用之義,變黑用靑,亦非創始難行之禮,則宜無異同之論,惟願博詢大臣諸臣而處之,伏惟上裁云。臺臣之意如此,上裁,何如?傳曰,知道。
正言柳孟養啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放遠罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,夬正王法。請削黜罪人鄭履煥,絶島安置。措辭見上寧陵令趙靖世,素稱名父悖子,久爲逆孽卵育,東搶西突,如醉如狂,輿論之駭憤,有倍他人,雖以世宥之義,尙免流遠之典,而如此之類,不可置之縉紳。請寧陵令趙靖世,亟汰其職,刊去仕版。廣興守李灌,少稱讀書,出入於文正公臣李縡之門,及縡文集之出也,啓禧托以校正,䁠去本草,其中罪渠書牘,一竝盜拔,故諭善臣朴聖源等,移書啓禧,推其書本,灌亦以門徒,錄名書末,及其啓禧之恐喝,不顧羞恥,割去其名,以媚啓禧,情狀叵測,至今士流,無不唾罵,卽此一事,可斷其平生,請廣興守李灌,削去仕版。果川前縣監林濬浩,托以經遞時負債,災結之幻弄彌縫,至於八十結之多云,事之驚駭,莫此爲甚。請依李國亨例,一體拿問嚴處,而兩邑之災結去處,令道臣,各別詳覈,從速狀問。答院曰,不允。趙靖世削版事,李灌削版事,林濬浩拿處事,依啓。
校理李度默疏曰,伏以臣與同副承旨宋煥億,有友壻應避之嫌,臣之所帶春秋兼銜,在法當遞。伏乞聖明,亟命有司,照例禠改,以存公格焉。答曰,省疏具悉。疏辭,下該曹稟處。
己亥正月二十八日,兼春秋朴行淳。義禁府啓目,向前元綮鎭,身爲頒祿監察,全不詳察,罪不敢循例擬律,上裁,何如啓。傳曰,放送爲良如敎。
己亥正月二十八日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜間聖體,若何?上曰,一樣矣。國榮曰,近日惠慶宮氣候,更如何?上曰,慈宮氣候,久未快勝,是甚悶迫。上曰,惠慶宮進服一錢重人蔘粟米飮,一貼煎入。出榻敎仍命退,諸臣遂退出。
己亥正月二十八日未時,上御誠正閣。右承旨入侍時,右承旨徐有防,假注書徐鼎修,記事官金勉柱·鄭東浚,以次進伏訖。上命書傳敎曰,再明日次對,進定於明日午後,來會事,分付。又命書傳敎曰,成命之下,已今幾月乎?況不卽覆啓,旣有飭敎,則歲又改而迄無稟處之事,此亦紀綱所在,大司成李衍祥,從重推考,庶儒上疏,使之卽速回啓,以經筵,取稟。命書傳敎曰,只夕講,次對後詣閣。命退,諸臣以次退出。
己亥正月二十八日初更,上御誠正閣。右副承旨入侍時,右副承旨柳義養,假往書徐鼎修,記事官金勉柱·鄭東浚,以次進伏訖。上命義養讀奏公事訖。上曰,儒賢之箚論皇壇祀典,皆不無考據,今若依此釐政,則誠可幸矣。大體當初創設,特出於義起之禮,而至於禮樂等節,猶有所未備者,安知不有竢於後世之意乎?義養曰,聖敎誠然矣。今若一番釐正,則豈不好乎?上曰,唐書·宋史樂誌及大明集禮入之。賤臣承命持入後,命退,諸臣以次退出。
上在昌德宮。停常參,只夕講。
夜二更,流星出柳星下,入南方天際,狀如拳,尾長二三尺許,色赤。
柳義養啓曰,大司憲未差,執義兪彦鏶,掌令金鍾厚在外,掌令洪明浩,持平宋樂·李夔傳旨未下,今月以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍,
傳于鄭民始曰,大臣·備局堂上引見。
傳于洪國榮曰,都承旨入侍,儒賢同爲入侍。
傳于李義弼曰,政官牌招開政。
有政。吏批,判書鄭尙淳進,參判徐浩修進,參議李義翊進,左副承旨李義弼進,以金熤爲大司憲,呂善亨爲司諫,權噵爲禮曹判書,韓光會爲工曹判書,李義質爲廣興守,趙鎭憲爲刑曹正郞,朴宗珪爲忠勳都事,鄭宇淳爲掌樂正,李龜應爲軍資判官,兪彦肅爲昌陵令,任璛爲寧陵令,金一衡爲禮曹佐郞,曺翬振爲工曹佐郞,金思義爲掌樂主簿,鄭昌老爲永禧殿參奉,朴宗敬爲孝陵參奉,兪漢寬爲宣陵參奉,洪國榮爲社稷提調,曺允精爲晉州牧使,徐侃修爲金浦郡守,申光堯兼春秋單付,故參判李廷熽贈吏判大提學例兼,特贈事承傳。
兵批,行判書李徽之進,參判徐有慶入直進,參議李謙煥病,參知洪樂彬病,行左承旨鄭民始進。啓曰,慶尙左水使,今當差出,而擬望之人乏少,他道防禦使竝擬,何如?傳曰,允。以洪樂春爲副摠管,金樂豊爲兼司僕將,李鎭成爲慶熙將,鄭宇淳爲文兼,李仁秀爲慶尙左水使,安翼濟爲阿耳僉使,金三興爲魚游澗僉使,田文顯爲留營別將,李琦龍同知單付,李尙顯·李光彬僉知單付,副護軍姜柱河,副司直趙重晦·權噵·沈念祖,副司果洪秉殷,管城將金範勳單付。
傳于鄭民始曰,大臣·刑曹堂上,持審理文案,明日午後來待。
李義弼,以吏曹言啓曰,新除授繕工監假監役官李文祥,除拜後過限未出仕,依例改差,何如?傳曰,允。
己亥正月二十九日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜間聖體,若何?上曰,一樣矣。上曰,惠慶宮進服一錢重人蔘粟米飮,一貼煎入。出榻敎上曰,皇壇收議,卿其見之乎?國榮曰,雖已見之,臣素昧禮學,不敢議到矣。上曰,孝廟之宜配壇享,義理皎然矣。國榮曰,此乃禮之重者,令何可輕議乎?上曰,誠如卿言,雖難輕議,而此箇義理,則亦不可不知也。祭必有配,故祭于社配,以后稷,祭于天配以文王,其禮自古而然矣。如不設壇而享則已矣,旣設壇而不配孝廟,甚是欠典也。國榮曰,壇制甚狹,難列八佾矣。上曰,豈但此也?欲論其制之失則言之長也。圜丘方壝,所以祭天地而卽掃地以祭之義也,今爲明天子而享也。其禮异乎掃地以祭,則不立廟而只設壇,旣設壇而無齋殿,已甚怪矣。有壝而無門,祭左而不右,皆不成制度,而三皇竝祭之後,又長壇袤,此亦苟艱矣。事體甚重而儀度如此,不如不設之爲安于心也。國榮曰,九變之樂,八佾之舞,壇儀之變通,配享之當否,當俟國富民庶·財用有裕之後,始可議之,不然則以今之時,何可盡力於從前未遑之儀文乎?上曰,非謂今可盡力也。特予嘗所慨嘆者,故一爲卿言之耳。國榮曰,審理之意,蓋欲求生於必死之中,而八方之所顒祝者,則其在欽愼之道,不可一毫泛忽也。諸道文書,預爲入之,一一經覧後,召諸臣審理則,似好矣。上曰,今日入之,詳細覧過後,當以明日爲之矣。仍命退,請臣遂退出。
己亥正月二十九日巳時,上御誠正閣。左承旨入侍時,左承旨鄭民始,假注書徐鼎修,記事官金勉柱·鄭東浚,以次進伏訖。上命民始讀奏公事訖。上曰,禮曹收議見之乎?民始曰,見之矣。上曰,皇壇祭禮,因此而有釐改,則殊可幸矣。大體樂舞之用六佾,諸侯之禮也,樂位之用判懸,大夫之制也,祀於天子而雜用諸侯大夫之禮者,可謂彼此不及,半上落下,均之爲敬禮之不足矣。儒賢箚論,蓋出於備其不備,務歸至善之意,而苟如是,則莫重典禮,庶得以煥然一新矣。然其中,或不無拘力不贍之慮,是可悶矣。民始曰,我朝之崇祀三皇,乃所以不忘再造之恩,而永有辭於天下萬世者也。若其祭禮之多不如式,誠爲欠典,今若一竝釐改,則豈不好矣,而至於樂懸等制,實不無役鉅事大之慮矣。上曰,然矣。命退,諸臣以次退出。
己亥正月二十九日午時,上御熙政堂。大臣·備局堂上引見入侍時,領議政金尙喆,左議政徐命善,兼漢城判尹蔡濟恭,行司直具允鈺,行兵曹判書李徽之,吏曹判書鄭尙淳,刑曹判書鄭好仁,戶曹判書金華鎭,開城留守兪彦鎬,吏曹參判徐浩修,行都承旨洪國榮,校理李度默,正言柳孟養,行左承旨鄭民始,假注書徐鼎修,事變假注書尹載命,記事官金勉柱·鄭東浚,以次進伏訖。尙喆等曰,日間聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣力,若何?上曰,僅僅支安矣。尙喆曰,昨以皇壇儀事,有收議之命,而此等典禮,至重且大,有非如臣茫昧之見,所敢與議,然成命之下,不敢循默,故蒼卒之間,略陳臆見,而惶愧則甚矣。第念因此而使莫重典禮,燦然具備,則豈非大幸乎?上曰,我東皇壇之設,蓋倣一間茅屋之義,而凡諸典禮,多有未備者,此雖列聖朝未遑之典,而亦有竢於後世之意也。儒賢之箚,蓋欲正其不正之禮,備其未備之儀,而其意甚好矣。命善曰,莫重典禮,因此而一新,則誠爲盛事,而宮懸等制,如皆釐整,則不無役鉅費大之慮矣。上曰,儒賢之意,亦非必欲如是而後,可也。蓋以佾舞樂懸,旣已用之,而猶不免禮不備之嘆,則寧欲備其所不備者,使典禮得以煥然,而至於至矣盡矣之意也。凡事,當量力而爲之,苟有役鉅事大,不無掣肘之慮,則此亦可悶矣。予意則以爲旣緣事勢之掣礙,有難盡如禮制,則與其繁瑣而失禮,寧欲祛其太甚,而使之簡精之爲愈,苟如此,則不害爲禮不足,而敬有餘之義矣。予之所見,適如此,而姑未知何如則爲好矣。尙喆曰,聖敎誠至當,以此博詢而處之,好矣。尙喆曰,向日祭酒宋德相所啓,巫女依前收布事爲請,而有稟處之命矣。巫女,本與寺婢,大有異焉。況經再昨年後,尤不可不懲其誑惑之習,今何可減其布而給其代乎?儒賢所達,實爲得當,依前施行,斷不可已矣。上曰,左相及備堂之意,何如?命善曰,當初減布時,因寺婢而及於驛婢,因驛婢而及於巫女,一體蠲貢,固非變通之本意,況再昨以後,其在禁暴懲惡之道,尤豈容爲此類給代乎?儒賢所奏甚當,依前收布,恐不可已矣。濟恭曰,當初以女人之不當有身役,除給婢貢,而巫布之除,仍在其中,今雖復徵,別無所妨於節目之意矣。蓋巫布,欲懲其誑惑之習,與婢貢有異,朝家給代,甚無義意,依舊例懲布宜矣。允鈺曰,巫女收布,實爲禁抑左道之意,本不可與婢貢,一例視之,而當初混入於蠲減者,誠甚無義,依儒賢所論,如前更徵,以除給代之弊,恐不可已矣。徽之曰,巫布之收,本欲罰而禁之,則與婢貢有異,如前收捧,似不可已矣。尙淳曰,當初婢貢減布之及於巫女,未免混入,依前徵布,恐無不可矣。好仁曰,巫女收布,實出於懲其誑惑之意,而混入於女貢蠲減,誠無義,依前收捧爲好矣。華鎭曰,巫女納布,異於他婢貢,減布給代,終無意義,依前徵捧,不可已矣。彦鎬曰,儒賢所奏,實爲得當,臣意亦以爲如前收布,似不可已矣。浩修曰,巫女收布,乃是禁抑左道之意,與婢貢有異,儒賢所奏,誠爲得當,依前收布,恐不可已矣。國榮曰,臣意亦與大臣·諸備堂之意同矣。上曰,依爲之。出擧條尙喆曰,向日祭酒宋德相所啓,以五條薦目,令公卿三司之臣,各薦可用之人爲請,而有稟旨之命矣。公卿,卽三公九卿,而在昔此等之薦,原任大臣及備堂,亦爲之,三司則只長官爲之,今亦依姑例擧行乎?上曰,左相之意,何如?命善曰,儲養人才,誠爲當今之急務,而何處得來別人乎?雖是見用之人,各擧所長,甄別薦進,以爲次第收用之地甚好,依故例,令大臣·備堂·三司長官,從速擧行爲宜矣。上曰,依爲之。出擧條尙喆曰,向因同副承旨柳義養所啓,大關嶺設置鎭堡事,令道臣論理狀聞後稟處事,覆奏行會矣。卽見江原監司李享逵狀啓,則備論設置便宜,而開春後,發遣審察形便之行,旣有下敎矣。如非備堂,則曾經將臣亦好,副護軍李柱國下送,使之看審後,歸奏其設置形便,何如?上曰,依爲之。出擧條尙喆曰,結城縣監成彦檝,聞差於都政,而一司雖已署經,一司尙未爲之,不得辭朝云。災年民事,誠極可悶,旣有一司除署經之例,使之卽爲下直,何如?上曰,依爲之。出擧條尙喆曰,晉州爲邑,素稱難治,且値災年,不可不擇送,而金川郡守曺允精,向有仰達者,此等劇邑,宜先歷試,公議亦如此,而未經府使,直陞州牧,有異常格,筵稟後始可差送,敢此仰達矣。上曰,依爲之。出擧條尙喆曰,備局副提調柳戇,以向來本司下隷事,有所不安,今日賓對,亦不入參,誠過當矣。申飭行公,何如?上曰,依爲之。出擧條尙淳曰,日前因儒賢陳達,以內侍敎官當罷與否,有銓曹稟處之命,而內侍敎官之有名無實,果如儒賢所達,事當依所請革罷矣。上曰,大臣之意,何如?尙喆曰,內侍外學訓導,先朝旣以革罷,則敎官之有名無實,果如此,罷之誠宜矣。第今見帶之兩敎官,不可不區處,以相當職移差,恐似得宜矣。命善曰,以外朝而訓內侍,果非嚴內外之意,當爲革罷,誠如儒◆所陳,而時任敎官,則亦不可不區處矣。上曰,依爲之。出擧條好仁曰,前戶判出擧條申飭後,任譯·朴道洵·鄭思鈺,已爲發配,玄商禎,以未及交代,今始捉來矣。聞商禎,昨年十二月初四日到任,同月二十七日出代,其間不過二十餘日,渠雖欲申飭,在任旣淺,則似未及爲之,恐有分揀之道,敢此仰達矣。上曰,當初發關,旣是混同擧行之事,玄商禎參酌,可也。出擧條浩修曰,祀享犧牲,事體何等重大,而近來外邑封進之際,旣不擇捧,喂養之方,亦不致意,雖以日前濟州牧所進,戊戌條加定黑牛觀之,體小如犢,瘦瘠且甚,洪州·靑山等五邑分養者,一無可取。故纔已論報春曹,竝爲退送,而前後朝廷申飭之下,奉行之若是慢忽,誠極駭然。瘦瘠之責,在於分養各邑,體小之責,在於封進邑及都會官,當該分養五邑守令,姑先從重推考。以觀來頭,至於封進官濟州前牧使,及都會官恩津縣監,則必承別般處分,然後可懲來後,故敢此仰達矣。上曰,依爲之。封進官罷職,都會官拿處,可也。出擧條上曰,臺臣進前。孟養曰,請大靜縣爲奴罪人金壽賢,更令王府,設鞫嚴問,依律處斷。措辭見上上曰,不允。孟養曰,請爲奴罪人河翼龍·金重得,亟命王府,設鞫得情,快正王法。措辭見上上曰,不允。孟養曰,請海南縣定配罪人李弘濟,亟令王府,設鞫嚴問。措辭見上上曰,不允。孟養曰,請海南縣竄配罪人金載順,亟令王府,設鞫嚴問。措辭見上上曰,不允。孟養曰,請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。措辭見上上曰,不允。孟養曰,請還寢福氷酌處之命,依律處斷。措辭見上上曰,不允。孟養曰,請海美縣定配罪人申光復,更令王府,設鞫得情。措辭見上上曰,不允。孟養曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。措辭見上上曰,不允。孟養曰,請定配罪人具翼遠,亟寢酌處之命,仍令王府,嚴鞫得情,快施當律。措辭見上上曰,不允。孟養曰,請減死安置罪人大燮,亟寢酌處之命,仍令王府,設鞫得情,快正王法。措辭見上上曰,不允。孟養曰,請減死罪人弼海,亟寢酌處之命,仍令王府,設鞫得情,快正王法。措辭見上上曰,不允。孟養曰,請遠竄罪人安兼濟·李宅鎭,亟命王府,竝加嚴鞫,期於得情,依律處斷。措辭見上上曰,不允。孟養曰,請恒·善支屬,亟命散配,日謙兄弟,竝投絶島,以嚴隄防。措辭見上上曰,不允。孟養曰,請荐棘罪人瑩中,亟令王府,設鞫嚴問,快施當律。措辭見上上曰,不允。孟養曰,請亟收放逐罪人鄭遠達,珍島郡定配罪人閔百奮放釋之命。措辭見上上曰,不允。孟養曰,請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。措辭見上上曰,不允。孟養曰,請河東府減死定配罪人昌鼎,依律處斷。措辭見上上曰,不允。孟養曰,請濟州牧減死定配罪人範聖,依律處斷。措辭見上上曰,不允。孟養曰,請物故罪人德泰支屬之應坐者,一竝詳査,絶島散配。措辭見上上曰,不允。孟養曰,請漆原縣定配罪人志遜,更令王府,設鞫嚴問,期於得情。措辭見上上曰,不允。孟養曰,請減死定配罪人德秀,亟令王府,更加嚴鞫,快正王法。措辭見上上曰,不允。孟養曰,請削黜罪人鄭履煥,絶島安置。措辭見上上曰,不允。孟養曰,闕內呵導及張傘,各有等威,出入時跟隨,亦有定限,而近來紀綱解弛,古法蕩然,不當呵導者,率多呵導,不可張傘者,亦敢張傘,初無等級之別,跟隨之雜亂,推此可知。此似小事,有關國綱,請申明舊典,嚴飭百司,犯者論以違制之律。上曰,依啓。孟養曰,古人於入朝日,必齋沐習容觀,待漏趨忝,而近日古規多廢,一應朝會,百司小官,或後於大臣之赴闕,次對備堂,時有追入於班成之後,朝禮不嚴,有識竊歎,請各別嚴飭,以警怠慢之習。上曰,依啓。孟養曰,備局坐起,所以論確廟謨,判署京外公牒,事務緊重,不宜久曠,而近來開坐,或間月而爲之,雖或開坐,而備堂來會,不滿三員,至有論啓請牌之擧,此豈夙夜在公盡悴王事之意乎?請令自今,頻開坐起,飭諭諸堂,實病應頉外皆令來會,克盡商確參決之道,使司務毋滯。上曰,依啓。孟養曰,刑漢城府吏隷之變其舊規,自官給料者,朝家德意,專出於禁斷誅求爲都民除害之意,而似聞近日,三司吏屬,不遵朝令,所謂牌子債·防口債·各樣侵漁等事,各別禁斷,如有現發者,下隷自有當律,而當該堂郞,竝勘不察之罪,少革都民之痼弊。上曰,所奏甚是,以此另加嚴飭,期有實效,若此而復踵前習,則設置保民司之意安在?亦令竝宜知悉,着念擧行,可也。孟養曰,律官之分送營閫,以其能解律文,平斷獄訟之意,而近來此輩,一從座次,專不擇送,不識法律,只事侵剝,輕重闊狹,惟意所欲,且視官長之喜怒所在,以爲低昂取媚之計,使國家三尺,爲渠輩操弄,事之寒心,莫甚於此。請各別嚴飭,作奸現發者,嚴法重繩,差遣行首律官,亦爲勘罪。上曰,依啓。孟養曰,成均館典籍朴師爀,曾所出入於謙賊之家,其所親密,無異傔從,至今漏名於黨與之誅,已極駭憤,而且聞渠是內侍之同氣云。此等鄙賊之類,不可暫置於衣冠之列,請典籍朴師爀,刋去仕版,遠地定配。上曰,依啓。孟養曰,昨夏訓局反庫之後,下屬之逋欠甚多,至於査實登聞,而許多公貨,尙未收殺,事極可駭。請該營大將,從重推考,刻期督捧,俾絶奸隷輩觀望延拖之習。上曰,依啓。聞甚駭然,嚴飭該營,刻期收殺,可也。命退,諸臣以次退出。
己亥正月二十九日未時,上御誠正閣。儒賢入侍時,成均館祭酒宋德相,行都承旨洪國榮,假注書李信祜,記事官金勉柱·鄭東浚,以次進伏訖。上曰,皇壇收議多異論,卿意以爲如何?德相曰,事力雖不逮,禮意旣當然,則今此收議之多有岐論,臣固莫曉其所以也。上曰,卿被禮遇而造朝,有異,於科目致位者,凡百議論,可爲矜式,而至於皇壇事,尤係春秋大義,則今觀收議,非但無可否,反有譏笑之意。此亦關世道之一端,當此等之時,卿不可不自重,使世人,小知有名義也。國榮曰,朝廷之上,若財賦政注,各有主者,而至於禮文,則非林下讀書之人,何以決其疑乎?近來世道澆漓,不知名義,莫能尊儒,故今於收議,帶得不槪之意,又多傅會之說,臣甚慨然也。上曰,人而不知名義,則天下無可爲之事,雖以漢賊之曹操,猶知名義之可畏,而近來凶逆輩出,紀綱解弛,皆由於大義之不明,而至若輕視儒賢,亦莫非名義之弁髦,寧不寒心?卿以宿德,方任世道之責,不可徒尙寬假,正宜汲汲於規正風俗矣。以兩程言之,明道之和風甘雨·瑞日祥雲,非不美矣,而後之學者,當法伊川之嚴正峻切,以勵末俗也。卿之造朝以後,所陳者皆名義,而非卿之言,乃先正之言也,非先正之言,乃古聖之訓,則孰敢不信從乎?此予所以勸卿以稍加嚴正振勵,使時人,有所畏憚者也。德相曰,聖敎及此,臣當服膺是期。上曰,收議盡見之乎?德相曰,惟左相送示故見之,其他皆未及得見,而略聞其槪,則皆歸之於無中生有之科,其中蔡濟恭收議,尤多礙眼云矣。上曰,收議在此,卿其見之,卿作一世之蓍龜,豈可受人輕侮乎?德相見收議訖。上出示兩賢傳心錄,命國榮讀奏御製序文。德相曰,今觀御製,辭嚴義正,一字一句,皆可爲萬世法程矣。上曰,此冊卽四篇,而其中朱文,卽先正所抄也,卿亦知之乎?國榮曰,若有餘本,則賜儒賢,好矣。上曰,只有此一本,未盡校讎,而正其訛誤,徐當以一本賜之矣。德相曰,此冊若刊布,則其爲世道之補,誠不小矣。上曰,今之世道,將何由而挽回乎?國榮曰,此非一朝一夕,所可變而化之者也。雖以賢關事言之,齋任自罰之習,無可禁之道,況其又有大於此者乎?上曰,庶流序齒之許與不許,大司成,尙不回啓,豈不可駭乎?國榮曰,此非大司成之罪也,齋生輩,沮戲而然也。德相曰,士習實無奈何矣。上曰,卿乃儒賢,館學之事,何不自任乎?須思所以丕變之策也。德相曰,臣職忝師儒,與聞賢關,不爲無據,而不但不爲信服,易有譏詆之患,故不得爲相關之計矣。上曰,豈有是理?卿其勉之,今日已晩,從近更當召卿矣。諸臣遂退出。
己亥正月二十九日未時,上御熙政堂。夕講入侍時,知事黃景源,特進官徐有隣,經筵官宋德相,參贊官李義弼,侍讀官李度默,檢討官吳大益,假注書徐鼎修,記事官金勉柱·鄭東浚,以次進伏訖。度默進講論語第五卷,自席不正不坐,止未達不敢嘗。上讀新受音訖。度默曰,以席不正不坐觀之,蓋聖人之心,雖一時,不安於不正故然矣。況人君,處君師之位,有民人之責,則人君之一心,卽萬化之源也。君心一正,則朝廷可正,百官可正,而萬民可正也。伏願殿下,於此等處體念焉。大益曰,聖人居卿之節,事君之禮,交朋友之義,皆從誠敬上出來,其最初用工處。在於謹獨二字,人君苟於燕閑幽獨之中,一心誠敬,能無毫釐之差則出,而宗廟朝廷事天接群臣之際,泛應曲當,無往而不合天理,伏願留神體念焉。上曰,所陳俱好矣。經筵官及特進官·參贊官,俱陳文義,可也。德相曰,上下番所陳文義甚好,此外別無可達之辭,而以席不正不坐一章觀之,聖人治心應物之間,必於正而無一息間斷之意,可以知矣。一席之正不正,固是微細之事,而苟有一毫不正處,則便與此心不合,旣與此心不合,則不能一時安於心也。故格君之道,必以格心爲先,蓋君心旣正後,朝廷正,朝廷正而後,百官可正,萬民可正也。然正心之要,內而操存涵養,外而省察踐履,日用事爲,無往而非正,無處而非正,一出於正而無或小間,然後此心純正,而萬事可正矣。杖者出斯出者,謹於長幼之序也,鄕人儺朝服雖事之近戲者,無所不敬之意也。至於問人而拜送,饋藥而拜受,受而不食,不食必告者,俱有節次,各有義理,其禮敬之曲盡,誠信之竝著,聖人存心治身接物應事之際,誠敬之到底,藹然可見,伏願聖明體念焉。上曰,卿言誠好矣。景源曰,儺雖古禮,旣近於戲事,而猶且朝服臨焉者,聖人之心,無處不敬,非但事君事神在朝在鄕之時而已,雖燕居幽獨之中,敬謹之心,未嘗一時間斷。伏願殿下,擧此而反三隅焉。有隣曰,儒臣及經筵官,旣皆敷陳,以臣蔑學淺見,更無可達之義矣。義弼曰,臣亦無可達之辭矣上曰,聖人之日用動靜·言語起居,治己待人·應事接物之節,鄕黨一篇,莫不載錄。節節有序一一可觀,有若一部丹靑,畫出聖人,千載之下,可以想像,孔門弟子,可謂善於形容矣。德相曰,聖敎誠然矣。此篇只言聖人日用動靜衣服飮食之節,而別無他文義矣。上曰,然矣。上曰,皇壇典禮釐正事,誠好矣。顧今夷狄亂夏,四海腥膻,惟此一隅東方,崇祀三皇,使春秋大義,不絶如綫者,此誠我聖祖義起之禮,而可有辭於天下萬世者也。然祀享典禮,多有未曉者,蓋繁則太繁,簡則太簡,可謂彼此不及,半上落下,此不可不一番損益,務歸至當,而事係莫重,姑此泯默矣。卿今箚論,俱有考據,詢於中外,亦無異議,自此以後,皇壇祭禮,庶免未備之嘆矣。議者或以爲樂章字句,不無掣礙之端,宮懸物力,亦有未贍之患云,此則姑未知何以爲,可也。然此不必一朝盡改,則姑先就其儀節之大違式處,而略加刪改,似或無妨歟,卿意則以爲,何如?德相曰,聖敎誠然矣。莫重典禮,旣欲釐改,則所當博詢爛商,期於至善,豈可於一朝一夕之間,草草議斷乎?至若就其一二事,而先爲釐正,則亦甚便好矣。上曰,少間當復召見於便殿矣。命退,諸臣以次退出。
上在昌德宮。停常參·經筵。
李義弼啓曰,大司憲金熤未肅拜,執義兪彦鏶,掌令金鍾厚在外,掌令洪明浩,持平宋樂·李夔傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
鄭民始,以都摠府言啓曰,今日入直宣傳官武兼及有廳軍士,當爲中日習射,而國忌齋戒相値,不得爲之之意,敢啓。傳曰,知道。
傳于鄭民始曰,騎馬一匹立之,宣傳官一員待命。
柳義養啓曰,領議政金尙喆,左議政徐命善,刑曹判書鄭好仁,參判李性源,參議李在學,持審理文案,依下敎來待矣。傳曰,入侍,都承旨同爲入侍。
又以義禁府言啓曰,北部前都事權煒,南部前都事李周憲等拿問定罪事,傳旨啓下矣。權煒,時在洪忠道牙山地,李周憲,以河陽縣監,時在任所云,依例發遣府羅將,竝拿來,何如?傳曰,允。
己亥正月三十日,兼春秋朴行淳。刑曹啓目,因全羅監司鄭元始啓本,道內殺獄罪人等審理事。傳曰,全羅道南原府囚推罪人金禮孫段,參以情法,宜從惟輕之典,是如乎,以次律酌處爲旀,至於覆檢官雲峯前縣監李之檢狀實因,始旣違格疊錄,而臨遞分疏,可謂欲巧反拙是遣,況旀殺獄體段,何等至重是隱,則渠敢於數年之間,惟意傅死傅生,殊極慌亂,拿問定罪爲旀,長興府囚推罪人李夢龍段,觀此文案,惟輕之論,旣有所據,以次律酌處爲旀,全州府囚推罪人金龍采段,道啓則從輕,曹啓則從重,輕重之論,各有所見,當此審恤之日,合從從輕之論是乎矣。償命之法,亦是生道,殺人之義,則有不可輕易酌處兺不喩,覆啓中母子竝命之說,可見難愼之意,依回啓施行爲旀,其餘錄啓罪人乙良,亦依本曹覆啓,施行爲良如敎。
刑曹啓目,咸鏡監司趙㻐啓本,罪人金守天獄案,令本曹稟處事。傳曰,論以獄情,參以屍帳,不無可恕之端兺不喩,參覈官及道臣之審理結語,本曹議啓,俱甚明白,咸鏡道咸興府囚推罪人金守天,以次律酌處爲良如敎。
刑曹啓目,因慶尙監司李在簡啓本,殺獄罪人金聖涵等獄情,令本曹稟處事。傳曰,慶尙道仁同府囚推罪人金聖涵段,本曹覆奏之語,儘有意見,回啓施行爲旀,泗川縣囚推罪人金成重段,道啓曹讞,俱甚得當,以次律酌處爲良如敎。
刑曹啓目,殺人罪人白占卜,嚴訊得情,何如啓。傳曰,更加嚴刑,期於得情爲良如敎。
己亥正月三十日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜間聖候,若何?日氣稍寒,寢睡之節,不至有損否?上曰,今夜偶然失睡,而無甚所損矣。國榮曰,寒溫不適,甚可憫矣。上曰,惠慶宮進服一錢重人蔘粟米飮,一貼煎入。出榻敎仍命退,請臣遂退出。
己亥正月三十日午時,上御熙政堂。審理入侍時,領議政金尙喆,左議政徐命善,刑曹判書鄭好仁,參判李性源,參議李在學,行都承旨洪國榮,右副承旨柳義養,假注書徐鼎修,記事官金勉柱·鄭東浚,以次進伏訖。尙喆曰,夜間聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,常多未寧之候,焦悶何言?尙喆曰,伏承下敎,下情不勝悶慮矣。上曰,右承旨入侍。右承旨徐有防進伏。命書傳敎曰,禮房承旨,馳詣宗廟·景慕宮,奉審摘奸以來。上曰,入侍承旨單抄件,何不持入乎?義養曰,刑曹初不修來,故未得持入矣。上曰,該曹之不爲修入,極爲駭然,刑曹堂上,從重推考。出榻敎好仁曰,今此審理之命,實出於我聖上惻怛欽恤之至意,凡在臣隣,孰不欽頌,而八道審理,挽近以來始有之盛擧,故臣曹擧行,多有未盡者,入侍承旨單抄件,未及待令,雖以諸道獄案言之,詳略不同,規式各異,不可不一番定式,出擧條申飭矣。此後審理時,御覽單抄冊子,入侍承旨大臣單抄件,皆自本曹淨書,以待獄案規式,自臣曹書出一通,知委八道,何如?上曰,依爲之。出擧條命在學讀奏慶尙道啓本。上曰,仁同金聖涵獄事,何如?其所施杖與受杖,旣爲分明,則有何可疑之端乎?且其執杖奴成乭,姑未現捉之前,則聖涵,猝不可徑先酌放矣。刑參旣經本道道臣,此獄顚末,想必詳知,卿意則以爲何如耶?性源曰,金聖涵,本來土豪,則其爲打殺,的實無疑矣。國榮曰,以此文案觀之,其爲首犯,別無可疑矣。上曰,泗川金成重獄事,本事旣出於戲劇,傷處又不甚明白,道臣參酌之論,儘有意見矣。卿等之意,何如?尙喆等曰,原其本情,則似非成獄之事矣。上曰,然矣。命書判府曰,慶尙道仁同府囚推罪人金聖涵段,本曹覆奏之語,儘有意見,依回啓施行。泗川縣囚推罪人金成重,道啓曹讞,俱甚得當,以次律酌處,有防讀奏慶尙道啓本。上曰,尙州韓月尙獄事,刑參想必詳知,卿意以爲,何如?性源曰,以其傷處見之,殺人之凶慘,未有如此者,且看證諸人,明白納招,則其爲元犯,的實無疑,此則更無可論矣。上曰,然矣。命書判府曰,依回啓施行。上曰,永川金海龍獄事,雖不無些少疑端,而亦不可輕易酌處者矣。尙喆曰,其所手犯,旣甚狼藉,則道臣及本曹之請加同推,期於輸款者,誠是矣。上曰,淸道金丁彦,昌寧裵用才等獄事,看證明白,傷處狼藉,則償命之律,更無可疑矣。卿等之意,何如?尙喆等曰,此等獄事,別無可疑矣。命書判府曰,依允。有防讀奏咸鏡道啓本。上曰,咸興金守天獄事,以前後文案及道啓曹讞視之,別無疑晦處,卿等之意,何如?尙喆·命善曰,本事至微,傷處不明,當此審恤之日,似宜有參恕之道矣。國榮曰,覆檢三檢,而猶不得傷處,至於四檢,則其有疑,端可知,且屍親與元犯,俱是常漢同類之人,則必無勢力誘脅之事,而以其私和一節觀之,其非故犯必殺之意,尤可知矣。上曰,卿等之言,誠然矣。命書判府曰,論以獄情,參以屍帳,不無可恕之端兺不喩,參覈官及道臣之審理結語,本曹議啓,俱甚明白。咸鏡道咸興府囚推罪人金守天,以次律酌處,在學讀奏全羅道啓本。上曰,南原金禮孫獄事,傷處旣不分明,實因亦未的實,則本道該曹之請從惟輕之典者,不無所據,卿等之意,何如?尙喆等曰,以其文案觀之,恐不必以此成獄矣。上曰,覆檢官雲峯前縣監李之,當初檢狀,旣已差誤,臨遞論報,欲爲分疏者,殊極慌亂,其在重獄體之道,此則不可無罪矣。命善曰,殺獄何等至重,而從重從輕,惟意低昂者,殊甚駭然矣。國榮曰,若此不已,則有關後弊矣。上曰,長興李夢龍獄事,亦不無疑端矣。尙喆曰,原其情跡,似與故犯者有異矣。上曰,刑官之意,何如?好仁·性源曰,道臣惟輕之論,誠爲得當矣。上曰,全州金龍采獄事,道臣從輕之論,不無所據,而母子之一時致命,亦甚重難,此則不可輕易酌處矣。卿等之意,何如?命善曰,本曹從重之論,亦有所見矣。上曰,光州李尙連,和順金尙淳,鎭安吳時燁等獄事,屍帳俱甚明白,看證亦皆的實,此則別無可論矣。尙喆曰,然矣。命書判府曰,全羅道南原府囚推罪人金禮孫段,參以情法,宜從惟輕之典,以此律酌處,至於覆檢官雲峯前縣監李之,檢狀實因,始旣違格疊錄,而臨遞分疏,可謂欲巧反拙是遣,況旀殺獄體段,何等至重是隱,則渠敢於數年之間,惟意傅死傅生,殊極慌亂,拿問定罪爲旀,長興府囚推罪人李夢龍段,觀此文案,惟輕之論,旣有所據,以此律酌處爲旀,全州府囚推罪人金龍采段,道啓則從輕,曹啓則從重,輕重之論,各有所見,當此審恤之日,合從從輕之論是乎矣。償命之法,亦是生道殺人之義,則有不可輕易酌處兺不喩,覆啓中母子竝命之說,可見難愼之意,依回啓施行爲旀,其餘錄啓罪人乙良,亦依本曹覆啓施行。尙喆曰,日勢已昏,更待明日爲之,似好矣。國榮曰,其在詳審之道,有不可一日內草草了當,待明朝更爲之,誠好矣。上曰,然矣。刑曹堂上,持審理文案,明朝更爲入侍。出榻敎尙喆曰,醴泉前郡守鄭東藎,雖以他罪,先已發配,居官不法之罪狀,旣有御使之狀論,不可不嚴覈,令該府拿問處之,何如?上曰,依爲之。出擧條命退,諸臣以次退出,
上在昌德宮。停常參·經筵,
卯時,日有兩耳。
李義弼啓曰,大司憲金熤未肅拜,執義兪彦鏶,掌令金鍾厚在外,掌令洪明浩,持平宋樂·李夔,傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
柳義養啓曰,領議政金尙喆,左議政徐命善,刑曹判書鄭好仁,參判李性源,參議李在學,持所餘審理文案,依下敎來待矣。傳曰,大臣·秋堂入侍。
傳于宋煥億曰,副摠管洪樂春許遞。
又傳于曰,論其所坐,不有申飭,襲用謬例,而重臣譴削,今◆經月,前守禦使洪樂性,特爲給牒敍用。
李義弼,以禮曹言啓曰,每年各陵展謁,春則二三月,秋則八九月取稟事,曾有定式矣。今春展謁,定於何陵,而以何間擇日乎?敢稟。傳曰,今春事當展拜於未謁遠陵,而爲念昨秋民事之告歉,欲拜近陵,且今年節早,旬後擇入。又値農時,當詣健元陵·穆陵·元陵,以旬前擇入。
又以禮曹言啓曰,永禧殿酌獻禮,三年一稟事,曾有定奪,而今年當次矣。酌獻禮吉日,以何間推擇乎?敢稟。傳曰,以念後擇入。
己亥二月初一日,兼春秋張顯慶。刑曹啓目,崔己特獄事,因黃海監司査啓,情所可疑者一,法所未備者一,合傅惟輕之典,看證李召史之前後變招,殊極痛惡,旣施二次之刑,參酌決放事,分付道臣,何如啓。傳曰,覆啓所論,甚爲明的,崔奇特,以次律酌處爲旀,李召史段,參酌決放爲良如敎。
刑曹啓目,於義宮尺文僞造罪人鄭氣淳,刑訊之下,一向呑吐,終不直告,加刑取服,何如啓。傳曰,京囚鄭氣淳段,究厥所犯,容有可恕,僞印之迹,未得明證,則直斷以僞造之律,殊非審克之道,以次律酌處爲良如敎。
刑曹啓目,因洪忠監司啓本,審理罪人鎭川縣林卜得獄事段,再鬪一款,令道臣査啓後稟處。瑞山縣鄭同治·李倚國等獄事段,同治依前同推,倚國,合施隨從之律。禮山縣元大哲獄事段,依前同推,何如啓。傳曰,依回啓施行爲旀,洪忠道鎭川縣囚推罪人林卜得段,其在愼獄之道,宜有更覈之擧,卽令道臣,親執詳査,追于登聞爲旀。瑞山縣囚推罪人鄭同治·李倚國等段,首從之分別,前後道臣意見,各自不同,皆有所據是乃,觀其文案,參以覆啓,同治之爲元犯,別無可疑之端,同治段依回啓,使之依前同推爲旀,干犯李倚國段,亦令卽爲照律定配爲旀。禮山縣囚推罪人元大哲段,本曹回啓,雖出守經之意,是乃細閱其獄案是隱則,直歸之償命之科,殊非審克之道,以次律酌處爲良如敎。
刑曹啓目,因京畿前監司啓本,審理罪人抱川縣崔孝大獄事段,依前同推,陽城縣洪召史獄事段,合施惟輕之典,上裁,何如啓。傳曰,抱川囚推罪人崔孝大段,秋官議讞之意,雖在守法,是乃原其本情,合有參量之道,以次律酌處爲旀。陽城縣囚推罪人洪召史段,與媤叔炯洙,同力毆打是如可,元犯未定,炯洙徑斃,一人致死,二人償命,殊非欽恤之意兺不喩,炯洙未死之前,渠能爲慮老母,替當元犯者,猶可見秉彝之共得,以次律酌處爲良如敎。
刑曹啓目,因平安監司啓本,審理罪人平壤府高萬謙·高斗雲等獄事段,血袴之萬謙,當爲元犯,無贓之斗雲,當爲隨從,合有審理之道。義州府邊采江獄事段,依前同推。定州牧白福尙獄事段,相鬨旣非私事,致命又過辜限,一向加刑,恐非審克之道。寧遠郡林海星,義州府宋大京,渭原郡宋昌訥等獄事段,竝依前同推,何如啓。傳曰,依回啓施行爲旀。平安道平壤府囚推罪人高斗雲段,旣眞贓又無疑端,而滯囚至于今十九年者,雖因結末之判付而然,是乃到今欲待結末,結末無期,特爲放送爲旀。定州牧囚推罪人白福尙段,大抵法當信,而法文所載辜限日字,良中又逾五日是隱則,縱有如干傷處良置,不可違法置律是如乎?以次律酌處爲良如敎。
刑曹啓目,因江原監司啓本,審理罪人洪川縣具時奉·朴善生等獄事段,揮踢捽曳,俱是折項之明證,朴善生依前同推。平海郡黃師憲獄事段,道臣,雖以母子竝命爲言,參以情法,不可傅生,依前同推,何如啓。傳曰,洪川縣囚推罪人具時奉·朴善生等段,時奉雖曰先犯,是乃如其踢打要害之處,捽曳垂死之人,卽先犯時奉所未有之凶是隱則,論以首從之別,秋官覆奏,儘有意見,依此分付爲乎矣。時奉段,善生旣爲正犯,則一獄元無兩人償命之法,固當以加功照律,而本獄事猶未出場,姑爲停刑仍囚,以待結末爲旀。平海郡囚推罪人黃師憲段,論以法意,雖無可恕之道,而母子倂命,抑或爲從輕之一端,以次律酌處爲良如敎。
刑曹啓目,因黃海監司啓本,錄啓罪人豐川府李中阿只獄事段,實因殊欠明的,致命實涉疑晦,上裁敎是乎旀。遂安郡金石彬,安岳郡張時明,鳳山郡梁有彦·金才必,黃州牧尹太成,海州牧李宜蕃,谷山府閔成漢,載寧郡宋重旭等獄事段,竝依前同推。安岳郡李太已獄事段,姑爲仍囚,審理罪人文化縣孔德貴獄事段,道臣結辭,儘有意見,海州牧車福伊獄事段,道臣起疑,儘得獄情,竝上裁,何如啓。傳曰,依允。黃海道錄啓諸囚中,豐川府囚推罪人李中阿只段,依道啓施行爲乎矣。大抵中阿只,與其夫後徵,同時用手,卽地傷命是隱則,正犯之覈得,固已疑晦,而又於首從之別,不能詳愼擇執,致有此該曹之覆啓,當初完決,道臣難免率爾之責,該道臣罷職爲旀。海州牧囚推罪人李宜蕃段,觀其獄案,其手勢之至凶,情跡之絶悖,不可以尋常殺死之比,而況旀該檢官十分詳査,多少詞證,明白無疑是隱則,固宜登時正刑,以洩幽冤兺不喩,遐土此等頑悍之俗,尤不容循常處之是如乎?自本曹,分付該道臣,更加各別嚴訊取服,卽爲考覆親問後,具格登聞爲旀。載寧郡囚推罪人宋重旭段,屍親初不發告,干證又無其人,究厥獄情,極其䵝昧兺不喩,檢狀道啓以傷處收起等痕迹,闊狹淺深,爲被剌與自剌之別者,難保其必然是隱則,當此審克之日,合施罪疑之典,以次律酌處爲旀。至如審理罪人文化縣孔德貴,海州牧車福伊等段,證皆不明,情多可恕,竝以次律酌處爲良如敎。
己亥二月初一日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜間聖候,若何?上曰,一樣矣。上曰,惠慶宮進服一錢重人蔘粟米飮,一貼煎入。出榻敎國榮曰,元陵展謁,旣有命,而日字不遠,凡諸擧行,預有下敎,然後可以及矣。上曰,今春展謁以近陵者,特軫民弊而然,局內諸陵奉審,亦是當行之事,而又念弊端,今番亦不爲焉。凡係擧行之節,務從省約,出宮時,外方植炬置之,還宮時植炬,只令自晝停所待令。出傳敎國榮曰,如此則其爲除弊誠大矣。上曰,今番陵幸時,凡係役民之事,皆以儲置米會減事,分付。出傳敎仍命退,諸臣遂退出。
己亥二月初一日辰時,上御熙政堂。審理入侍時,領議政金尙喆,左議政徐命善,刑曹判書鄭好仁,參判李性源,參議李在學,行都承旨洪國榮,右承旨徐有防,假注書徐鼎修,記事官金勉柱·鄭東浚,以次進伏訖。尙喆曰,夜間聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。上曰,禮房承旨,馳詣永禧殿,同副承旨,馳詣文廟,奉審摘奸以來。出榻敎上曰,禮曹判書權噵,牌招察任。出榻敎命在學,讀奏洪忠道啓本。上曰,鎭川林得卜獄事,何如?命善曰,當初毆打,旣無緊要傷處,則決無卽地致命之理,再次鬪鬨,亦無明白看證,則亦不可偏信屍親之言,以此似彼,不無疑端矣。上曰,曹啓更査之論,誠有意見,此不可輕易決折矣。尙喆曰,聖敎誠然矣。上曰,瑞山鄭東治獄事,前後道臣,或以東治爲元犯,或以李倚國爲元犯,而其所論列,各有所據,卿等之意,以爲,何如?尙喆曰,東治,旣已先犯,則前道臣之以此爲元犯,亦有所據矣。國榮曰,東治雖曰先犯,而究其本,則指嗾而曳出者,倚國也,隨後而猛打者,倚國也。以此觀之,今道臣之以倚國爲元犯,亦不無意見矣。上曰,然則兩皆傅生,何如耶?國榮曰,殺人旣爲分明,則彼此間豈無元犯乎?尙喆·命善曰,本曹回啓,亦以東治爲元犯,則似不可輕易酌處矣。上曰,此獄事問於前道臣,則可以詳知矣。尙喆曰,然矣。上曰,前洪忠監司徐有隣入侍。出榻敎有隣,承命進伏,上曰,鄭東治獄事,卿意則以爲,何如?有隣曰,臣於待罪湖西時,詳知此獄顚末,而大抵李倚國,時年爲七十七歲,則有何氣力,能至打殺人命之境乎?且屍親所告,旣以東治爲元犯,而看證亦以被打於東治納供,則以臣愚見,東治之爲元犯,似無可疑之端矣。上曰,然則李倚國,參酌照律,似好矣。尙喆曰,旣有元犯,則李倚國,自當爲干犯矣。上曰,禮山元大哲獄事,屍帳傷處,旣不分明,則斷以殺人之律,有非審恤之意矣。卿等之意,何如?命善曰,道啓傅生之論,不無所据矣。命書判付曰,洪忠道鎭川縣囚推罪人林得卜段,其在愼獄之道,宜有更覈之擧,卽令道臣,親執詳査,追于登聞爲旀。瑞山縣囚推罪人鄭東治·李倚國等段,首從之分別,前後道臣意見各自不同,皆有所据是乃,觀其文案,參以覆啓,東治之爲元犯,別無可疑之端,東治段,依回啓使之依前同推爲旀,干犯李倚國段,亦令卽爲照律定配爲旀。禮山縣囚推罪人元大哲段,本曹回啓,雖出於守經之意是乃,細閱其獄案是隱則,直歸之償命之科,殊非審克之道,以次律酌處。在學,讀奏黃海道啓本。上曰,豐川李中阿只獄事,何如?尙喆曰,道臣雖已完決,而本曹之覆啓,亦有所據矣。上曰,本曹覆啓,以後徵爲元犯乎?性源曰,下手雖有先後,用力宜分緊歇,則後徵當爲正犯,而道臣經先決放,故臣曹以此覆啓矣。命善曰,元犯覈得,然後可以成獄矣。上曰,正犯旣已疑晦,則兩皆傅生,何如?命善曰,殺人固已分明,而正犯不爲覈得,則非但有違於獄體,亦非難愼之意也。尙喆曰,首從分別,姑未明白,則道臣之決放後徵,誠甚輕先矣。上曰,然矣。上曰,遂安金石彬,安岳張時明,文化朴世奉等獄事,閱其文案,究其情犯,萬無傅生之道矣。尙喆曰,此等殺獄,別無可疑之端矣。上曰,海州李宜蕃獄事,以其前後文案觀之,其下手之凶毒,設計之陰慘,有非尋常殺獄之比,如此凶獰之漢,其在懲勵之道,不可循常處之矣。尙喆曰,該檢官之覈得元犯,亦甚詳明矣。上曰,以其檢狀觀之,極爲明白矣。上曰,載寧宋重旭獄事,何如?屍親初不發告,詞證亦不明白,則其在愼恤之道,有難以此成獄矣。尙喆曰,此不過渠之夫妻私相爭鬪,而至於此境,原其心跡,似非故犯欲殺之意矣。上曰,文化孔德貴,海州車福伊等獄事,詞證旣不分明,情跡亦多可恕,道臣及本曹從輕之論,儘有所見矣。卿等之意,何如?命善曰,此等獄事,旣無明證,又無傷處,則姑從罪疑之典,不害爲審恤之道矣。命書判付曰,依允。黃海道錄啓諸囚中,豐川府囚推罪人李中阿只段,依道啓施行爲乎矣。大抵中阿只與其矣夫後徵,同時用手,卽地傷命是隱則,正犯之覈得,固已疑晦,而又於首從之別,不能詳愼擇執,致有此該曹之覆啓,當初完決,道臣難免率爾之責,該道臣罷職爲旀。海州牧囚推罪人李宜蕃段,觀此獄案,其手勢之至凶,情跡之絶悖,不可以尋常殺死之比,而況旀該檢官,十分詳査,多少詞證,明白無疑是隱則,固宜登時正刑,以洩幽冤兺不喩,遐土此等凶頑之習,尤不容循常處之是如乎?自本曹分付該道臣,更加各別嚴訊取服,卽爲考覆,親問後,具格式登聞爲旀。載寧郡囚推罪人宋重旭段,屍親初不發告,干證又無其人,究厥獄情,極其䵝昧兺不喩,檢狀道啓,以傷處收起等㾗跡之闊狹淺深,爲被刺與自刺之別者,難保其必然是隱則,當此審克之日,合施罪疑之典,以次律酌處爲旀。至如審理罪人文化縣孔德貴,海州牧車福伊等段,證皆不備,情多可恕,竝以次律酌處。在學,讀奏平安道啓本。上曰,平壤高斗雲獄事,以前後文案觀之,旣已高萬謙爲正犯,則斗雲,自當脫空,而至今滯囚者何也?性源曰,先朝癸未年判付,有仍囚待結末之敎,故至今見囚,似以此也。上命在學,更讀癸未年判付訖。上曰,以先朝判付觀之,蓋有血袴之萬謙,旣爲正犯,則無眞贓之斗雲,更無可論,而特以難愼之盛意,雖有此待結末之敎,至于今十九年,結末尙無期,則斗雲之一向滯囚,殊可矜惻矣。尙喆曰,其時雖有仍囚之敎,而結末至今無期,則使無贓物之斗雲,待無期限之結末,而空然囚置,誠可矜矣。上曰,旣有正犯,則斗雲,自在脫空之科,而道臣修啓,猶以隨從懸,何也?尙喆曰,此則道臣修啓,不無不察之失矣。有防曰,平安道審理啓本中,有血袴之萬謙,旣爲正犯,則無贓物之斗雲,自當脫空,而乃以隨從修啓者,難免不審之責,當該道臣推考,何如?上曰,依爲之。出擧條上曰,定州白福尙獄事,傷處之初不分明,致命之已過辜限,不無可恕之端,則其在欽恤之道,合施罪疑之律,卿等之意,何如?尙喆·命善曰,道臣及本曹從輕之論,誠爲的當矣。上曰,其餘義州邊江采,寧邊林海星,義州宋大京等獄事,別無可疑之端矣。尙喆等曰,然矣。命書判府曰,依回啓施行爲旀。平安道平壤府囚推罪人高斗雲段,旣無眞贓,又無疑端,而滯囚至于今十九年者,雖因結末之判付而然,是乃至今欲待結末,結末無期,特爲放送爲旀。定州牧囚推罪人白福尙段,大抵法當信,而法文所載辜限日字良中,又踰五日是隱則,縱有如干傷處良置,不可違法置律是如乎?以次律酌處。在學讀奏江原道啓本。上曰,洪川具時奉·朴善生等獄事,閱其文案,則用手先犯,雖曰時奉,踢項致傷,卽是善生,則善生之爲正犯,別無可疑,而屍親之必欲以時奉爲正犯者,特出於渠之私怨,則此不足取信矣。卿等之意,何如?尙喆曰,善生再踢,旣致傷命,則斷爲正犯,固無可論,故丙申年該曹覆啓,亦以善生爲元犯矣。上曰,丙申年該曹覆奏後,旣定其首從,則到今首從兩人,初不分揀,竝加刑訊者,此必其時自該曹發關時,不能明白指揮之致矣。命善曰,殺獄何等至重,而該曹擧行,若是矇然者,誠極可駭。尙喆曰,朴善生·具時奉獄案,丙申年,因道臣審理狀聞,其時秋堂,筵席覆奏,後旣以善生爲元犯,則時奉當爲隨從,而該曹發關之時,不能明白知委,本道道臣,亦不能往復擧行,致使首從兩罪人,至今竝加拷訊者,揆以獄體,俱難免不審之責,當該堂上罷職,前後道臣,竝從重推考,何如?上曰,依爲之。出擧條上曰,平海黃師憲獄事,究其罪犯,雖甚凶悍,而道啓中,一人之獄,母子竝命云者,參以情法,不無可恕之端矣。卿等之意,何如?尙喆曰,該曹覆啓,雖請同推,而母子竝命,亦甚可矜矣。命書判付曰,洪川縣囚推罪人具時奉·朴善生等段,時奉雖曰先犯是乃如,其踢打要害之處,捽曳垂死之人,卽先犯時奉所未有之凶是隱則,論以首從之別,秋官覆奏,儘有意見,依此分付爲乎矣。時奉段,善生旣爲正犯,則一獄元無兩人償命之法,固當以加功照律,而本獄事,猶未出場,姑爲停刑,仍囚以待結末爲旀。黃師憲段,論以法意,雖無可恕之道,而母子竝命,抑或爲從輕之一端,以次律酌處。在學讀奏京畿啓本。上曰,抱川崔孝大獄事,屍帳傷處旣指的,道臣論啓亦有意見,姑從惟輕之律,不害爲欽恤之道矣。卿等之意,何如?尙喆曰,閱其檢狀,原其本情,則不無可恕之端矣。命善曰,本曹覆啓,雖出於執法之意,而當此審理之日,姑從寬典,亦似好矣。上曰,檢狀懸錄之前後各殊,亦甚怪矣。尙喆曰,殺獄檢狀,何等嚴重,而崔孝大成獄之案,初檢,實因則以先病後打懸錄,覆檢則不得已以被打致死懸錄。三檢則以被傷致死懸錄,如此檢狀,皆違格式,其在重獄體徵後弊之道,不可置而不論,當該三邑檢官,竝拿問處之,雖以道臣言之,難免不能察飭之責,其時道臣罷職,何如?上曰,依爲之。出擧條上曰,陽城洪召史獄事,卿等之意,以爲,何如?尙喆曰,觀其獄案,原其情跡,則前後招辭,雖曰變幻,而揆以人情事,或固然矣。然獄體至重,下詢處之,何如?上曰,卿等各陳所見,可也。命善曰,領相之言,儘好矣。國榮曰,炯洙旣已致斃,則死者之冤,足可申矣。且洪召史之當初承款,爲慮老母之替當,末梢變辭,亦在炯洙之死後,則原其本情,亦可見秉彝之一端矣。上曰,卿等之言,是矣。揆以獄體,旣無二人償命之法,原其本情,亦見一端秉彝之性,以此以彼,不無可恕之道矣。好仁等曰,聖敎誠然矣。上曰,其徐陽智·李龍才等獄事,實因的實,詞證明白,俱無可疑之端矣。命書判付曰,抱川縣囚推罪人崔孝大段,秋官議讞之意,雖在執法是乃,原其本情,合有參量之道,以次律酌處爲旀。陽城縣囚推罪人洪召史段,與媤叔炯洙,同力毆打是如可,元犯未定,炯洙徑斃,一人致死,二人償命,殊非欽恤之意兺不喩,炯洙未死之前,渠能爲慮老母,替當元犯者,可見秉彝之共得,以次律酌處。在學讀奏刑曹啓目。上曰,鄭氣淳僞印之跡,旣不分明,則此不過盜踏之類,不可無參恕之道矣。卿等之意,何如?尙喆·命善曰,聖敎誠然矣。命書判付曰,京囚鄭氣淳段,究厥所犯,容有可恕,僞印之跡,未得明證,則直斷以僞造之律,殊非審克之道,以次律酌處。好仁曰,月三同推,法意甚重,而近來外邑,視若尋常,或不無例刑之弊。雖以今番審理見之,情節凶慘,更無可疑者,亦多抵賴延拖之類,甚非成獄償命之意。自臣曹,抄出其中情犯最重者,發關該道,使之各別刑訊,嚴加究覈,趁卽考覆,具格登聞之意,分付,何如?上曰,依爲之。出擧條命退,諸臣以次退出。
上在昌德宮。停常參·經筵。
自午時至申時,灑雨下雨,測雨器水深二分。
夜自一更至五更,灑雨下雨,測雨器水深一寸三分。
柳義養啓曰,大司憲金熤未肅拜,執義兪彦鏶,掌令金鍾厚在外,掌令洪明浩,持平宋樂·李夔,傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于李義弼曰,禮房承旨,馳詣社稷,奉審後,祭物·祭器看審,諸執事進排官,摘奸以來。
傳于柳義養曰,騎馬一匹立之,史官一員待命。
李義弼,以禮曹言啓曰,以陵幸取稟草記,當詣健元陵·穆陵·元陵,以旬前擇入事,命下矣。卽令日官推擇,則今二月初九日大吉,初十日又吉云,以何日擧行乎?敢稟。傳曰,以初九日擧行。
又以禮曹言啓曰,以永禧殿酌獻禮,取稟草記,以念後擇入事,命下矣。卽令日官推擇,則今二月二十一日,二十七日俱吉云,以何日擧行乎?敢稟。傳曰,以二十七日擧行。
又以禮曹言啓曰,今二月初三日,宗廟·永寧殿·景慕宮,春奉審時,永禧殿當爲一體擧行,而本殿內外有頉等處,同月初二日修改事,已爲啓下矣。更無執頉處,本殿奉審,不爲擧行之意,敢啓。傳曰,知道。
又以吏曹言啓曰,今此景慕宮春享祭初獻官,以前參贊李重祜塡差,而時無職名,令該曹,口傳付軍職,何如?傳曰,允。
兵曹口傳政事,副司直李重祜單付。
柳義養,以兵曹·都摠府言啓曰,今日中日試射時,內下弓四百三十張內,得中一百八十張,不中二百四十八張,而其中弓人崔泰崙·尹致殷所造弓二張,發射之際,反弦,不得試射之意,敢啓。傳曰,知道。
鄭民始,以兵曹言啓曰,健元陵·穆陵·元陵展謁,旬前擇入事,命下矣。以何營軍兵隨駕,何營軍兵留都,而隨駕馬步軍,幾番幾哨磨鍊乎?敢稟。傳曰,訓鍊都監·御營廳隨駕,禁衛營留都,馬兵四哨·禁軍四番步軍,依昨秋陵幸例擧行。
柳義養,以兵曹言啓曰,今番幸行時,步軍依昨秋陵幸時例,擧行事,命下矣。取考昨年秋前例,則訓局軍兵八哨爲前廂,禁·御兩營軍兵各二哨爲後廂矣。今番禁衛營,旣已留都,則只以御營廳軍兵二哨,磨鍊後廂,甚爲單薄,御營廳,全屬後廂磨鍊,何如?傳曰,允。
又以兵曹言啓曰,今二月初九日,健元陵·穆陵·元陵擧動時,問安各差備入把本曹驛馬及京畿·洪忠·江原·黃海四道,驛馬補把之數,依例磨鍊,別單書入,而各其監營,定差使員,同月初七日京中逢點事,各道監司處,撥馬知委,司僕寺添補京畿驛馬,則從本寺啓下數,直爲入把之意,分付,何如?傳曰,允。
又以義禁府言啓曰,果川前縣監林濬浩,拿問嚴處事,傳旨啓下矣。林濬浩,下去洪忠道連山地云,依例發遣府羅將,拿來,何如?傳曰,允。
又以刑曹言啓曰,京囚罪人鄭氣淳,以次律酌處事,命下矣。依傳敎,取考律文,則盜用印信者,杖一百,流三千里,罪人鄭氣淳,依律文,流三千里,定配於咸鏡道吉州牧,所當決杖發配,而適値齋戒,不得決杖,又因特敎,留門出送,故纔已出付畿營,過齋後,令道臣,決杖押送之意,敢啓。傳曰,知道。
己亥二月初二日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜來聖候,若何?上曰,一樣矣。上曰,惠慶宮進服,一錢重人蔘粟米飮一貼,煎入。出榻敎國榮曰,今番審理文書,合爲四十八度,而以特敎傅生者,爲七人,其餘酌處者,亦皆得當,聖上好生之德,欽恤之意,雖遐方至愚之氓,亦必有感動之心矣。上曰,皆當其罪而果無冤者乎?國榮曰,八道庶獄,親閱文案,一時審理,乃初有之擧,而盡其審恤,得其平當,誰有冤者乎?上曰,元陵當親祭,儀曹知悉。出傳敎仍命退,諸臣遂退出。
己亥二月初二日午時,上御誠正閣。左承旨入侍時,行左承旨鄭民始,假注書李信祜,記事官徐龍輔·鄭東浚,以次進伏訖。上曰,海州判官吳在文誰也?民始曰,古學士吳達濟之後也。上曰,其殺獄文案,甚詳密,極可嘉矣。民始曰,其人本自詳明,故然矣。上曰,徐命膺之疏,卿其見之乎?民始曰,見之矣。上曰,其結語,卿以爲如何?守禦廳十餘萬逋欠充捧然後,始可議其罷不罷也。民始曰,雖罷守禦廳,若出廣州留守,則反似無益矣。上曰,旣有府尹,而又出留守,則必多其弊,故從前存革之迄無定制,良有以也。仍命退,諸臣遂退出。
上在昌德宮。停常參·經筵。
柳義養啓曰,大司憲金熤未肅拜,執義兪彦鏶,掌令金鍾厚在外,掌令洪明浩,持平宋樂·李夔傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
鄭民始,以都摠府言啓曰,今日入直宣傳官武兼及有廳軍士,當爲中日習射,而毓祥宮春享祭齋戒相値,不得爲之之意,敢啓。傳曰,知道。
李義弼,以禮曹言啓曰,頃因忠義衛李彦儒所懷,濬源殿香祝陪往時,所經各邑,鋪陳凡節,不謹擧行,令該曹稟處事,啓下矣。先朝甲申年,慶基殿·濬源殿·莊陵·長寧殿香祝,以官員陪往事,定式後,長寧殿香祝,則鋪陳等節,各邑擧行,而非但濬源殿不爲待令,至於肇慶廟·慶基殿·莊陵,亦因循至今,不爲擧行。莫重香祝,京外宜無異同,肇慶廟·慶基殿·濬源殿·莊陵,香祝所經各邑,鋪陳等節,依例一體擧行事,分付各該道道臣,何如?傳曰,允。
己亥二月初三日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜間聖候,若何?上曰,一樣矣。上曰,惠慶宮進服,一錢重人蔘粟米飮一貼,煎入出榻敎,上曰,丙申秋陵幸時,瑞蔥臺及內調馬,皆爲之乎?國榮曰,果爲之,而昨年隨駕兩營軍兵,自內施賞,今番亦當用此例乎?上曰,然矣。斥候把守等軍,皆鄕軍,而其齎糧之弊,甚可矜,從略分排,則好矣。仍命退,諸臣遂退出。
上在昌德宮。停常參·經筵。
柳義養啓曰,大司憲未差,執義兪彦鏶,掌令金鍾厚在外,掌令洪明浩,持平洪樂,傳旨未下,一員未差,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
吏曹口傳政事,李匡運爲慶興府使。
李義弼,以弘文館言啓曰,本館下番副修撰臣吳大益,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
宋煥億,以禮曹言啓曰,觀察使·節度使薦,正月內當爲議薦,而堂上有故,不得爲之之意,敢啓。傳曰,知道。
柳義養,以兵曹言啓曰,今此陵幸時,侍衛及領軍之將,當爲備員,而內禁衛將一窠,五衛將二窠,未差。羽林衛將李弘遠前任洪州營將,五衛將李漸運前任全州營將,李健秀前任安東營將,柳大源前任慶州營將,俱在任所,未及上來,竝改差與未差之代,一體口傳差出,以爲備員,侍衛·領軍之地,何如?傳曰,允。
鄭民始,以備邊司言啓曰,卽見平安監司金鍾秀狀啓謄報,則回還謝恩正使河恩君垙,行到肅川地,意外卒逝矣。凡諸治喪護送等節,令道臣各別嚴飭擧行,喪柩上來時,所經各道擔軍,依例題給之意,一體分付,何如?傳曰,允。
柳義養,以御營廳言啓曰,本廳千摠李壽鵬,身病甚重,勢難察任,改差,何如?傳曰,允。
宋煥億,以漢城府言啓曰,因祭酒宋德相所奏,中外勸婚之政,劃卽擧行事,命下矣。分付五部,搜訪坊曲男女過時未婚之類,一一抄出,別單書入,令該廳,照例擧行,何如?傳曰,允。
又以議政府司錄,以領·左相意啓曰,政府例於歲首,議薦觀察使·節度使可合人,而西壁有故,限內不得議薦之意,敢啓。傳曰,知道。
柳義養,以義禁府言啓曰,醴泉前郡守鄭東藎,拿問處之事,傳旨啓下矣。鄭東藎,前以他罪,徒配於洪忠道鎭川縣,依例發遣府羅將,拿來,何如?傳曰,允。
又以義禁府言啓曰,成均館典籍朴師爀遠地定配事,承傳啓下矣。朴師爀全羅道康津縣定配,而以承傳內辭意,具罪目,依例發遣府羅將,押送配所,何如?傳曰,允。
己亥二月初四日卯時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜間聖候,若何?上曰,一樣矣。上曰,惠慶宮進服,一錢重人蔘粟米飮一貼,煎入。出榻敎上曰,今日瑞蔥臺試射,有侵夜之慮,卿須豫退,使之整齊於靑陽門外,可也。諸臣遂退出。
己亥二月初四日辰時,上御瑞蔥臺。陵幸內試射入侍時,行都承旨洪國榮,行左承旨鄭民始,假注書李信祜,記事官金勉柱·鄭東浚,以次進伏訖。上曰,司僕一二提調入侍。出榻敎司僕都提調左議政徐命善,二提調行兵曹判書李徽之進伏。上曰,今日騎軍調馬,兵判進去時,不納命召,仍佩往來,初不入稟,大失事體矣。徽之曰,專昧規例,率爾往來,臣誠惶恐,不知所對。國榮曰,兵判非知而不稟,乃不知而然也,合有容恕之道矣。上曰,卿言亦是矣。命善曰,實錄堂郞之多數差下者,蓋欲其纂修之速就,而經年開局,汗靑無期,誠可悶矣。堂郞中,或有帶詞訟者,或有移拜臺職者,每以此爲懸頉之一端,而詞訟則雖曰劇務,有時坐衙,轉赴史局,少無相妨之慮。此後則入啓單子,毋敢以本司書進爲頉事申飭。臺職則事體自別,雖不敢直請許遞,而筵稟或草記變通,古例可據,近來亦有已行者矣。至於兵判,乃是侍衛之任,勢難往來於稍遠之地,故編役自多不實之歎,今若別爲開局於雲觀,早進晩退,專意擧行,則不害爲兩便之道,以此分付爲宜。郞廳鄭志儉,方在罷散中,依例口傳權付軍職,冠帶常仕,何如?上曰,依爲之。況今春煦漸長,政宜專意纂修之時,依卿所奏,申飭爲之,旣有古例及近例,堂郞中時任臺諫,本職許遞,可也。出擧條命善曰,慶興爲北關之嚴歉處,方當設賑之時,新府使,不可不另擇以送,且交符甚急,有難遲待。開政令該曹,口傳差出,待下批卽爲辭朝,何如?上曰,依爲之。出擧條李徽之曰,陵幸回鑾時,隨駕軍兵犒饋,依近例,以乾犒饋擧行乎?敢稟。上曰,依爲之。出擧條上曰,瑞蔥臺陵幸內試射時,駕前別抄閑良李仁喆,柳葉箭一巡四中,駕後禁軍閑良南允尙,柳葉箭一巡三中四分,駕前別抄閑良李雲澤,駕後禁軍閑良尹擎國,宿衛所別武士閑良盧興集,騎芻一巡三中,武藝別監鄭道寬,片箭一巡邊二中,竝依例直赴殿試,駕前別抄出身金錫福,騎芻一巡邊三中,駕後禁軍李炡一,片箭一巡二中,竝依例加資。出傳敎上曰,內試射頒賞時,賞格物種,已承受人處,奪取更頒,咫尺帳前,欺罔之罪,旣已綻露。當該弓房中官,令該府,分輕重照律嚴處,當該司鑰,亦令該曹,從重科治。出傳敎頒賞訖,上由宜春門還內,諸臣遂退。
上在昌德宮。停常參·經筵。
柳義養啓曰,合辭方張之時,兩司無詣臺之員,除在外·傳旨未下外,未肅拜呈告人員,竝卽牌招,何如?傳曰,允。
柳義養啓曰,大司憲未差,執義兪彦鏶,掌令金鍾厚在外,掌令洪明浩,持平宋樂傳旨未下,一員未差,今日以監察茶時之意,敢啓。傳曰,知道。
傳于洪國榮曰,都承旨入侍。
柳義養啓曰,今己亥年,京外守令薦擧單子一百十七張,邊將薦擧單子四十九張,依例捧入,而應薦不薦人,令該曹,察推,何如?傳曰,允。
兵曹口傳政事,以洪宅夏爲內禁衛將,黃命耇爲羽林衛將,鄭彦衡·李章漢·黃泰彦·金衡柱·李玹重,爲五衛將。
李義弼,以吏〈曹〉言啓曰,今此各陵告由祭,典祀官兼大祝,皆以侍從塡差,而時無職名人員,令該曹,口傳付軍職,何如?傳曰,允。
兵曹口傳政事,以鄭志儉爲副司果。
李義弼,以吏曹言啓曰,今此風雲雷雨祭初獻官,以前大司憲金熤塡差,而時無職名,令該曹,口傳付軍職,何如?傳曰,允。
又以宗親府假郞廳,以有司堂上意啓曰,今此健元陵幸行時,宗臣十二員,例以每品隨駕,而摠管及老病·在喪·罷散,除只是七員,以此數依近年例,隨駕之意,敢啓。傳曰,知道。
鄭民始,以司僕寺官員,以一二提調意啓曰,今此健元陵·穆陵·元陵,展謁敎是時,各差備入把馬,依例磨鍊,別單書入,而其中驛馬,則令兵曹,知委各驛,使之直爲入把,何如?傳曰,允。
李義弼,以兵曹言啓曰,今此行幸時,交龍旗,豫爲調習矣,今亦依前例,旗與竹,出郊外試習之意,敢啓。傳曰,知道。
又以訓鍊都監言啓曰,依下敎,本局未受賞攔後軍一百六十七名等處,各布一疋式,施賞之意,敢啓。傳曰,知道。
又以御營廳言啓曰,依下敎,本廳未受賞攔後軍一百十七名等處,各布一疋式,施賞之意,敢啓。傳曰,知道。
己亥二月初五日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜來稍寒,聖候,若何?上曰,一樣矣。上曰,惠慶宮進服,一錢重人蔘粟米飮一貼,煎入。出榻敎國榮曰,景慕宮春享,旣命攝儀,則以親押磨鍊事,甚怪矣。上曰,今日始見雲劍單子而問之,則果是中官做錯之致,而該房之不爲更稟,直入雲劍單子,亦甚矇然矣。大抵近來,彌縫成習,欲置而不問,則事皆誤矣,欲爲提飭,則有下行之嫌,豈不悶哉?仍命退,諸臣遂退出。
上在昌德宮。停常參·經筵。
柳義養啓曰,大司憲未差,執義兪彦鏶,掌令金鍾厚在外,掌令洪明浩,持平宋樂傳旨未下,一員未差,今日以監察茶時之意,敢啓。傳曰,知道。
傳于洪國榮曰,都承旨入侍。
鄭民始,以都摠府言啓曰,今日入直宣傳官·武兼及有廳軍士,當爲中日習射,而國忌齋戒相値,不得爲之之意,敢啓。傳曰,知道。
李義弼啓曰,元陵親祭祭文,當爲製進,藝文提學黃景源,待明朝牌招,何如?傳曰,允。
又啓曰,監察十三員內,六員未署經,一員未差,今此陵幸親祭時及各陵攝行祭時,無以推移分排,未署經監察,依例署前行公,何如?傳曰,允。
備忘記,奉朝賀禮葬小方床,以奉朝賀遣意不受云,勿爲事,分付內需司。
傳于鄭民始曰,判府事留待。
又傳于曰,判府事入侍。
傳于李義弼曰,京畿監司入侍。
又傳于曰,陵行在近,摠管口傳差出。
兵曹口傳政事,以安昌君燝爲都摠管,吳載純爲副摠管,金熤爲副司直,沈命德·李夔·申應淵·呂萬永·李濟萬·尹長烈·沈樂洙·沈墣爲副司果。
傳于柳義養曰,初十日次對,進定於再明日。
鄭民始,以禁衛營言啓曰,依下敎,本營未受賞攔後軍二十一名等處,各賞布一疋式,施賞之意,敢啓。傳曰,知道。
又以兵曹言啓曰,今此幸行時,今二月十一日,闕內入直訓鍊都監局別將·把摠·哨官,內三廳將·守門將,建陽門入直,禁衛營把摠,宿衛所入直哨官等番單子,每中日啓下,趁期替直。今番則動駕相値,不得入啓受點,依昨年元陵幸行時例,回鑾翌日,入啓受點替直,巡將監軍,以初八日受點人員,初九日至仍察之意,敢啓。傳曰,知道。
又以兵曹言啓曰,今此幸行時,侍衛禁軍,不可不點擇以行矣,各番禁軍中,新受馬及病蹇不能致遠之類,依舊例,今初八日,推移替直,何如?傳曰,允。
判中樞府事徐命膺疏曰,伏以臣於頃者,以受符入侍也,天語鄭重,諭之以收拾敗局。自顧迂拙,無望承當,而恩命不可孤,退考本廳事例與儲蓄,則內營之所管轄有二,卽戶房所也,管餉所也。然戶房所之四萬五千餘兩,初非稅入,乃是前後守禦使交遞時所別備者,而或因債貸之未捧,或因軍官廳文書廳之賣買,盡數消融,只餘前前守禦使之所別備一萬兩。然亦必消融於數年之內,則是本廳無戶房矣。管餉所之十萬七千餘兩,亦非稅入,乃是戶曹·惠廳,貸用本廳米,以錢還報者,而自本廳,逐年貿米,以送南漢,俾足元數,然或因貿米未收,或因給債未捧,而多遺在民間,目下留庫,只是三十兩零,則是本廳無管餉矣。蓋無源之水,蓄積雖富,日久乾涸,乃勢之必至者也。唯屯稅錢四千兩零,米二千一百六十石零,屯雜穀五百九十石,以其每年歲入也,而依舊尙在,僅可粉飾於支費。然標額之多寡,前後逈異,豐歉之歲入,盈縮無常,且有經用外不虞之需,亦必取資於稅入,故凡諸支費,每患引用。若當舊捧已盡,新捧未到之時,不得不稱貸義僧錢,爲之彌縫,而及其義僧錢之輸送也,又復東貸西乞,艱辛拮据。譬如貧窶之家,出債償債,不數年,而所負伍倍於所償,則是本廳無抒軸矣。若夫南漢外營,比內營,其弊抑又甚焉。曾在先朝,爲將士支放之不足也,劃給餉穀五千石,糶糴取耗,以補不足,比年以來,因歲歉停捧,所謂五千石,折而又折,今其餘八百石零。於是私貸山城別庫米,沾漑其耗,得以支放,然別庫米若縮,且將何以爲計乎?又如營庫錢萬餘兩之債貸城內各廳者,固出於優恤將士之美意,然錢入民手,年久則弊滋,咸興之無依錢,海西之償債庫,其已事可監。而至若保恤庫四千兩之債,留其本錢,取其利殖,以二百兩歲送留營,爲軍校衣資之費,以四百兩歲送城機庫,爲城廨修補之費。然以城中若干民戶,歲收近二萬兩債息,其勢自成强弩之末,未能一一準捧,故城堞之頹圮,公廨之傾側,卒以財力之不敷,大不堅緻,今未免爲不完之城。議者,或以爲,罷城機合留營,可省冗費,庶補修葺,然此亦不得已之論,而姑擧大綱,亦見其朝夕難支之形,則是本廳,有外營之名,而無外營之實矣。大抵本廳,百有餘年之間,存罷無常。肅宗癸亥,先正臣文正公宋時烈,建白筵席,請罷守禦使,以廣州府尹,陞爲留守,其後庚午年間,權大運·睦來善等,陳達復舊,式至先朝,又乍罷旋復,方其自移鎭還鎭之時,權宜立制。苟爲目前之計,凡百經用,未能量出爲入,存嬴餘備不虞。夫軍營之制,雖爲千萬年不拔之計,猶懼其不支數百年,況於目前之計乎?是以數十年之後,百弊蝟毛,今至於莫可收拾之境。當此之時,誠宜別揀才智,大加更張,然後方可使旌旗變彩,爲經遠要久之圖,而乃以臣之朽鈍無能者,充位備數,臣誠不知其何說也。臣於國事,旣以赴湯蹈火自期,則苟有可以釐改者,庸敢有一毫規免之意,而受任旬月,蚤夜思度,以臣力量,萬無收拾之望。古語曰,己雖無能,若讓與有能者而成功,則其功猶己功也,臣雖無似,亦奉敎於君子矣。且臣自昨秋,忽得右臂不仁之症,三冬鍼灸,尙未見效,以此病狀,尤無從事鞾袴之路,玆敢據實控籲於天地父母之下。伏乞亟遞臣守禦使之任,回授幹事之人,俾戎政無闕,私分粗安,千萬幸甚。答曰,省疏具悉。見卿疏辭,本廳事,可謂寒心矣。敗局蘇瘼,政須如卿已鍊之手,卿其勿辭,期思革弊。
副校理李泰永疏曰,伏以臣庸騃譾劣,百無肖似,而忝叨經幄,久據論思之列,細檢前後,了蔑絲毫之補,瘡疣層生,惶愧徒積。夙宵一念,只有集木之懼,實無措躬之所,而一段忠赤,根於天性,憂國之誠,銷鑠不得,玆敢瀝血而陳之,庶冀聖明之垂察焉。嗚呼,今日之國勢,可謂岌岌乎殆哉。語其可憂,固非一二,而若臣之所大憂,則別有繞壁而不能已者。歲饑民困,固是深憂,而臣則謂獨屬細故,風移俗易,固是急務,而臣則曰猶屬餘事。最是君讎未除,國賊自在,三綱淪而人不得爲人,九法斁而國不可爲國,凡今之憂,孰有甚於此者乎?顧今人心之日益陷溺,國步之日益艱危,莫不由於亂本賊魁之尙貸王章也。嘻嘻痛矣,鄭妻貫盈之惡,龜柱窮極之罪,實亦聖明之所鑑燭,而卿士言之,三司爭之,國人讎之,末乃儒賢之造朝,首陳沐浴之第一義,則其不容於擧國之誅,誠可驗人心之合於天理矣。以殿下高明之聖學,已審天下之公好惡,而處此彰著之劇賊,尙屈古今之大經法,四載合辭之請,將歸於虛文,三尺至嚴之律,終奪於私恩,上下相持,忸安成習,朝象漸弛於必討之義,人情易忽於共戴之羞。若此不已,將至於人焉而隣於夷狄,國焉而阽於危亡,此臣所以腐心而痛骨者也。至於福·瑩·相·集,黨逆背國之凶,其餘釁犯附麗之類,罔非輿情之所難貰,王法之所難撓,亦宜竝允合啓之爭,少洩神人之憤,而首尾屢歲,一向靳持,凡係懲討,事無大小,無一之施,俾斯世臣民,皆陷於無君無倫之域者,此豈聖心之所可忍,王政之所可有哉?噫,從古亂逆之變,莫甚於辛壬,而其本則始於論議之岐異,終爲忠逆之根柢,其爲國家之禍亂,世道之變怪。凡幾歲月,而尙有忠良效節之臣,明於君臣之分,嚴於懲討之義,善惡旣判,薰蕕不混,屈伸屢變,義理益闡,遂致我先大王五十年建極之治矣。然不能窮治於辛壬,而有戊申,不能窮治於戊申,而有乙亥,此已然之跡也。今也則惡逆之凶,有浮於辛壬,而醞釀之跡,有殊於往昔,禍萌非由於色目,凶圖專出於利慾。地若燕越,而合勢於晷刻之間,趣似酸鹹,而相濟以鬼蜮之情,端倪莫測,根蒂轉固,殆若急流之難防,蔓草之難圖矣。向非我殿下,奮發乾剛,扶樹人紀,天討略行於雷霆,國是大明於日星,則擧一世橫目之倫,幾不免禽獸之歸矣,何幸明義一部,昭揭八域,如夜得燭,如眇得視。凡今日頂天履地,北面於殿下者,莫不明目張瞻,殫誠戮力,雖使嚮之情似骨肉,親結瓜葛者,其宜視同蛇虺之當避,擧懷鷹鸇之是逐,此箇大義,直建天地而不悖者也。誠如醫家所云在肉則割,在指則絶,各自斥遠,惟恐襯近,交相淬勵,益嚴隄防,爭期偕至大道,咸囿聖化,則此可以上爲國家世道之幸,下爲臣民身家之福矣。苟或不然,如有一分牽攣,着在肚裏,是謂護逆,亦逆耳,粗具秉彝之衷者,揆之以天理人情,豈有是哉?然而邦憲久屈,巨慝猶在,比如鋤草而不去其根,防流而不塞其源,不知不覺之中,漏網亦多,一年二年之內,窩窟未破,往往梟獍之往未悛,鬼魅之計或售,斷斷此理,亦可驗於量·翼·諸凶之復出矣。顧今朝廷之上,濡忍成風,臺省之端,謄傳爲事,防限漸疎,名義益壞,嗚呼,此曷故也?臣固知我殿下包荒之德,不欲源流之窮治,而人君體天之道,御世之規,大寒必在於春夏長養之餘,雨露必參以霜雪振肅之威,故王政之行,一如歲功之成,其不可以偏廢也,明矣。以此而視,今之撓公法而貸劇賊,其爲天道之乖,邦政之失,當如何哉?此莫非如臣不忠,苟玷三司,不能沬血碎首,冀回天心。一日二日,經年經歲,三綱幾淪,九法已斁,將不知稅駕之所矣,因是玩愒,不思奮勵,則不惟王章無可伸之時,國賊無可誅之日矣。抑恐許多怨國之徒,未盡革心,潛滋暗長,投間抵隙,復萌禍亂之機也,此臣所以腐心痛骨,繞壁而不能自已者也。伏願殿下,淵然深思,赫然改圖,廓揮乾斷,夬正邦刑,使人心轉安,國勢益鞏焉。抑臣又有事關嚴防,不容泯默,敢此尾陳焉。金鍾正,卽一宵小之輩耳,職遍淸要,秩躋崇高,莫非出於晦賊之吹噓,而曾在騎曹之日,爲結謙賊之歡,靑坡驛田,私自換給,已無忌憚,而及判金吾也,泰淵移配之地,定以蝟島,自遠取近,顯有顧惜之意。其時薄勘,止於問備,罪狀已著,物情尙駭,今不可以銓曹之一時停望,贖其負犯。臣請金鍾正,亟收爵秩,仍命放逐焉。李基敬,本以微匹之類,假托經述之名,諂附權貴,濫致華顯,以啓禧之血黨,爲世之指目久矣。及至趾·述輩伏法之後,渠宜自訟縮伏,知所戒懼,而不此之爲,募聚學從,眩惑鄕人,蹤跡陰譎,物論憤激,前年憲臣之疏,略已論之矣。且伏聞托婚量海,爲便從遊,買田占舍,將欲移居於湖中之地,旋因量賊之就辟,雖卽中止,傳說狼藉,莫不痛惋。如此奸詭之輩,盤居南土,煽亂人心,實有無窮之憂,臣謂李基敬,亟施竄配之典,宜矣。李惠輔,卽觀源之父,啓能之親査而死友也。行己鄙悖,爲世棄斥,於渠卽是薄過,能賊伏法之後,固當屛跡深蟄,不敢以平人自居,而偃處城闉,略無顧忌。此等之類,不可以人微職卑,置而勿論,臣謂李惠輔,竝施屛裔之律,斷不可已也。臣無任屛營祈懇之至。答曰,省疏具悉。首陳討逆事,當留意。金鍾正事,過矣,李基敬·李惠輔事,依施。
己亥二日初六日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,今夜又寒,聖候,若何?上曰,少有積氣,不得穩睡,可悶矣。國榮曰,當此換節之時,易爲失攝,而幸行不遠,尤恐添損,善加調護焉。上曰,惠慶宮進服,一錢重人蔘粟米飮一貼,煎入。出榻敎仍命退,諸臣遂退出。
己亥二月初六日巳時,上御誠正閣。判府事入侍時,判府事鄭弘淳,行左承旨鄭民始,假注書徐鼎修,記事官金勉柱·鄭東浚,以次進伏訖。弘淳曰,歲新後,今始登筵,伏未知其間,聖體,若何?上曰,一樣矣。弘淳曰,王大妃殿氣候,何如?上曰,一樣矣。弘淳曰,惠慶宮氣候,何如?上曰,僅僅支安矣。上曰,橫逆之來,人固不免,而豈有如卿所遭之甚者乎?入言之過中,予已洞悉,不必更提,而蓋其噴薄凌踏,無復餘地,此可見世道之乖張,人心之不淑,而若此不已,則將至於紀綱不立,朝廷不尊,是不但卿一身之不幸,抑亦朝家之不幸。然自反而縮,則所失在彼,於卿何有?物來順應,固是處變之道,則一時橫逆,何必過自引咎乎?弘淳曰,臣行己無似,釁尤山積,自速人言,合被邦刑,而特蒙山藪之恩,曲貸鈇鉞之誅,臣感激惶恧,不知所達矣。第臣罪犯,一則欺君,一則臓汚,有一於此,固已人臣之極罪,況兼此數者乎?臣之一身僇辱,固不敢恤,而臣所自悼者,臣受恩罔極,致位三事,立朝數十年,曾無一毫之報效,徒緣臣一介之身,使國體隳損,朝著羞辱,言念及此,寧欲鑽地而不得矣。以此情勢,萬無抗顔人世,復起爲人之望,故前後恩召,一味違逋。且緣賤疾危劇,容貌醜陋,遲延盤礴,今始登筵,臣罪至此,尤切惶蹙。伏望斥退臣身,以謝人言,以勵臣分,無使朝廷,重貽羞辱焉。上曰,過矣。病患近來,何如?弘淳曰,近則比前少減,而尙未快差。陵幸在近,而賤疾如此,雖欲自力陪從,而以今所見,其勢末由,下情益不勝惶悶矣。上曰,其間善爲調理,則一時所患,豈無遄復之休乎?命弘淳先退。命書傳敎曰,禮房承旨,馳詣景慕宮,奉審摘奸以來。以京畿檢官拿處傳旨,命書傳敎曰,安東旣是設賑之邑,且前任他邑時事,待麥秋畢賑後,拿處事,分付該府。命退,諸臣以次退出。
己亥二月初六日酉時,上御誠正閣。京畿監司入侍時,京畿監司鄭一祥,右副承旨柳義養,假注書徐鼎修,記事官金勉柱·鄭東浚,以次進伏訖。上曰,畿伯進前。一祥進前俯伏。上曰,道內設賑之邑,爲幾何?一祥曰,五邑矣。上曰,畿邑歉荒,不至如嶺·湖之甚乎?一祥曰,列邑受災,雖有淺深之不同,而其中尤甚處,則目今遑遑之狀,不下於兩南矣。上曰,方今春窮轉甚,麥登尙遠,蔀屋殘民,想不聊生,念之及此,玉食靡甘。設賑諸邑,果皆着意擧行,不至有名無實之患否?一祥曰,聞設賑諸邑,擧皆着實爲之云矣。上曰,自巡營頻頻申飭,使許多饑民,得免捐瘠流離之患,可也。一祥曰,歲前則或有流散之民,而開春後,次次還集,庶有安接之望,而第以列邑穀簿之不足,今春分還,亦未遍及云,是可悶矣。上曰,民還若不足,則雖傾囷倒廩,有何不可乎?一祥曰,此在朝家之處分,而亦豈至於傾庫盡分之境乎?上曰,今番陵幸時,民邑弊端,想必不少矣。一祥曰,旣以儲置米會減,故民弊不至大段矣。上曰,朝家以優恤之意,雖有會減之例,安知無中間消融,實惠未究之患乎?一祥曰,朝家申飭,不啻絶嚴,則在下奉行,豈敢汎忽乎?上曰,橋梁修築之時,必不無憑公營私之弊矣。一祥曰,往往不無此弊,故臣亦嚴加禁斷矣。上曰,陵幸時,如有科外徵斂,爲弊民間者,卿其另加申飭,一一廉察,小則自斷,大則狀聞,可也。命一祥先退。命書傳敎曰,動駕前連値齋戒,禁府滯囚可悶。明日開坐,其中事理重者,皆以口招捧入事,分付。命退,諸臣以次退出。
上在昌德宮。停常參·經筵。
午時未時,日暈。
柳義養啓曰,大司憲未差,執義兪彦鏶,掌令金鍾厚在外,掌令洪明浩,持平宋樂,傳旨未下,一員未差,今日以監察茶時之意,敢啓。傳曰,知道。
傳于洪國榮曰,都承旨入侍。
傳于宋煥億曰,同副承旨入侍。
傳于李義弼曰,使臣入侍。
副使尹坊,書狀鄭宇淳,依下敎來待矣。傳于宋煥億曰,入侍。
今此陵幸時,何大臣留都乎?敢稟。傳于鄭民始曰,鄭領敦寧留都。
傳于宋煥億曰,坐直承旨,持公事入侍。
以掌令洪明浩,持平宋樂·李夔,正言柳孟養·安廷玹,牌不進罷職傳旨,傳于柳義養曰,只推。
備忘記,外邑軍兵調發也,以發兵符,左隻花押牙標一圓,齎傳於監·兵使處,合其符契其標,審知其無疑然後,始乃就旨,所以重軍制也,防奸僞也。是以七道兩都,多小大發兵,莫不皆然,獨此守·摠兩營,雖領束伍及牙兵,而凡於調發,不待符標,只以一張公文徵召,此蓋兩帥所佩,有密符而無兵符之致也,事之無義,莫甚於此。昨年,以此事有所丁寧提敎於該帥,伊時,至以信箭與標信,傳于該師,使之準此發兵,因作定式矣。又於今番徵發,復循前套,該廳則謂以無文跡,該曹則諉之無前例,到今不得不費予辭敎,然後庶可行之,此後兩廳發兵,必以標信信箭爲準事,分付。且不以兵符,而以信箭出送者,聞兩帥兵符,頃年入鎭時,已焚之云,旣灰之符,未更造之前,不可無代用者也,竝以此意,知悉事,亦爲分付。
宋煥億,以戶曹言啓曰,觀察使·節度使薦,例於歲首擧行,而堂上有故,限內不得爲之之意,敢啓。傳曰,知道。
鄭民始,以兵曹言啓曰,駕後禁軍,韓鎭殷,決棍十度後,汰去之意,敢啓。傳曰,知道。
徐有防,以工曹言啓曰,觀察使·節度使薦,每於歲首擧行,而堂上有故,限內不得爲之之意,敢啓。傳曰,知道。
鄭民始,以訓鍊都監言啓曰,今二月初九日元陵幸行時,建陽門西營入直禁衛軍兵,東營入直御營軍兵,依前例,令訓鍊都監餘軍,前期一日替代,還宮後,還入直事,自兵曹,節目啓下矣。建陽門軍五十七名,哨官朴弼瑞,銅龍門軍五十七名,把摠具世元,西營軍四十名,哨官金成彬,東營軍五十名,哨官趙常翼,率領,與禁·御兩營軍兵替代,而待宿衛所令箭擧行,還宮後替直之意,敢啓。傳曰,知道。
鄭民始,以禁衛營言啓曰,今二月初九日,元陵幸行時,建陽·銅龍兩門及西營入直軍兵,依節目,以訓鍊都監餘軍,前期替代,仍赴留都陣事,以宿衛所令箭擧行,而還宮後,還爲替直之意,敢啓。傳曰,知道。
又以御營廳言啓曰,今二月初九日,元陵幸行時,東營入直步軍,以訓局餘軍,前期一日替代事,自兵曹,節目啓下矣。今初八日,待宿衛所令箭替代,而還宮後,還爲替直之意,敢啓。傳曰,知道。
柳義養,以義禁府言啓曰,都會官恩津縣監申韺,拿處事,傳旨啓下矣。申韺,時在任所云,依例發遣府羅將,拿來,何如?傳曰,待待命拿囚。
又以刑曹言啓曰,觀察使·節度使薦,每於歲首擧行,而堂上有故,限內不得爲之之意,敢啓。傳曰,知道。
工曹參議金亮行疏曰,伏以臣於再昨年,伏蒙聖恩,許遞春官職名,臣自是以來,安意調病,而瞻望宸極,祗切感祝之私。不料玆者,伏奉敎旨,復以臣爲工曹參議兼經筵官,繼而近侍臨宣別諭,旬日之間,異恩稠疊,臣誠驚惶,靡所容措。水部雖曰閑局,固非在野之人所可虛縻,而至於經筵之職,尤是國家所以優待儒臣者,出入講筵,裨補聖學,其任至重,其責難稱,臣是何人,而可以與於斯哉?伏祝別諭辭旨,極其懇至,責勉之重,有非如臣愚賤,所敢承當者,臣於是,震悚踧踖,繼以慙恧,雖欲逃遁,而不可得也。噫,臣雖資籍門蔭,猥廁抄選之列,而自少多病失學,其所知所行,不及平人,亦遠甚。今以不似之身,處踰分之職,又以踰分之職,承非常之旨,轉輾謬誤,以至爲朝廷羞,貽遠近笑,此豈細故也哉?況臣病狀,非尋常引疾之比,所患痰癖之證,累年沈淹,日益加甚,前冬則屢至危境,今亦尙不顯減,拘攣喘促,委頓叫痛。此其意象,去死不遠,雖欲强起趨命,其路誠無由,此臣所以反復思度,雖被明敎,而不敢動者也。方今聖上好學之誠,高出百王,招致儒賢,日御法筵,都兪之盛,有足聽聞,四方之士,莫不欣聳,庶幾有彙征之美,正所謂千載一遇,而如臣蔑學,兼以病癈,牀簀㱡㱡,了無起色,其亦命之窮矣。臣之猥被恩命,爲日已久,而病思昏迷,不能治疏陳懇,今始略綴文字,付入縣道,迹涉倨野,尤增死罪。伏願聖慈,俯垂矜諒,許解臣本兼兩任,且收召命,俾職事無曠,微分獲安,不勝萬幸。答曰,省疏具悉爾懇。爾胡不念予延佇之思,每以退讓爲辭乎?予則有必欲致之誠焉,爾果回必欲辭之志否?月前史官之去,敷予心腹,以替錢帛之禮者,是豈近於一毫備敬之擧哉?見今一老先至,諸賢之次第造朝,是所日參望也。以予否德,固不敢追踵我聖祖盛際,而在爾出處行藏之義,則顧何多讓於先賢羽儀彙征之時乎?然而爾之邁邁若前,幡然無意,乃反上章辭巽,言之縷縷,於是乎企想之餘,還覺虛徐。爾雖曰有無妄之病,春煦方長,時候亦不甚冷,差待勿藥,卽起登途,於爾調疴之節,自無添損之慮。玆因疏批,復布予至意如此,爾其勿復過辭,俟少間上來,共濟國事。仍傳曰,此批答,遣史官,傳諭于工曹參議金亮行處。
執義兪彦鏶疏曰,伏以臣不避猥越,冒上辭本,冀蒙準許,乃於夢想之外,史官逶迤遠辱,傳宣別諭,又頒恩批,十行綸綍,辭旨隆摯,其所敎詔,無非賤臣所不當者,臣祗受伏讀,五情震駴。恭惟我聖上,盡禮致賢,與共天職,頻開法講,旁招俊乂,此政好善忘勢,將大有爲之幾,則雖古明良相遇之時,何以過此?然而旌招之命,混及於如臣至愚極陋之人,不幾近於牛驥之共牢,涇渭之渾同乎?臣一倍驚惑,愧汗沾衣,直欲鑽地以入,而不可得也。噫,臣以仕宦子弟,生長京洛,蚤事科場,未售榮祿,則本非果於忘世者,且惟得君行道,千古所難,而今以螻蟻之微賤,幸蒙不世之殊遇,苟有分寸之長,可效塵露之報,則豈不思顚倒趨命,以承我殿下虛佇之盛意,而第臣魯下之質,不足比數於人,所叨諸銜,皆是一世之極選,則以無似之身,冒非分之職,是千不近萬不當也,臣之從前力辭,抵死不得進者,正以此也。況又申之以不敢承之恩禮,旨意繾綣,視前有加,責之以幼學壯行,勉之以賁飾治化,此則自有其人,至於臣身,有何一毫彷彿哉?念臣,少而失學,老而無成,言其經術,則無一書之專工,言其行業,則無一善之可取,究其本末,特一無用之庸夫,未知聖明,何取於臣,而有此誤恩,使中外竊議,有識憂嘆也。不稱之實,自知甚明,而若嚴畏分義,黽勉出脚,以自陷於假直售僞,欺君罔上之科,則人將謂何如人耶?反復思量,決無堪承之望,寧被違傲之誅,不敢爲冒進之計也。且臣之素抱怔忡之病,自是難醫之症,有思輒發,遇事增劇,氣升痰滯,轉成關格,以是日用事爲,全不照管,惟以省事息慮,爲治病之方,委身牀席,不以平人自處,則今臣所帶風憲之職,經筵之官,國子之銜,責任至重至大,如臣癃癈者,豈可一日冒據?臣雖欲忘廉喪義,昧分貪榮,以此痼疾,決難承膺。況病祟在心,心失其職,將何以糾正風俗,又何以備待顧問,又何以誘掖章甫耶?臣病之難强,旣如此,則區區自劃,不但在於分不敢當而已。天日在上,臣豈忍慢辭飭讓,重爲欺誣也哉?日前史官之回,疾病濱死,只以數語,草草仰對,宜卽冒入文字,申暴危懇,而未能自力,以致曠日,尤增死罪。伏乞天地父母,察臣所辭,亶出肝膈,臣之本兼諸職,竝賜鐫改,仍收召命,得以安伏田里,畢此餘生,不勝幸甚。答曰,省疏具悉爾懇。予之敦召於爾者,凡今幾遭,而巽章輒隨,遐志益固,此皆予誠淺之致,而爾之所以如此者,亦無過乎?噫,世道泮渙,國事岌嶪,其有望於山林之士者,不啻如渴,如爾世祿之臣,但遂退藏之志,莫念進思之義,則更何須乎?前後之批,已罄悉矣,猶後申申,實不以虛禮待爾也,爾其念予此意,卽起幡然,是所望也。仍傳曰,此批答,遣史官,傳諭于司憲府執義兪彦鏶處。
司諫呂善亨疏曰,伏以臣屢玷臺地,無所報效,尋常愧負,如負大何,亞諫新除,又下意外,在臣分義,固當竭蹶趨承,而第伏念向來憲臣之疏,有以討賊不誠,論斥前後臺臣,則臣亦論斥中一人也。噫,彼諸賊之尙逭王章,莫非臣等誠意淺薄,未回天聽之致,人言之來,臣方愧訟之不暇,其何敢抗顔冒進,重犯無恥之科哉?召牌之下,短章自列。伏乞聖明,亟削臣職,以警具僚,以謝人言焉。仍伏念近日以來,儒賢造朝,義理益闡,臺言日進,聽納如流,崇儒之德,奬直之度,於休盛矣。而獨於懲討之論,終靳允兪之音,逆如鄭妻而尙今偃息於城闉之下,凶如龜柱而尙今假貸於覆載之間,相福之元惡而罪止放逐,瑩·集之凶肚而未施當律,合論三司,只傳古紙,不允二字,已成例批,上下相持,四年于玆,此何國法,此何朝體?嗚呼,聖學高明,卓越古今,常於公私恩法之辨,靡不精微痛快,而惟於擧國合辭之批,未免私掩恩勝之歸,臣竊爲之慨然也。王法未伸,天討不行,故朝綱由是而不肅,國勢由是而不振,亂臣賊子,無所懲畏,而國家之虞憂,無時可已,思之及此,寧不寒心?伏願殿下,特加三思,亟賜一允,千萬幸甚。答曰,省疏具悉。所陳當留意矣。
校理金憙,修撰李儒慶等箚曰,卽伏見再明動駕時刻,則以寅時磨鍊矣,夫徐待東方之明,整駕而安行,固是古人之言,而況今朝暮異候,曉氣猶冷,則旣非愼節宣之方也,隊仗夙戒,輦路難淸,則尤非嚴宿衛之道也。且念晷刻方長,程道不遠,稍待出日之際,以爲動駕之時,猶可以往還有餘矣。該曹磨鍊,雖是循例,而臣等適有愚見,敢此略陳,惟聖明特賜採納,亟令該曹,更定吉時焉。取進止。答曰,省箚具悉。所陳是矣,陵行出宮時刻,更令該曹擇入。
己亥二月初七日,兼春秋張顯慶。兵曹啓目,陽城縣監洪復浩,上番騎兵,以兒弱定送,事之可駭,莫此爲甚,該邑守令,從重推考事,因本曹啓允下矣。洪復浩照律,杖八十收贖,公罪施行何如啓。傳曰,功減一等爲良如敎。
義禁府,徐宅修議處啓目。傳曰,付過放送爲良如敎。
義禁府啓目,前助泥萬戶劉德漢,松田失火,瞞報株數事,因黃海水使狀啓,令攸司,稟處矣。問目內辭緣,泛稱遲晩,刑推得情何如啓。傳曰,除刑推,以草記議處照律爲良如敎。
義禁府啓目,司鑰金繼洪,內試射頒賞時,已受之賞,奪取更頒,咫尺帳殿,欺罔之罪,旣已綻露,有從重科治之命矣。嚴問之下,泛稱遲晩,刑推得情何如啓。傳曰,旣有輕重之敎,分揀放送爲良如敎。
義禁府啓目,都摠府都事宋應休,騎兵點考時,兒弱不察事,因傳敎,拿問矣。所當請刑是乎矣,依先朝受敎,議處何如啓。傳曰,分揀放送爲良如敎。
義禁府,金樂禧照律,笞五十收贖,解見任,別敍私罪啓目。傳曰,付過放送爲良如敎。
義禁府啓目,永平前縣令洪進浩,抱川金孝大獄案三檢,實因具違格式事,令該府,拿處矣。傳旨內辭緣,泛稱遲晩,所當請刑是乎矣,喪人勿爲請刑,旣有先朝受敎,議處何如啓。傳曰,意在飭勵,渠是喪人,特爲分揀放送爲良如敎。
左邊捕盜廳啓目,御實僞造罪人金龍河·李龜大·朴二尙·孟龍三等,移送秋曹,依律勘斷啓。傳曰,依允。
己亥二月初七日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜間聖體,若何?寢睡之節,比昨,若何,而積氣加減,亦若何?上曰,今日穩睡,而積氣亦少勝矣。上曰,惠慶宮進服,一戔錢重人蔘粟米飮一貼,煎入。出榻敎上曰,宣傳官李弘遠之尙不上來,甚可駭。臨此幸行,尤豈成說乎?國榮曰,弘遠,以洪州營將,未及交符而然云矣。命退,諸臣遂退出。
己亥二月初七日巳時,上御誠正閣。同副承旨入侍時,同副承旨宋煥億,假注書徐鼎修,記事官徐龍輔·鄭東浚,以次進伏訖。上命煥億,讀奏公事訖。上曰,近有所愼,故儒賢未得召見矣,京第何間當移入乎?煥億曰,數日後,當移入矣。命退,諸臣以次退出。
己亥二月初七日申時,上御熙政堂。使臣入侍時,副使尹坊,書狀官鄭宇淳,行左承旨鄭民始,假注書李信祜,記事官金勉柱·鄭東浚,以次進伏訖。上曰,卿等出疆,無撓往返,而正使,獨於中途奄逝,極可慘然矣。坊曰,同往獨歸,其慘然,豈忍盡達哉?其病初不至大段,而不善藥治,以至於此境矣。上曰,醫官,何不落留看病,而隨卿同爲復命乎?中路捨棄而來,甚可駭矣。因命書傳敎曰,萬里銜命,中途奄逝,殊甚惻傷也。隱卒之典,該道似當按例擧行,而河恩君夫人處,存問等事,竝依海興·慶興君例,令該曹存問,喪柩所經諸道,另加助恤事,分付該道道臣。上曰,彼中有何事乎?坊曰,得聞甚難,全未知之,而但聞明年,將巡江南云矣。上曰,彼中年事,如何?坊曰,瀋陽爲上,遼東次之,山海關則大歉,而民不遑遑矣。上曰,何故如此?宇淳曰,賦稅甚輕,故民不怨咨而然矣。上曰,卿等留館幾日乎?坊曰,留三十日矣。上曰,非問安使,而以謝恩使入去,彼意以爲如何?坊曰,彼云朝鮮感皇帝之恩,而有此專价謝恩之擧,若不引接而送還,則不成道理,其所接待,甚款曲矣。命退,諸臣遂退出。
己亥二月初七日二更,上御誠正閣。坐直承旨,持公事入侍時,左副承旨李義弼,同副承旨宋煥億,假注書徐鼎修,記事官金勉柱·鄭東浚,以次進伏訖。上命義弼·煥億,以次讀奏公事訖。命書傳敎曰,旣無一字書啓,而又與副使復命,此等無據之類,刋汰不足惜。卒河恩君隨往御醫,汰去。命退,諸臣以次退出。
上在昌德宮。停常參·經筵。
自午時至酉時,灑雨下雨,測雨器水深三分。
自一更至五更,灑雨下雨,測雨器水深二寸一分。
傳于洪國榮曰,都承旨入侍。
傳于鄭民始曰,大臣·備局堂上引見。
傳于李義弼曰,前應敎鄭志儉敘用,仍任閣職,自本閣牌招,使之同爲隨駕。
又傳于曰,不可事同而罰異,侍從堂上·堂下,違牌坐罷人,竝敍用,令該曹,口傳付軍職。
吏曹口傳政事,以鄭志儉爲奎章閣直閣單付。
兵曹口傳政事,以嚴思晩·高益擎·洪彦喆爲副司直。
傳于洪國榮曰,都承旨入侍。
尹載命奉命在外代,以權中憲爲事變假注書。
李義弼啓曰,諸玉堂有稟達事,來詣請對矣。傳曰,入侍。
傳于鄭民始曰,政官牌招開政。
傳于徐有防曰,當侵晨動駕,而政官尙不入來,催促。
有政。吏批,判書鄭尙淳進,參判徐浩修進,參議李義翊進,左副承旨李義弼進。以金魯鎭爲大司憲,徐有隣爲刑曹參判,沈念祖爲刑曹參議,洪樂性爲漢城判尹,鄭昌聖爲漢城左尹,李普行爲漢城右尹,李重祜爲判義禁,曺命楫爲金川郡守,姜文煥爲持平,內侍敎官洪絲浩·宋煥程,兼執義鄭宇淳,以上減下,綾城尉具敏和單付,駕後李炡一折衝,今加嘉善,瑞蔥臺內侍射,片箭二中加資事,承傳。
兵批,判書李徽之病,參判徐有慶入直進,參議李謙煥病,參知洪樂彬病,同副承旨宋煥億進。以柳鎭恒爲副護軍,洪樂性爲副司直,李禾爲副司果。
傳于鄭民始曰,御將旣命奪符,拿處後從當勘律,出代事,卽爲分付。
備邊司遷望,以李敬懋爲御營大將。
傳于徐有防曰,左右捕將旣命拿處,見職毛將焉傅,出代事,分付兵曹。
兵曹口傳政事,以李柱國爲左邊捕盜大將。
以兵曹草記,傳于徐有防曰,李漢膺敍用。
鄭民始,以禁衛營言啓曰,今二月初九日,元陵幸行時,各處入直,依節目,本營則千摠申㬚,騎士將李邦城,哨官宋光祿·李再復,敎鍊官李東建,騎士二十五人,工匠牙兵三十名,露梁牙兵十名,兼別破陣二名,率領入直,火藥庫則哨官邊義邦,別破陣八名,兼別破陣四名,率領守直,南別營則哨官高道成,別騎衛二人,露梁牙兵十名,率領守直之意,敢啓。傳曰,知道。
又以守御廳言啓曰,今此幸行時,各營諸色標下餘軍,量宜作隊,將官領率,留待入直本營事,自兵曹,節目啓下矣。本廳中軍李漢昌,以陪從隨駕,故以右別將黃仁煐,姑爲兼察,別破陣四十名,標下軍四十名,量宜作隊,領率將官,今月初八日申時量,依例留營入直之意,敢啓。傳曰,知道。
又以扈衛廳別將,以留都大臣領敦寧府事鄭存謙意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
柳義養,以義禁府言啓曰,時囚罪人劉德漢,除刑推,以草記議處照律事,判下矣。身爲鎭將,不能蕫飭,奸民山直,互相不同,致有偸斫禁松,夤緣失火之事,而株數論報之際,又不免差錯,事之寒心,莫此爲甚。以此照律罪,取考律文,則大明律不應爲條有曰,凡不應得爲而爲之事理重者,杖八十,大典推斷條有曰,犯私罪杖八十,奪告身三等,犯枉法受贓外,笞杖竝收贖云矣。劉德漢,杖八十收贖,奪告身三等,放送,何如?傳曰,允。如有功議則減等。
又以義禁府言啓曰,時囚罪人劉德漢,杖八十收贖,奪告身三等,放送事草記,批旨內,加有功議,則減等事,啓下矣。劉德漢父萬裕,揚武原從功臣云,功減一等,杖七十收贖,奪告身二等,放送之意,敢啓。傳曰,知道。
宋煥億,以刑曹言啓曰,弓房司鑰禁府公事判付,刑曹依此一體擧行事,命下矣。弓房司鑰林興壽,依下敎放送之意,敢啓。傳曰,知道。
鄭民始,以左邊捕盜廳言啓曰,去夜初更五點,武藝別監李宗植,以白衣犯夜被捉,姑爲拘留,罷齋後,依更數治罪之意,敢啓。傳曰,與無端犯夜有異,分揀。
柳義養,以左邊捕盜廳言啓曰,依傳敎,巫女空中房七月,好救房阿只連,局少房七月,北狄洞房多福等肆名,捉囚之意,敢啓。傳曰,知道。
又以右邊捕盜廳言啓曰,依傳敎,巫女好救房順德,白丁房貴禮,三神房再今,三神房順德,處女房福禮等五名,捉囚之意,敢啓。傳曰,知道。
行都承旨洪國榮,行左承旨鄭民始,右承旨徐有防,左副承旨李義弼,右副承旨柳義養,同副承旨宋煥億等,伏以今日三司之所懷,又何爲而下不允之批也?噫,討君讎誅國賊,實是天之經地之義,而儻或少忽於此,人不得爲人,國不得爲國,此所以滿廷臣僚之苦口力爭,準請乃已者也。而殿下亦嘗痛知諸賊之覆載難容,每於疏啓之批,或以留意爲敎,或以商量爲敎,若將兪允之音,朝暮且下,而一日二日,汔至四載,輒以不允二字,一例靳持,使亂賊假息,彝倫墜地,此何事也,此何擧也?我殿下向日之所留意者,其將何時而夬施,向日之所商量者,其將何日而夬斷乎?若此不已,又拖過了時日,則國勢無止泊之時,憂虞無可已之日,言念及此,寧不懍然?臣等職在近密,益不勝憂憤抑塞,又此冒陳。伏乞聖明,亟允三司之請,夬洩神人之憤焉。答曰,已諭於初啓矣。
己亥二月初八日辰時,上御誠正閣。都承旨入侍時,行都承旨洪國榮,假注書李信祜,記事官金勉柱·鄭東浚,以次進伏訖。國榮曰,夜間聖候,若何?上曰,一樣矣。上曰,惠慶宮進服,一錢重人蔘粟米飮一貼,煎入。出榻敎國榮曰,雨意如此,而動駕在明,若不開霽,則甚悶矣。上曰,春雨甚冷,豈明亦不霽乎?卯時出宮,則還宮易致夜深,以平明爲三嚴,則好耶?國榮曰,天明時出宮,則回鑾似不至於夜深矣。上曰,臨此幸行,李弘遠之尙不交符者,豈不可駭乎?國榮曰,弘遠已於昨日上來,而聞其委折,則不甚遲滯矣。上曰,中間事勢旣然,則今始上來,不是異事也。仍命退,諸臣遂退出。
己亥二月初八日辰時,上御熙政堂。大臣·備局堂上,引見入侍時,領議政金尙喆,左議政徐命善,行知中樞府事具善復,判中樞府事徐命膺,行司直具允鈺·李重祜,行兵曹判書李徽之,吏曹判書鄭尙淳,行副司直金孝大,右參贊洪樂純,禮曹判書權噵,刑曹判書鄭好仁,戶曹判書金華鎭,開城留守兪彦鎬,行訓鍊都正李國賢,行大司成李衍祥,行都承旨洪國榮,同知中樞府事李普行,江華留守李鎭衡,行副司直柳戇,掌令洪明浩,校理金憙,持平宋樂,正言柳孟養,行左承旨鄭民始,假注書徐鼎修·李信祜,記事官金勉柱·鄭東浚,以次進伏訖。尙喆曰,日間聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。尙喆·命善曰,明日陵幸,出宮時刻太早,侵晨勞動,誠甚可悶,更爲推擇,似好矣。上曰,玉堂亦以此陳箚,故方欲更令推擇矣。上曰,昨聞畿伯所奏,畿內民事,當此春窮,誠爲罔措云,他道設賑之邑,生民顑頷之狀,可以推知。還穀加分,不可不趁卽許施,以救目前之急,而若待諸道狀請,則時日之差遲,亦可悶矣。今欲以特敎,許令加分,卿等之意,何如?尙喆等曰,目今救荒之策,一時甚急,若不待狀請,而特令加分,則實爲莫大之惠矣。上命書傳敎曰,昨年諸道年事,雖有淺深之別,而目今春窮轉甚,麥登尙遠,顑頷之狀,如在目中,賙給之政,其宜另加講究,使無告之民,庶不至濱死。諸道設賑邑分糶,不必膠守半留之法意,而且欲待加分之狀,則時日之遲滯可悶,爲先以此意,三懸鈴分付該道道臣,其令量宜加分,少紓燃眉之急。其餘賑邑外,不得不加分處,道臣參量狀請。如是下敎之後,身爲守宰,若不體此意,或當給而不給,或不當給而給,徒使實惠未究,穀物乾沒,則甚非先時勤諭之意。從當廉察,以重律繩,道臣,亦以此意,嚴加申飭。尙喆曰,此江華留守李鎭衡狀啓也,以爲本府屬井浦·鐵串兩堡,別將以下料米及兵房軍需應下之數,例以耗穀取用,而昨年新耗不足,爲一百九十八石零矣,以舊耗取用,其餘待秋捧充上事,令廟堂,稟旨分付矣。事例如此,依所請擧行之意,分付,何如?上曰,依爲之。出擧條尙喆曰,頃因黃海監司徐有寧狀聞,本營各庫債錢一萬五千餘兩,就營賑·償債等穀十餘萬石之中,折米五千三百七十三石,發賣還報事爲請,而廟堂之議,以爲一時發賣,徒爲元穀割用之歸,若以二萬石,移作償債之本穀,逐年取耗二千石,次次作錢還報,則穀無耗失之慮,債有收拾之期,以此論理,更爲狀聞之意,有所覆奏矣。卽又見道臣狀辭,則各庫之舊債,若未及同時準報,拖至屢年,則未準報前,其間逐年需用,又將負新債,請依初狀聞施行矣。此與他公穀有異,槪是自該營各庫,推移變通者,參以事勢,其何可屑屑較計,一向靳持乎?勿論營賑穀·償債穀,就其中依初所請之數,使之從便擧行,而各庫宿債,如是收殺之後,又有如前負債之擧,則烏在乎朝家許施之意?嚴立科條,久久無弊,俾有日後實效之意,一體嚴飭,何如?上曰,依爲之。出擧條尙喆曰,卽見統制使李敬懋報備局者,則本營將士支放之資,春初磨鍊船運,而立本一事,行否未決,目下轉移,愆期可悶云矣。頃以本道貿穀,與湖南運穀,利害便否,有所下詢,故退與曾經統帥諸人,多般採取其本情,皆以爲湖南各邑,若以直納統營,爲民邑之弊,則嶺南密陽地,有設三浪倉,各邑捧留之穀,自統營,亦有送船運來之例,若於湖南沿海,距統營便近之邑,設置統倉,如三浪之例,爲營邑俱便之道則好矣。苟有形便事勢之掣礙難行者,則以統營一年不足之穀數,磨鍊分排於湖沿諸邑,使之運納本營之外,更無他道,而若濫捧橫侵,害及納穀之民邑,此專在統帥之嚴立科條,痛加禁抑。其所設施之道,自統營往復湖南道臣,從長變通後,擧行形止,卽令狀聞,而自朝家,如是處分之後,從前本道內錢換不正之名色,立本貿穀之痼弊,自當不期禁而自禁,爲帥臣者,孰敢襲謬冒法乎?下詢諸臣而處之,好矣。上曰,左相之意,何如?命善曰,立本之謬規,旣不可不禁,則運致湖南穀之外,更無他策矣。但設爲都會出浦之所,如三浪倉之爲者,有非容易可辦之事,而統營之治送船隻,邑邑輸來,亦是行不得之事。第令湖沿諸邑,依變通以前之例,使之運納,若有濫捧爲弊之事,則嚴飭統營,另加禁抑,似好矣。上曰,備堂及曾經統帥·兩南道臣,各陳所見,可也。善復曰,統營立本之規,不但名色之不正,爲慮民弊,不可不禁斷,則湖南穀物,依前例運用,而今若使統營,邑邑送船輸去,則事面終涉苟簡,有傷體統。臣意則使湖南沿邑,依變通以前例,使之運納,而濫捧貽弊,嚴飭統帥,各別禁抑,似好矣。華鎭曰,統穀運納,果爲民弊,而雖以湖南言之,沿江諸邑,運納於三浪倉,而沿海諸邑,直納於統營,湖南沿邑之如前輸納,似無所妨,而湖沿所在之統穀,如或數少,則以某樣穀物,往復該道道臣,相換取耗,從便擧行,亦無不可矣。樂純曰,立本一事,爲生民痼弊,統營曾無此法,聞創自趙濟泰云,濟泰所創之事,今不必遵行。設有支放不足,自本營所當從長推移,而如或不然,送船運致湖沿之穀,以爲繼用,似合事宜。至於船運之弊,則統帥自可禁斷,以此委之於統帥,更勿煩聞朝廷,好矣。衍祥曰,湖沿各邑之距嶺南,最近者不多,臣意則換給他穀,似好矣。普行曰,湖南穀船運一節,臣初不得與聞,故其利害未及有所商量,俯詢之下,實不敢率爾臆對矣。戇曰,錢換立本,卽近年謬例,非自前本有之事,前亦無此而無乏用之患,卽今營中經用,非加於前,而八道所無之錢還,豈可獨許於統營,以貽嶺·湖無窮之弊乎?且名色甚不正,不可不嚴加防禁矣。上曰,依爲之。尙喆曰,此後立本之謬規,雖方痛禁,昨春已散之許多本錢,不可使統營,空然見失,此則待秋收捧,添補元還,勢不可已,以此分付,何如?上曰,依爲之。出擧條尙喆曰,開春後濬川之役,不可無苟管之人,前堂上具善復,還爲差下,使之擧行,何如?上曰,依爲之。出擧條上曰,訓局中巡,乃所以激勸士卒,而近久不行,此亦不可不申飭矣。命書傳敎曰,訓局中巡,許久不爲,士卒想抑鬱,從近擧行事,分付該營。徽之曰,因臺啓,考見前後文蹟,則跟隨法,載在法典,而前導則三司外堂下官,一倂嚴禁事,本曹曾已草記蒙允。至於張傘一款,自某官不得張傘,前無擧論之事,今欲釐整定式,係是典章,臣曹不敢爲定,何以爲之乎?敢稟。上曰,旣有前史之可徵者,係是典章,令弘文館,博考已例,草記後稟處,可也。出擧條徽之曰,慶尙右兵使尹僖東啓本據,泗川縣監金命埏本縣軍器什物,修改請賞,而金命埏,本資嘉義,則資憲之階,不可濫授,故有所覆奏矣。判下內,聞多修擧云,似非浪報,依例論賞事命下矣,何以爲之乎?上曰,加資,可也。出擧條命膺曰,南漢之留營別將,行將士支保之事,城機別將,行城廨修補之事,問其事,則一人兼之有餘,而兩別將分居城中,各有騶率使喚,廩料之費,極其浩繁,往往有稱貸還報之弊云,所謂汰冗官,政指此等之類也。城機別將,姑爲革罷,合屬於留營別將,何如?上曰,大臣之意,何如?尙喆曰,留營別將之兼城機別將,似無相妨之端,亦足爲省冗費之一段,重臣所達,誠得宜矣。命善曰,分設之故,自多冗費,合而一之,事甚便好矣。上曰,依爲之。出擧條命善曰,今此陵幸時,斥候伏兵,待標信調發事,旣伏承備忘,則所當擧論於狀聞中,而今則日勢已晩,故敢此仰達,令政院請出標信,以爲擧行之地,何如?上曰,依爲之。出擧條上曰,臺臣進前。明浩·樂·憙·孟養進伏曰,今日齋日,故傳啓不得爲之,而合辭體重,以所懷仰達矣。臣等謂亟寢鄭致達妻減死安置之命,夬正王法,以洩神人之憤,宜矣。措辭見上上曰,不允。明浩等曰,臣等謂還寢遠竄罪人韓翼謩,金吾草記勿施之命,仍施遠竄之典,宜矣。措辭見上上曰,不允。明浩等曰,臣等謂放歸田里罪人金相福,亟令王府,拿鞫嚴問,快正王法,宜矣。措辭見上上曰,不允。明浩等曰,臣等謂黑山島定配罪人龜柱,亟加嚴鞫,夬正王法,宜矣。措辭見上上曰,不允。明浩·樂·孟養曰,臣等謂濟州牧移配罪人敬彬,熊川縣定配罪人成運,亟令王府,更爲設鞫得情,宜矣。措辭見上上曰,不允。明浩等曰,臣等謂彦衡·養遂·獻遂,竝令王府,設鞫嚴問,宜矣。措辭見上上曰,不允。明浩等曰,臣等謂還寢會遂絶島定配之命,仍令王府,嚴鞫得情,宜矣。措辭見上上曰,不允。明浩等曰,臣等謂還寢李觀源定配之命,更令王府,設鞫得情,宜矣。措辭見上上曰,不允。明浩等曰,臣等謂遲晩後物故罪人啓能,亟施孥籍之典,宜矣。措辭見上上曰,不允。明浩等曰,臣等謂令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患,宜矣。措辭見上上曰,不允。明浩等曰,臣等謂物故罪人志恒之支屬應坐者,絶島散配,宜矣。措辭見上上曰,不允。明浩曰,臣臺體生疎,登筵所懷之際,臣謂二字或漏不讀,或誤讀以請字,臣之昏謬憒憒之狀,於是乎益著矣,何敢晏然於臺次乎?請命遞斥臣職。上曰,勿辭。亦勿退待。明浩曰,近來闕中出入吏隷,皆以章牌考信者,實出於慮患之深意,而但以雇軍爲名者,厥數甚多,絡續出入,而未聞有可據憑信之資,事之疎忽,莫此爲甚。其中其人·炬軍,則每當咫尺帳殿,昏夜待令,其所審愼,尤當自別,而貢人輒以雇軍苟充,元無常定,迭相遞代,其雜亂無統可知。近來逆家輩親屬奴僕,姑免籍沒,散處京外者,尙多有之,則安知無此輩之混入其中者乎?區區深慮,實無所不到。臣謂從今爲始,凡係進排衙門軍士之出入闕中者,計其名數,各給章標,以爲考驗之地,至於其人·炬軍,則作爲元定軍,使其貢物主人,各其姓名,修成冊報兵曹,凡於昏夜待令之時,使該曹,逐名點考,如有違端,當該貢物主人,各別嚴覈重繩,俾無疎漏之患,宜矣。上曰,依爲之,令兵曹,從長稟處,可也。明浩曰,當此合辭方張之時,三司入侍之際,玉堂上下番,當進參,而今日下番之不爲入參,雖緣於謬例,其在飭勵之道,不可無警,臣謂今日入直下番玉堂,罷職,宜矣。上曰,依爲之。孟養曰,金鍾正,卽一宵小之輩耳,締結晦賊,圖遍淸要之罪,已不可勝誅,而曾在騎曹,納媚謙賊,莫重驛田,任自換給,少無忌憚,而及判金吾,泰淵配所,定以近地,顯有顧惜之意,究厥情狀,尤極駭憤。負犯如此,而爵秩自如,揆以王章,失之太寬。臣謂淸川君金鍾正,亟命刋去爵秩,姑先放逐田里,宜矣。上曰,過矣。不允。孟養曰,殺獄償命之法,至重且嚴,不可有一毫低昂,而一或過主原情之意,輕加平恕之律,則惟輕之傅生,雖若可喜,而枉死之抱冤,實爲矜慘。平海郡減死罪人黃師憲,以覆檢屍帳及各人等招辭觀之,則萬有必殺之罪,一無可恕之法,特以其母之先自徑殞,難於母子之同死一獄,有此曠蕩之特恩。而臣之愚意,以爲其母之徑殞,適足以實其子之行凶,元不干涉於此獄之從輕,則三尺至嚴,決不可以竝命之可矜,貸其必殺之律。臣謂平海郡殺獄罪人黃師憲,亟收減死之命,更加嚴訊,期於得情,以重償命之典,宜矣。上曰,不允。孟養曰,再昨年妖巫變出後,京中巫女之盡逐江外者,寔是禁其誑惑,以絶亂源之意,而其後朝家申飭,又非一再,則法司固當惕意査括,毋至遺漏。而日前南部字內,捉得大巫,當其捉出之際,刑·漢城府下隷,擁護巫女,威喝部屬云,執法之臣,常時若檢束下隷,則豈有如許變怪之事乎?此而不飭,後弊難防。臣謂刑·漢城府堂上,從重推考,擁護巫女之下隷,嚴刑定配,巫女之在城中者,分付法司,一一搜出,遠逐鄕外,宜矣。上曰,依爲之。刑曹·漢城府堂上,爲先越俸一等,當該郞廳,先汰後拿,可也。孟養曰,故監司臣黃璿,戊申嶺南之功,赫赫照人耳目,不幸中途暴逝,因其妻擊鼓行査,而未得罪人,聞者至今悲之。今其妻無子無孫,年滿八旬,死亡無日。臣謂題給食物,以示國家優禮功臣之意,宜矣。上曰,依爲之。孟養曰,臺臣陳啓,事體嚴重,故臺啓之時,雖大官,不得參錯論說於其間,而今此所懷未畢,批旨未下之前,卿宰中有數人,從傍勦奏者,揆以筵體,不可無警。臣謂勦說諸宰,竝從重推考,宜矣。上曰,依爲之。尙喆·命善曰,今日合辭之請,亦未蒙允,此莫非臣等誠意淺薄,不能孚格之致也。下情悶蹙,益無可言,而第念一日二日,上下相持,國體大損,王法久屈,是豈不大可爲悶乎?伏願亟允三司之請焉。上曰,予亦豈不嚴於懲討,而其所不允之意,已諭於前後批旨矣。民始曰,大臣·三司,齊聲請討,而不允之批,猶復如前,臣等實不勝抑菀矣。上曰,已諭矣。命退,諸臣以次退出。
己亥二月初八日申時,上御誠正閣。都承旨入侍時,行都承旨洪國榮,假注書李信祜,記事官徐龍輔·鄭東浚,以次進伏訖。上曰,雨勢終日如此,明日,似難動駕矣。國榮曰,當觀今夜,而如不開霽,則甚可悶矣。上曰,左承旨·江華留守·同副承旨入侍。出榻敎行左承旨鄭民始,江華留守李鎭衡,同副承旨宋煥億,進伏。上曰,儒賢疏語,嚴峻矣。民始曰,然矣。上曰,壇儀收議,果不善爲之,儒賢之疏,烏得已乎?國榮曰,泮中事,亦不成說矣。庶流序齒之當否,連以齋任之自削,尙不回啓云,豈有如許事體乎?上曰,甚駭然矣。齋任誰也?煥億曰,宋獻圭矣。上曰,疏批雖未下,儒賢當祗迎乎?國榮曰,似然矣。命退,諸臣遂退出。
己亥二月初八日初更,上御誠正閣。諸玉堂請對入侍時,左副承旨李義弼,校理金憙,副校理李泰永·南鶴聞,副修撰沈煥之,假注書徐鼎修,記事官金勉柱·鄭東浚,以次進伏訖。上曰,右承旨入侍。右承旨徐有防進伏。上曰,諸玉堂,有何所懷而請對乎?憙·泰永·鶴聞·煥之曰,臣等竊有所萬萬駭憤者,敢此仰達矣。凡係凶逆之類,孰非痛心切齒者,而至若再昨年巫女之變,實是千古所無之妖逆也,至今思之,骨靑而肉顫。雖無朝家禁令,固當殄絶其種,使不得容跡於城闉之內,而況此前後朝禁,旣甚嚴截,則其在擧行之道,尤何敢一毫慢忽,而今日筵中,因臺臣所奏,使之搜捕,則半日之內所捉,至於十人之多,以此推之,厥類之潛伏閭里者,又不知幾十數也。爲法官者,若於平日,苟能嚴加搜禁,則豈有如是之理乎?紀綱如此,其將國不可以爲國,事之寒心,已無可言,而至於李國賢,則身爲將臣,又兼譏捕之任,而渠之別陪,率畜巫女,肆然無忌。所謂別陪,無異奴僕,則豈敢曰不知,而任其所爲,不曾禁斷,尤豈不萬萬駭痛?臣等謂刑曹,漢城府堂上及左右捕將,一竝拿問嚴勘,而李國賢則特爲重繩,斷不可已也。上曰,依爲之。漢城府堂上,其不能勘飭,致使許多妖巫,偃處城闉,暫時所捉,至於十人之多,烏得免重律,而旣捉大巫,猶賢乎已,罷職。至若秋堂事,非徒不能糾飭,其毆打府隷,曲護妖巫之曹隷,決笞先放者,尤極駭然。當該刑曹堂上,爲先下義禁府推考,他堂,一竝削職。李國賢事,不勝痛駭,亦爲姑先拿問定罪,左捕將李邦一,一體拿處,可也。出擧條命玉堂先退。上曰,陵幸出宮時刻,更令該曹,推擇以入。出榻敎命退,諸臣以次退出。
上在昌德宮。停常參·經筵。
自昧爽至申時,灑雨下雨,測雨器水深七分。
傳于洪國榮曰,都承旨入侍。
鄭民始,以都摠府言啓曰,今日入直宣傳官·武兼及有廳軍士,當爲中日習射,而雨勢如此,不得爲之之意,敢啓。傳曰,知道。
傳于徐有防曰,車仗將啓,大雨通宵,道路之難,便姑勿論,軍兵百官之沾濕顚仆,勢所必至,此時動駕,大非爲民之意,令日陵行,退定於明日。許多支供之民弊,一日爲悶,而亦不可無權宜之道,該房知悉。
傳于柳義養曰,奉常提調入侍。
傳于鄭民始曰,謁陵旣命退定於明日,各陵祭物,必多已熟設者,若或仍用於明日,是豈致精之意乎?果品外祭物,皆令新備之意,則付太常,太常提調,先爲馳詣,看檢擧行。
傳于柳義養曰,騎馬四匹立之,宣傳官二員待令。
傳于李義弼曰,禮房承旨入侍。
傳于柳義養曰,京畿監司來待。
柳義養啓曰,京畿監司鄭一祥,依下敎來待矣。傳曰,入侍。
傳于柳義養曰,漢城府堂上,旣已從輕處分,前捕將李邦一所坐,與李國賢有異,罷職放送。
傳于宋煥億曰,以各務差使員,各陵分站官,各樣進排官,待令人姓名,書入。
以御營大將摠察,何以爲之啓辭,傳于鄭民始曰,禁將兼領。
柳義養啓曰,御營大將,以禁將兼領事,命下矣。禁衛大將洪國榮,卽爲牌招,傳授命召,何如?傳曰,允。
備忘記,右捕將未差代,咸春君李昌運爲捕將。
傳于柳義養曰,右捕將李昌運,卽爲牌招,傳授命召,仍傳大將牌·傳令牌,兼察左捕將。
宋煥億啓曰,明日陵幸時,漢城府堂上,當爲導駕,新除授判尹洪樂性,左尹鄭昌聖,右尹李普行,竝卽牌招,何如?傳曰,允。
又啓曰,漢城判尹洪樂性,牌不進推考傳旨,今方捧入矣。明日陵幸時,導駕不可不備,而如是違牌,不爲出肅,事甚未安,更卽牌招,何如?傳曰,允。
鄭民始,以兵曹言啓曰,今此幸行時,巡將監軍,以初九日受點人員,初十日至仍察之意,敢啓。傳曰,知道。
又以扈衛廳別將,以留都大臣領敦寧府事鄭存謙意啓曰,今二月初十日,元陵幸行敎是時,依下敎,率領扈衛軍官軍士,初嚴前,結陣·扈衛之意,敢啓。傳曰,知道。
柳義養,以訓鍊都監言啓曰,今日陵幸,退定於明日事,命下矣。建陽·銅龍兩門,西營入直禁衛軍兵及東營入直御營軍兵,以都監軍兵,今已替代,仍爲入直,而還宮後,待宿衛所令箭,替代之意,敢啓。傳曰,知道。
又以禁衛營言啓曰,今日陵幸,退定於明日事,命下矣。建陽·銅龍兩門及西營入直軍兵,旣已訓鍊都監軍兵替代,仍爲入直,還宮後,還爲替直事,以宿衛所令箭擧行,而外營各處入直,一體仍直之意,敢啓。傳曰,知道。
又以御營廳言啓曰,今日陵幸,退定於明日事,命下矣。東營入直軍兵,旣已訓鍊都監軍兵替代,仍爲入直,還宮後,還爲替直事,待宿衛所令箭,擧行之意,敢啓。傳曰,知道。
鄭民始,以守禦廳言啓曰,陵行日子,退定於明日事,命下矣。本廳標下餘軍,量宜作隊,將官領率,明日初嚴前,依例更爲留營入直之意,敢啓。傳曰,知道。
己亥二月初九日辰時,上御誠正閣。都承旨入侍時,行都承旨洪國榮,假注書李信祜,記事官徐龍輔·鄭東浚,以次進伏訖。國榮曰,夜間聖候,若何?上曰,一樣矣。上曰,惠慶宮進服,一錢重人蔘粟米飮一貼,煎入。出榻敎上曰,昨日李國賢處分,得無過中之慮否?國榮曰,如此然後,始可懲畏矣。上曰,已退定於明日,而臨日退之,似如何矣?國榮曰,如此雨中,百官軍兵,何以衝泥陪扈乎?退行之命,實爲得當矣。上曰,穆陵·健元陵,旣是同岡,當爲展拜,而其他局內諸陵,只當分遣奉審矣。國榮曰,今日動駕退行之命,實爲群下,而軍兵之卽已解嚴,尤是軫恤之盛意也。上曰,陵行旣退定,雨勢不止,雖一日之間,沾濕可悶。諸營軍已解嚴,而守禦廳斥候及伏兵軍,姑爲解送,趁夕待令事,卽爲分付。出傳敎上曰,今番元陵親祭,而各陵攝行祭文,當親製以下,禮房知悉。出傳敎仍命退,諸臣遂退出。
己亥二月初九日辰時,上御誠正閣。禮房承旨入侍時,左副承旨李義弼,假注書徐鼎修,記事官金勉柱·鄭東浚,以次進伏訖。上命義弼,書元陵親祭文,健元陵·穆陵祭文訖。命退,諸臣以次退出,
己亥二月初九日巳時,上御誠正閣。京畿監司入侍時,京畿監司鄭一祥,同副承旨宋煥億,假注書徐鼎修,以次進伏訖。上曰,都承旨入侍。出榻敎都承旨洪國榮進伏。上曰,望雨之餘,得此大霔,誠爲多幸,而雨勢如此,故今日擧動,退以明日。列邑民人之來待,想多貽弊之端,是甚可悶,何以則有一分除弊之道乎?一祥曰,朝家,旣以儲置米會減,故各邑進排,皆以雇軍擧行,而元無民人來待之事矣。上曰,然則植炬等軍,亦非鄕民乎?一祥曰,此亦以雇人及官人待令矣。上曰,雨後橋梁,必多壞傷矣。一祥曰,臣於今朝摘奸,則間有壞傷處,故方令隨毁隨補矣。上曰,橋梁木,亦爲徵出於民間乎?一祥曰,此亦會減,故初不徵索於民,而至於道路,則不可不修治矣。上曰,如甚泥濘,則欲以駕橋作行,治道一節,亦爲略略擧行,俾勿貽弊,可也。國榮曰,各邑進排,旣以雇軍擧行,則別無民人貽弊之端,而聞傳語軍,皆是楊州軍云,裹糧遠來,冒雨滯留,亦甚矜憫。今若量宜減遣,則亦庶爲除弊之一端矣。上曰,然則此亦減之,好矣。命書傳敎曰,今聞畿伯所奏,陵幸時,許多進排之物,以儲置米會減之故,自各邑,雇人擧行,而列邑民人,初無來待之事云。然則與初料有異,雖甚多幸,其中傳語軍九十餘名,聞是楊州之軍,而雨中沾濕,殊極矜憫,今番則動駕退定一日,宜有除弊之擧。外方傳語除之,軍人使卽解送,問安中使,各殿則一倂除之,只承旨問安一次,大殿中使問安一次擧行。命退,諸臣以次退出。
上在昌德宮。停常參·經筵。
夜一更,月暈。
大駕詣晝停所,入幕次後,政院·玉堂·藥房,口傳問安。答曰,知道。
大駕元陵入齋室後,政院·玉堂·藥房,口傳問安。答曰,知道。
朝廷二品以上·六曹堂上,口傳問安。答曰,知道。
元陵親祭罷後,仍詣健元陵·穆陵,奉審後,入大次,政院·玉堂·藥房,口傳問安。答曰,知道。
朝廷二品以上·六曹堂上,口傳問安。答曰,知道。
還宮時,晝停所入幕次後,政院·玉堂·藥房,口傳問安。答曰,知道。
王大妃殿·惠慶宮,遣承旨問安。答曰,知道
還宮後,政院·玉堂·藥房,口傳問安。答曰,知道。
傳于鄭民始曰,百官揷羽。
傳于宋煥億曰,京畿監司,各務差使員,竝入侍。
傳于柳義養曰,今日記過人,竝蕩滌。
傳于李義弼曰,侵夜還宮,明日朝廷以下,翌日問安,勿爲之。
己亥二月初十日卯時,上詣元陵。擧動入侍時,行都承旨洪國榮,左承旨鄭民始,右承旨徐有防,左副承旨李義弼,右副承旨柳義養,同副承旨宋煥億,記事官李兢淵,假注書徐鼎修,記事官李信祜·鄭東浚,以次侍立訖。上具戎服,乘輿出萬安門,至仁政門外,降輿乘轎,出敦化門至興仁門外。上曰,駕轎馬步品,全不成樣,極爲駭然,轎馬更爲待令事,分付。民始曰,莫重御乘轎馬,不善待令,致有飭敎,事極駭然。司僕僉正宋載德,爲先記過,何如?上曰,依。上至遞馬所,降轎乘馬,至晝停所。上曰,京畿監司與各務差使員,還宮時,晝停所待令。出駕前下敎至元陵洞口下馬所,上下馬,乘輿入齋室。上曰,右承旨,顯陵·崇陵,右副承旨徽陵,同副承旨惠陵,奉審以來。出駕前下敎少頃,上具翼善冠·黲袍,出齋室,乘輿詣元陵紅箭門外,降輿入就展謁位,北向立,宗親文武百官,俱以淺淡服,分東西列立於紅箭門外,上四拜,在位者皆四拜,上仍詣陵上,次詣丁字閣·碑閣,奉審訖。還小次,左通禮,跪啓請行禮,上出小次,詣盥洗位盥洗,仍詣丁字閣,陞自東階,就板位,西向立,引儀,分引陪享官入就位。贊禮啓請四拜,上四拜,在位者皆四拜,上詣神座前,北向跪。贊禮啓請三上香,上三上香,贊禮啓請執爵獻爵,上執爵獻爵,仍少退跪,大祝,進讀祝文訖,上降復位,亞獻官·終獻官,以次行禮訖。贊禮啓請四拜,上四拜,仍詣望燎位,大祝奉祝板,燎於坎。贊禮啓禮畢,上仍詣辭陵位,左通禮啓請四拜,上四拜,在位者皆同,上還至紅箭門外,乘輿詣健元陵,至紅箭門外,降輿入就展謁位。左通禮,啓請四拜,上四拜,陪從百官在位者,皆四拜,上詣陵上,次詣丁字閣·碑閣,奉審訖,仍詣穆陵。上曰,侍衛,旣命待令於穆陵前路,則不善擧行,若是亂雜,事甚駭然矣,兵曹判書李徽之推考。出駕前下敎上至穆陵紅箭門外,降輿入就展謁位。左通禮,啓請四拜,上四拜,陪從百官在位者,亦四拜,上仍詣陵上,次詣丁字閣·碑閣,奉審訖,還至紅箭門外,乘輿還齋室。鼓三嚴,左通禮,跪啓外辦,上還具戎服,出齋室,乘輿至降輿所,降輿乘馬。上曰,自陵洞口至興仁門,捧上言。出駕前下敎上還至晝停所,下馬入幄次。上曰,京畿監司,與各務差使員入侍。京畿監司鄭一祥,廣州府尹李明中,水原府使金光默,楊州牧使嚴璹,坡州牧使柳鎭夏,高陽郡守李趾光,平丘察訪吳允儉,以次進伏。上曰,今番陵幸,無民邑貽弊之事乎?一祥曰,別無弊端矣。上曰,守令進前。明中等,進前俯伏。上曰,各邑進排之際,不至民間貽弊乎?明中等曰自朝家,旣有儲置米會減之例,故各邑進排,皆以雇軍待令,而初無民人貽弊之端矣。上曰,目今春窮方甚,麥登尙遠,蔀屋殘民,能不至流離捐瘠之患否?明中等曰,春窮雖甚,而麥農有豊登之望,故民情賴此晏然,而亦無捐瘠之患矣。上曰,守令中如有所懷,皆爲陳達,可也。璹曰,本州之弊,軍丁爲甚,今承下詢,敢此仰達矣。先朝戊辰,八道良役實摠刊布時,以此數外,無敢加定一名之意,御製序文,申飭至嚴,而守禦廳京標下保人及別破陣名色,刊冊外所增加者,今至百數十人之多,此不可不依本數減定矣。本州以守禦廳管下,名係守禦軍者,皆免戶役,以此有田土有根着之民,謀避戶役,擧皆投屬守禦廳,而軍額已滿,無可付屬,故稱以子侄,待年軍入錄者,亦至於一百三四十人。鄕軍之錄於待年軍,尤是法外,前守禦使時,屢次論報請罷,而諉以行之已久,終不聽施,此爲可悶。且各宮房置得一片柴場,則所稱山直,或至十餘名,或定屢十名,統以計之,亦至數百名,而所謂山直,所居絶遠,名曰山直,而不知柴場之所在者,極多,事甚孟浪。宮房每稱判下公事,而事係宮房,不得文移往復,其間虛實眞僞,無以詳知,此亦可悶,故仰達矣。上曰,守廳事在所當革之事,分付該廳,速除此弊後狀聞,宮房事,本道臣,旣承筵敎,亦爲査實狀聞,俾有蘇弊之擧,可也。出擧條上謂一祥曰,宮房山直事,極涉無謂,卿其各別査覈,趁卽登聞,以爲釐革之地,可也。上曰,他守令中,亦有所懷,次第陳達,可也。明中等曰,臣等別無所懷矣。命畿伯與各務差使員,先爲退出。上出幄次,乘駕轎,至興仁門內。上曰,武藝別監,以傳命事,乘走馬入去矣,禁軍別將,卽於陣前,結縛拘留云,聞甚驚駭,使之詳問委折,則以其乘馬突進之故,至於拘縛云,事之駭妄,莫此爲甚。莫重奉命,焉敢肆然拘縛,致使傳命,至於許久遲滯乎?若曰,未知其奉命云爾,則此亦大不成說矣,武藝別監,旣乘走馬,則其奉命可知,設或有未信之端,亦何不卽先稟聞,以待處分,而徑自結縛乎?且傳命之時急與否,有未可知,則尤何敢過時拘留,使之無限稽滯乎?龍虎營軍校中,結縛別監者,爲先自中營,一倂拿致,究問其委折,可也。民始曰,禁軍別將事,極爲駭妄矣。上曰,此則大關紀律,不可尋常處之矣。仍命駐駕。上曰,禁軍別將具以謙,拿入。上曰,奉命何等重大,而身爲武將,焉敢肆然拘縛,無少顧憚乎?以謙曰,臣初未知其奉命而然矣。上曰,若非傳命,則武藝別監,豈乘走馬乎?親問之下,一辭漫漶,尤極放恣矣。仍命決棍三度後拿出。駕至敦化門外,上曰,今夜弛禁。出駕前下敎上入敦化門,至協陽門外,降轎乘輿還內,諸臣以次退出。
上在昌德宮。停常參·經筵。
傳于洪國榮曰,都承旨入侍。
傳于鄭民始曰,左承旨入侍。
傳于柳義養曰,內吹兼內吹等,考例施賞,龍虎營·御營廳御前吹打手,亦爲考例施賞後,草記事,分付兵曹及各營門。
李義弼啓曰,今此上言七十四張內,四十六張,以猥濫拔去,二十八張,分下各該司次,入啓之意,敢啓。傳曰,知道。
兵曹口傳政事,李漢昌爲禁軍別將。
備邊司薦望,以徐有大爲統制使。
李義弼,以弘文館言啓曰,本館下番副修撰臣沈煥之,以實錄廳郞廳,今日晝仕出去,而每每草記,事涉煩瀆,此後則除草記往來之意,敢啓。傳曰,知道。
鄭民始,以都摠府言啓曰,副摠管吳載純,以同知實錄事,實錄廳晝仕出去之意,敢啓。傳曰,知道。
李義弼,以實錄廳郞廳,以摠裁官意啓曰,行兵曹判書李徽之,纂修處所,別爲開局於雲觀事,命下矣。時政記移奉吉日,令日官推擇,則今月十二日爲吉云,以此日移奉之意,敢啓。傳曰,知道。
傳于柳義養曰,今番陵行時,健元陵·穆陵·元陵,守僕及軍,元陵親祭時,事知守僕,亦考例施賞事,分付該曹。
柳義養,以兵曹言啓曰,依下敎,昨日動駕時,禁軍陣待令將校軍兵等處,奉命武藝別監結縛委折,及將校軍兵中逃躱與否,被捉中不爲干涉之類,或爲棍問,或爲嚴査,則別將所待令敎鍊官六人內,張信厚,駕前吹打手次知待令王道源,先爲被捉而放還,金見行後厢禁軍,差官金義淳,以大旗手次知,陣頭先行,故相去稍遠,被捉差晩云,而實狀果如所告。李廷駿,以旗鼓手次知相換擧行事,往來之際,被捉,崔廷喆,別監本陣執捉擧例事,往來宿衛所之際,被捉,渠等所告,不可取信,決棍嚴問,則以初無逃避,一向發明。堂上軍官五人內,金鎰煥,先厢禁軍差官,被捉,王道平,以二內假將交替後,被捉,金相取,在於別將之後,被捉,而實狀果如所告。方處寬·韓弘道,以兼別將劃出事,往來之際,被捉云,故爲先棍問,所告如前。牢子前排牌頭車福寬所告內,前排頭局稍遠,出去別監,不能推尋,故同往捉給七名,渠亦被捉,而二名被捉於宿衛所,巡令手貫耳,令箭手林道興·朴昌裕,以其騎馬故,別監初不捉去矣,至本陣排立處,被促於紅令旗手,而初無一名逃躱之事,發明。巡令手前排牌頭尹慶得所告內,隊下軍十一名內七名,被捉於別監,三名,被捉於宿衛所,而其中朴興良,因別將之令,結縛別監,尹慶得扶執別監,而許集·李大元,以待年軍充數隨去矣,果爲逃隱,而卽爲執捉,事極可駭,故爲先棍問,而不可無從重科治之道。大旗手十八名,則以騎馬奉旗在於稍遠處,初無一名逃躱,而盡爲被捉,別將書員二名,或隨別將,或隨兼別將,而俱爲被捉,渠等所告,有難盡信。詳覈其時事實,則敎鍊官李廷駿·崔廷喆,堂上軍官方處寬·韓弘道等,雖緣事勢之如此,亦不無遲滯之罪,其在飭後之道,事當嚴棍懲礪。結縛別監巡令手朴興良,扶執別監巡令手尹慶得,事當重棍除案,而逃隱待年軍許集·李大元等,亦不可不另加嚴懲,一倂重棍除案,其餘各人等,似無更問之端,何以爲之?敢啓。傳曰,知道。竝分輕重處之。
又以兵曹言啓曰,龍虎營將校軍兵治罪事,草記分輕重處之事,命下矣。依傳敎,敎鍊官李廷駿·崔廷喆,堂上軍官方處寬·韓弘道,決棍各十度,巡令手朴興良·尹慶得,待年軍許集·李大元,決棍各二十度後,竝爲除案之意,敢啓。傳曰,知道。
又以兵曹言啓曰,依傳敎,內吹及龍虎營兼內吹與吹打手等處,木綿考例施賞之意,敢啓。傳曰,知道。
又以兵曹言啓曰,去正月朔,各廳堂下武臣試射,連因有故,逾月不得爲之之意,敢啓。傳曰,知道。
鄭民治,以濬川司言啓曰,本司都廳李壽鵬,御營廳千摠瓜滿改差,其代以御營廳千摠李漢五差下,使之察任,何如?傳曰,允。
宋煥億,以賑恤廳言啓曰,因傳敎,各部未婚十人,各木二匹·錢五兩式,依例上下之意,敢啓。傳曰,知道。
柳義養,以義禁府言啓曰,初檢官抱川前縣監韓謇,拿問處之事,傳旨啓下矣。韓謇時在洪忠道公山地云,依例發遣府羅將,拿來,何如?傳曰,待待命拿囚。
戶曹參判宋德相疏曰,伏以臣庸陋無狀,分甘丘壑,殿下不知臣不肖,經年敦召,恩禮曠絶,每提先故,臣感隕罔極,他不暇顧,冒沒趨命,出入前席,亦已數月矣。學術麤疎,才智淺短,使之談經義,則懵無所知,與之論治道,則憒不足聽。第念眷遇難孤,分義是懼,不忍便訣,尙今遲徊,此非臣始料攸及,至於籌司之命,參決機務,責任甚重,是豈臣所可堪承也哉?前後章奏,輒申控免,而兪音終閟,一向虛帶,司坐賓對,連事懸頉,臣心惶蹙,有不須言,而亦豈朝家循名責實之政也?況臣於嚮者,妄論皇壇禮樂,此實出於盡皇朝崇報之道,贊聖上繼述之美。區區此心,斷斷無他,而事係祀典,亦難輕擧,則正合廣詢博訪,商確可否,務歸至當,而及夫諸臣收議之出也,或有依違之論,文以藉重之見,隱暎糢糊,使人莫知其故。臣言果不可,則直斥之,可也,又何其太欠別白也?無乃以臣忝在徵召之列,不欲傷聖明買骨之盛意,只以不平之意,帶得於言外而然耶?苟然則又何其疲劣也?臣固付之一哂,而爲殿下朝廷風習,亦不能無慨惜者也。雖使臣冒昧,周旋於訏謨之地,其出言也,奇怪迂闊,不過如是而止,適足爲機笑之資,顧安有毫分裨益之可論哉?且伏聞文廟大享之日,多有欠敬之事云。夫冠童齊參,不害爲尊師之歸,而升階而戲,倚門而踞,傍卓而窺者,俱係大駭異大驚怪之事也,安有士習如此,而國能爲國者乎?臣誠達宵無寐,無以爲辭也。臣不敢以職事自居,言其責則乃師儒也,將事之班,月講之會,雖以病故,未克進參,而其不能矯變之罪,亦無所逃矣。噫,矜式卿士,導誨縫掖,實非如臣老物所可爲也,惟聖明,亟遞臣本兼諸任,以安賤分焉。且臣向進袖箚,蓋做先賢已例,言固無取,誠則可見,敢望殿下,留作燕閒之覽,施諸事爲之間者也。從今以後,倘有一二事採取,臣雖退處田野,與有榮幸,誠萬萬矣,更乞聖明留神焉。答曰,省疏具悉卿懇。以予淺薄之誠禮,致卿于朝,世道之責,講學之益,專靠於卿,眞所謂一言契合,庶幾有爲者也,卿之乞解本兼,何其過也?至於朝廷風習,士子道理,皆是予自反歉愧處,卿則何有?所辭云云,亦何不諒小子冀望責成之心,而有此縷縷之語耶?從近入處京第,以補不逮,以濟時艱焉。向日卿袖箚,機務之暇,不厭看回,無非爲治之大本要務也。予雖寡昧,豈不留意,以副卿憂國愛君之誠也?仍傳曰,此批答,遣史官傳諭于儒賢處。
己亥二月十一日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,昨日動駕,侵夜還內,勞攘之餘,聖體,若何?上曰,一樣,而昨日以駕轎往來,故別無所損矣。上曰,昨日禁軍別將事,萬萬駭然矣。國榮曰,誠極駭然,而似是沖騃所致矣。上曰,昨日記過者,一竝分揀,而司僕馬之不善調習,誠可駭也。國榮曰,昨日事,極爲驚駭矣。上曰,統制使,誰可爲之乎?國榮曰,姑未知何人可合,而近來亞將乏人,誠悶矣。上曰,刑判之就理,已至多日矣。國榮曰,然矣。正卿之多日滯囚,可悶也。上曰,惠慶宮進服,一錢重人蔘粟米飮一貼,煎入。出榻敎上命退,諸臣以次出。
己未二月十一日未時,上御誠正閣。右承旨入侍時,右承旨徐有防,假注書徐鼎修,記事官李信祜·鄭東浚,以次進伏訖。上命書傳敎曰,近來國綱,可謂寒心,以昨日具以謙事言之,萬萬駭然云者,猶屬慰藉之語。然此由於沖騃之致,苟欲深罪,其律如何?禁軍別將具以謙汰去,此後亞將望,姑勿備擬,以待其人事之成就事,分付,各營及兵曹。上曰,傳命別監結縛委折,自兵曹,究問於龍虎營校卒後,當卽草記,而尙無皁白,何也?注書,出問於該營敎鍊官,可也。賤臣,承命出來,問於龍虎營敎鍊官後,還入奏曰,臣承命出問於待令敎鍊官,則渠以闕下待令之故,本營事,未得詳知云矣。上曰,名以敎鍊官,每當下詢,輒曰不知者,極爲駭然矣。上曰,龍虎營待令敎鍊官,令攸司科治。出榻敎命書傳敎曰,今日禁府開坐,在囚罪人,捧供以聞。又命書傳敎曰,正卿捧供,有特敎然後,乃可擧行,而就理多日,特從輕典,刑曹判書鄭好仁,削職放送。又命書傳敎曰,刑判則猶以區別之意,付之無知妄作,雖已處分,至於李國賢事,今日若有國法,其可乍囚旋放乎?且事理不輕,不可尋常捧供,今日開坐時,嚴問口招,別白捧供以聞。命退,諸臣以次退出。
上在昌德宮。停常參·經筵。
柳義養,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
柳戇,以宿衛所言啓曰,今日中日日次矣,本所所管入直部將·守門將·禁軍扈衛軍官·武藝別監及內外營入直軍兵等,待標信下,發令箭,分送試所之意,敢啓。傳曰,知道。
傳于洪國榮曰,都承旨入侍。
傳于李義弼曰,右承旨入待。
以慶尙監司李在簡狀啓,傳于柳義養曰,草記稟處。
承旨前望單子入之,柳戇·金亮行落點。
傳于徐有防曰,左副承旨入侍。
以捕廳供辭,傳于柳戇曰,在囚巫女,旣已決杖究問,逐出鄕外,其餘神祀諸人,皆是無識愚氓,特從寬典,勿爲捉問事,分付。
備忘記,傳于柳義養曰,明禮宮稤宮,趙德壽,司鑰除授。
柳戇,以都摠府言啓曰,副摠管吳載純,以同知實錄事,實錄廳晝仕出去之意,敢啓。傳曰,知道。
柳義養,以成均館官員,以同知館事意啓曰,今日朝食堂,居齋儒生等,有捲堂之擧,而行大司成李衍祥,今方陳章到院,在待勘中,不得勸入云。故臣馳詣泮宮,招致諸生,問其捲堂之由,則諸生等,書進所懷,以爲伏以臣等,忝居首善之地,而全昧禮儀之節,恒切愧恧之忱矣。今於大享之日,有欠敬之端,以致賢師引咎之章,至勤聖上自反之敎,文廟祀享,何等肅敬,而有此禮貌之失措,則臣等之罪,至此大矣。臣等旣不能仰體聖明導率之化,又不能導承賢師誘掖之意,以至於此,臣等聚首知愧,措躬無地,不敢晏然入堂云。臣以聖廟空堂,事體極爲未安之意,縷縷開諭,多般勸入,而諸生等,終不回聽,無意還入,何以爲之?敢啓。傳曰,更爲勸入。
又以成均館官員,以同知館事意啓曰,臣伏承本館草記批答,招致諸生,傳宣聖旨,仍爲勸入,則諸生等,以爲臣等非不知瀆擾之爲罪,而其在自處之道,不得不相率捲堂矣,及奉聖敎,不勝惶恐,謹當還入云。故仍設食堂,臣則退去之意,敢啓。傳曰,知道。
又以備邊司言啓曰,以慶尙監司李在簡,還穀加分,賑穀加劃狀啓,草記稟處事,命下矣。諸道設賑邑加分,不待狀請,已有特敎處分,而若以本道言之,設賑外餘邑,只是十餘邑,有難酌定其分數,隨其緩急,量宜加分事,分付。至於賑穀,初劃給七萬石,不過爲六七等所用云,則今此五萬石之加請,勢不可減數,各樣賑穀中,依請更許,俾無穀物不足,一民捐瘠之患,若其賑後餘穀,亦令還錄狀聞之意,一體分付,何如?傳曰,知道。
又以承文院官員,以都提調意啓曰,院寫字官前銜金光澤·趙元魯·彭得大·洪泰運·李垣·朴希聖·洪鼎運·彭履大,陞實代,穎習全致淳·玄喜烈·李觀心·金來玉·全取淳·朴東燧·安景行·李世恩,依例陞補,付軍職冠帶常仕,學生李師伋·韓相健·金仲孫·趙寅澤·尹舜復·吳載憲·洪興孫·趙繼澤,筆才頗有成就之望,屬于本院隷習,使之鍊業,何如?傳曰,允。
又以兵曹言啓曰,今番陵幸時,隨駕將校軍兵等犒饋,依定奪,以乾物分給之意,敢啓。傳曰,知道。
又以兵曹言啓曰,新除授慶尙左兵虞候李潤謙,承重祖母,今年八十歲,法不當遠離赴任,呈狀乞遞。虞候之親年,七十五歲以上者,許遞其任,已有其例,改差,何如?傳曰,允。
又以訓鍊都監言啓曰,依傳敎,本局兼內吹三十名等處,本綿各二疋,依例施賞之意,敢啓。傳曰,知道。
柳戇,以禁衛營言啓曰,依傳敎,本營兼內吹三十名等處,木綿各二疋,依例施賞之意,敢啓。傳曰,知道。
又以禁衛營言啓曰,本營隨駕將校軍兵等處,依定奪,乾犒饋磨鍊分給之意,敢啓。傳曰,知道。
柳義養,以御營廳言啓曰,依傳敎,本廳兼內吹三十名及御前吹打手三十七名等處,本綿各二疋,依例施賞之意,敢啓。傳曰,知道。
又以御營廳言啓曰,本廳隨駕將校軍兵等處,依定奪,乾犒饋磨鍊分給之意,敢啓。傳曰,知道。
又以守禦廳言啓曰,今番隨駕,招搖旗差備將校軍兵等犒饋,依傳敎,以乾物磨鍊,分給之意,敢啓。傳曰,知道。
又以摠戎廳言啓曰,今番隨駕,招搖旗次知將校軍兵等犒饋,依傳敎,以乾物磨鍊,分給之意,敢啓。傳曰,知道。
柳戇,以義禁府言啓曰,罪人吳道鈺,另加嚴刑後,前日所配之島,勿限年定配事,承傳啓下矣。吳道鈺已準三次之刑,全羅道靈巖郡楸子島,勿限年定配,而以承傳內辭意,具罪目,依例發遣府羅將,押送配所之意,敢啓。傳曰,知道。
又以刑曹言啓曰,昨日還宮時,江界居民金殷建,白活於衛外,而取考其原情,則數十年內,本邑民人,過半逃散,莫重邊上,難以守防,把守軍役,毋論鄕族,一從戶名爲之事矣。此雖關係民瘼,旣非四件內事,而有此肆然白活之擧,誠極痛駭。依法典,原情勿施,自臣曹,考律嚴處,何如?傳曰,雖非四件事,旣曰民瘼云,原情不可循例捧入,厥漢,亦不可直施當律。原供辭,自本曹,直爲議處以聞,呼訴人,則姑爲保放,可也。
又以左右捕盜廳言啓曰,依傳敎,罪人巫女七月·阿只連·七月·多福·順德·貴禮·再今·順德·福禮等,九名,逐出鄕外之意,敢啓。傳曰,知道。
大司成李衍祥疏曰,伏以臣,卽見儒賢疏本,則論向日文廟大享時,事多欠敬,士習之驚駭,而以不能矯變,引以自咎,臣於是,惶愧悚蹙,無所容措。近來士習固多可駭,而至於大享之日,臣旣入庭將事,不能詳察董正,致使儒賢,有此自引之章,以兼銜而初未參享,猶尙如此,臣之職忝主管,又嘗周旋於籩䇺之禮者,其罪當如何也?將欲露章自列,仰請重勘,此際忽聞齋儒捲堂之報,宜卽馳詣勸入,而其所引義,臣與諸生,實無差殊,不敢抗顔冒進,忙陳短章,略暴危懇。伏乞聖明,亟賜處分,治臣不能導率之罪,以幸公私,不勝大願。答曰,省疏具悉。卿其勿辭行公。
己亥二月十二日,兼春秋張顯慶。義禁府啓目,前御營大將李國賢,身爲捕將,別陪之率畜巫女,不曾禁斷事,因玉堂所懷,有拿處之命矣。嚴問之下,泛稱遲晩,依先朝受敎,議處何如啓。傳曰,其爲罪犯,不在於知與不知是置,知固爲罔赦之罪是乃,不知亦是不明不畏之甚是如乎,不可輕易酌放,從重勘律次,議處爲良如敎。
刑曹啓目,率畜巫女人李春芳,巫女春德,威喝部隷罪人成輝等,竝刑推嚴問,冒禁神祀人方必奉·朴召史,竝嚴刑究問,稟處何如啓。傳曰,愚氓之冒禁神祀,雖甚痛駭是乃,今番段置復從寬典,姑勿推問爲遣,已囚各人,分揀放送,此後乙良,依此知悉。春德更招,雖有吐實,除非士夫中庶有班名者及事理不輕者外,不必一一推問,俾無擾亂民間之弊爲旀,巫女春德段,不畏法令,恣意行事於城內,萬萬駭悖兺除良,符同曹隷,毆打禁吏之事,莫非罔赦更良,嚴刑究問爲乎矣,其神祀幾處,祈禱誰人等,地名·姓名,箇箇嚴刑,期於輸情爲旀,李春芳·成輝段,其在懲礪之道,不可輕放,自本曹,考律嚴加勘處後,草記爲良如敎。
義禁府啓目,前刑曹正郞李宜白,前漢城主簿李宜耆,身爲法官,不能束下,至有南部捉巫時,威喝部屬之擧,此而不飭,後弊難防,事因臺臣所懷,有先汰後拿之命矣。嚴問之下,泛稱遲晩,竝刑推得情何如啓。傳曰,漢城前主簿李宜耆段,其視刑曹,初不摘發之罪是隱則,猶有相準之道是遣,刑曹前正郞李宜白段,亦如渠供,堂上之事,非可移罪於郞廳是如乎,兩郞廳,竝以公罪議處爲旀,旣已拿處,而亦知事狀,其在綜核之道,合有輕重之別,汰去乙良分揀事,分付該曹爲良如敎。
義禁府啓目,醴泉前郡守鄭東藎,居官不法之罪,旣爲御史狀論,不可不嚴覈事,有拿處之命矣。嚴問之下,泛稱遲晩,刑推得情何如啓。傳曰,繡啓囚供,若是相反兺不喩,以渠分疏之說,亦難準信。令本道臣,親執詳査狀聞後,議處爲良如敎。
己亥二月十二日辰時,上御誠正閣。都承旨入待時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,李漢昌,入於統制使之望,其履歷可合乎?國榮曰,資歷可合云矣。上曰,李漢泰,何如?國榮曰,爲人可用矣。上曰,履歷,何如?國榮曰,已經摠管矣。上命讀刑曹公事。國榮曰,捕廳所囚巫女之屬,亦使之從速決放,似好矣。上曰,從當下敎矣。國榮曰,慶尙監司狀請加分,而嶺南民事,一時爲急,次對有難等待,使之草記稟處,似好矣。上曰,將下敎矣。上曰,惠慶宮進服,一錢重人蔘粟米飮一貼,煎入。出榻敎上命退,諸臣以次出。
己亥二月十二日巳時,上御誠正閣。右承旨入侍時,右承旨徐有防,假注書徐鼎修,記事官李信祜·鄭東浚,以次進伏訖。上命書傳敎曰,向因貶目,有査問之命矣,觀此本兵使啓本,所謂兒童哨,卽他道·他鎭所無之名色,而稱以習操時假作倭軍,以十四歲以上,至十歲者,亦多充籍,必求編髮未及上髻者作哨,果由襲舊承僇之弊云。當初起疑査問之意,儘不爽矣,何聞之晩也?朝家之立法如是,而朝家反禁外邑之黃口充籍者,設法設禁,豈非大是相左者乎?當所劃卽釐革之事,此啓本,下廟堂稟處。他道則雖於貶目不書,而此等不正名色作隊之軍,難保其必無,觀於日前楊牧所奏,守廳子姪軍事役之充頉,與此雖有間焉,名之不正,一也。此乃近比之一端,倂令廟堂,釐弊之道,使之一體稟處。又命書傳敎曰,左承旨·同副承旨許遞。又命書傳敎曰,承旨前望單子,入之。又命書傳敎曰,新除授承旨,倂待下批,牌招察任。命退,諸臣以次退出。
己亥二月十二日初更。上御誠正閣。左副承旨入侍時,左副承旨柳義養,假注書徐鼎修,記事官李信祜·鄭東浚,以次進伏訖。上命義養,讀奏公事訖。命書傳敎曰,新除授同副承旨金亮行,使之斯速乘馹上來事,下諭。命退,諸臣以次退出。
上在昌德宮。停常參·經筵。
夜四更五更,灑雨下雨,測雨器水深二分。
傳于洪國榮曰,都承旨入待。
傳于柳義養曰,左副承旨入侍。
備忘記,今下弓矢,魚有澗僉使金三興處,給送。
以刑曹供辭,傳于柳義養曰,姑從三令五申之意,巫女外,在囚諸人,一竝放送。
傳于李義弼曰,明日食後入來事,遣史官,傳諭于儒賢處。
傳于李義弼曰,坐直承旨入侍。
傳于李義弼曰,儒賢省掃往來時,給由馬。
李義弼,以禮曹言啓曰,今二月十五日,貞敬夫人李氏遷葬出柩時,惠慶宮望哭儀註,直爲書入惠慶宮之意,敢啓。傳曰,知道。
柳義養,以刑曹言啓曰,因禁府啓辭,窮兇極惡,萬剮猶輕,大逆不道罪人甘丁夫尹得臣,庶三寸叔大孫,全羅道光陽縣,流三千里緣坐安置,令刑曹,押送事,命下矣。罪人大孫,以極逆至親,藏蹤匿跡,晏然隨行於備局使令之役,而終至自本司摘發之境,究厥情狀,萬萬兇獰,有不可循例發配,故連加嚴訊,已施三次之刑,卽爲押送配所之意,敢啓。傳曰,知道。
柳義養,以刑曹言啓曰,姑從三令五申之意,巫女外在囚諸人,一倂放送事,命下矣。依傳敎,巫女外,在囚諸人,金濟讓·金尙信·李成大·崔光才等,竝卽放送之意,敢啓。傳曰,知道。
柳義養,以禮曹言啓曰,在外儒臣處,亦令遣禮官,問議後稟處事,命下矣。依聖敎,發遣本曹郞廳,問議于在外儒臣處,則工曹參議金亮行,以爲皇壇祀典,禮重事大,而樂章佾舞諸節,蓋多未遑之典矣。今此儒臣釐正之箚,具有考據,恐無異議,而顧臣愚陋昧禮,無以仰對明問,不勝悚蹙之至云。執義兪彦鏶,以爲臣疾病沈篤,昏不省事,不意此際,以皇壇祀典問議事,禮官下臨,驚懍悚惕,不知所措。今此儒臣釐正之請,儘有援據,如臣謏聞寡識者,何敢與議於莫重典禮乎?前後詢問之下,一未得仰對,虛辱王人,罪合萬殞,惟伏地隕越而已云。掌令金鍾厚,以爲臣素不嫺禮,尤昧昧於王朝典章,況此義起非常之禮,何敢妄有論對,而第儒臣箚陳,旣有據依,在外諸議,亦無異見,臣豈有他說哉?惟祭服一事,臣竊思之,凡服玄上纁下,禮也,而皇朝祭服之用靑,未知別有何據。然臣曾見輕國大典,祭服用靑綃衣,正與皇朝禮同,今之用黑,豈靑之深而近黑歟,抑後來改靑爲黑歟?是未敢知也。惟在聖明,博考而審處之耳云。在外儒臣之意如此,上裁,何如?傳曰,待儒賢造朝,當有下敎矣。
傳于李義弼曰,此批答,遣史官,傳諭于儒賢處。
戶曹參判宋德相疏曰,伏以日昨史官,傳宣聖批,其所以慰諭而假借之者,至矣盡矣,臣誠惶隕感激,不知攸措也。第念昨日太學諸生之捲堂,國子長官之乞免,皆緣臣妄言,有此光景。蓋臣不量愚陋,信古獨行,出言直率,動輒寡合,若此不已,其終免爲累聖鑑,而僨朝政也,難矣,此臣之所大懼者也。抑臣竊有切迫情悃,敢此冒陳焉。臣賦命奇釁,早失怙恃,終天之痛,無地可洩,居在松楸,朝夕瞻依,時節展掃,哀省奠酹,未死之前,只有此事,而一入脩門,霜露替序,夢寐之間,精魂屢還,宿草離披,狐兎成蹊,覺來無睹,何以爲懷?伏乞聖慈,諒臣哀懇,許臣時月之暇,俾伸至情,不勝幸甚。且臣孤露之後,得與二兄相依爲命,不幸二兄俱亡,伯兄葬山,訾毁多端,今將移葬他地,此在死者,有溝舊厝新之變,而在生人,亦爲重値永訣之際,則人事悲愴,無過於此矣。同氣之親,在世惟臣,而適此造朝,無由往見,情理抑塞,有不可堪,今蒙天地父母,垂諒許田,則臣不以歸省先塋,仍得撫哭兄柩矣,其爲感戴洪私,當如何哉?緣臣私悃,煩瀆至此,犯分僭義,罪當萬死。臣無任屛營祈懇之至。答曰,省疏具悉卿懇。卿雖暫爲還鄕,予心之悵望,無以爲喩,然卿之情理,亦云悲矣。特賜往來之暇,卿須卽爲省掃,斯速造朝,無使予多日企待。
己亥二月十三日,兼春秋張顯慶。義禁府,李國賢議處啓目。傳曰,依允。
義禁府,李宜白·李宜耆等議處啓目。傳曰,依允。
己亥二月十三日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。國榮曰,訓將以濬川堂上,方入來矣。上曰,都監中旬,何日爲之云乎?國榮曰,再明日爲之云矣。上曰,皇壇儀節,多有掣肘者,以迎·送神曲言之,其所云明明我祖,佑我子孫等句,似當改之矣。國榮曰,然矣。上曰,祭服則黑色,亦是靑之深者,不必改之耶?國榮曰,靑·黑,似當通用矣。上命書公事判付,上曰,惠慶宮進服,一錢重人蔘粟米飮一貼,煎入。出榻敎上命退,諸臣以次出。
己亥二月十三日申時,上御誠正閣。左副承旨入侍時,左副承旨柳義養,假注書徐鼎修,記事官李信祜·鄭東浚,以次進伏訖。上命義養,讀奏公事訖。上曰,皇壇祭禮三條之外,壇墠制度,考諸古禮,亦不無違式處,此亦不可不商確釐正,承旨所見,亦以爲何如耶?義養曰,聖敎誠然矣。壇墠制度,果多未備,因此釐改,則豈不爲盛擧乎?命退,諸臣以次退出。
己亥二月十三日酉時,上御誠正閣。坐直承旨入侍時,左副承旨柳義養,假注書徐鼎修,記事官李信祜·鄭東浚,以次進伏訖。上命義養,讀奏公事訖。以禮曹在外儒臣收議草記,命書傳敎曰,待儒賢造朝,當爲下敎矣。命退,諸臣以次退出。
上在昌德宮。停常參·經筵。
未時,日暈。
柳義養啓曰,大司憲金魯鎭,執義兪彦鏶,掌令金鍾厚在外,掌令洪明浩,持平宋樂·姜文煥牌招未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于柳戇曰,右副承旨入侍。
傳于李義弼曰,儒賢入侍。
又傳于曰,禮房承旨,馳詣宗廟·永寧殿·景慕宮,奉審後,祭物·祭器·祭井看審,諸執事進排官,摘奸以來。
傳于柳義養曰,待敎徐龍輔,馳詣弘陵,奉審摘奸以來。
傳于李義弼曰,長生殿退件棺材一部,奉朝賀家輸送。
柳義養,以弘文館言啓曰,以張傘一款,有博考已例,草記稟處之命矣。臣等謹取可考文蹟,廣加搜閱,則張傘之法,元無可據之例,雖以大明會典朝會條觀之,只有文武官許服雨衣,各執雨具之文,而至於雨傘,則初無擧論者矣。臣等見識魯莾,考證不博,前代之史,國朝之典,終未得可徵之蹟,不勝惶悚之至,惟在聖上,更加博詢而裁定焉,敢啓。傳曰,知道。博考之命,不徒張傘一款,竝與呵導之制而考出也。蓋呵引之式,明載卄代全史,豈曰無可證之跡乎?至於張傘之式,予亦未見於前代文獻,而呵導旣定,則張傘自當視此爲準矣。職在稽古,未能廣考,而有此草記,殊甚未安,此草記勿施,更卽博考以聞。
柳義養,以義禁府言啓曰,時囚罪人李國賢,杖八十收贖,告身盡行追奪,徒二年定配事,照律公事判付內,議減一等,朴喜成,杖一百收贖,告身盡行追奪,徒三年定配事,照律公事判付內,依允啓下矣。李國賢議減一等,杖七十收贖,告身盡行追奪,洪忠道稷山縣成歡驛,徒一年半定配,朴喜成,杖一百收贖,告身盡行追奪,江原道鐵原府豐田驛徒三年定配,而以議啓內辭意,具罪目,依例發遣府書吏·羅將,押送于各其配所,何如?傳曰,允。李國賢之照律判付,不爲分揀者,意在施法,而觀其旁照不以實之律文,不但不襯着,究其本罪,忽於君讎國賊,罪固有矣。與知而故犯有異,名係武將,則竄配之律,亦不容輕施,特從寬貸之典,旁照律,則分揀,就本律中,議減一等,可也。
柳義養,以義禁府言啓曰,時囚罪人李國賢,杖七十收贖,告身盡行追奪,洪忠道稷山縣成歡驛,徒一年半定配事,草記批旨內,特從寬貸之典,傍照律則分揀,取本文中議減一等事,啓下矣。取考律文,則大明律不應爲條,有曰不應得爲而爲之,事理重者杖八十,大典推斷條,有曰犯私罪杖八十,奪告身三等,犯枉法受贓外笞杖,竝收贖云矣。李國賢議減一等,杖七十收贖,奪告身二等,放送,何如?傳曰,允。
李義弼,以禮曹言啓曰,亞三堂,更令致愼獻議事,命下矣。參判臣頤之,以爲臣猥以顓蒙,忝居禮官,適當議禮之擧,不敢以懵昧之識,仰對於莫重之事,而若其追擧未遑之典,遵復中朝之制,愚賤之見,適與諸僚無異,未能各陳所見,伏奉判下聖旨,誨責截嚴,惶懍震越,無地自容。臣旣無知識,何敢容喙,而聖敎之下,有不敢含默,謹就甲申年諸臣獻議及大明集禮而稽之,先朝老成之臣獻議者,多以宜用八佾爲言。且先正臣權尙夏之議,以爲不用八佾之制,不免苟艱失禮,又曰不可降從諸候之禮,我國雖是侯邦,享天子之祀典,用天子之禮樂,宜無儹越之嫌,故甲申諸臣之議如此,而今者儒臣之請,明有所據,孰敢異議乎?祭服遵集禮而用靑羅,則冠服一也,冠梁亦當一遵集禮,隨品隆殺,而獨用於皇壇與通服於國內,亦宜有講定之道矣。至於樂章,謹考集禮所載迎·送神,亞終獻,俱有樂章,迎送神樂章,旣遵集禮,則亞終獻樂章,一體遵用,恐不害於純用中朝之義,而釐改典章,事體至重,伏惟上裁,何如?傳曰,知道。
校理金憙,副校理南鶴聞,副修撰沈煥之·吳大益等箚曰,伏以臣等,卽伏見儒賢請由疏批下者,以特賜往來之暇爲敎矣,儒賢之情理,旣甚懇至,聖上之允許,亦出曲諒,此與孝廟朝特許先正之歸省,前後一揆矣。臣等竊不勝欽仰感歎,而第伏念一自儒賢之造朝,三晝之講筵頻開,一堂之風雲昭融,其所裨益於聖德,協贊於治謨者,爲如何哉,而招延未幾,遽爾請暇,固知其感激隆眷,終復還朝,以體我聖上虛佇之意,而竊恐時月荏苒之間,或欠講席討論之功,此實臣等之所以爲憂者也。況且儒賢年旣躋耋,病猶未痊,倘或於道途撼頓之餘,宿症復添,無以自强,則雖欲卽還於省掃之後,豈可必乎?伏願聖明,更加深思,收還旣下之批,因其入侍,以盡勉留之道焉。取進止。答曰,省箚具悉。儒賢之請暇暫往,決知其非出於長往之計,而予心倀倀,難以爲裁,此際爾等之箚又到,盛陳勉留之意,固深嘉之。昔在孝廟朝,宋先正之請暇省墳也,館臣·館儒,相繼請留,聖祖批旨,以先正之暫往旋歸,必不虛言爲敎,俄於筵中,予亦以此申諭於儒賢,儒賢之不誑予,奚間於先正之事聖祖乎?故予方企征牽之遄返也。
己亥二月十四日,兼春秋張顯慶。義禁府,李國賢照律杖八十,告身盡行追奪,徒二年定配,私罪啓目。傳曰,議減一等爲良如敎。
義禁府,李宜白·李宜耆等,照律杖八十收贖,公罪啓目。傳曰,功議各減一等爲良如敎。
刑曹罪人朴加刑啓目。傳曰,更加嚴刑,期於得情爲良如敎。
刑曹罪人李千奉加刑啓目。傳曰,更加嚴刑,期於得情爲良如敎。
刑曹罪人白占卜加刑啓目。傳曰,更加嚴刑,期於得情爲良如敎。
刑曹罪人金奉鎭加刑啓目。傳曰,更加嚴刑,期於得情爲良如敎。
訓鍊都監單子,明日慕華館良中,左邊馬兵等中旬試才爲白臥乎事。傳曰,旣已定日,軍兵亦皆知之,雖不可退行,何必明日之近陵國忌爲之乎?後勿如是。
己亥二月十四日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間聖體,若何?上曰,一樣矣。上曰,儒賢入來乎?國榮曰,姑未入來矣。上曰,儒賢之情理,有難强挽,不得已許由,而誠爲帳然矣。國榮曰,似當不久還來矣。上曰,皇壇儀節收議批答,有所搆出者,卿其見之。國榮曰,批旨洽好矣。上曰祭服,則勢將以黑代靑矣。國榮曰,內局事,多有釐正者,而因循至今,就以靑大竹言之,醫官輩,恣意分用,誠不成說矣。上曰,卿言是矣。若念南中民弊,則一箇竹,亦甚辛苦,而此輩則惟意濫用,此事極爲傷痛矣。國榮曰,江界人蔘之爲民弊,誠不忍言,而所謂臘劑蔘,醫官輩,亦皆分用,此亦可痛矣。上曰,內局牛黃事,亦然矣。國榮曰,此等事,不一而足矣。上曰,從長釐正,好矣。上曰,惠慶宮進服,一錢重人蔘粟米飮一貼,煎入。出榻敎上命退,諸臣以次出。
己亥二月十四日巳時,上御誠正閣。右副承旨入侍時,右副承旨柳戇,假注書徐鼎修,記事官李信祜·鄭東浚,以次進伏訖。上命戇,讀奏公事訖。上曰,皇壇典禮之釐正,不無一二疑晦處,故方欲以此,問議於儒賢,而莫重祀典,因此具備,則豈非甚幸乎?戇曰,臣等亦嘗以祀禮之未備,竊以爲聖朝欠典,今因儒賢建白,得以煥然一新,則誠爲美事矣。上曰,壇制亦有可以損益者,故竝欲釐正,而或不無事勢之掣礙者,姑未知何以則爲好也。戇曰,當初設壇,蓋出於掃地祭天之義,而至於制度之違式處,不可不竝加釐改矣。上曰,然矣。命退,諸臣以次退出。
己亥二月十四日午時,上御誠正閣。儒賢入侍時,祭酒宋德相,右副承旨柳戇,假注書徐鼎修,記事官李信祜·鄭東浚,以次進伏訖。上曰,儒賢進前。德相進前俯伏。上曰,昨見卿疏,可知卿情理之悲切,故不得不暫許往來之暇,而予心悵惘,無以爲喩。在昔孝廟朝,先正文正公,請暇還鄕,聖祖特許之,其時館學玉堂,交章請留,聖祖諭之以必不欺予,今予之許卿暫還,亦知卿必不欺予而然矣。卿須勿負此意,從速還朝,以副予日夕之望焉。德相曰,臣至情所迫,冒沒陳懇,伏蒙聖慈,特賜恩暇,區區下懷,不勝惶感。第臣賤疾,苦歇無常,還朝遲速,有難預料,而病若少間,則敢不卽還乎?上曰,日氣雖幸溫和,而老人跋涉,誠可念矣。德相曰,聖念至此,下情尤切惶感矣。上曰,先正碑額,從當書出,使史官傳之矣。德相曰,伏承下敎,恩榮所被,不勝感祝矣。上曰,以皇壇儀釐正事,不無與卿商確者,故略具文字,不以傳敎,書下,依以書札往復之例,今玆付卿,卿其詳覽後,逐條辨答,待還朝時持來,可也。仍命戇讀之。若曰,皇壇祀享,見用禮儀樂舞,多有未曉者,而事係莫重典章,有不容輕易議到,姑此泯默矣。幸因儒賢之上箚建白,集議在廷,爰及在野,僉謀詢同,咸曰箚論是,今可擧而行之。自此皇壇祭儀,庶免未備之嘆,殊甚幸也,然於釐革之際,必須更加爛商,期底盡善,可也。先就收議三條中,一二起疑之端,略布已見,而外此壇儀之可以損益者,亦竝條錄于下,以俟折衷之論。箚中正樂章條,以爲皇壇樂章,當用皇朝九廟樂章中迎·送神曲,此固甚好,然取考集禮及正史所載樂章,有曰仰我聖祖,又曰佑予子孫,我朝之祭明天子,用此句語,有未知的當者。如宋之祀湯樂歌,用嗟嗟烈祖,湯孫之將等詞,宋是商之孫子,稱祖稱孫,允合情禮,而我朝則異是。襲用廟樂中數句語,揆以禮意,得無不可乎?議者或曰,就原句,去此我祖及子孫等語,略換數字而用之,又曰,删去全句而用之,二說之中,將何適從乎?且於玆事,予意別有在焉。皇壇樂章,無論迎·送神及奠·撤·三獻諸曲,竝用皇朝遺音,而不合之句,改而用之,爲無妨,此果如何?說者又或,以爲三皇之祀,不得各用各位之樂歌,或涉逕庭云,而予則以爲合奏第一位之功德,於以下諸位,恐無不可,此亦如何?正佾舞條,以爲皇壇佾舞,用皇朝親王國祭仁祖廟之制,此亦甚好。然以今皇壇樂制,但就佾舞,增六爲八,則是舞備而樂不備也,其視仁廟樂制,互相牴牾。蓋仁廟儀,則無登歌·軒架,而樂舞皆列於庭,皇壇儀,則有登歌·軒架,而一設壇上,一設壇下,以至器皿尺度,亦多不同,琴十瑟四,而今各爲二,笙八簫四,而今各爲一,歌工之古多今少,缶鼗之古無今有,諸如此類,難以悉擧。此皆在所釐改之不可已者,何以則可耶?議者,以爲舞欲備制,則樂亦不可不備禮,而然於皇壇樂舞,盡用仁廟之制,則今有財力不贍之慮,又或以爲天子之祭,不可降從侯王之禮云者。先正,旣有已定之論,則與其苟用失禮之樂,莫若倚閣之爲寡過也,未知如何。正祭服條,以爲皇壇祭服,用皇朝祭服之色,此亦甚好。祭服之色,皇朝則用靑羅,本朝則用黑羅,殊非從周之義,速宜釐正者,而議者,或以爲我國俗稱深黑色,爲鴉靑,凡於用靑色之處,亦多通用,故近日祭服之用黑者,似非靑變爲黑也,遵舊之爲無妨,此說未知如何。向所謂三條之外,亦有不可不商量者。當初設壇之制,卽我聖祖義起之禮,而可以永有辭於天下萬世也。噫,夷狄亂夏,四海腥氈,中土衣冠之倫,盡入於禽獸之域,惟此東土一隅,崇祀三皇,春秋之大義,數十,賴是而不絶如綫,於乎休哉。大抵以侯邦而上祀天子,考之往史,雖無倣象者,特以含忍之極,有此冢土之禮,是固迫不得已之擧也。然古者皇帝廟,多在郡國,蒼梧有舜廟,會稽有禹廟,旣有其廟,必有其祀,是以我朝之祀大明天子,禮也,非僭也。且不廟而壇,不特竊取於茅屋祭昭王之義而已,嘗考儀禮及周禮,天子之朝諸侯也,亦有設壇之制焉。然則皇壇創設之義,亦可謂古也,非今也,此予小子所以重爲之欽仰贊誦者也。然今以成周之壇制,皇朝之祭禮考之,則制度文爲,繁處太繁,簡處太簡,均之爲敬禮之不足,豈非彼此不及半上落下者歟?言其大者,則有壇之名,而壝墠之制未備,有庖之設,而東西之址易處。又若鼎鑊·爵罍之啓視滌漑,禮有躬臨之文,而今皆攝行,瓚鬯·饌熟之祼奠進薦,禮無明見之文,而今反備載,獻禮之一獻·三獻,前後有異,拜禮之再拜·四拜,古今不同。言其小者,則祭酒·斟酒,但載於廟禮,坫三·俎三,只見於壇儀,登鉶之陳殊名,簠簋之列異行,帳房之設,旣失掃地之義,步尋之制,又乖覲宮之規。苟欲正壇儀之舛謬,而盡復乎享仁廟之舊制,則俱是增減之所當先者也。到今雖不必一朝盡改,若其儀節之大違式處,亦或先從一二事,而改之爲宜歟?幸示其可否也。戇讀訖,奉傳于德相。德相跪受曰,伏承聖敎,第當殫竭愚見,追後仰陳矣。上曰,何日當移發乎?德相曰,明早欲爲移發矣。上曰,卿之還朝,雖在不遠,其間離闊,殊極悵缺。目今國計民憂,或有所欲言之事乎?德相曰,當此春窮,民憂罔涯,頃有折半中加分之令,此其德意,出尋常萬萬。然以此不可救濱死之民,而卽今經費匱竭,雖欲拔例賙濟,恐無容措之道。臣竊聞南漢儲置陳米夥然,今若使附近驪·利·陰·龍·砥·楊等邑,從自願分給,秋後除耗備納,則庶幾民得蒙惠,公亦有益矣。請令廟堂,稟處,何如?如湍·坡有水路處,雖非附近邑,亦欲願得,則同諸邑許分,好矣。上曰,依爲之。出擧條德相曰,卽今都下,米貴如金,都民倒懸,蓋兩西及嶺南失稔處市直,比京倍蓰,故米商輩,皆赴其處,不入京中故也,都民之殿屎,亦甚可悶。伏聞各軍門及各衛門各宮房所納之米,皆自該所,各送私人,作錢於捧米處,以錢來納,故都民無以貿食,請今廟堂,有水路處,作錢以納之事,一切嚴禁,使之以本色運致京中,則都民庶有藉賴之道矣。上曰,依爲之。出擧條德相曰,方今民窮財竭,專由於奢侈之弊,亟降綸音,凡干侈濫者,嚴加禁止。至於髢髮之具,最爲今日奢侈之大者,曾在先朝,初有禁令,末乃弛禁,其後轉相務勝,侈大之習,十倍於前日,富優之家,至費過千金,雖貧者亦不下五六百金,耗財之端,莫甚於此。請令廟堂,稟旨嚴禁,而旣禁髢制,則古禮之髻制及冠子,不可不用之,使玉堂·禮官,博考古今文書中,可以遵倣者,定制通行,而冠子則亦依中朝花冠之制,命婦士庶妻,亦有等品爲好矣。上曰,所奏果是矣,而此非遽行者,當與廟堂之臣,更加商量而博考矣。出擧條德相曰,今當辭陛,區區下忱,實不勝耿結之至,只伏望其間,頻御講筵,克勤聖學,俾有日新之效焉。且以懲討之事言之,巨魁聲討,何等重大,而日事謄傳,便成陳談,上無乾剛之斷,下有玩愒之習,非但有欠於誠實底道理,竊恐懲討,因此而不嚴,義理由是而不明矣。況鄭妻旣未得卽施邦刑,又不能屛逐海島,使千古所無妖逆,尙今偃處於城闉咫尺之地者,隱憂深慮,實無所不至。臣意則以爲姑未正刑之前,爲先屛諸遠惡之地,俾絶目前之憂,似或無妨矣。上曰,予亦非不知此,而以有臺啓故,初不得發配矣。戇曰,鄭妻·龜柱之罪惡,殿下非不洞知,而猶且靳持,王章莫伸,若此不已,則亂臣賊子,亦何所懲畏哉?儒賢,以姑先竄逐,俾絶禍根爲請者,可見其出於迫切不得已之意矣。上曰,方今國事罔涯,憂虞多端,譬如萬頃處舟,無所止泊,念之及此,誠極寒心。亂逆之變,從古何限,而豈有近日逆變乎?比諸辛壬之逆,雖曰同一心腸,一串貫來,而其中抑有難易隱顯之不同矣。辛壬,則本以言議之異同,遂成忠逆之義理,故其忠其逆,顯著而易見,近日無論彼此,同惡相濟,初無言議之祟,而直行凶逆之事,及其天網莫逃,罪惡斯著,則擧世靡然。人皆曰嚴於討逆,而所謂嚴於討逆者,亦豈盡血誠向國,無面陽背陰之徒乎?故近日之賊,隱伏而難知也。蓋顯著而易見者,治之非難,隱伏而難知者,化之甚難,此予所以隱憂深慮之無所不至也。在上之人,豈不欲行包涵調濟之政,而顧今世道,有若四肢百骸,無不受病,苟不下瞑眩之藥,則難責其克瘳之效,爲今之計,君臣上下,正當同心同德,戮力協贊,必先以辨忠逆明義理,爲第一急務。忠逆義理,旣已辨明,則規模可立,根基可定矣,規模已立,根基已定,則有如元氣內固,外邪無從而入矣。予旣以世道之責,望之於卿,則卿何可一日去朝乎?幸須從速還朝,共濟時艱,是予區區之望也。德相曰,誅亂討逆,乃所以明天理正人心也,今使亂逆巨魁,晏然不誅,而欲求天理之明·人心之正,則無或近於避影而趨日,抱薪而救火乎?今若誅厥巨魁,嚴其隄防,則遺醜餘孼,必當喪氣沮膽,望風散落矣。上曰,臺端故紙,雖近文具,予意則以爲日日謄傳,塗人耳目,亦不害爲懲勵之一端矣。今若誅之殛之,一竝收殺,則忠逆二字,將不復見於朝紙之上,而一日二日,漸至忘却,使此箇義理,不免束之高閣,然則安知無潛伺暗伏之徒,揚揚復起有羸豕躑躅之慮乎?戇曰,鄭妻·龜柱,千妖萬惡之罪,固不必更說,而至如相福罪惡,實是覆載之難定,則不竄不殛,置之牖下者,實是失刑之大者矣。君臣之間,義同父子,子有所懷,豈敢不陳於父母之前乎?以樂任事言之,向日處分,非不知聖意攸在,而自此以後,亂賊之徒,轉益放肆,而必無所懲畏矣。上曰,在上者,雖主從寬之典,在下執法之論,則固不可不如是矣。德相曰,樂任之罪,昭載於明義錄,則殿下之向日處分,誠甚過當矣。上曰,予豈不知之,而有所不得已而然矣。德相曰,臣等亦豈不仰認聖意,而懲討以此而不嚴,亂逆由是而無畏,則豈不可悶乎?上曰,卿言亦是矣。命退,諸臣以次退出。
上在昌德宮。停常參·經筵。
惠慶宮擧哀後,大殿,政院·玉堂·藥房,口傳問安。答曰,知道。
惠慶宮,政院·玉堂,單子問安。答曰,罔極。
惠慶宮,藥房口傳問安。答曰,罔極。
中宮殿,政院·玉堂·藥房,口傳問安。答曰,知道。
淑昌宮,政院·玉堂·藥房,口傳問安。答曰,知悉。
大殿,朝廷二品以上·六曹堂上·奉朝賀,單子問安。答曰,知道。
惠慶宮,朝廷二品以上·六曹堂上·奉朝賀,單子問安。答曰,罔極。
中宮殿,朝廷二品以上·六曹堂上·奉朝賀,單子問安。答曰,知道。
柳義養啓曰,大司憲金魯鎭,執義兪彦鏶,掌令金鍾厚在外,掌令洪明浩,持平宋樂·姜文煥,牌招未下,今日以監察茶時之意,敢啓。傳曰,知道。
傳于洪國榮曰,都承旨入侍。
柳戇,以都摠府言啓曰,今日入直宣傳官·武兼及有廳軍士,當爲中日習射,而國忌相値,不得爲之之意,敢啓。傳曰,知道。
李義弼,以奎章閣言啓曰,本閣直提學鄭民始,時無職名,令該曹,口傳付軍職,何如?傳曰,允。
兵曹口傳政事,副司直鄭民始。
傳于柳戇曰,孝明殿水刺間所屬,令廚院收用之命,已今閱歲經年,而吏隷間,無一人收用,及今下問,堂上用手云。爲提調,魂殿下隷之區處,若是玩惕,而爲濟己私乎?此雖小事,亦係紀綱,該院公事提調,從重推考。
又傳于曰,司饔院書吏,令該曹科治。
館學儒生,生員李得履·李明弼,進士金衡一,生員沈瀁,進士鄭潤吉,生員李普演·吳聖楫,進士金沂勳,生員權時彦·金載健,進士李希燁·廉宗愼·李準海·李世基·金禧燮,生員崔星斗,進士金養和·朴猷煥,生員沈銖·李薰·尹涵·成穗,進士尹毅東,生員李東運·宋文奎·洪昇,幼學安宅心·韓始裕·丁載默·金鍾文·康就甸·金炫玉·金重西·黃履坤·李如獜·車亨逵·朴鳳赫·李龍柱·任義相·金良喆·張漢豊·張相五·宋宅明·李宗濂·李世馣·金泳一等疏曰,伏以臣等,伏聞祭酒臣宋德相,陳疏乞暇,已蒙給由之命,今將俶裝而歸,臣等竊不勝驚愕失圖也。竊伏念宋德相,以先正臣文正公宋時烈之孫,養德山林,蔚爲朝野之所仰望,久矣。幸以我殿下不世之眷,如渴之誠,十遭敦召,禮意隆摯,逐致感激恩遇,憣然造朝,契合之昭融,眷待之勤懇,可謂千載一時矣。前後筵席,聖意彌篤,至以予則孝廟之孫,卿是先正之後爲敎,而諄諄懇懇,際會日深,則宋德相之一念圖報,罄竭底蘊,筵對袖箚,裨益弘多。於是乎,朝野拭目,士民加額,聖祖先正,魚水密勿之盛會,怳若復覩於今日,而東方一治之休,庶幾不日而期矣。不意請告之章一陳,而給由之音遽下,雖知暫時辭陛,固非長往之計,曲副至懇,尤出禮待之眷,而第伏念賢者之國家,一日在朝,有一日觀感之效,一日輔君,有一日成就之益,一進一退,關係非細,此所以臣等之相顧愕爾,大失所望,非至無人乎側則,不能安其身而已。且以宋德相前此疏語觀之,以士習之不美,引爲己咎,朝廷之風習,深致慨惜,士習之不美,實是臣等之罪,慙悚不已,而至於朝廷風習之云,雖未知誰爲此隱映糢糊之論,而宋德相今日之行,安知不由於此耶?伏願殿下,念儒賢一致之惟難,軫晝筵三接之爲急,更以至誠諭之,若曰,卿之此去,雖托私義,此必非其本心,卿言雖有一二不卽施行者,予當從容講論,無所不用,至於沮撓之論,雖千百而至,予不聽惑,續下綸音,不留不止,則宋德相,寧不感激殊遇,復回旣戎之行耶?此在殿下益篤誠意之如何耳。臣等不勝聚首祈懇之至。答曰,省疏具悉。已喩於堂箚,爾等退修學業。
四學儒生,幼學李相鳳·趙鐄·徐有敏·李明謙·洪胤祚·尹敬鉉·李振玉·鄭觀輝·徐季修·慶光斗·李儒準·任烒·金鼎九·徐有陶·徐有陽·李象鉉·李翼源·李鼎圭·尹守晩·尹守翼·尹守容·申緝·金啓英·尹勉純·尹勉縝·尹守鉉·尹之鉉·朴元陽·李義悅·閔修天·李壽淵·李義敦·李義植·李學宗·李興弼·沈師英·沈師東·兪擎柱·兪昇柱·兪肯柱·鄭國輝·李基中·尹龜祥·安性天·趙壽永·趙進慶·李相鵬·尹致猷·洪樂衡·李廷卨·柳近陽·兪翼煥·兪文煥·鄭民周·兪世煥·申德彬·吳覺常·徐有積·李羲元·李羲坤·宋文祥·韓羽洪·李翔逵·鄭斗衡·李正鉉·金鎭·具仁欽·金履淵·金樂顯·洪秉魯·沈鎜·李芸·尹麒祥·徐有鉉·李誠傳·崔逵翰·閔鎭衡·宋翼孫·尹擎柱·洪仁煥·李宗漢·金宇柱·朴興淳·尹性忠·金德老·許·李彦九·宋鳳休·李龜彬·李尙寯·宋民修·李耳鼎·柳·權鎰·沈宇鎭·兪鉉承·李善獻·金在恂·趙學善·李英勉·金斗聖·金處百·柳諄·金載象·金載龜·趙命鎭·徐用修·徐仁輔·李勉之·閔益爀·沈述祖·徐有穀·徐柔修·沈郁鎭·沈允之·沈師定·任履周·尹熤·尹趾東等疏曰,伏以臣等,日昨伏聞祭酒臣宋德相請由疏入啓之報,而臣愚,竊以謂以我聖上禮致之盛意,誠待之隆眷,必無遽然允許矣。不意玆者,許暇之批誕宣,辭歸之行載戒云,臣等雖未敢知聖意之攸在,而其爲悵惘抑鬱,當如何哉?臣等猥忝庠籍,偏蒙莪育之化,而目見賢師之遽歸,拘於成命之已下,泯默不言,則豈不愧於聖世衿紳之列乎?臣等相率仰籲,惟聖明少垂察焉。竊伏惟念殿下,以天縱之聖,懋日新之學,丕承孝廟精一之心法,緬懷先正淵邃之道學,賁玉帛於山野者,殆至數年于玆矣。乃者祭酒臣宋德相,以先正臣文正公之肖孫,繼述懿德,允爲一世之大老,幸際熙運,便作聖朝之蓍龜,偏感我聖上禮招之勤摯,有意於世,憣然造朝,則自縉紳至于匹庶,而聚首欣欣然相告曰,我孝廟禮賢之世,復覩於今日,上以佇講學之益,下以期矜式之效矣。不意招延之未滿三朔,而一徹請暇之章,遽下給由之批,噫嚱,此何事也?蓋自古賢者遐遯不回,或難進易退,而況且祭酒臣宋德相,年紀洽滿七旬,則過百里長程,不無往來之勞瘁,而或有妨於王廷之羽儀,則殿下雖欲悔之,而復致于朝,其可得乎?今者之遽爾允許,實非區區所望於殿下者也,臣等不勝憂慨之忱,伏闕齊聲。伏乞聖上,冞篤緇衣好賢之誠,尤恢白駒縶維之意,亟寢給暇之命,俾徐已戒之行,一以爲聖德之光,一以副士林之望,千萬幸甚。答曰,省疏具悉。已喩於堂箚,爾等退修學業。
京畿儒生安撥·李敬敎·李重載·李宜碩·朴性道·李喜儉·郭邇濟等疏曰,伏以尊師聖賢,有國之所同然也。夫子大聖,尙矣不可議爲,上自顔·曾·思·孟,下至十哲及七十子,曁古今儒賢之可以宗祀者,率皆躋配聖廟,春秋祀享,而內自王都,外至州府郡縣,莫或闕焉者,以其扶植倫綱,倡明斯道,以闡億萬世人敎,所以尊其道而報厥功者,不得不然也。今有道不在顔·曾·思·孟之下,功過於顔·曾·思·孟,而祀享之報,反不如古今儒賢,則豈非朝家之闕典,而士林之所羞哉?臣等謹按史記,惟我東土,僻在海隅,地是夷服而化阻中國,檀君以後,箕聖以前,貿貿然左袵被髮,陋俗夷風,不免爲禽獸之域矣。何幸天佑我東,父師來莅,用夏變夷,八條之敎,演繹乎九疇,以貽我萬世。自玆以往,君君臣臣父父子子夫夫婦婦,倫綱始正,法紀始明,崇信讓篤儒術重殺傷恥淫僻,敎化成於上,風俗正於下。蠢玆夷邦,乃得有小中華之稱,而我東方億萬斯年之業,顧莫非箕聖之賜,則向所謂道不在顔·曾·思·孟之下,而功過於顔·曾·思·孟者,臣等之言,誠不誣矣。東人之大小上下,莫不欲尊祀箕聖,以報罔極之恩,雖使家祭而戶享,莫之或辭,而今其立廟祀享者,只有平壤之崇仁殿而已,此實前代之闕儀,而本朝之因襲者也。臣等竊伏惟念隆古之世,其所以崇奉者,宜不若是草草,而邈矣三韓,文獻無徵,封墓·立廟,不知創自何代,而高句麗之建邦設都,在於西京,此實廟墓所在,新羅·百濟,雖或有祀享之典,而世遠無聞,至於勝國,祗聞其修改廟貌,而未聞有崇奉,則胡元天下,陋俗不足論也。逮至我朝受命,文敎休明,聖神繼承,群賢輩出,治道咸備,儒化蔚興,箕子之敎,燦然復明於世,其所以增廣其祠,崇報其德者,宜無所不用其極,而亦不過改廟爲殿,增修儀物而止耳。是以,先正文成公臣李珥所編實記曰,箕子誕莅朝鮮,變魋結之俗,成齊魯之邦,民到于今,受其賜,後辟景仰,若揭日月,其罔極之恩,宜家誦而人熟,崇德報功,世篤其典,文簡公臣成渾之子文濬,傳其父遺議,嘗曰我東隆報殷師者,全然鹵莾,乃以崇奉其祀,當如聖候例之意,請於其時大宗伯。且文元公臣金長生,建白于朝,請尊崇箕子如孔廟,以報罔極之恩,以垂無窮之敎,文正公臣宋時烈,嘗言惟玆東土,所賴以知君臣父子之道,始自殷師之垂敎也。先師之請尊箕子,同於孔廟者,其意深矣,當時在廷諸賢,放過而不能採施。惜哉,與南龍翼及李喜朝書,俱道其恨惜之意。文正公臣李縡,亦以爲我東自箕聖,上下數千年間,惟本朝之治最爲休明,庶幾乎三代之隆者,莫非箕聖之垂敎也,崇德報功,當如孔廟,八路郡邑,宜各立祠宇,以報其恩。故參奉臣愼懋,亦以其師許厚之遺意,上言于朝曰,我國以古之夷邦,不有八條之敎,終不免左袵之俗,然則開天下萬世之太平者,孔子也,開東方萬世之太平者,箕子也。惟我太祖大王之立國,爰復箕子之朝鮮舊號,以禮義垂統,故東方文治之盛,莫尙於我朝,箕子之道,至是大行,而其尊奉之禮,不過平壤而止,乃與崇義殿同例,非所以報聖人之道也。今若特爲立廟於文廟之傍,與孔子一體尊祀者,此誠義起之不可已也。夫崇義殿者,麗太祖之廟號也,凡係創業之君,雖至革世之後,猶不替祀享,故麻田之崇義殿,慶州之崇德殿,南漢之溫王廟,自古有之,祗以崇仁一殿字而謂之尊奉,則何以別乎?且臣等,竊觀經史,箕子之聖,紹述大禹之德,闡明洪範之理,故當時武王,訪于箕子而師受之,後來孔子,稱爲殷仁,有浮海欲居之志,而九疇之敍,立萬世人極。故中國之崇奉箕聖,有若西華·汲郡等地,皆建廟宇,宋朝大觀中,設數學以孔子爲先師,以箕子竝祀,乃知箕聖爲天下所共尊。而況此東方,偏受其恩,大而倫常法紀,小而飮食日用,與夫百工技藝,莫不由箕聖之敎,則東人之一膚一髮,罔非箕聖之恩,而今其尊奉之禮,不過遐陬遺墟,一殿巋然。千載遺烈,謾付行路之指點,歲時祀享,只有副貳之祼,將以萬世夏禹之功,受一間楚昭之報,則所以尊其道而崇其德者,果安在哉?在昔故相臣尹斗壽,奉使朝天,中朝人士,多問箕子之遺跡,而斗壽,不能專對。以斗壽之文章博識,被人猝問,不能條答者,蓋緣崇報之典,蔑蔑無稱故也,豈不誠慨然哉?臣等,跧伏草野,得耕稼收獲之利,則思箕聖之惠,見飮食籩豆之制,則念箕聖之功,居室屋堂宇之安,則誦箕聖之德,享父子夫婦之樂,則知箕聖之恩,欲爲箕聖報答,曷有其極?大抵崇德報功之心,尊卑貴賤所共然也。竊伏惟我殿下,其於廣廈細氈之間,乙夜丙枕之上,必有念及於箕聖之功,而恨其崇報之未盡也。臣等伏聞我殿下,嗣服之初,誕敷文治,崇奬儒術,首開奎章之閣,討論經籍,禮招巖穴之士,講明斯道,益可見大聖人所作爲,出尋常萬萬。臣等遂乃聚首相慶曰,九疇之敍,何幸復闡於當世,惟願少須臾無死,得復見箕聖之化。若於此時,又以疎逖自嫌,不陳狂瞽之說,則斯文之曠典,無時可擧,東方所羞,無日可伸,玆敢相率裹足,猥籲天閽,極知僭踰,無所逃罪。雖然,此非臣等之臆說,乃先正老師之論也,今其遺集班班可考,臣等何敢贅陳無稽之言哉?伏願殿下,勿以人微而廢其言,博詢廷臣,俾議增廣其崇報之道焉。且伏念我祖之於先賢,視其道德之崇卑,功烈之大小,褒奬崇報,各有稱焉,故八路郡邑,宗儒之祠,錯落相望,疊祠倂祀之典,不可勝數,獨於箕聖,若是其疎略者,豈非萬萬慨然者耶?今若以國用凋弊,州縣祗殘,八路州郡,各置祠殿,有難如先正諸賢之言,則別立祠宇於都城,而使四學儒生,輪回守直,與孔廟一體尊事,則庶答其功德之萬一矣。臣等竊伏聞,箕子眞像,只出一本,奉安于崇仁殿,而世遠年久,漸臻漫漶。伏願亟命有司,更模一本,敬奉京城創建之廟,爲後人瞻仰耿光之地,俾我三千里薄海之民,愚夫愚婦,擧皆知父師之恩,則不惟斯文之幸甚,國家之幸甚,抑將爲萬世無窮之慶幸。臣等治疏將上之際,伏聞有箕子廟致祭之命,臣等益不勝激切欽仰之至,而因竊伏念箕聖之功德,有不可一次致祭而止者,伏願聖上,更加留念焉。答曰,省疏具悉。爾等,退修擧業。
己亥二月十五日卯時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜閣聖候,若何?上曰,一樣矣。上曰,儒臣請留儒賢,而旣非長往,故批答有所云云,而其悵然則深矣。國榮曰,聖敎誠然,而堂箚則亦可謂得體矣。上曰,李國賢處分,何如?國榮曰,事出無情,宜可容恕,處分允當矣。讀奏公事訖。國榮曰,訓將,自今日,將爲中旬,而姑無仍佩往來之敎矣。上曰,訓鍊大將具善復,中旬畢試間,仍佩往來。出榻敎上曰,惠慶宮進服,一錢重人蔘粟米飮一貼,煎入。上曰,惠慶宮,進服一錢重人蔘粟米飮一貼,更爲煎入。出榻敎上命退,諸臣以次出,
上在昌德宮。停常參·經筵。
柳戇啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
柳義養啓曰,大司憲金魯鎭,執義兪彦鏶,掌令金鍾厚在外,掌令洪明浩,持平宋樂·姜文煥牌招未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,左承旨入侍,待敎同爲入侍。
徐有防啓曰,檀君廟·箕子廟,遣承旨致祭事,禮曹單子,啓下矣。何承旨進去乎?敢稟。傳曰,右副承旨進去。
以平安監司還穀加分狀啓,傳于柳戇曰,今日內,草記回啓。
李義弼,以禮曹言啓曰,永禧殿酌獻禮吉日,以念前擇入事,命下矣。卽令日官推擇,則今二月十七日國忌正日,十八日·十九日·二十日,皆有拘忌云,何以爲之?敢稟。傳曰,更以念後,推擇以入。
又以禮曹言啓曰,永禧殿酌獻禮吉日,更以念後,推擇以入事,命下矣。更令日官推擇,則今二月二十一日·二十二日,俱吉云,以何日定行乎?敢稟。傳曰,以二十一日爲之,可也。
柳戇,以備邊司言啓曰,以平安監察司金鍾秀還穀加分狀啓,今日內,草記回啓事,命下矣。尤甚邑折半,之次邑三分一,稍實邑四分一,道臣之分數狀請,可諒其裁酌,依所請擧行之意,分付,何如?傳曰,允。
柳義養,以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。傳曰,知道。
以全羅監司還穀加分狀啓,傳于柳義養曰,以草記稟處。
己亥二月十六日,兼春秋張顯慶。洪忠監司啓本,靑陽縣童蒙女金召史擊鼓原情査實事。傳曰,向聞靑陽童蒙女金召史擊鼓供辭,語極淒切,情甚矜惻兺除良,究厥事理,亦或可恕。非不知傅其父於生道,俾伸稚歲兒女切骨之冤是乎矣,係是償死之律是隱則,其在重民命之道,不可以一邊之言,輕易決折乙仍于,更令本道査處是如乎,朝家之意,則欲從輕典者,自初然矣。觀此査啓,道臣持重之議,特不過執法之地,守法之論是遣,且考前後詞案,金女之呼冤,固是人情當然之事兺不喩。大抵此獄肯䋜,在於正犯金以灝之目擊其父之被人毆打,而所打之漢,乘憤揮踼,仍而致死事也是置。設如屍親邊之招,雖以以灝,眞有跨踞腹肚,蹴踼腎囊之跡是良置,律文內,以爲其父被打傷重,而其子敺打其人致死者,減死定配是如,明白載錄是隱則,以灝之減死,斷無可疑,不在於蹴踏與曳下之間是㧠。況旀,以灝之父,年迫八十,被人毆打,而血染於衣,喘急於吭,則豈非所謂傷重者歟?爲人子者,聞奇忙到,憤頭猛打,不是異事是如乎。雖無續典減律之文,此等獄事,宜有參酌之道是遣,金女之痛父非命,斫指血書者,又至五六次之多,此尤足爲感動之一端是旀。且本案中傷處,不甚大段,由前由後,付之次律,果無低仰之嘆。靑陽縣囚推罪人金以灝,以次律,減死定配之意,分付該道臣事,下刑曹爲良如敎。
己亥二月十六日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,儒賢昨果發程云耶?國榮曰,晩後發行云矣。上曰,孝明殿水刺間所屬,令廚院收用矣,昨聞提調,盡爲用手,無一人收用者云。魂殿下隷之區處,若是稽忽,誠可駭也。國榮曰,特敎之下,尙不擧行,誠非矣。上曰,洪忠道金以灝獄事,査啓,何如?國榮曰,金哥之爲父打人,容有可恕之端矣。上曰,見其老父之被人毆打,喘急欲死,則爲人子者,其欲雪憤,不是異事。且其女兒之屢次斫指血書,亦足感人,以此以彼,宜有參酌之道矣。國榮曰,然矣。其在原情定罪之義,似可用次律矣。上曰,永禧殿酌獻禮吉日,更爲擇入。出榻敎國榮曰,伏見平安道加分狀啓,民情似甚緊急矣,使之草記回啓,好矣。上曰,將下敎矣。上曰,惠慶宮進服,一錢重人蔘粟米飮一貼,煎入。出榻敎上命退,諸臣以次出。
己亥正月十六日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,右相之尙今相持,誠甚可悶,故今日朝參,欲下詢領·左相,而許副矣。國榮曰,旣不可强令出仕,則姑爲許副,似好矣。上曰,臺諫有入來者乎?國榮曰,牌去來,姑未聞之矣。上曰,兵判,以鹵簿使,將入來乎?國榮曰,兵判,以藝文提學陳疏,雖未承批,而殿座侍衛,則似當入參矣。上曰,惠慶宮進服,二錢重人蔘粟米飮一貼,煎入。出榻敎上命退,諸臣以次出。
己亥二月十六日未時,上御誠正閣。左承旨入侍時,左承旨徐有防,記事官李兢淵·李信祜·鄭東浚,以次進伏訖。上曰,待敎,何不入來乎?有防曰,未及入來矣。上命奏公事訖。命書備邊司平安道加分狀啓,回啓批答。又命書刑曹·公忠道査啓回啓判付。上曰,待敎催促入侍。待敎徐龍輔進前。上曰,御製有謄出者,自今日入直看檢,可也。仍命退,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于鄭民始曰,左承旨入侍。
傳于柳義養曰,李柱國入侍。
以持平姜文煥,司諫呂善亨,正言安廷玹等,牌不進罷職傳旨,傳于柳義養曰只推。
有政。吏批,判書鄭尙淳進,參判徐浩修,參議李義翊式暇,右承旨徐有防進。啓曰,本曹郞官,今當差出,而擬望之人乏少,外任竝擬,何如?傳曰,允。以具善復爲判敦寧,尹東暹爲刑曹判書,尹塾爲工曹參議,權噵爲知經筵,金熤爲同經筵,洪樂春爲同義禁,茂林君塘爲司饔提調,洪樂性爲平市提調,具允鈺爲惠民提調,金熹爲吏曹佐郞,李樂培爲司䆃僉正,徐簡修爲南部都事,李命奎爲典簿,李天穆爲長興主簿,崔顯重爲監察,鄭彦昇·金德元·金洪運爲典籍,金憙爲兼中學敎授,宋煥程爲假監役,魏光翼爲安陵參奉,泗川縣監金命埏今加資憲,軍器什物修改加資事,兵曹覆啓判下,承文副正字朴載儉單付,李勉任爲慶尙都事,車大脩爲宗廟令。
兵批,判書李徽之,參判徐有慶,參議李謙煥病,參知洪樂彬入直進,右承旨李義弼進。以李文光爲蔚山監牧官,金養性爲威鳳山城別將,副司直李敬懋·宋煥億,副護軍李迪,同知李鎮成,僉知金衡柱·鄭彦衡·黃泰彦,東林中軍鄭勗世,龍淵別將白敏行單付。
傳于李義弼曰,在外玉堂臺諫,許遞。
傳于鄭民始曰,論以君讐·國賊,巫女二字,卽心寒骨驚處也,其在王法,雖殪殄滅之無所不可,而苟以王者莅物之義觀之,彼亦民也。當初處分,只使不得接跡於城闉,亦不得恣意濫祀者,足可爲不與同中國之意同也。身爲巫女者,其所以處之,如是寬大,則況爲其支屬遠族乎?近聞各司搜括太甚,至以不干之類,混歸除汰者,其數夥然云,此非所以體予意也。凡係巫女子及夫外,倂勿問,巫女亦已身故者,其子與夫,亦勿問。各司或有濫汰者,則竝令仍之,俾無一夫不獲,恩法兩行事,發牌各衙門郞廳,其令聽傳敎,擧行。
柳義養,以禮曹言啓曰,大報壇祭享,每年三月上旬內,擇日擧行事,曾已定奪矣。令日官推擇,則來三月初七日爲吉云,以此日定行,而初雖以親祭定式,亦多有攝行之例,今番則何以爲之?敢稟。傳曰,依定式,以親行磨鍊。
又以弘文館言啓曰,臣等伏奉草記批旨下者,實不勝萬萬惶恧之至。臣等於昨日博考時,只考張傘一款,不考呵導之制者,蓋緣向日兵判所奏中,有前導,則曾有自本曹草記蒙允之語故也,今承聖敎,臣等疎率之失,無所逃矣。又此齊會館中,廣閱前史,終未得明白可據之文。但於宋史禮志呵引之制,有曰,諸州刺史,諸衛將軍,在少卿監下,宣慶·四方館使,比少卿,宣政·昭宣·閤門使,比司天監少監,諸衛將軍上,皇城使以下諸司使,比郞中,客省·引進·閤門,副使,比員外郞,樞密都承旨,在司天少監下,閤門使上,副都承旨,在閤門使下,樞密副承旨·諸房副承旨,在諸司使下,以上傡兩人呵引。此乃詳定武臣呵引之制者,而其所比方,皆是文官之職,則文官呵引之自有常制,推此可知,而旣不能明考可據之蹟。且以武臣呵引之制言之,亦無闕內外分別之論,以臣等蒙昧之見,實無考出之路,尤不勝惶蹙之至。惟在聖上博詢,而裁處焉。傳曰,呵導之制,創於唐而備於宋代,各有定制,而其制,前史多明載者,是以我朝,亦嘗取倣引用,而尙無一定之制。況比來國綱寢壞,古法全失,肅肅禁闥之內,越法呵引,雜遝喧囂,無異於通衢大街,此非小事,抑足以觀紀綱之一端。頃因諫臣釐革之請,使本館,考出前代之例,參校我朝之法,而屢命屢考,輒曰無可徵,何其疎忽之甚,而不念稽古之責歟?自上,蚤欲詳說,而迄今泯默者,實有下行之歎也。觀此考出之文,所引已不襯似,而從又以爲此武臣呵引之制,而無闕內外分別之論云。惟此考出之條,卽宋四品以下文班遷外,武官陞職者,及秩高內臣之奉使者,無鹵簿儀衛官,闕外呵從之制也,豈可但謂以武臣之呵引也?或於本文第一行,有詳定武臣出節云云之說故,蒙上驟看,有此失對歟?且唐·宋之法,文武群官,自王公以下,有鹵簿儀衛焉,有呵導·贊引焉。所謂鹵簿儀衛者,用之於闕外行途也,唐則王公淸道六人,文武一品四人,四品以上二人,宋則王公淸道六人,文武一品四人,三品以上二人,是也。所謂呵導·贊引者,用之於闕內行途也,唐之制,多晦雜,而難曉,宋之制有曰,闕內·省內某官,雙引傳呼,某官一引云者,是也。以此推之,三品以上之雖有鹵簿儀衛者,若非應用雙引及一引之職,則於闕內,不得用呵導·贊引焉。爾等之誤,以無鹵簿·無贊引之秩卑文武,奉使內侍等,闕外呵從之制,疑其用於闕內者,亦豈非未能致思之甚者歟?到今,予不得不以曾所見於前史者,略言之矣。按宋制,中書門下·御史中丞,竝緋衣雙引,仍傳呼,翰林學士,一吏前導,而惟謝恩日雙引。又曰,使相·僕射·兩省五品以上,一吏前引,又曰,東宮三少·尙書丞郞入朝,以緋衣吏前導,竝呵止,二品以上,用朝堂驅使官,宰相·親王,仍令紫衣二吏引馬。此皆闕內呵導·贊引之制,而宰相·親王異於他公卿,故闕內呵·贊,仍用於闕外而引馬也。若不入於是者,雖有鹵簿儀衛之高官,亦不得呵·贊于闕內焉,亦非難知之事也。今又欲就宋朝官名,而參考我朝官制,則宋曰中書門下,我朝之政府也,御史中丞,我朝之都憲也,翰林學士,我朝之文任也。使相,卽親王·京尹·樞密使·留守·節度使·兼中書令·兼侍中·兼中書門下平章事也。比之我朝,則親王,如大君·王子也,京尹,如京兆尹也,樞密使,如國初領判中樞之任也,留守,如兩都留守,而但品級之高下,與宋有異也。節度使,如兵·水使,而我朝大臣,無兼管之制,古之守禦上使,或近之。兼中書令,兼侍中,兼同中書門下平章事等職,我朝皆無可比者,惟原任大臣或似之歟。左右僕射,宋亦數更其名,或爲左右丞相,或爲左右丞,比之我朝,則爲丞相時,左右相或如之,爲丞時,左右贊成或比之。兩省五品以上,卽中書省,舍人·起居等職,門下省,司諫·正言等職也,比之我朝,則政府舍·檢以上及諫院之職,注書之官,或如之。東宮三少,我朝之賓客如之,尙書丞郞,我朝之承旨如之。且二品以上,卽開府儀同三司,三師·三少,樞密院知事·同知事·簽書事,參知政事·太尉·上柱國·柱國·六部尙書·左右金吾衛及左右衛上將軍,殿前都指揮使·八州牧·開國郡王公·太學士等職也。比之我朝,則開府儀同三司·上柱國·柱國·開國郡王公,如勳戚之府院君及君也,三師·三少·太尉,熙豐以前,宋亦虛銜,又在我朝,無如此制,或是帶西樞及敦寧之大臣·府院君似之歟。六部尙書,宋皆大臣兼之,而我朝則六曹判書似之,左右金吾衛及左右衛上將軍,初以宗室領之,或以武臣爲之,統領環衛之軍,而實無所屬之兵,只有散銜,如我朝之摠管焉。殿前都指揮使,如我朝之軍門大將焉,八州牧,與我朝之八道監司似之,或有古虛今實之殊焉。樞密院知事·同知事·簽書事,與我朝中樞府知事·同知事·僉知事近之,或有職務緊漫之別焉,參知政事,下宰相一等,則我朝貳相,或相似歟。太學士,高學士一階,則我朝大提學,或近之歟,然而宋多大臣兼焉,我朝則大臣之兼大提學者,罕有之。大抵,以宋較今,幾皆恰似,別無疑亂之端,依是參量,定其合行制度,以爲指一釐正之地,則張傘一款,自當視此差等,更爲齊會,商宜以聞。
柳戇,以備邊司言啓曰,江原監司李亨逵還穀加分狀啓,今日內,草記稟處事,命下矣。設賑七邑,旣已三分二加分,其外金城及之次邑,依狀請,限折半,許令加分,至於稍實邑,宜有差等三分一加分之意,分付,何如?傳曰,允。
又以備邊司言啓曰,全羅監司鄭元始還穀加分狀啓,草記回啓事,命下矣。儲置軍作米外,留庫中,尤甚邑三分一,之次·稍實邑四分一,特許加分,而尤甚中,錦山·古阜兩邑被災旣酷,折半加分,稍實中,綾州等九邑,還穀稍裕,姑不擧論之請分數多寡,裁量得宜,竝依狀請擧行之意,分付,何如?傳曰,允。
柳義養,以兵曹言啓曰,今二月二十一日,永禧殿擧動時,本曹補把京畿驛馬十五匹,依例入把之意,分付本道,何如?傳曰,允。
又以義禁府言啓曰,李基敬亟施竄配之典,李惠輔施以屛裔之律事,承傳啓下矣。李基敬,咸鏡道利城縣竄配,李惠輔,全羅道樂安郡屛裔,而以承傳內辭意,具罪目,依例發遣府書吏·羅將,押送于各其配所,何如?傳曰,允。
漢城判尹洪樂性疏曰,伏以日吉辰良,天氣晴和,祗謁陵寢,聖孝克伸,鑾輿穩旋,玉體萬安,臣民懽祝,曷有其極?仍伏念臣,愚迷昏聵,百無一能,猥荷聖恩,久叨重任,尸素三載,孤負隆知。至於預買貢米事,大僚之飭,昧然不省,已例之謬,恬然蹈襲,論其負犯,嶺海鈇鉞,尙有餘辜,幸蒙聖度包荒,畢竟薄勘,止於譴削,臣以罪爲榮,感愧交切,縮伏田廬,歷數愆尤,跼天蹐地,若無所容。纔經旬月,恩敍遽降,除旨踵下,收錄如篤,雨露霜雪,莫非造化,臣且感且惶,不覺涕淚之被面也,雖糜粉隕結,豈足以仰酬萬一也哉?第臣,慮淺謀拙,不能事事,涓埃未效,罪戾徒積,撫躬自悼,實欲無生,如是而靦然無恥,揚揚復進,則亦豈臣分之所敢安哉?適値陵幸隔日,導駕體重,天牌荐臨,他不暇顧,雖未免章皇冒應,而因仍蹲據,斷無是理。且臣得見守禦使臣徐命膺疏本,則洞陳本營之弊,無復餘蘊,臣實嘆賞其明核之見矣。蓋本營戶房所之四萬五千餘兩錢,及臣受任之初,簿錄所餘,已不過一萬九千餘兩,而其中一萬兩,卽前前守禦使所別備者,其餘九千餘兩中,五千餘兩,爲前後庫子輩逋欠債貸,一千七百餘兩,用下於昨年大閱時,軍物措備,則實餘,竝與前前使別備,而只爲一萬二千餘兩矣。然則命膺所謂數年之內,必盡消融云云者,誠非過慮矣。管餉所之十萬七千餘兩錢,則其中九萬三千四百餘兩,已貿米,一萬三千六百餘兩,或貿米未收,或給債未捧,或筵稟而蕩減,此皆乙未以前事也,而目今簿錄所餘,只爲五十餘兩矣。然則命膺所謂無管餉者,亦豈非確論乎?至若每年稅入之不能當應出,粉飾艱辛之狀,山城之積弊漸痼,朝夕難支之形,尤是切中之言矣。臣雖愚昧,亦未嘗不以是爲憂,竊擬一陳於黈纊之下,而或有事未遑,或囁嚅不發,而才識疎迂,又未獲蘇殘興廢之方,竟未能收拾敗局,以副我殿下委任之重,其不識辜恩之罪,於是乎益著,而無所逃矣。玆敢披瀝肝膈之血,略暴危苦之懇。伏乞聖慈,俯垂憐察,亟削臣職,仍施重勘,俾爲後來者之戒焉,公私不勝幸甚。答曰,省疏具悉。卿其勿辭行公。
司憲府持平宋樂疏曰,伏以祇謁陵寢,鑾蹕穩旋,下情歡忭,曷有其極?仍伏念臣,才識譾劣,聞見孤陋,待罪見職,殆過數朔,曾不能出意見,論是非,以副我聖上容諫之盛意,內省慙恧,措躬無地。而適値動駕有命,義重陪扈,冒沒一出,粗伸微分,而因復蹲據,重貽臺閣之羞,亦非臣心之所敢安者。召牌之下,承膺無路,隨詣陳章,恭俟譴削,而惟是沫血之忱,終有所不能已者,敢此冒陳,願聖明,少垂察焉。嗚呼,鄭妻·龜柱之窮凶逆節,卽天地之所不容,神人之所共憤,而上下相持,一日二日,于今四載于玆矣。大臣箚奏面陳,三司聯啓齊籲,迭相力請,而儒賢造朝,又從而極言之,以至於輿儓之賤,婦孺之愚,而亦莫不扼腕而切齒,眞所謂國人皆曰可殺,而惟殿下獨咈輿情,終靳天誅,臣未知殿下,誠以爲彼兩賊,有一分可恕之情,而若是之靳允耶?以殿下之明聖,豈有是哉?是則臣知其不然也。臣伏見相臣聯箚之批,有曰,不忍慼我先王曁東朝,臣知殿下之意,不以兩賊爲不可殺而不殺之也,只以聖心之有所不忍而然也。然此有不然者,夫大臣曰可殺,三司曰可殺,儒賢曰可殺,輿儓·婦孺咸曰可殺,殿下之心,亦惟曰可殺,則先大王陟降之靈,必將不救乃死而作丕刑,我東朝睿哲之德,亦將不有私恩而正大義。殺之戮之,有何一毫貽慼之端,而殿下反以此爲不忍,依違寬假,不能割斷,使亂逆晏然而無所懲,隄防蕩然而無所限,貽國家無窮之慮,恐非所以奉承宗廟慈聖之意也。噫,法者,天下之平也,非人主之所得而私者,自古明君哲辟,不敢以私恩,有所低仰者,蓋以法不可撓之意也。惟我殿下,學貫三極,明照千古,爵賞刑殺,莫不中理,而獨於此兩賊,不念罪惡之貫盈,惟事終始之玩愒,下之所以致討者,有其名而已,上之所以賜答者,循其例而已。幾年爭執,置辟無期,乃以城外之黜,海島之竄,有若已盡勘斷者然,使討逆大義,不免爲不誠之歸,臣恐王府關石之典,因此兩賊而將無所施矣,寧不痛哉,寧不惜哉?其不能積誠竭忠,亟回天心,此固諸臣之罪,至若當斷不斷,使王章屈而不伸,臣竊以爲,聖主過矣,聖主過矣。金相福之前後負犯,已悉於三司之啓,而顧其陰結賊徒,謀沮大策之狀,昭不可掩,則論以邦憲黨與之誅,渠安敢逭,而乍竄旋宥,偃息鄕里,其可曰國有法,而尙何望亂孼之知所畏哉?伏願殿下,廓揮乾斷,竝允三司之請,俾民志定而天綱振焉。答曰,省疏具悉。所陳當留意,爾其勿辭察職。
己亥二月十七日。兼春秋張顯慶。洪忠監司啓本,鎭川縣罪人林卜得獄事査實事。傳曰,大抵此獄事,本來疑晦。正犯則以爲,元無毆打之事是如爲旀,屍親則以爲,再被毆打,至於隕命是如,互相稱冤乙仍于,正犯之尙不蒙施傅生之典者,此也是置。向於審理之時,刑曹覆啓,請命更査者,雖出於愼獄之意,而道臣論啓,又如是丁寧。旣曰,厥或重被毆打,不通聲音,則晷刻致命之人,決無步歸其家之理是如爲旀,又曰,再鬪被打,旣不分明,致命根因,亦難指的。一卜之致死,歸之卜得之毆打,終欠詳悉如是云爾是隱則,其在審克之道,合施酌量之律是如乎,眞所謂罪疑惟輕者也。鎭川縣囚推罪人林卜得段,特爲減死,以次律決配之意,分付該道臣事,下刑曹爲良如敎。
兵曹,禁軍習陣頉稟單子。傳曰,近年以來,本曹習陣,每多不爲,明日適値酌獻齋戒,始令依所啓,施行爲乎矣,此後段,不必頉稟,以此知悉爲良如敎,
己亥正月十七日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖禮,若何?上曰,一樣。上曰,昨日朝參諸臣,別無所陳,而柳孟養之初入臺地,啓辭至於十七件,誠可嘉矣。國榮曰,然矣。昨日朝參,賴有臺臣,而幸免無聊矣。上曰,儒賢久未見,誠悵然。國榮曰,從近召見,似好矣。上曰,惠慶宮進服,二錢重人蔘粟米飮一貼,煎入。出榻敎上命退,諸臣以次出。
己亥二月十七日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,御製方有謄出者,有所下敎於待敎,而徐命膺必善爲之,使之入來看檢,好耶?國榮曰,提學必善爲矣。上曰,都監中旬時,入直軍士,何以爲之乎?國榮曰,推移出送使之赴試矣。上曰,呵導之制,再命玉堂博考,而終不得出,何故云也?國榮曰,儒臣雖博考而不得云矣。以江原監司加分狀啓,上曰,今日內草記,稟處。上曰,惠慶宮進服一錢重人蔘粟米飮一貼煎入。出榻敎上命退,諸臣以次出。
己亥二月十七日巳時,上御誠正閣。左承旨入侍時,左承旨徐有防,假注書徐鼎修,記事官李信祜·鄭東浚,以次進伏訖。上命有防書傳敎曰,大報壇享事,朝紙不書者,蓋有以也。此事,每欲下敎未果,而見今享禮不遠,該曹似當循例磨鍊矣。此非愼密之道,亦違當初北苑行祀之意,此後勿論親行攝行,皇壇祭享誓戒隷儀,皆於北苑爲之,處所,令該曹稟旨,定式擧行事,分付。望拜禮處所,亦當依此定式,況在仁祖朝,行望拜禮於北苑,則尤豈非可徵之一端乎?亦令依此知悉擧行。又命書傳敎曰,政官牌招開政。以洪忠監司狀啓,命書傳敎曰,徐命完,罪固難赦,情有可恕,況已經乙覽之文字乎?遠配孟哥諸人,國若有法,則渠輩敢復作此變怪,逞毒於告謀之人乎?此不可尋常處之,分隨從,另加嚴勘事,分付該道臣。以弘文館闕內呵導之制博孜草記,命書傳敎曰,呵導之制,創於唐而備於宋代,各有定制,而其制,前史多明載者,是以我朝,亦嘗取倣引用,而尙無一定之制。況比來國綱寢壞,古法全失,肅肅禁闥之內,越法呵引,雜遝喧囂,無異於通衢大街,此非小事,抑足以觀紀綱之一端。頃因諫臣釐革之請,使本館考出前代之例,參校我朝之法,而屢命屢考,輒曰無可徵,何其疎忽之甚,而不念稽古之責歟?自上蚤欲詳說,而迄今泯默者,實有下行之歎也。觀此考出之文所引,已不襯似而從又以爲,此武臣呵引之制,而無闕內外分別之論云,惟此考出之條,卽宋四品以下文班遷外,武官陞職者及秩高內臣之奉使者,無鹵簿儀衛官闕外呵從之制也,豈可但謂以武臣之呵引也?或於本文第一行,有詳定武臣出節云云之說,故蒙上驟看,有此失對歟?且唐宋之法,文武群官,自王公以下,有鹵簿儀衛焉,有呵導贊引焉。所謂鹵簿儀衛者,用之於闕外行途也。唐則王公淸道六人,文武一品四人,四品以上二人,宋則王公淸道六人,文武一品四人,三品以上二人,是也。所謂呵導贊引者,用之於闕內行途也。唐之制,多晦雜而難曉,宋之制,有曰闕內省內,某官雙引傳呼,某官一引云者,是也。以此推之,三品以上之雖有鹵簿儀衛者,若非應用雙引及一引之職,則於闕內,不得用呵導贊引焉。爾等之誤以無鹵簿無贊引之秩卑文武·奉使內侍等,闕外呵從之制,疑其用於闕內者,亦豈非未能致思之甚者歟?到今予不得不以曾所見於前史者,略言之矣。按宋制,中書門下·御史中丞,竝緋衣雙引,仍傳呼,翰林學士,一吏前導,而惟謝恩日雙引。又曰,使相·僕射兩省五品以上,一吏前引。又曰,東宮三少·尙書丞郞入朝,以緋衣吏前導,竝呵止,二品以上,用朝堂驅使官,宰相·親王,仍令紫衣二吏引馬。此皆闕內呵導贊引之制,而宰相·親王,異於他公卿,故闕內呵贊,仍用於闕外而引馬也。若不入於是者,雖有鹵簿儀衛之高官,亦不得呵贊于闕內焉,亦非難知之事也。今又欲就宋朝官名,而參考我朝官制,則宋曰中書門下,我朝之政府也,御史中丞,我朝之都憲也,翰林學士,我朝之文任也。使相,卽親王·京尹·樞密使·留守·節度使·兼中書令·兼侍中·兼中書門下平章事也。比之我朝,則親王,如大君王子也,京尹,如京兆尹也,樞密,如國初領判中樞之任也,留守,如兩都留守,而但品級之高下,與宋有異也。節度使,如兵水使,而我朝大臣,無兼管之制,古之守禦上使,或近之。兼中書令·兼侍中·兼同中書門下平章事等職,我朝皆無可比者,惟原任大臣,或似之歟。左右僕射,宋亦數更其名,或爲左右丞相,或爲左右丞。比之我朝,則爲丞相,時左右相或如之,爲丞,時左右贊成或如之。兩省五品以上,卽中書省舍人·起居等職,門下省司諫·正言等職也。比之我朝,則政府舍檢以上及諫院之職,注書之官或如之,東宮三少,我朝之賓客如之,尙書丞·郞,我朝之承旨如之。且二品以上,卽開府儀同三司·三師·三少·樞密院知事·同知事·簽書事·參知政事·太尉上柱國·柱國·六部尙書·左右金吾衛及左右衛上將軍·殿前都指揮使·八州牧·開國郡王公·太學士等職也。比之我朝,則開府儀同三司·上柱國·柱國·開國郡王公,如勳戚之府院君及君也。三師·三少·太尉,熙豐以前,宋亦虛銜,又在我朝,無如此制,或是帶西樞及敦寧之大臣·府院君似之歟?六部尙書,宋皆大臣兼之,而我朝則六曹判書似之。左右金吾衛及左右衛上將軍,初以宗室領之,或以武臣爲之,統領環衛之軍,而實無所屬之兵,只有散銜,如我朝之摠管焉。殿前都指揮使,如我朝之軍門大將焉,八州牧,與我朝之八道監司似之,或有古虛今實之殊焉。樞密院知事·同知事·簽書事,與我朝中樞府知事·同知事·僉知事近之,或有職務緊漫之別焉。參知政事,下宰相一等,則我朝貳相,或相似歟?太學士,高學士一階,則我朝大提學,或近之歟?然而宋多大臣兼焉,我朝則大臣之兼大提學者,罕有之。大抵以宋較今,幾皆恰似,別無疑難之端,依是參量,定其合行制度,以爲指一釐正之地,則張傘一款,自當視此差等,更爲齊會,商宜以聞。命退,諸臣以次退出。
己亥正月十七日申時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,俄者院議啓辭,誰之所作乎?民始曰,都承旨製之矣。上曰,今日何爲此啓也?民始曰,臣等之於討逆,豈敢歇後於人,而因循度日矣?昨日臺言之後,不勝歉愧,敢入文字矣。上曰,政院與臺閣有異,何必逐日啓辭乎?予意則三司合啓時,以不允爲批,則院中爲啓辭,似好矣。民始曰,聖敎允當矣。上曰,昨日臺臣,善爲啓辭矣。民始曰,昨日朝參,賴有臺臣而幸免無色矣。上曰,一日十七啓,誠壯哉,而所言皆誠實,尤可貴也。民始曰,然矣。上曰,今日又有新啓,臺風自此振矣。民始讀奏公事,上命書判付,又命書臺啓批答。上曰,江留何當辭朝云乎?民始曰,念後,將辭陛云矣。上命退,諸臣以次出。
己亥二月十七日申時,上御熙政堂。李柱國入侍時,行副護軍李柱國,左副承旨柳義養,假注書徐鼎修,記事官李信祜·鄭東浚,以次進伏訖。上曰,大關嶺形便,果何如?柱國曰,嶺勢內夷外險,巉巖屈曲,若設關防,則誠好矣。上曰,今若創設關防,則城垣·倉舍等措置之方,何如則爲便好耶?柱國曰,城則不必石築,亦不必高峻,雖一丈土築,足以禦賊。倉舍則嶺下不遠之地,材木極多,若使運來,則似不甚難。倉穀則湖西有五倉,而傍近數百里之內,居民不過數千,故不無穀多民少之弊,今若分置其穀於嶺上,則嶺東西民人,必樂其居中取便,而自然來集矣。且嶺上數里許,有數月耕凍廢之地,今姑免稅,許民耕作,則亦可爲募民之一助矣。上曰,旣設關防,則不可無管領之人,此亦何以則爲便好耶?柱國曰,臣意則若以僉使·萬戶,自京差遣,則其間不無貽弊之端,不如就其本邑鄕人將校中,另加擇差,自該府報于監營,監營轉移兵曹,以別將啓下,則似好矣。上曰,自京差遣,則必思肥己之道,而似不無剝割之弊矣。柱國曰,聖敎誠然矣。上曰,關防之設,亦是近處民情之所願乎?柱國曰,分糶輸糴之道,亦甚便利,則民情必多願之矣。上曰,沿路所見民事,何如?柱國曰,今春麥農,有豐熟之望,故各處民情,恃此晏然,姑無流離之患,且歷路所見民人,亦不至浮黃之境矣。命退,諸臣以次退出,
上在昌德宮。停常參·經筵。
夜五更,月暈,廻土星,廻火星。
柳義養啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
柳戇,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣,本所所管入直部將·守門將·禁軍扈衛軍官·武藝別監及內外營入直軍兵等,待標信下發令箭,分送試所之意,敢啓。傳曰,知道。
傳于徐有防曰,都承旨入侍。
李義弼啓曰,永禧殿酌獻禮祭文,當爲製進,藝文提學黃景源,待明朝牌招,何如?傳曰,允。
以同義禁洪樂春初度呈辭,傳于柳義養曰,許遞。
李義弼,以弘文館言啓曰,臣等見識鹵莾,搜閱未廣,屢承博考之命,而不得可考之蹟,致有此責敎勤降,誨牖丁寧,臣等且惶且感,實不知措躬之所也。臣等之向日所考出者,只是宋書中,出節呵引條,而旣非闕內呵導之制,則其爲初不襯似,臣等亦豈不知,而但無他憑證引之例,似有旁照推移之端,故略据以奏矣。及承聖敎,以宋朝職官之制,參準於我朝諸官品秩,則皆有相符者,臣等始乃怳然開悟,而第其本文,臣等終未得考見,只從聖敎中條列俯詢者,參定呵引之制,誠不無臆斷妄度之失,尤不勝慙悚之至。大抵我朝呵導之法,旣無一定之規,則今所講定,只當依倣宋制,參酌時宜而行之。宋之中書令,卽今之政府,則議政入闕,自當有雙引,而都憲及文衡,職任自別,當與大臣等,故宋朝之特許雙引,蓋以此也。今宜一遵宋制,大臣及都憲·文衡,竝用雙引,其餘政府東西壁·六曹長官·判金吾·京兆尹·經筵官·奎章閣諸臣·六承旨·副提學·大司諫,皆許一引,堂下官則三司翰林·實注書,倂宜有一引,其外諸臣,雖在宰列者,勿許呵引,至於王子·大君,則雖以宋制觀之,其前引之數,比大臣有加,而臣等不敢擅議,其餘宗親·儀賓·敦寧·勳府諸臣之呵引,惟當隨其爵品,有所裁定,而旣無國朝定例,且無前史可準者,則亦豈敢輕議乎?張傘一款,則當視呵引之制,有引則有傘,無引則無傘,恐合事宜,而臣等才蔑識短,不能明考博證,只因聖敎,有此猥陳,大略雖如此,而其所增删裁酌之方,惟在更加博詢而詳定焉,敢啓。傳曰,知道。更令禮堂就議大臣以聞。
柳義養,以吏曹言啓曰,卽接成均館牒呈,則學正許鍒,除拜後過限未肅拜,依例罷職,何如?傳曰,允。
兵曹口傳政事,副司果黃昇源·李度默·李泰永單付。
柳戇,以訓鍊都監言啓曰,本局右部千摠李邦鵬,身病甚重,勢難察任,改差,何如?傳曰,允。
又以御營廳言啓曰,本廳軍色從事官南鶴聞,身病猝重,勢難察任,改差,何如?傳曰,允。
己亥二月十八日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以此進伏訖。國榮曰,夜間聖體,若何?上曰,一樣矣。上曰,昨日巫女支屬事,傳敎,何如?國榮曰,下敎實是恩法竝行矣。上曰,儒賢所奏髢髮之弊,予亦非不知也,而其所救弊,終無好策矣。國榮曰,然矣。變制則猝難爲之,姑先務儉,亦爲救弊之一端矣。上命讀公事訖,上曰,惠慶宮進服一錢重人蔘粟米飮一貼煎入。出榻敎上命退,諸臣以次出。
己亥正月十八日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣。上曰,儒賢袖箚之批,欲於明日,召見親賜,而首尾數千言,不可不逐條爲答,從當詳看後,始可賜批矣。國榮曰,以此意先爲下敎,似好矣。上曰,然矣。國榮曰,大臣聯箚,今方到院,而以臺言引罪矣。上曰,討逆事乎?國榮曰,然矣。上曰,大臣何必以此引嫌乎?上曰,江留,念後辭朝云乎?國榮曰,然矣。上曰,惠慶宮進服二錢重人蔘粟米飮一貼煎入。出榻敎上曰,在院承旨入侍。出榻敎上命退,諸臣以次出。
上在昌德宮。停常參·經筵。
自一更至四更,灑雨下雨,測雨器水深二分。
徐有防啓曰,檀君廟·箕子廟致祭,右副承旨柳戇,當爲進去,而身病猝重,不得受香,何以爲之?敢稟。傳曰,許遞。行副司直吳載紹除授,使之受香。
傳于徐有防曰,都承旨入侍。
傳于李義弼曰,禮房承旨,馳詣宗廟永禧殿·景慕宮奉審,祭物·祭器·祭井看審,諸執事·進排官·摘奸以來。
傳于柳義養曰,歲初未及展拜,再明日動駕,當詣毓祥宮展拜,該房知悉。
以香室,永禧殿酌獻禮受押單子,傳于李義弼曰,親押。
傳于柳義養曰,史官三員,宣傳官四員待命,騎馬十五匹立之。
傳于李義弼曰,右副承旨入侍。
備忘記,政院書吏石聖運,司謁除授。
以臺諫有闕政事,取稟。傳于柳義養曰,明日爲之。
徐有防,以兵曹言啓曰,今此永禧殿酌獻禮時,以何營軍兵隨駕,何營軍兵留陣,而馬步軍幾番幾哨磨鍊乎?敢稟。傳曰,御營廳隨駕,訓局禁營軍兵留陣安徐,餘軍留營,亦勿磨鍊。
又以兵曹言啓曰,今二月二十日,文臣朔試射日次,而永禧殿酌獻禮齋戒相値,不得爲之之意,敢啓。傳曰,知道。
己亥二月十九日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。國榮曰,右副承旨以實,今日不得仕進,平壤致祭,將不得進往矣。上曰,勢將改差矣。上曰,祭報府持入。賤臣承命奉進,上命讀奏。上曰,惠慶宮進服一餞重人蔘粟米飮一貼煎入。出榻敎上曰,平壤山林,終不可招來耶?國榮曰,篤老之親,勢難離捨云矣。上曰,箕伯遞來時,可以入來耶?國榮曰,其時敦召,則庶有造朝之望矣。上命退,諸臣以次出。
己亥正月十九日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜間聖體,若何?上曰,一樣。上曰,明日次對,依例來會云乎?國榮曰,然矣。上曰,明日欲兼行晝講,儒賢將入來耶?國榮曰,次對則雖不參,講筵,似當入來矣。上曰,惠慶宮進服二錢重人蔘粟米飮一貼煎入。出榻敎上命讀奏公事,仍命書判付。命退,諸臣以次出。
己亥正月十九日午時,上御誠正閣。江華留守入侍時,行左承旨鄭民始,記事官李兢淵·李信祜·鄭東浚,江華留守李鎭衡,以次進伏訖。上曰,何當辭朝乎?鎭衡曰,再明當辭陛矣。上曰,江都,卽保障重地,撫恤軍民,繕修器械,至於築城等事,亦着意爲之,可也。鎭衡曰,謹當竭誠圖報矣。上曰,金鍾秀爲留守時,以醬甕事,成出節目云,而此等事,亦不無救弊生弊之慮矣。鎭衡曰,姑未知節目之如何,而用舊蓄新,然後可無陳棄之患矣。上曰,卿將出外,雖是往來之地,亦甚悵然矣。命賜饌,仍賜御製。命退,諸臣以次出。
己亥二月十九日申時,上御誠正閣。右副承旨入侍時,右副承旨柳義養,記事官李兢淵·徐龍輔·鄭東浚,以次進伏訖。上曰,御製謄出者持入。龍輔承命奉進,上覽訖。上曰,御製中,疏箚批答,勿書虛頭,可也。上命義養讀奏公事,仍命書判付。命退,諸臣以次出。
上在昌德宮。停常參·經筵。
親押罷後,政院·玉堂·藥房口傳問安。答曰,知道。
柳義養啓曰,大司憲未差,執義兪彦鏶,掌令金鍾厚在外,掌令洪明浩,持平宋樂,牌不進傳旨未下,持平姜文煥呈辭,今日以監察茶時之意,敢啓。傳曰,知道。
傳于李義翊曰,都承旨入侍。
傳于李義弼曰,奎章閣直提學鄭民始入侍。
傳于徐有防曰,明日出宮,當由協陽門,該房知悉。
李義翊啓曰,明日動駕時,大駕詣永禧殿入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
傳于李義翊曰,宣傳官多窠,今日政差出。
有政。吏批,判書鄭尙淳進,參判徐浩修進,參議李義翊進,同副承旨沈念祖進。以徐有慶爲大司憲,林鼎遠爲大司諫,李命勳爲獻納,嚴思晩爲校理,趙尙鎭爲副校理,鄭志儉爲修撰,黃景源爲左參贊,具允鈺爲知敦寧,宋德相爲同義禁,洪宣輔爲平市主簿,李應曄爲司圃別提,任嵂爲鐵原府使,金晉鐸爲平安都事,學正金瀍,校書博士丁俔祖,校書副正字金瑞復單付。
兵批,判書李徽之進,參判徐有慶入直進,參議李謙煥病,參知洪樂彬病,左副承旨李義弼進。以成天柱爲同知,李夏疇爲忠翊將,閔修益爲部將,李鉉相爲慶尙左兵虞候,許侙爲永宗僉使,沈爲爲蒜山僉使,申聖模爲安義僉使,副司直金魯鎭·申思運·柳戇·李漢一,副司果曺遠振單付,李潤禧·林擎翰爲宣傳官。
柳義養啓曰,大司憲徐有慶,旣在闕中,不爲肅謝,直爲出去,事甚未安,推考警責,何如?傳曰,允。
以掌令洪明浩,持平宋樂,司諫呂善亨,正言安廷玹·柳孟養等牌不進罷職傳旨,傳于柳義養曰,只推。
傳于李義弼曰,欲爲下敎而未果,鶴城君原歲饌外,加給事,分付。
李義翊,以兵曹言啓曰,明日擧動時,守宮及侍衛,不可不備員,而參判未差,代,令該曹以在京無故人,口傳差出,待下批牌招,以爲備員之地,何如?傳曰,允。
吏曹口傳政事,以李爲兵曹參判。
徐有防,以司僕寺內乘,以一二提調意啓曰,明日動駕時,內乘當爲輦輿差備,而兼內乘任嵂,今日政移拜鐵原府使,其代,卽令該曹口傳差出,以爲差備之地,何如?傳曰,允。
兵曹口傳政事,以李格爲兼內乘。
李義翊,以宿衛所言啓曰,明日永禧殿擧動時,御營廳旣已隨駕,本所所管東營入直馬步軍兵,量宜出用,而待令箭擧行,還宮後還入直事,分付該營之意,敢啓。傳曰,知道。
又以訓鍊都監言啓曰,各宮各司別牌巡邏軍校,一竝罷之事,出擧條,啓下矣。依定奪,撤罷之意,敢啓。傳曰,知道。
又以禁衛營言啓曰,各宮各司別牌巡邏軍校,一竝罷之事,出擧條,啓下矣。依定奪,撤罷之意,敢啓。傳曰,知道。
又以御營廳言啓曰,各宮各司別牌巡邏軍校,一竝罷之事,出擧條,啓下矣。依定奪,撤罷之意,敢啓。傳曰,知道。
己亥正月二十日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,今日晝講,儒賢入來云乎?國榮曰,入來與否,姑未聞之矣。上曰,明日當詣景慕宮,行酌獻禮,而勞軍可悶,欲以日瞻門作路矣。國榮曰,臣之本兼諸任,俱係劇務,而精力不逮,將有狼狽之慮,惠堂之任,若蒙許解,則不勝萬幸矣。上曰,卿懇如此,今日次對,當下敎矣。國榮曰,守禦使疏批,尙不下矣。上曰,今日當下批矣。國榮曰,弘文提學,亦爲申飭行公,似好矣。上曰,明日酌獻禮,祭文,亦當製進矣。國榮曰,然矣。上曰,惠慶宮進服二錢重人蔘粟米飮一貼煎入。出榻敎上命退,諸臣以次出。
己亥二月二十日辰時,上御誠正閣。右副承旨入侍時,右副承旨柳義養,記事官李兢淵·徐龍輔·鄭東浚,以次進伏訖。國榮曰,聖體,若何?上曰,一樣矣。上命讀大臣呵引收議。上曰,左相之收議,好矣。國榮曰,領敦寧收議,亦有明據矣。上曰,備堂之宜有呵引,誠如左相之議矣。國榮曰,今之備堂,與古之樞密事同,此爲有呵引之明證矣。上曰,然矣。上曰,明日動駕,御營隨駕,則屛門把守,訓禁兩營,何不分當也?國榮曰,都監則自前隨駕,故因爲謬例,不爲磨鍊云矣。國榮曰,內巡以後,三營軍制,太涉苟簡,至多疊役,誠爲矜悶。凡各宮各司別牌巡邏名數夥然,分排尤難,自今宜有釐革之道。且非別牌本有當牌,則如有賊火之發,自當巡察禁斷,臣意則三軍門別牌軍校,一屛罷之爲宜矣。上曰,依爲之。出擧條上曰,惠慶宮一錢重人蔘粟米飮一貼煎入。出榻敎上曰,親押時刻進定事,分付。上命退,諸臣以次出。
己亥二月二十日辰時,上御宣政殿。親押入侍時,行都承旨洪國榮,左承旨徐有防,左副承旨李義弼,右副承旨柳義養,記事官李兢淵·徐龍輔·鄭東浚,以次進伏訖。上曰,近例準祝時,承旨讀之,而香室官員,今何替讀乎?此後則依近例爲之,可也。上詣板位親押訖。諸臣以次退出,
己亥二月二十日巳時,上御誠正閣。直提學入侍時,左承旨徐有防,記事官李兢淵·徐龍輔·鄭東浚,直提學鄭民始,以次進伏訖。上曰,直提學,近日則閑養乎?民始曰,近幸調息矣。上曰,呵引收議,見之乎?民始曰,未及盡見矣。上曰,左相善爲收議矣。民始曰,左相收議,果已得見,而議論詳備矣。上命書傳敎曰,明日義烈宮當一體展拜,以此知悉。又命書傳敎曰,在外承旨許遞,吏曹參議李義翊,刑曹參議沈念祖,承旨除授。上曰,新除授承旨,牌招齋宿。上曰,吏曹參議前望單子入之。出榻敎上命退,諸臣以次出。
上在昌德宮。停常參·經筵。
自昧爽至午時,灑雨下雨,測雨器水深一寸一分。
自未時至酉時,灑雨下雨,測雨器水深一寸一分。
大駕詣永禧殿入齋室後,政院·玉堂·藥房口傳問安。答曰,知道。展拜罷後,政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。酌獻禮罷後,政院·玉堂·藥房口傳問安。答曰,知道。還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于徐有防曰,侍衛軍兵雨具。
又傳曰,雨勢如此,御營廳及隨駕軍兵,勿爲甲冑,以戰服隨駕事,分付。
傳于沈念祖曰,昨日大司憲落點望單,中官誤爲擧行,削職。
以明日常參·經筵,取稟。傳于沈念祖曰,停,召對爲之。
沈念祖,以兵曹言啓曰,卽接集春營入直哨官牒報,則本營北邊宮墻一間許,因雨頹落云,令紫門監爲先以堅實把子,各別圍排,急速修築,而把守軍兵則集春營入直砲手八名除出,限修築間,嚴加守直之意,敢啓。傳曰,知道。
李義翊,以刑曹言啓曰,司饔院書吏放送事,命下矣。依傳敎,司饔院書吏孔仁洙,卽爲放送之意,敢啓。傳曰,知道。
又以刑曹言啓曰,春德·成輝·李春芳決配事,命下矣。罪人成輝·李春芳,以杖一百流三千里照律定配所,已爲草記入啓,巫女春德,亦依傳敎,決配次,取考律文,則大明律有曰,官司差人,句攝公事,而抗拒不服及毆所差,本犯重者,罪止杖一百流三千里。巫女春德,依此律,流三千里,定配於咸鏡道北靑府,竝爲決杖發配之意,敢啓。傳曰,知道。
掌令洪明浩,持平宋樂·姜文煥,校理嚴思晩,副校理趙尙鎭·南鶴聞,正言柳孟養,修撰鄭志儉,副修撰沈煥之·吳大益啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。嘻,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及四載,轉而爲合辭之啓,合辭之啓,又閱累朔,轉而爲伏閤之爭,畢竟處分,至於近島簿竄。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,今何爲而有此末減之命耶?國無法則已,如其不然,則夫安有謀危宗社之如此賊,而使之首領之得保也,危逼聖躬之如此賊,而施以海島之薄罰耶?殿下之不忍置法,而姑從次律者,不過曰恐傷先王之德也。欲體先王之心也,此則有大不然者。先大王之於渠,至慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先王之宏謨英烈,卓越百王而昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。有若以先大王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂賊之罪乎?請亟寢鄭致達妻減死安置之命,夬正王法,以洩神人之憤。乙未冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,徒畏麟賊之氣熖,罔念國勢之岌嶪,不體上敎,徒事彌縫,使宗國大計幾致難言之境,論其負犯,至爲深重,則向者近地移配,已失太寬,況可以全釋乎?雖以悶旱之聖意,有此收殺之敎,而乍允旋收,有咈輿情。請還寢遠竄罪人韓翼謩金吾草記勿施之命,仍施遠竄之典。金相福之罪,可勝誅哉?諸般罪惡之昭在人耳目者,於渠猶屬細故,而乙未冬相臣疏出之後,瑩中深文之說,稱以所見無異同,麟漢不必知之說,謂以語脈不如此,只此二言,已萬萬凶慘,而至於言根究覈之請,此又麟·謙之所不敢爲者。昭著之逆節,已難自掩,包藏之禍心。□□□□揆以典刑,萬戮猶輕,而日月漸久,反置尋常,自上處分,不過放逐,在下爭執,只止遠竄。興言及此,心切慨恨,國無法則已,夫安有罪惡之如此,而終屈王章,使之晏然自在於田里之中乎?請放歸田里罪人金相福,亟令王府拿鞫嚴問,快正王法。嘻噫,痛矣,龜柱之罪,可勝誅哉?顧其地處,如何,恩造,何如,而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭,讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心,嘻噫,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以今番趙峸事言之,其窮凶極惡,情節尤萬萬叵測,殿下旣賜之死,非不知其罪之必可誅也。間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之眉越,已無餘地。殿下於賊麟,旣已斷恩行誅矣,龜柱之凶逆,何異於賊麟,而一行一否,輿憤益激。又況以今番量·翼·諸逆之招觀之,根柢之所萌蘖,龜賊也,窩窟之所豢養,龜賊也。其在塞亂源杜禍本之道,尤不可一刻假息於海島,而尙今靳允,憂危轉深,若此度日,則將不知幾許量·,又起於幾處方來之慮,先事虞,容有極哉?請黑山島定配罪人龜柱,亟加嚴鞫,快正王法。答三司曰,不允。
掌令洪明浩,持平宋樂·姜文煥,正言柳孟養啓曰,敬彬·成運之與若淵·相簡,爛熳綢繆之狀,旣已畢露於諸賊招辭,而抵賴不服,未施當律,揆以王法,失之太寬。請濟州牧移配罪人敬彬,熊川縣定配罪人成運,亟令王府,更爲設鞫得情。澤遂,爛熳同參於啓能凶慘不道之謀,而只誅其身,王章未泄,其陰凶情節,其父其弟,萬無不知之理。請彦衡·養遂·獻遂,竝令王府設鞫嚴問。會遂之罪惡,與澤遂,一而二,二而一,則啓能凶慘不道之謀,必無不知之理,而忍杖不服,遽有酌處之命,有乖獄體。請還寢會遂絶島定配之命,仍令王府嚴鞫得情。李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請還寢李觀源定配之命,仍令王府嚴鞫得情。嘻噫,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密傳凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然䝱持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。請遲晩後物故罪人啓能,亟施孥籍之典。啓能·趾海等諸賊窮凶極惡,自有天地以來所未有者,而限以國法,賊能未施孥戮,賊趾兄弟猶貸,其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。志恒之罪,可勝誅哉?聖朝之眷注於渠,何如,倚毗於渠,何如,而始旣拔擢於擧世擯棄之中,特又寬宥於贓汚浪藉之後,而少無圖報之意,反肆悍勵之氣。久掌戎權,而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱。卽此一事,固已難逭於三尺之法,而帳殿訊問之時,着署而悖逆,執杖而咆勃,此實無前之凶逆。且與逆來交情親密,謀議綢繆,換着布袍,昏夜往來,伺探動靜於深嚴之地,對逆來而爛熳酬酢之說,尤是萬古所無之惡逆。窮凶情節,綻露於賊泰之招,密書之頻數往復於逆來,諸囚之供辭,若出一口,情節昭著,無非渠之結案,以其頑慝,抵賴不服,未施當施之律,王章尙稽,輿憤益切。請物故罪人志恒之支屬應坐者,絶島散配。答兩司曰,不允。
持平姜文煥啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請興陽縣爲奴罪人河翼龍,南海縣爲奴罪人金重得,亟命王府設鞫得情,快正王法。錫達,以厚賊之父,尙今偃息於覆載之間者,輿情已極齊憤,而況且犯贓之數,死有餘罪,以此以彼,決不可杖配而止。請梁山郡定配罪人錫達,依律處斷。金漢耆辛卯二月之事,雖出於其侄之慫慂指使,而罪大乘間,跡涉同情,幾乎貽累於先大王聖德。伏見備忘下者,仰認分拆之意,而揆以國法,有難曲貸。請削黜罪人金漢耆,亟施竄配之典。竄配罪人金載順,附麗諸逆,受人指點久矣。當此新化之後,宜思改革之道,而今其一疏,敢以扶抑彼此之意,欲售熳漶義理之計,斯當嚴討懲後之日,如此嘗試凶論之類,不可薄竄而止。請海南縣竄配罪人金載順,亟令王府設鞫嚴問。洪達洙,干連逆家,簿竄旋宥,則不思懲畏,愈蓄不逞之心,創出妖言,誑惑閭里。究厥情狀,怨國之跡,煽禍之計,昭不可掩。此必有窩窟譸張之致,若不鉤覈得情,快施當律,則其何折奸萌而杜禍源哉?決不可歸之於尋常造言之科,有所容貸。請三水府定配罪人洪達洙,亟令王府,更加嚴鞫,依律處斷。聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引。嘻噫,痛矣,先大王朝十三年不着帽,而始仕於殿下,欲展蘊抱,尤極萬萬凶慘,且莫重義理,倚托怪鬼輩,欲售疑亂之計者,究厥心腸,與德師·載翰一串貫來者也。不仕於先大王朝者,卽大王之逆臣,先大王之逆臣,卽殿下之逆臣,豈可一刻容息於覆載之間?處分止於簿竄,則其窮凶情節,無以嚴懲。請長鬐縣遠竄罪人聖中,亟令王府設鞫嚴問,期於得情,快正王法。有臣·宗甲·義駿·和應·聖中叵測之說,推詡薦引,看作奇貨,敢於書筵出入之時,肆然迭奏。嘻噫,痛矣,聖中之主張凶論,罪不容誅,而此輩之同一心腸,尤極痛惋,究厥罪犯,與聖中豈可異同?疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未伸,已極憤惋,到今日記旣播之後,如此負犯之至重者,不可一刻容貸,而削版放逐之律,不足以懲其罪犯。請削版罪人有臣·宗甲·義駿,竝令王府設鞫嚴問,依律處斷。罪人趙濟泰·李潤成,俱以逆禶之切姻,凶謀逆節,萬無不知之理,而濟泰則初不刑訊,徑先白放,潤成則未盡究覈,遽然酌處,揆以王章,失之太寬,獄體乖當,輿情駭憤。請鍾城府定配罪人趙濟泰,海南縣定配罪人李潤成,更令王府設鞫得情,施以當律。罪人趙嵎,以物故罪人峸之弟,今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切。請楸子島定配罪人趙嵎,亟寢酌處之命,仍令王府設鞫得情,快正王法。罪人南興老,以逆述之狎容,隨在謫所,究其情狀,已極萬萬叵測,而又於逆範輩聚會信德家之時,渠亦同席,則陰慘情節,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤。請旌義縣減死安置罪人興老,亟寢酌處之命,仍令王府設鞫得情,快正王法。瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包藏之心,幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時承宣,則護逆之律,不可以荐棘而止。請薪智島荐棘罪人瑩中,設鞫嚴問,快施當律。後樂,旣以後翼爲弟,且以量·爲黨,則凶謀逆節,必無不知之理,而親問之下,游辭熳漶,至以本不見重於其弟之說,肆然納供,究其情節,極爲叵測,不可以不了了極蠢蠢而有所容貸。請濟州牧定配罪人後樂,亟令王府,更加嚴鞫,期於得情。鳴遠,旣於若淵冤死之說,爛熳參涉,又敢作爲萬萬罔測之語,恣意護逆,甘心死黨,至登於道臣之密啓,究其情跡,與量海·後翼一串貫來,則不可以孤雛腐鼠,而有所寬假。請慶源府定配罪人鳴遠,依律處斷。物故罪人德泰,以逆來之子,締交志恒,而渠父與逆賊志恒陰謀之綢繆,渠旣同參,凶札之往復,渠亦傳致,窮凶極惡之情節,渠自吐實,而以其徑斃,王章未伸,輿憤益切。請物故罪人德泰支屬應坐者,一一査出,絶島散配。定配罪人孫效忠等八宦者,俱極凶獰,終始抵賴,遽有酌處之命,雖出於我聖上好生之德,曠蕩之典,而效忠則自是凶孽,旣多負犯,又以逆宦切族,及其鞫問之際,端緖未究,亦無指的發明之端。定配罪人柳仁培,罪人李鳳昌·沈德一·李德成,俱以逆來之切族,若其京則或吹噓應澤,已露腸肚之糾結,及夫放逐則或出沒城闉,益著蹤跡之陰祕,則志恒與國來,陰凶情節,萬無不知不參之理,而頑忍不服,效忠·仁培定配而止,鳳昌·德一·德成更逐本鄕而止。罪人申世輝,旣與應澤錢財相資,則可知其情志之親密也,罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。穩城府使高信謙,性本昏劣,全不解事,頃在三陟鎭營之時,政不由己,慢不檢飭,猾校奸吏,任意用事,列邑良民之稍有富名者,不用印牌,白地捉去,多日操切,受賂始放,遠近搔擾,聽聞驚駭。顧今見職,地則邊門,任重民社,不可委之於此等憒憒之類。請穩城府使高信謙,亟施刊汰之典。南邊交隣,一遵禁條,無敢一毫違越,所以重國法而嚴邊情也。前任東萊府使林鼎遠,爲下輩所瞞,大燔屋瓦,厚價放賣於倭人云,萬萬驚心。倭館之十年一次修改時,材瓦,彼人皆船運而來,不煩我國,古例卽然,而今忽有此無前之駭擧,倭人後若援例責出,則將何以防塞乎?邊禁之齟齬,莫此爲甚。請前東萊府使林鼎遠,拿問嚴處,慫慂監燔之監色,究覈其實,梟示境上,以嚴國法,其時釜山僉使之不能爭執,東萊水使之不能禁斷,俱爲溺職之大者,一竝拿處,該道臣之未及覺察論罪,大是不審之失,竝示譴責之典。妖孽鄭瑺,濫猾獰毒之習,有名於世,常爲逆弘之寵裨,晝夜在側,左右用事之狀,衆所共知。如此之類,不可以人微而不治,置於輦轂之下。請鄭瑺遠地竄配。答府曰,不允。高信謙事,邊地數遞可悶,不允。林鼎遠事,當一問處之,不允。鄭瑺事,依啓。
正言柳孟養啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未伸究覈,輿情莫不憤惋。請大靜縣爲奴罪人金壽賢,更令王府設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,近古所無,決不可一刻容貸於覆載之間。請爲奴罪人河翼龍·金重得,亟命王府設鞫得情,快正王法。李弘濟,地旣卑微,跡又閃倐,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所爲,尤極巧惡。當此鋤治凶黨之日,窮凶情跡,不卽盤問,直爲發配,揆以王章,失之太寬。請海南縣定配罪人李弘濟,亟令王府設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇,隱有扶抑之意,必欲售熳漶之計。當此嚴懲討鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順,亟令王府設鞫嚴問。嘻噫,痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩一串貫來者也。噫,彼諸賊,旣皆伏法,則顧此群凶,獨可容貸耶?情跡旣露,負犯至重,決不可一刻容貸,而薄施竄逐,大失王章,竊恐亂賊無所懲畏,輿憤無以得洩。請遠竄罪人聖中,放逐罪人有臣·宗甲,義駿等,竝令王府設鞫嚴問,期於得情,快正王法。宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此酌處之命,其在淸宮禁杜亂萌之道,如此妖惡之徒,決不可以微賤而容貸。請還寢福氷酌處之命,依律處斷。申光復,本以啓能之切姻,腸肚相連,綢繆往來之狀,世所共知。向日能賊島配也,少無顧忌,肆然往見,究厥心腸,萬萬凶慘,能賊之凶謀祕計,光復萬無不知之理。請海美縣定配罪人申光復,更令王府嚴鞫得情。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,只施應坐之律。定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。定配罪人具翼遠,以能賊之門徒,無常出入,綢繆親密之狀,擧世之所共知者也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛熳同參,昭不可掩,而究覈未竟,酌處有命,王章未伸,輿情愈激。請定配罪人具翼遠,亟寢酌處之命,仍令王府嚴鞫得情,快施當律。罪人大燮,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人作隊犯闕之說,具出於謀議之席,則渠之爛熳同參,昭不可掩,且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激。請減死安置罪人大燮,亟寢酌處之命,仍令王府設鞫得情,快正王法。罪人弼海,以逆範之族屬,卵育其家,爛熳綢繆之狀,世所共知。旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府設鞫得情,快正王法。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之郄超,今古一轍,而善地薄竄,邦刑不加。況今麟·謙,雖伏王法,而凶徒盤結,實多伏戎之憂,究覈情節,兩賊最爲機括,藉曰孤雛腐鼠,無足以汚我刀鉅,則天網不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟令王府,竝加嚴鞫,期於得情,依律處斷。恒烈·善海何等凶逆,而其兄弟子侄,晏然在家,無異平人,治逆不嚴,防患太疎。厚謙逆節,萬古所無,而日謙以同惡相濟之凶種,偃處近郊,官爵不收,輿情憂憤,去而益甚。請恒·善支屬,亟命散配,日謙兄弟,竝投絶島,以嚴隄防。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而亟今思之,心骨俱寒。論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府設鞫嚴問,快施當律。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋。請亟收放逐罪人鄭遠達,珍島郡定配罪人閔百奮放釋之命。乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅删日記,熳漶義理,其跡亟妖,其計叵測,科事之外,不可不一問。請固城縣投畀罪人李濟常,巨濟府絶島安置罪人朴宗集,亟令王府拿鞫得情,施以當律。昌鼎,旣是逆淵之至親,自同平人,偃息城闉,已極放恣,而與量海·後翼,爛熳往來,綢繆謀議,前後情跡,綻露無餘,則不可以量海端緖之自渠現露,有所參酌。請河東府減死安置罪人昌鼎,依律處斷。範聖,以逆淵之至親,黨付極賊,締結凶徒,日夜綢繆,情跡叵測。雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸。請濟州牧減死安置罪人範聖,依律處斷。物故罪人德泰,以逆來之養子,締結志恒,而逆來·恒賊之綢繆陰謀,渠皆同參,往復祕札,渠亦傳致,窮凶情節,渠自吐實無餘,而以其徑斃,王章未伸,輿憤莫洩。請物故罪人德泰支屬之應坐者,一竝詳査,絶島散配。志遜,以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯紊,惟係志孫,則不可以其供辭之似實,遽施寬典。請漆原縣定配罪人志遜,更令王府設鞫嚴問,期於得情。今番鞫獄,諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡。酌處之命,雖出於好生之德,揆以獄體,不可不窮核得情。請減死定配罪人德秀,亟令王府,更加嚴鞫,快正王法。鄭履煥,特一龜柱之食客也,私人也。龜柱島配後,特下傳敎,斥黜履煥,處分至嚴,好惡大明,而其黨後翼,不勝狼毒之心,投進凶悖之章,右袒龜柱,稱詡履煥之不已,至有上不道之語。今秋後翼始伏王章,履煥自知其難免於黨與之誅,身在罪籍,敢托一疏,外稱自引之義,內售黨惡之心,上款下語,盛稱龜柱奮不顧身爲國討賊之事,下段引罪,不過取友不端四字而已。噫,世所謂不端之友,卽是博奕酒色,操身不謹者類,渠敢以亘古所無之凶魁,强謂不端,見其疏者,擧皆奇怪,聞其言者,莫不駭痛。此輩眼中,無君無國,惟以愛護血黨,抵死不晦,使主勢國綱日趨孤弱者,爲今日凜凜岌岌之憂,而豈有如履煥之放恣無嚴者耶?置之,將見凶醜餘孽,稱以自明,後先接跡,爲國家無窮之患。請削黜罪人鄭履煥,絶島安置。金鍾正,卽一宵小之輩耳,締結晦賊,圖遍淸要之罪,已不可勝誅,而曾在騎曹,納媚謙賊,莫重驛田,任自換給,小無忌憚,而及判金吾泰淵配所,定以近地,顯有顧惜之意,究厥情狀,尤極駭痛,負犯如此,而爵秩自如,揆以王章,失之太寬。請淸川君金鍾正,亟命刊去爵秩,姑先放逐田里。殺獄償命之法,至重且嚴,不可有一毫低仰者,一或過主原情之意,輕加平恕之律,則惟輕之傅生,雖若可喜,而枉死之抱冤,實爲矜慘。平海郡減死罪人黃師憲,以覆檢屍帳及各人等招辭觀之,則萬有必殺之罪,一無可恕之法。特以其母之先自徑殞,難於母子之同死一獄,有此曠蕩之特恩,而臣之愚意,以爲其母之徑殞,適足以實其子之行凶,元不干涉於此獄之從輕,則三尺至嚴,決不可以竝命之可矜,貸其必殺之律。請平海郡殺獄罪人黃師憲,亟收減死之命,更加嚴訊,期於得情,以重償命之典。凶逆餘孽之得蒙寬典者,所當屛息縮伏,而逆弘之二弟,居在安山近郊,多率奴僕,肆行豪强,甚至於招邀京中無賴之輩,乘船張樂,浮海遊衍,村閭不勝其苦,聽聞莫不驚駭,此莫非隄防不嚴之致,寧不痛心?請逆賊弘燮二弟,遠地竄配。連山縣監朴宗厚,屢年居官,多行不法,還穀之科理,災結之幻弄,其數夥然,南來之人,傳說藉藉,聽聞所及,誠極駭然。請連山縣監朴宗厚,拿問定罪,其所犯,令道臣詳査狀聞,以爲懲一勵百。新除授獻納李命勳,時在京畿高陽地,請斯速乘馹上來事,下諭。答院曰,不允。末端事及下諭事,竝依啓。
行承政院都承旨臣洪國榮,右承旨臣徐有防,同副承旨臣沈念祖啓曰,伏以嗚呼,今日三司沐浴之討,啓已百計矣,歲又四閱矣,輿情愈久而愈激,兪音愈往而愈靳,臺閣之臣,亦又辭窮而勢蹙矣。乃以三司之合辭,猶未足而以回天也,至援昔年之舊例,以要臣等之竝力,蓋謂臣等,日處近密,時獲進接,其所以入告出啓,痛陳竭論,以冀其開納之道,視三司一日一啓而退,尙可以得力也。臣等亦幸因此而始有盡分之地,登筵仰陳,不避其煩,隨批論啓,亦復至三矣,今又不能得請,則其將何時而得蒙一允乎?臺端故紙,徒歸謄傳者,已極憂歎,院中短啓,又爲文具,則寧不痛悶?嗚呼,今日合辭之啓,不但大夫,國人共公之論,惟我殿下,亦嘗悉燭其終不可不允,而尙今靳持,特以法未割恩,公未斷私也,殿下其眞以懲討之略行,謂足以明天理正人心耶?根本猶存,枝葉更滋,則不知何樣禍機,又起何處,而隄防之壞,彝倫之斁,亦皆由此,豈不凜然?伏願殿下,亟還三司不允之批,快從一國同情之請焉。答曰,已諭於臺批矣。
領議政金尙喆箚曰,伏以雨中動駕,展禮眞殿,仰惟聖慕如新,義重陪扈,小大咸造,而臣獨脚部朣癤,不自料數日之間,猝然肆毒,連貼消散之藥,不無膿潰之慮,少有動作,非但牽疼難强,尤無轉身跨馬之路,欲起還仆,竟闕常禮,疏涉偃慢,悚惶無地,玆不得不短箚自訟。伏乞聖明,亟降威譴,使朝綱肅而私分安焉。答曰,省箚具悉卿懇。以未參,何傷之有?卿其安心善攝,卽起視事焉。此批答,遣史官傳諭。
己亥正月二十一日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東俊,以次進伏訖。國榮曰,夜間聖體,若何?上曰,一樣,而又逢此日,懷緖難抑矣。上曰,卿解惠堂之任,自此機務稍減矣。國榮曰,在臣私計,誠極幸甚矣。上曰,惠慶宮進服二錢重人蔘粟米飮一貼。出榻敎上曰,侍衛整齊,時刻入之事,分付。仍命退,諸臣以次出。
己亥二月二十一日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間聖體,若何?上曰,一樣矣。國榮曰,今日動駕,雨勢如此,可悶矣。上曰,然矣。百官軍兵,雖命雨具,而沾濕可悶。國榮曰,雨勢若不開霽,則毓祥宮·義烈宮展拜,與酌獻有異,姑爲退定,似好矣。上曰,當觀雨勢而下敎矣。上曰,惠慶宮進服一錢重人蔘粟米飮煎入。出榻敎上曰,侍衛整齊,直入正時事,分付。仍命退,諸臣以次出。
己亥二月二十一日辰時,上詣永禧殿。擧動入侍時,行都承旨洪國榮,左承旨李義翊,右承旨徐有防,左副承旨李義弼,右副承旨柳義養,同副承旨沈念祖,記事官李兢淵,假注書徐鼎修,記事官徐龍輔·鄭東浚,以次侍立訖。上具遠遊冠·絳紗袍,乘輿出協陽門外,降輿乘輦,詣永禧殿大門外,降輦乘輿,由東挾門以入,降輿入齋殿,改具冕服,執圭以出,詣望殿禮位,西向四拜,宗親·文武百官在位者皆四拜,上陞自東階,詣殿內奉審後,還入齋殿。命有防書傳敎曰,雨勢如此,展拜與爵獻有異,毓祥宮·義烈宮展拜安徐,更以來月旬前後擇入。少頃,左通禮跪啓請行爵獻禮。上仍具冕服,執圭就板位,西向立。贊禮啓請四拜,上四拜,在位者亦四拜,上詣盥洗位,盥洗訖,陞自東階,詣第一室,神位前搢圭,北向跪。贊禮啓請三上香。上三上香,贊禮啓請執爵獻爵,上執爵獻爵,少退,執圭俯伏。大祝跪讀祝文訖,上俯伏,興出戶,次詣第二室·第三室·第四室·第五室,行禮竝如上儀,還出戶,降復位。贊禮啓請四拜,上四拜,在位者皆四拜。少頃,復行四拜,仍詣望燎位,大祝取祝板,燎於坎。贊禮啓禮畢,上還由東門出,釋圭入齋殿,鼓三嚴。左通禮跪啓外辦,上還具遠遊冠·絳紗袍,出齋殿,陞輿至大門外,降輿乘輦。上曰,兵工房換房。出駕前下敎上執圭還,由敦化門,入至仁政門外,降輦乘輿,入仁和門還內。諸臣以次退出。
上在昌德宮。停常參,只召對。
傳于洪國榮曰,都承旨入侍。
傳于李義翊曰,統制使當日辭朝。
又傳于曰,統制使留待。
傳于柳義養曰,統制使入侍。
以文臣製述何間爲之事,取稟。傳于李義弼曰,二十五日爲之。
以去十八日武臣殿講,取稟。傳于柳義養曰,今二十五日爲之。
傳于李義弼曰,二十五日文臣製述·武臣殿講處所,以仁政殿爲之。
李義弼,以弘文館言啓曰,本館上番校理臣嚴思晩,以實錄廳郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
李義翊,以都摠府言啓曰,副摠管吳載純,以同知實錄事,實錄廳晝仕出去,而逐日仕進,煩稟未安,入番間,除草記往來之意,敢啓。傳曰,知道。
李義弼,以禮曹言啓曰,卽接禮葬官所報,則卒奉朝賀洪鳳漢發靷,貞敬夫人李氏遷葬發靷,今二月二十六日,安葬同月二十七日定行云矣。發靷及安葬時,惠慶宮,當有望哭之禮,望哭儀註,直爲書入惠慶宮之意,敢啓。傳曰,知道。
李義翊,以宿衛所言啓曰,宮城內外入直軍兵信地外,雖一步地,無宿衛所指揮,不得出用事,旣已定式,則各營當爲奉行,而去夜集春營近處宮墻頹毁處把守軍,自兵曹直爲知委於該營入直哨官,則哨官卽當報本所,以令箭除出擧行,而只以兵曹傳令,任意出用,實非設置管轄之意。三營之凡干軍兵出用,皆自該營草記,又報本所,或請標信,或待令箭,則今此訓鍊都監之襲用宿衛所設置以前之謬例,不爲草記,亦不報來者,事甚未安,當該訓鍊大將具善復,從重推考,兵曹亦不關由於本所,直爲傳令於該哨官,亦涉不察,當該入直堂上,一體推考,何如?傳曰,允。
又以備邊司言啓曰,鐵原府使李邦鳳,在任身死矣。返柩時,依法典,擔軍題給之意,分付所徑各道,何如?傳曰,允。
柳義養,以訓鍊都監言啓曰,宮墻外入直軍出用,待宿衛所令箭擧行事,定式矣。今此集春門北邊宮墻頹毁處,以集春營軍八名守直事,自兵曹草記擧行,而入直哨官柳光斗,不報宿衛所,亦不待令箭,只以北營入直左別將李長燁令旗,徑先出直,事極驚駭,臣有不飭之失,惶恐待罪,而別將李長燁,哨官柳光斗,汰去,何如?傳曰,允。勿待罪。
又以禁衛營,御營廳言啓曰,依定奪,能麽兒郞廳,亦以有薦騎士遷轉事,元節目中,添書以入之意,敢啓。傳曰,知道。
又以義禁府言啓曰,連山縣監朴宗厚,拿問定罪事,傳旨,啓下矣。朴宗厚,時在任所云,依例發遣府羅將拿來,何如?傳曰,待待命拿囚。
又以刑曹言啓曰,鑄錢所監官朴敏行,下吏安命鉉,待錢簿磨勘後,從重勘律發配事,前已草記,蒙允矣。卽接鑄錢所移文,則錢簿已爲磨勘云,取考大明律,詐欺官私取財條,有曰凡用計私欺官私,以取財物者,計贓准竊盜論,竊盜贓一百二十貫,罪止杖一百流三千里。罪人朴敏行·安命鉉等,依此律施行,各決杖一百後,朴敏行,咸鏡道吉州牧,安命鉉,全羅道康津縣,竝流三千里定配,卽爲押送之意,敢啓。傳曰,知道。
又以刑曹言啓曰,因臺啓,逆弘寵裨鄭瑺,逆弘二弟,遠地竄配事,命下矣。罪人鄭瑺,咸鏡道三水府定配所,卽爲押送,逆弘二弟,時在京畿安山地,令本道定配所發配後啓聞事,發關分付之意,敢啓。傳曰,知道。
正言安廷玹啓曰,臣之自來情勢,旣難冒據臺地,且臣與新除授獻納臣李命勳,有娚妹應避之嫌,昨値動駕,今始自引,而臣之見職,在法當遞,何可一日虛帶乎?請命遞斥臣職。答曰,勿辭。
以正言安廷玹退待稟,傳于柳義養曰,知道。
敎統制使徐有大書。王若曰,中宸起聽鼙之思,疇可委任,南閫紆授銊之寵,卿其往欽,玆侈渙綸之音,庸托居轂之重。眷彼南徼巨鎭,實我東土重防,地扼両湖之要衝,鯨波接扶桑之域,權重三路之節制,豹纛鎭細柳之營。綉旗螭章,尙傳聖天子恩賜,鐵砲龜艦,每憶李忠武英名。屹然江岸之藩籬,肇創龍蛇之亂,恃若晉陽之之保障,必仗熊虎之臣。惟設置歷數百年,而弊瘼難一二擧,漁鹽少利,轅門之編戶星稀,蒐練多愆,列堡之舟楫日杇。嗟,兵民凋瘵之歎,乃至於斯,若緩急備禦之方,繄將誰倚?惟卿簪紳名閥,鞱靲令譽,佐戎幕於南槎,志大班定遠之投筆,掌王綸於北斗,才兼却中軍之敦詩,摠五衛而資歷旣優,試諸閫而聲績亦著,玆授卿,以三道統制使兼慶尙右道水軍節度使。卿其祗服寵命,懋恢良圖,壯樓櫓而廣蓄儲,莫曰昇平之可恃,繕器械而明紀律,恒若朝夕之有虞。旗變朔方,威望重在山之虎,粟發河內,惠澤及處涸之魚。於戲,毋孤推轂之恩,益勵鳴釰之志,海嶠之氛塵永霽,庶寬乙丙之深憂,閑山之壁壘遙瞻,寧忘壬癸之宿恥?故玆敎示,相宜知悉。副校理臣李泰永製進
己亥正月二十二日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,俄見全羅兵使褒貶啓本,則將官名色中,有兒童哨官者,所謂兒童之稱,旣不怪訝乎?果若以兒童作隊,則無異於黃口簽丁,不可不變通矣。國榮曰,名色誠爲可怪,爲先査問,似好矣。上曰,昨聞摘奸備邊郞之言,則洪忠兵使,不可無罪矣。國榮曰,然矣。監司則赴任屬耳,猶可恕也,而事係軍務,不能申飭之兵使,難免責罰矣。上曰,惠慶宮進服二錢重人蔘粟米飮一貼煎〈入〉。出榻敎上命退,諸臣以次出。
己亥二月二十二日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,昨日動駕,冒雨行禮,夜間聖體,若何?上曰,一樣矣。上曰,儒賢擧條,雖已啓下,而髢髮變通誠難矣。國榮曰,次對時,下詢諸臣,似好矣。上曰,文臣製述及武臣殿講,連因有事,尙未設行,數日後欲爲之矣。國榮曰,製述與殿講,同日兼行,似好矣。上曰,然矣。國榮曰,統營多有擧行之事云,統制使催促下送,似好矣。上曰,當日內,使之辭朝無妨矣。國榮曰,然矣。上曰,惠慶宮進服一錢重人蔘粟米飮一貼煎入。出榻敎上命退,諸臣以次出。
己亥二月二十二日辰時,上御熙政堂。召對入侍時,參贊官沈念祖,侍讀官嚴思晩,檢討官沈煥之,假注書徐鼎修,記事官徐龍輔·鄭東浚,以次進伏訖。思晩進講近思錄第一卷,讀自誠無爲幾善惡,止天才之達道。上曰,下番讀之。煥之讀自有指體而言者,止鬼神者造化之跡也。上曰,參贊官及注書·翰林,以次讀之,可也。念祖讀自剝之爲卦,止處物爲義。賤臣讀自動靜無端,止今與後已與人。龍輔讀自醫書言手足痿痺,止得仁之體。東浚讀自生之謂性,止是惻隱之心。思晩曰,此書以近思錄名編,則卽切問近思之意也。然而以太極通書,揭諸首章,此乃聖人之極功,初學者實難下手矣。然道之大原,出於天,必如此說,然後可以曉人矣。其言雖以高遠難行,亦有先後緩急之序。然以幾善惡三字見之,幾者,動之微而吉凶之先見者也。正與書所謂命哲·命吉凶·命歷年之意同,顧我殿下,方當一初之政,今日,卽殿下之幾也。人心世道,紀綱風俗,淬厲整頓之幾,專在今日,此等處,政宜留意。且以一日言之,昧爽丕顯之時,卽幾善惡時也。一念之發,有善有不善,從其善者而去其不善,卽幾善惡工夫也。喜怒哀樂未發之謂中云者,亦有切緊工夫,哀樂非常時頻有者,而至於喜怒一日之間,不知其幾次發矣。雖韋布之賤,固當審愼,而帝王則一喜怒之間,萬姓之休戚,係焉。然可怒而不怒,與不當怒而怒,均歸於不得其節矣。雖以今日三司合啓言之,訖今已四年,昨日政院,又爲陳啓,而殿下一向靳持,此可謂不中節矣,亟加聖念是區區望也。煥之曰,誠字文義,先儒亦嘗論之,盡矣。小臣以蒙眛之識,不敢復爲之說,而第惟誠字,是寂然不動之體,而感而遂通之義,自在其中矣。天地所以交感,只是誠也,君臣所以交孚,亦只是誠也。人臣事君,孰不欲至誠盡分,而但私意汨之,不能自致其誠,小則得失利害,動其心,大則禍福死生,奪其守,苟非學問篤工之君子,鮮有能透過此關者矣。惟君上,先當立其本以寂然不動之體,自誠于上,而以感而遂通之義,責用于下,則亦必有丕應之效,而至誠盡分者,安知不在乎其間也?夫君臣交孚,然後治平之功,乃可期也。伏願聖上,深念于玆焉。上曰,所陳,俱好矣。參贊官亦陳文義,可也。念祖曰,儒臣上下番,旣皆敷陳,臣則別無可達之辭,而以此章觀之,十月,乃純陰之月,而謂之陽月,則至於純陽之月,亦當謂之陰月,而此則聖人不言者,蓋抑陰扶陽之意也。上曰,生之爲性大文,多有疑晦處,此章中,何者爲氣質之性,何者爲本然之性歟?此必段段分曉,然後可以無病,而前後所訓,似有牴牾處,是未可知也。思晩曰,臣雖未詳知,而論純善處,是指本然之性而言者也,論善惡處,是指氣質之性而言者也。上曰,天人之生,卽一理也,是理也。在於天則爲道,稟於人則爲性,而人之有生,其性本善,則此文中,謂之理有善惡者,何也?思晩曰,此以竝論其氣質·本然之性而言矣。煥之曰,理字不必深看,而此似專屬於氣質上而言矣。上曰,參贊官所見,亦何如?念祖曰,此章文義,極難分曉,而程子曰惡者本非惡,但或過或不及之謂者,似好矣。上曰,講筵文義之詢及史官,亦是古例,翰注如有所見,各爲陳達,可也。賤臣曰,臣本魯莾,實無可達之辭矣。龍輔·東浚曰,倉卒之間,有不敢臆對矣。上曰,此章旣曰順而循之,又曰循此而修之。蓋順而循之者,已至於聖人安行之域,則又何待修之之工乎?上下文勢,恐不相續,儒臣之意,何如?思晩曰,聖人雖有生知安行之姿,而至於修己工夫,似亦無間斷時矣。煥之曰,若以聖人君子安行力行之工,各爲分排而看,則似或無妨矣。上曰,參贊官之意,何如?念祖曰,循此修之之修字,似與修道爲敎之修字,同其義矣。上曰,然矣。聖人旣率順天理,與道爲一,則仍擧此道而推明之於天下萬世者,卽修己敎人之事也。然則順而循之者,率性爲道之意,循而修之者,修道爲敎之意也。念祖曰,聖敎誠然矣。蓋聖人之明其敎於天下者,卽修之之事也。上曰,此章中,其能革面之義,誠好矣。大抵堯·舜之民,豈皆聖人,桀·紂之民,豈皆小人乎?此惟在於在上之人導率之如何耳,故雖下愚不移,其所畏威寡罪,則與人同矣。任其君師之責者,苟能蕫之以威,齊之以禮,而浸漬薰染,磨以歲月之久,則雖不能變化氣質,頓然爲善人君子,亦庶幾革面圖新,得以爲平平無過之人,則豈非甚幸乎?念祖曰,聖敎誠然矣。人雖至愚,亦皆有一端本性,故苟善敎導,則不無革面之效矣。煥之曰,大抵人心之邪正,世道之汚隆,莫不由於人君導率之如何,故古先哲王,必明其好惡,信其賞罰,使賢者勸而加勉,愚者畏而免罪,然後人心可正而世道可隆矣。臣於此,竊有所感焉。今日一國之齊籲,三司之爭執者,卽討宗社之大賊也。然而殿下一味靳允,四載相持,使亂臣賊子日益放肆而無所懲畏,則夫何望其淑人心而扶世道乎?伏望亟揮乾斷,以允臣等之請焉。思晩曰,下番儒臣所達,誠是矣。目今王章未伸,輿憤莫洩,使亂賊之徒無所懲畏,則又何望其下愚之革面乎?伏願體念焉。上曰,所陳,俱好矣。命退,諸臣以次退出。
己亥二月二十二日申時,上御熙政堂。統制使入侍時,統制使徐有大,左副承旨李義弼,假注書徐鼎修,記事官徐龍輔·鄭東浚,以次進伏訖。上曰,統營弊端,不一而足,海防重地,殆不成樣,誠可悶矣。卿其勉㫋,必思所以蘇弊之道,無負予委畀之意,可也。有大曰,臣敢不殫竭心力,以思一分報效之道乎?上曰,何日當離發乎?有大曰,明日欲爲發行矣。命退,諸臣以次退出。
上在昌德宮。停常參·經筵。
英陵忌辰祭齋戒。
沈念祖啓曰,合辭方張之時,憲府無詣臺之員,除在外外,未肅拜呈告人員,竝卽牌招,何如?傳曰,允。
又啓曰,正言安廷玹,引避退待,以至經宿,尙未處置,事甚未安,諫院未肅拜呈告人員,竝卽牌招,以爲處置之地,何如?傳曰,允。
傳于李義翊曰,都承旨入侍。
傳于徐有防曰,左承旨入侍。
傳于鄭宇淳曰,中官梁大宜給牒敍用。
柳義養,以成均館言啓曰,本館陞補一年十二抄,逐朔設行,而有過限之慮,則當月念間,以限內不得爲之,草記事,曾以定式矣。行大司成李衍祥,方在呈告中,限內不得設行,令政院稟旨,擧行,何如?傳曰,呈告大司成許遞,前望單子入之,待下批牌招察任。
大司成前望李義弼落點。
以備忘記,傳于沈念祖曰,掌樂院正鄭宇淳,承旨除授。
傳于沈念祖曰,新除授承旨,牌招察任。
柳義養,以禮曹言啓曰,毓祥宮·義烈宮展拜安徐,以來月旬前後擇入事,命下矣。令日官推擇,則來三月初十日·十六日·十七日俱吉云,以何日定行乎?敢稟。傳曰,以初十日定行。
李義翊,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
又以兵曹言啓曰,昨夜因集春營入直哨官手本,本營字內宮墻一間頹圮云,故卽爲圍排,集春營入直軍八名除出把守事草記,而今朝又因後苑守直內官所報,玉流川北邊宮墻一間頹圮云,而處所地名,各自不同,故亦卽圍排,分授廣智營入直軍八名除出把守事,一邊草記,一邊看審,則頹圮處,初非兩處,乃是一處,當以廣智營字內把守施行,而集春營之非其字內而率爾牒報,廣智營之趁不巡察,晩始現發者,俱涉駭然。兩營入直哨官及後苑晩報之守直內官,不可無警,竝令駭府處之,臣曹之輕先草記,致此煩複,亦涉未安,惶恐待罪之意,敢啓。傳曰,知道。集春營哨官,旣因都監草記,汰去勿論,廣智營哨官事,依施,後苑守直中官,越俸一等,大抵本事,一則兵曹,二則兵曹,至於哨官中官之誤告晩報,猶是細事,草記傳關之誤着,莫非兵曹之不察,兵曹判書李徽之,從重推考。
正言柳孟養啓曰,正言安廷玹,以臣之自來情勢,旣難冒據臺地,且臣與新除授獻納臣李命勳,有娚妹應避之嫌,昨値動駕,今始自引,而臣之見職,在法當遞,何可一日虛帶乎?引嫌而退,相避之法,在下當遞,揆以公格,勢難仍在,請正言安廷玹遞差。答曰,依啓。
己亥二月二十三日,兼春秋張顯慶,刑曹啓目,江界居金殷建,衛外白活原情內,戶役·軍役把守等事,係是民瘼,亦關邊備,令廟堂稟處,何如?啓。傳曰,供辭措語,雖無倫脊是乃,江界民瘼,亦所稔聞者,下本道,令該道臣論理狀聞爲良如敎。
義禁府啓目,抱川前縣監韓謇,本縣崔孝大獄案三檢實因,皆違格式,因傳敎拿問,泛稱遲晩,刑推得情,何如?啓。傳曰,除刑推議處爲良如敎。
義禁府啓目,前尙州營將柳爾冑,葛可峙之通路,鳥嶺民之決棍,極爲驚駭事,有拿問之命矣。傳旨內辭緣,泛稱遲晩,刑推得情,何如?啓。傳曰,觀此供辭,眞所謂飾詐爲眞之徒是置。如渠幺麽賤微之類,敢於特敎嚴問之下,遊辭漫漶之狀,殊極痛駭,更良嚴問口招,如復吞吐,當依所啓,嚴刑得情,以此意發問目取招爲良如敎。
己亥正月二十三日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣。上曰,儒賢入來乎?知入。賤臣承命出,以未及入來之意,還入仰奏。上曰,晝講今將爲之,出送院隷於儒賢處,使之入來。上曰,此時雨澤,亦有益於農家乎?國榮曰,今日之雨,爲牟麥甚幸云矣。上命書公事判付。上曰,惠慶宮進服二錢重人蔘粟米飮一貼煎入。出榻敎上命退,諸臣以次出。
己亥二月二十三日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,闕內把守軍,昨日都監任意出用,而不爲草記,亦不報宿衛所者,甚是不察矣。國榮曰,然矣。上曰,各陵木根摘奸,今已畢來,而現捉者甚多,何以處分則好耶?國榮曰,木根現捉處,若是夥然,而其中株數最少者,不必論責矣。上曰,計其株數之多寡,論其罪罰之輕重,作爲定式,好矣。國榮曰,聖敎,好矣。上曰,東萊之燔瓦買賣事,可怪矣。國榮曰,倭館材瓦,例自萊府備給云,臺臣所論,未可詳知矣。上曰,惠慶宮進服一錢重人蔘粟米飮一貼煎入。出榻敎上命退,諸臣以次出。
己亥二月二十三日辰時,上御誠正閣。左承旨入侍時,左承旨李義翊,假注書徐鼎修,記事官李信祜·鄭東浚,以此進伏訖。上命義翊讀奏公事訖,命書傳敎曰,再明日次對,雖値殿座,依例來會事,分付。命退,諸臣以次退出。
上在昌德宮。停常參·經筵。
徐有防啓曰,大司憲徐有慶未肅拜,執義兪彦鏶,掌令金鍾厚在外,掌令洪明浩,持平宋樂呈辭,持平姜文煥傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
李義翊,以都摠府言啓曰,今日入直宣傳官武兼及有廳軍士,當爲中日習射,而國忌相値,不得爲之之意,敢啓。傳曰,知道。
傳于柳義養曰,藍浦縣監有闕代,口傳差出,當日辭朝。
吏曹口傳政事,以李尙顯爲藍浦縣監。
鄭宇淳啓曰,明日次對,兩司當爲進參,除在外·傳旨未下外,未肅拜呈告人員,竝待開門牌招,何如?傳曰,允。
又以禮曹言啓曰,今此文臣製述時,被抄人員中,副司果林道浩,稱病不進,事體未安,製述時稱頉不進人員論責,自有事目,令政院稟旨,依事目施行,何如?傳曰,允。
己亥正月二十四日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜間聖體,若何?上曰,一樣矣。上曰,昨日儒賢之箚批,何如?國榮曰,批旨中,從善之意,求治之念,溢於辭表矣。上曰,儒賢所陳中,出擧條者,皆好矣。國榮曰,然矣。上曰,昨夜玉堂之箚,何如?國榮曰,玉堂誠得體矣。上曰,金鍾厚處,傳諭注書往傳,而明日發行,可也。上曰,惠慶宮進服一錢重人蔘粟米飮一貼煎入。出榻敎上命退,諸臣以次出。
己亥二月二十四日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜間聖體,若何?上曰,一樣矣。上曰,明日次對,多有可爲之事矣。國榮曰,然矣。上曰,大關嶺事,亦將下敎矣。國榮曰,陵園木根事,亦令禮堂就議大臣,著爲令甲,似好矣。上曰,製述擧案中,金憙何不入耶?國榮曰,年過五十,故不入云矣。上曰,明日次對,領相當入來耶?國榮曰,病勢差勝云,似當入來矣。國榮讀奏文臣製述·武臣殿講試官望,上落點。上曰,惠慶宮進服一錢重人蔘粟米飮一貼煎入。出榻敎上命退,諸臣以次出,
己亥正月二十四日午時,上御熙政堂。左承旨入侍時,行左承旨鄭民始,記事官李兢淵·金勉柱·鄭東浚,以次進伏訖。上曰,惠廳公事多乎?民始曰,凡諸公事,一堂上主管矣。上命讀禁府公事,命書判付。又命書右參贊洪樂純疏批,又命書偕來承旨書啓批答。仍命退,諸臣以次出。
上在昌德宮。停常參·經筵。
殿座罷後,政院·玉堂·藥房口傳問安。答曰,知道。
徐有防啓曰,大司憲徐有慶陳疏入啓,執義兪彦鏶,掌令金鍾厚在外,掌令洪明浩,持平宋樂牌不進,持平姜文煥牌不進,傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,大臣·備局堂上引見。
又傳于曰,科次入侍。
傳于李義翊曰,都承旨入侍。
又傳于曰,武臣殿講時居首武臣兼宣傳官禹拓夏,半熟馬一匹賜給,文臣製述時居首弘文館副修撰沈煥之,半熟馬一匹賜給。
李義翊,以兵曹言啓曰,今二月二十四日,龍仁居禁衛軍李尙鳳爲名人,自敦化西挾門入來,鳴申聞鼓,依定式,下該曹推問,何如?傳曰,允。
柳義養,以御營廳言啓曰,本廳中軍李邦綏,身病甚重,勢難察任,改差,何如?傳曰,允。
李義翊,以御營廳言啓曰,本廳中軍,今當差出,而擬望之人乏少,外任竝擬,何如?傳曰,允。
又以守禦廳言啓曰,本廳親牙兵中司把摠李光沂,身病猝重,勢難察任,今姑改差,何如?傳曰,允。
兵曹口傳政事,以具善復爲江華巡審使。
己亥二月二十五日卯時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,今日次對,領相果入來乎?國榮曰,俄已入來云矣。上曰,次對後爲殿講,則將有侵夜之慮耶?國榮曰,講員不多,似不至於侵夜矣。上曰,製述擧案則頗不少矣。國榮曰,然矣。上曰,今日次對,多有稟處事乎?國榮曰,次對連闕二次,似多有公事矣。上曰,諸道加分壯啓,皆已回啓耶?國榮曰,江原道壯啓,姑未回啓,今日當稟處矣。國榮曰,都監中旬書啓,姑未啓下矣。上曰,今日當啓下矣。上曰,惠慶宮進服一錢重人蔘粟米飮一貼煎入。出榻敎上命退,諸臣以次出。
己亥正月二十五日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜間聖體,若何?上曰,一樣矣。上曰,今日晝講,儒賢亦將入來乎?國榮曰,姑未聞之矣。國榮曰,摠戎使金孝大,見差先農壇亞獻官,而有犯染之事,陳疏到院,而院中不捧,故不得已入來云,其在重祀典之道,不可無變通之道矣。上曰,旣有欠潔之事,則何可差送乎?國榮曰,然矣。上曰,先農壇亞獻官,吏曹判書進去。上曰,摠戎使上疏,何承旨不捧乎?知入。賤臣出問,還奏曰,同副承旨沈念祖云矣。上曰,承旨從當處分矣。命書傳敎曰,禮房承旨馳詣先農壇,壇所潔淨與否及祭物諸執事,奉審摘奸,樂工佾舞,亦爲摘奸以來。上曰,儒賢入來乎?知入。賤臣出問,還奏曰,已入來矣。上曰,晝講入侍。上曰,惠慶宮進服一錢重人蔘粟米飮一貼煎入。出榻敎上命退,諸臣以次出。
己亥二月二十五日午時,上御熙政堂。大臣·備局堂上引見入侍時,領議政金尙喆,左議政徐命善,判敦寧具善復,判中樞府事徐命膺,行知敦寧具允鈺,行司直李重祜,行兵曹判書李徽之,刑曹判書尹東暹,吏曹判書鄭尙淳,行副司直金孝大,左參贊洪樂純,禮曹判書權噵,戶曹判書金華鎭,開城留守兪彦鎬,行都承旨洪國榮,行副司直鄭民始,漢城右尹李普行,正言柳孟養,副修撰吳大益,右承旨徐有防,假注書徐鼎修,事變假注書權中憲,記事官李信祜·鄭東浚,以次進伏訖。尙喆曰,日間聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。尙喆曰,此祭酒宋德相所啓也。當此春窮,民憂罔涯,南漢儲置陳米夥然,附近呂·利·陰·龍·砥·楊等邑,從自願分給,秋後除耗備納事,令廟堂稟處,而湍·坡有水路處,亦欲願得,則同諸邑許分爲辭矣。儒賢所達,實出爲民之意,餉米體重,雖不宜續續許分,如此災年,亦難膠守常法。附近諸邑中,如或有本邑元還不足,欲受山城陳米者,趁此量宜分給,待秋準數還捧,則民得救急之惠,穀有換色之效,令道臣探問民邑物情,斟酌餉穀幾包,使之卽速狀聞後擧行。至於湍·坡,若以長湍言之,則旣是松營所管,自有大興城餉,若以坡州言之,則亦係北漢所管,況有長山所儲兩邑元還,其或難繼,則令道臣往復松留及摠使,從便接濟,事勢便好,不必遠受南漢之穀,以此一體分付道臣,若有不可不以餉穀加分處,則亦令狀聞擧行,何如?上曰,依爲之。出擧條尙喆曰,祭酒宋德相所啓,以爲方今髢髮之具,最爲奢侈之大者,請令廟堂稟旨嚴禁,而旣禁髢制,則髻制及冠子,不可不用之,使玉堂禮官,博考遵倣者,定制通行,而冠子則亦依中朝花冠之制,命婦士庶妻,亦有等品爲好爲辭,而有更加商量而博考之命矣。禁髢之令,在先朝丙子,而婦女之代髢首飾者,一如宮樣之故,癸未年間,縷縷下敎,仍有復舊之命矣。今雖申禁,丙子後代髢之物,更不可用,則實無以可代之者,故臣不敢指的覆啓矣。上曰,儒賢之陳達,寔出於祛奢崇儉之意,果爲時弊之最急者,而凡事必於釐革創設之初,當隨時制宜,量其永久遵行之道而爲之,然後可以矯宿弊而有實效矣。今此髢髮之制,實無可以救弊之道,頃於儒賢之登筵,亦以此有所酬酢矣。大抵髢制之外,如有好樣變通之道,則豈不爲便幸乎?尙喆曰,花冠之制,似或無妨,而此亦製造極工,華飾繁多,則亦不下於髢價之費矣。上曰,非不知冠制之爲簡便,而末世侈風,轉相務勝,名雖花冠,而如以珠玉金貝之屬,盛加造飾,則其費之鉅,反有過於髢髮之具,此所謂以弊救弊,亦豈非可悶乎?大臣·備堂,今旣登筵,各思所以矯弊之道陳達,可也。尙喆曰,花冠髻制,俱不免有弊,則都不如減損髢髮之太高者,似或爲救弊之道矣。命善曰,奢侈之弊,髢髮爲甚,儒賢之必欲先禁,儘得今日之急務也。但其矯救之方,臣亦終未思得,若如領相之言,減其高大之制,價隨以低下,則或可爲一分省費之道耶?至於冠髻等古制,臣旣未詳,有難臆對其恰好可代者矣。善復曰,此弊,實爲目今奢侈之大者,而旣禁此制,更無他制之可合者。所謂花冠等制,果如聖敎,金銀珠玉之飾,必不下於髢髮之費矣。臣意則以爲,嚴加申飭,禁其髢髮之太侈太過者,則或不無一分之效矣。命膺曰,髢髮一事,自先朝屢次講究,終未得其可代之制,以臣膚淺之見,不知所以仰對矣。允鈺曰,髻制則華飾之費,似不至髢髮花冠之比,今若用此制,則似或無妨矣。上曰,髻制苟可有一分之效,則豈不幸乎?卿旣以此陳達,須先自卿家爲始,試用此制,而此制苟可用焉,則人人倣而行之,亦何不可之有耶?重祜曰,髢髮之古今不同,實由於侈風之日滋,雖或變制,奢汰之習若不祛,則必將隨其所變,而務爲夸耀,實無好道理矣。上曰,此言,是矣。末世侈風,固非一朝一夕之故,而莫非在上者之責矣。予若躬行儉約,自上先之,如夏后之菲服,周文之卑衣,使擧世之人有可觀感而風動者,則奢靡之習,豈至此之甚乎?此實予自反處也。徽之曰,我國髢髻,與華制不同,欲爲變制,則假髻乃是三代之制,而其樣在於詩傳及家禮輯覽等書,以此依倣,以從華制儘美矣,而若懲侈而禁髢,則古有高一尺之譏,假髻之務奢亦如此。至於華冠,臣未知其制樣之如何,而若以珠翠貝玉之屬飾之,則其價將不知至於幾許,然則華冠,恐不能爲禁侈之道矣。東暹曰,婦人頭飾,如欲變制,遵依華制之外,別無他道。卽今中原婦女頭髻,猶是皇朝遺制,倣而行之,似無不可,且我國人家,亦或有行之者矣。上曰,卿見其制度乎?東暹曰,臣亦見之,而其制度,頗爲簡便矣。孝大曰,若不能一變侈風,則今雖矯革,而末流之弊,反復如前矣。尙淳曰,髢髻之弊,人皆言之,而終無可以代之者,如髻與華冠之屬,亦難保其無弊,臣意則務從節約,最爲要道矣。樂純曰,儒賢所陳,蓋出於祛侈習之意,而其中費過千金之說,乃是向來賊輩貪虐驕縱之時,實不無此等奢濫之弊,近來則朝著之間,必無如是之甚者矣。大體救弊之道,必先祛其本,然後可期永久之效矣。爲今之計,當以勵廉恥禁奢侈爲急務,先自乘輿服御之飾,下至朝廷百官之家,痛自節儉,申飭禁斷,雖是婦女資粧,如有過濫者,使臺閣之臣隨聞論罪家長,則似爲救弊之政矣。噵曰,近來髢髮,旣非華制,又爲務侈之一大弊,而先朝終不得合着制樣,乃至於弛禁矣。今若行花冠古樣,則非不好矣,而頃年奉命赴燕時,取見其制,全以金銀珠翠飾之,已極侈奢,且着花冠,則當服圓衫之屬,其費亦必夥然,恐或禁奢而反增侈風也。如欲禁髢,則當着之制,不可不廣詢而處之,第祛奢從儉,惟在於聖上導率而嚴飭,敢此仰達矣。華鎭曰,救弊之道,實無好箇道理,而如用假髻,則似不無省費之效矣。假髻之制,以木爲之,着漆則所見,亦不甚駭眼矣。上曰,古語云,宮中好高髻,四方高一尺,上行下效,自古如此。以宮中言之,首飾之費甚鉅,價過千金,故予於登極之後,痛加禁斷,昔之以髮者,今代之以木,此如假髻之制也。初頭雖或有羞澁難爲之弊,而近來則無人不爲,便成習俗,反以爲便好,至以髢髮之首飾爲不緊云,以此觀之,假髻之制,亦似無妨,而若以髻之爲非華制,今欲改之,則宮中首飾之制,宮樣也,不可用於外間,中朝花冠之制,品服也,亦不可竝用於下賤女人,此固難便之甚者。彦鎬曰,今則別無可以矯救之道,惟但禁其太甚,申明定式,好矣。國榮曰,臣亦別無他見,若不講究別般好道理,而但欲隨弊更法,則徒煩無益矣。大體事關婦女,亦非自上所可一一禁之者,且髻之大者,雖欲禁之,其於閨闥之內婦女之事,何從以詳知乎?臣意則以爲,今之入侍諸臣,皆是大臣卿宰也,其職莫非承佐下風,旁宣聖化之責也。前席旣承縷縷聖敎,苟能各於其家,痛自禁斷,其侈泰之習,大者小之,過者減之,大臣之家,仰副聖意,亟祛舊習,卿宰之家,又能撙節畏約,亦除前套,若是不已,則轉相倣效,各自勉勵,不特大臣公卿之家,以至位卑之臣,必當耳聞目擊,不致過濫,然則豈無丕變之休乎?聖意如以髢制之非華制而改之,則花冠雖有之,髻制亦當有之,固當隨品磨鍊,俾不紊亂,宜矣,恐不可輕易定式,更加博詢處之,期於永久遵行之地,好矣。又若但以髢制之侈靡爲可革,則崇儉之政,先自袞衣始,使群下觀感成俗,則侈風之革除,誠不在於髢制之有無也,更望留神焉。民始曰,都承旨所陳甚好,第當禁其太甚,除其太侈,則似好矣。彦鎬曰,髢髻變通,蓋出於禁奢之意,則奢之弊,不在於髢髻,而在於髢髻之高大矣。臣意則自朝家,申禁其高大,則其弊自止,而至於何樣首飾之合於古制,勝於髢髻者,臣未嘗講究,有不敢强所不知而爲對矣。普行曰,髢髻事,諸臣旣已悉奏,臣亦別無意見,可以仰對者矣。大抵髢髻,旣非古制,若有可以代此而易之者,則固好矣。然旣未有恰好可代者,則姑且置之,亦無所妨,而且儒賢所達,亦非以其制之不善而欲去之也。其要旨在於祛奢侈,則祛奢侈之道,誠如右參贊之所達矣。自上必欲祛奢侈,則奢侈之弊,何難頓革乎?至於閨闥之間,婦女之事,不必致察云者,果是誠大體之言,而臣意則亦有不然者,若言禁其太過而奢,則有家長在焉,豈可以婦女之故,而不思所以可禁之道乎?且在下之人,一從上意之所向,而奢風所自出,則始於宮掖戚屬及大臣卿宰之家,自上明示好惡,痛加飭勵,則惟恐奉承之不暇,豈敢有違拒之意乎?苟如是則奢侈之風,自當一朝而改革矣。上曰,近來奢侈之習,便成痼弊,非特髢髮一事而已。衣服飮食之奢靡,車馬第宅之華麗,漸益侈大,轉相倣效,一人衣錦,則百人隨之,一家崇牖,則百家慕之,浸染成俗,莫可收拾。其間或有食糲衣布,車弊馬羸者,則衆笑而群咻之,反以爲羞恥事,然則人心之汚下,世道之日卑,安得不至於此乎?上之人,旣不能躬先導率,下之人,又不能陳力矯救,非但不得導率而矯救,又從以推波助瀾,可勝寒心。朝廷縉紳之士,皆能讀書慕古,識解廉恥,而猶不能交救變移,況閭巷閨門之內,婦人女子,其可責之以尙儉祛奢乎?奢風之日靡,侈俗之漸盛,莫非予一人之故,責躬之敎,間發於綸音,而感化無效,徒歸不誠之科,慨然之意,或及於辭敎,而丕變難期,終爲應文之具,每一循省,只覺靦然而已。今日諸臣,適皆登筵,予又因端敷告,自今以後,上下共勉,互相告戒,各先自其家始,父勉其子,舅告其婦,以錦玉爲可羞,以廉恥爲可貴,日以漬之,歲以磨之,則旣往之弊,漸可以矯矣,方來之習,將可以化矣。似此不已,俾有實效,朝廷之上,閭巷之間,儉德是尙,淳風日挽,則此非但卿等之一家化之,予亦於自省之暇,必多有觀感而益勉者,此豈非家國之幸乎?或者曰,今日矯救之策,不可以徒諭而化,亦不可以徒言而感之,必也重其禁而嚴其法,犯者不饒,違者必繩,則庶可爲一分矯俗之道矣。此言亦出於慨世之意,而雖使臺諫廉探,巫女監視,此不過末世塗抹之政也。予則以爲不然,凡事欲救其未,必先探其本,欲張其目,必先擧其綱。以禮樂刑政言之,禮樂,本也綱也刑政,末也目也,不可捨禮樂而徒尙刑政。設禁立法,非無舊制,而旣無實效,則以今日習俗,固難望一朝之變革,雖日加鞭扑而禁之,亦何益之有哉?予亦思之熟矣,故俄者下敎,蓋以此也。卿等各自勉飭,無負予諄諄之意,則雖於期月之內,自有丕變之效矣。使儒賢還朝之後,得見澆俗之少變,侈習之稍革,則不特幸其言之不歸空言,亦必感卿等協贊之效矣,豈不美哉?尙喆曰,聖敎,誠至當矣。以此意書下綸音,似好矣。國榮曰,朝令,不必續續頒下,況絲綸體重,尤不宜輕易宣示者。旣不得好法制,一變髢制,而但於大小之間,欲爲申飭,則此乃禁奢侈意也。此則前後綸音,不啻勤摯也,已前之徒歸言敎,不無屑屑之嘆,何必以絲綸書下耶?諸臣旣承下敎,似當各自愓念,期有仰副之效矣。來後若無丕變之事,則及此時,更爲飭勵之,似未晩矣。上曰,卿等旣已親聞,苟能各自體念,轉相告勉,則自可有實效,又何必徒事於言語之末耶?如是下敎之後,若又沁沁泄泄,不以爲意,則雖日下綸音,何益之有?尙喆·命善曰,承此下敎之後,爲殿下臣子者,孰敢不承奉,對揚其萬一乎?謹當自臣等始,罷對歸家,今日之內,卽當行減髢之道矣。尙喆曰,此守禦使徐命膺狀啓也。枚擧留營別將牒報,以爲廣州東三面所受還穀五千石,連因停捧之故,縮之又縮,只餘七百餘石,排巡計數,將至於絶巡之境,元軍餉留庫中,限五千石,移劃留營,使之繼巡分給事,令廟堂稟處,南漢城堞,公廨頹圮處,極其夥然,而以物力之未及猝辦,尙不得修補,五千石,今年耗五百石,盡數劃付於本州府尹,山城頹圮處,以灰石改造,至於暗門軍舖·諸公廨等處,亦令修改事,竝令廟堂商確,稟處矣。東三面民人,每年所受之還穀,果爲五千石,而卽今所餘,不過七百石,則今此加分之請,勢不可已,依請許施,待秋使之還捧於元餉庫,而至於五千石今秋所出之耗米,請作城廨修築之用,聞其事勢,有難防塞,何以爲之乎?上曰,左相之意,何如?命善曰,南漢分糶,每患不足,年年加請,便成近例,今若劃給,使之均排,則雖不更請加分,種糧庶無艱乏患。以此以彼,俱甚便宜,而城堞公廨之修補,則事勢誠不可少緩,以今年耗條,許付廣州,俾趁潦雨前完役,似好矣。上曰,依爲之。出擧條上曰,南城之頹圮,至於數千餘牒之多,而前守禦使,視若尋常,不思所以修築,予所專畀之意,果安在哉?城壞而不築,財散而不收,凡係守廳之事,無可收拾,豈不可駭乎?所以用洪樂性而付之此任者,謂其不負予委畀之意,而能盡其職矣。不但專無修擧,時守禦使之疏旣出於迫不得已之計,而至請革罷本廳,則在樂性道理,宜訟愆縮伏之不暇,而顧何敢陳疏自明,有若對擧者然耶?又其疏中,命膺明核等說,尤極駭然矣。予非私於徐命膺,而有所扶抑也,樂性之事,揆以國綱,誠爲未妥矣。若有嚴畏之心,則焉敢專事抛棄,無一善狀乎?國榮曰,錢簿之枵然,是乃流來之積逋,而非獨渠之罪也。但無所修擧之責,則果難自免矣。上曰,此則然矣,而所謂預買,亦何至於七年條之多乎?此尤見其無據之一端也。近來朝廷無人,每罷削,輒旋敍,故人不畏懼,而鮮有當官盡職者,今日國綱,有乎否乎?尙喆曰,樂性雖蒙旋敍,而其所被之譴,亦不輕矣。上曰,山城之不爲修築,果何故云耶?命膺曰,昨年秋間,頉報備局而纔經大閱,故無物力而不能築云矣。上曰,此亦不然。摠戎廳亦經大閱,則何獨守廳然乎?債積而不捧,有弊而不祛,苟有法也,雖不遠配,卽其地竄之,使山城之民知朝廷之好惡黜陟,則烏可已也,而予不無原情之太過者,是以國事日非矣,卿等須各淬礪勉飭也。尙喆曰,此守禦使徐命膺狀啓也。本廳屬楊州,子侄軍稱號,泝考謄錄,則吹大旗手,與他軍卒有異,子侄仍錄保案,元軍有頉,則次次陞實矣。今若先罷子侄軍·標下軍,或有闕額,則楊州官,決無充定之理。所謂子侄軍,只存一百名,減其三十三名,只稱待年,而子侄稱號,一切嚴禁。京標下軍保,一依刊冊數爻,冒增保人九十五名,一竝革罷。至於別破陣刊冊所在四名,乃是南漢局別破陣,而當初出鎭前,京中別破陣五百名,皆以京中人募屬,故刊冊不及京中別破陣名額,而還鎭後五百名,不能盡充其數,減爲二百五十名,京內居生之別破陣,多有移居楊州,楊州官不知本末,徒憑帳籍,疑其比簡冊,有所增加,此係刊冊外事,今姑置之何如爲辭矣。子侄軍不正名色,改稱以待年軍,而所減者爲三十三名,標下軍保人,刊冊數外九十五名,亦爲革罷。至於別破陣,當初五百名,今減二百五十名云,而取考他軍門別破陣之數,則或爲一百名,多或爲二百名,則守禦廳之減,猶過二百,事極怪駭,況非京別破,而以楊州入籍者,稱爲鄕別破者,尤是他軍門之所未有。所謂鄕別破,分付守禦使,更爲釐正,有不可已矣。上曰,守禦使之意,何如?命膺曰,臣於閤外,亦聞領相之言,而有所酬酢矣。當初狀啓時,臣亦非不欲以釐正仰請,而臣之區區愚見,守禦廳早晩,必大釐正,然後。方成軍制。今此小小節目間事,不必徑先罷補,以取煩屑之嫌,狀啓中所謂今姑置之云者,敢寓微意矣。大抵軍兵,募之甚難,而散之極易。臣竊見本廳標下軍,盡是精兵,蓋自其幼時,慣習搴旗吹打之法,今雖雜之訓·御兩營,亦不下焉,故昨年親臨大閱時,本廳吹打,至登於御前吹打,則其常時鍊習之精,可推知也。本廳今雖革罷,此等之類,正當合屬他軍門,今若一朝以已鍊之兵作爲楊州之收布軍,則豈不可惜之甚乎?上曰,別破陳用之於何處乎?命膺曰,每十名,輪回入直於新營矣。上曰,依爲之。出擧條尙喆曰,此副司直李柱國大關嶺巡審別單也。以爲嶺勢,內夷外險,東自丘山驛至嶺上爲二十里,而巉巖屈折,間有人不得竝行處,如有數百之卒,可禦數萬之衆,宜於嶺上設關,而就其內地之稍有平衍之處,建倉數十間,移粟四五千石,以本府鄕人將校中另擇,依宣川東林中軍例,自該府望報監營,轉移兵曹,以別將啓下後,例兼本府中軍,使之住留嶺上,句管本倉糶糴,束伍二哨,以嶺底附近里換定專屬中軍,每年還耗,除出數百石,以爲別將朔料及諸般支放之資。築城處,自關門至南峯爲二百二十把,至北峯爲一百七十把,此則不必高築,雖一丈土築,足以禦賊。募民一節,不可不念,而嶺上二里許,有齋公洞,數月耕陳廢之地,今若免稅,許民耕作,則可爲募民之一助事也。事係關防,旣經武將巡審,以其別單所論,勢將次第設施,爲先建置倉舍,移粟幾千石,爲嶺西民糶糴運輸之便。因此募聚民戶,漸闢其陳廢之地,然後庶爲防守嶺隘之道,而若其主管之責,雖有地方官,以本府中軍,兼以啓下別將之號,留駐嶺底,句檢糶糴之事,依所請許施。至於倉舍之創建,還穀之移置,分付道臣,令本府使之待秋擧行,而設置凡百之自本道自斷區劃者外,有不可不陳請朝家者,大則狀聞,小則報備局,得以成就完了,而築城·設關等事,勢當從後經紀,以此分付道臣,創設事例,節目先爲成出,往復廟堂,以爲消詳稟處後知委之地,何如?上曰,依爲之。出擧條尙喆曰,此洪忠監司李命植狀啓也。以爲道內還軍餉,應留各穀中,限折半特許加分,則計其穀物之多寡,或三分一,或三分二,量宜分排,準通一道折半之數爲請矣。各邑還穀多少之不均,誠如道臣狀論,而因此通一道,竝許折半,論以分數,終恐太過。設賑邑特敎,已處分外,其餘之次稍實邑中,穀小邑,許以折半,穀多邑,許以三分一,以此所許之元數,令道臣參量分排於民穀多寡之間,毋過許分定數之內,則穀可無濫費之慮,民可蒙均被之惠,以此分付擧行,何如?上曰,依爲之。出擧條尙喆曰,此開城留守兪彦鎬狀啓也。備陳種糧不足之狀,仍請大興山城軍餉應留各穀中,限三分一加分事,令廟堂稟旨分付矣。所請精約,不當減數,依此擧行之意,分付,何如?上曰,依爲之。出擧條尙喆曰,此慶尙監司李在簡狀啓也。以爲金海府使李喆運,仁同前府使權綸等,該邑俱以設賑之邑,民情雖甚遑汲,而新還餉未捧之數,比他夥然,請令廟堂稟處矣。金海以尤甚邑,今方設賑,雖與常年有異,莫重軍餉之未捧,比他衙門各穀所捧,尤極夥然,不勤擧行,難免其罪,而此時民事,有不可不念,待畢賑,拿問處之。居二仁同前府使權綸,非但未捧分數,不至如金海之太甚,所未捧者,亦有異於軍餉,此則施以決杖之律,恐似得宜矣。上曰,依爲之。出擧條尙喆曰,全羅兵使金海柱査實啓本中,兒童哨事及守禦廳子侄軍等不正名色,他道一體釐革事,有竝令廟堂稟處之命矣。守禦廳子侄軍名色,因該廳狀聞,今方覆奏,而全羅兵營所管兩鎭兒童哨釐正,旣有特敎矣。年未滿者,皆令査實頉下後,改其名稱,以壯實者充其代之意,嚴飭該營,俾無如前襲謬,日後生事之弊,他道如有此等不正之名色,則釐革後狀聞之意,一體申飭于諸道·帥臣處,何如?上曰,依爲之。出擧條上曰,登極以後,各陵木根摘奸,不過再次,而昨年則木根執頉,雖爲夥然,猶屬令前,以三令五申之意,申飭矣。今番摘奸,又多執頉,或至有五十株處,雖欲盡罪,不可勝數,亦涉殘忍。予意則自今以後,別爲定式,偸斫手犯者,則當依大明律用之,而陵官論罪之法,亦以新舊木根·大小中·松之多寡,分別差等,定其律名及罪名,幾株以上定配,幾株以上削職,幾株以上罷職,幾株以上退仕,而退仕之法,亦以木根之新舊多寡,定其退仕多少之數,則在法無低昂之患,而在私亦不失爲參恕之道矣。且每於執頉,無論新舊多寡,輒加汰罷,則新差之官,亦未必盡愈於已汰之官。以此觀之,毋寧存今之陵官,而以木根之數,定退仕之限,則庶可爲飭勵之道矣。禮官就議大臣,自今以後,定爲節目,頒示各陵陵官,以爲遵行之地,好矣。且陵官,若能執捉偸斫之人,而報于禮曹,則當該陵官,自當勿論,亦以此意,當入於節目中矣。尙喆曰,聖敎,誠至當矣。大明律則雖一株以上,亦皆有罪,苟如此則必無免罪之陵官矣。命善曰,聖敎誠然,卽令禮曹定其節目,而使之遵行,則甚好矣。上曰,禮堂旣聞下敎,卽以此意,就議大臣,定其節目,可也。命書傳敎曰,法綱密則奸僞日滋,雖以陵寢木根事言之,偸斫人之流配,雖在大明律,而陵官陵僕之律,元無著見者。或以一時特敎被罪云,又見禁府所在謄錄之考出者,一株以上,皆有律名,不言大中小之別。且陵官不能典守之罪,與偸斫大異,則無論輕重,見輒刊汰,亦涉殘忍。是以御極以後,不得續續摘奸者,亦以法重之致,有難一一抵罪,而然俄已下敎於該堂及吏禮判矣,此後偸斫人,一依大明律施行,而至於陵官,區別其大小,差等其株數,定其律名及罪名,就議大臣以聞,使法則伸而令亦行焉,亦令爲陵官者懲畏淬礪之地事,分付。上曰,昨年諸道穡事告歉,而嶺南及畿湖尤甚,每一念至,玉食靡甘。日前雖有加分之命,亦難保實惠之下究,而當窮春,凡所救濟之道,靡不用極,至於加分,亦不過循例之事,而宜有別般軫恤之道矣。予意則今秋捧糴時,除耗受捧,庶可爲萬一之補矣。卿等以爲,何如?尙喆曰,諸道民事,實爲哀痛,自朝家前後恤民之政,非止一再,日前加分,又出特敎,庶可爲救荒之一端,而今此下敎,實爲欽仰矣。若於捧糴時,除耗則其爲實惠,當復如何?命善曰,此實爲實政之大者矣。華鎭曰,若於捧糴時,下此除耗之命,則當爲實效,亦不必預爲下敎矣。國榮曰,雖是秋後之事,聖意旣在於奠民居,則見今春窮民産罄竭之時,聞此德音,流散者庶有一分安集之望,及今傳敎,恐無妨矣。上曰,除耗旣是秋後之事,似不必預爲下敎,而目今諸道麥登尙遠,浮黃滿路,前頭流離,勢所必至。今若以除耗之意,預爲下敎,則庶或爲慰民心,奠民居之一端也。欲爲下敎者,良以此也。尙喆曰,聖敎,誠爲至當矣。今若下敎,當爲實惠之大者矣。上曰,江華·喬桐等地,統禦營設置便否摘奸事,曾有下敎,而連因多故,未果矣。今聞中旬旣畢,別無他事,訓將再明發往,審察以來,則似好矣。上曰,使名,以何爲之則好耶?尙喆曰,以巡審使賜名,則似好矣。上曰,日前臺諫所論林鼎遠事,何如耶?尙喆曰,本事,姑未詳知,而臺臣必有所聞,而然林鼎遠,不可不一問矣。上曰,此則不然。雖不一問,有不難知之事矣。上曰,戶判進前。華鎭進伏。上曰,倭館修補,何年爲之乎?華鎭曰,甲午年爲之矣。上曰,以臺臣所論觀之,則有若林鼎遠爲萊伯時,身當修補而然者,然殊可怪矣。華鎭曰,修補時材瓦,本自我國給之,而至於匠手,則渠輩自辦矣。上曰,今聞戶判之言,修理旣在於甲午年,而林鼎遠又不當修理時,則臺言似歸於爽實矣。臺臣若聞今日筵敎,則自當停啓,苟有實事,則雖避嫌,似不可無矣。命善曰,聖敎然矣。上曰,日前呵導傳敎,卿等見之乎?尙喆曰,以呵導事,屢命博考,而玉堂之所考,終欠別白矣。日前下敎,實爲至當,依此爲之,則似好矣。上曰,左相收議中,今日備堂,古之樞密云者,誠有見矣。二品以上,雖無實職,皆有前引備堂,則勿論曾時任,亦當有前引矣。尙喆曰,此果好矣,而張傘一節,亦依此爲之,有引則有傘,無引則無傘,似宜矣。上曰,張傘之法,亦依前引之有無而爲之云者,卿言,好矣。上曰,今因呵導事,亦有一體定制者,我朝官方,雖曰貴文賤武,文武之中,亦當視其官秩之高下,當避則避,當拜則拜,可也,而今則不然,雖文之末官,欲與武之崇品相抗,至於防禦以上,路逢騎郞而回避,所以明等威辨儀章之意,果安在哉?是以文武之官,或因此事,每多紛競之弊,亦不可不定制釐革矣。尙喆曰,聖敎,誠至當矣。武臣避馬之法,亦當有定制,而今則不然,每有紛拏之弊,亦當定式矣。命書傳敎曰,朝廷之等威·儀章,在爵位之分,而不在於文武之殊焉。我朝立法,雖曰貴文賤武,至於等威·儀章,固不可以賤而壓於貴也審矣。玆事,每欲著爲定制,以息紛競之弊,迄未果爾,近日適以朝臣呵辱事,有收議之擧,及今同爲定制,豈非實政中一事歟?且考宋時故事,崇文抑武,與本朝恰似,而若其遇於塗而避,會於朝而見也,武因遜文,文或讓武,惟視官之高卑,職之淸否,而等威·儀章,隨而定制,未嘗雜還紊亂,如近者矣。又在國朝,有內外官相見及避馬之法,亦甚詳備,而今也不然。中外東西之班,以武爲名,則無論爵位之如何,或拜或避,於不當拜·不必避之文臣,以文爲官,則雖以郞署之微,而欲抗武臣之公卿大夫,甚非所以明等威辨儀章之義。其令有司,博考古今典禮,就議大臣,定制以聞。上曰,向者庶類疏請序齒,故今國子長,詢其可否而回啓矣。以其諸生不肯許之有所防啓,而此事終涉難處矣。庶類之遠塗裹足,尙今逼留,旣甚可矜,且其所願,不過以年齒序坐,則此與官秩之濫通有異,雖或許之,似無關係之大者,卿等之意以爲,如何?尙喆曰,自聖上御極以後,屢下懇惻之敎,嚴飭銓曹,方行疏通之政矣,啓下節目,至有申飭外方之令矣。此自有酌量已定之制,則今於序齒之行不行,有何損益之可論乎?命善曰,前後聖敎,每軫疏通之政,內而官職之制,外而校院之任,參量酌定,俾有實效。今於序齒一事,獨爲靳持,則有非仰體聖意之道,許多庶儒,似不無抑鬱之心,臣意則許之無妨矣。命膺曰,太學之事,朝廷之事,事件各異,此等處,付諸太學,恐好矣。上曰,事無大小,皆朝廷之所當知,況此事,於庶流輩,關係甚大,序齒與不序齒之間,其爲人與不爲人,判矣,豈可曰非朝廷之所當知,而不思所以區處之道乎?凡有所見者,各自陳之,商確可否,務歸至當,可也。命膺曰,序齒一事,已經先儒之講定,臣曾聞先正臣文成公李珥,石潭書院講會諸生,亦竝序齒,而庶孽皆南行坐,此必有所考据者。太學之事,恐當從先正之論矣。允鈺曰,彼亦人也。齒於人類,則無妨矣。重祜曰,殿下在君師之位,何必使太學決之,自上處分,亦甚好矣。徽之曰,古者王公元子之尊且貴,入學則皆序齒,今者雖爲序齒,恐無不可。東暹曰,國俗自古已然,今何以猝變乎?尙淳曰,旣自先朝,使之序齒,仍以許之,似無妨矣。孝大曰,事關太學,非臣所敢議者也。樂純曰,序齒一事,旣已委之於太學,則多士所爲,有難勒而行之,而臣於庶儒事,常有憂閔者。朝家旣許其出身後典籍·三曹牧·府使,則至於學官,不許其接跡,待之以校生之下,豈不稱冤乎?臣意則齋任之下,校生之上,別出一名色,使之相通出入,似好矣。噵曰,序齒,卽學官之事,宜付之章甫,而外邑齋任及鄕任一窠,使之差給,似好矣。彦鎬曰,不許序齒,已成流來之法例,而今若猝然許之,則紛紜之弊,將不可勝言,臣意則一付之館學公議,似好矣。國榮曰,臣亦別無異見,而大體則自朝家,參古聖王學校之法,量今庶儒陳籲之意,定其取捨,決其當否,好矣。民始曰,古者太學,元子·衆子與凡民俊秀,同齒太學,則今此庶流之序齒,豈有不可乎?普行曰,嫡庶之序齒,以大體言之,則其在事理,似或無妨,而其以世子齒學之說,引爲訂據者,其言亦是矣。然世子齒學,蓋以人無生而貴者,故欲示之長幼之序也。其實,乃一時尊年之事,而非所以恒久常行者,則與今庶儒之欲序齒,意義不同。且古者,自天子之元子,以至凡民之俊秀,皆得入學,而今則專以名分爲重,則習俗已久,有難猝然變革矣。若倣世子齒學之義,欲許庶嫡同齒,則商賈賤流之子,亦皆可許乎?決是行不得之事也。且庶儒之憑藉爲言者,以有先朝處分之故,然先朝處分,特不過出於一時之下敎,而初非著爲百世不易之定制,則到今渠輩,何敢藉重,而生此踰越非分之望乎?太學之不許,公議之所在也。臣意,莫如仍而置之之爲上也。上曰,承旨·三司,亦各陳之。有防曰,臣無別見,鄭民始之言,極好矣。大益曰,使儒生自爲之,好矣。孟養曰,庶孽之徒,其類不億,誠有深憂,不可不自朝家有區處之道矣。上曰,翰注亦陳之。鼎修曰,自朝家處決,似好矣。信祜曰,臣意以謂,序齒不可許之矣。東浚曰,委諸太學,出場無期,徒致紛拏,自朝家處之,似好矣。上曰,此非一時輕斷者,更加商量,徐當處之,而卿等亦勿放過,細入思量,勿使彼輩抱冤也。上曰,予以命召密符事,每欲下敎矣。大抵命召密符,皆有御押,比諸巡監軍等牌,所重尤別,而巡監軍牌則雖卿等,遇於道而避之,至於命召密符,初無回避之事云,此豈不逕庭乎?且旣佩命召及密符,則路遇高官,亦不當避馬,而此亦不然云,亦當有一番釐革之道矣。尙喆曰,聖敎誠然矣。命召密符,比諸巡監軍牌,果有所重,而獨避巡監軍牌,不避於命召密符者,果甚逕庭矣。善復曰,古則果有定制,雖以挽近言之,佩密符者,以有御押之致,雖將幕之間,遇塗不避,古例然矣,近來不爲矣。樂純曰,防禦使密符,見監兵使,亦當如此也,亦廢却矣。且防禦使之受佩密符,事體誠屑越矣。上曰,大抵防禦使之有密符,亦涉不當矣。昔在光廟朝,特給命召於申叔舟者,實出於寵遇之意,而因成規例,今則如防禦之秩卑者,渾同受佩矣。尙喆曰,防禦使之佩密符,誠甚不可,臣意則依他守令例,自監營只給兵符,似好矣。國榮曰,大抵凡事,爛加商量,參古酌今,萬全不易,可也。今日許多事件,更宜斟量處之,好矣。徽之曰,因臺臣所懷,闕中出入雇軍爲名者及進排衙門軍士,給章牌其人炬軍,成冊考驗事,仰請,令兵曹從長稟處事,命下矣。闕內各處雇軍,則於每當成給紙標,進排衙門軍士,則呈擧案於兵曹,而更加申飭,至於其人炬軍,則初不成冊者,蓋緣忽急之致,而臺臣所啓旣如此,闕中出入之軍,不可不詳審,令工曹修成冊,呈兵曹後,使守門將,考見戶牌後,許入,何如?上曰,徒涉無實,本事置之,可也。出擧條噵曰,大報壇享事,勿論親行·攝行,誓戒·隷儀,皆於北苑爲之,處所,令該曹稟旨定式事,命下矣。來頭誓戒·隷儀,以何處爲定乎?敢稟。上曰,親享誓戒,以春塘臺爲之,隷儀及攝行誓戒,以拱北門內爲之,可也。噵曰,此後望拜禮,亦以春塘臺定式擧行乎?上曰,依爲之。噵曰,皇壇行禮時,路由明禮門事,有先朝受敎矣。今番親祭時,出還宮,以仁政門·明禮門磨鍊乎?敢稟。上曰,當下敎矣。出擧條上曰,臺臣進前。孟養進伏曰,請大靜縣爲奴罪人金壽賢,更令王府設鞫嚴問,依律處斷。措辭見上上曰,不允。孟養曰,請爲奴罪人河翼龍·金重得,亟命王府設鞫得情,快正王法。措辭見上上曰,不允。孟養曰,請海南縣定配罪人李弘濟,亟令王府設鞫嚴問。措辭見上上曰,不允。孟養曰,請海南縣竄配罪人金載順,亟令王府設鞫嚴問。措辭見上上曰,不允。孟養曰,請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。措辭見上上曰,不允。孟養曰,請還寢福氷酌處之命,依律處斷。措辭見上上曰,不允。孟養曰,請海美縣定配罪人申光福,更令王府,嚴鞫得情。措辭見上上曰,不允。孟養曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。措辭見上上曰,不允。孟養曰,請定配罪人具翼遠,亟寢酌處之命,仍令王府嚴鞫得情,快施當律。措辭見上上曰,不允。孟養曰,減死安置罪人大燮,亟寢酌處之命,仍令王府設鞫得情,快正王法。措辭見上上曰,不允。孟養曰,請減死罪人弼海,亟寢酌處之命,仍令王府設鞫得情,快正王法。措辭見上上曰,不允。孟養曰,請遠竄罪人安兼濟·李宅鎭,亟命王府,竝加嚴鞫,期於得情,依律處斷。措辭見上上曰,不允。孟養曰,請恒·善支屬,亟命散配,日謙兄弟,竝投絶島,以嚴隄防。措辭見上上曰,不允。孟養曰,請荐棘罪人瑩中,亟令王府設鞫嚴問,快施當律。措辭見上上曰,不允。孟養曰,請亟收放逐罪人鄭遠達,珍島郡定配罪人閔百奮放釋之命。措辭見上上曰,不允。孟養曰,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。措辭見上上曰,不允。孟養曰,請河東府減死定配罪人昌鼎,依律處斷。措辭見上上曰,不允。孟養曰,請濟州牧減死定配罪人範聖,依律處斷。措辭見上上曰,不允。孟養曰,請物故罪人德泰支屬之應坐者,一竝詳査,絶島散配。措辭見上上曰,不允。孟養曰,請漆原縣定配罪人志遜,更令王府設鞫嚴問,期於得情。措辭見上上曰,不允。孟養曰,請減死定配罪人德秀,亟令王府,更加嚴鞫,快正王法。措辭見上上曰,不允。孟養曰,請削出罪人鄭履煥,絶島安置。措辭見上上曰,不允。孟養曰,請淸川君金鍾正,亟命刊去爵秩,姑先放逐田里。措辭見上上曰,不允。孟養曰,請平海郡殺獄罪人黃師憲,亟收減死之命,更加嚴訊,期於得情,以重償命之典。措辭見上上曰,不允。命退,諸臣以次退出。
己亥二月二十五日酉時,上御熙政堂。科次入侍時,讀券官左議政徐命善,右參贊洪樂純,行副司直鄭民始,對讀官大司成李義弼,行副司直宋煥億,禮曹參議洪檢,行副司直蔡弘履,行都承旨洪國榮,假注書徐鼎修,記事官李信祜·鄭東浚,以次進伏訖。上曰,右承旨入待。右承旨徐有防進伏。上命對讀官,以次進讀試券。命善曰,今番試券,別無善作者矣。上曰,雖無出等之作,必爲詳細考覽而出榜,可也。上命有防書傳敎曰,昨年年事,諸道失稔,嶺南爲最,而況當窮春,糊口無策,則惟彼浮黃之類,顚連捐瘠之患,難保其必無,每一念至,恫若在己。且於近日,聞畿湖民情,其呼庚之狀,幾與嶺民無異云,前此,雖有一二賙救之政,斯皆小惠之小惠,焉有裕食足用之可言哉?爲守宰者,或不能盡心職事,致使實惠又未下究,則豈非大是寒心者也?此固方伯守令之責,而在朝家救焚拯溺之道,尤當靡所不用其極,思盡付畀之責,然則凡係奠民居安民心之事,意之所及,豈容小忽?不可以循例停糴救荒之政,謂可塞責而止。又若月前加分之命,豈足爲萬一之補?俄者已有所詢問於廟堂者,今番諸道賑邑中,特敎加分處,今秋捧糴時,除耗受捧,以示朝家軫恤之意。此係秋後事,不必預先知委者,而目下民情,或可爲一分鎭安之方,來頭流離,又可爲一分奠居之端,自備局措辭,分付諸道,俾各親執,愓念擧行,期無虛實相蒙之弊。居字牧而若或泛視於此,非但負予之意,抑亦非不忍之甚者歟?竝以此意申明,分付。上曰,承書傳敎之際,做錯甚多,右承旨徐有防推考。出榻敎樂純曰,秋後耗穀,預下除減之敎,則民心必甚喜悅矣。國榮曰,如是下敎之後,八道民人,孰不知自上念恤之聖意,而雖在塡連之中,必爲感激矣。命善曰,此不可不先爲下敎,然後使民心可以預知來頭之惠澤,而庶可爲恃此奠安之道矣。上曰,然矣。命善曰,試券旣已畢考,臣等當出去賓廳而出榜矣。上曰,然則卿等先退,可也。上曰,上京守令入侍。水原府使金光默,靈岩郡守林得浩,中和府使具純,咸興判官金獻柱,河陽縣監李周憲,順安縣令韓文洪,以次進伏。上曰,守令次次進前。光默進前。上曰,本邑則民情不至設賑乎?光默曰,今則姑無設賑之慮矣。上曰,如有民瘼之可言者,卽爲奏達,可也。光默曰,別無民瘼矣。上曰,近來軍政,何如?光默曰,僅僅簽補矣。命退,得浩進前,上曰,爾之出宰,今爲幾年乎?得浩曰,二年矣。上曰,南中民情,何如?得浩曰,年事雖不免凶,而民情則姑無設賑之慮矣。上曰,民間能無浮黃餓殍之患否?得浩曰,近海之地,果爲慘凶,而其外他處,間多豐登,故彼此得以有無相資,而姑免捐瘠之患矣。上曰,有民瘼之可言乎?得浩曰,別無可以仰奏者矣。上曰,何事上京,而何時還官乎?得浩曰,適以私故上來,而不久欲下去矣。命退,純進前。上曰,爾則前已召見,今無可以更問者矣。命退,獻柱進前。上曰,本邑亦爲設賑乎?獻柱曰,姑不至設賑之境矣。上曰,邑弊民瘼,亦有可言者乎?獻柱曰,別無弊瘼矣。上曰,何故上來乎?獻柱曰,爲覲老母而來矣。命退,周憲進前。上曰,本邑亦設賑乎?周憲曰,今方設賑矣。上曰,饑口幾何?周憲曰,八百餘口矣。上曰,本邑民口,摠爲幾何?周憲曰,二千餘口矣。上曰,民情,何如?周憲曰,設賑之後,差勝於去秋冬間之遑遑矣。上曰,此時賑邑之曠官,極爲可悶,必於明日內,速爲還官,可也。文洪進前。上曰,西路民情,何如?文洪曰,姑無設賑之患矣。上曰,本邑爲稍實邑乎?文洪曰,然矣。上曰,無弊瘼乎?文洪曰,無之矣。命退,諸臣以次退出。
上在昌德宮。停常參·經筵。
奉朝賀洪鳳漢發靷時,惠慶宮望哭後,大殿,政院·玉堂·藥房口傳問安。答曰,知道。
惠慶宮,政院·玉堂單子問安。答曰,罔極。
惠慶宮,藥房口傳問安。答曰,罔極。
中宮殿,政院·玉堂·藥房口傳問安。答曰,知道
淑昌宮,政院·玉堂·藥房口傳問安。答曰,知悉。
大殿,朝廷二品以上·六曹堂上單子問安。答曰,知道。
惠慶宮,朝廷二品以上·六曹堂上單子問安。答曰,罔極。
中宮殿,朝廷二品以上·六曹堂上單子問安。答曰,知道。
徐有防啓曰,大司憲徐有慶疏批未下,執義兪彦鏶,掌令金鍾厚在外,掌令洪明浩,持平宋樂·姜文煥傳旨未下,今日以監察茶時之意,敢啓。傳曰,知道。
傳于李義翊曰,都承旨入時。
以備忘記,傳于鄭宇淳曰,今下弓矢,阿耳僉使安翼濟處給送。
鄭宇淳啓曰,因禮曹草記,文臣製述時,副司果林道浩稱病不進,令本院稟旨,依事目施行事,允下矣。禁推傳旨捧入之意,敢啓。傳曰,知道。
傳于沈念祖曰,坐直承旨入侍。
沈念祖,以弘文館言啓曰,本館下番修撰臣鄭志儉,以實錄廳郞廳,今日晝仕出去,而每每草記,事涉煩瀆,此後則除草記往來之意,敢啓。傳曰,知道。
鄭宇淳,以鑄錢都監言啓曰,鑄錢今已了當,新鑄錢行用事,筵稟定奪矣。來三月初一日爲始,新錢行用之意,敢啓。傳曰,知道。
傳于沈念祖曰,加味正氣散一貼煎入。
己亥二月二十六日,兼春秋張顯慶,義禁府韓謇議處啓目。傳曰,分揀放送爲良如敎。
己亥二月二十六日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上命讀公事,仍命書判付。國榮曰,禁府滯囚可悶,從速決放,似好矣。上曰,當下敎矣。上曰,惠慶宮進服一錢重人蔘粟米飮一貼煎入。出榻敎上曰,惠慶宮進服一錢重人蔘粟米飮一貼,更爲煎入。出榻敎上命退,諸臣以次出。
己亥二月二十六日二更二點,上御誠正閣。坐直承旨入侍時,同副承旨鄭宇淳,假注書徐鼎修,記事官李信祜·鄭東浚,以次進伏訖。上命宇淳讀奏公事。上曰,右副承旨入侍。右副承旨沈念祖進伏。上命書傳敎曰,滯囚可悶,已判下放送諸囚,皆令今日內放送後草記,以臺諫有闕政事,取稟。命書傳敎曰,明日爲之。命退,諸臣以次退出。
上在昌德宮。停常參·經筵。
奉朝賀洪鳳漢安葬時,惠慶宮望哭後,大殿,政院·玉堂·藥房口傳問安。答曰,知道。
惠慶宮,政院·玉堂單子問安。答曰,罔極。
惠慶宮,藥房口傳問安。答曰,罔極。
中宮殿,政院·玉堂·藥房口傳問安。答曰,知道。
淑昌宮,政院·玉堂·藥房口傳問安。答曰,知悉。
大殿,朝廷二品以上·六曹堂上·奉朝賀單子問安。答曰,知道。
惠慶宮,朝廷二品以上·六曹堂上·奉朝賀單子問安。答曰,罔極。
中宮殿,朝廷二品以上·六曹堂上·奉朝賀單子問安。答曰,知道。
徐有防啓曰,大司憲徐有慶疏批未下,執義兪彦鏶,掌令金鍾厚在外,掌令一員未差,持平姜文煥傳旨未下,持平一員未差,今日以監察茶時之意,敢啓。傳曰,知道。
以中日標信取稟,傳于李義翊曰,置之。
李義翊,以宿衛所言啓曰,今日中日日次矣。本所所管入直部將·守門將·禁軍·扈衛軍官·武藝別監及內外營入直軍兵等,待標信下,發令箭,分送試所之意,敢啓。傳曰,知道。
李義翊啓曰,訓鍊大將具善復,以江華巡審使,今方出去矣。所佩命召,來請還納,何以爲之?敢稟。傳曰,兼察當下敎,命召捧之。
以訓鍊大將具善復來納命召啓辭,傳于李義翊曰,禁衛大將牌招,傳授命召,仍爲領察事,聽傳敎。
傳于沈念祖曰,惠慶宮進服一錢重人蔘粟米飮一貼煎入。
又傳于曰,鐵原府使,當日辭朝。
又傳于曰,惠慶宮進服一錢重人蔘粟米飮一貼,更爲煎入。
傳于李義翊曰,御營大將,以都提調摠察事,分付。
李義翊啓曰,御營大將,以都提調摠察事,命下矣。在前或有命招都提調之時,或有發牌郞廳分付之規,今番則何以爲之?敢稟。傳曰,發牌郞廳傳敎。
傳于沈念祖曰,明日誓戒,以攝行爲之。
有政。吏批,判書鄭尙淳,參判徐浩修進,參議金亮行未肅拜,右副承旨沈念祖進。啓曰,會寧府使,今當差出,而當品中,可擬之人乏少,堂上他道閫帥及曾經閫帥·未準朔禁軍別將,竝擬,何如?傳曰,允。以尹弼秉爲掌令,金光遇爲持平,沈樂洙爲正言,李度默爲校理,金履禧爲修撰,宋煥億爲刑曹參議,權噵爲氷庫提調,洪彦喆爲掌樂正,沈煥之爲兼東學敎授,李應爀爲會寧府使,李昌中爲安城郡守,金載七爲長水縣監,金瑞復奉常參奉單付,張漢喆學錄單付。
兵批,判書李徽之,參判李,參議李謙煥病,參知洪樂彬入直進,同副承旨鄭宇淳進。以任屹爲南漢留營別將,李光彬僉知單付,李衍祥·吳載純副司直單付,安廷副司果單付。
沈念祖,以禮曹言啓曰,來二月初七日,大報壇親祭時,省牲省器之節,依例以親臨磨鍊擧行乎?敢稟。傳曰,以親行磨鍊。
徐有防,以義禁府言啓曰,已判下放送諸囚,皆令今日內放送後草記事,命下矣。時囚罪人韓晩裕·林道浩·崔大奎·韓謇·洪尙德等,依判付,分揀放送,李昌會·白東運·金鼎燦·申亨祿·洪光國·李陽信·金柱·安栐·金鼎燁·李觀賢·宋益休·金就大·李秉玉等,依判付,附過放送之意,敢啓。傳曰,知道。
又以義禁府言啓曰,時囚罪人李國亨,杖一百收贖,告身盡行追奪,流三千里定配,勿限年禁錮事,照律公事判付內,功減一等,啓下矣。李國亨,功減一等,杖一百收贖,告身盡行追奪,勿限年禁錮,洪忠道燕歧縣金沙驛徒三年定配,而以議啓內辭意,具罪目,依例發遣府羅將,押送配所,何如?傳曰,允。
傳于沈念祖曰,加味正氣散一貼煎入。
己亥二月二十七日,兼春秋張顯慶,刑曹罪人朴加刑啓目。傳曰,更良嚴刑得情爲良如敎。
刑曹罪人李千奉加刑啓目。傳曰,更良嚴刑得情爲良如敎。
上在昌德宮。停常參·經筵。
巳時,日暈。酉時,日暈。
傳于李義翊曰,都承旨入侍。
傳于沈念祖曰,都提調入侍。
傳于徐有防曰,軍士房承旨,與二軍色郞廳入侍。
傳于鄭宇淳曰,今日諸享官入參時,通化門留門。
沈念祖,以禮曹言啓曰,今此大報壇祭親行時,受誓戒攝行事,命下矣。取考謄錄,則自前親祭時誓戒,因傳敎攝行,而諸享官及陪享百官,則依例行禮矣。今亦依前例擧行,而以暎花堂爲之乎?敢稟。傳曰,百官入參,雖以陪享之致,而自上旣未親臨,則與殿庭廟社誓戒,亦有間焉。此後非親臨誓戒,百官勿爲入參,只享官入參事,永爲定式。
沈念祖,以禮曹言啓曰,製述文臣中五十一歲,專經文臣中四十一歲人員,依法典減下,被抄案改修正以入之意,敢啓。傳曰,知道。
又以吏曹言啓曰,旣接掌樂院牒報,則明日大報壇祭誓戒時協律,卽當以本院正塡差,而新除授正洪彦喆,在外未肅拜云,今姑改差,其代,口傳備擬以入之意,敢啓。傳曰,知道。
吏曹口傳政事,以李昌漢爲掌樂正。
沈念祖,以吏曹言啓曰,今此大報壇祭壇上執禮實預,當以堂上正三品塡差,而分排苟艱,刑官通融塡差以入之意,敢啓。傳曰,知道。
又以吏曹言啓曰,卽接掌樂院牒報,則明日大報壇祭受誓戒時協律,卽當以本院正塡差,而新除授正李昌漢,身病甚重,勢難察任云,今姑改差,其代,更爲口傳備擬以入之意,敢啓。傳曰,知道。
吏曹口傳政事,以韓光近爲掌樂正。
李義翊,以御營廳言啓曰,本廳大將臣李敬懋,交龜後上來,勢將遲滯,中軍臣李漢泰,方在會寧府任所,目下營門事,誠極疎虞,中軍李漢泰,今姑改差,以在京無故人差下,何如?傳曰,允。
己亥二月二十八日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜間聖體,若何?昨日正氣散進御之後,泄候,何如?上曰,差勝矣。上曰,儒賢何當上來云耶?國榮曰,姑未的知矣。上曰,訓將巡審之行,將費多日耶?國榮曰,將爲十餘日云矣。上曰,惠慶宮進服一錢重人蔘粟米飮一貼煎入。出榻敎上曰,惠慶官進服一錢重人蔘粟米飮一貼,更爲煎入。出榻敎國榮曰,都提調爲承候來待矣。上曰,當召見矣。仍命退,諸臣以次出。
己亥二月二十八日巳時,上御誠正閣。藥房都提調入侍時,都提調徐命善,左承旨李義翊,記事官李兢淵·金勉柱·鄭東浚,以次進伏訖。命善曰,今日聖候,若何?上曰,昨有關格之漸,今則差勝矣。命善曰,伏聞水刺進御,多有失時之時云,是甚可悶矣。上曰,昨日則別無失時之事而然矣。命善曰,雖如臣等之賤質,不能愼節於飮食,則必生滯症。此後則水刺等節,十分愼節,而養胃湯連爲進御,伏望。上曰,皇壇祭享,百官入參乎?命善曰,有特敎,然後入參矣。命善曰,皇壇齋室所處湫濕,恐有妨於攝養之節,且同是禁苑之內,所御之殿,無非齋室,省牲省器後,旋卽還次,行事臨時,更爲進詣似好,故惶恐敢達。上曰,然則後苑內便近處,當齋宿,齋宿處所,以摛文院磨鍊,可也。出擧條上曰,各陵木根事收議,將何以爲之乎?命善曰,事當區別其木根之大小多寡而定罪,故臣意則大木雖一株,論以重罪,至於中木小木,各有差等爲宜矣。上曰,木根之新舊,亦宜區別矣。命善曰,然矣。上曰,文武官事,亦何以爲之乎?命善曰,吏兵判,今方博考而未得可據之典禮云矣。上曰,文武相見禮,可爲旁照之文矣。命善曰,五禮議中,似有之矣。上曰,訓將何當入來云乎?命善曰,往還,將費十餘日云矣。上曰,江華若爲統禦使,則武將亦可差送耶?命善曰,文武交差,似不妨矣。上曰,南漢亦宜改置留守矣。命善曰,然矣。上曰,南漢築城,今方爲之乎?義翊曰,擧條今始啓下,姑未始役矣。上曰,府尹必善爲矣。命善曰,爲人雖老矍鑠矣。上命退,諸臣以次出。
己亥二月二十八日午時,上御誠正閣。軍士房承旨與二軍色郞廳同爲入侍時,左承旨李義翊,假注書徐鼎修,記事官金勉柱·鄭東浚,二軍色郞廳柳誼,以次進伏訖。上曰,軍色郞廳進前。誼進前俯伏。上曰,軍色事務,近能修擧乎?誼曰,捧上等事,今方申飭爲之矣。上曰,戶曹財用,每年出入之數,溯考三十餘年以後文書,使之抄錄以入矣。爾亦依此例,兵曹·比摠事例,皆爲錄入,而捧上上下,逐年加減之數,各各分等抄出,可也。別下之數,亦分登極前後,而此則今日內書入,可也。上曰,軍色弊瘼,不一而足,如有可奏之事,亦爲陳達,可也。誼曰,軍色弊瘼,旣伏承下詢,故敢此仰達矣。以軍契事言之,二軍色之軍契別下,其弊尤甚,都案廳之軍契,每値本廳之用無餘存,則自二軍色劃給,而去庚寅別單及己巳別單以後,古今有異,弊端滋甚,合有一番釐正之道矣。上曰,依爲之。出擧條上曰,以驛馬一事言之,疲劣凋殘,漸不成樣,甚可悶矣。此亦有救弊之道乎?誼曰,矯救之策,臣未及商量,卒次之間,不敢臆對矣。上曰,此亦細究其釐弊之策,待後日下詢時,奏聞,可也。命退,諸臣以次退出。
上在昌德宮。停常參·經筵。
傳于李義翊曰,都承旨入侍。
以御營廳習陣頉單子,傳于李義翊曰,何必頉稟?以都提調擧行。
傳于徐有防曰,左承旨與晉州牧使入侍。
以備忘記,傳于鄭宇淳曰,儒臣之疏,雖言廚傳之弊,今番特以偕來之致,又有遣史官之命,見今諸道賑事方張,此時冠蓋之絡續道路,實爲小民之弊,諸處傳諭史官之行,凡係供億,一竝減削,切勿循常爲之之意,分付畿伯。西邑亦然,以此意,一體嚴加申飭事,所經沿路監司處,分付。如是下敎之,如不操心,則史官亦難免重究,其令知悉。
以備忘記,又傳于鄭宇淳曰,卿之省掃之行,雖出於不得已,而爲日稍久,徒勤悵思,調息鄕廬,不至撼頓生否?顧今國事之與卿相確者,不一其端,卿須趁卽登道,以副日夕戀望之意事,遣史官傳諭于儒賢處。
大司憲徐有慶疏曰,伏以臣材性迂疎,言議譾劣,直是無用之一賤品耳。猥荷洪造,驟躋宰列,自顧踐歷,罔非踰涯,居常兢愓,若隕淵谷,千萬不自意,柏府新命,忽下於騎省持被之日,臣驚惶隕越,不省攸措。噫,臺閣之職,爲任至重,至於風憲之長,地望尤別,是蓋虞朝命龍之官,漢家御史之職也。正笏立朝,上而規匡袞闕,執簡論事,下而糾正官邪,使綱維克張,風敎丕振,卽其任也。其爲任也,若是其重,則上不可以輕授,下不可冒居,其理較然,臣未知朝家,何所取於如臣無似,而畀以是職,無少苟難也。聖主立政,惟在得人,則雖百執事之末,尙不可不核名實,徒取備官,況可以掌一世風敎之任,委之於匪人,以貽治化之累也哉?矧今義理墜地,王網陵夷,亂逆接蹤,典章不行,三司之啓,已成故紙,二字之批,便同謾應,將使王章益紊,主威日下,終必至於君不君而國不國矣。嗚呼,以殿下明睿之姿,洞觀義理之原,聖心之所自期,必不下於堯·舜·湯·文之治,而惟此一事,反有愧於唐宗之割恩大平,漢文之正罪薄昭,則此蓋由於臺閣之臣,誠淺人輕,言不能回天,使吾君有此失也。是誠群下之罪也,而爲今之計,必使忠戇直截,誠足以格聖心,言足以動聖聽者,置之臺閣之上,奮發懲討之義,則國事其或庶幾矣。臣於此時,尤何敢不顧不稱之實,冒據匪分之職,使臺閣益輕,言議不張,重貽殿下之失也哉?臣於聞命之日,未效趨承之義,逬出禁外,自速慢蹇之科,聖度包荒,罰止問備,罪大律輕,尤增悚愓,玆於召牌之下,略暴肝膈之懇。伏乞聖慈,曲垂鑑照,亟遞臣職名,仍治臣罪負,以嚴朝綱,千萬幸甚。臣無任激切祈懇之至。答曰,省疏具悉。卿其勿辭行公。
同副承旨金亮行疏曰,伏以臣於月前,恩召未免祗赴,猥陳一疏,略暴情實,冀幸聖明,有所矜憐而垂察矣。及奉史官傳宣聖批,不惟不準所辭,恩禮之隆,視前有加,至以予有必欲致之誠,爾回必欲辭之志爲敎,丁寧懇惻,可感豚魚,繼以有銀臺新命,馹召又降,噫,以臣微細,而殿下之所以眷念不置者,至於如此,臣每奉恩諭,慙懼靡容,祗益隕越于下。臣雖至愚,亦有一段秉彝,感激之極,豈不欲一進天陛,仰瞻淸光,得遂區區犬馬之誠,仍以自呈其迂拙無取之實狀,然後卽請骸骨,退死溝壑,而顧臣癃痼之疾,有難强之勢,咳喘暴發,則悶然欲絶,憊昏方劇,而澌苶若盡,人皆危之,以爲朝夕難保,以是而欲扶曳登程,出入廈氈,誠末如之何矣,此臣所以徊徨怵愓,終不知爲計也。臣旣不得冒進,則職任緊慢,宜不在所論,而唯此喉舌之官,分掌替直,夙夜在公,不可一僚之不備,以臣之故,而一任其虛縻,則臣心惶蹙,固不暇言,而其有防於公朝機務,爲如何哉?玆敢復陳血懇,封入縣道。伏乞聖慈,諒臣病之已至難醫,念職事之不宜久曠,亟許遞政,公私不勝幸甚。且臣考之故事,苟非儒臣之爲公卿者,鮮有以近侍傳批,而臣乃以草莽賤品,屢叨斯恩,其爲猥越,甚矣。此固我聖上待士之盛意,而不必仍成典例,況今大侵之餘,民命近止,廚傳之弊,亦不可不念,玆用不避煩瀆,敢此附陳,伏願竝垂諒察焉。答曰,省疏具悉爾懇。初授近密之任,旋除銓衡之官,是豈縻之以職名,假之以虛禮而然哉?予意誠欲因是而致爾也。不審爾之高尙之志,果無意於當世,而上章巽辭,至於再至於三歟?無是則胡不憣然改圖,思所以出爲世用之道乎?前疏之批,略布予意,想爾之領悉,而見今一老首出,非寡人之誠禮,有足以孚感,特賴儒賢斷斷衷款,不我遐棄,欲補不逮也。噫,爾亦以世臣,而處於旌招之列,則去就之義,不待遠求古人,亦可近取今日,爾其念之。且念春煦向舒,時候正和,爾雖有所愼,此時登程,似不至艱。況爾所住,距京不過百餘里地云,如欲啓行,信宿可到。予寡人,望爾造朝,不啻如渴,是以爲言于爾,不嫌說之支蔓,爾或默會否?疏末所陳廚傳之弊,爾言,是矣,豈不聽施,而方勤敦召之時,何顧些少疏節歟?爾須體予至意,卽起上來,共濟時艱。此批答,遣史官傳諭于吏曹參議金亮行處,仍與偕來。
掌令金鍾厚疏曰,伏以臣在野違召,旣有年矣。及至前冬,行過國門,敢拒恩諭,冒投辭章,負罪首路,佇望威勘,夫何聖度出常,不惟不罪,反賜溫批,史官踵傳,慰撫備至,且諭以更命召爾,徒屬虛文,體下之恩,務實之政,兩盡之矣,臣竊不勝感激欽仰,銘在心肝。曾未幾何,乃緣旁招之擧,史官宣諭,混及於臣,榮動遐陬,雖則有之,歷煩廚傳,弊當如何?臣之爲罪,於是滋甚。至若聖諭鄭重,勉之以幼學壯行之義,申之以咸造共貞之休,誠意藹如,溢於辭表。夫士,讀書厲志,呻吟蓬蓽之下,孰不願一試其學,利及於時,而所病者,不爲上所求耳。若臣者,雖名爲士,以書則多不通曉,以志則苟免罪戾,已自無學,何利及人?是故不敢忘有他願,千萬不自意,生覩聖作,所急惟士,而臣特以其名與焉,忽然擬之以平生所不敢願,重誤恩眷,積犯逋慢,所病乃在於見求矣,不亦憐哉?且今殿下,新起老成之賢,契合昭融,宛然若聖祖得先正時事,臣雖慙非柏,亦悅松茂,苟有才力,如技斯癢,豈無躡後塵,佐下風之心,而終莫之能,則臣又安得不悵然於斯乎?至於臣之情私,乃是餘人所未有者,臣母今年八十有三,雖厚沐恩渥,便養備足,而居常凜綴,朝夕異候,使臣苟可以離捨半千里之外,則豈肯隨弟官次,久留不歸哉?卽此情理,無計轉動,庶幾聖慈,或有以軫諒也。仍伏念臣之虛縻臺銜,歲已登四,每懷懍蹙,寢夢靡安。又於歲前,伏奉經筵官除旨,夫以布衣而任,成就君德之責者,在宋,惟程夫子,而是可徒以蹤跡之似,而加之庸陋無狀如臣者耶?我朝官制,經筵重於臺閣,臺閣之久委草莽,已極無謂,況又添以經筵乎?此猶負石不起,而益之以山也。臣心震悸,日甚一日,而懼於瀆擾,尙稽控辭,玆因恩召之降,敢竝陳暴。伏乞聖明,俯察臣言之一出衷曲,特回睿思,將臣所帶憲府·經筵職名,盡行刊汰,其許久違逋之罪,重賜勘處,使榮選重賤分安,而法紀得以振焉,臣不勝幸甚。答曰,省疏具悉爾懇。先於爾未西下之日,旣不能致盡誠禮,挽爾遐心,到今與諸儒賢,一例敦召,固知近於無實,而月前遣史官也,予意以爲,爾果有幡然之志,則必以早晩將來附奏云,及見爾辭疏,疏中云云,祗敍不出之義,一如前疏,予於是乎倀倀然虛徐,無以爲諭也。然又思之,方面之任,係一道生民之命,何道不然?惟是西關,處在邊圉,朝家之授任者,視他爲尤重。見今爾弟之按節是道,纔五六月矣,爾將來,爾弟必亦難於遠捨,想爾兄弟之情私,亦云然矣。以是姑不敦迫於爾者,此蓋待之以實,而不欲一毫有虛文假禮之嘆也。噫,予之於爾,旣示肝膈之諭,爾亦何不思所以副予望之道乎?爾其念之,須於東還之日,幸卽造朝,共濟時事,用副至意。此批答,遣史官傳諭于司憲府掌令金鍾厚處。
京畿儒生趙沅·白東璿·李東五·李益謙·黃載益·黃夏鎭·李烜·權時中·徐命著·宋煥心·黃孝源·徐晩修·宋煥宇·柳㦂·李宜達·洪有源·徐美修·魚有亮·李東絢·魚錫一·徐有選·趙學光·宋義中·李秉·任祜·洪禹聖·李鉉·洪禹憲·崔玩·李宜碩·宋文鏞·崔萬亨·閔思儼·權時漢·權養性·鄭達榮·權光翊·尹錫復·李錫春·韓益鉉·李修大·任褧·李修敏·李百祿·李修仁·閔始大·具命柱·尹東赫·吳偉·申·吳儆·李碩運·尹淹·任保·趙槃·高命聖·任揆夏·趙景逵·李恒齊·金基翼·金鎰·申永洸·李鎭邦·安百直·具宗勳·安百榮·李相烈·李堯鼎·李師鼎·洪普源·李敬德·任永祐·任大夏·李百泰·李昌運·李景躋·李勳躋·白聖鎭·金璞·白瑞鎭·李東晩·白麟鎭·魚錫三·白龜鎭·李世楫·白東逸·李世衡·李光國·尹勉喆·閔安世·李澤世·李昌復·崔命晉·崔柱夏·朴鳳啓·金載弘·崔膺祚·邊植·沈明鎭·宋喜中·宋尙淳·李儒珍·尹錫保·崔日煥·崔奭賢·宋廷沅·李翼祐·宋台鎭·安德楫·宋昌源·尹德永·辛彦復·宋采·尹晦·沈濟元·尹錫三·蔡奎·姜浩源·慶觀國·柳師衡·慶燁·金祐永·金普光·李存亨·金稰·李復鎭·任希容·金世權·李莞·韓泳·朴光赫·尹宗爀·李昌延·尹聖敎·金珩·尹就喆·柳德秀·李德泓·洪日源·洪翊疇·洪景柱·洪敬默·郭咸濟·柳禧鎭·辛泰三·洪達溟·金載益·金錫佑·安允豊·趙銓·鄭東霖·鄭遂亮·李得勳·朴淳欽·朴天淳·愼翕·金道溫·李亨坤·金聖杞·姜壽聖·金熙運·李星彬·李光漢·李塡·李始春·李宗遠·李東奕·李廷柱·李昌懋·李仁壽·尹行儉·李景白·李聖夔·權諴·洪㦂·李命勛·李得一·李寅恒·柳梓·徐有海·柳·權在中·柳達三·魚周德·姜文遇·李箕顯·魚致雨·魚漢翼·李德海·鄭東羽·宋光載·李德中·李廷柏·柳緯漢·金克載·崔景行·李仁懋·李亨復·金道浣·金聖杰·金養萬·金礪身·金道洪·柳觀晦·朴重欽·朴圭欽·金翊身·李錫孝·白東旭·柳煥甲·趙儀德·趙永福·李修勉·宋廷沆·宋謙鎭·鄭潗·鄭涉·金聖秀·李堉·金聖構·金濟身等疏曰,伏以臣等,竊觀自古忠節之士,其偉行懿德,有足以輝映簡冊,型範人臣,而要其心,只爲己分之所當爲,以盡天理之所當然而已,未嘗徼惠於人主,干譽於後世,然而聖帝明王,凡於前代殉節之臣,罔僕之士,褒顯而崇奬之,惟恐其微而不彰者,豈非以扶植倫綱,風厲世敎,爲王政之所當先者耶?粵若周武王之就封箕子·扶歸二子,尙矣不可論,而惟我皇明高皇帝,卽位元年,首立余闕廟於和州,曁我太祖大王,其於麗代忠義之士,莫不待以不臣以全其節,逮至我肅廟之世,則尤重表忠顯節之方,凡有節義之卓爾可稱者,則或因筵臣之奏,或因章甫之請,又或斷自宸衷,特加恩典,而曾不苟於年代之遠近。姑擧其一二而言之,遠而夷·齊之廟,四賢之祠,近以鄭夢周之配崇義殿,吉再之祠金烏山。其餘徐甄·元天錫之立祠尸祝,宣賜恩額,錯落相望,皆在肅廟之世,而其遠者累千年,近者累百載。蓋所嘉尙者,精忠孤節,而年代愈遠,風聲猶邈,則褒崇之典,愈可急而不可緩也。未嘗以異代之人,前朝之臣而有間焉,則嗚呼,此所以扶人紀樹風敎,永有勸於千萬歲爲人臣者,猗歟盛哉。第臣等竊聞,麗朝全節之臣,其卓犖可稱者,又有南乙珍·趙狷二人,我太祖之尊禮而奬借者,實不下於武王之夷·齊,而當肅廟表揚忠節之日,不得與再·甄·天錫均蒙一體之恩,此固由於有司之不能照例陳請,而其爲聖朝之闕典則大矣。臣等謹按,乙珍,卽開國元勳左議政臣在之叔父也。專心性理之學,不事進就於世,晩而就聘麗朝,官至參知門下府事,及王氏政亂,國事日非,則盡傾家庄,大設酒食,會宗族故舊,飮而流涕曰,吾不能力扶宗社,生不忍爲亡國大夫,吾將歸死於巖穴,今日與故人訣矣。因有詩曰,難逐之奇行,明從採薇魂。翌日棄官,歸隱於楊州屬沙川縣紺嶽山下,及聞麗運已訖,披髮痛哭而入巖窟中,目不覩天日之光,足不踐窟外一步之地。我太祖大王御極之初,下詢于在曰,卿之叔父安在?在口對以實,於是聖祖屢勤旌招之禮,而乙珍終不膺命。又以御札付在,而使之禮聘。乙珍語在曰,父子兄弟,志有不同。汝爲新王之勳臣,吾則已決不事二之義,雖九死,誓不出此窟外。在留窟中,三日强請不已,乙珍終不出一言。在泣謂曰,周靖殷亂,十亂皆賢,從周之十亂,義不損矣,叔父其不可回心耶?乙珍掩面反臥而答曰,夷·齊,何如?天日在上,此心不易。因不更言,在知其無奈,歸告聖祖。聖祖亟加賞,歎曰,此人之志難奪。將表忠節於來後,環其所居而封之,號曰沙川伯。此與周武王就封箕子之意,前後一揆,而我聖祖奬節成美之恩,至矣盡矣。伊後乙珍,竟死於窟中,死後三日,白雲沈繞不散,歛尸出窟之夕,大風忽起,雲氣亦收。一時慕義之徒,模其像,刻于石崖,傳之至今,土人名其窟曰南仙窟。搢紳章甫之道畿東者,莫不就訪瞻敬,咨嗟太息而不能去,則忠節之感人者,有如是矣。至於狷,則初名胤,卽平壤伯臣浚之弟也。平生以名節自勵,嘗過殷山有詩曰,首陽亦周土,薇蕨累淸風,知有殷山在,應先箕子東。其所存所養,蓋可見矣。及見浚有撥亂之志,涕泣而責之,浚知其意,故出之爲嶺南伯,未幾麗朝革命,痛哭入頭流山中。太祖擢拜戶曹典書,胤辭之曰,願採松山薇,不願爲聖人氓。因改名曰狷,字曰從犬,蓋國亡不死,不欲自處以人類,而亦取犬有戀主之義也。自頭流,轉至淸溪山,每哭望松京,輒有陰雲,起自松岳,連亘淸溪,時人以爲忠誠所感,因名其山曰望京峯。太祖幸其居,使浚引出之,狷蒙被鞱面。浚撫衾曰,自我不見,已數年矣。兄弟孔懷,能不依依?狷從衾中答曰,國破家亡,無父無君,焉知兄弟?浚出告曰,臣弟性隘,臣無奈何。太祖請見以賓主之禮,狷始出揖而不拜。太祖歎曰,趙狷志操,堅如金石,有不可奪。命封以淸溪一曲,又築石室而與之狷曰,新王所築,非舊臣所宜居。遂移入楊州地居焉,仍自號松山,蓋取松不凋,山不移之意也。其後仍爲地名,卽今之松山是也。臨死謂其子曰,我死,題墓以高麗按廉使。諸子不敢遵其命,書以我朝典書於碑。立碑之夕,忽雷震其表,折其半,只餘趙公之墓四字,見者莫不異之。此等事蹟,俱載二家家乘及印行平壤誌及古名臣曺植遺集中,今可按覆而徵也。噫,彼二臣之貞忠孤節,至死不渝者愧於殷之夷·齊·齊之王蠋。此不但爲王氏之純臣,其扶植人綱,禆補風化,以開萬世人臣之常程者,不特爲漢鼎一絲之力而已,則其爲酬報之典,褒崇之方,是豈我聖朝之所可忽者哉?曾在肅廟壬辰間,中外多士,合謀鳩材,營立廟宇於乙珍所封沙川之界,而竝享二臣俎豆之事,至今不懈,雖行路商旅,閭巷婦孺,莫不指點咨嗟曰,此古忠節之祠也。其遺風餘烈,賴而不泯於三四百年之後,而所獲者,獨朝家數字恩額耳。英宗大王卽祚之初,道內御史李挺膺,博採多士公共之論,據實陳啓,仍請節惠之章,賜額之典,而事下該曹,則有司之臣,未卽奉行,荏苒因循,使我先王勵世敎樹風聲之聖意,無以闡明於當世,此臣所以歎息痛恨,愈久而不能已者也。臣等俱以鄕里後生,去二賢之世,邈然以遠,而每瞻廟貌巍然,自不禁曠世景仰之誠。伏祝我殿下,踐先王之位,行先王之禮,百度惟新,化理淸明,而其所先務,尤在於彰明節義,培植綱常,風動之化,四方拭目。近伏聞朝家,有表揚忠節,擧條頒下之令,臣等始知二臣義烈,如是之卓,而閱歷累聖,猶未盡於褒顯之方者,其必有待於今日而然也。且臣等於鄭夢周致祭之命,尤不勝激仰感慨之至。惟此二臣之一心本朝,矢死靡他者,實與夢周相伯仲,而若其生死有異者,特以所遇之地然也。今當我殿下崇報夢周之日。若以二臣之事,提達於聖聰,則列朝未遑之典,庶幾得行於今日,臣等妄竊以謂,此時不可失也,玆敢相率陳籲於紸纊之下。伏願殿下,俯察二臣樹立之卓,特施朝家表揚之典,明詔有司,亟頒華額,使鄕邑之士,得遂尊賢之誠,聖明之世,克盡顯忠之方,以光聖德,以幸世道焉。臣等無任瞻天望聖激切屛營之至。答曰,省疏具悉疏辭。當有商處者,爾等退修學業。
副校理趙尙鎭疏曰,伏以臣向在下邑,猥承乘馹之召,而素患乳痰,中路添苦,自速稽留,踰限之罪,至今追思,惶隕靡措。迺者館職除旨,忽辱意外,動駕之時,義重陪扈,逖違之餘,誠急昵近,他不暇顧,章皇出肅,而第臣西邑由狀,方在未出之中,銓曹之循例擬望,恐失照檢,昨臣之冒沒膺命,亦知徑庭。解由見拘,法意甚嚴,玆將應遞之義,仰瀆崇嚴之聽。伏乞聖慈,俯賜鑑諒,亟許鐫免,以存公格,以安私分,不勝幸甚。答曰,省疏具悉。疏辭,下吏曹,稟處。
己亥二月二十九日,兼春秋張顯慶,御營廳單子,來三月初一日習陣日次,而大將臣李敬懋,方在任所,都提調臣金尙喆,有身病,不得行操事。傳曰,何必頉稟?以都提調擧行。
己亥二月二十九日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,差勝後,一樣矣。國榮曰,調候雖已差勝,養胃湯姑爲進御,似好矣。上曰,加味養胃湯一貼煎入。出榻敎上曰,都提調入來乎?國榮曰,今日姑未入來矣。上曰,御營廳習陣,以都提調爲之,無妨耶?國榮曰,似好矣。上曰,二軍色郞廳入來乎?知入。賤臣承命出,以未及入來之意,仰達。上曰,惠慶宮進服一錢重人蔘粟米飮一貼煎入。出榻敎上曰,惠慶宮進服一錢人蔘粟米飮一貼,更爲煎入。出榻敎上命退,諸臣以次出。
己亥二月二十九日巳時,上御誠正閣。晉州牧使入侍時,左承旨李義翊,記事官李兢淵·李信祜·鄭東浚,晉州牧使曺允精,以次進伏訖。上下詢職姓名。上曰,自金川移拜乎?允精曰,然矣。上曰,晉州幅圓幾何?允精曰,姑未詳知,而民戶爲一萬五千餘戶云矣。上曰,有何弊瘼云乎?允精曰,弊瘼則未及聞之,而以之次邑,今方設賑云矣。上曰,風俗何如云乎?允精曰,民習强悍云矣。上曰,金川弊瘼,向亦問之,而最爲大弊者何事乎?允精曰,所謂騎士,最爲大弊矣。額數幾爲七八十名,而旣無料布,自備軍裝,與所騎之馬,故民皆厭避,爲弊不些矣。上曰,收布乎?允精〈曰〉,雖無收布之事,而一經都試,路費等所費,殆過十緡錢,故一入其役,無不蕩敗矣。上曰,何以則好耶?允精曰,雖不可猝然變革,若出久勤之窠,則似爲激勸之道,若或減數,則亦將爲一分救弊之道矣。上曰,新除無異陞擢,下去後,盡心爲之,可也。仍命先退。上曰,二軍色郞廳入待。兵曹正郞柳誼進前。上曰,正例盡爲釐正乎?誼曰,今方爲之矣。上曰,庚寅別單與己巳別單□□□□□庚,□□□□□□享元□□□己巳別單,□□□□□之數也。上曰,善爲釐正□□□□,可也。仍命退,諸臣以次出。
上在昌德宮。停常參·經筵。
傳于洪國榮曰,都承旨入侍。
李義翊,以都摠府言啓曰,今日入直宣傳官武兼及有廳軍士,當爲中日習射,而國忌齋戒相値,不得爲之之意,敢啓。傳曰,知道。
傳于柳義養曰,同副承旨入侍。
事變假注書望權中憲有頉,代以張至顯爲事變假注書。
柳義養,以備邊司言啓曰,觀此禮曹粘目,則以東萊府使李致中狀啓,對馬島主承襲告慶大差倭事,當依例擧行,而先告慶後告訃,先後倒錯,向有特旨下敎,故自東萊府責諭館倭,而諉以戊戌以後,數次前例出送差倭者,誠極可駭,有不可循例許接,事係邊情,令廟堂稟處後擧行爲辭矣。旣有責諭之特敎,則該曹覆奏,雖如是爲辭,先告慶差倭之許接,旣有數次已行之例矣。今已出來之後,勢難一向相持,接慰官差送等節,分付該曹該院,使之擧行,何如?傳曰,允。
己亥三月初一日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。國榮曰,養胃湯連爲進御,好矣。上曰,唯。上曰,山林批答,皆見之乎?國榮曰,盡爲伏見,平壤山林處批答,尤好矣。上曰,平壤傳諭,翰注中誰可下往耶?國榮曰,下番翰林,欲下往矣。上曰,下番進去,可也。上曰,齋宿處所,旣以摛文院磨鍊,皇壇齋室,不必修改矣。國榮曰,然矣。上曰,齋室勿爲修改事,分付。上曰,惠慶宮進服一錢重人蔘粟米飮一貼煎入。上曰,加味養胃湯一貼煎入。上曰,惠慶宮進服一錢重人蔘粟米飮一貼,更爲煎入。竝出榻敎上命退,諸臣以次出。
己亥三月初一日二更,上御誠正閣。同副承旨入侍時,同副承旨鄭宇淳,假注書徐鼎修,記事官金勉柱·李信祜,以次進伏訖。上命宇淳讀奏公事。上曰,承旨今年幾何?宇淳曰,六十歲矣。上曰,呈辭敦寧都正改差。出榻敎命書傳敎曰,已料其眼昏,讀奏公事,果甚艱涉,適有閑窠,同副承旨鄭宇淳,敦寧都正除授。又命書傳敎曰,行副司直蔡弘履,承旨除授。上曰,左副承旨柳義養,牌招入直。出榻敎命退,諸臣以次退出。
上在昌德宮。停常參·經筵。
自昧爽至辰時,有霧氣。午時未時,日暈。
傳于洪國榮曰,都承旨入侍。
傳于李義翊曰,右承旨入侍。
傳于徐有防曰,下直守令·邊將入侍。
事變假注書張至顯偕來,代以兪任柱爲事變假注書。
柳義養啓曰,今日召對爲之事,命下,而玉堂上下番,俱以實錄郞廳,晝仕出去,何以爲之?敢稟。傳曰,然則停。
傳于洪檢曰,弘文提學,待明朝牌招。
吏曹口傳政事,以沈煥之接慰官單付。
徐有防,以弘文館言啓曰,繼講冊子問議事,命下矣。臣李度默,就議于領事及諸儒臣處,則領議政臣金尙喆以爲,經筵繼講冊子次第,旣有列聖朝已行之法,必有諸儒臣獻議之言,毋拘宿講,宜遵故規,臣何敢妄論?伏惟上裁云。左議政臣徐命善以爲,繼講冊子,經筵官旣已獻議,臣無容更貢別見云。戶曹參判臣宋德相以爲,經筵繼講冊子,臣於日前筵席,微發其端矣。蓋朱子讀書次第,以孟子繼論語之後,今此筵講,雖是因前熟複者,恐不可更容他說矣云。工曹參議臣金亮行以爲,臣顓愚不學,從前詢問之下,不敢隨例仰對,今亦不得有所論列,只自伏地震越而已云。司憲府執義臣兪彦鏶以爲,草莽賤臣,矇無知識,前後詢問之下,一未敢隨例獻議,方又宿病添劇,昏不省事,亦未得仰對,惶恐之極,死有餘罪云。司憲府掌令臣金鍾厚以爲,臣愚無知,豈合妄議於法講事宜,而請姑就儒臣所已對者陳之,其所引朱子讀書次第,儘是不可易之正法也。以是律之,則前此大學之不以先論語,未免失序,深爲可惜。到今追補,義則當然,蓋其爲書,最爲進德之本領,爲治之根基,雖係溫故,亦切知新。今若於論語之後,進講大學,乃繼以孟子,則其於讀書次第,庶乎完備,而蒙陋之見,何敢質言云。領事·儒臣之議如此,何以爲之?敢稟。傳曰,待儒臣造朝,更爲稟處。
又以義禁府言啓曰,咸鏡監司趙㻐狀啓,據刑曹粘目內,殿牌作變罪人鄭江,令本府稟處事,允下,而法典內,殿牌作變者,移義禁府設鞫載在矣。罪人鄭江,時囚於咸興府云,依例發遣府都事,拿來後擧行,何如?傳曰,雖不拿來,自本道行刑,亦有前例乎?知入。
己亥三月初二日,記事官姜彙鈺,刑曹啓目,觀此京畿監司鄭一祥啓本啓下者,春川居崔命達,稱以上疏,呈納路傍,如此冒濫之類,不可不懲勵,令該曹稟處事,而紀綱所在,萬萬無嚴,令道臣依律嚴處之意,分付,何如?傳曰,雖甚猥越,何必遠配?參酌勘處放送事,分付該道臣處爲良如敎。
義禁府柳爾冑更招啓目。傳曰,如渠蟣蝨之賤,敢於特敎口招之下,肆然發明之狀,萬萬痛駭是如乎,因備邊郞之回奏,詳知其委折,則渠焉敢隱刮奏對之備郞,有若初無是事者然乎是旀,且觀供辭,節節頑悍。大抵營將之棍治土民,固非大罪,今此盤問者,以渠不但不畏朝令,乃反重治,遵朝棍防禁人之罪也,宜卽據實直招,而豈敢謂朝家可欺,一味游辭兺不喩?又以如渠卑賤,每於納招,必請行査,此等汎濫之徒,決不可尋常處之,更招時,姑不依啓目加刑者,猶是失刑,爲先施威嚴問爲旀,若復如前,則當直爲加刑,期於得情,以懲無嚴之習,以此發問目捧招爲良如敎。
刑曹,以龍仁居李尙鳳,鳴申聞鼓事納供,而所供如此,上裁何如啓目。傳曰令該道臣明査公決事,分付爲良如敎。
己亥三月初二日辰時,上御誠正閣。都承旨入侍時,行都承旨洪國榮,記事官李兢淵·金勉柱·李信祜,以次進伏訖。國榮曰,夜間聖體,若何?上曰,一樣矣。國榮曰,湯劑連爲進御,益有差勝之意乎?上曰,然矣,上曰,左承旨,何不肅謝云乎?國榮曰,有獨子而病勢甚重,勢難行公云矣。上曰,鄭宇淳,昨夜入侍,眼昏特甚,承旨之任,決不可爲,故移除敦寧都正矣。國榮曰,年已六十云,承旨之任,似難爲之矣。上曰,書狀之任,善爲之云矣。國榮曰,然矣。上命書傳敎曰,承旨蔡弘履許遞,禮曹參議洪檢除授。上曰,新除授承旨牌招。又命書傳敎曰,未下直守令·邊將,皆令今日內辭朝,守令中如有一司署經者,一司除署經下送。上曰,王大妃殿進御一錢五分重人蔘粟米飮一貼煎入。上曰,惠慶宮進服一錢重人蔘粟米飮一貼煎入。上曰,加味養胃湯一貼煎入。竝出榻敎上命書傳敎曰,召對爲之。上命退,諸臣以次出。
己亥三月初二日巳時,上御誠正閣。右承旨入侍時,右承旨李義翊,假注書徐鼎修,記事官金勉柱·李信祜,以次進伏訖。上命義翊讀奏公事訖,命書禁府啓目判付。命退,諸臣以次退出。
己亥三月初二日申時,上御熙政堂。下直守令·邊將入侍時,右副承旨徐有防,假注書徐鼎修,記事官金勉柱·李信祜,安城郡守李昌中,玉果縣監洪允喆,長水縣監金載七,永宗僉使許侙,蒜山僉使沈,安義僉使申聖模,以次進伏訖。上曰,守令進前。昌中等進伏。上以次下詢其職姓名及履歷後,生民休戚,係於守令之賢否,則百里之任,不輕而重矣。爾等須下去勉㫋,可也。上曰,邊將進前。侙等進伏。以次仰奏其職姓名及履歷後,上曰,爾等下去勉旃,無負朝家差遣之意,可也。仍命有防讀諭宣諭文訖,命守令·邊將先退。命書傳敎曰,召對爲之。上曰,注書出去,與玉堂上下番,持召對冊子入侍,可也。賤臣出來,分付後還入奏曰,玉堂上下番,俱以實錄郞廳,晝仕出去,尙未入來云矣。有防曰,朝者召對,命下,而入直玉堂,早已晝仕出去,故自本院有所稟啓,雖伏承停之之批,其在經幄事體,固當趁卽來待,而日已向暮,漠若未聞,及其更下召對之命,又以不入來爲稟,至煩再停之敎。職在講讀之任,如是稽忽者,事未前有,極涉未安,今日入直玉堂,竝從重推考,何如?上曰,依爲之。出擧條命書傳敎曰,朝命召對,而以玉堂之晝仕出去停之矣。今則日已向夕,故意謂來待,復命召對,而尙不待令云,揆以事面,有難待,俄者再次召對下敎,置之。上曰,左承旨洪檢,牌招齋宿。出榻敎命退,諸臣以次退出。
上在昌德宮。停常參,只召對。
辰時,灑雨下雨。申時,下雨,測雨器水深五分。申時,虹見東方。
柳義養啓曰,副校理南鶴聞,副修撰沈煥之,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
李義翊,以都摠府言啓曰,副摠管吳載純,以同知實錄事,實錄廳晝仕出去,而逐日仕進,煩稟未安,入番間,除草記往來之意,敢啓。傳曰,知道。
徐有防,以禁衛營言啓曰,本營騎士別將柳爀,身病猝重,一番騎士將田翊顯,親病添劇,勢難察任,竝改差,何如?傳曰,允。
傳于洪國榮曰,都承旨入侍。
洪檢啓曰,弘文提學李徽之牌不進推考傳旨,今方捧入,而如是違牌,不卽膺命,事甚未安,更卽牌招,何如?傳曰,允。
又啓曰,今日三日製時,藝文提學黃景源,一體牌招,以爲同參考試之地,何如?傳曰,允。
傳于洪檢曰,三日製,通方外事,卽爲分付。
又傳于曰,若雨來,則雨具勿禁事,分付。
又傳于曰,昨日欲爲而未果矣,召對後,當爲科次,召對詣閤。
洪檢,以弘文館言啓曰,大報壇親祭時,本館上番副校理臣南鶴聞,以執禮,下番副修撰臣沈煥之,以大祝,今日拱北門內隷儀時進參事,晝仕出去之意,敢啓。傳曰,知道。
李義翊,以兵曹言啓曰,今三月初二日,平安道嘉山居幼學尹得雨稱名人,自敦化西挾門入來,鳴申聞鼓,依定式,下該曹推問,何如?傳曰,允。
又以兵曹言啓曰,去二月朔各廳武臣堂下試射,連因有故,今已逾月,不得爲之之意,敢啓。傳曰,知道。
柳義養,以兵曹言啓曰,皇壇親祭時,訓局出番軍三百名,大將率領,廣智營西邊,至拱北門外扈衛事,旣有先朝定式,依此擧行,而訓鍊都監兼大將,以宿衛大將衛內領軍陪扈使,中軍代領之意,節目中磨鍊,何如?傳曰,允。今番與留宿齋殿時有異,只令行祭時扈衛事,分付。
徐有防,以義禁府言啓曰,今此三日製時,本府都事,皆爲赴擧,而武都事一員,本府入直,當直·入直都事及公事回公都事,無以推移,假都事二員,令該曹依例差出,以爲分排之地,何如?傳曰,允。
己亥三月初三日辰時,上御誠正閣。都承旨入侍時,都承旨洪國榮,記事官李兢淵·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,今日三日製,雨勢如此,儒生之沾濕可悶矣。國榮曰,然矣,而近日霧氣,爲牟麥甚悶,今日之雨,誠幸矣。上曰,此則然矣。上曰,弘文提學入來乎?國榮曰,俄已入來矣。上曰,此與賜第之科有異,箴·銘·頌等題,亦無妨耶?國榮曰,然矣。上曰,禮房承旨,已進去於隷儀乎?國榮曰,俄已進去矣。上曰,書題紙及望筒持入。賤臣承命奉進。上曰,三日製通方外事,卽爲分付。上曰,右承旨持此書題,與弘文提學偕往泮宮,儒生試取以來。上曰,惠慶宮進服一錢重人蔘粟米飮一貼煎入。上曰,加味養胃湯一貼煎入。竝出榻敎上命退,諸臣以次出。
己亥三月初三日申時,上御誠正閣。召對入侍,參贊官洪檢,侍讀官李度默,檢討官鄭志儉,假注書徐鼎修,記事官金勉柱·李信祜,以次進伏訖。度默進講近思錄第一卷,讀自天地萬物之理,正不入則非中也。志儉讀,自無妄之謂誠,止先是而後非。上曰,參贊官讀之。檢讀,自問心有善惡,止與聖人一。度默曰,中者,天下之大本,萬物之所主也。此心一或散逸,則遽違於中,而與是爲二,故必敬而存之,然後可以得中之體,而持敬之要,亦不出於一誠字矣,故曰至誠無息,又曰不誠無物。蓋聖學工夫,必以誠敬爲徹上下成始終之工,而日用事爲之間,苟或斯須間斷,則喜怒哀樂之發,已不免過不及之病,而失之大中之體矣。伏望聖上體念焉。志儉曰,以此章感應之理言之,此心未感之前,沖漠無眹,寂然不動,初無善惡之可論,而及其感發於中也,必有所應於外,而其所應於惡,則所應者惡,此則勢所必至,而理無不然矣。是以學者,必存養此心於未感之前,而全其大中之體,省察此心於已感之後,而使無一毫之私,然後喜怒之發,自皆中節,而事物之應,無不徯志矣。然則大舜之從慾以治,孔子之從心所欲,莫不由於存養省察之工,而亦可見其感應之不差矣。伏望於此留神焉。上曰,所陳,好矣。參贊官亦陳文義,可也。檢曰,上下番儒臣,旣皆敷陳,臣則別無可達之辭矣。上曰,都承旨入侍,試所承旨與弘文提學入侍科次。出榻敎弘文提學李徽之,行都承旨洪國榮,右承旨李義翊進伏。上曰,受券幾何?徽之曰,三百餘張矣。命度默·志儉,以次讀奏試券。上曰,許多試券中,別無善製者,是可怪也。國榮曰,近來場屋,久不出箴銘頌等題,故科儒多不肄習於四字之文而然矣。上曰,雖無超等之文,必須精詳考覽,無或有實才見漏之嘆,可也。上曰,如已盡考,則仍爲合考,可也。徽之等合考訖,上命坼榜。上曰,居首蔡一揆誰也?徽之曰,未知其誰某之族,而素有文名者矣。命書傳敎曰,三日製居首進士蔡一揆,直赴會試,次上入格幼學權一性,紙三卷·筆五枝·墨三笏賜給。又命書傳敎曰,再明日皇壇大祭親押,與元陵忌辰正日相値,初六日親押於北苑,仍於此處乘輿,從永肅門,詣享所省牲器,還入摛文院齋宿祭夜,復自永肅門詣皇壇行祀,該房知悉。徽之曰,今此皇壇親祭時,侍禁軍全數磨鍊乎?上曰,只以入直待令,可也。出擧條命退,諸臣以次退出。
上在昌德宮。停常參·經筵。
元陵忌辰祭,齋戒。
酉時雙虹,見於東方。
傳于洪國榮曰,都承旨入侍。
李義翊,以都摠府言啓曰,今日入直宣傳官武兼及有廳軍士,當爲中日習射,而國忌齋戒相値,不得爲之之意,敢啓。傳曰,知道。
李義翊,以都摠府言啓曰,今此大報壇親祭時,侍衛不可不備員,而都摠管恩彦君禋,安春君烿,雲峯君杺,俱已箇滿,一員未差,侍衛持不得備員,未差與箇滿之代,令該曹卽爲口傳差出,以爲備員侍衛之地,何如?傳曰,允。
兵曹口傳政事,以海溪君,李重祜,雲山君楢爲都摠管,以尹坊爲副摠管。
李義翊,以備邊司言啓曰,咸鏡監司趙㻐加分狀啓,今日內草記回啓事,命下矣。折米五萬石加分之請,較量一道留庫之穀簿,不甚過濫,且是昨年所許之數,今亦依狀請擧行之意,分付,何如?傳曰,允。
事變假注書張至顯書啓,臣敬奉聖諭,馳往傳諭于京畿水原東北面萬義村戶曹參判宋德相所住處則以爲,臣行役之餘,感疾不輕,未克趁卽還朝,昨因縣道,冒入文字矣。卽者近侍遠臨,傳宣聖諭,十行絲綸,辭旨委曲,勞問招徠,旣勤且摯,臣奉讀未半,感惶罔措,在臣之義,豈敢遲延時日,以爲偃便之地,而第目下病伏,實無自力登路之望,稍俟病間,謹當趨造,以請違慢之辜云,故敢此馳啓爲白臥乎旀,臣轉向驪州邑內吏曹參議金亮行所住處,以爲傳諭之地爲白臥乎事是良厼,詮次善啓向敎是事。
己亥三月初四日辰時,上御誠正閣。都承旨入侍時,行都承旨洪國榮,記事官李兢淵·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,訓將何當入來乎?國榮曰,動駕前似未及入來矣。上曰,禮房承旨馳詣元陵,奉審以來。出榻敎國榮曰,咸鏡道加分狀啓已啓下,以草記稟處事,分付,似好矣。上曰,予果忘却矣。上曰,咸鏡監司加分狀啓,今日內草記回啓。出榻敎上曰,昨見史官書啓,儒賢姑不登途矣。國榮曰,旣往之後,勢難趁卽還來矣。上曰,王大妃殿進御一錢五分重人蔘·粟米飮·調竹瀝·薑汁一貼煎入。上曰,惠慶宮進服一錢重人蔘粟米飮一貼煎入。上曰,加味養胃湯一貼煎入。竝出榻敎上命退,諸臣以次出。
上在昌德宮。停常參·經筵。
傳于洪國榮曰,都承旨入侍。
以副校理南鶴聞,副修撰沈煥之,牌不進罷職傳旨,言于洪檢曰,只推。
己亥三月初五日辰時,上御誠正閣。都承旨入侍時,行都承旨洪國榮,記事官李兢淵·金勉柱·李信祜,以次進伏訖。國榮曰,夜間聖體,若何?上曰,一樣而今日追慕之懷陪切矣。上曰,今日次對,以國忌頉稟,廟謨無時急者云乎?國榮曰,別無時急事矣。上命讀明史。上曰,皇明之立國規模,苛刻太甚矣。國榮曰,然矣。上曰,燕王功臣,誰爲第一乎?國榮曰,僧道衍及楊士奇等,爲第一功臣矣。上曰,方孝孺之不書卽位詔誠難矣。國榮曰,忠節誠壯矣。上曰,如卓敬之類亦難矣。國榮曰,燕王以爲國家,養士三十年,惟得一卓敬,燕王雖誅殺,而亦知其忠烈之難矣。講論訖。上曰,惠慶宮進服一錢重粟米飮一貼煎入。出榻敎上曰,加味養胃湯停止。出榻敎上命退,諸臣以次出。
上在摛文院,停常參·經筵。
親押罷後,政院·玉堂·藥房口傳問安。答曰,知道。
大駕詣大報壇,入齋室後,政院·玉堂·藥房口傳問安。答曰,知道。
省牲省器罷後,政院·玉堂·藥房口傳問安。答曰,知道。
還入摛文院後,政院·玉堂·藥房口傳問安。答曰,知道。
大駕詣齋室後,政院·玉堂·藥房口傳問安。答曰,知道。
親祭罷後,政院·玉堂·藥房口傳問安。答曰,知道。
朝廷二品以上·六曹堂上單子問安。答曰,知道。
還內後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于李義翊曰,侍衛軍兵雨具。
傳于李義翊曰,閣臣入侍,
傳于李義翊曰,守令·兵使有闕,代口傳差出。
吏曹口傳政事,以李師曾爲左通禮,以宋瑋明爲懷仁縣監,以具以謙爲黃海兵使。
李義翊,以兵曹言啓曰,今日動駕時,左右通禮不可不備員,而新除授左通禮李師曾,身病甚重,勢難察任云,今姑改差,其代,口傳備擬以入之意,敢啓。傳曰,知道。
吏曹口傳政事,以沈命德爲左通禮。
傳于李義翊曰,雖以擧行等事言之,當稟而不稟,不當稟而稟,其餘擧行,極涉稽忽,該房承旨,當該承旨,一竝從重推考。
事變假注書張至顯書啓,臣敬奉聖批,馳往傳諭于京畿驪州邑內吏曹參議金亮行所住處則以爲,臣纔呈承宣乞免之章,而天官佐貳之命又下矣。驚惶之極,方擬更陳血懇,卽者史官,臨宣前疏之批,辭旨之懇,責勉之重,尤非如臣微末,所敢承當,奉讀未半,感涕交頤,噫,聖上之待臣,愈往愈摯,至於偕來而極矣。臣雖迷頑,尙有一段知識,其何敢一向縮伏,不思所以仰承德意也哉?顧臣痰癖之疾,已成癃痼,雖於庭戶之間,亦難行動,近又添泄痢之證,經旬不止,元氣大陷,薾然委痛,雖欲强起登程,而其路無由,逋慢之罪,無所逃誅,從當以一疏,仰祈恩命之收還,而不勝惶蹙震越之至云矣,臣旣承偕來之命,姑爲仍留之意,敢此馳啓爲白臥乎事是良厼,詮次善啓向敎是事。
己亥三月初六日辰時,上御誠正閣。都承旨入侍時,行都承旨洪國榮,記事官李兢淵·全勉柱·李信祜,以次進伏訖。國榮曰,夜間聖體,若何?上曰,一樣矣。上曰,今日風勢甚不佳,而雨意亦多矣。國榮曰,皇壇祭享日,自前如此云矣。上曰,王大妃殿進御一錢五分重人蔘·粟米飮·調竹瀝·薑汁一貼煎入。上曰,惠慶宮進服一錢重人蔘·粟米飮一貼煎入。竝出榻敎上曰,侍衛整齊,直入正時事,分付,仍命退,諸臣以次出。
己亥三月初六日辰時,上詣北苑。皇壇香祝親押入侍時,行都承旨洪國榮,左承旨洪檢,右承旨李義翊,左副承旨徐有防,右副承旨柳義養,記事官李兢淵,假注書徐鼎修,記事官金健修·李信祜,以次侍立訖。上具翼善冠·袞龍袍,乘輿出宜春門,詣北苑降輿就褥位。禮房承旨讀奏祝文後,奉香祝跪進,上親押。上曰,香亭子及儀仗,皆令入之,自此處仍爲陪進,此後亦依此例定式,可也。上親爲奉傳香祝訖。上曰,當詣摛文院改服,該房知悉。上乘輿詣摛文院,改具冕服,仍詣皇壇。檢曰,外辦將入,而通禮不卽待令,屢度催促,終未得備員,揆以事體,誠極駭然,左右通禮,爲先從重推考,何如?上曰,入來通禮推考,不待令通禮汰去,可也。出擧條上曰,通禮汰去代,令該曹口傳差出。出榻敎。上至朝宗門外降輿,由洌泉門東夾門,入就板位,行望位禮訖,上入東壝門,陞自東陛,詣壇上奉審,降自東陛,詣祭器位視滌濯,祝史擧羃告潔,省器訖,仍詣省牲位,典牲令告腯,大祝告充,省器訖,上出洌泉門東夾門,至朝宗門外,乘輿還摛文院降輿入齋室。諸臣以次退出。
己亥三月初六日未時,上御摛文院,閣臣入侍時,奎章閣提學徐命膺·洪國榮,直提學鄭民始,直閣鄭志儉,待敎徐龍輔,左承旨洪檢,假注書徐鼎修,記事官金勉柱·李信祜,以次進伏訖。上曰,本院創設之後,今始臨幸,故召見卿等矣。命膺等曰,玉趾親臨,前席賜對,臣等竊不勝欣感之忱矣。今日之事,不可無光喜之擧,故臣等方欲以此奉進謝箋矣。上曰,明日當進箋乎?命膺曰,然矣。上曰,進箋儀注,預爲磨鍊乎?命膺曰,今方磨鍊矣。上曰,明日當於奎章閣,親臨受箋,侍衛安徐,只承旨·史官,以黑團領待令,時刻待下敎入之事,禮房知悉擧行,可也。上曰,初臨本院,召見閣臣,故略述予意,構下短篇,卿等以次賡進,可也。仍命檢,書下御製詩,命膺等以次奉覽訖。命膺曰,乘輿俯臨,宸章煥宣,此非特一院之榮幸,實是曠古之美事,臣等忝叨內閣,獲覩盛擧,榮感之極,不知所達矣。上曰,奎章閣司卷以下員役,一竝書入,可也。賤臣承命書入後,命退,諸臣以次退出。
上在昌德宮。停常參·經筵。
李義翊,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
李義翊,以宿衛所言啓曰,今日中日日次矣。本所所管入直部將·守門將·禁軍扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
傳于洪檢曰,初十日次對,進定於再明日。
以洪忠監司狀啓,前參議趙身死事,傳于李義翊曰,別致賻。
傳于沈念祖曰,本道狀啓,待御史還朝後行査云,則許多屢朔滯囚亦可悶,旣有一二近例,以御史書啓在囚人保放。
洪檢,以實錄廳郞廳,以摠裁官意啓曰,癸巳·甲午兩年時政記,移奉事,命下矣。移奉吉日,令日官推擇,則今月初八日爲吉云,以此日移奉于雲觀,而兩年日記,亦爲取來之意,敢啓。傳曰,知道。
洪檢,以吏曹言啓曰,軍資監正李碩九,受由過限未上來,依例改差,何如?傳曰,允。
沈念祖,以兵曹言啓曰,今三月初十日,毓祥宮擧動時,本曹補把京畿驛馬十五匹,依例入把之意,分付本道,何如?傳曰,允。
己亥三月初七日辰時,上御誠正閣。都承旨入侍時,行都承旨洪國榮,記事官李兢淵·金勉柱·李信祜,以次進伏訖。國榮曰,達宵將事之餘,聖體,若何?上曰,一樣矣。上曰,閣臣謝箋,今日爲之乎?國榮曰,未及構草云矣。上命奏公事,仍命書判付。國榮曰,初十日次對,動駕相値,明再明間,進定,似好矣。上曰,方欲下敎矣。上曰,惠慶宮進服一錢重人蔘·粟米飮一貼煎入,出榻敎,上命退,諸臣以次出。
己亥三月初七日申時,上御奎章閣。本閣諸臣進箋入侍時,左承旨洪檢,右承旨李義翊,左副承旨徐有防,右副承旨柳義養,同副承旨沈念祖,記事官李兢淵,假注書徐鼎修,記事官金健修·李信祜,奎章閣提學徐命膺·洪國榮,直提學鄭民始,直閣鄭志儉,待敎徐龍輔,以次侍立訖,上具翼善冠·袞龍袍,詣奎章閣殿座訖。閣臣奉箋文,入庭行四拜訖。宣箋官奉箋文陞閣,置御座前卓子上,讀箋官陞詣御座前北向跪,展讀箋文,讀止還復位,樂作。閣臣四拜訖。上曰,閣臣引見。踐臣承命,與提學徐命膺,洪國榮,直提學鄭民始,直閣鄭志儉,待敎徐龍輔,陞諸閣上,各就位俯伏。上曰,今日事,自有本閣以來初有之事也。且聞箋文,亦有正副二本云,此可見閣臣文華之富贍矣。命膺曰,聖敎誠然,臣等亦以爲得免鹵莽之譏云矣。上曰,此旣初有之事,故仍爲召見卿等矣。仍命宣醞。上曰,我朝儀文,皆效宋朝故事,而至於內閣,列朝以來,尙未遑焉,是可怪矣。命膺曰,我朝文治,猶有所未盡而然矣。國榮曰,此是禁中,故似未及設立內閣矣。命膺曰,宋朝文治極盛,故有賞花釣魚之宴,引接近臣,從容賜對,誠是義事,今日之事,亦倣此禮,而臣等幸忝本閣,得覩盛儀,私心不勝欣幸矣。上曰,此事非不美矣,而亦非每每設行之事也。國榮曰,聖敎誠然矣,至如此席,則君臣景會一堂吁咈,一以爲諮訪治道,一以爲導達和氣,可謂一代之美規,亦足有光於史策,而但或不能如今日之事,只以遊宴爲樂,則豈不與設置此閣之本意,大相徑庭哉?此亦不可上下交勉處也。上曰,卿言,誠是矣。禮畢,命退,諸臣以次退出。
上在昌德宮。停常參·經筵。
卯時辰時,有霧氣。
王大妃殿·惠慶宮·中宮殿,藥房口傳問安。答曰,知道。
淑昌宮,藥房口傳問安。答曰,知道。
洪檢啓曰,卽伏見全羅監司鄭元始,去秋冬等濟州褒貶啓本,則守令·邊將中,無一人居中居下,殊無嚴明殿最之意,當該濟州牧使金永綬,推考警責,何如?傳曰,允。
藥房都提調臣徐命善,提調臣具允鈺,左承旨臣洪檢啓曰,連日勞動,徹宵將事,伏未審夜間,聖體,若何?今日臣等,率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。答藥房曰,知道。
柳義養啓曰,合辭方張之時,兩司無詣臺之員,事甚未安,除在外,陳疏入啓傳旨未下外,未肅拜呈告人員,倂卽牌招,何如?傳曰,允。
沈念祖啓曰,大司憲徐有慶牌不進,執義兪彦鏶,掌令金鍾厚在外,掌令尹弼秉牌不進,持平姜文煥傳旨未下,持平金光愚牌不進,今日以監察茶時之意,敢啓。傳曰,知道。
傳于洪國榮曰,都承旨入侍。
傳于李義翊曰,巡審使入侍,左議政同爲入侍。
洪檢啓曰,因實錄一廳草記,癸巳·甲午兩年日記取來事,允下矣。癸巳日記十三卷,甲午日記十二卷,合二十五卷,輸送之意,敢啓。傳曰,知道。
又啓曰,春秋館郞廳來言,因實錄廳草記,癸巳·甲午兩年時政記移奉事,允下矣。自癸巳正月,至乙未正月,合十七冊移奉云矣,敢啓。傳曰,知道。
沈念祖,以兵曹言啓曰,今三月初十日,毓祥宮展拜時,以何營軍兵隨駕,何營軍兵留陣,而隨駕馬步軍,幾番幾哨磨鍊乎?敢稟。傳曰,訓鍊都監隨駕,步軍八哨,馬軍二哨磨鍊,禁軍三番隨駕,禁御兩營留陣安徐。
徐有防,以義禁府言啓曰,以御史書啓,在囚人保放事,命下矣。時囚罪人柳榮鎭·鄭東藎等,竝卽保放之意,敢啓。傳曰,知道。
沈念祖啓曰,明日次對,兩司無進參之員,除在外·傳旨未下疏批未下外,大司憲徐有慶,待開門牌招,何如?傳曰,允。
己亥三月初八日辰時,上御誠正閣。都承旨入侍時,行都承旨洪國榮,記事官李兢淵·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,訓將見之否?國榮曰,俄者見之矣。上曰,江都事何如云耶?國榮曰,江都形便,蓋與前日所見無異,而大抵江都,實爲可守之地,留守之兼統禦使,誠好云矣。上曰,若然則喬桐將棄之耶?國榮曰,喬桐亦不可廢棄矣。上曰,江都泊船處何如云耶?國榮曰,得一可合處云矣。上曰,王大妃殿進御一錢五分重人蔘·粟米飮·調竹瀝·薑汁一貼煎入。上曰,惠慶宮進服一錢重人蔘,粟米飮一貼煎入。竝出榻敎上命退,諸臣以次出。
己亥三月初八日巳時,上御誠正閣。巡審使入侍,左議政同爲入侍時,左議政徐命善,巡審使具善復,同副承旨沈念祖,假注書徐鼎修,記事官金勉柱·李信祜,以次進伏訖。命善曰,勞動之餘,聖體,若何?上曰,一樣矣。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,一樣矣。上曰,巡審使進前。善復進前俯伏。上曰,江華·喬桐形便果,何如?善復曰,臣於別單,略有論列,而大體江都形便,自是天作之地,而喬桐爲其藩蔽,若設統禦營於江都,兼領水陸,則實爲海門之長城,且喬桐旣是要衝之地,則仍置水使,使之控衛江都,亦足爲掎角之勢矣。命善曰,江都旣設統禦營,則喬桐之復置水營,誠甚不緊矣。上曰,左相之言,是矣。統禦使旣已變通,則又設水營,果爲不緊矣。上曰,都承入侍。出榻敎都承旨洪國榮進伏。上曰,訓將則以喬桐之仍置水營爲便,左相則以爲不緊,卿意以爲,何如?國榮曰,江都設置統禦營,蓋欲兼統水陸之意,而今於喬桐,又置水營,則此非變通之本意,且雖置防禦使,其於禦賊之事,豈獨不如水使乎?上曰,卿言,果是矣。今此統禦營移設一款,雖是不可已之事,而大抵官制變通,實不可輕易爲之者,卿等必十分商量其利害便否,逆計數百年以後而爲之然後,可免日後之弊,而亦庶無旣設旋廢之患矣。國榮曰,聖敎,誠然矣。凡事設施之初,必爛加商量然後,可無後弊矣。上曰,卿等必思量其設施便否,而一一陳達,可也。善復曰,其間別無爲弊之端,而統禦營則不可不移設然後,可爲海門重防矣。命善曰,江都險阨,實爲海東第一,等閑置之,殊甚可惜,今此統禦營移設之計,誠得變通之宜矣,至於措置方略,若得人而任之,則自可善爲,豈有爲弊之慮乎?國榮曰,大臣所奏之言,誠是矣。大體江都,卽海防要衛,而前此設置,未免疎虞,以臣區區賤慮,萬有一海浪水賊,乘其無備,闖入據此,則三南漕運,不得復通,而京師將饑矣。然則今番變通之議,非但爲日後陰雨之備而已,亦實爲防患慮遠之圖矣。然設施之初,措置利害,不可不十分商確,而亦必得人而任之然後,可無債事生弊之患矣。上曰,卿言是矣。今當設置之初,不可不擇人,而實無可合之人,是可悶矣。予意則以此作爲文武交遞之窠,似或無防耶?國榮曰,無論文武,今番則擇有威望,可以彈壓者而遣之,誠好矣。命善曰,或於武將中,擇其位高望重者,而間間遞遣,則誠好矣。上曰,然矣。明日次對,當更商確矣。
上在昌德宮。停常參·經筵。
夜一更,月暈。
傳于洪國榮曰,都承旨入侍。
傳于尹師國曰,大臣·備局堂上引見。
吏曹參判前望單子入之,兪彦鎬落點。
有政。吏批,判書鄭尙淳進,參判兪彦鎬在外,參議金亮行未肅拜,同副承旨徐有防進,以尹師國·金思穆爲承旨,李秉鼎爲禮曹參議,兪彦鎬爲濟用提調,尹長烈爲宗簿正,申致權爲軍資正,李命仁爲軍器僉正,李廷衡爲司䆃主簿,韓宅离爲安陵參奉,白東俊爲喬桐府使,洪樂淵爲順安縣令,李宜耆爲文義縣令,學諭金文瑞,軍器奉事林榮,副奉事柳炯單付,會寧府使李應爀,今加嘉善,加資事承傳,軍器參奉吳福命單付。
兵批,判〈書〉李徽之進,參判李病,參議李謙煥病,參知洪樂彬入直進,同副承旨徐有防進,以李柱國爲兼都正,白鳳麟爲忠仕衛將,尹聖殷爲部將,鄭宅潤爲部將,宋益休爲武兼,南志默爲城津僉使,副護軍申大謙·沈趾賢,副司直洪秀輔·徐浩修·李秉鼎·蔡弘履·柳義養·沈念祖·申應顯·金文淳單付。
吏批啓曰,新除授喬桐府使白東俊,時無加資之命,何以爲之?敢稟。傳曰,加資。
吏曹口傳政事,義禁府都事任璸,童蒙敎官李義敎相換。
尹師國,以禁衛營言啓曰,本營哨官李秉玉,擧措駭慢,事關紀律,不可仍置,汰去之意,敢啓。傳曰,知道。
徐有防,以義禁府言啓曰,珍島郡定配罪人李章吾出陸事,承傳啓下矣。李章吾全羅道長城府,仍前罪目,出陸安置,而依例發遣府都事,押送配所,何如?傳曰,允。
徐有防,以義禁府言啓曰,明日擧動時,各差備都事,當爲備員,珍島郡出使都事任璸,令該曹口傳相換,以爲分排之地,何如?傳曰,允。
徐有防啓曰,明日動駕時,兩司侍臣,無進參之員,正言沈樂洙,疏批已下,待開門牌招,何如?傳曰,允。
校理嚴思晩·李度默,副校理趙尙鎭·南鶴聞,修撰金履禧·鄭志儉,副修撰沈煥之·吳大益等箚曰,伏以臣等,向於祭酒臣宋德相之請暇還鄕也,略陳勉留之意,及承聖批,以儒賢之不誑,予奚問於先正之事,聖祖爲敎,臣等三復以還,有以知許暇之聖意,實出聖禮之兩盡,臣等以是不敢更事瀆擾,相與翹首企待,惟望其歸之式遄矣。近又伏見史官回啓,則宿痾尙未夬疹,登程姑無定期,臣等固知其少待勿藥,匪久反面,克體虛佇之聖心,以盡質襄之良猷,而第今講筵,頻開於三晝,啓沃正急於一日,苟或行期之遲延,以致時月之荏苒,則臣等竊恐經席久虛,而聖工之禆益或疎,廟務方殷,而嘉謨之諮諏無所,無妄之疾,今幾蘇完,方春之氣,又復和暢,招延之禮,誠不可以虛徐也。況今章甫請召之疏,又已登徹,則可見顒望之情,無間於朝野。伏乞聖明,更加敦召,使卽登途,上以補君德,下以慰衆望,不勝幸甚,取進止。答曰,省箚具悉。固知儒賢之不誑予,方欲更致意於招徠之禮也。
正言沈樂洙疏曰,伏以人臣之義,莫急於討賊,聖王之政,必先於立綱,賊未討則號籲未暇少緩,綱不立則治理不可苟安,而君臣上下,所不可一日忘者也。臣竊觀前史,歷代君臣,或不知其有亂賊而不得討焉,或旣知其有亂賊而不能討者,多矣。今則不然,一國之所共討者,殿下旣知其可殺,而未嘗不示威,群臣皆知其可殺,而未嘗不聲罪,此不可謂不得討也,亦不可謂不能討,而因循延拖,終不得施以常憲,此其故何哉?書曰,予曰宥爾曰辟。傳曰,帝曰赦,臯陶曰殺,此皆泛謂大辟之罪也。夫絶人紀而干天誅,如彼凶賊,而猶曰宥赦,臣未敢知也。殿下臨御以後,凡於施措,若可以稱量權衡,欲其無一毫過差,而獨於此事,每以慼我先王慈聖,累及於批旨,臣未知國賊未討,朝綱不立,宗社將危,神人咸憤,而殿下猶不欲較量輕重,姁濡於私恩而止哉?殿下之明,豈爲此也?必以爲三司之啓,章牘相連,賊不可謂不討矣。諸賊之罪,竄黜已加,綱不可謂不立矣。假之以一日之息,姑無害於國計,而於是乎上下恬安,只欲以虛文而應天討而已,鳴呼,古之聖王,亦非欲必行誅討之事也。誠以群臣大義,一有干犯,而竟失邦刑,則天常墜而人理絶,終至於亂亡故耳,不然則成王之賢,必不討二叔,文帝之仁,必不誅元舅也。噫嘻,天討之不行久矣,忠良爲之解體,姦邪得以縱心,難言之禍,勢所必至,而前歲之冬溫無氷,安知非上干陰陽耶?洪範庶徵豫則常煥,豫之爲言舒也。漢儒云有罪者不殺,失在舒緩,而東周無寒歲者此也。臣非敢過爲危言,欲以驚動天聽,而荏苒數年之中,民志不定,人心益陷,淫朋無以破除,醜類相與糾結,禍起一夕,莫遏燎原之勢,則殿下雖悔,可復及乎?方今之計,群臣所以進言,不爲不多,而此賊未討,萬事皆僞矣。聖上所以求治,不爲不切,而此賊未討,大綱不立矣。此臣所謂君臣上下,不可一日忘者,而悠悠泛泛,只置之應文之科,則臣實痛之,仍念臣於前冬,忝在憲職,敢言臺官之不職,此固臣自反,而亦不過交勉之意耳。義顧重於必討,嫌則少於相規,臺垣之臣,益當淬礪志氣,瀜會神精,宜自盡於沐浴之誠,而乃反强引臣言,欲爲退托之資,臣竊爲之慨惜,而噫嘻,此賊,竟無可討之日乎?臣旣不能積誠回天,奮氣討凶,而愚狂之言,反階諸臺逡巡之地,見今右僚,亦有以臣言而不進者,則今玆除命之下,義難冒承,亦何敢抗顔復言,而臣聞古昔聖世,諫無專官,工商之賤,無不得言,今臣所言,卽一國輿儓之言也。竊冀天鎰回照,聖心夬斷,則人臣討賊之義,可以畢伸,聖朝主綱之政,可以大振,仍命遞臣之職,治臣之罪,以爲人臣不職者之戒焉。臣無任稽首北宸,瞻望冀懇之至,謹昧死以聞。答曰,省疏具悉,爾言雖是,予亦有斟量者,爾其勿辭察職。
館學儒生生員金載謙,進士徐弘輔·金正淳·尹靖國,生員張至冕·徐有齡·成種仁·李翊模·徐有容,進士李英源,生員徐澈修,進士兪漢紀·兪漢絅·兪漢維,生員韓仁紀,進士趙厚鎭,生員李度儉,進士李雨肅,生員趙學敏,進士李晩祥,生員趙學魯,進士申昔,生員權壽應,進士兪靖柱,生員李羲雲,進士朴天健·沈公著,生員李湸,進士李秉喆,生員李箕采,進士閔光曮,生員申熽,進士李仁祜,生員趙鎭寧,進士李義肅·洪樂眞·李榮澤,生員李普演·沈瀁,進士洪益榮,生員李秉淳,進士韓廷維,生員金養和,進士李敎明,生員金和鍾,進士趙遠慶,生員朴世覃,進士李光顯,生員沈淳希,進士尹若烈,生員朴能源,進士姜克成,生員柳之榮,進士趙漢逵,生員金鎰,進士徐有豊,生員李薰,進士朴猷煥,生員李羲淳,進士張至喆,生員鄭涑,進士李翼晉,生員沈濟權,進士柳譚,生員鄭東羽,進士洪大應·李榮祚,生員吳聖楫,進士崔宗岳,生員李東運,進士金禧燮,生員成穗,進士安光宇,生員吳載能,進士洪允協·姜彙明,生員尹涵,進士李浤·洪履簡,生員李得履,進士魚在天·姜彙斌,生員洪昇,進士沈啇鎭,生員朴吉源,進士李一煒,生員李運亨,進士沈鍒,生員韓啓重,進士李國昌,生員李明孚,進士李運行,生員李明弼,進士李德龜·全,生員沈銖,進士尹範東,生員蔡宗永,進士尹毅東,生員金奎采,進士崔光泰,生員徐瀅修,進士尹鎰,生員崔命鳳,進士崔斗星,生員李彦圭,進士李準海,生員姜彝燮,進士李廷甲,生員李以錫,進士申光河,生員李希曄,進士李·鄭潤吉,生員趙泰雲·朴長暻,進土韓用中,生員李衡達,進士李始采,生員朴道永,進士金天欽,生員李顯性·李章懋,進士李迷明,生員朴道采,進士朴大淳,生員盧錫圭,進士李定炫,生員李顯得,進士鄭度一,生員申宅權,進士李世基,生員許濬·李寅翊,進士金衡一,生員朴柱遇,進士沈翼賢,生員許霔,進士柳肅之·延東憲,生員李日燧·李光烈,進土李希聖,生員尹東龍,進士金沂勳·廉宗愼,生員南德新,進士金宗甲,生員李國著,進士柳範之,幼學沈冕之·李性淵·黃仁烍·李東善·金益煥·洪義煥·金觀海·李存謙·金履煥·洪仁煥·柳輨·李仁燮·姜一輔·李耳鼎·鄭弘善·李亨羽·柳宅華·尹性忠·朴興淳·金宇柱·李宗漢·洪仁煥·宋鳳休·李彦九·白大藎·韓始裕·安宅心·康就甸·金鉉玉·李如麟·宋宅明·車亨逵·李宗濂·朴鳳赫·李龍柱·任義相·金良喆·張漢豊·柳·金孝根·朴復陽·韓恒鎭·李有成·魚致雨·金載熙·李輪祥·魚致化·李厚老·李振玉·許·金德老·尹擎柱·宋翼孫·閔鎭衡·鄭觀輝·崔逵翰·吳文常·金尙文·金得秌·鄭時養·李廷爙·洪秉儒·尹善養·李東·李廷焌·魚在雲·洪㝡榮·沈鑄·李世馣·金重瑞·金詠一·黃履坤·趙哲永·宋喆雲·黃載鼎·徐鼎淳·韓致重·李義樂·李瀗·朴禮和·李百源·李東明·李宗明·李敬淳·申鳳朝·李好明·朴南壽·徐應輔·申漢朝·李憲和·許明·徐興輔·申龜朝·李錫祿·南公轍·尹久東·徐有陽·李鼎圭·李雨龍·尹守豊·李義大·李鷹淵·洪柱完·柳以恭·徐有陶·許祌·金載象·尹守晩·徐有敏·李錫福·金在牧·朴在龍·洪鼎煥·李夏鉉·趙學元·尹敬鉉·李宅鉉·李東旭·韓光世·柳相燁·趙學善·閔百純·尹趾東·趙學順·金淵愼·愼昌烈·鄭時協·金孝能·李永豊·鄭時燮·趙鐄·李永弼·李相鳳·鄭取善·朴逸源·朴宗憲·李魯彬·權丕應·朴肯源·徐量修·洪樂衍·權大應·金載璉·洪樂行·金履實·金老根·魚致南·金蓍根·金應洙·李時燁·金義大·金朝海·洪宇潭·金義中·李命鐘·沈鎜·李命欽·李命鎬·沈述祖·金志淳·安榮·安光進·趙學春·金鎭·吳敏常·沈宇鎭·姜在寬·閔光誼·尹致猷·尹常東·尹華東等疏曰,伏以臣等,向於祭酒臣宋德相許暇之行,有過計之憂,疏請勉留,月已更矣,旬亦三矣。聖上亦旣敦諭而促召之矣。史官之啓,縣道之章,尙稽造膝之期,從古聖王,莫不崇儒重道,得賢者,與共天職,況我朝家法,高出百王,宣廟於先正臣李珥之歸石潭也。手書慇懃,至再至三,必致乃已,孝宗朝先正臣宋時烈,請由暫行,太學諸生,亟請召還,其尊德急賢之誠,豈非今日朝家之所當柯則者耶?臣宋德相,以時烈之肖孫,私淑家訓,養德山林垂五十年,蔚然有山斗之望,感聖上曠世之殊遇,回鍾駟不顧之遐心,羽儀明庭,黼黻王猷,聖上之所倚毗,朝野之所矜式,庶幾追踵兩朝之盛事,及其及對也。屢進忠益,契合昭融,嘉謨嘉猷,次第施行,將見挽回世道,躋之泰階,臣等之愛慕欣戴,何止一德之阿衡,三朝之蓍龜而已哉?臣等竊未知聖朝之暫許休暇,儒賢之不遄其返,有何必不得已之故,而目今朝著新淸,治平有期,整肅頹綱,移易淆俗,正當一變之機,而不可一日緩也。此豈儒賢息偃山樊之時,而曠日淹月,未卜還朝之定期,臣等之憂歎抑鬱,有不暇言,伏想臨筵講讀,聖情亦必悵然於顧問之無所矣。臣等竊德輿人之誦,君子曰,以卽歸於君,適有病,病已卽造朝,小人曰,言之小者皆見用,大者姑不見用,或以是不卽來,德相已許身於國家,豈處其薄,而小人過慮之言,無或爲我聖上自反處耶?伏願殿下,行其所已難勉,其所未及,益加誠禮,敷心延登,如宣祖大王之於李珥,孝宗大王之於宋時烈,責之以君臣之大義,勉之以民國之重務,則德相必不敢以些少疾恙,少遲明命之敬應,明良一堂,兪咈萬幾,則聖學於是乎益樊,朝象於是乎丕變,一國士庶,莫不興起鼓舞,太平之盛,不日而將奏功矣,豈不休哉?且伏念德不孤必有隣,儒賢之在旌招之列者,今幾人矣,大老首膺王命至治之象,克有徯志之望,拔茅之吉,同德之休,政屬東方大有爲之時,我聖上前後徵召,誠意懇到,而林下諸臣,一例高讓,或似無意於當世者然,臣等益不勝企慕悵菀,有井渫不食之歎矣。在下而貴難進之義,爲上而重盡禮之道,天道下交地,豈有不承受之理哉?是故乾坤之義,天地之亨,自古帝王,莫不用是道,而昌大其國家,亦願殿下,尤盡在我之誠,諭以不仕無義,則彼囂囂畎畝之間者,無非四百年世祿之臣,豈敢不感激我殿下逈出之殊禮,幡然改圖,出爲世用,佐殿下堯·舜之至治也哉?臣等無任屛營祈懇之至,謹味死以聞。答曰,省疏具悉。爾等之言是矣,更欲致禮也。
己亥三月初九日卯時,上御誠正閣。都承旨入侍時,行都承旨洪國榮,記事官李兢淵·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,江都旣兼統禦使,而將多有設置之事,以武將擇送,好耶?國榮曰,旣有武將爲留守之前例,則果無拘礙之端矣。上曰,大臣已入來乎?國榮曰,今方入來矣。上曰,今日次對,則多有講定事矣。國榮曰,然矣。上曰,吳載紹,以承旨奉命出去而入來,肅拜之以副司直爲之者,大違格例矣。國榮曰,似未照檢而然矣。上曰,惠慶宮進服一錢重人蔘,粟米飮一貼煎入。出榻敎上命退,諸臣以次出。
己亥三月初九日辰時,上御熙政堂。大臣·備局堂上,引見入侍時,領議政金尙喆,左議政徐命善,判敦寧府事具善復,判中樞府事徐命膺,行知敦寧府事具允鈺,行司直李重祜,刑曹判書尹東暹,吏曹判書鄭尙淳,行副司直金孝大,右參贊洪樂純,禮曹判書權噵,戶曹判書金華鎭,行都承旨洪國榮,行副司直鄭民始,大司憲徐有慶,副校理趙尙鎭,右承旨李義翊,假注書徐鼎修,事變假注書兪任柱,記事官金勉柱·李信祜,以次進伏訖。尙喆·命善曰,日間聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上日一樣矣。尙喆曰,此江華巡審使具善復別單也。歷論海防形便,仍請移設統禦營於江都,兼領水陸事爲言矣。喬桐旣是海門重地,今若設置防營,則似無疎虞之慮,而以江都保障之重,仍兼京畿水使,統禦三道,兼領水陸,誠得變通之宜,今於將臣之歸奏,無容更議,依此施行,而別單所論節目諸條,統禦使出後,自當隨其形便,益加商量,有所稟定擧行,姑不逐段覆奏矣。上曰,依爲之。尙喆曰,江華留守,不但鎭撫之責,統禦三路,與前尤異,設施之初,何拘常例?文武卿宰中,以位高望重之人,爲先簡遣,而此後差出之際,勿論文武,隨時另擇,何如?上曰,依爲之。商喆曰,喬桐縣監,陞爲府使,仍兼防禦使,依前水使官制,以通政階,差出時,作陞資窠,恐似得宜矣。上曰,依爲之。出擧條尙喆曰,江華留守,旣兼統禦使,而有此變通,則時任留守,今不可不姑爲許遞矣。上曰,今姑許遞,可也。尙喆曰,吏曹參判徐浩修,聞有身病,不但賓對不爲進參,姑無從近供職云,本職今姑許遞,何如?上曰,依爲之。出擧條命書傳敎曰,吏曹參判前望單子入之。又命書傳敎曰,開城留守,今適有窠,赴任屬耳,輕遞可惜,前江華留守李鎭衡,爲開城留守。又命書傳敎曰,設施之初,必藉威望素著,資歷且高之人然後,可合此任,右參贊洪樂純,爲江華留守,兼三道統禦使。尙喆曰,新除授江華留守洪樂純,所帶本兼諸任,雖當出代,居留旣兼籌堂,至於惠堂,姑令仍帶,往在任所之時,凡係目下事務,使次堂擧行,何如?上曰,依爲之。出擧條尙喆曰,江都之今兼三道統禦,專爲近京海防,則安興卽江都之門戶,而不過一帆風去來之地,況其處地?西望登·萊,南控湖·嶺,最爲西南之咽喉,自古設置之意,實不等閑,而僉使之兼管餉使者,爲江都運餉之計也。至於湖西水營僻處海口之內,設有賊船之蔽海,若當潮退之時,戰艦不能動,勢亦無奈何,今以安興爲水使行營,如海西所江之例,待變船隻,皆令繫泊於本鎭浦口,風和六朔,使之留住管轄,則關防備禦之道,必不至如前疎虞,雖以平時言之,三南漕運,皆由於此洋,從前臭載,多在此中,風和漕運之時,若使水使,嚴加董察,則尤似得力,而水營殘薄,比他尤甚,兼此一鎭,庶亦爲一分聊賴之資,況本鎭之城堞公廨,內外俱備,已成官府模樣,雖令帥臣移住,亦無營作勞費之可論,臣之按道巡過時所見,初欲移營於此處,而猶慮其地勢之狹窄矣。其後徐命膺之自水營還朝,以宜作行營之意,陳達於筵席者,誠有意見矣。今當江都變通之時,若革罷安興,移屬水營,積峙餉穀,整理舟楫,輔車相依,受江都節制,則三道統禦之體,尤益圓好,朝家若以此處分,則擧行事宜,論理狀聞,成節目報備局,消詳釐正,以爲啓下後,知委之意,分付該帥臣,何如?上曰,訓將之意,何如?善復曰,洪忠水使之風和六朔,移住安興鎭,一如海西水營例爲之,則在海防實是得計,水營亦難支保云,以此變通,亦爲兩使之道矣。上曰,守禦使之意,何如?命膺曰,臣曾前待罪時,領相因安興僉使兪彦摯,問以安興關防之策,故臣與彦摯,三日周覽其形便,則水營如江華之中門,安興如江華之大門,雖以已然之事觀,江華之於忠水,忠水之於安興,俱爲輔車相依之勢,可推知也。況今忠水殘弊無餘,實有朝夕難支之形,而安興自具營鎭體,若令水使,出防入防,如甕津所江之例,則朝家不費財力,主談之間,坐得雄鎭,故臣卽以此意,回報領相,及夫還朝之後,亦當警咳此意於筵席矣。俄者閤外,領相又復提說及此,故臣答以江華設施,雖得便宜,然門闑不修,則猶爲未備之策云云,臣之所見,本與領相,同矣。上曰,依爲之。出擧條尙喆曰,此守禦使徐命膺狀啓也。南漢山城修築時,本廳前前守禦使,別備錢一萬兩,有所請得矣。前人不虞之備,槪欲需用於保障,此等之大役,使之依狀請取用,何如?上曰,依爲之。出擧條尙喆曰,此濟州牧使金永綬狀啓也。以爲附近邑哨司鍊,當爲擧行,而反耕方張,齎糧聚待,亦多擾民之弊,依近例停退之意,知委各邑而固當稟旨,恭俟指揮,候風往來之際每致不及之患,依例停退爲辭矣。哨司鍊之停退,事勢誠然,使之依狀請擧行,而狀啓中擧條,謄書之際,臣之名字不書,難免不察,當該牧使,推考,何如?上曰,依爲之。出擧條尙喆曰,黃海兵使具以謙,旣以當日辭朝,邊邑重地之交龜,不可許久遲滯,會寧府使李應爀,使之除朝辭,直爲赴任,何如?上曰,依爲之。出擧條尙喆曰,禮曹判書權噵,備局堂上還差,貢市堂上有闕代,亦爲差下,何如?上曰,依爲之。出擧條尙喆曰,今日賓對,兵曹判書李徽之,以實錄廳進,有所懸頉,事甚未安,推考警責,此後賓廳進不進單子,使不得以此懸之意,申飭,何如?上曰,依爲之。出擧條上曰,兵判入侍。出榻敎兵曹判書李徽之進伏。上曰,今日賓對而不參乎?徽之曰,實錄事急,今早亦赴實錄廳,故以此懸頉矣。尙喆曰,各處史庫曝曬,今年爲當次云,使之依例擇日擧行,嶺南則方當大賑之時,民邑之弊,有不可不念,此則待秋擧行之意,分付,何如?上曰,依爲之。出擧條尙喆曰,夜下守禦使狀啓,不下備局,還下該廳,難免擧行不審之責,當該坐直承旨,竝推考,何如?上曰,遞差,可也。出擧條尙淳曰,喬桐府使,今當差出,而當品中可擬之乏少,堂上他道閫帥,竝擬,何如?上曰,依爲之。出擧條徽之曰,明日擧動時留營,何以爲之乎?上曰,置之,可也。出擧條國榮曰,巫女二字,實爲臣等骨警心掉者,而朝家之命逐鄕外,亦出於禁暴止亂之意也。其在掌法之地,豈不另加搜禁,而聞下隷輩,徒藉官令,又生私慾以不當之類混稱屬,惟意操縱,多受錢賂,閭里騷擾云,朝廷之申飭,不過禁斷巫女,而反輩侵漁平民之資,事之痛駭,莫此爲甚,臣意則嚴飭諸法司,此後如有此等之弊,當該下屬,各別嚴刑定配,不能檢察之堂郞,亦當有論罪之擧矣。上曰,所奏甚是,出擧條申飭,可也。出擧條上曰,每以此事,欲一下敎而未果矣。近來停望之法,未知始於何時,而俄者適見官案,則至如尹東晩等數人,本非逆屬干連,又無大段罪,而空然抧塞,不復檢擬於政目者,已過數年,此何故也?命善曰,尹東晩等所望,臣亦未詳其何事,而大體停望之法,自是古例矣。上曰,吏判進前,尙淳進伏。上曰,停望旣是古例,則亦有文跡之可据乎?尙淳曰,此乃銓郞所主,而文跡則臣亦未見矣。國榮曰,如臣後生,雖不能博識故事,而大體以傳來所聞言之,古者堂下文官,若於言議之間,有所可罰之事,則雖或暫時停望,而過一都政後,卽許復通矣。上曰,此事不可不一番定式然後,可無弊端矣。停望之法,雖是郞官所主,而當與諸堂,爛加商確,又取朝廷公議而爲之然後,可也。若只任一己之見,斷人平生之事,而筆之削之,惟意所欲,則亦豈非後弊所關乎?樂純曰,適因言端,臣亦有仰達者矣。至如金載人·朴天衡,雖未知其所坐何事,而此亦空然停望,至今不爲許通者,議可怪矣。上曰,今番銓郞復舊之後,凡於通塞之際,或不無過當之事,而其中亦安知無公議之所在不已者乎?大體刑賞之柄,雖在於上,而至於公議主張,不可不任之於下,則無論某某,其所停望與復望,不必自上與知者也。吏曹堂上,須與郞官,爛熳商量,只取其公議而爲之,可也。至於申大兼·李得濟之名載明義錄者,此不過只言其時某某加資之事而已,初非渠輩,有所罪犯而然也。今若以此而永爲廢棄,則豈非無謂乎?卿等亦須知悉此意,可也。大體此輩,與逆屬干連之徒,有所不同,而今若混同廢枳,無所區別,則亦非所以分彼此嚴隄防之道也。此不可不趁卽打開,分而二之然後,可使潛伺暗伏之徒,絶其窺覦希覬之望,而朝廷之好惡,由是而可以益明,隄防之義理,因此而可以益嚴矣。國榮曰,聖敎,誠然矣。此不可不一番區別然後,可使彼輩,絶其窺覬之望矣。上曰,李章吾之當初處分,亦不過懲貪之意,而在謫旣久,不可無參酌之道矣。命書傳敎曰,關係非逆,志恒事後,猶有可恕,島配亦有多年,珍島郡定配罪人李章吾出陸。義翊曰,致祭進去承旨吳載紹,復命肅拜單子中,有違格誤書者,其在事體,不可無警,推考,何如?上曰,依爲之。出擧條命書傳敎曰,當初處分,不過飭勵,前承旨申應顯敍用。又命書傳敎曰,罰已施矣,前守宮承旨金魯淳敍用。又命書傳敎曰,貢市人,久未聞弊瘼,其令該堂,今日招問以奏。又命書傳敎曰,政官牌招開政。上曰,新除投承旨,待下批牌招祭任。出榻敎上曰,臺臣進前。有慶進伏曰,今日齋日,故合啓不得爲之,以所懷仰達矣。皐陶之贊舜曰好生之德,洽于民心,而舜於受命之初,先誅四凶,其命九官也。首命契,以治五品之不遜者,次命皐陶,以治五刑之罔赦者,此大舜好生之德也。今夫五尺之童,亦皆知水火之不可蹈者,以其明知水火之必焚溺也。舜之明刑,蓋爲此也,使其民,明知不遜之罔赦,實同蹈水火者之必焚溺也。故罔或干正,皆協于中,其所以致比屋之封,實由於是也。嘻噫,痛矣,亂臣賊子,何代不有,而近年逆賊,往牒所無,思之心寒,言之骨驚,尙忍言哉,尙忍言哉?此莫非緩刑之馴致,苟究其本,顧不在於辛壬之賊,不卽嚴討故耶?嘻噫,痛矣,當群凶構誣於辛壬也,締結內外,交煽禍機,貳極髮危,群賢騈戮,三百年宗社,幾亡於群凶之手,而幸賴皇天陰隲,祖宗默佑,罪人斯得,則宜加四凶之誅,俾知不遜之罔赦,有如水大之必焚溺也,而當時誅討之典,只及於虛喝之一賊鏡,受嗾之一賊虎,而潛主逆謀之類,顯助賊勢之徒,非但網漏而距脫,依舊尊榮,揚揚自得,大義以之不明,彝倫以之漸斁,一轉而爲戊申,再轉而爲乙亥,而猶不嚴加懲討,蛇虺梟獍之徒,包容於覆載之間,於是焉患得患失之輩,狎侮五常,馴致近年之賊,其陰慘巧密,反有甚於辛壬之逆矣。當先王靜攝之際,厚謙恐喝於內,麟漢唱和於外,幾使宗社顚覆,聖躬濱危,當時之事,尙今追思,不覺毛髮之䝂也。噫,近年之逆,卽辛壬之流波也。辛壬之賊,卽近賊之源頭也,辛壬之賊緩討,以致戊·乙之亂,戊·乙之亂緩討,以致近年之賊,雖以近年之賊觀,麟·謙貸頭,雲·淵接足,纘·述假息,輝文繼作,龜柱尙在,量·翼倡起,此其前逆,未盡鋤治,後出愈益憯毒,斯豈非今日之所可懲前而毖後者哉?近日三司之請,實是擧國同然之憤,枝葉雖治,根柢自在,合辭之請,閱歲經年,伏閤之擧,未免中撤,喉院之啓,反歸應文,上下爭執,國體徒損,大義未伸,人心靡定,又未知何樣禍機,潛藏於隱微之中,如戊·乙之辛壬也,以殿下明聖,何不念及於此乎?況今儒賢造朝,殿下之所自期,儒賢之所陳勉,惟在於明天理而正人心,未知明理正心之道,捨是尊君父討亂逆而奚以哉?臣謂亟從三司之請,以明大義,以杜亂源,宜矣。上曰,已悉於前後三司之批矣。有慶曰,得賢共國,帝王之盛節也,肆我列祖之於諸賢,莫不禮致,而羽儀明庭,黼黻王猷,此我東方文物禮樂之彬彬可觀也。倫常義理之昭昭不墜也。今祭酒臣宋德相,以先正肖孫,講道林樊,私淑先德,嫡傳吾道,宗匠斯文,而聖上誠孚弓旌之招,志幡畎畝之樂,頻接經筵,密邇前席,講究經旨之暇,討論治道之要,誠禮俱到,志意交孚,引經據義之際,固多啓沃之益,而朝廷之奔競,可正於敬憚矜式之中矣。多士之趨向,庶變於薰炙悅服之餘矣。淆俗可淳,頹網可整,而請由之章一上,許暇之命遽下,此實由於聖上體下之德,暫循陳情之懇,而難進易退,自是山林萉遯之素操,旣歸之後,苟不優加敦諭,以示必致之誠,則未易復來,況今世道淆漓,國事泮渙,實非宿德之士,退伏林麓之時,朝野之想望,日急一日,臣謂亟遣近臣,勿拘時日,與之偕來焉。且今文明運啓,群賢竝出,養德多年,邦國之光,而尙堅難進之志,未膺誠招之勤,實有欠於拔茅連茹之訓,亦宜一竝敦召,以賁治道,宜矣。上曰,所奏切實,另欲敦召矣。有慶曰,沁都之設置統禦營事,初旣博詢在廷,繼又屢勤聖慮,今乃得成,誠爲萬幸,而因此臣常有所慨然于中者,故此仰達矣。惟我聖上,臨御以後,振發淬勵,銳意圖治,凡於設施注措之際,事之關於更張者,則每年廣詢之敎,好問察邇之聖意,臣固不勝欽仰而,在廷之臣,無一人出力擔當,俯詢之下,惟事彌縫,獻議之際,率多苟同,以臣之所覩記者言之,登極之初,十行科弊,卽吉之後,四條綸音,此皆當日之急務,時政之大要,或臨筵求助,或臨門布告,而獻替之尙今無聞,周爰咨視若文具,畢竟斷而行之者,徒勞聖衷,獨運聖智而已,在下者,不欲出一言發一謨,仰承德意,擧皆袖手傍觀,非但袖手傍觀,及其政令之下,措置之後,反事群非偶議,徒致害事之歸,國事之泮渙,世道之淆漓,職由於此,無臣之歎,有識之憂,容有極哉?噫,向者群凶濁亂之時,一種患得失之徒,媕婀爲事,諂媚成風,國綱幾乎墜地,世道莫可收拾,識者之竊歎,至今未已,而自夫聖上御極,飭勵群工,化理淸明,朝廷之上,宜其讜言日進,嘉謨日聞,而固循之風,阿諛之態,反有甚於前日濁亂之時,搢紳之間,惟以計較爲良策,顧瞻爲能事,舊習成痼,滔滔皆是,然則雖日下求助之敎,月講做治之謨,徒作紙上之空言而止耳。朝野之間,或有願忠之士,出謀發慮,以效芹曝之誠,而亦未見一一覆奏者,如是而國何以爲國,臣何以爲臣乎?臣謂絲綸之前後俯詢者,章奏之可以稟處者,竝令有司,次第講究,從速覆啓,俾國事毋至泮渙,庶僚知所警愓,宜矣。上曰,言甚根據,事又急務,申飭攸司,期有實效,可也。尙鎭曰,臣有區區所懷,敢此仰達矣。以合辭之尙未蒙允,許都憲俄有所懷,而其言備盡,臣無容更有疊辭,而此可見一國齊憤之心,愈久愈切也。今此諸賊之尙逭典刑,其可曰國有法,而爲今日臣子者,苟有一分人心,則豈肯與他賊,共戴一天乎?凡治凶逆之道,必須先拔根本,以除隱憂,而今則根本猶存,臣待罪下邑,近纔還朝,則前日合辭之請,上下相持,荏苒歲月,便作文具,下情之悲憤抑鬱,當如何哉?伏望體一怒安天下之義,廓揮乾斷,竝允三司之請焉。上曰,已諭於都憲之批矣,仍命大臣·備堂先退。上曰,黃海兵使入侍。出榻敎賤臣承命出來,與黃海兵使具以謙進伏。上下詢其履歷後,命義翊讀諭宣諭文訖。上曰,下往勉構哉。以謙曰,敢不殫竭,以圖涓埃之報。命退,諸臣以次退出。
上在昌德宮。停常參·經筵。
大駕詣毓祥宮,入齋室後,政院·玉堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
詣義烈宮,展拜罷後,政院·玉堂·藥房問安。答曰,知道。
還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
以問安承旨啓辭,傳于李義翊曰,同副承旨進去。
傳于李義翊曰,諸司預備。
傳于徐有防曰,同副承旨入侍。
兵曹口傳政事,以李文德爲慶尙兵使。
金思穆,以備邊司言啓曰,詳問貢市人弊瘼草記事,命下矣。依下敎,招問貢市人,則長興庫終物契貢人以爲,地衣契分貢之後,閤門地衣,尙今擔當,無價進排,弓角契貢人以爲,倭銅不出,不得受價,已至多年,而弓角則逐等進排,繕工監鴨島契貢人以爲,本島所出草薍,元數漸縮,而進排如前,關東蔘契貢人以爲,凡貢,皆先受價後進排,而蔘契則先進排後受價,綿紬廛市民以爲,七起恒定,而見今留在,只有五起,一依恒定起數上下云云,其他貢市人等,雖不無些少弊瘼,不過自本司申飭者,而上項各人等稱冤,俱不無所據,使惠戶堂相議,矯捄之地,何如?傳曰,允。
洪檢,以吏曹言啓曰,來四月初八日,宗廟夏享大祭親行時,許多諸執事,當以侍從塡差,而公故老病外,在京者數少,將無以推移分排,自前如此之時,有在外侍從,催促上來之規矣。在外侍從,斯速上來事,預爲知委,俾無臨時苟艱之弊,何如?傳曰,允。
李義翊,以摠戎廳言啓曰,本廳壯抄左司把摠具善道,身病甚重,勢難强令察任,改差,何如?傳曰,允。
金思穆,以義禁府言啓曰,保放罪人鄭東藎査狀,已爲啓下,依例還囚之意,敢啓。傳曰,知道。
全羅監司鄭元始疏曰,伏以臣,猥以無似,濫叨藩寄,三載于玆矣,威望不足以彈壓,才猷不足以剸理,旣不能承流宣化,以體九重分憂之意,又不能櫛垢爬痒,以蘇一道難支之弊,徒費厚稟,一味尸素,以時自檢,負職責而孤隆畀者,多矣。特荷聖度之包容,難免譴罰之荐加,臣心愧懼,如負大何,況臣質本虛脆,祟在水土,南來風氣,不竝以北,數年之間,受傷頗甚,手臂常患麻痺,精神有時昏瞀,尋常薄牒,亦多顚錯,至於春秋行部,法意有在,而歷過數邑,病作而還,公務多滯,私心益悚,噫,臣之兄弟,受恩罔極,闔門大小,遍蒙造化,塵刹之報,惟在於殫誠竭慮,隨事盡職,而才未集事,病未從心,區區圖報之意,亦無以自力,臣罪至此,尤無所逃,與其久據,匪㨿自速,瘝厥之誅,毋寧早解重擔,謹守古人不能止之戒,玆不得不枚擧實狀,申控危懇。伏乞聖明,俯賜鑑諒,亟許鐫免,以幸公私,千萬顒望。省疏具悉,所懇若此,見任許遞焉。
己亥三月初十日辰時,上御誠正閣。都承旨入侍時,行都承旨洪國榮,記事官李兢淵·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,江華·喬桐事,可謂善變通耶?國榮曰,然矣。上曰,動駕時刻已至,初嚴爲之事,分付。上曰,王大妃殿進御一錢五分重人蔘,粟米飮·調竹瀝·薑汁一貼煎入,惠慶宮進服一錢重人蔘,粟米飮一貼煎入。竝出榻敎上命退,諸臣以次出。
己亥三月初十日辰時,上詣毓祥宮。擧動入侍時,行都承旨洪國榮,左承旨洪檢,右承旨尹師國,左副承旨金思穆,右副承旨李義翊,同副承旨徐有防,記事宮李兢淵,假注書徐鼎修,記事官金勉柱·李信祜,以次侍立訖。上具翼善冠·袞龍袍,乘輿出仁和門,詣仁政門外,降輿乘輦,出敦化門,詣毓祥宮大門外,降輦乘輿入大次。少頃左通禮跪啓外辦。上出大次,詣廟門內版位北向立。左通禮跪啓請再拜。上再拜,宗親·文武百官,在位者皆再拜。上陞詣廟內奉審訖,還出廟門外乘輿,仍詣延祐宮。上曰,延祐宮展拜時,只堂上侍衛隨入,百官行禮置之。出駕前下敎上至延祐宮廟門外,降輿入就版位再拜後,陞詣還廟內奉審訖,出廟門外,乘輿至大門外,降輿乘輦,仍詣義烈宮大門外,降輦乘輿,至廟門外降輿,入就板位再拜,仍詣廟內奉審訖,還出廟門外乘輿,至大門外降輿乘輦,還宮入敦化門至協陽門外,降輦乘輿還內。諸臣以次退出。
己亥三月初十日二更,上御熙政堂。同副承旨入侍時,同副承旨徐有防,假注書徐鼎修,記事官金勉柱·李信祜,以次進伏訖。有防曰,入侍命下,而左右史未卽詣閤,以致座目單子之遲滯,事甚未安,推考,何如?上曰,依爲之。出擧條以中官朴喜成到配啓本,命書傳敎曰,此等之習,爲十餘年內痼弊,所犯雖各不同,均之爲掩蔽彌縫之歸,而罪在罔赦則一也,然而近來朝家於襲謬之事,旣皆屬之令前,許示來後自新之路,其在一視一體之道,宜有參量之典,中官朴喜成,特爲放送,若此而後復踵前習,則是重負國家軫念之意,仍令嚴飭內府,俾皆隨事含畏,期有實效。又命書傳敎曰,慶尙左兵使,口傳差出。命還,諸臣以次退出。
上在昌德宮。停常參·經筵。
夜一更,月入太微垣。
金思穆啓曰,大司憲徐有慶呈辭,執義兪彦鏶,掌令金鍾厚在外,掌令尹弼秉,持平姜文煥·金光遇傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
洪檢啓曰,兼春秋朴漢奎·柳河源,身病猝重,勢難察任,今姑減下,其代,令該曹口傳差出,何如?傳曰,允。
有政。吏批,判書鄭尙淳進,參判兪彦鎬在外,參議金亮行在外,右承旨洪檢進,啓曰,全羅監司,今當差出,而擬望之人乏少,他道監司及守令,竝擬,何如?傳曰,允。又啓曰,大司諫今當差出,而擬望之人乏少,外任竝擬,何如?傳曰,允。以金文淳爲大司諫,權噵爲右參贊,李奎廷爲軍器判官,兪漢鼎爲平市令,洪秉德漢城主簿,蔡濟恭爲觀象監提調,鄭一祥爲全羅監司,喬桐府使白東浚,今加嘉善,加資事承傳,兼春秋宋益中·崔大奎單付。
吏批啓曰,宗簿寺主簿趙公鎭呈狀內,身病甚重,勢難察任云,今姑改差,何如?傳曰,允。
又啓曰,軍資監判官李龜應,除授後過限未上來,依例改差,何如?傳曰,允。
兵批,判書李徽之病,參判李入直進,參議李謙煥病,參知洪樂彬病,右副承旨金思穆進,判府事蔡濟恭單付,副護軍李邦一,副司直鄭好仁·李性源·李在協·金朝潤·李在學·鄭元始單付,山馬監牧官金光燧單付。
傳于金思穆曰,禮曹判書·京畿監司·成川府使有闕代,今日政差出。
以蔡濟恭爲禮曹判書,鄭昌聖爲京畿監司,吳載純爲成川府使。
金思穆,以兵曹言啓曰,兼司僕將金樂豊,身病捽重,勢難供職,呈狀乞遞,宿衛領軍之將,不可久曠,今姑改差,何如?傳曰,允。
又以訓鍊都監言啓曰,本局左別將鄭與曾,身病甚重,勢難察任,改差,何如?傳曰,允。
尹師國,以義禁府言啓曰,江原道鐵原府定配罪人朴喜成放送事,承傳啓下矣。卽爲放送事,分付,該道道臣之意,敢啓。傳曰,知道。
戶曹參判宋德相疏曰,伏以臣猥蒙恩暇,歸省先壠,仍哭兄緬,榮耀泉隧,感徹幽明,且臣離京之日,聖上特遣近侍,勞問臣行止,諭以利涉遄返,從前殊眷,偏在臣身,而及此異數,尤出格外,臣誠惶駭感隕,不知死所,臣雖迫於情理,暫違城闕,淸漢一渡,天日漸遠,十步九回,中心耿結,在臣之義,惟當劃卽前進,還赴輦下,而顧臣癃老殘軀,撼頓馳驅之餘,積憊闖發,觀葬之日,又重觸風雨,感疾不輕,呻痛暈昡,生意殆盡,方日事調治,冀其速差,而目下病狀,實無自力登途之望矣。噫,向臣在朝,亦旣數月,而涓埃靡報,恩禮徒隆,臣外靦內懼,若無所容,乃今乍退,又復病滯,莫效奔趨之誠,則是豈臣所自料也?臣之所叨諸司,雖似閒歇,非有逐日供劇,而亦不宜久抛於樵牧之社,至若備局兼銜,金吾新命,係是協贊廟謨之重任,議讞王府之緊務,人器不稱,猶屬餘事,而又豈臣在外虛帶之官哉?且臣赴朝遲速,不在職名有無。伏乞聖慈,特垂諒察,將臣本兼諸職,亟許鐫免,以便公私,不勝幸甚。答曰,省疏具悉卿懇。當卿之下鄕也,儒臣儒生,交章請留,而予因信卿言如金石,果以不誑予三字批之,卿或聞悉否,卿之去已帀月矣。未覩征轅之遄返,但致時日之淹滯,又胡爲而繼有此引疾之章歟?予之悵㦖,猶屬第二件事,其於朝事國憂何哉?然卿想不以無疾爲有疾,而間已多日,必復天和,奉卽登道,以副予日夕延食之望,史官之去,亦有手書之付,卿須玆領焉。仍傳曰,此批答,遣史官傳諭于宋祭酒處。
己亥三月十一日,記事官姜彙鈺。司僕寺啓目,觀此濟州牧使黃最彦啓本,啓下者,本州山馬監牧官金以範瓜滿,代以獻馬人金萬鎰姓孫中金光燧等望報矣,依伏請分付該曹,何如?傳曰,依允,
己亥三月十一日辰時,上御誠正閣。都承旨入侍時,行都承旨洪國榮,記事官李兢淵·金勉柱·李信祜,以次進伏訖。國榮曰,昨日勞動之餘,聖體,若何?上曰,一樣矣。上曰,完伯果是實云乎?國榮曰,然矣。而且瓜期不遠矣。上命書傳敎曰,政官牌招開政。上曰,李義翊旣是吏議久次,而其樹立亦多,欲爲陞擢矣。國榮曰,好矣。上曰,今有嘉善窠乎?國榮曰,姑無見窠矣。上曰,大司諫旣有情勢,勢難行公矣。國榮曰,姑爲許解,似好矣。上命書傳敎曰,輪對官入侍。上曰,惠慶宮進服一錢重人蔘,粟米飮一貼煎入。出榻敎上命還,諸臣以次出。
己亥三月十一日巳時,上御熙政堂。輪對官入侍時,左副承旨金思穆,假注書徐鼎修,記事官金健修·李信祜,內贍主簿金聲伯,司䆃僉正李樂培,掌樂正韓光近,禮賓直長金鍰,軍資正申致權,以次進伏訖。上曰,輪對官次次進前,可也。聲伯進前,上下詢其職掌遺在後,上曰,有所懷弊瘼乎?聲伯曰,無之矣。上曰,自何職而爲此職乎?聲伯曰,以武科壯元及第,直出六品,而得除是職矣。命退,樂培進前,上下詢其職掌遺在後,上曰,有所懷弊瘼乎?樂培曰,無之矣。命退,光近進前,上下詢其職掌後,上曰,有遺在乎?光近曰,無之矣。上曰,有所懷弊瘼乎?光近曰,無之矣。上曰,祭祀·朝會·燕享之樂,皆所掌乎?光近曰,然矣。上曰,古樂尙矣,雖未可復,而亦能申飭肄習乎?光近曰,一月六次習樂矣。命退,鍰進前,上下詢其職掌遺在後,上曰,有所懷弊瘼乎?鍰曰,無之矣。上曰,初入仕何年爲之乎?鍰曰,乙未年除初職矣。命退,致權進前,上下詢其職掌遺在後,上曰,有所懷弊瘼乎?致權曰,無之矣。命輪對官先退。命書傳敎曰,摠管沈頤之,聞有實,今姑許遞,右副承旨李義翊,旣多樹立,況是吏議久次,可合奬用,副摠管之代除授,今日政下批。又命書傳敎曰,政官牌招開政。又命書傳敎曰,大司諫林鼎遠,勢難行公,今姑許遞。又命書傳敎曰,向者處分刑漢城府堂上,竝給牒敍用,捕將李邦一,一體敍用。命退,諸臣以次退出。
上在昌德宮。停常參,只晝講。
夜一更二更,月暈廻木星。
金思穆啓曰,大司憲徐有慶呈辭,執義兪彦鏶,掌令金鍾厚在外,掌令尹弼秉,持平姜文煥·金光遇傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于洪檢曰,武庫久無提擧,口傳差出,望如不足,以二望擬入。
吏曹口傳政事,以洪國榮爲軍器提調。
金思穆,以宿衛所言啓曰,本所所管三營門攔後軍,待令前排軍,各差備將校·軍兵等勤勞,與他偏苦,不可無酬勞之道,依下敎,自本所明日中日廳,別試才設行之意,敢啓。傳曰,知道。
徐有防,以宿衛所言啓曰,本所所管攔後軍前排軍別試才,依下敎設行,而明日都摠府中日,勢難竝設,使之停止之意,分付,何如?傳曰,允。
吏曹參議金亮行,伏以臣於前月十三日,猥叨承宣之命,不勝惶隕,謹已具疏辭免矣。不意於二十日,繼承天官參佐之命,又令近侍傳批,而仍與偕來,十行絲綸,辭旨懇惻,隆恩異渥,夐出尋常,以臣之無狀,何以得此於聖明,撫躬慙悸,罔知所以自措也。噫,君臣大節,本於秉彝,著於人倫,無所逃於天地,而臣以世祿之裔,有休戚之義,況今殿下,所以責勉於臣者,愈往愈摯,豈不欲仰承德意,一進天陛,少效臣子之常分也?顧臣癃痼之疾,已至難醫之域,居常凜凜,朝不謀夕,若失將攝,則癖氣輒肆,往往頃刻欲絶,近又添泄痢之證,已經旬望,不少止減,眞元大脫,苶然委痛,庭戶之間,亦難行動,目下事勢,決無强起赴朝之望,辜恩慢命,罪死不赦,瞻望宸極,只自感涕,臣嘗病朝臣之引疾太過,不欲效尤,今此所陳,安敢有一毫謾飾也?臣竊觀本朝諸儒臣,義在可出,則多有不待偕來而造朝者,雖有偕來之命,而自上若聞其疾病之難强,則亦多姑寢成命,今臣雖無不可出之義,實有不可强之疾,則固難以偕來冒進,而殿下若知臣病勢之危劇,恐亦宜收還誤恩也。況此新除,職任顯要,或代冢宰而爲政,且主一世之淸選,尤非草莽賤品,所可濫叨,而臣之虛帶,爲日已久,則悶蹙之極,尤增一病,玆敢不避瀆擾,復此陳懇。伏乞聖慈,俯垂矜諒,亟收召命,仍遞臣職名,俾得以偃息田廬,安意調攝,實天地生成之德也。答曰,省疏具悉爾懇。纔送偕來,日望爾造朝,巽章又到,邁邁如前,予心之悵,曷有其旣?噫,予之所以必欲致爾之意,屢悉於向批,今何架疊,而其必欲致之之意,可謂愈往愈甚,爾或念及于此,則亦必有改圖之望矣。所愼自是宿症,則間已勿藥矣。何不調護登途,仍爲造朝,與予一相見乎?爾其體予慇懃之意,勿復控辭,斯速上來焉。仍傳曰,此批答,使偕來史官,傳諭于吏曹參議金亮行處。
慶尙道幼學成岱柱·曺挺澤·李慶旭·李慶新·李廷揆·洪文漢·權聖中·權聖臣·曺益龍,進士申紹陽,幼學朴泰興·金昌河·卞興寶·朴泰坤·朴泰謙·朴啓一·盧岌·宋錫中·鄭鎭衡·陳孝舜·鄭鎭望·陳璟·申尙集·許·許鋈·許錞·許濈·鄭鎭鼎·鄭鎭臣·鄭德林·鄭德麟·林東宇·林東喆·林東曄·李東煥·盧鎭國·朴來陞·朴之赫·朴太赫·盧岐,生員全尙貞,幼學朴思春·梁廷泰·禹秉哲·金圭應·禹秉益·柳光廉·趙泰鎭·趙城鎭·趙漢鎭·趙遠鎭·趙孝鎭·趙觀鎭·崔光垕·崔定垕·趙啓鎭·趙祏鎭·李達慶·李之烈·李復烈·李鼎烈·李再烈·李懿烈·李碩禧·李碩馨·李碩震·李享烈·李祖興·權立中·權思得·權之中·李承烈·李顯文·李顯敬·權起中·李光臣·李柱邦·李碩臣·李啓臣·吳彦明·吳載成·梁煥·梁宇坤·金雲瑞·金宗淵·鄭弘迪·姜時揚·河聖運·鄭弘新·李得宗·金宗灝·金宗澤·徐慶元·鄭如相·李世垕·鄭夢相·裵胤寬·許浹·文起弼·金昌新·文宗益·朴光河·金致煥·金光寅·金光振·鄭必恒·金致鉉·李天弼·金光老·鄭來桓·余達祖·金光悅·權必極·鄭宅周·李澤濬等疏曰,伏以臣等,竊惟國家之扶植世敎,賁飾儒化之道,實在乎尊賢尙德之典,其所以尊尙之者,其道非一而必也。立祠院以盡崇報,頒恩額以重廟貌,方可爲樹風敎聳觀瞻之道也。苟或廟焉而闕恩額之重,則體貌不尊,不過爲鄕祠祭社之歸,而無以盡崇奬風勵之義也。伏念先正臣文正公宋時烈祠院之在國中者,不爲不多,而莫不有宣額之寵,煌煌大扁,輝暎軒楣,瞻之者起敬,過之者增感,咸仰先王尊賢重道之盛,而小大縫掖之類,丕聳自新之心者,由此而益深矣。惟此嶺南一區,僻在南服,先正祠宇之寄在道內者,不過數三處,已不似兩湖之盛,而亦未蒙恩額之頒,是蓋下土假遠,下情無以上達,而其爲朝家之闕章,士林抑鬱,亦惟久矣。噫,先正道德之巍,事業之廣,可以昭日月而軒天地,已蒙淵鑑之照燭,則何待臣等一二數,而第此長鬐·巨濟兩邑,或在海曲,或處島中,人文未闢,天荒不破,昔在肅廟乙卯,先正以慍小之跡,有遜荒之行,始自德源而長鬐,自長鬐而巨濟,前後五六年之間,久悴澤畔之危蹤,自世道言之,則固爲斯文之不幸,而獨彼兩邑之人,由是而昵近君子之風範,薰炙大賢之光輝,譬如元聖居洛,而東人得見袞衣之美也。蓋其旣覯而喜,旣去而思,愈久而愈不忘,此竹林盤谷之所以建,而兩土人士,至今懷咏而不已者也。特以地假荒海,儀文未闡,尙欠請額之擧,久稽彝章之揭,此不獨玆土之羞,而抑足爲昭代之缺典也。或有謂先生院宇之在八路者甚多,俱有額號之賜,則何必隨處而盡揭,此則有不然者,夫先賢之所過留跡,後學之隨處寓慕,固不限於地之遠近,時之久暫,而若乃朝家表章激勸之方,則近者猶緩,而遠者宜急,暫者旣擧,則久者愈切,藉使先正之祠,他無頒額之處,則猶可曰奚獨於此而行之也?今則他處皆擧,而嶺南獨不蒙一視之恩,固可謂未備之闕典,何可以他處之已多,而獨沮一方均惠之望乎?況如畿湖近距先正之居,遺躅尙邇,餘芬易薰,雖微院宇之奉,宣額之寵,其風動而興起之者,猶可易也。至若兩邑,地旣隔遠,俗且荒陋,其獲被仁賢之化者直幸耳,其所以表章之激勸之者,宜倍於他處,直所謂鼓之舞之,振起其自新之民也。何可於此,而獨靳應行之典乎?且他院之例,或不過信宿之所一時之跡,而德源之纍舍,不滿四五朔轉頭之頃,猶皆官給享儀,寵溢扁額,惟彼兩邑蘭佩之翶翔,四年或二年之久,其遣化之深,餘風之長,尤豈一時游歷之比也?至於巨濟竹泉之效靈,尤著神夢之異蹟,其後忠賢之繼躋俎豆之享者,有若忠獻公金昌集,文淸公臣金鎭圭,俱以行吟之遺跡,追踵大老之餘濁,則此其表揚之不可已者,尤非他處之可倫也。矧今聖德方隆,儒化鼎新,凡所以表章先正之道,靡有餘憾,風聲所曁,凡物皆動,此臣等所以翹首而起,繭足而來者也,而斯文未遑之典,亦有待於今日也。噫,地水洋洋,無往不在,而鑿井得泉水,專在是者,亦可見信之深思之至,尤有切於遐徼也。伏乞聖明,特軫下土抑鬱之情,亟擧兩院賜額之典,以之益尊廟貌,增重斯文,俾慰遐方向隅之歎,益勵多士興聳之風不勝幸甚。答曰,省疏具悉。更當量處,爾等退修學業。
己亥三月十二日,記事官姜彙鈺。刑曹殺獄罪人李千奉加刑啓目。傳曰,各別嚴刑,期於取服爲良如敎。
刑曹御寶僞造罪人朴加刑啓目。傳曰,更加各別嚴刑,期於輸款爲良如敎。
己亥三月十二日辰時,上御誠正閣。都承旨入侍時,行都承旨洪國榮,記事官李兢淵·金勉柱·李信祜,以次進伏訖。國榮曰,夜間聖體,若何?上曰,一樣矣。上命書慶尙道儒生成垈柱等疏批。國榮曰,儒賢處,手書尙未書下,故史官不得發行矣。上曰,今日當書下矣。上曰,金亮行處疏批,旣有偕來史官,當使院隷送傳耶?國榮曰,然矣。上曰,以其疏語觀之,病若差可,則似當上來矣。國榮曰,病勢可强,則將欲上來云矣。上曰,王大妃殿進御一錢五分重人蔘,粟米飮·調竹瀝薑汁一貼煎入。上曰,惠慶宮進服一錢重人蔘,粟米飮一貼煎入。竝出榻敎上命退,諸臣以次出。
己亥三月十二日巳時,上御熙政堂。晝講入侍時,知事黃景源,特進官金魯鎭,參贊官尹師國,侍讀官嚴思晩,檢討官沈煥之,假注書徐鼎修,記事官金勉柱·李信祜,安昌君燝,行副護軍李長爀,以次進伏訖。上講論語第五卷,讀前受音,自席不正不坐,止未達不敢嘗。思晩進講,自廐焚,子退朝曰,止非祭肉不拜。上又讀新受音訖。思晩曰,此篇別無文義之可以進講者,而蓋鄕黨一篇,聖人之言動起居,模得眞寫得徹,古人所謂盡聖之筆也,由其言動起居之節,而推以永之,則聖人之所以發於心而施於事者,可以知矣。雖以此章言之,問傷人而不問馬者,實有先後次序之井然,可觀且仁民之德,藹然於言外,其下君賜令大文,則聖人之泛應曲當,自合時中之義,可以見矣。其下侍令於君大文,則敬之至也,疾君視之大文,則恭之至也。聖人之言動起居,動合儀則,不勉而中者,實爲萬世之規範,今我殿下,若欲體驗于此,則左史右史,記言記動於發政施令之際,動靜語嘿之際,必敬必愼,必以合於鄕黨一篇之意,益加聖工,使史官書之無愧者,是臣區區之望也。沈煥之曰,鄕黨一篇,最爲親切於學聖人,學而行之,無毫髮不似,便一聖人也,講是書而可不懋哉?今殿下居君師之位,而欲學孔子者,以堯·舜·文·武之道,盡在孔子也。孔子雖有是道,時君不用,故道不行焉,伏惟殿下,由是書而學孔子,學孔子而得堯·舜·文·武之道,則擧而行之,只在一轉移之間,誰敢潔之?小臣死罪,以爲殿下以聖神之姿,有典學之工,堯·舜精一之粵旨,孔子一貫之大原,靡不汨見而的知也,而至於政事做措,未見有堯·舜三代之盛,此其故何也?是由於殿下知而不行也。知而不行誠甚悶鬱,且況今日之國勢,亂逆偃息,生民困悴,大小臣工,恬憘玩愒,循玆以往,則堯·舜三代之治,不惟不可望,只如漢宋以來英雄之主,立國規模,亦不可企而及矣。小臣實未曉聖意之所在也。殿下我東之聖主也,今日殿下之盛時也。殿下若不及此大機會,有所大振作,則天下之事,無復望矣。伏願聖明,惕然留念。上曰,所陳,俱好矣。經筵特進官及參贊官,亦陳文義,可也。景源曰,儒臣上下番,旣皆敷陳,臣則別無可達之辭,而以今日所講大文觀之,此可見聖人敬於事君,信於交朋,無往而不得其正矣。伏願殿下,必以聖人之事,反而體驗於身心,推類於事爲,移其事君之敬而敬於奉天,推其交朋之信而信於臨民,則聖學有日新之效,而治化,臻風動之休矣。魯鎭曰,聖人之於萬物,豈有不愛之物,而以此廐焚章觀之,則可見其貴人賤畜,不無差等之意也。今我殿下,以堯·舜之聖,處君師之位,凡所愛人恤民之德意,藹然於政令絲綸之間,臣等實不勝欽仰感嘆,而蓋聖人學問之工,必以始終如一,無少間斷爲貴矣。伏願聖上,勉新又新之工,俾臻聖益聖之休焉。師國曰,以臣膚淺之見,實無可以仰達者矣。上曰,同副承旨入侍。出榻敎同副承旨徐有防進伏,命書吏曹參議金亮行上疏批答。見日日記。又命書禁府啓目判付訖。命退,諸臣以次退出。
上在昌德宮,停常參·經筵。
金思穆啓曰,大司憲徐有慶呈辭,執義兪彦鏶,掌令金鍾厚在外,掌令尹弼秉,持平姜文煥·金光遇傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,同副承旨入侍。
兪任柱奉命在外,代以宋文述爲事變假注書。
傳于尹師國曰,向者吳載光處分時,司僕下人,一體放送。
尹師國,以義禁府言啓曰,稷山縣定配罪人吳載光放送事,承傳啓下矣。卽爲放送事,分付該道道臣之意,敢啓。傳曰,知道。
又以刑曹言啓曰,吳載光處分時,司僕下人,一體放送事,命下矣。其時輦直金弼吉,洪忠道牙山縣,徒一年半定配,而已爲物故,書吏李景顯,溫陽郡,徒一年半定配,依傳敎卽爲放送事,發關分付于該道道臣之意,敢啓。傳曰,知道。
判義禁李重祜疏曰,伏以前醴泉郡守鄭東藎,本道査狀,日昨已啓下矣。今將議處,而行査旣出於臣子,臣又冒當議讞,則非但私義之難安,揆以公格,亦有所妨,玆敢短章自列,仰瀆崇聽。伏乞聖明,亟賜變通,以便公私,千萬幸甚。答曰,省疏具悉。令次堂擧行。
左承旨李義翊疏曰,伏以臣於千萬夢想之外,忽伏奉摠管特擢之命於待罪,喉司之中,臣惝恍震惕,自不覺五內之失守也。噫,從古人臣之受恩於君父者何限,而豈有若臣之隆且偏也哉?以姿則至駑下,以識則至空疎,初無可以擬議於任史之末,而幸逢聖明之時,猥蒙不世之恩,前後所叨,莫非踰濫,眷庇愈摯,兢懼轉切,若蚊負山,圖酬無地,惟以不憚夷險,筋力奔走,爲一分涓露之報,斷斷此心,寔出於生死以之,身不敢自有故也。前此踐歷,榮則喉舌,要則銓衡,屢叨而若因有之物,冒據而積非分之懼,則今此亞卿簡畀之恩,此豈臣意慮所可及哉?夫命德之器,聖主所以量才授能,極其難愼,非特惜嚬笑之比,則今忽於百無肖似之臣身,猝又加之,若是容易,在朝家重名器之道,顧何如哉?玆敢短章自列,仰暴衷懇。伏乞聖明,俯垂諒察,將臣新授資級,特許收還,以安私分,千萬幸甚,且臣與副摠管臣吳載純,有四寸娚妹應避之嫌,亦乞照例遞改,以存公格焉。答曰,省疏具悉。今玆陞擢,意在獎用,卿其勿辭行公。
敎江華府留守兼三道統禦使洪樂純書。王若曰,寄一方保釐之托,予猶難於其人,總三路管轄之權,卿實合於是任,徒得君重,不侍僉諧,眷玆沁都形便,素稱天塹險固,表裏之山河不改,恥辱忍忘於百年,東南之轉漕相連關防最重於一島,顧家邦緩急之恃斯在,奈平時制置之方或疎,分節制於桐營,戎政未專於捍禦,講籌畫於桑土,戰具尙缺於軸艫,迺命將臣,旣盡審地之利,博採廷議,遂決合營之謨,舟楫軍卒之咸屬于玆,可守而可戰,地望責任之比前有別,不重則不威,惟其措置之要,必慮于始,若論愼簡之道,當屬之誰?惟卿彬彬乎,詩禮名門休休焉。公輔令望,器量宏厚,足鎭浮競之時風,文章雅贍,不事雕繢之俗習,范丞相之體甚豊潔,所樂在中,杜正獻之色有喜憂,不忘者國,自先朝夙荷知遇,逮寡躬尤專嚮庸,文垣主盟,望實叶黼黻之責,度支掌賦,精神及履屐之微,畀西藩分理之權,鎖鑰非此莫可,秉東銓恢公之筆,蔘朮各得其宜,蓋其謹畏之心,冞切托瓜葛之後,所以倚毗之眷,深許作棟樑之材,念國事之艱虞,縱仗老成共濟之義,想營務之草創,必藉才德兼備之賢,玆授卿以資憲大夫江華府留守兼三道統禦使,卿其懋恢良圖,祗服寵命,以鎭撫之任而兼備禦之責,可見體貌之愈尊,處要害之地而參廟堂之籌,須諒腹心之所寄,臨淮之旌旗變彩,約束申明,益州之樓櫓增修,謀猷密勿,嚴瞭候而廣蓄積,亶在規畫之得宜,撫兵民而繕城池,奚待勉礪之加摯,轅門裘帶,佩安危於一身,留府鞱靲,專統管於諸道,惟威惠可繫望,而稟裁自有舊規,於戲,予以爲晉保障之得人,旣托委毗之重,卿則以宋宰相之出鎭,無替彈壓之權,苟欲伸誠於起居,亦宜以時而來往,故玆敎示,想宜知悉。副校理南鶴聞製進
己亥三月十三日辰時,上御誠正閣。都承旨入侍時,行都承旨洪國營,記事官李兢淵·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,今番各陵園現捉木根,數旣夥然,事當處分,而節目旣已新定,罪犯付之令前,一竝分揀,何如?國榮曰,聖敎誠然矣。上曰,攔後軍兵中,爲技藝者多乎?國榮曰,試藝擧案,姑未修正,而一二技藝,則似必擧皆爲之矣。上曰,合爲幾名乎?國榮曰,四百餘名矣。上曰,未暮前可以畢試乎?國榮曰,然矣。上曰,惠慶宮進服人蔘粟米飮停止。出榻敎上命書行左承旨李義翊,判義禁李重祜疏批。仍命退,諸臣以次出。
己亥三月十三日辰時,上御誠正閣。同副承旨入侍時,同副承旨徐有防,假注書徐鼎修,記事官金勉在·李信祜,以次進伏訖。上命有防書傳敎曰,勘法只欲按法,原情亦係無情,稷山縣定配罪人吳載光,特爲放送。又命書傳敎曰,承宣摠管,元無竝帶之例,副摠管李義翊,摠管之任許遞。又命書傳敎曰,左承旨李義翊批下,牌招察任。命退,諸臣以次退出。
上在昌德宮。停常參·經筵。
自初昏至夜四更,灑雨下雨,測雨器水深二分。
金思穆啓曰,憲府連日監察茶時,事甚未安,除在外·傳旨未下外,大司憲徐有慶,卽爲牌招,何如?傳曰,允。
金思穆啓曰,大司憲徐有慶呈辭,執義兪彦鏶,掌令金鍾厚在外,掌令尹弼秉,持平姜文煥·金光遇傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
以持平姜文煥,司諫呂善亨,獻納李命勳等,牌不進罷職傳旨,傳于金思穆曰,只推。
傳于尹師國曰,坐直承旨入侍。
徐有防啓曰,明日次對,兩司無進參之員,除在外·傳旨未下外,未肅拜呈告人員,竝待開門牌招,何如?傳曰,允。
京畿監司鄭昌聖疏曰,伏以,臣於昨政,忽伏奉畿藩除旨,聞命愕貽,且感且惶,莫知所以自措也。噫,臣之通籍,已三十年,行年且五十餘矣。本末長短,人孰不知,而世未嘗以才器待臣,臣亦自以迂疎處身,雖京司閑冗之職,每愧不稱,顧此澄淸彈壓之責,尤豈夢寐之所想到哉?畿輔之重,又別於諸道,屛翰王京,宣揚德化,爲四方之根本,已非人人之所可濫冒,矧今歲値飢歉,政急賙賑,前人雖已設施,繼任者尤宜奏成然後,上可以副聖上若恫之念,下可以紓吾民顚連之憂,而乃以謭劣蔑能之一賤臣,苟然濫授,眞所謂强僬僥以百石之重,責駑駘以騏驥之步,其不顚且仆者,恐無倖矣。且況湖藩纔遞,畿除旋降,一家之內,旌節相望,素門眇福,亦豈無戒懼之心乎?不肖如臣,厚被洪恩,頂踵毛髮,莫非造化,凡有所命,湯火何辭,區區自勉者,惟在筋力奔走,而至於新除,責重任巨,欲效涓埃之萬一,而亦末之何矣。反復揣量,無以堪承,玆敢略入文字,仰瀆震嚴。伏乞聖慈,俯賜諒察,亟命鐫免臣新授職名,以重藩寄,以安私分,千萬幸甚。答曰,省疏具悉。卿其勿辭,往欽哉。
全羅監司鄭一祥疏曰,伏以臣,昨於巡審歸路,忽被湖臬寵除,聞命不意,驚惶踧踖,歷日靡定,不知所以自措也。臣之猥膺畿藩重寄,豈有一分堪勝之望,而感戴隆眷,黽勉向前,日夕憂懼,如集于木,曾未幾何,再叨謬恩,方岳之任,有若非臣莫可者然,除旨一下,象聽俱駭,臣於此,外怵公議,內怍私心,宜欲循墻而不可得矣。噫,旬宣之責,孰非緊重,而至於湖南,其管轄之衆,機務之繁,視畿甸不啻倍蓰,而且今災荒荐仍,民命近止,雖畀通鍊之才,猶患其難濟矣。乃以如臣之識闇望輕者,移授而不少難焉。譬如疲駘任重,鞭策遠途,其不至於顚且踣者,必無幸矣。臣固不足恤,其於國事何利焉?況且一路,卽先臣卅載前按節之地,曾被先朝之奬諭,尙有士民之遺頌,臣之不肖,無能爲役,其何以追繼前蹟,以效其萬一也哉?此又臣之愴怳怵惕,有不敢遽然承當者也。臣旣畢巡,禮當反面,而不稱之職,理難冒膺,玆不得不猥控短章,略暴危悃。伏乞聖慈,俯垂鑑諒,將臣新授職名,亟行鐫改,以重藩選,少安微分,不勝萬幸。答曰,省疏具悉。卿其勿辭,往欽哉
京外幼學金斗晶·趙時敎·許㶅·柳聃齡·趙時簡·安業·孟鎭齊·李基鼎·梁鍾一·韓命榦·趙德老·朴相漢·南雲漢·南雲八·黃仁純·金鍾俊等疏曰,伏以,聖學高明,文敎丕闡,尊賢衛道之誠,惇本崇化之政,昭然顯於施措辭敎之間者,如化工之妙著於物,而人皆得以仰天地之心也。是以追配先正於廟庭,特揭宸翰於院宇,此非但增光於斯文,抑亦昭德於後世。嗚呼,休哉,若文正公臣李縡之道德學問,殿下自在春宮,已深知而默契,聽政之初,不待太常之狀,特施節惠之典,以縡之賢,身歿三數十年之後,得遇聖上曠世之知,以托風雲之契,道益著而德益光,朝野欣聽,士林聳觀,此誠聖王之盛節,而斯文之美事也。雖然,前後建院之請,不啻數四,而以我殿下之知遇最深矣,而未蒙允許,使縡尙未有妥靈之所,以享爼豆之儀,臣伏未知聖意之攸在也。臣等竊伏念殿下,豈眞以縡之道德學問,爲不合祭于社也,抑以爲縡也?雖合於祭社,而姑且遲遲,以待夫公議之定然後許之,以重其禮焉,則殿下之意,至矣盡矣。雖然廷臣之奏,儒賢之論,遐邇韋布之請,輿儓賤隷之情,一如貫珠,已可見其大同共公之言,而其禮未嘗不爲重焉,則夫何更待於他日乎?臣等區區之見,則竊謂今日世道之不振,土風之漸渝者,亶由於此事之遲遲,而若思所以振作激勵之方,亦不在乎他求,而宜莫斯之爲急務也。蓋天眷我東,道學相傳,彬彬乎其盛矣。實由我聖朝右文重道,作成培植之效,而若究其所以樸棫之盛,治化之隆,可以追配于三古者,亦其道學諸臣,或出而論道於巖廊之上,或處而講學於山林之下,其淑人善世之力,昭不誣矣。夫道學之關係于世道者,若是其重且急焉。朝家之汲汲然褒尙崇奬,風勵激勸,廟祀院宇,碁布郡邑,絃誦相聞,代有其人者,非爲文具觀瞻而已。雖有道盛德備之士,世遠人亡,則其後生之薰陶法象者,猶未若乎耳染而目濡,親炙而面命,故先后創始於前,嗣君繼作於後,不以往哲之祠已多矣,而近賢之尊奉,不容或緩者,誠以風聲之邈聽,未若德義之近襲,亦其勢理之所固然矣。於戲,孝廟至痛在心,明大義於萬世,至今賴以宗祊延血食,志士願爲死者,伊誰之力歟?時則有若文正公臣宋時烈,贊襄倡卒之功,不啻砥柱洪瀾也。辛壬以後,爲君子者,眩於忠逆之界,爲小人者,肆於人獸之間,縡以眇然七尺之身,任斯道之重,外以明大義而定國是,內以繼絶學而存廉恥,斯文賴是而不墜,宗社賴是而復安。由此觀之,生于時烈之後,可繼時烈之業者,非縡而誰歟?凡今之世,衿紳濟濟者,何莫非縡遺風餘韻之所及歟?其馨聞未泯,典刑尙存,聖上若仍而表之,順而導之,特命建宇,賜以美號,豈特爲士子養廉恥興孝悌之勸也。於聖上端本勵俗之化,何啻若風草之偃而置郵之速哉?噫,自夫時烈之旣沒,道術中微,世莫有克追厥武者,若縡之淸明純粹之姿,仁恕樂豈之行?衛道經世之學,尊主庇民之功,有足以接,夫先正之統,而無所愧矣。因念縡急流勇退,優遊山澤,以居敬存養爲本,以眞知實踐爲要,讀書窮理則毫分縷析而的見大原,處事接物,則義精仁熟,而泛應曲當,知行如車輪之兩推,博約若金玉之有條,故根基深而門路正,本末該而體用備,及其年德俱邵,理事圓融,則眞積力久,剛健篤實,廓乎大公,光明灑落,粹然見於面而盎於背,其見諸容止辭氣之間者自然中禮,而動循法度,其發諸文章論議之際者,怡然順理,而不踰規矩,是以士林風動,絃歌日間,相與倡明正學,丕變習俗,諄諄善誘,講學罔倦,其推己及物,與人爲善之意,藹然可見,固與異乎長往,果忘獨善其身之士,而至其愛君憂國之誠,陶世範俗之志,尤眷眷惻怛,未嘗暫忘于中,身之隱矣,道之廢矣。寓諸空言,著書滿家,嘗取朱子語類,非一人所記,語多疊復,乃盡精力而抄節之,使學者易於看解,近思錄雖有四賢之訓,而所由則六經四書也。乃溯本蒐要,隨類編輯,名以近思尋源,使學者要知聖賢所傳之一致也。備述爲學之工程,而乃成檢身之錄,則卽是躬行之資也。參酌古禮之情文,而乃著四禮便覽,則亦爲牖民之用也。乃撰宙衡之書,以審處變之權,乃作尊攘之篇,以明春秋之義,其他記述,不可殫陳,而要皆發明先聖,嘉惠後學,其有裨乎世敎者,可勝道哉?嗚呼,以縡正大之學,經濟之志,得以展布其所蘊,則其事功之赫人耳目者,庶乎不下於先正,而固守東崗,皓首窮經,不以一字明訓,而博一代善治,惜乎,寥寥旣骨之後,幸彼聖上之殊知,寵贈至矣,哀榮備矣。其人則亡,而道始顯焉,吁,亦悲,夫顧彼龍仁之寒泉,卽縡衣冠之藏,而亦其所嘗藏修講學之處也。舊時隱几之室,絃誦之場,鞠爲茂草,雖行路過者,已不勝其蒼烟白露之感矣。況臣等秋陽江·漢之思乎?竊欲築一畝之宮,以侑宵雅之三,粗伸虔奉之誠,俾作瞻依之所,而邦有濫禁,不敢擅便,謹援陶山之享文純公臣李滉,石潭之享文正公臣李珥故事,又此相率來籲,乞被渙恩焉。夫書院之設,朝家所以崇報大賢也,若其濫設之類,斷然不許,可也。至於大儒賢大節義之人,則何嘗在禁令中耶?如縡之道德學問,功存繼開者,通國之所共知也。固當百世崇享,未之或濫且泰焉。伏願殿下,深思斯道之重,特許臣等之請,使八域士庶,咸知大聖人一初之政,必先於崇德而尊賢,則斯文幸甚,士林幸甚。答曰,有疏具悉。當量處,爾等退修學業。
事變假注書張至顯書啓,臣敬奉聖批,更爲傳諭于吏曹參議金亮行所住處則以爲,情實已於前疏,仰暴靡遺,冀蒙聖慈之諒察矣。卽又伏奉批旨,不惟不準所辭,諭召愈益懇至,臣於是,益切惶隕,無以自措也。臣之病勢,苟不沈重,則何敢無所變動,自陷於違傲之罪耶?恩命之下,末由祗承,伏地震越,不知所達云矣。臣旣承偕來之命,姑爲仍留之意,敢此馳啓爲白臥乎事是良厼,詮次善啓向敎是事。
乙亥三月十四日辰時,上御誠正閣。都承旨入侍時,行都承旨洪國榮,記事官李兢淵·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,江華留守,何日辭朝乎?國榮曰,十七日欲爲下直云矣。上曰,江都變通,將何爲之云乎?國榮曰,物力預爲區處然後,可以設施矣。上曰,統御使之兼水使何如耶?國榮曰,統制使亦兼水使矣。上曰,江留敎書善作矣。國榮曰,然矣。上曰,京外儒生,又請李縡書院,而此若許之,則將有紛紜之慮,是可悶矣。國榮曰,聖敎誠然矣。上命書京畿監司鄭昌聖,全羅監司鄭一祥,嶺外儒生金斗晶等疏批。上曰,王大妃殿進御一錢五分重人蔘,粟米飮·調竹瀝·薑汁一貼煎入。出榻敎上命退,諸臣以次出,
己亥三月十四日初更,上御誠正閣。坐直承旨入侍時,同副承旨徐有防,假注書徐鼎修,記事官金勉柱·李信祜,以次進伏訖。上命有防,讀奏公事訖。命書傳敎曰,纔答爾疏,待爾造朝之期,史官書啓之來,其所巽讓,猶復如前,於是乎不能無缺望矣。爾之疾恙,前後章疏,予亦諒悉,而際此淸和,暫爲赴召,決無添損之理,則又何爲而去益邁邁,不少商量乎?予之必欲見爾者,實出於衷曲,爾何不諒至此?自顧誠淺,徒切歉忸,爾須體予至意,俟少間卽爲登途,莫負側席延佇之思事,使偕來史官,傳諭于吏曹參議金亮行處,期於偕來。又命書傳敎曰,以陵園木根事,官隷勘律,使之定成節目者,意在申明舊典,而欲除數汰之弊也。原節目旣命啓下,依前筵敎,令該曹嚴明知委,期有實效,且今番寒食時,各陵園所捉木根,小不下數百,株數旣夥然,而亦與續續摘奸被捉有異,則事當嚴加處分,然令甲新定,付之令前,抑足爲責後之一端,現告各陵官,一竝特爲勿問事,分付。又命書傳敎曰,多臺有闕,待開門政官牌招開政。命退,諸臣以次退出。
上在昌德宮。停常參,只朝講。
洪檢啓曰,禮曹判書蔡濟恭,除拜後過三日不爲出肅,依定式推考警責,仍卽牌招察任,何如?傳曰,允。
金思穆啓曰,大司憲徐有慶牌不進推考傳旨今方捧入,而今日朝講,兩司長官,當爲進參,大司憲徐有慶,更卽牌招,何如?傳曰,允。
傳于洪國榮曰,都承旨入侍,
傳于洪檢曰,朝講次對,同爲入侍。
傳于尹師國曰,左承旨入侍。
有政。吏批,判書鄭尙淳進,參判兪彦鎬在外,參議金亮行在外,左承旨尹師國進。啓曰,本曹郞官,今當差出,而擬望之人乏少,外任竝擬,何如?傳曰,允。以柳匡天爲掌令,金敍九爲持平,尹行元·盧瑞國爲正言,鄭志儉爲應數,具善復爲判尹,金魯鎭爲左尹,徐浩修爲副提學,李徽之爲判義禁,李性源·尹坊爲同義禁,兪彦鎬爲同成均,尹行修爲吏曹佐郞,申大權爲濟用判官,沈宗之爲軍資判官,徐命珪爲司饔主簿,李師濂爲宗簿主簿,康思賢爲禮賓參奉。
兵批,行判書李徽之進,參判李病,參議李謙煥入直進,參知洪樂彬病,右副承旨金思穆進。以金華鎭爲都摠管,兪彦鎬·姜世晃爲副摠管,柳鎭恒爲內禁將,李健秀爲兼司僕將,金老衡爲武兼,李聖濂·許湛爲部將,吳載熙爲宣傳官,副護軍柳仁喆·李漢泰,司直洪樂性。
更曹口傳政事,兼知實錄事蔡濟恭,兼同知實錄事李性源·金魯鎭,兼實錄修撰官李秉模。
李義翊,以宿衛所言啓曰,本所所管三軍門將校軍兵等,別試才時入格之類,單子書入之意,敢啓。傳曰,知道。
又以御營廳言啓曰,本廳軍色從事官鄭志儉,身病甚重,勢難察任,改差,何如?傳曰,允。
院議啓辭,伏以嗚呼,古今天下,寧有國有賊君有讎,而不誅不討,遷延時日,彌四載戴一天,而玩愒爲事者乎?義理由是而不明,人心職此而靡定,未破之窩窟,勢必復起,帶根之枝葉,理必復滋,是豈不大可懼而大可憂者哉?以我殿下聰明聖智,已燭合辭中諸賊之罪,不容一刻假息於覆載之間,而猶且一味靳允,力遏公議者,抑何故也?自古人君之患,每在於當斷不斷,容忍度日,以貽後悔者多矣。我殿下何不念及於此,而使三司故紙,居然生毛,一國輿憤,莫之寢皮乎?噫,今日群下之力請而不知止者,誠以天經地彝之所不已,詣臺而陳,登筵而爭,幾乎?辭窮意竭,而殿下只以不允二字彌縫之,以此在下者,漸成恬嬉之習,未有激昂之風,是固群下之罪,而亦我殿下有以導之也啓之也,寧不惜哉?今日合辭之啓,答敎又如前矣。臣等職在近密,憂慨轉切,復此冒陳。伏乞聖明,悔前日之過加容貸,軫輿情之不可强拂,特允三司之請焉。答曰,予意已諭於前後三司之批矣。
敎京畿監司鄭昌聖書。王若曰,國家重屛翰之臣,孰非難愼,甸服爲根本之地,尤宜簡掄,接三路疆界而處同冀州,兼兩都居留而職比郇伯,按卅六州郡,責大澄淸,奉四十陵園,任重巡審,念近歲藩臣之數易,才必須於責成,矧去秋穡事之卒痒,誰可仗於宣化?惟卿,本之文雅,濟以才猷,長銀臺柏府之官,自先朝已踐華顯,畀金吾京尹之職,而寡人欲試事功,立朝已卄九年,貳卿之揚歷殆遍,分憂亦三四邑,一面之委毗尙遲,方當藩臬之難人,政合盤錯之別器,玆授卿以京畿觀察使兼兵馬水軍節度使開城府留守江華府留守巡察使,卿其祗服寵命,勉思良圖,周千里止民之畿,凋瘵方亟,漢三輔按使之任,撫摩宜先,惟蘇殘祛瘼之規,宜踵乃叔之綜理,若賙飢恤窮之政,須體重宸之憂勞,自餘稟裁,厥有常典,於戲,予不多誥,卿其往欽,處王城咫尺之間,與內職而何別,追古人旬宣之義,視下民而如傷,故玆敎示,想宜知悉。副校理趙尙鎭製進
己亥三月十五日辰時,上御誠正閣。都承旨入侍時,行都承旨洪國榮,記事官李兢淵·金勉柱·李信祜,以次進伏訖。國榮曰,夜間聖體,若何?上曰,一樣矣。上曰,近來雨澤連仍,有益於農家乎?國榮曰,春耕後連得雨澤,似好矣。上曰,今日賓對,有何廟謨云乎?國榮曰,稟處事外,別無所聞矣。上曰,近來玉堂苟艱,館錄將爲之矣。國榮曰,雖以年次言之,今爲當次矣。上曰,吏曹停望事,頃亦發端,而不可不詢問處矣。國榮曰,不可不一番釐正矣。上命退,諸臣以次出。
己亥三月十五日辰時,上御熙政堂,朝講·次對同爲入侍時,領事金尙喆,知事李徽之,特進官鄭尙淳,參贊官洪國榮,特進官鄭民始,侍讀官李度默,檢討官鄭志儉,大司憲徐有慶,獻納李命勳,假注書徐鼎修,記事官李信祜·鄭東浚,左議政徐命善,判敦寧具善復,判中樞徐命膺,行知敦寧具允鈺,行司直李重祜,刑曹判書尹東暹,行副司直金孝大,江華留守洪樂純,右參贊權噵,戶曹判書金華鎭,行副司直柳戇,行左承旨李義翊,事變假注書宋文述,以次進伏訖。上講論語第五卷,讀前受音,自廐焚子退朝曰,止非祭肉不拜。度默進講,自寢不尸居不容,止三嗅而作。上又讀新受音訖。度默曰,民雖至愚至賤,卽是邦國之本,而王者所天也,以獻民數,則王必拜受見之,可知王者之必敬斯民也,王者位尊勢高,若可以肆志於民上,而聖王則不然,故曰可畏非民,曰顧畏于民岩,其可敬而不可忽,可畏而不可慢,有如是矣。夫子雖非王者,敬之猶如比,況人君之以民爲天者,若以夫子式負版之意,存諸胸中,則克敬克畏,凡所以保民之政,自可以靡不用極,以此加勉,區區之望也。志儉曰,凡此數條,其事各異,而要不出於敬之一字,故各條之註,亦輒擧敬字矣。聖人一理渾然,泛應曲當,固非勉强爲敬,而聖心自然莊敬,故發而中節,曲盡如此,儀禮三百,曲禮三千,亦一言而蔽之曰敬,良以此也。鄕黨雖善記聖人,而亦有所不能遍記者,學聖之道,只就所記而學之,則於其所不記者,有所窮矣。不若直學聖人之敬,無少間斷,則應事中節,自可以前後一揆矣。敬之一字,爲聖學宗旨,聖賢論說,不患不備,而就聖人躬行處體認,尤爲切近,深加聖意,區區之望也。上曰,所陳俱好矣。領事·知事及特進官·參贊官,亦陳文義,可也。尙喆曰,鄕黨一篇,只書聖人居鄕之節,則其與帝王之學,似有所不同,而第聖賢學問之工,只如是而已則可矣。今我殿下,必於此推類而思,體驗而行之,則工夫有自得之效,而聖學臻日新之休矣,伏願體念焉。上曰,卿言好矣。徽之曰,以寢不尸居不容章觀之,可見聖人於燕居幽獨之時,動靜語嘿,莫不中節,而誠敬之工,無少間斷矣。伏望於此留神焉。尙淳曰,領事·知事及上下番儒臣,所陳文義,皆甚切實,臣於此別無可達之辭矣。民始曰,諸臣旣皆敷陳,如臣膚淺之見,實無文義之可達者矣。國榮曰,臣亦別無可陳文義,而領事所達之言,誠好矣。此篇不過聖人鄕黨之事,則似無關於帝王之學,然而後世如欲學聖人之道,則其着近下手處,莫過於此一篇矣。故程子曰鄕黨畫出聖人,蓋聖人之動語默,莫不載錄於此,而千載之下,可以想見其規模氣像矣。伏願殿下,必以聖人之一動一靜,反而驗之於身心,推之於事爲,其於入宗廟之時,不必曰肅敬之心,比聖人何如也,其於臨朝廷之時,則必曰寅畏之心,比聖人何如也,至於衣服飮食之節,燕居幽獨之際,皆以聖人爲準,則而言或有一事一毫之不合於聖人者,久久歲熟,自然合道,此所謂前聖後聖,其揆一也。更望益加體念焉。上曰,卿言甚好,當體念矣。上曰,臺臣亦陳文義,可也。有慶·命勳曰,臣等別無可以仰達者矣。上曰,鄕黨一篇,分爲十七節,大體事上接下,在朝居鄕,宗廟朝廷,吉凶賓相,祭祀朋交,衣服飮食之節,莫不載錄,而究其本,則卽一敬字,然若論聖人用工夫處,則許多句節中,必於何處看得耶?志儉等曰,論其大體,則不出一敬字,而到於用工處,則許多句節之中,實未可的知矣。國榮曰,聖人一理混然,泛應曲當,動靜云爲,莫不中節,論其大體,固不出於誠敬,而至於燕居幽獨之時,尤可見其用工處矣。上曰,此篇首言居鄕在朝言貌之不同,次言事上接下,禮節之各異,次言爲儐相之事,次言聘鄰國之禮,次言衣服飮食之制,次言事君交人之道,次言容貌辭色之變,節節應接,皆有歸屬,而至如廐焚不問馬之章,觀其文勢,旣無襯屬,且席不正不坐之文,旨意尤甚緊切,而圈而別之,上不屬於飮食之制,下不接於居鄕之節,有若錯簡,當時門人之記錄,必有首尾次序之照應,而今此二章之無所統屬,不無可訝矣。經筵諸臣,各陳所見,可也。度默曰,廐焚之章,實未敢詳知,而至於席不正不坐大文,似是居鄕中一事矣。志儉曰,此非作者之文,故章句之間,似不必皆有歸屬,而此一節誠有所未解矣。徽之曰,隨事記錄之際,似未及定其次序,而適然書入矣。上曰,蔬食菜羹必祭之祭字,侍食於君君祭之祭字,其義別無異同乎?志儉曰,祭飯之義則同矣。國榮曰,必祭與君祭之祭字,均是祭飯之意,而其於節次之間,似不無文同而意異處矣。上曰,各種飮食,旣皆祭之,則當合置於一器乎,散置於各器乎?徽之曰,似當置之各器矣。上曰,聖人日用動靜之間,雖甚微細之事,亦皆有法,自然合理,必無窒礙難行之端,而今以祭飯之義見之,每種飮食,祭於各器,則許多器皿,亦豈人人所可辦備乎?國榮曰,古禮節次,旣未可詳知,亦不敢臆對,而大體以意推之,若是貧乏之人,則其所祭之饌,初旣不多,又何必用許多器乎?度默曰,置之豆間之地,則似不必用器皿矣。上曰,古人席地而坐,則其將祭飯於豆間之席上乎?此等文義,雖是些少節目間事,而聖人之一動一靜,莫不爲法於天下後世,則所當極而深解,不可泛看而忽之也。國榮曰,聖敎誠然矣。此等文義,謂以微細,如或泛看,則是豈學聖人之道哉?雖於字句之上,節目之間,必爲反復討論,講其微意,則其於省察之中,亦必有體驗之功矣。上曰,玉堂下番所陳敬字之說,誠好矣。和嚴得中,動靜合理,至於日用萬事,泛應而曲當,無往而非正者,莫非敬底工夫矣。尙喆曰,敬是徹上徹下之工矣。國榮曰,臣適有所懷,故今登筵,敢此仰達矣。國榮曰,洪啓迪·金雲澤,俱以淸操雅望,未究厥施,而冤死於辛壬間矣。此實善類之所同嗟惜者,若其本末,實無愧於四大臣矣。先朝已卽贈職,而未及贈謚,此兩人合有一體易名之典矣。上曰,所奏好矣,依此爲之,可也。國榮曰,故奉事金福澤,冤死於庚申間,而其辛壬事,與贈參議金省行,亦相似矣。先朝卽爲洗冤復官,且屢發感念之敎於筵席矣。追施之典,不可不施於此人,依金省行例,贈秩錄孤好矣。下詢大臣處之,何如?上曰,大臣之意,何如?尙喆曰,此在先朝或已贈職,或已復官,今此國榮所達,誠宜允從矣。命善曰,國榮所達,俱是公議所在,揆以愍恤之義,宜有褒贈之典矣。上曰,所奏好矣,依此爲之,可也。出擧條上曰,次對諸臣進前。尙喆·命善進伏曰,日間聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。尙喆曰,此黃海監司徐有寧狀啓也,備陳麥嶺尙遠,春窮轉甚,乏糧廢農之狀,仍以爲各邑留庫中四萬五千五百石,特許加分事,令廟當稟旨分付矣。此所請之數,不過留庫中三分之一,依狀請擧行之意,分付,何如?上曰,依爲之。出擧條尙喆曰,此京畿監司鄭一祥狀啓也,以爲設賑邑,依傳敎卽已加分,而其餘列邑被災,別無彼此,道內留庫十四萬石零中,限折半特許加分事,請令廟堂稟旨分付矣。聞京外市直,近益低下,畿內民事,亦甚可悶,此時接濟之道,方農種糧之資,惟在分糶一事,有不可膠守常例,依狀請擧行之意,分付,何如?上曰,依爲之。出擧條尙喆曰,此咸鏡監司趙㻐狀啓也,備陳春窮轉甚,民勢益急之狀,仍請尤甚邑田稅米及奴貢米,限秋成停退事,令廟當稟旨分付矣。奴貢米之停退,使之依狀請擧行,而至於田稅,雖不過尤甚邑,係是惟正之供,從前處分,多出特敎,自下有不敢直請許施矣。上曰,依爲之,田稅事,旣有一二近例,許令停退,可也。出擧條尙喆曰,諸道虎患,近益不止,囕人之狀,前後相續,而捉虎之報,極其間闊,兵營與討捕使之不勤擧行,誠極寒心,別加申飭,使之多般獵捉,俾有爲民除害之實效,何如?上曰,依爲之,玆事予亦曾欲下敎而未果矣。不特申飭而止者,考其勤怠,論其賞罰,斷不可已也。以此自備局另加嚴飭諸道,且外邑規例,各自不同,慶尙左兵營外,只啓虎囕之狀,不啓捉虎之事,事甚疎忽,此後依慶尙兵營例,着實狀聞事,一體知委,可也。出擧條尙喆曰,義烈墓·懿昭墓,乃是城闉咫尺之地,只緣火巢經界,周遭闊大,樹木長養,去益鬱密,近來虎豹,無日不作,挭城外居民,不能怗息,江村去來,間多阻絶,聽聞旣極憂悶,事勢宜有變通之限,以垓子內外,非有關係於衛護墓所,而不緊樹木之蔓延成林者,令京兆·禮曹堂上,看審其形便,酌定界限,從便芟剪,以爲防患除害之道,恐不可已,敢此仰達矣。上曰,依爲之。出擧條國榮曰,兩處墓所,同一垓子,而山高谷深樹木茂密,都城咫尺之地虎豹橫行,三門之外,閭巷之間,爲患非細,且都民之生計,專資於三江,而近緣虎患,晨夕之際,不敢往來云,此甚可㦖,大臣所達誠是矣。上曰,訓將旣帶漢城判尹,與禮尙同往墓所看審後,商量便宜,定其疆界,可也。國榮曰,訓將奉審之行,當仍佩往來乎?上曰,唯。上曰,今番看審,定其疆界後,火巢之外,空閑之地,則許民耕食,亦似無妨矣。善復曰,樹木禁養之前,本皆沃土,今若更定經界,而許民耕食,則必好矣。上曰,數十年來後苑之中,亦或有虎患矣。尙喆曰,古史或有虎入城中之說,後人所見,似若變怪,而數十年以來,城闉咫尺之地,多有禁養之地,連山跨岡,樹木長養,已作虎豹之藪,則時或闖入於禁苑,固其勢也。上曰,然矣。尙喆曰,判義禁李重祜,本府議讞旣有難,同義禁鄭民始,所管他務,亦方多事,竝姑許遞,何如?上曰,依爲之。出擧條上曰,弘錄近久不爲矣。命善曰,三年一次,雖是古例,而近來則太爲間闊矣。尙喆曰,先朝間或年年,或一年二次爲之矣。上曰,以弘錄之久不擧行,近來玉堂,每患苟艱矣。命書傳敎曰,堂錄久不爲之,經幄不備,副提學今日政差出,使之斯速擧行。上曰,文武官相接之禮,果爲磨鍊節目乎?尙喆·命善曰,有難卒次爲之,故方欲博詢事例,詳悉便否後,定其節目矣。上曰,節目必爲詳定磨鍊,俾無後弊,可也。訓將旣是武臣之領袖,則今此節目磨鍊之時,與論其可否,使許多武弁,得免抑鬱之嘆,可也。命善曰,實錄堂上蔡濟恭·李性源,纔已敍用,竝還差金華鎭,本職係是劇務,有難竝責以撰修之役,今姑減下,其代,李秉模復命不遠,更爲差下,吳載純移拜外任,代以行副司直金魯鎭差下,何如?上曰,依爲之。出擧條上曰,江華留守進前。樂純進伏。上曰,旣已移設統禦營,則設施所入物力,將何以辦備乎?樂純曰,遠外之事,實難坐而遙度,當於下往後,詳量財力之多寡,事勢便否,更爲稟達矣。上曰,江都內庫物種,自京送置者,從前甚多矣。近年以來,間不免還爲取用,故漸漸耗縮,今至空虛,且不能着實看守,多有頹圮雨漏處云,卿今下去之後,審察事宜,各別設施,亦定其看守之人,俾免如前等棄之弊,可也。樂純曰,臣當親爲看審,而另思措置之道矣。上曰,看審後,形止爲先上聞,可也。樂純曰,旣有言端,敢此仰達矣。江華北一場,本是江華之所句管,而中間見奪於司僕,又轉而見失於宮房,今旣還入官家,則不必更屬司僕,仍舊還給於江都,則庶有補於物力,而第當下去商量後,更稟達矣。上曰,看審後更達,可也。命膺曰,南漢城役,分授於城內將校,使之齊奏衆力,而每朔三次射會時,停役可悶,南漢射會,限畢役間,姑爲停止,何如?上曰,依爲之。出擧條命膺曰,本廳右別將黃仁煐,初旣看審城堞中,又與聞經紀,稔知此事始末,日後亦不可不使之往來,察工役之勤慢,而續續狀聞,事近煩屑,除狀聞往來,何如?上曰,依爲之。出擧條命膺曰,山城內外五步之間,樹木陰翳,女堞頹圮,職由於此,故判書李箕鎭,爲南漢留守時,筵稟斫伐,而年久之後,樹木又復蓊鬱,甚妨城堞,一依京城例,內外五步樹木,使之芟薙,何如?上曰,依爲之。出擧條命膺曰,城堞修改之事,今雖責成於府尹,然其策應董飭,不可不自京廳照管,而臣是書生,此等之事,實素昧昧,必得鍊習戎務者,置諸亞將然後,凡事可以相議,御管中軍李邦一,移擬於本廳中軍,何如?上曰,依爲之。出擧條東暹曰,海州殺獄罪人李宜蕃,自本道捧決案馳啓,所當依例報政府詳覈,而考其啓本,只謄承服及決案招辭,元文案不爲載錄,前頭詳覈時,將無所考據,奏御文字,殊欠疎略,道臣推考,元啓本還爲下送,使之更爲具格啓聞,何如?上曰,依爲之。出擧條上曰,臺臣進前。有慶·命勳·度默·志儉進伏曰,請亟寢鄭致達妻,減死安置之命,夬正王法,以洩神人之憤。措辭見上上曰,不允。有慶等曰,請放歸田里罪人金相福,亟令王府,拿鞫嚴問,快正王法。措辭見上上曰,不允。有慶等曰,請還寢遠竄罪人韓翼謩,金五草記勿施之命,仍施遠竄之典。措辭見上上曰,不允。有慶等曰,請黑山島定配罪人龜柱,亟加嚴鞫,快正王法。措辭見上上曰,不允。有慶·命勳曰,請濟州牧移配罪人敬彬,熊川縣定配罪人成運,亟令王府,更爲設鞫得情。措辭見上上曰,不允。有慶等曰,請彦衡·養遂·獻遂,竝令王府,設鞫嚴問。措辭見上上曰,不允。有慶等曰,請還寢會遂絶島定配之命,仍令王府,嚴鞫得情。措辭見上上曰,不允。有慶等曰,請還寢李觀源定配之命,仍令王府,嚴鞫得情。措辭見上上曰,不允。有慶等曰,請遲晩後物故罪人啓能,亟施拏籍之典。措辭見上上曰,不允。有慶等曰,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。措辭見上上曰,不允。有慶等曰,請物故罪人志恒之支屬應坐者,絶島散配。措辭見上上曰,不允。有慶曰,請大靜縣爲奴罪人金壽賢,依律處斷。措辭見上上曰,不允。有慶曰,請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。措辭見上上曰,不允。有慶曰,請梁山郡定配罪人錫達,依律處斷。措辭見上上曰,不允。有慶曰,請削黜罪人金漢耆,亟施竄配之典。措辭見上上曰,不允。有慶曰,請海南縣竄配罪人金載順,亟令王府,設鞫嚴問。措辭見上上曰,不允。有慶曰,請三水府定配罪人洪達洙,亟令王府,更加嚴鞫,依律處斷。措辭見上上曰,不允。有慶曰,請長鬐縣遠竄罪人聖中,亟令王府,設鞫嚴問,期於得情,快正王法。措辭見上上曰,不允。有慶曰,請削版罪人有臣·宗甲·義駿,竝令王府,設鞫嚴問,依律處斷。措辭見上上曰,不允。有慶曰,請鍾城府定配罪人趙濟泰,海南縣定配罪人李潤成,更令王府,設鞫得情,施以當律。措辭見上上曰,不允。有慶曰,諸楸子島定配罪人趙嵎,亟寢配處之命,仍令王府,設鞫得情,快正王法。措辭見上上曰,不允。有慶曰,請旌義縣減死安置罪人興老,亟寢酌處之命,仍令王府,設鞫得情,快正王法。措辭見上上曰,不允。有慶曰,請薪智島荐棘罪人瑩中,設鞫嚴問,快施當律。措辭見上上曰,不允。有慶曰,請濟州牧定配罪人後樂,亟令王府,更加嚴鞫,期於得情。措辭見上上曰,不允。有慶曰,請慶源府定配罪人鳴遠,依律處斷。措辭見上上曰,不允。有慶曰,請物故罪人德泰支屬應坐者,一一査出,絶島散配。措辭見上上曰,不允。有慶曰,請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。措辭見上上曰,不允。有慶曰,當賊虎誣變之上也,鏡·檀諸凶,奇貨於三手之凶言,必欲羅織證成,危動不敢言之地時,墨世卽大殿水刺間宮人,而年纔十六,以其幼弱,易於誘脅,拿致嚴鞫,備經毒楚,勒令誣服,而墨世慷慨悲憤,以死明其不然,若使墨世,不勝杖亂言,當日宗社之危急,尙忍言哉?此固烈士勇夫之所難能,而稚齡宮婢,尙能爲之,尤豈不忠且烈哉?惜其族屬,今無存者,無處施賞,請訪其遺址,特立棹楔以褒之,少慰九地之幽烈,且動爲人臣盡分於事君者之義。上曰,依啓。有慶曰,畫師秦再奚,當虎賊勳畫之日,苦辭不執筆,鏡黨威喝之,再奚曰,此手已畫先大王御容,安忍更畫虎龍乎?遂至罪汰而不少挫,事載政院日記中,凜凜照人耳目,聞其孫出身而窮不自存云,請令該曹及軍門,俾給相當薄料,少酬再奚忠義。上曰,依啓。命勳曰,請大靜縣爲奴罪人金壽賢,更令王府,設鞫嚴問,依律處斷。措辭見上上曰,不允。命勳曰,請爲奴罪人河翼龍·金重得,亟命王府,設鞫得情,快正王法。措辭見上上曰,不允。命勳曰,請海南縣定配罪人李弘濟,亟令王府,設鞫嚴問。措辭見上上曰,不允。命勳曰,請海南縣竄配罪人金載順,亟令王府,設鞫嚴問。措辭見上上曰,不允。命勳曰,請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。措辭見上上曰,不允。命勳曰,請還寢福氷酌處之命,依侓處斷。措辭見上上曰,不允。命勳曰,請海美縣定配罪人申光復,更令王府,嚴鞫得情。措辭見上上曰,不允。命勳曰,請金甲島爲奴罪人克觀,古今島爲奴罪人克泰,泗川定配罪人萬赫,更令王府,嚴鞫得情,快正王法。措辭見上上曰,不允。命勳曰,請定配罪人具翼遠,亟寢酌處之命,仍令王府,嚴鞫得情,快施當律。措辭見上上曰,不允。命勳曰,請減死安置罪人大燮,亟寢酌處之命,仍令王府,設鞫得情,快定王法。措辭見上上曰,不允。命勳曰,請減死罪人弼海,亟寢酌處之命,仍令王府,設鞫得情,快正王法。措辭見上上曰,不允。命勳曰,請遠竄罪人安兼濟·李宅鎭,亟命王府,竝加嚴鞫,期於得情,依律處斷。措辭見上上曰,不允。命勳曰,請恒·善支屬,亟命散配,日謙兄弟,竝投絶島,以嚴隄防。招辭見上上曰,不允。命勳曰,請荐棘罪人瑩中,亟令王府,設鞫嚴門,快施當律。措辭見上上曰,不允。命勳曰,請亟收放逐罪人鄭遠竄,珍島郡定配罪人閔百奮放釋之命。措辭見上上曰,不允。命勳曰,請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。措辭見上上曰,不允。命勳曰,請河東府減死定配罪人昌鼎,依律處斷。措辭見上上曰,不允。命勳曰,請濟牧減死定配罪人範聖,依律處斷。措辭見上上曰,不允。命勳曰,請物故罪人德泰支屬之應坐者,一竝詳査,絶島散配。措辭見上上曰,不允。命勳曰,請㓒原縣定配罪人志遜,更令王府,設鞫嚴問,期於得情。措辭見上上曰,不允。命勳曰,請減死定配罪人德秀,亟令王府,更加嚴鞫,快正王法。措辭見上上曰,不允。命勳曰,請削黜罪人鄭履煥,絶島安置。措辭見上上曰,不允。命勳曰,請淸川君金鍾正,亟命刊去爵秩,姑先放逐田里。措辭見上上曰,不允。命勳曰,請平海郡殺獄罪人黃師憲,亟收減死之命,更加嚴訊,期於得情,以重償命之典。措辭見上上曰,不允。命勳曰,新除授大司諫金文淳,時在平安道成川府任所,請斯速乘馹上來事,下諭。上曰,依啓。有慶曰,臣於日昨筵席,略陳懲討之義,而又此仰達矣。三司之請,三載于玆,而尙未蒙允,臣實未知聖意之攸在矣。諸賊之罪惡,旣是貫盈,而神人共憤,則殿下何至今不允耶?以向來伏閤之事言之,纔過三日,遽爾中撤,而在庭諸臣,亦未有庭請之擧,自有國以來,寧有是事?此雖體聖上好生之德意,而揆以臣分,其可謂爲君父討亂逆之義乎?臣竊聞庭請而不允,則自闕而退伏,以至渡江,期於蒙允而後已,向使伏閤之諸臣,至於如此而乃已,又使一國之士庶,亦如庭臣而乃已,則殿下雖欲曲貸,必不可得,而一日二日,上下相持,徒損國體,此莫非臣等誠未仰格之致,而以殿下明聖,何不念及於當斷不斷之譏也。今殿下終始容貸,不施王章,則非但有困獸寒灰之慮而已。史臣書之,後世譏之曰,此是必誅之賊,而君不加誅,臣不能討云爾,則臣等之罪,固不足恤,而豈不爲聖明之累也哉?伏願殿下,亟從三司之請,快洩神人之憤焉。尙喆·命善曰,三司之請討已久,一國輿憤愈激,今已數年,上下相持,國經徒損,王章莫伸,誠甚悶矣。伏願亟允合辭之請焉。度默·志儉曰,都憲旣已陳達,而此非但臣等之言,乃擧國共憤之意也。前後聖批,臣等非不仰認,而一年二年,今過數年,則私恩亦已申矣。容貸亦云過矣。豈可一向靳持,使王章久屈,國法未擧乎?臣等亦旣殿下之臣子,而尙與此賊,共戴天日,此實臣等之罪,伏望亟從臺臣之請焉。上曰,已喩於前後之批矣。命退,諸臣以次退出。
己亥三月十五日初更,上御誠正閣。左承旨入侍時,行左承旨李義翊,假注書徐鼎修,記事官金勉柱·鄭東浚,以次進伏訖。上命義翊,讀奏公事訖。命書傳敎曰,聖王之政,先敎而後刑,不敎而刑,是謂罔民,大抵敎莫大於五敎,五敎不敷,厥咎誰執,是以每聞法曹決係干綱常之罪,未嘗不怵然而懼者,所以懼五品之不遜也,然旣曰不孝不悌,則不可以未敷而不施典刑也。故如律而許裁,遇赦而不放矣。雖以近日獄之錄啓觀之,凡屬綱常之罪,不但式月斯生,幾乎?鎭日登聞,此尤予重增歉忸處,而亦豈非攸司不深量之一端乎?憲府卽風憲之地也。若有傷風憲之民,則事宜詳聞其犯之大小,罪之輕重,十分審愼,明白無疑然後,移法曹決罪,可也。萬有一以風聞途聽之說,但任一己之私,輕先勘斷,則名雖編配,生前無宥還之路,無罪者呼冤,足爲刊和,抑亦在不率敎之徒,未足爲懲勵之道,繼自今該曹,以此知悉,罪關綱常者,雖死罪以下,必也審閱,究覈其情實,明知斷無疑端然後,草記發配,以副予先敎後刑之意,此等罪名,三法司之中,猶於憲府,相續逮囚,豈其刑曹,京兆則不知,而獨彼憲府詳知而然乎?亦甚怪訝,今番被囚人,盤覈其實以聞。上曰,直閣入侍。賤臣承命出來與奎章閣直閣鄭志儉,偕入進伏。上曰,列聖御製編次,何以爲之乎?志儉曰,以無時任文衡,故尙未編次矣。上曰,雖前任文衡之人,似無不可編次之義矣。志儉曰,旣經文衡,則與時任似無異矣。命退,諸臣以次退出,
上在昌德宮。停常參·經筵。
李義翊,以都摠府言啓曰,今日入直宣傳官武兼及有廳軍士中日習射,請出標信。傳曰,宿衛所草記,旣已下敎,今日中日,旣不設行,此亦置之。
又以宿衛所言啓曰,今日中日日次矣。本所所管入直部將·守門將·禁軍扈衛軍官,武藝別監及內外營入直軍兵等,待標信下,分送試所,而宿衛所建陽門西營三處入直軍兵,該營賞試才相値,無監試之人,故不得出送之意,敢啓。傳曰,標信祗受兼滯,衙門中巡相値,今日內中日,安徐,可也。
李在學啓曰,合辭方張之時,諫院無詣臺之員,事甚未安,除在外,傳旨未下外,未肅拜呈告人員,竝卽牌招,何如?傳曰,允。
李在學啓曰,堂錄斯速擧行事,命下矣。副提學徐浩修今日不爲出肅,事甚未安,卽爲牌招,何如?傳曰,允。
傳于洪國榮曰,都承旨入侍。
傳洪檢曰,諸承旨持公事入侍。
傳于李義翊曰,軍士房承旨入侍。
傳于李義翊曰,徐有防遞差傳敎先已書出,而李命勳遞差傳敎,從後書下,則何故,李命勳則出去於留門時,而徐有防則尙不出去,蹔時之間,至於更請標信之擧乎?一事再誤,復難含容,坐直承旨尹師國遞差。
傳于李義翊曰,左承旨·右承旨牌招推移入直。
以備忘記,傳于李義翊曰,承旨房仍,同副爲戶房。
李在學,以戶曹言啓曰,文昭殿碑閣·蠶壇碑閣·淨業院碑閣·進慕洞碑閣·流霞亭,發遣本曹郞廳奉審,則蠶壇四面墻垣庫庫脫落,追慕洞碑閣南邊夫防草參張,墻垣前面夫防草伍張,女防草參張,瓦子柒張脫落,流霞亭大廳雨漏處貳庫,風遮草芚肆浮破傷,千慕堂雨漏處貳庫,萬懷堂雨漏處貳庫,四面墻垣瓦子庫庫脫落,以上修改處,分付營繕,卽速修改之意,敢啓。傳曰,知道。
李義翊,以宿衛所言啓曰,今番本所所管三軍門將校軍兵別試才時,柳葉箭邊三中一員,筒箇一部,弓子一張,邊二中一員,筒箇一部,貫一中一員,邊一中一員,片箭邊一中一員,各弓子一張,鳥銃貫一中邊二中一名,木五疋,邊三中二名,木各四疋,貫二中二名,木各三疋,貫一中邊一中十六名,邊二中四十二名,木各二疋,貫一中二十四名,邊一中一百七十三名,木各一疋,技藝超等一名,木四疋,上上二名,木各三疋,上中三十一名,木各二疋,上下二百九十四名,木各一疋,自本所分等施賞之意,敢啓。傳曰,知道。
事變假注書兪任柱書啓,臣敬奉聖批,馳往傳諭于京畿水原東北面萬義村戶曹參判宋德相所住處,則以爲,臣病勢添苦,日前冒上辭本,而疏未及達,聖上特遣近侍,敦召促行,臣伏地隕越,惟當劃卽起發,以盡不俟,駕屨之義,而目下症情,實難自强,敢以此狀,附達於史官回啓中,而跡涉違慢,誅譴是俟,不料聖慈,不惟不加之罪,又命近侍,傳諭前疏之批,而不徒辭旨懇惻,加以異眷,一幅天札,賁然下臨,勞問委曲,曉諭諄切,殆若家人父子間敎詔者然,臣奉讀未半,感淚交逬,不能自已也。臣之請由暫出,本非久計,偶因賤疾,不免遲徊,而耿耿寸忱,豈敢一日忘我殿下也哉?只是所感寒疾,間有減意,復因脫着失宜,轉輾添劇,聲啞鼻塞,尋常言語,亦未分曉,今若黽勉就途,則恩靈攸曁,雖或免顚躓中路,其若因仍增痛,宛轉旅次,則臣身狼狽,有不足言,而乃反仰貽聖明之憂念矣。此又臣所大懼也。臣今方多般調治,旬日之間,倘或少差,謹當以此月晦間,匍匐趨朝,以暴微悃,所降天札,臣宜具別幅奉對,而附上於史官之回,有所不敢當,於日間別有所仰圖者云矣,敢啓。傳曰,知道。
敎開城留守李鎭衡書。王若曰,賢才政急於歷試,責任最重於保釐,肆當沁州之解符,旋命崧京之仗節,惟卿,恬約素性,憂愛丹忱,玉川子之腹裏有文,身久寄於破屋,范淳夫之胸中無事,鼾或聞於法筵,鋒穎盡磨,雖持躬若粥粥,精神自蘊,及遇事則恢恢,粹然如玉其溫,托生涯於盃酒書卷,澹兮與物無競,淹蹤跡於白髮靑袍,斯人豈易得哉?結殊知於雷肆,國事可與共也。任獨賢於銀臺,惟其望實之俱隆,是以倚毗之冞切,際風雲之深契,亞卿班崇,仗鎖鑰之良材,摩尼山重,張益州之鎭撫數月,姑未究於績庸,趙晉陽之保障一方,適有變於官制,方惜旌節之行遄返,復値屛翰之任將掄,睠彼勝國遺都,實是陪京重鎭,若漢三輔之竝列,緩急可爲聲援,譬宋二京之分司,險阻亦足憑恃,大小供億之難繼,弊實多於繹騷,公私凋殘之莫蘇,政宜軫於振刷,顧此地正須管理,而今日可無移除,玆授卿以開城留守兼管理使,卿其祗服寵章,毋替隆寄,居畿甸無遠之地,責奚止於捍邦,以江都未展之才,譽可期於成績,自餘裁稟,厥有典常,於戲,起居每承於賓筵,卿庶無北望之戀,職任罔閒於藩臬,予則弛西顧之憂,故玆敎示,想宜知悉。應敎李度默製進。
己亥三月十六日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜間聖體,若何?上曰,一樣矣。上曰,今日中旬,將終日爲之耶?國榮曰,開坐後臣則卽當入來矣。上曰,鄭志儉入來乎?國榮曰,俄已入來矣。上曰,王大妃殿進御一錢五分重人蔘·粟米飮·調竹瀝·薑汁一貼煎入。出榻敎上命退,諸臣以次出。
己亥三月十六日辰時,上御誠正閣。諸承旨持公事入侍時,行左承旨李義翊,右承旨洪檢,左副承旨尹師國,右副承旨金思穆,同副承旨徐有防,假注書徐鼎修,記事官金勉柱·鄭東浚,以次進伏訖。上命義翊等,以次讀奏公事訖。命退,諸臣以次退出。
己亥三月十六日申時,上御誠正閣。軍士房承旨入侍時,行左承旨李義翊,假注書徐鼎修,記事官李信祜·鄭東浚,以次進伏訖。上命義翊書宿衛所都摠府中日草記批答。上曰,直閣鄭志儉入侍。出榻敎賤臣承命出來,與奎章閣直閣鄭志儉偕入進伏。上曰,列聖御製編次,然後可以開刊,則編次之役,不可不趁卽擧行,後日筵稟,變通,可也。命退,諸臣以次退出。
己亥三月十六日二更,上御誠正閣。同副承旨入侍時,同副承旨徐有防,假注書徐鼎修,記事官李信祜·鄭東浚,以次進伏訖。上命有防書傳敎曰,若以合啓不以爲文具,則無情勢之臺諫,何必故爲待牌入來乎?況合啓不待牌,古例則然,尤焉可若是乎?該房雖已處分,臺臣亦難免其責,獻納李命勳遞差,雖以金敍九事言之,臺臣去就,所關不輕,則旣詣臺矣。雖至門限,留待諫臺之入,可也。而申後卽出,又請入來,此承牌詣臺乎,循例詣臺乎?事未前聞,有損臺體,持平金敍九一體遞差。又命書傳敎曰,諫臺之漏下到闕,大違重合啓不俟駕之義,此則自是臺臣失着,而至若該房,則諫臺牌招之啓,旣下於日未暮之時,則何不於門限前催促,而設令門限雖迫,又何不暫待其去來,輕先放鑰乎?且有憲臺之同入者,則留門啓辭中,只擧諫臺,不言憲臺,到今始乃更請憲臺同入,事事錯謬,所失非細,同副承旨徐有防遞差,旣在伴直,不能致察,此於微事,自上亦皆替勞,揆以體例,不可無警,坐直承旨尹師國,從重推考。上曰,右副承旨金思穆牌招入直。出榻敎命書傳敎曰,行副司直李在學,承旨除授。上曰,新除授承旨牌招察任。出榻敎命退,諸臣以次退出。
上在昌德宮。停常參,只召對。
午時未時灑雨,測雨器水深一分。
夜三更四更,灑雨下雨,測雨器水深一分。
金思穆啓曰,大司憲徐有慶呈辭,執義兪彦鏶,掌令金鍾厚在外,掌令柳匡天未肅拜,持平二員未差,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于洪檢曰,江華留守·京畿監司入侍。
傳于洪檢曰,右承旨入侍。
傳于金思穆曰,同副承旨與前京畿監司入侍。
傳于洪檢曰,政官牌招開政。
有政。吏批,判書鄭尙淳進,參判兪彦鎬,參議金亮行在外,行左承旨鄭民始進,啓曰,臺諫多窠,今當差出,而擬望之人乏少,外任竝擬,何如?傳曰,允。以李恒祚爲司諫,以呂萬永·朴聖泰爲持平,以李坪爲獻納,以李泰永爲校理,以尹㬘爲監察。
兵批,判書李徽之病,參判李病,參議李謙煥入直進,參知洪樂彬病,同副承旨李在學進,副司直林鼎遠·尹師國·徐有防·李命勳·金敍九單付。
傳于洪檢曰,昨日筵中,旣有早爲來待校正之敎,而今日過午,尙不入來,新進怠慢之習可駭,奎章閣待敎徐龍輔罷職。
李在學,以兵曹言啓曰,新除授慶尙左水使李仁秀呈狀內,恩除之下,卽當赴任之不暇,而老父年迫七旬,病甚危篤,轉側須人,人子情理,勢難離捨赴任云,老父病勢旣如是沈重,則不可强令赴任,且閫任亦雖久曠,今姑改差,何如?傳曰,允。
傳于李在學曰,江華中軍,內禁將,慶尙左水使,口傳差出。
兵曹口傳政事,以許任爲江華中軍,以李策爲慶尙左水使,以白東毅爲內禁將。
李在學,以成均館官員,以大司成言啓曰,昨年八月庭試前一日,食堂額數勿拘事,草記允下時,以凡科時食堂日限,則更爲磨鍊,添入條件事,竝爲蒙允矣。增廣別試庭試及凡節製時,食堂生進額數,勿拘日限磨鍊,原節目中,添書以入之意,敢啓。傳曰,知道。
李在學,以義禁府啓曰,京畿前監司鄭一祥狀啓據刑曹粘目內,出身李鎭忠,移本府處之事,允下矣。李鎭忠時在京畿長湍地云,依例發遣府羅將拿來,何如?傳曰,允。
事變假注書張至顯書啓,臣敬奉聖諭,更爲傳諭于吏曹參議金亮行所住處,則以爲,臣於日昨史官書啓中,略陳病重不得登程之由,方欲更以一疏,仰暴微懇矣。卽又伏奉聖諭,辭旨懇惻,敦勉益勤,誠不勝悶迫之至,恩召荐下,而一向撕捱,揆以分義,萬萬惶悚,臣之病情,若有一分差減之勢,則豈不思擔曳至京,以竢進退耶?從當以文字冒達云矣。臣旣承偕來之命,姑爲仍留之意,敢此馳啓爲白臥乎事是良厼,詮次善啓向敎是事。
己亥三月十七月辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,昨夜坐直承旨不察,大矣。詣臺臺臣之徑先出送,固已失着,而遞差承旨之更請留門,亦爲可怪矣。國榮曰,昨夜之不察,果大矣。上命書傳敎曰,行副司直鄭民始承旨除授。上曰,新除授承旨牌招。國榮曰,河恩君喪行時,作弊沿路,傳說狼藉,雖以畿伯狀啓觀之,濫騎之弊,他道亦可推知,令各該道臣査啓,似好矣。上曰,當下敎矣。上曰,臺諫雖許以風聞,而爽實之臺臣,不可無罪矣。國榮曰,旣許風聞,則雖有爽實之事,恐不可自上處分矣。上曰,然矣。仍命退,諸臣以次出。
己亥三月十七日辰時,上御熙政堂。江華留守·京畿監司入侍時,江華留守洪樂純,京畿監司鄭昌聖,左副承旨洪檢,假注書徐鼎修,記事官李信祜·鄭東浚,以次進伏訖。上曰,江華留守進前。樂純進前俯伏。上曰,居留之任,本自不輕,況今統禦營設施之初,措置方略,尤當十分商審,然後可無日後之弊矣。今幸付畀得人,江都之事,予實無憂矣。樂純曰,殿下不知臣愚魯,畀之以此任,臣日夕憂懼,實無可以仰答付畀之恩,而第當竭其心力而爲之矣。上曰,設施形便,卿當親審,然後更爲陳稟乎?樂純曰,措置之方,有難遙度,臣當下去看審後,量其設置之便否,物力之多寡,而更爲仰達矣。上曰,看審後更爲陳達,好矣。樂純曰,統禦營旣已移設,則事面與前較重,且多有經紀設施之事,其所責成,專在中軍之得人,臣意以有履歷解事務者,各別自望擇差,好矣。時任中軍李輯,改差,何如?上曰,依爲之,李輯移付京職,可也。出擧條上曰,畿伯進前。昌聖進前俯伏。上曰,畿甸之內,連屬歉荒,公私淍瘵,此時旬宣之職,其爲責任,尤爲不輕,卿其勉旃爲之,無負予付畀之意,可也。昌聖曰,臣素乏才具,猥叨重任,左右循省,實無可以仰答之道,而第當竭力爲之,圖報萬一矣。命樂純·昌聖先退。命檢書召對傳敎曰,召對爲之。命退,諸臣以次退出。
己亥三月十七日辰時,上御熙政堂。召對入侍時,參贊官金思穆,侍讀官李度默,檢討官金履禧,假注書徐鼎修,記事官李信祜·鄭東浚,以次進伏訖。度默進講近思錄,讀自濂溪先生曰聖希天,止不失於令名。履禧讀自聖人之道入自耳,止文辭而已者陋矣。度默曰,聖希天·賢希聖·士希賢三希字,乃指學者工夫而言也。蓋此篇總論爲學之要,而爲學之要,必尊德性道問學,明乎道之體段,而知所指歸,然後斯可以着乎用力,向前做去,而爲實地之工矣。故世之所望,賢者之事也,賢之所望,聖人事也,聖人之所望卽天也。若爲學而無所指的無所期望,則此不過爲釋氏參禪入寂之學,而究其畢竟歸趣,倥侗然無所得矣。濂溪先生,特以此三希字拈出,而詔示後學之意,於此槪可見矣。今我殿下,以天縱之姿,懋日新之學,必以上天之於穆不已,行健不息,爲準則焉,則帝堯則天之大,文王配天之德,恐不必專美於前,而亦庶幾復見於今矣。伏願殿下留神焉。履禧曰,上番所達之言,誠好矣。大抵爲學之工,必有所指歸,然後可以下手着工,如行者之有路,射者之有的,畢竟造詣之遠近,雖在工夫之淺深,而希聖希天,自是次第事也。孟子曰,舜何人,余何人,有爲者亦若是矣,伏願聖上體念焉。上曰,所陳俱好矣。命思穆書李鎭忠傳敎曰,以李鎭忠事畿伯狀啓觀之,此外又有此等之弊,難保其必無,令各該道臣査覈以聞事,分付。命退,諸臣以次退出。
己亥三月十七日巳時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,近來則久爲休息。民始曰,然矣。上曰,昨夜承旨事,豈不可駭,而臺諫亦豈成說乎?民始曰,臺臣所失尤大矣。上曰,完伯以病陳疏故許解矣。民始曰,多年南土,病勢不輕,蒙此恩遞私計幸甚矣。上命書公事判付。仍命退,諸臣以次出。
己亥三月十七日未時,上御誠正閣。同副承旨與前京畿監司入侍時,前京畿監司鄭一祥,同副承旨李在學,假注書徐鼎修,記事官李信祜·鄭東浚,以次進伏訖。上曰,前畿伯進前。一祥進前俯伏。上曰,巡路所見民情,何如?一祥曰,前年年事,雖未免凶,而民情則姑無捐瘠流離之患矣。上曰,如有民邑弊瘼之可言者,一一陳達,可也。一祥曰,臣奉審各陵,而竊有區區所見,今雖移職,敢此仰達矣。陵上石物及樑上等塗灰,皆不如式,旋卽剝落,丁字閣以下雨漏處,不善改瓦,或有樑椽之腐傷者,實爲可悶,一番修改,經費之濫下,各邑之進排,爲弊不一其端,此猶細事,而莫重之處,頻數修築,極涉未安,今後則修改後,定其年限,限內有頉,則當該官員及員役工匠從輕重勘罪事,定式申飭,則或可有效,而至於木根,畏憚摘奸,惟以掘拔爲事,傷毁土脈,已極寒心,而竝不無因此沙汰之慮,合有別般禁飭之道,竝下詢大臣而稟處,恐似爲宜矣。上曰,所奏甚是,以此意出擧條下該曹,後日次對時,稟處,可也。出擧條一祥曰,仁川府有行宮內庫,而庫已頹毁,疋緞等物種,移置官庫,亦至年久,文績見無可考者,而此非遺漏棄置之事,一番點閱後,沁都內庫曝曬時,一體擧行似宜,故敢達矣。上曰,依爲之,以此定式施行,可也。一祥曰,廣州上道七面,有司饔院柴場,而自分院稱以近處居民之必爲犯斫,計其鼎竈之數,勒定米豆,恣意濫徵,未知始於何年,而以此民不支堪,臣之待罪廣州時,民人齊訴矣。今臣巡路,遮道稱冤,係是科外斂民之弊,似宜有査實革罷之道,故敢達矣。上曰,令時道臣,另加査實狀聞,待啓下,令該院劃卽革罷,可也。出擧條一祥曰,向日陵幸時,以各邑進排弊端,有所下敎,而其時則勢未及變通,故未敢仰達矣。退考各邑進排謄錄及儲置會減成冊,則進排果有不緊色目,儲置亦多因緣濫下,自備局釐正節目,使之遵依擧行似宜,故敢達矣。上曰,以此意出擧條,令廟堂往復道臣,劃一定式,仍卽頒示,依此遵行之地,可也。出擧條命一祥先退。上曰,右承旨入侍。行右承旨李義翊進伏。上命義翊·在學讀奏公事。在學曰,照律文書,事體甚重,而今此憲府啓目,不以原狀啓,粘連已違格式,且尾紙甚少,無可踏啓字處,事涉疎忽,不可無警,修啓諸臺竝推考,啓目使之更爲修正以入,何如?上曰,依爲之。出擧條以武藝別監金尙謙令攸司科治手本。命書傳敎曰,紀律所在,逃避已極駭然,況逃竄之罪乎?令訓將習操日回示,參酌嚴棍,以爲懲礪之地事,分付。命退,諸臣以次退出。
上在昌德宮。停常參·經筵。
鄭民始啓曰,皇朝三皇忌辰日望拜禮,前期一日以稟事,曾有先朝受敎矣。今十九日毅宗皇帝忌辰日,親行望拜禮,何以爲之?敢稟。傳曰,敬依。
傳于洪國榮曰,都承旨入侍。
傳于鄭民始曰,左承旨入侍。
傳于李義翊曰,御營大將入侍。
傳于李義翊曰,明日出宮,以協陽門爲之。
傳于李義翊曰,江華中軍使之當日辭朝。
傳于李義翊曰,明日次對,京畿新舊監司·前統制使同爲入侍。
金思穆啓曰,明日望拜禮時,九卿當爲淸齋進參,禮曹判書蔡濟恭疏批已下,卽爲牌招,何如?傳曰,允。
李在學啓曰,明日次對,兩司長官當爲進參,大司憲徐有慶,待開門牌招,何如?傳曰,允。
禮曹判書蔡濟恭疏曰,伏以,臣本以鹵劣,上誤天鑑,兩朝恩遇,逈出前古,九卿崇班,幾盡敡歷,臨淵履氷,未足喩其夙夜兢惶之情也。嚮於待罪京兆之日,以妖巫之未盡搜逐,論思之地,譴責峻發,噫,巫女之不得容接於五部之內,續典昭載,淵乎微哉,先王立法之意也,爲法府之臣者,雖在平日,固當奉行之惟謹,況自再昨年以來,此類之劓殄滅之,無俾易種,實是王法之所不容已者,而乃以我聖上天地容物之量,不過逐出而止而已,其在臣子之心,痛恨忿嫉,何嘗一日弛于中也?臣之董飭郞官,約束吏隷,隨聞捕捉,隨捉嚴杖,俾不得偃息京師者,半年之間,殆不可勝數,而驅去復還,有若饑蠅詗察之地,眞所謂應接不暇,畢竟現發,其數夥然,究厥所由,罔非如臣憒憒尸素者,威不能戢,禁不能止,有以致此,論以王政,合被重誅,而聖度天大,罰止例罷,銜恩畏威,無地自容,杜門郊墅,念絶榮塗,曾未兩月,恩敍特降,宗伯之除,史局之命,荐疊於數日之間,叩謝天陛,誠禮卽然,自念愆尤,無面周行,噫,金樻纂修,雖愧匪才,一縷未泯之前,區區自效,惟在於此,臣不敢爲辭遜之計,而餘外職名,決非負罪賤臣所可叨冒者,玆敢疾聲仰籲於天地父母之前。伏乞聖慈,俯賜矜察,亟遞臣職,仍命選部,勿以臣名檢擬政紙,俾得以漸謀歸休,千萬血祝,臣無任屛營祈懇之至,謹昧死以聞。答曰,省疏具悉。卿其勿辭行公。
己亥三月十八日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,昨日徐龍輔之不卽待令,豈不怠慢乎?國榮曰,似是緩不及事矣,豈敢怠慢而然乎?上曰,江華中軍許任,爲人,何如?國榮曰,爲人可任事矣。上曰,當此設施之日,中軍得人,然後可爲矣。上曰,王大妃殿進御一錢五分重人蔘粟米飮,調竹瀝·薑汁一貼煎入。出榻敎上命退,諸臣以次出。
己亥三月十八日未時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,再明日次對,進定於明日。又命書傳敎曰,明日出宮時,副輦置之,近以中旬軍兵勞苦,槍劍軍亦爲安徐事,分付。又命書禮曹判書蔡濟恭疏批。上曰,明日望拜禮時服色,以無揚黑團領分付乎?民始曰,以此分付矣。民始曰,明日時刻,依前以辰時磨鍊乎?上曰,唯。仍命退,諸臣以次出。
己亥三月十八日酉時,上御熙政堂。御營大將入侍時,御營大將李敬懋,同副承旨李在學,假注書徐鼎修,記事官李信祜·鄭東浚,以次進伏訖。上曰,今番將任之特畀於卿,予意有在,卿其勉旃,無負予委畀之意,可也。敬懋曰,臣百無一能,而過蒙拔擢之恩,至於此任,臣感激悚恧,不知所達矣。上曰,卿新自統營來,本營弊瘼,必詳知,如有可奏之事,一一陳達,可也。敬懋曰,統營弊瘼,不一而足,有不敢枚擧仰陳,而以其中大段爲弊者言之,本營將士支放之資,專恃於三南穀物,而穀總元數,年年耗縮,今不備二萬石,則雖全數運致於營中,猶違經營之不足,而且嶺沿爲邑外,至於湖西·湖南,以道路之險遠,實爲運致之勢,故不得已有近年錢換立本之事,而大體本營之日漸淍殘,職由於此,此實爲一營鉅弊矣。上曰,錢換立本之際,必多民弊矣。敬懋曰,兩湖穀物,皆爲作錢,而仍以貿穀於嶺沿各處,故其間不無民弊矣。上曰,錢換立本,非但名色之不正,且嶺民之偏受其弊,亦可悶矣。今使兩湖沿海諸邑,各運其穀於統營,則營中經費,庶免不足,而嶺沿民人,亦可無偏苦之患否?敬懋曰,如此,則似好矣。上曰,統穀元數,何爲而漸至減縮乎?敬懋曰,非但近來凶歉之頻仍,雖不董力捧納,故每年未捧之數,常不下十之八九,且當發賣作錢之時,各邑必以減價爲主,故年年耗縮,而今至於不成貌樣矣。上曰,前統制使,每以漁箭事狀啓,而其弊果,何如?敬懋曰,統營軍民之爲業資生,專在於漁鹽等利,而一自移屬均廳之後,旣失此利,故軍民輩無所聊賴,而公私之淍殘,亦由於此矣。上曰,漁鹽稅之納於均廳之數,合爲幾何?敬懋曰,合爲一萬四千四百餘兩,而具善行爲統帥時,請得一萬兩,還屬於本營矣。上曰,一萬兩,自漁鹽稅中劃給乎,抑以某樣錢別般劃給乎?敬懋曰,一萬兩以結錢劃給矣。上曰,一萬四千餘兩,皆是漁稅所出乎,竝其鹽藿等稅之所出而然乎?敬懋曰,四千餘兩,卽漁稅所出,而一萬兩,鹽藿等稅矣。上曰,漁箭稅所出,若是不多,則統營之必欲請得,何也?敬懋曰,漁箭之曾屬統營時,則一年稅入,殆過四五萬兩矣,一屬均廳之後,自然減縮,而今至四千餘兩矣。上曰,今以漁箭依所請還給,則統營可以復舊乎?敬懋曰,若得漁箭,則公私物力可以復舊矣。命退,諸臣以次退出。
上在昌德宮。停常參·經筵。
大駕詣春塘臺,入幕次後,政院·玉堂·藥房口傳問安。答曰,知道。
望拜禮罷後,政院·玉堂·藥房口傳問安。答曰,知道。
還內後,政院·玉堂·藥房口傳問安。答曰,知道。
傳于洪國榮曰,都承旨入侍。
李義翊,以都摠府言啓曰,今日入直宣傳官武兼及有廳軍士,當爲中日習射,而親臨望拜禮相値,不得爲之之意,敢啓。傳曰,知道。
傳于李義翊曰,大臣·備局堂上引見。
鄭民始啓曰,實錄廳持去乙丑年日記合十四卷,先爲還來之意,敢啓。傳曰,知道。
鄭民始啓曰,今三月二十一日,錄都目政事爲之之意,敢啓。傳曰,知道。
副提學徐浩修疏曰,伏以,臣頃蒙聖恩,獲遞銓任,隨分調病,感戴方切,玉署新命,忽下於此際矣。念臣匪才魯識,謬通淸選,年前副急之出,猶多濫吹之懼,今何敢諉以宿趼,若固有之,伏況今番副學之差出,專爲館錄之主圈,則必其名論素著,鑑別克明,使經幄有登瀛之美,人材無遺珠之歎,然後始可以上答聖簡,下副物情,夫以臣之鈍滯愚迷,雖於銓部之尋常排擬,亦不免摸東撈西,觸處生疣,則今乃畀之以詞翰之選,責之以愼簡之重者,奚啻强僬僥以千匀之擔,而不虞其顚跌哉?雖然此特以私分之不敢當者言之也,臣於公格,別有所難安之端,玉署之任,必以圈錄爲重,故自古以特旨除拜者,例皆不得行公,雖或行公,亦不敢參涉於圈錄者,館規則然也。臣之初除館職,旣出先朝特旨,則以下僚而隨參圈坐,猶且不敢,矧可自處以長官,晏然蹲據於主圈之地乎?臣之一身廉隅,固不足恤,而竊恐三百年館規,由臣而墜壞無餘也。噫,臣家之偏荷洪私,與天無極,殫竭圖報,惟在於夷險之不擇,夫豈有一毫占便之計,而至於公格之必當遵守,私分之必致僨誤者,亦不宜徒懷嚴畏,有除輒膺,重自陷於喪己病公之科,玆敢披瀝衷懇,仰瀆宸嚴。伏乞聖明,曲垂諒察,亟遞臣新授職名,俾圈事無滯,私義得伸,千萬至禱,臣方乞解,固不敢以見職自居,而第念今日三司之所請討,卽國人之所共誅也。臣雖職非三司,亦未有不可言之義,況一日在其職者乎?臣聞三綱五常,天理民彝之大節,而治道之本根也。故古之聖王,豈無好生之德,而一有罪惡之關於是者,惟恐其五庸之或輕,蓋懲於此則不作於彼,戒於先則不繼於後,俾天下之然知惡之不可爲,罪之不可逭者,乃所以爲生之之道,而正直輔翼之化,於是乎在矣。凡今合辭中諸賊之罪,決不可一刻假息於覆載之間,不但臣等之言,以殿下聰明聖智,固已照燭無遺,而上下相持,玩歲愒日,使夫沫血之大義,殆同塞責之空言,奉天之誅討,徒作應文之故紙,此固臣等之誠意淺薄,不足以感回天聽,而臣愚死罪,竊謂殿下亦有以導之也。寧不大可憂哉?楊萬里之言曰,議獄者求其入中之出,緩死者求其死中之生,而至於元惡大奸,不在是典,故四凶無議法,少正卯無緩理,此正千古治逆之一大公案,敢爲聖主誦之,伏願殿下,留神察納焉。答曰,省疏具悉。卿其勿辭行公。
吏曹參議金亮行疏曰,伏以,臣荐承嚴召,不勝惶蹙,猥陳血懇,仰冀聖察,及奉回批,不允所辭,申下別諭,絲綸懇至,若慈父之詔迷子,撫躬揆分,何以得此?伏地莊誦,感涕自零,狗馬賤疾,屢煩章疏,而自同例讓,實情莫暴,私心悶鬱,寢食難安,乃蒙聖慈曲垂愍念,旣以予亦諒悉爲敎,又使俟間登途,體下之仁,於是爲至,感激之極,將何以圖報?臣之所患泄痢,猶屬一時之疾,或可止減,而至於痰癖攣縮之證,積年癃痼,少有行動,輒致顚仆,夫豈有出入闕庭,登降殿陛之望,而感恩畏義,亦有不敢一向退伏者,賴天之靈,若得少間,而擔曳作行,進伏京輦,更暴情私,冀蒙許歸之恩,則庶可以少伸臣子之常分,臣之至願,惟在於此,第念史官相守,已至旬望,臣於病中,尤增悶迫。伏乞聖明,亟命收還,仍遞臣職名,容臣安意調攝,以爲觀勢前進之地,千萬幸甚。答曰,省疏具悉爾懇。昨於史官狀啓,聞爾欲上疏章,冀爾庶幾有幡然之思,懸懸不置于中,見爾疏語,以觀勢登程爲言,慰滿曷喩,君臣之間,貴相務實,史官姑令上來,以便爾意,爾其安心,益加善攝,俟少間卽爲造朝,是予區區之望也。
備忘記,儒臣疏批,偕來史官傳諭,史官則姑令上來事,分付。
己亥三月十九日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,侍衛已整齊乎?國榮曰,皆已待令矣。上曰,統營漁箭事,不可不一番消詳,故今日次對,前統制使及前前統制使,使之入侍,而議論不一,未知何以則好也。國榮曰,臣亦於此事,未有的見矣。上曰,庶類事,大司成以不得序齒之意,旣已草記允下,今則不可不自朝廷處分,而事甚難處矣。國榮曰,此不可輕易爲之,博詢諸臣,收議山林,似好矣。上曰,卿言好矣。上命退,諸臣以次出。
己亥三月十九日辰時,上詣北苑。皇壇望拜禮入侍時,行都承旨洪國榮,行左承鄭民始,行右承旨李義翊,左副承旨洪檢,右副承旨金思穆,同副承旨李在學,記事官李兢淵,假注書徐鼎修,記事官李信祜·鄭東浚,以次侍立訖。上具翼善冠·袞龍袍,乘輿出協陽門,詣北苑降輿入小次,改具翼善冠·黑圓領袍,出小次,仍詣望拜位北向立。左通禮啓請四拜。上四拜。左通禮啓請跪。上跪。司香進香案前跪,三上香訖。上俯伏興四拜,還詣小次,改具翼善冠·袞龍袍,出小次,乘輿由協陽門還內。諸臣以次退出。
己亥三月十九日巳時,上御熙政堂。大臣·備局堂上引見入侍時,領議政金尙喆,左議政徐命善,兼禮曹判書蔡濟恭,兼漢城判尹具善復,知敦寧具允鈺,行司直李重祜,行兵曹判書李徽之,刑曹判書尹東暹,吏曹判書鄭尙淳,副司直金孝大,戶曹判書金華鎭,行副司直李敬懋,行都承旨洪國榮,行左承旨鄭民始,漢城右尹李普行,行副司直柳戇,京畿監司鄭昌聖,前京畿監司鄭一祥,前統制使李昌運,副校理趙尙鎭,持平呂萬永,行右承旨李義翊,假注書徐鼎修,事變假注書宋文述,記事官李信祜·鄭東浚,以次進伏訖。尙喆·命善曰,勞動之餘,聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。上曰,前畿伯擧條,卿等見之乎?尙喆。命善曰,臣等昨見擧條舊畿伯亦爲未見,故詳聞其本末矣。上曰,新舊畿伯進前。一祥·昌聖進伏。上曰,畿伯更陳其弊端,可也。一祥曰,以陵役事言之,石物及丁字閣等處塗灰·蓋瓦,皆不如式,旋皆破傷,至於經費進排之濫雜,弊端不一而足,昨於擧條,旣皆陳達,而其中監役工匠等支供,尤是弊瘼之大者,一次修改之役,率來工匠,每不下五六十名之多,六七邑分排供饋,而爲弊滋甚,此尤可悶矣。上曰,禮判·戶判·惠堂與畿伯,各陳捄弊之道,可也。一祥曰,臣意則以爲,自戶曹計工匠之數,而各給其料,監役支供,亦以乾糧差下,則庶無列邑貽弊之患矣。華鎭曰,前畿伯所陳之言,實出於爲民捄弊之意,而若自戶曹給糧,則非但工人多少,無以詳知,糧米之自京運送,亦甚非便,且使監役備往乾糧,則必有微出貢人之弊矣。一祥曰,監役下去時,本無備局關子,兵曹馬牌,而只以繕工監公事一張,出給驛馬,至於下輩,亦皆濫騎,此又不可不一番釐正者矣。華鎭曰,此是啓下公事,又旣下直出去,故似有此給馬之例矣。尙喆曰,工匠輩,令有司量宜定其人數,比前減少而遣之,則庶捄其弊矣。華鎭曰,雖些少之役,必有各差備工人故每於一處修改之時,動用數十人,如許之弊,誠如畿伯之言,臣意自畿營定其工人之數,移關本邑,俾無數外濫雜之弊,似無妨矣。濟恭曰,畿伯所陳,誠是矣,而無他捄弊之道矣。先朝曾有廟社修改限年爲之之敎,陵役亦依此例爲之,則似有一分之效矣。上曰,雖定年限而修改,旣非一二處,工匠亦旣許多人,則其於數年之後,何以分俵記識,而隨頉現發乎?凡事㳂革設法之初,必治其本而捄其弊,然後可無末流之患矣。予意則有如兼告由之例,而一正式例則似有實效矣。國榮曰,聖敎誠然矣,大抵矯弊之道,必先捄其根本,然後庶有實效矣。蓋工匠輩以頻數修改爲幸,故凡於塗灰·蓋瓦之節,全不致誠,旋卽剝落,且監役往來之際,支供等節,旣甚夥然,今欲捄其爲弊之本,則使陵官仍兼監役,使之監董修改之役,而定其年限,如或限內有頉,當該陵官,卽爲論罪,則其所修築,必皆致誠而爲之,且陵上則樹木陰翳,風雨磨洗,比諸廟社,易致傷損,若限以數三年之久,而責之以限內無頉,則此實行不得之事,臣意則計其朔數,定以爲限,似爲便好矣。尙喆曰,如是定式,則修改之時,必皆致誠矣。濟恭曰,日前因京畿監司鄭一祥,以陵寢修改申飭及木根掘拔禁斷之意陳達,有下該曹稟處之命矣。雖以陵寢石物及丁字閣樑上紅箭門柱根等處塗灰言之,以油和灰,務爲牢固,則自可以久而無頉,雖非和油之處,以三物細細交合,不令疎散,則豈至有數數坐頉之患乎?其他修改,亦莫不皆然,此莫非爲監役者,初不視同自己家事,惟以目前彌縫爲主,爲工匠者,亦不盡心力而爲之,惟以速速了當爲事,以致至敬至嚴之處,修改之役,幾乎?無歲無之,事之寒心,莫此爲甚,前畿伯定其年限之請,儘有意見,此後則凡諸修改處,限以二十朔,限內有頉,則當該監董官員及工匠頭目竝爲論罪事,永爲定式,如是定式之後,各陵如有報頉之事,則自臣曹考其處所與年月,如有犯限,則卽爲草記勘處,各陵亦於修改之際,詳錄工匠名字於冊子中,以待前頭憑處之意,亦爲申飭,至於木根掘拔禁斫節目,纔已啓下,初無犯斫,則掘拔其根,自可止息,以此出擧條,一切嚴禁,何如?上曰,依爲之。濟恭曰,凡此事役之勤慢與否,專係於監役官之盡心與不盡心,京監役之每每下送,不特貽弊不貲,以速歸之心,作速了之事,草率苟且,難保其必無,則終不如陵官之爲兼監役,從容董役,務盡堅緻之道,此後除非大臣·禮堂進去監董之事,則皆以兼監役差定,使之盡其心力,恐合事宜,故敢此仰達矣。上曰,依爲之。出擧條上曰,今番木根節目之磨鍊,比前無已太寬乎?命善曰,前則元無定式,一株執頉,亦皆譴汰矣。上曰,前次執頉之木根,間或後入於後次執頉,前後相蒙,新舊莫辨,此則不可無分揀之道矣。一祥曰,新舊木根有難俵識而分別矣。尙喆曰,前畿伯亦以陵幸時各邑諸弊,有所仰達,而其爲民弊則可想其滋甚矣。一祥曰,陵幸時各邑進排,有不可一一枚擧,而至如各司假家及其他許多物種,皆爲責出於列邑,而爲弊滋甚,自前朝家特軫憂恤之意,每有儲置米會減之事,而因緣濫下,耗費亦多,此宜有一番釐正之擧矣。上曰,馬草之弊,近來亦,何如?一祥曰,近緣申飭之至嚴,姑無如前濫雜之患,而似此物種,亦不可不進排者矣。華鎭曰,陵幸時各邑進排,果爲民弊之大者,而實無好箇變通之道矣。一祥曰,列邑進排中假家一節,各令該司自爲措備,亦似無妨矣。國榮曰,假家若令該司自備,則至如初無財力之該司,其何能措備乎?濟恭曰,臣曾於畿伯待罪時,以此事有所商量,意欲造置油遮日而進排矣。奉朝賀金致仁以爲,若然則京各司下屬,少有不如意之事,輒必刀割手裂,使不得更用,此路一啓,將何以繼之乎云云,其言亦果有理,蓋此弊釐正之道,實無善策矣。尙喆曰,各邑弊端,實爲可悶,而至於儲置會減,則初無定式,便成近例,當初會減,特出於一時軫恤之意,而是豈常常可行者乎?國榮曰,先王朝儲置米會減,蓋出於適當歉歲,爲恤民弊之聖意,且近來之依前會減,亦不過慰悅民情之擧,而此後若値豊稔之歲,則亦何必永以爲例乎?國家財力,如或豊足,則以此會減,軫恤民弊,固不害爲損上益下之政,而非但近日經費之不足,且非古來定式之事,而每每循例擧行,亦甚無謂,此則不可不一番釐正矣。上曰,自前陵寢展謁之時,或只謁當陵,或遍謁諸陵,故局內各陵所修理等節,一倂擧行,以爲待令,而其間多有弊端,故其後則每於陵幸之前,預定展謁之陵,而修理一節,尙皆如前,雖以東郊七陵言之,雖非展謁之陵,而各處修理,亦皆擧行云,揆諸事理,殊無義意,且許多弊端,皆出於此矣。各處陵寢,將欲次第展謁,而凡諸進排物種會減等節,不可不趁卽釐正,作爲一通節目而遵行矣。華鎭曰,聖敎誠然矣。每當展謁之時,雖非當陵,而修理等節,在下擧行之道,固不敢不一體爲之,故毋論有頉無頉,皆爲修理,至於御幕次所入物種,亦皆進排,故其弊誠不貲矣。上曰,今後則展謁陵寢外,其他各所修理一竝置之事,定式施行,似好耶?國榮曰,如此則些少弊端,其將不期祛而自祛,是所謂端本正始之道也。濟恭曰,展謁陵寢之外,局內諸陵,則雖展拜處,修理一節,勿令擧行,實爲省費捄弊之道矣。尙喆曰,今此聖敎,實爲革弊之本,至若小小弊端,雖不得盡爲變通,亦不甚關係矣。臣等第當與道臣往復商量,更爲稟處矣。上曰,司饔院之收稅民戶事,卿等知之乎?以其居近柴場之故,勒謂樹木之必斫,而逐戶捧稅,甚可怪矣。尙喆曰,此法未知創於何時,而初捧二斗矣。聞先王朝,減其五斗云矣。一祥曰,臣待罪廣州時,習聞民訴,以爲作室居生,旣非分院之地,墾田耕食,亦非分院之土,而特以柴場之近處居生,在勒捧戶稅云,事之無義,莫其於此,有不可不一番釐革矣。尙喆曰,纔自備局,分付道臣,使之査實狀聞,待其狀到,當更稟處矣。尙喆曰,臣等取見仁川行宮內庫文蹟,則本府府使,自初主管,而庫中物種,亦甚不少矣。上曰,行宮所在地名云何?善復曰,宮則在永宗之前月尾之島,庫則在邑內云矣。華鎭曰,邑內亦有行宮矣。命新舊畿伯先退。上曰,前前統制使及前統制使進前,昌運·敬懋進伏。上曰,統營許多弊端,雖不可容易變通者,而其爲弊瘼之本末,予欲詳知,卿等各陳所見,可也。昌運曰,統營關防,實爲八路之最,而忠武公李舜臣之當初設施,旣甚壯備,且均役設立之前,漁鹽藿田往來船舶,皆自本營句管,故生理富饒,民物蕃殖矣。一自水利盡失之後,公私赤立,百物淍殘,轅門內三千戶軍民,遑遑不保,擧有一朝渙散之慮,故臣採探物情,參量事宜,不顧煩屑之懼,敢陳蘇弊之策,屢上狀啓矣。敬懋曰,昨於下詢,臣未及商量,誤以結錢一萬兩,自均廳劃給之意仰達矣。更思之,蓋漁鹽等稅,合爲一萬四千餘兩,而其中一萬兩,自均廳給于本營,四千餘兩,屬于均廳矣。昌運曰,具善行爲統制使時,請得一萬兩還屬本營,而五千兩爲兵庫別備,五千兩爲公下之費,年前趙,復請以別備五千兩,竝入於公下中矣。上曰,均役之前則漁鹽等稅,果爲幾許多乎?昌運曰,辛未以前則漁鹽盡屬本營,每當漁採之時,將校爲監官,軍卒爲格人,故其間自多滲漏之及於下者,又有烙印章標,故各處船舶,皆爲來泊,商旅輻湊,物貨雲集,無論漁鹽藿各項稅錢,合而計之,則入官之數,小不下四五萬,軍民所得,亦可爲三四萬矣。上曰,均役之前,各稅所入,若是夥然,而均役之後,何止於一萬四千兩乎?此亦有豊歉之不同而然乎?敬懋曰,漁鹽所收之稅,亦不無豊歉之不同,而大抵均役以後自多減縮矣。上曰,一萬兩依均廳以前例,竝其漁場而全數還屬乎?抑亦某樣錢別爲劃給乎?昌運曰,各處漁場釣磯,初不還屬,而只以本稅所出錢一萬兩,年年劃給矣。上曰,昨日御將所謂四千餘兩,卽漁稅所出,一萬兩卽鹽藿船舶等稅所出云者,果然乎?昌運曰,然矣。上曰,今以一萬四千兩,專屬於統營,則財力之豊饒,民物之蕃殖,可能復舊乎?昌運曰,臣不敢預度,而大抵限十年生殖,則二十餘萬兩,似可辦得,而轉門內軍民,亦必有聊賴之道矣。尙喆曰,大抵漁鹽之利,比前漸減,故均廳之各道稅入,亦縮四五萬兩云矣。上曰,統營之前後狀請者,乃謂各處漁場乎?抑謂鹽藿等稅乎?昌運曰,此在朝家處分,臣則有不敢指的仰請矣。國榮曰,無論一萬兩四千兩,統營所願,則似欲一依均役以前例爲之之意也。敬懋曰,統營之淍殘,專由於海利之見失,而均役之後,雖劃給一萬兩,此則只足爲本營之需用,初無關於軍民之利害矣。今若以漁場等利,依前還給,則軍民自有資生之益,而公私豊足,必將復舊矣。漁場旣爲還給,則均廳所劃送一萬兩,雖爲還納,在本營,亦可謂有得而無失矣。上曰,果如卿言,則漁場等利,盡爲還給之後,一萬兩之還納均廳,果爲統營所願乎?敬懋曰,若使統營專管,則雖納一萬於均廳,而較其得失,不啻倍蓰矣。上曰,然則統營之今所請得者,乃漁場乎?昌運曰,臣等之所請,乃漁場矣。上曰,乙未年,因帥臣伏請,旣以右沿漁場,全數還給,則統營自當主管,而今又請得,何也?昌運曰,漁場之還屬與否,統營實未知矣。上曰,前前統制使狀啓及均役廳謄錄,備堂一人,出去持入,可也。民始承命持入。國榮曰,乙未年漁場還給之後,自統營成節目,送于均廳,而今載於均廳謄錄,則統營之不知云者,何也?昌運曰,雖云還給,而漁採之利,尙屬於海民,至於轅門校卒,初不干涉,置之相忘之域,故還屬與否,果未知矣。國榮曰,然則漁場雖爲還給,而案付在於均廳,章標置諸巡營,漁鹽等利,付之海民,而本營校卒,初不得如前漁取,不相關涉,故帥臣所謂初不主管而不知云者,似以此也。然則前後狀啓,何不以右沿漁場,今雖還給,而統營則不知主管之意,分明說去,指的仰請,而若是混淪爲說,無所着落乎?昌運曰,前後狀啓,雖不敢指的爲請,而大體統營之所願,則無論漁鹽船蕓等稅,一倂還給,使營下軍民,得爲資生之道矣,上曰,右沿漁場,名雖還給,而漁場所出之稅,各自列邑捧上乎?自統營捧上乎?昌運曰,各處稅錢,自列邑捧納于統營,統營則只受列邑之所捧而上之均廳矣。上曰,然則漁場之利,尙屬於海民,而統營不得主管,校卒亦不干涉,所謂還給者,可謂有名而無實矣。昌運曰,非但漁鹽等事而已,至如點船,以無烙印之故,過去船隻,一不來泊,軍民生理,誠爲可矜矣。尙喆曰,臣第當退與諸帥臣,更爲詳議後稟達矣。尙喆曰,內司之報備局,以爲,海西餘奴貢之備局句管者,每於歲末,收納本司,以補需用之意,單子啓下,爲辭矣。內司奴貢,三南則不足,兩西·北道,則摠外有餘數云矣。雖自備局句管,若干所餘,有何別般用道,而此是當初節目啓下者,備局有不敢直爲擅許,何以爲之乎?上曰,禮判之意,何如?濟恭曰,當初餘奴木之令備局句管,蓋欲其稍重事面,以防前日冒減之弊也。今若以某道所納之有若干餘數,直使之歸諸內司,則殊非立法之本意,若內司所用,或有浩煩之歲,而奴貢果有摠外餘剩,則請得蒙允,然後始爲取用,容或無妨,而此亦非每年援例之事矣。上曰,若此則便好,依此爲之,可也。出擧條尙喆曰,人家嫌避之規,或有歷世深讎焉,或有一時微嫌焉,自不無深淺輕重之別,而近來朝行之間,或有過當之義,至如僞科出身之人,則嫌家之避而不見,事固然矣,而竝與其子孫而避之,此豈非過乎?雖以目下事言之,坡州牧使柳鎭夏,喬桐府使白東俊是也,且以殿最貶下之相避,曾有所下敎,而蓋此等之事,不可不一番稟定,故敢此仰達矣。上曰,卿言誠是矣。國榮曰,人家處義,各自不同,似不必自朝家酌定其規例矣。東暹曰,月惠文案考出,則只有最初文案一張,而大體則莫詳於明義錄所載矣。上曰,興文挾匕入來時,先與月惠相見,則可謂爛熳同參矣。命善曰,非特知情,乃是同謀矣。東暹曰,此則當爲決案,而旣是鞫廳罪人,事面重大,故臣曹則有不敢擧行矣。尙喆曰,從速設鞫,取其決案,實合事宜矣。上曰,從後稟定,可也。普行曰,道路橋梁,京兆之所關,而近年以來,久不申飭,川溝壅溢,坊曲皆塞,一經大水,則害必不貲,事當及今變通,故方自該府,指揮五部,欲令趁卽疏濬,而閭里之間,恐致騷撓,故不可不一番筵稟後,當申飭擧行矣。上曰,唯。普行曰,出身之不得捉治,雖是國典,而下賤常漢,稱以出身,愚蠢强惡犯科作拏之弊,不一而足,而法司不得囚治,誠甚難處。臣意則所謂出身之中,分揀其兩班常漢,而常漢則不拘出身,有罪輒治,則似可爲懲暴之一端,故敢達矣。上曰,無於前之例,有難創始於今矣。尙喆曰,自在先朝,每有此議,而竟未得變通矣。上曰,訓將進前。善復進伏。上曰,墓所火巢奉審則果何如耶?善復曰,兩處墓所,謹爲奉審,則火巢則內多有廣遠不緊之處,而樹木亦多有不可不斫去處矣。上曰,所當斫去之樹木,當爲幾何?善復曰,幾爲十萬餘株,而斫木運木之役,若皆雇軍,則耗費似甚不少,是甚難處矣。上曰,將何以區處耶?善復曰,樹木稚少,實無可用,而就其中可爲末木者,則分送各軍門,其餘雜木令,近處居民,隨願斫去,而三分之一,使之輸納官家,則亦可爲施惠於民人,而除弊於官家矣。上曰,自本營從便區處,好矣。上曰,宮都城巡審摘奸,近已爲之乎?徽之曰,每値事故,姑未及擧行矣。上曰,從近爲之,可也。上曰,彰義門外城堞至近之處,陰翳樹木,訓將亦爲看審後,略略斫去,可也。上曰,訓鍊大將具善復,仍佩往來。出榻敎上曰,臺臣進前。萬永進伏。義翊曰,今日旣是齋日,則臺臣當以所懷仰陳之意,先爲奏達,而持平呂萬永,奏語旣甚矇朧,擧措亦多顚錯,其在事體,不可無警,推考,何如?上曰,似是生疎所致置之,可也。萬永曰,臣見識茫昧,辭辧拙訥,本不合於淸朝耳目之任,而及陳所懷,多有做錯,致有承宣請推之擧,臣何敢一刻晏然於臺次乎?請命遞斥臣職。上曰,勿辭,亦勿退待。萬永曰,臣有區區憂憤,敢此仰達矣。今日三司不備,又値齋日,不得合辭傳啓,而三司合啓,今則已成文具,殿下例批,亦近文具,若其終不可得請,則不但三司諸臣,雖擧國臣庶同聲仰籲,不過紙上空言,苟可以得請,則雖如臣狂瞽之說,亦足以有槪於聖心矣。殿下之尙令龜柱·鄭妻,戴頭假息於覆載之間者,抑獨何哉?宗社之危,迫在呼吸,而殿下獨不知耶?惟彼凶逆之締結凶徒,陰蓄異謀,一向不已,臣亦不敢質言,而此賊一日不誅,朝廷有一日之危,臣妄以爲,此賊未誅之前,朝廷無可爲之事。伏願聖上,亟允三司之請,以洩一國之憤,卽臣區區之望也。上曰,留意矣。上曰,臺臣旣以合辭,爲此所懷,而奏達之際,只擧龜柱,不論他賊,故意甚怪訝,有所下敎矣。因承上旨,遽以鄭妻二字,添入於措辭中,臺臣所懷,何等重大,而出入仰昂,若是顚錯乎?尙喆曰,入侍臺臣,設或失措,固宜寬恕,而持平呂萬永,引避奏事之際,做錯多端,擧措乖當,此雖由生疎,損臺體大矣,罷職,何如?上曰,依爲之。出擧條尙鎭曰,卽今合辭之請,乃一國共公之論,而殿下尙今靳持,已至四載使君讎國賊,偃息於覆載之間,古今天下,寧有是哉?國若有臣,則必不使國家之賊,假息一日,君若有臣,則必不與君父之讎,共戴一天,然則今日之事,雖謂之國無法而君無臣,可也。然此莫非臣等誠意未格之罪,而亦我殿下恩私太過之致也。伏望亟揮乾斷,以從三司之請焉。上曰,已諭矣。尙鎭曰,臣竊有慨然者,敢此仰達矣。凡臺閣風聞之法,本意亶在於敦風勵俗,近來人心澆漓,虛實相蒙,弊端之層生久矣。又聞憲府風聞,謂以罪關倫紀,多所推捉,移送刑曹,更加査覈,則本事盡歸虛妄,全然爽實云,雖罪名之微細者,法司風聞,固當十分詳審,俾無呼冤之弊,而今此風聞,旣曰罪關倫紀,如是虛謊,使無辜之民,有此橫罹之患,此雖下輩居間慫慂之致,而憲臣之疎率不察,亦莫甚焉,後弊所關,不可不論,臣謂當該憲臣,亟施譴罷之典,宜矣。上曰,依爲之。命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
金思穆啓曰,大司憲徐有慶呈辭,執義兪彦鏶,掌令金鍾厚在外·柳匡天,持平朴聖泰未肅拜,持平一員未差,今日以監察茶時之意,敢啓。傳曰,知道。
鄭民始啓曰,副提學徐浩修疏批已下,卽爲牌招,以爲擧行館錄之地,何如?傳曰,允。
以備忘記傳于李在學曰,慈殿宮內入次,木七同,錢文四百貫入之。
傳于洪檢曰,諸承旨持公事入侍。
傳于洪檢曰,刑曹參議留待。
傳于李在學曰,開城留守入侍。
傳于李在學曰,開城留守使之明日入來。
洪檢,以司饔院官員,以監膳提調意啓曰,葦魚所監捉官所報內,數日大風連吹,不得捉魚,今日所封,只爲十五級,極甚惶恐事,報來,而莫重進上,如是零星,臣亦惶恐待罪之意,敢啓。傳曰,勿待罪。
李義翊,以訓鍊都監言啓曰,本局從事官李禾身病甚重,勢難察任,把摠金致晙受由下鄕,病勢甚重,還現無期,竝改差,何如?傳曰,允。
鄭民始,以成均館官員,以同知館事意啓曰,陞補一年十二抄,逐朔設行,而有過限之慮,則當月念間,以限內不得爲之草記事,曾已定式矣。大司成李義弼方在呈告中,限內不得設行,令政院稟旨擧行,何如?傳曰,大司成許遞,明日政,以在京無故人差出,其令限內擧行。
金思穆,以兵曹言啓曰,元內吹及兼內吹今春等習角賞格,依啓下單子,木綿一同二十五匹,分等施賞之意,敢啓。傳曰,知道。
金思穆,以兵曹言啓曰,今三月二十一日武臣賓廳講書日次,而祿都目政事相値,不得爲之之意,敢啓。傳曰,知道。
金思穆,以訓鍊都監言啓曰,本營兼內吹,今春等習角賞格,依啓下單子,木綿三十七疋,分等施賞之意,敢啓。傳曰,知道。
金思穆,以御營廳言啓曰,本廳兼內吹今春等習角賞格,依啓下單子,木綿三十六疋,分等施賞之意,敢啓。傳曰,知道。
戶曹參判宋德相疏曰,伏以,日昨史官傳批手札,兼下勞問,軫念旣懇且摯,噫寶墨爛然,蓬蓽生輝,恩出分外,榮溢例表,如臣無似,何以獲此?惶感之極,罔知攸措。顧臣疾病添苦,旣不能竭蹶趨命,別幅仰對,亦因親寫無路,久稽日字,尤切兢惶,誅譴是俟,而縣道封進,有所不敢,謹使家僮,傳付姪子參議臣煥億,竝以短章,直呈喉院,猥越之罪,益無所逃,臣無任感激屛營之至。答曰,省疏具悉卿懇。卿之所上疏本別幅,竝以領悉,還朝在近,良用欣慰,卿疏旣非從縣道來者,故批答令卿姪傳之耳。
己亥三月二十日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜間聖體,若何?上曰,一樣矣。上曰,金亮行疏中,旣以觀勢登程爲定,偕來史官,姑令還來無妨耶?國榮曰,其在便其意之道,卽還偕來史官,似好矣。上曰,戶參何當上來云乎?國榮曰,聞宋煥億之言,晦間當上來云矣。上曰,呂善永所懷,昨命改書以入,而所謂改書者,又復如前,殊可駭也。國榮曰,事係重大,故不敢改之矣。上曰,近來臺諫如此,誠可悶矣。國榮曰,大司成有實恙云,合有變通之道矣。上曰,勢將許遞矣。上曰,王大妃殿進御一錢五分重人蔘粟米飮,調竹瀝·薑汁一貼煎入。出榻敎上命退,諸臣以次出。
己亥三月二十日辰時,上御誠正閣。諸承旨持公事入侍時,行左承旨鄭民始,行右承旨李義翊,左副承旨洪檢,右副承旨金思穆,同副承旨李在學,假注書徐鼎修,記事官李信祜·鄭東浚,以次進伏訖。民始等輪次讀奏公事。上命書傳敎曰,京畿監司加分啓本,洪忠監司移轉狀啓,皆令草記稟處事,分付備局。又命書祭酒宋德相上疏批答訖。上曰,刑曹參議入侍。出榻敎賤臣承命出來,與刑曹參議宋煥億偕入進伏。上曰,儒賢上疏,旣不以縣道封上,故批答亦不必遣史官傳之,而今亦付爾,爾其親傳,可也。命退,諸臣以次退出。
己亥三月二十日未時,上御誠正閣。開城留守入侍時,行左承旨鄭民始,記事官李兢淵·李信祜·鄭東浚,開城留守李鎭衡,以次進伏訖。上曰,松留移職,何如?鎭衡曰,聖恩至此,惶感之極,不知所達矣。上曰,江都麥事,何如?鎭衡曰,兩麥皆茁茂,豐登可必矣。上曰,何當辭朝乎?鎭衡曰,二十四日將辭陛矣。上曰,江都莅任雖未久,有何設施乎?鎭衡曰,爲日不多,別無仰達者矣。上曰,江都,何如?鎭衡曰,江都實是國家之晉陽,而所急者卽積穀也。一境之內,田畓不過三千結,而京人幾盡有之,居民殆無寸土矣。上曰,若自朝家給價買取,使民耕食,則自當積穀矣。民始曰,若然則似好矣。上曰,築城事,何如?鎭衡曰,年年築城,而先築者,又年年頹圮,徒費物力,誠可悶矣。上曰,何以則好耶?鎭衡曰,城堞易圮處則爲木柵,似好矣。上曰,軍丁幾何?鎭衡曰,一萬六千餘名矣。上曰,以統營之大處,大戰船不過八隻,八隻所容,亦不過三千軍兵,則江都軍兵不必加充矣。上曰,自湖南有年年作穀者,以此買畓,以爲屯田則好耶?鎭衡曰,屯田事,古人亦多議論矣。上曰,江都有何弊瘼乎?鎭衡曰,軍丁之難充,爲大弊矣。上曰,旗幟等物,何如?鎭衡曰,雖不如三軍門,不下於守·摠兩營矣。上曰,江都之兼統禦,居民以爲如何?鎭衡曰,民皆樂之云矣。上命退,諸臣以次出。
上在昌德宮。停常參·經筵。
巳時午時,日暈。
金思穆啓曰,憲府連日監察茶時,事甚未安,除在外外,未肅拜人員,竝卽牌招,何如?傳曰,允。
金思穆啓曰,大司憲徐有慶陳疏入啓,執義兪彦鏶在外,掌令金鍾厚在外,掌令柳匡天牌不進,持平朴聖泰陳疏入啓,一員未差,今日以監察茶時之意,敢啓。傳曰,知道。
鄭民始啓曰,館錄命下之後,副提學徐浩修昨日違召,今日又不出肅,事甚未安,卽爲牌招,何如?傳曰,允。
傳于洪國榮曰,都承旨入侍。
傳于鄭民始曰,左議政入侍事,遣史官傳諭。
李在學,以吏曹言啓曰,新除授順陵參奉朱遠赫,長陵參奉尹休文,俱以鄕薦,除拜已過日限,終不上來,故移關本道,屢度催促,而以其身病,連呈辭單,萬無起動作行之勢云,陵寢重地許久曠官,事甚未安,竝姑改差,何如?傳曰,允。
李在學,以吏曹言啓曰,兵曹佐郞徐有成,受由過限未上來,依例改差,何如?傳曰,允。
有政。吏批,判書鄭尙淳進,參判兪彦鎬在外,參議金亮行在外。左副承旨洪檢進啓曰,羅州牧使,今當差出,而本州物衆地大,素稱難治,不可不各別擇差,他道有聲績未準朔守令,竝擬,何如?傳曰,允。以洪藥淵爲持平,吳載紹爲大司成,鄭好仁爲知春秋,鄭光漢爲司䆃提調,閔義爀爲坡州牧使,朴師沃爲羅州牧使,李謙煥爲順天府使,沈公協爲泗川縣監,李復燮爲順陵參奉,趙厚鎭爲長陵參奉,李仁祜爲長寧殿參奉,故奉事金福澤贈吏議特贈事,承傳。
兵批,行判書李徽之進,參判李病,參議李謙煥病,參知洪樂彬入直進,同副承旨李在學進。以鄭光漢爲知事,尹坊爲同知,李敬懋爲訓鍊都正,尹行修爲文兼,同知單朴龍正,僉知三單,鄭觀孚·李養謙·申翊文,黃仁煐爲留營別將,司直單李義弼,護軍單李輯。
李義翊,以備邊司言啓曰,京畿監司加分啓本,洪忠監司移轉狀啓,皆令草記稟處事,命下矣。南漢陳米之畿邑分糶,此是因朝令狀請者,驪州一千石,利川一千二百石,楊根·砥平各七百石,陰竹四百四十石,以此數使之加分,湖西濟民倉穀一千石,亦許移轉於瑞山郡,待秋準納本倉之意,竝分付於兩道道臣及守禦廳,何如?傳曰,允。
李義翊,以禁衛營言啓曰,本營將校軍兵春夏等賞中日時,入格之類,依例分等施賞,單子修入之意,敢啓。傳曰,知道。
又以禁衛營言啓曰,各軍門中日時沒技人別單書入事,已有前例矣。今三月十六日本營將校軍兵春夏等賞中日時,一番部薦騎士鄭東勳,柳葉箭貫一中,邊四中沒技,依例別單書入之意,敢啓。傳曰,知道。
又以禁衛營言啓曰,本營兼內吹今春等習角賞格,依啓下單子,木綿三十六疋,分等施賞之意,敢啓。傳曰,知道。
事變假注書張至顯書啓,臣敬奉聖批,更爲傳諭于京畿驪州邑內吏曹參議金亮行所住處,則以爲,臣又奉聖批,旨意懇惻,且收偕來之命,惶隕感激,曷有其極?臣之本病,旣無加減,又値風寒,患感不輕,登程遲速,姑未可知,而何敢終孤恩命耶?第以微末去就,仰貽聖念,不勝惶悚之至云矣,敢啓。傳曰,知道。
李在學,以兵曹言啓曰,通化門北邊宮墻半間今日撤毁處,令紫門監爲先以堅實把子,各別圍排,急速修築,而集春營入直砲手八名除出,限修築間嚴加守直之意,敢啓。傳曰,知道。
金思穆,以戶曹言啓曰,於義本宮,依定式,判書臣金華鎭與正郞臣李東賓,工曹判書臣韓光會,佐郞臣徐直修進詣奉審,則啓慶軒前面西邊春舌女防草貳張夫防草參張脫落,東邊雨漏壹庫,後邊春舌女防草壹張,夫防草貳張脫落,北邊退雨漏肆庫,東邊女夫防草各壹張,女夫瓦各貳張脫落,雨漏壹庫,前面薍簾竹壹介,懸索具破傷,樂善齋西邊春舌女防草壹張,夫防草貳張脫落,朴工上夫瓦肆張脫落,南邊雨漏壹庫,西邊雨漏參庫,朝陽樓西翼閣朴工上女夫瓦各拾參張脫落,雨漏壹庫,後行閣雨漏陸庫,分付各該司,使之卽速修改,亦令吏曹郞廳監蕫擧行之意,敢啓。傳曰,知道。
己亥三月二十一日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,昨聞前江留之言,統禦營設置,民皆樂之云,而大抵江都形便,實是國家保障之地,宜有別般設施矣。國營曰,江都卽三南漕運所由處也,非但保障,關係非細,賊若據此,使三南漕運不通,則京城何以支堪乎?上曰,元時所以以勿入江都爲約束者,亦有所以而然矣。國榮曰,然矣。上曰,御史封庫,則監司因公兄文狀而爲狀啓者,自是例也,而今番御史之直爲狀啓,誠怪矣。國榮曰,果是前所未見者也。上命書公事判付,仍命退,諸臣以次出。
己亥三月二十一日辰時,上御春塘臺,內試射入侍時,行都承旨洪國榮,行左承旨鄭民始,行右承旨李義翊,記事官李兢淵,假注書徐鼎修,記事官李信祜·鄭東浚,以次侍立訖。上曰,左議政入侍。賤臣承命出來,與左議政徐命善偕入。命善曰,日間聖體,若何?上曰,一樣矣。命善曰,王大妃殿氣體,何如?上曰,一樣矣。命善曰,惠慶宮氣候,何如?上曰,一樣矣。上曰,應射軍兵入來整齊後,仍爲發矢事,訓將指揮,可也。試射畢,仍命施賞。上曰,我國騎兵之稍可恃者,不過訓局馬軍,而聞其射藝凡百,多不成樣,故今日試,令抄出其略干名,而見其射藝,則所見果如所聞,極爲駭然矣。雖以激勸之意,略施賞格,而訓將旣承筵敎,此後另加申飭,使之頻頻習藝,俾有實效,可也。具善復曰,馬軍之不成貌樣,不但技藝之生疎而已,亦實由於軍馬之疲殘而然矣。司僕山馬分給時,禁軍則自擇分執,而馬兵不能自擇,故所給之馬,擧皆疲癃殘劣,以此之故,軍馬尤爲苟艱矣。上曰,此後則第爲申飭,可也。命善曰,臣於司僕事,適出言端,有可仰達者矣。馬政之臧否,稅穀之嬴縮,專係於牧官之得人,而臣待罪本寺,今已三載,牧官之先公後私者,未之多見,惟興陽前監牧官趙重岱,恬約居官,誠勤奉公,前後稅納,必準高摠,久遠弊瘼,一皆爬癤,如此盡職之人,若不另加褒賞,其何以聳勸他牧乎?本寺酬勞之道,惟是牧官一路,而重岱今旣遞歸,有難循例檢擬,臣意則此後牧官之窠,勿拘賞格,更爲差遣,以爲激勵之地,似好,故敢達。上曰,聞甚嘉尙,守令除授,可也。出擧條命退,諸臣以次退出。
上在昌德宮。停常參,只召對。
李義翊,以都摠府言啓曰,今日入直宣傳官武兼及有廳軍士中日習射,請出標信。傳曰,知道。
金思穆啓曰,大司憲徐有慶疏批未下,執義兪彦鏶在外,掌令金鍾厚在外,掌令柳匡天牌不進傳旨未下,持平朴聖泰疏批未下,持平洪樂淵在外,以監察茶時之意,敢啓。傳曰,知道。
李義翊,以宿衛所言啓曰,今日中日日次矣。本所所管入直部將·守門將·禁軍·扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
鄭民始啓曰,陞補其令限內擧行事,命下矣。新除授大司成吳載紹,今日亦爲出肅,卽爲牌招,何如?傳曰,允。
傳于李義翊曰,左承旨入侍。
傳于李在學曰,召對爲之。
傳于李在學曰,醫監無一人待令,吳道炯·康命吉,令該府處之。
傳于李在學曰,上下掌務官一體拿處。
傳于李在學曰,上下番醫官,亦一體竝爲拿處。
又傳于曰,吳道炯使之入來。
又傳于曰,入直上下番醫官分揀。
鄭民始,以弘文館言啓曰,今以新錄事,齊會本館,而副修撰沈煥之·吳大益俱在外,上來遲速,有難等待,依舊例與在京僚員,相議圈點之意,敢啓。傳曰,知道。
李義翊,以訓鍊都監·禁衛營·御營廳言啓曰,集春門北邊宮墻頹毁處,今月二十二日,始役改築之意,敢啓。傳曰,知道。
以濟州防禦使狀啓,莫重正朝陳賀箋文,阻風過限,惶恐待罪事,傳于鄭民始曰,勿待罪事,回諭。
李義翊,以賑恤廳言啓曰,依下敎,武藝別監一百名,宿衛所前輩軍七十四名,認旗手三名,攔後軍一百七十三名,左營旗手三名,隊長一名,卜直一名,鉦手一名,鼓手一名,各米一斗式分給之意,敢啓。傳曰,知道。
己亥三月二十二日,記事官姜彙鈺。刑曹殺獄罪人李千奉加刑啓目。傳曰,如前除良,更良各別嚴刑,期於得情爲良如敎。
刑曹僞造御寶罪人朴加刑啓目。傳曰,除尋常各別嚴刑,期於得情爲良如敎。
己亥三月二十二日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,副提學昨日肅謝,今日爲館錄云乎?國榮曰,今日當爲之矣。上曰,當錄幾人云乎?國榮曰,似不過十人矣。上命書公事判付。上曰,王大妃殿進御一錢五分重人蔘粟米飮,調竹瀝薑汁一貼煎入。出榻敎上命退,諸臣以次出。
己亥三月二十二日未時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,館錄,何如?民始曰,似是精抄矣。上曰,金翊休,何如?民始曰,未能詳知,而自來名家云矣。上曰,玉堂登瀛錄持入。賤臣承命奉進。上曰,年前館錄,善之矣。民始曰,然矣。上曰,近來館錄,何無準點乎?民始曰,近來則因先朝下敎,廢準點之規矣。上曰,始自何年乎?民始曰,辛巳以後,無準點矣。上曰,都憲之疏,卿則以爲如何?民始曰,臣亦未知其所見矣。上命書公事判付,仍命退,諸臣以次出。
己亥三月二十二日酉時,上御誠正閣。召對入侍時,參贊官李在學,侍讀官李泰永,檢討官金履禧,假注書徐鼎修,記事官李信祜·鄭東浚,以次進伏訖。泰永進講近思錄,讀自或問聖人之門,止與顔子所好異矣。履禧讀自橫渠先生問於明道先生,止亦思過半矣。上曰,參贊官及史官以次讀之。在學讀自伊川先生答朱長文書,止欲見知於人也。賤臣讀自伊川先生謂方道輔,止須是學顔子。信祜讀自明道先生曰且省外事,止相觀而善工夫多。東浚讀自須是大其心,止便得性情之正。泰永曰,孔子稱顔子得一善,則拳拳服膺而不失之,此卽以爲顔子也。夫顔子之不遷怒不貳過,與終日不違,何莫非學聖人者,而爲學之始,亶在於擇善固執,守而勿失,以至於積工累仁,遂躋亞聖之位也。其中勿失二字,最是用工之喫緊處也,伏願聖上於此二字益加省念焉。凡人之情,易發而難制者,惟怒爲甚,此尤至言也。夫怒者,觸於物而發於性者,卽七情之常也。雖或有忤於心者,可怒在彼不在於我,當於未發之時,察乎理之曲直,事之是非,物來而順應,則自可至於廓然大公,不爲外物之累矣。此卽以能於怒時,遽忘於怒者也。七情之發,過於中者,何莫非猛省存警處,而先儒之拳拳垂戒於怒之一字,良有以也,伏望體念焉。履禧曰,仁義忠信,出處語默,必於是云者,蓋言力行之意也。凡學問省察之工,出處語默,一也,而但出時語時則顯明著見,故易折矜持,處時默時,則幽獨隱微,故難於戒愼矣。聖學高明,必已明察於此等處,而伏望於淵涓蠖濩之中,益加省察之工焉。上曰,所陳俱好矣。參贊官亦陳文義,可也。在學曰,臣則別無可達之辭矣。上曰,此章云道之浩浩,何處下手,惟立誠,纔有可居之處,蓋道體浩大廣博,有難形容,故以立己之誠意,爲可據之地,而立誠工夫,亦當先從下手耶。履禧曰,先立誠意篇實做去,則自然爲誠實工夫矣。上曰,立誠之誠,初非別件物事也。只於自家日用之間,隨事隨物,必以誠實爲主,而表裏如一,無或間斷,推此以去,則向前萬事,無非用工處也,儒臣之意,何如?履禧曰,聖敎誠然矣。上命泰永·履禧先退。上曰,諸承旨持公事入侍。出榻敎右副承旨金思穆,持公事進伏。上命思穆·在學等以次讀奏公事訖。命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
金思穆啓曰,大司憲徐有慶疏批未下,執義兪彦鏶在外,掌令金鍾厚在外,掌令柳匡天傳旨未下,持平朴聖泰疏批未下,持平洪樂淵在外,今日以監察茶時之意,敢啓。傳曰,知道。
傳于鄭民始曰,都提調入侍。
鄭民始,以禮曹言啓曰,來四月初八日宗廟夏享大祭親行時,同日永寧殿,依例遣大臣行祭事,知委,何如?傳曰,允。
李在學,以禮曹言啓曰,領敦寧府事鄭存謙,去夜遭親喪云,自前大臣遭艱時,遣承旨致弔,優致貤賻,命一路護喪,本道給役夫矣,今亦依此例擧行乎?敢稟。傳曰,依例爲之。
洪檢啓曰,領敦寧府事鄭存謙親喪,遣承旨致弔事,禮曹草記依例爲之事,命下矣。何承旨進去乎?敢稟。傳曰,右副承旨進去。
己亥三月二十三日,記事官姜彙鈺。義禁府,以尙州前營將柳爾冑,尙州所管葛可峙年前因朝令防塞處,昨秋以後,不但不奉朝令,又從以決棍鳥嶺之民,使不得更塞罪,刑推得情何如啓目。傳曰,觀此供辭,眞所謂飾詐爲眞之徒是置,如渠幺麽賤微之類,敢於特敎嚴問之下,游辭漫漶之狀,殊極痛駭更良,嚴問口招,如復呑吐,當依所啓嚴刑得情,以此意發問目取招爲良如敎。
己亥三月二十三日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。國榮曰,昨伏聞有咯血之症,今日,若何?上曰,一樣矣。國榮曰,進御童便乎?上曰,連服童便而無效矣。國榮曰,召入醫官,診候議藥,何如?上曰,此是例症,姑置之,可也。上曰,昨日館錄,何如云也?國榮曰,姑無所聞,而可謂精抄矣。上命書公事判付訖。國榮曰,都提調爲承候入來矣。上曰,當召見矣。仍命退,諸臣以次出。
己亥三月二十三日未時,上御誠正閣。都提調入侍時,藥房都提調徐命善,行左承旨鄭民始,記事官李兢淵·李信祜·鄭東浚,以次進伏訖。命善曰,日間聖體,若何?上曰,一樣矣。命善曰,伏聞有咯血之症,今日則何如?上曰,稍勝矣。命善曰,咯血卽是上氣之祟,故過用思慮,則例有此症,每於政令事爲之際,勿用心力,寬其思慮,伏望。上曰,方今朝象與國事,豈可弛心乎?命善曰,以臣所見,別無過用聖念處矣。上曰,領敦寧之遭故,慘矣。命善曰,然矣。上曰,今番館錄,何如?命善曰,精抄矣。上曰,金宇鎭將何以爲之云乎?命善曰,領相必欲拔之云矣。上曰,前例,何如?命善曰,前例則或有拔之者,或有不拔者矣。上曰,若然則領相過矣。命善曰,旣有咯血之症候,則丸劑恐有凝滯之慮,姑爲停止,童便連爲進御,似好矣。上曰,連服童便,姑無顯效矣。命善曰,日前邊將除授下敎之後,馬兵皆聳動興起云矣。民始曰,馬兵設立後初有云矣。上曰,鄭判府近久閑養無羔云乎?命善曰,然矣。上命退,諸臣以次出。
上在昌德宮。停常參·經筵。
傳于洪國榮曰,都承旨入侍。
金思穆啓曰,大司憲徐有慶疏批未下,執義兪彦鏶在外,掌令金鍾厚在外,掌令柳匡天傳旨未下,持平朴聖泰疏批未下,持平洪樂淵在外,今日以監察茶時之意,敢啓。傳曰,知道。
傳于鄭民始曰,開城留守入侍。
傳于洪檢曰,同副承旨入侍。
以正言尹行元牌不進罷職傳旨,傳于洪檢曰,只推。
有政。吏批,判書鄭尙淳進,參判兪彦鎬在外,參議金亮行在外,右副承旨金思穆進,以李重祜爲禮曹判書,金熤爲參判,柳戇爲參議,鄭宇淳爲兵曹參議,柳河源爲佐郞,趙常翼爲監察,李趾光爲忠州牧使。
兵批,判書李徽之病,李入直進,參議未差,參知洪樂彬病,左承旨鄭民始進,副司直沈熙之·李秉鼎,副司果金煹單付。
傳于鄭民始曰,坐直承旨入侍。
鄭民始,以禮曹言啓曰,來四月初八日宗廟夏享大祭親行時,省牲省器之節,依例以親臨磨鍊擧行乎?敢稟。傳曰,以親行磨鍊。
洪檢,以摠戎廳言啓曰,本廳左部千摠李徽遠身病猝重,勢難强令察任,改差,何如?傳曰,允。
金思穆,以義禁府言啓曰,咸鏡監司趙㻐狀啓據刑曹粘目內,慶興前府使洪良浩移本府處之事,允下矣。洪良浩自任所未及上來云,依例發遣府書吏拿來,何如?傳曰,待待命拿囚。
又以刑曹言啓曰,因持平朴聖泰上疏,趾賊母與妻竝絶島散配事,依施事,命下矣。依傳敎,逆賊趾海母希全羅道珍島郡,妻槮濟州牧,竝絶島散配,而罪人等時在京畿龍仁縣,令道臣卽爲押送配所事,發關分付之意,敢啓。傳曰,知道。
吏曹參判兪彦鎬疏曰,伏以,臣幸逢盛際,過沐洪造,內而歷踐淸塗,外而致養專城,隨處曲遂,無往非恩,古人所云頂踵毛髮,皆歸造化者,正是爲臣道也。然而才自不逮,事有難諧,三載居官,竟未能革一弊興一利,以慰故都士民之望,而少答聖上委寄之眷,循省慙惶,無地自容,是宜亟行黜落,以懲尸素,而乃反申辱寵命,移授天官亞席,在身臣,豈不赫然光顯,而適足以增臣孤恩負職之罪,臣隕越愧恐,益無所措。噫,銓衡之任,一自復舊之後,地望視前尤別,有非如臣無似者所可苟充,而繇郞署而陞佐貳,殆遍歷敡,自通政而至嘉善,輒先除擬,臣是何人,乃敢兜攬華要,若已專之者哉?是不惟爲臣過福之憂,踰分之懼而已,將不免辱聖簡而累新化,亦豈細故也哉?況臣曾叨三銓,醜拙畢露,縱賴聖慈曲加庇覆,而自知愆尤,尙有餘悚,其何敢諉以旣往,視同宿趼,晏然冒進於已試蔑效之地乎?玆不得不仰暴衷懇。伏乞聖明,亟命遞臣銓職,以幸公私,至於國子兼銜,臣兄彦鏶,方帶本館司業,而臣乃居其右,法雖無避,義所難安,有不容一日仍據,亦願竝賜裁處焉。答曰,省疏具悉。疏辭旣無可據之例,卿其勿辭行公。
大司憲徐有慶疏曰,伏以,臣病勢添重,連日召牌,屢犯違傲,再昨賓筵,亦未進參,跡涉怠忽,罪大慢蹇,悚蹙之極,罔知攸措。臣於向日筵中,伏聞以城外虎患,大臣至請以兩墓所伐木而蒙允矣。臣之愚見,竊有所不以爲然者,而時刻已晩,連啓爲急,不能迤及他說而退矣。卽又聞京尹,春卿承命奉審,而伐木之事,行將擧行,玆敢以筵席未陳之言,略入文字,仰請聖明之採納焉。今此兩墓所劃定區域,護養樹木,自有已定之制,藉使虎豹之患,果由墓木之成林,而伐木之擧,不可入於局內,刈剔之政,只將施於濱界,則環垓之叢蔚雖除,而全局之林藪自在,然則虎豹之所,依舊是這裏矣,將見其虎豹之不祛,而斧斤之徒勞矣,只爲此無益之擧,蹙其已定之界,伐其旣長之木者,非但無關於利害,豈不有傷於事體耶?天下事有事體焉,有利害焉,於斯二者,權衡輕重,酌量做去,實爲做事底道理,苟使虎豹之患止,而生民之害息,則墓木之伐,雖涉未安,而固不可拘於事體之未安,廢却利害之所關,而今則不然,無補於防患之計,有欠於愼重之道,其不可容易始事也,明矣。伏乞聖明,更加財商,還寢成命焉。臣無任屛營祈懇之至,謹昧死以聞。答曰,省疏具悉。當初懿昭墓之劃定垓子也,不有陵墓步數差等之定制,而但使汎廣踰濫,殆無限節,比諸東西道陵寢,幅員周帀,不翅倍蓰,其在隆殺之義,固當正其僭越違繣之事,則況近城數里之內,法外封山虎豹成藪者乎?若言其定制,則已前之區劃,初失一定之制,而以事體則嫌涉貳尊者,不可不革改也,以利害則害無可言處,固知有所利也,卿之三段所陳,俱未知爲穩也。至如義烈墓,原無改定火巢之命,卿言又何其爽誤也?大抵予雖急於爲民,其於尊奉之事,豈後於卿也。
大司成吳載紹疏曰,伏以臣於日昨,伏奉除書,以臣爲成均館大司成者,怵然以駭,悚然以懼,不知措躬之所也。臣識昏才蔑,觸事生疣,一儱侗無用之物耳,偏蒙拂拭之恩,歷踐淸華之班,隆恩厚渥,與天無極,糜身粉骨,豈足仰酬?中夜念之,不覺感淚之無從矣。區區寸悃,惟以筋力奔走,爲報答之萬一,故有除輒膺,强顔就列,有若眞可堪承任使者然,顧念平生,徒切凜慄,況玆新命,何等淸選,何等重任,而不揣分量,遽然叨冒哉?朝廷設職,何莫非難愼者,而至於國子之長,實掌作成之任,虞庭之敎冑,周官之造士,皆是職也。後世敎士之方,雖不逮古昔,而導之以經術,講說德義,試之以藝業,品課聲詞,致濟濟菁莪之美者,其責專在於是職,是故列朝以來,必用富於經術,優於藝業者以處之,前輩之碩德峻望,固非後人之所可倫擬,而逮至近日,亦莫不極一時之遴揀,未有如臣空疎湔劣者廁於其間也。臣少而失學,長益暴棄,詩書則尙昧訓詁,詞章則未曉蹊逕,非但儕友之所共知,抑亦聖明之所俯燭矣。臣若貪榮戀寵,晏然承當,則一身之顚敗,非所敢恤,而名器之汚辱,聽聞之嗤笑,其將自臣而始矣,豈不大可懼哉?臣自知甚明,自量已熟,人器不稱,廉防難冒,玆於天牌之下,敢陳肝膈之懇。伏乞天地父母,念本職之不可輕授,諒臣言之實出衷赤,亟賜鐫遞,以重官方,以安私分,不勝幸甚。答曰,省疏具悉。爾其勿辭察職。
持平朴聖泰疏曰,伏以,臣庸愚譾劣,本不合於淸朝耳目之任,而況當此大論方張之日,尤非人人所可濫據也,明矣。臣於前後臺地,冒沒承膺者,輒不過一兩日,而詣臺謄傳,殆同應文而止,沬血飮泣,不能必討乃已,溺職之罪,不待人言,臣固自知,居恒悚忸,無面可顯,果然向來臺評峻發,至以臺省不得其人等語,盛加譏斥,臣於是,滿心慙懼,益無所措。噫,彼合啓中諸罪人負犯,何等惡逆,而使之尙保首領者,誠如臺疏所論,而臣是前日臺省中一人,則固當愧服自引之不暇,今於見職,其何敢諉以時日之稍久,揚揚冒進,重貽人嗤點乎?廉防至嚴,承當無路,天牌之下,隨詣闕外,敢陳短章,仰干宸嚴,瀆擾之罪,尤無所逃。伏乞聖明,俯垂矜諒,亟削臣職,仍治臣罪,以肅朝綱,以安微分,不勝萬幸。臣不以臺閣自居,而憂憤所激,敢此附陳之。嗚呼,鄭妻之千妖萬惡,龜柱之巨慝大憝,實往牒罕有之極逆,而或偃處於城闉,或假息於海島,使國家無法則已,不然則寧有是理?顧今合辭齊討之擧,實是一國同憤之論,而四載相持,一例靳允,此豈天討五庸之義乎?臣雖愚迷,豈不知聖意之攸在,而殿下之持難者私恩也,諸臣之爭執者公法也,殿下雖欲以私恩屈公法,獨不念及於宗社之重哉?至於相福之奸凶,瑩中之陰譎,宗集死黨之罪,論以王章,豈容暫貸,而亦不過爲紙上之文具,臣不敢知殿下何所顧惜,亦何所持疑,而荏苒時月,因循至此,使之晏然容息於一天之下乎?伏願廓揮乾斷,亟從三司之請,以絶禍根,以鞏國勢焉。噫,亂逆從古何限,而豈有若趾海父子兄弟叔姪之窮凶極惡者哉?趾賊之妻,以年限之差過,得免爲婢之律,與啓禧妻,往接於啓禧塜下,朝夕上下,號哭怨國,情狀妖凶,傳說已萬萬驚駭,而況啓禧妻,生得幾箇亙古所無之凶逆,幾危我宗社,擧國含生,莫不欲食肉而寢皮,如此妖逆之類,不可暫留於郊坰之內,臣謂趾賊母與妻,竝絶島散配,斷不可已也。商輅徑先致斃,未施孥戮之典者,已切神人之憤,而雖以弼海對質相吉之語觀之,相吉往見渠外三寸叔母商輅之妻,其所酬酢,無非窮凶情節云爾,則輅妻之往復妖任,參涉凶謀之狀,明若觀火矣。如許凶毒之物,不可置於近京之地,以貽無窮之憂,亦令絶島定配,可也。臺臣自闕公退之後,苟非牌召,則不敢復入於當日,臺體則然,而前持平金敍九,旣出姑停,乍退旋進,擧措顚倒,聽聞駭怪,此不可循例遞差而止,臣謂前持平金敍九,亟施罷職之典,宜矣。答曰,省疏具悉。首陳事,當留意,次陳事,今始投荒,亦云晩矣,依施。輅妻事,相吉·弼海對質之招,雖甚明白,而造謀之甘丁,傳札之宗禮,連累之貞喆,或已誅,或不問,或徑配,便同獄未究者,不允。末端事,依施,爾其勿辭察職。
己亥三月二十四日,記事官姜彙鈺。義禁府柳爾冑更招啓目。傳曰,當初拿問,欲覈反禁令治嶺民之罪也是如乎,柳爾冑前後之供,縷縷發明兺不喩,到今至擧前營將申載文之所爲,以爲證左,則載文處,不可不一問,自本府拿問,待其供辭議處爲良如敎。
己亥三月二十四日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,咯血之候,何如?上曰,猶未快勝矣。上命書禮曹夏享大祭省牲省器取稟草記批答。又命書傳敎曰,儀曹方有擧行事,呈告在外未肅拜堂上竝許遞,政官牌招開政。上曰,開城留守今日何不辭朝乎?國榮曰,以齋戒日不得下直云矣。上命書傳敎曰,開城留守當日辭朝。國榮曰,藥房都提調爲承候來待矣。上曰,藥房都提調·提調入侍。都提調徐命善,提調具允鈺進前。命善曰,夜間聖體,若何?上曰,一樣矣。命善曰,吳道炯方待令閣外,召入診候,似好矣。上曰,吳道炯入侍。醫官吳道炯進前診候訖。道炯曰,脈候左三部沈遲,右三部稍浮,茯苓補心湯,加減進御,宜矣,而童便兼爲進御,似好矣。命善曰,湯劑加減當議定,康命吉,飭已施,合有分揀之道矣。上曰,拿處爲三日乎?命善曰,然矣。上曰,近來此輩之怠慢,可痛矣。上曰,王大妃殿進御一錢五分重,人蔘粟米飮,調竹瀝·薑汴一貼煎入。出榻敎上命退,諸臣以次出。
己亥三月二十四日巳時,上御誠正閣。開城留守入侍時,行左承旨鄭民始,記事官李兢淵·李信祜·鄭東浚,開城留守李鎭衡,以次進伏訖。上曰,明日將到營耶?鎭衡曰,然矣。上曰,松都卽是舊都,而近來債弊等事,至於莫可收拾之境云,下去後留意於蘇弊之道,可也。鎭衡曰,謹當彈竭心力矣。上曰,松都人心,難治云耶?民始曰,留守若不聽干囑則爲善治云矣。上曰,營債之弊,猝難矯捄,而必於歲末,捧納更給,則庶無永失之患矣。鎭衡曰,債法固當如是矣。上命書傳敎曰,在囚醫官分揀放送。又命書持平朴聖泰疏批,仍命退,諸臣以次出。
己亥三月二十四日申時,上御誠正閣。同副承旨入侍時,同副承旨李在學,假注書徐鼎修,記事官李信祜·鄭東浚,以次進伏訖。上命在學讀奏公事訖,命書禁府啓目判付。上曰,禮曹三堂上待明朝牌招察任。出榻敎命退,諸臣以次退出。
己亥三月二十四日戌時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,留院公事持入。賤臣承命奉進,民始讀奏諸道狀啓,上命書判付,又命書吏曹參判兪彦鎬疏批,仍命退,諸臣以次出。
上在昌德宮。停常參,只召對。
傳于洪國榮曰,都承旨入侍。
傳于李義翊曰,仁川內庫反庫宣傳官書啓,啓下備局,其令次對時稟處。
又傳于曰,大享當前,差祭乏人云,堂上·堂下,違牌·坐罷侍從,竝敍用。
又傳于曰,兩南道臣·帥臣緘推公事,啓下已久,尙不議讞,申飭憲府,其令斯速擧行。
又傳于曰,此時嶺南守令,不可久曠,靈山縣監罷黜之代,口傳差出,與泗川縣監,一兩日內辭朝事,分付。
又傳于曰,同副承旨入侍。
又傳于曰,奎章閣前待敎徐龍輔敍用,仍任閣職,令該曹口傳付職,使之牌招。
傳于李在學曰,召對爲之。
李義翊,以都摠府言啓曰,今日入直宣傳官武兼及有廳軍士,當爲中日習射,而國忌齋戒相値,不得爲之之意,敢啓。傳曰,知道。
吏曹口傳政事,以宋準明爲靈山縣監。
吏曹口傳政事,藝文館奉敎單徐龍輔,校書館博士單徐龍輔,奎章閣待敎單徐龍輔。
大司憲徐有慶啓曰,臣資性疎率,言議無當,本不合於淸朝耳目之任,而及叨見職,辭不獲命,冒沒承膺,黽勉供職,今已經月之久,而因循噤默,曾未效一日之責,臣之不職之失,已著於此,而適於日昨入侍,伏聞有墓所伐木之命,臣坐處稍遠,聽瑩於筵中說話,錯認以伐木之擧,專出於除虎患之計,又見擧條下者,則大臣奏語,盛稱兩墓所樹木之菀密,致有虎豹作梗,去來阻絶之弊,至以從便芟剪除害防患,爲請而蒙允矣。臣之愚意,竊以爲,虎患伐木,實出於除害之意,而局內樹木,不可以盡伐,則緣垓刈剔,無關於利害,旣無關於除虎患之道,則不必以斧斤而入於斯矣。玆敢略貢愚見,仰請財商,及承批旨,辭敎諄複,誨責切嚴,臣始知日前成命,非獨爲除虎患之地,專由於隆殺墓制,更定區域之聖意也。於是乎臣見自歸於爽誤,臣言不免於率爾,臣旣忝叨言責之任,而言不中窾,致勤嚴旨,則更何敢自處以臺閣,一刻晏然於職次乎?昨緣日暮,今始來避,所失尤大,請命遞斥臣職。答曰,事雖爽誤,意在無隱,勿辭,亦勿退待。
領議政金尙喆箚曰,伏以,臣卽伏見憲長疏本,以兩墓所伐木事,謂之傷事體,臣於此,誠不勝悚蹙之至。第伏念,墓所事體,與陵寢輕重有間,外火巢與垓子緊歇有異,則經界闊狹,不可不一番裁定也,況城闉咫尺之地,尤不宜長成林木,養虎遺患,此其事勢之亦不得不變通也。從前諸陵寢至近之地,樹木之有頉處,雖累千萬之多,未嘗拘斧斤之入,臣之向筵陳請,豈敢專無所據而然哉?今司直之論如此,關係非細,臣何可晏然而已乎?玆控短箚,略陳自訟之忱。伏乞聖明,亟降臣妄言之罪,以安私心焉。取進止。答曰,省箚具悉卿懇。此非卿如是過引者,安心勿復控辭,卽起視事焉。傳于李在學曰,此批答遣史官傳諭于領議政。
己亥三月二十五日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,比昨差勝矣。上曰,禮房承旨馳詣明陵奉審以來。出榻敎國榮曰,大祭當前,侍從罷散人敍用,似好矣。上曰,然矣。國榮曰,徐龍輔尙未蒙敍,故上番曝曬之行,不得發去,外邑等待,亦將爲弊矣。上曰,方欲敍用矣。上曰,近來醫官,全昧術業,是甚可悶矣。國榮曰,然矣。是故內醫之作闕,于今三月,尙未出代矣。上曰,醫不三世,不服其藥,不可不愼擇矣。上曰,昨見嶺伯狀啓,靈山縣監事,誠可駭也。國榮曰,聞極怪駭矣。此時嶺南守令,不可暫曠,斯速差送,宜矣。上曰,王大妃殿進御加減蔘香散五貼製入。上曰,王大妃殿進御一錢五分重人參粟米飮,調竹瀝·薑汁一貼煎入。竝出榻敎上命退,諸臣以次出。
己亥三月二十五日未時,上御誠正閣。召對入侍時,參贊官洪檢,侍讀官南鶴聞,檢討官鄭志儉,假注書徐鼎修,記事官徐龍輔·鄭東浚,以次進伏訖。鶴聞進講近思錄,讀自父子君臣天下之定理,止識得眞與妄爾,志儉讀自明道先生曰學只要鞭辟,止不弘則無以居之。上曰,參贊官及史官讀之。檢讀自伊川先生曰古之學者,止果敢以進。賤臣讀自人謂要力行,止便以聖爲志。龍輔讀自問必有事答,止今人皆先獲也。東浚讀自有求爲聖人,止先立其大者。鶴聞曰,講學便要明理,論治便要識體,講學而不明理,則不過乎詞章記誦之末,而未爲知學也,論治而不識其體,則徒歸於制度文爲之末,而未爲知治也。今我殿下,以睿聖之姿,當有爲之時,日開經筵而討論爲學之要,頻接臣僚之講究制治之本,則其於明理識體之工,固無待臣等之言,而已有所深知實得之效矣。然書曰終始曲于學,傳曰明德而新民,伏願聖上,益勉終始之學,而克致新民之化焉。志儉曰,上番所陳好矣。殺一不辜,與當誅不誅,事若相反,而其爲非天理則一也,於此體念,是所望也。且今日所講諸條,無非切要之語,而只可責志一節,最須體認,蓋志立而後,聖賢之千言萬悟,皆爲着緊用工之地,志不立則未免有書自書之歎矣。儒賢向以立志二字仰勉,臣亦得見其筵說,此等處益加勉勵,是區區之望也。上曰,所陳俱好矣,參贊官亦陳文義,可也。檢曰,上下番儒臣旣皆敷陳,臣則別無可達之辭矣。上曰,奉審承旨入侍。出榻敎行左承旨鄭民始進伏曰,臣承命馳詣明陵,陵上·丁字閣奉審則無頉矣。上曰,御史入侍。出榻敎賤臣承命出來,與湖西御史朴祐源偕入進伏。上曰,經年行役,善爲往來乎?祐源曰,王靈攸曁,得免顚沛矣。上曰,湖西御史,今於幾年後始往乎?祐源曰,乙未年金峙默後初也。上曰,今番繡行之後,列邑守令,庶可懲畏乎?祐源曰,臣旣愚昧,素乏風裁,雖不能宣布聖意之萬一,而大抵各邑守宰,則似必有懲勵之效矣。上曰,昨年年事,旣已告歉,今春牟麥,尙未登場,蔀屋生民饑餓困窮之狀,不言可想,沿路所經,能無餓殍浮黃之患否?祐源曰,臣於奉命之初,意謂歉歲民情,必多遑急矣。及其遍歷諸邑,備察民情,則閭里按堵,擧無離散之意,人民安業,皆免捐瘠之患,經歷之處,一未見餓殍之慘,浮黃之色,以今所見言之,則大異於當初所料矣。上曰,各處農形,今年則果何如耶?祐源曰,今年農事,兩暘均適,付種及時,而至於牟麥,則幾盡成熟,到處豊登矣。上曰,列邑賑政,能無虛實相蒙分俵不均之弊,而特令加分之後,亦果有實效否?祐源曰,當此歉歲,設賑各邑,孰不盡心擧行,而蓋聞御史消息之後,莫不益加飭勵。凡於分賑給糶之節,擧皆惕念爲之,而朝家之特命加分,實爲窮春之大惠,則到處民人,莫不贊頌矣。上曰,柳榮鎭災結偸犯文書,果爲現捉乎?祐源曰,臣倉卒封啓之際,猶未詳悉,致使囚供張皇發明,此莫非臣疎略之致,不勝惶恐矣。大抵災結文書,奸竇多端,雖有所犯,而巧飾彌縫,有難執捉,故臣到泰安,査實其各面災政成冊,然後始得其眞贓矣。蓋其面衿記中各里末端,輒皆插入空張,添書虛名,故欲知眞僞,溯考往年面衿記,收聚民間分俵立張,憑此準彼,則九十八結零,盡入於空張虛名之中,幻弄之跡,卽地綻露,而近百災結,決非下吏所獨食,故捉治都書員而査實,則所供內,以與官家折半分食之意納供,而其可據文蹟之追後所捉,亦不啻明白矣。且災結之外,其他所犯,不一而足,宮結之收捧,革罷宮差,屬之本官,卽我聖上初元恤民之盛德深仁,而列邑民生之所共鼓舞頌祝者也。爲守令者,孰不惕念奉行,而榮鎭稱以宮結剩條,每年五十兩零,付諸工庫,歸之私用,至於推刷官革罷之後,內婢之捧賂頉役,亦爲一百三十兩之多,昭載於工庫下記中,此外不法之事,俱係鄙鎖,不敢一一仰陳矣。命祐源讀奏書啓訖。上曰,量田一款,誠如書啓所陳,而變通之道,實未易矣。祐源曰,各邑量田,如難一時爲之,則令道臣擇其中尤甚之邑,次次擧行,似無不可矣。上曰,民情亦皆願乎?祐源曰,莫不願之矣。上曰,向來推刷官之弊,果何如云耶?祐源曰,其時民弊滋甚,至今言之,人或有涕泣者矣。上曰,昨年逆變之後,湖中人心,能無騷擾之患乎?祐源曰,量·諸賊,出於湖中,故臣亦慮其餘孽之尙多遺種,不無深憂,另加探察,則量·輩自來行虐,積失人心,故伏法之後,居民莫不快之。至於宰割魚鮮,必曰斬量·云,此可以見民情矣。第賊徒之姻婭族屬,尙多盤據,其在慮後之道,不可不嚴加隄防,故俄以別單仰陳矣。命退,諸臣以次退出。
己亥三月二十五日初更,上御誠正閣。同副承旨入侍時,同副承旨李在學,假注書徐鼎修,記事官李信祜·鄭東浚,以次進伏訖。上命書傳敎曰,今番諸道差遣御史者,豈爲文具也?意以爲或涉有益之政矣。湖西御史先已還朝,若不別般講確,亟除弊瘼,則假使繡啓中條列,雖極詳備,難保其不歸於等棄之休紙,是非文具之甚者乎?三十日次對,進定於再明日,本司該曹之可以矯捄酌決者及又合論褒論勘者,皆令預加商確,登對稟處,御史亦令同爲入侍。命退,諸臣以次出。
上在昌德宮。停常參·經筵。
夜自一更至五更,灑雨下雨,測雨器水深二分。
自昧爽至酉時,灑雨,測雨器水深一分。
傳于洪國榮曰,都承旨入侍。
李在學啓曰,明日次對,兩司無進參之員,除在外傳旨未下外,未肅拜呈告人員,竝待開門牌招,何如?傳曰,允。
金思穆啓曰,大司憲徐有慶呈辭,執義兪彦鏶,掌令全鍾厚在外,掌令柳匡天傳旨未下,持平朴聖泰未肅拜,持平洪樂淵在外,今日以監察茶時之意,敢啓。傳曰,知道。
以黃海監司海州牧殺獄罪人李宜蕃文案改修正惶恐待罪事啓本,傳于李在學曰,勿待罪事,回諭。
李義翊,以禁衛營言啓曰,來六月當五番左部後司屬洪忠道五哨軍兵,來五月二十五日京中逢點,依例準二朔立番之〈意〉,本道監兵使處,預爲知委,何如?傳曰,允。
又以禁衛營言啓曰,來四月當五番左部右司屬洪忠道五哨軍兵逢點實數六百五十二名,已爲點閱整齊,來四月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
李在學,以御營廳言啓曰,本廳來四月五月兩朔應立中部左司屬全羅右道五哨軍兵六百七十名,已爲逢點整齊矣。四月初一日,與前司軍兵替代立番後,舊軍放送之意,敢啓。傳曰,知道。
又以御營廳言啓曰,本廳來六月七月兩朔應立中部中司屬全羅右道二哨,洪忠右道三哨,合五哨軍兵,來五月二十五日,京中逢點,六月初一日,與左司軍兵,當爲替代立番,趁期調送事,兩道監兵使處,依前知會之意,敢啓。傳曰,知道。
己亥三月二十六日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,昨日御史書啓,甚詳備矣。國榮曰,然矣。上曰,湖西則能免捐瘠之患云,誠可幸矣。國榮曰,昨冬之早停捧還,今春之另加賙賑,果有實效云矣。上曰,書啓中捄弊等事,亦多有可以採用者矣。國榮曰,然矣,而聞御史之言,向來推刷官之革罷,實爲大惠云矣。上曰,民情何如云耶?國榮曰,大抵百姓至愚而神,故雖無別般惠澤之下究,而能知朝廷軫念之意,憂恤之德,擧皆有愛戴之誠云矣。上曰,近見明史,而冊子無詳備者,欲爲撰輯而甚難矣。國榮曰,撰輯等事,庶類中多有善爲者,若以此類,付祿於芸館,使之校正,則似好矣。上曰,卿言好矣,而祿窠之創出,似難矣。國榮曰,若然則除出唱准之料窠,以校正官名付之,而以吏文學官·能麽兒郞廳等職,爲遷轉之階,則渠輩亦必樂之矣。上曰,事甚便好,更當商量爲之矣。上曰,王大妃殿進御一錢五分重人蔘粟米飮,調竹瀝·薑汁一貼煎入。出榻敎上命退,諸臣以次出。
上在昌德宮。停常參·經筵。
鄭民始啓曰,大司成吳載紹疏批已下,卽爲牌招陞補,使之限內擧行,何如?傳曰,允。
傳于洪國榮曰,都承旨入侍。
傳于李義翊曰,大臣·備局堂上引見。
傳于金思穆曰,今月將晦,儒賢自當登途,自水原上來時給馬事,下諭于京畿監司。
傳于李在學曰,大司成入侍。
以備忘記傳于鄭民始曰,行司直洪樂性,判義禁除授,牌招察任。
傳于李在學曰,判義禁洪樂性,特敎開坐,如是違牌,誠甚未安,更爲牌招開坐。
李義翊,以兵曹言啓曰,本曹佐郞柳河源身病猝重,累度呈狀乞遞,宿衛重地,不可久曠,今姑改差,何如?傳曰,允。
又以兵曹言啓日,今三月二十七日,前正言沈,自敦化西挾門入來,鳴申聞鼓,所當下該曹推問,而係是朝官,令攸司稟處,何如?傳曰,允。
鄭民始,以司饔院官員,以監膳提調意啓曰,漁夫貢人等連日呼訴內,頃日大風連吹,漁船擧皆飄散,網子盡爲破裂,魚鮮不爲入來,四處求貿,皆未免空還,卽今前儲旣盡,新捉未到,闕供生事,迫在目前,限漁船入來間,以可合他魚及活鷄,參半代封云,日前風勢之不煩,果如所訴,在前潦漲氷凍之時,亦有參半代封之規,而莫重御供,自下不敢擅便,惶恐敢啓。傳曰,代封。
李在學,以內醫院官員,以都提調·提調·副提調意啓曰,院鍼醫崔光復有頉,代醫人全行儉,鍼術精詳,議藥同參元命述有頉,代醫人洪履福,術業精明,以此人差下,竝令該曹依例付軍職,冠帶常仕,何如?傳曰,允。
李義翊,以禁衛營言啓曰,本營千摠田文顯,因公出他,控籲乞免,勢難察任,改差,何如?傳曰,允。
又以御營廳言啓曰,本廳哨官李元默新番軍兵點考時,雨具,令不卽擧行,事關紀律,不可置而不論,汰去之意,敢啓。傳曰,知道。
又以濬川司言啓曰,本司都廳御營廳千摠李漢五,身病猝重,勢難供職,今姑改差,其代以御營廳千摠李煜差下,使之察任,何如?傳曰,允。
有政。吏批,判書鄭尙淳進,參判兪彦鎬式暇,參議金亮行在外,同副承旨李在學進。以趙㻐爲知敦寧,李秉模爲敦寧都正,崔顯重爲兵曹佐郞,權應奎爲禮曹佐郞,徐重修爲司僕主簿,宋載德爲高陽郡守,李義質爲沔川郡守,洪秉文爲振威縣令,金復根爲牙山縣監,李天穆爲報恩縣監,李得源爲全義縣監,朴始榮爲提川縣監,趙重岱爲鎭岑縣監,金斗烈爲平澤縣監,李命瑀爲靑陽縣監,呂善亨爲瑞山縣監。
兵批,行判書李徽之進,參判李病,參議洪樂彬病,參知鄭宇淳入直進,行右承旨李義翊進啓曰,陞資拜營將者,準瓜前以不職遞罷,則勿計朔數多少,還收資級,載在法典矣。今此西原前營將李亨默,準瓜前,旣以不職遞罷,所授加資,依法例還收之意,敢啓。傳曰,知道。以李性源爲副摠管,蔡顯五爲都摠經歷,吳載熙爲洪忠兵使,李始喆爲洪忠兵虞候,具性五爲西原營將,副司直具允鈺·徐浩修單付,前營將李亨默今降禦侮,同知崔澤,僉知李章漢單付。
己亥三月二十七日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,今日次對,稟處者多乎?國榮曰,御史書啓及仁川內庫等事,皆將稟處矣。上曰,仁川內帑庫所在錢,給債民間者,爲弊不些,何以則好耶?國榮曰,散債已經多年,殖利之際,懲族之弊,不一而足云,事甚可悶矣。上曰,旣知爲民弊,而且與官府經用有異,特爲蕩滌,好耶?國榮曰,聖敎誠好矣。上曰,湖西守令將多闕矣。國榮曰,然矣,而設賑處則宜卽差送矣。上曰,大臣已入來乎?國榮曰,俄已入來矣。上命退,諸臣以次出。
己亥三月二十七日辰時,上御熙政堂。大臣·備局堂上引見入侍時,領議政金尙喆,左議政徐命善,兼漢城判尹具善復,行禮曹判書李重祜,行兵曹判書李徽之,刑曹判書尹東暹,吏曹判書鄭尙淳,戶曹判書金華鎭,訓鍊都正李敬懋,行都承旨洪國榮,行左承旨鄭民始,禮曹參議柳戇,校理嚴思晩,持平朴聖泰,行右承旨李義翊,假注書徐鼎修,事變假注書宋文述,記事官李信祜·鄭東浚,以次進伏訖。尙喆·命善曰,日間聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。命善曰,宗廟夏享,有親祭之命,而此時勞攘,極爲可悶矣。上曰,日氣旣不甚熱,一時親行,有何所妨乎?上曰,陵幸時修理進排等事,其果商確釐正乎?尙喆曰,果與畿伯商議,而別無可減者云矣。上曰,新畿伯未及詳知而然耶?尙喆曰,非但新畿伯之言如是,舊畿伯亦以爲,初雖以弊瘼仰奏,而釐正則猝難爲之云矣。上曰,雖曰別無可減者,其間亦必有緩急之別,而以監役支供事言之,每當陵幸之時,展拜當陵外,局內諸陵,一體修理,故今番健元陵·穆陵·元陵展拜時,七陵陵上,倂皆修理云,監役支供之弊,於此可知。此後修理,則只於展拜處爲之,御幕所入進排,則只令動駕陵所待令,雖歷謁處,勿爲擧行,似好矣。尙喆曰,使戶判往復於畿伯,定式施行,果好矣。華鎭曰,歷謁處則雖小次,亦不待令乎?上曰,小次之自排設房持去者,非一二件,則亦可以推移用之矣。至於修理時,差送監役之數,有司之臣,商量定式擧行,好矣。尙喆曰,此洪忠道暗行御史朴祐源書啓也,其一,山海之邑,屢經水潦,川谷互遷,西原量付之旱田,今作水畓,其他如公山·文義等諸邑,此弊同然,永同·沃川兩邑,十數年前,改修田案,以此充彼,折長補短,田賦無縮,民皆便之,不必通一道改案,其中最有弊者,從長改量事也,改量一事,前後朝令,不啻申嚴,而特本道尙今未遑而然矣。御史之歸奏又如此,經界大政,雖未能一時盡行於一道,若其受弊最甚處,次第擧行,民免白徵之冤,國無實結之縮,則豈不爲民國之幸也?更加嚴飭道臣,使之着意設施,俾有實效,何如?上曰,依爲之。出擧條尙喆曰,其二,堤川乃是峽縣,稅大同之以米上納,誠爲無窮之弊,依丹陽等三邑之例,請以錢木上納事也。前後道臣之以此事狀請,非止一二,而朝家之尙未許施,當初四郡之中,獨令此縣納米者,槪以開野稍廣,水田較多之故也。至若稅米,係是惟正之供,雖丹陽等納木之邑,竝不得變通,今於此邑,亦無可論,而大同則與田稅有異,御史之論啓又如此,下詢惠堂而處之,好矣。上曰,惠堂之意,何如?民始曰,繡啓中枚擧本邑之弊者雖如此,丹陽等三邑之錢木參半,堤川之以米上納,乃是自初分排,行之已久,則當此本廳米儲苟艱之時,有難許施。且今若許施此邑,則諸道中近峽之邑,必將視此爲例,皆欲變通,一竝許之,則經用有大縮之慮,若或不許,則彼此有不均之患,自前論請,不止一二,而俱未見許,則今亦不可容易變改矣。上曰,依爲之。出擧條上曰,以御營廳事言之,嶺南米作錢換納之後,該營之漸致凋殘,殊可悶也。善復曰,故奉朝賀洪鳳漢,以嶺南米運來之時,頻致臭載之患,有此變通之事矣。國榮曰,以此之故,御營之米儲,極爲苟艱,軍士放料等事,無以策應,故每自京中貿米,以至有筵稟預賣之事,此誠出於不得已之致,而都下米價之騰踊,亦未必不由於此矣。上曰,此事誠可悶矣,而船運一節,苟非嶺民之所願,則固不可復舊,至於預買,雖不得一切防塞,而終無好樣道理矣。尙喆曰,聞該營無軍兵放料之資,見方渴急,先欲貸用均廳給代之米,而本廳亦以無儲持難云矣。上曰,該營一年所用之不足爲幾何?敬懋曰,雖以常年言之,不足之數,每不下二千餘石矣。尙喆曰,其三,糧餉廳·耆老所屯田,隨起隨稅,俾無民冤事也。餉廳·耆所,曾於甲申年間,革罷導掌分送之規,以中年摠,勿論豊凶,作爲一定稅,使各其邑定式上納矣。纔過十餘年,本道民弊,間又如此云,此則自該廳該所,就其稅重生弊之邑,定送幹事之人,與地方官眼同摘奸,詳査其陳起,更爲定稅之意,分付,何如?上曰,依爲之。出擧條尙喆曰,其四,各邑所在各司奴婢,一依內司例,可頉者頉之,可存者存之,一體釐正事也。各司奴婢甲午減貢時,旣有道比摠之朝令,所謂道比摠者,隨其生産之有無,雜頉之多寡,雖或頉給而減於此,亦必充額而增於彼,欲其奴免白徵,貢無減縮之意也。嶺南則遵行此法,猶有餘奴木,而獨本道尙不行此令,致有若爾邑宿弊之依舊自在,其後道臣之不謹奉行,誠極未安,前後道臣,爲先從重推考,一依嶺南例擧行後狀聞之意,申明分付,俾有釐正之實效,何如?上曰,依爲之。出擧條上曰,糧餉廳一年所入之數,昨命書入,今朝始以重記來納,計士亦不卽待令,事甚可駭,此後則計士以事知者,闕外待令,可也。民始曰,昨日戶曹糧餉廳文書之趁不考入,計士之終不待令,達曉遲滯,事極駭然,不能檢飭之失,在所難免,戶曹判書金華鎭,推考,何如?上曰,從重推考,可也。出擧條上曰,糧餉廳一年所入爲幾何?華鎭曰,通而計之,合爲數萬餘兩矣。上曰,糧餉廳之付諸戶曹,而爲都監之所需者,名實不當,記簿無統,以下記言之,只曰旗旘價隨所入上下者,事極虛疎,而此專由於本監之看作他物,不少靳惜之致也。予意則以糧餉廳移屬於都監新營,使之專管,似爲矯捄之道耶?國榮曰,若然則都監視以本營之物,而凡諸用下,亦必顧惜而撙節,聖敎誠好矣。華鎭曰,當初都監,不過權設,無他財力,故自戶曹以此策應,且都監旣領五千兵馬,而又管錢穀,則不無權力太重之慮,故分其兵糧,以爲維持之意也。上曰,禁·御兩營亦是新設,而軍兵且不下數萬,比都監不少,而此則無自戶曹錢穀劃送之事,何也?國榮曰,都監卽是輦下親兵,其爲權要,果非兩營之比矣。然而戶曹之於糧餉廳,亦不無聊賴者,故移屬一款,自前難之矣。華鎭曰,本曹之於糧餉廳,別無藉力者,而凡諸用下,訓將皆主管矣,然而移屬都監之議,臣嘗爲之矣。善復曰,都監則惟待戶曹之上下,而初無任自取用之事矣。尙喆曰,糧餉廳之移屬與否,姑難輕議,而臣意則就其一年所入二萬兩之內一萬兩則爲封不動,以一萬兩爲都監需用之資,似好矣。國榮曰,領相所達一萬兩封不動之說,果好矣。參量都監一年所用之數,以排朔樣磨鍊劃送,而其餘數,盡作封不動,則於都監無苟且之患,於餉廳有儲蓄之效矣。上曰,卿言儘好矣。依此爲之,而式例等節,善爲磨鍊,然後庶有實效矣。尙喆曰,知申所達之言,果爲便好矣。上曰,式例磨鍊之際,不可無主管之人,使備堂中一人,與戶判·訓將相議爲之,好矣。尙喆曰,糧餉廳方有釐正事,堂上以行左承旨鄭民始差下,與戶判·訓將相議擧行,何如?上曰,依爲之。出擧條民始曰,我國財力之耗費,專由於甲者主之,乙者用之,用之者旣無所顧惜,主之者亦不得專管之致也,臣意則以糧餉廳專屬於都監,使訓將主管,似爲好矣。上曰,第爲之,釐正磨鍊,好矣。尙喆曰,御史書啓守令·營將貶褒,東西銓當爲稟處,而軍餉虛錄之兵使李鼎炳,虞候李潤元,拿問處之,還穀逋欠之靑陽縣監李龍中,堤川縣監宋繼相,一體拿問勘處,何如?上曰,依爲之。出擧條尙喆曰,仁川行宮庫舍,已命宣傳官看審,而旣無道臣句管之事,其所隨毁修補,自本府獨爲擧行,雖未詳當初設施之事例,論以事體,終涉苟簡,爲先發遣戶曹郞廳,公廨繕理之道,凡百措置之節,去其不緊,量宜酌定,爲永久無弊遵行之道,似爲得宜,以此分付該曹,何如?上曰,依爲之。出擧條命書傳敎曰,仁川行宮內庫摘奸宣傳官書啓,旣已稟處,而其中本府內帑庫所在錢,散債民間,累經年歲,殖利之際,徵孫徵族,爲弊不貲,且與官府經用有異,特爲蕩減。尙喆曰,卽見京畿監司鄭昌聖報備局者,則北漢東西門外,楊州神穴等四面民戶,每年必受山城之餉還,而今年以新捧之不多,該廳防塞,目下民事,萬萬可悶,枚擧該牧使報狀,而請得北漢米一千一百石矣。此是留庫中加分,則該廳勢難擅許,而麥前民命,有不可不念,依所請許分之意,分付摠廳,何如?上曰,依爲之。出擧條尙喆曰,卽見江原監司李亨逵報備局者,則大關嶺設施節目,成出上送,而江陵賑政方張,燔瓦·代木·建倉等節,待明春經紀爲辭矣。卽今事勢,誠如道臣所報,何以爲之乎?上曰,更觀今年年事,待明春擧行,可也。出擧條尙喆曰,顧今朝著崇品,不爲不多,當品正卿,極其苟艱,如咸鏡監司趙㻐,文雅淸愼,不但素負人望,關北一路之治,聞亦挽近所罕,有如此之人,不可久置外庸,合有陞擢之道,敢此仰達矣。上曰,依爲之。正二品窠,加望,可也。出擧條上曰,正卿近患乏人,今此陞擢,可謂得人矣。國榮曰,然矣。此人外旣愨實,內又綜密,二載北關,淸簡之操,彈壓之譽,誠爲可貴,實是朝家倚任之人,今此陞擢允叶人望矣。尙喆曰,判義禁李徽之多兼劇務,知敦寧具允鈺方在藥院,竝姑許遞,行司直蔡濟恭·洪樂性備局堂上還差,吏曹參判兪彦鎬,副司直李性源,亦爲差下,何如?上曰,依爲之。出擧條尙喆曰,槐院參下中,聞有登科十年之人,依例出六之意,分付銓曹,何如?上曰,依爲之。出擧條尙喆曰,訓局千別將望單,有做錯之失,大將具善復,推考,何如?上曰,依爲之。出擧條尙淳曰,因洪忠道暗行御史朴祐源書啓,有論褒論勘登對稟處之命矣。觀此書啓,則監司李命植,恬簡之操,堅確之政,殫壓守法,約已便民,賙賑得宜,元元無憂云,而道臣事體自別,置之。堤川縣監宋繼相,分賑專委奸猾,抄饑不辨虛實。報恩縣監徐退修,簽丁吏有弄奸,俵災民無分均,賑政專委猾鄕,授帖謗招勒賣。瑞山縣監朴志泓,簽丁有怨,俵災不均,鹽戶廉價賑貿,松木請得作板。全義縣監洪揵,重聽爲病,臨民之際,答問多錯,主宰不固,決訟之際,立落無常。鎭岑縣監洪成浩,防錢之自官區處,厚招民謗,寺紙之不給例價,亦致僧怨,子舍作弊,衙婢不檢,事多貽笑,有駭聽聞。振威縣令朴左源,事事顚錯,引滿太過,刑杖多失,分糶不精,吏卿弄奸。平澤縣監兪漢膺,四載居官,一無善政,賑穀不實,飢口多怨,稱以守直,執闕徵錢,邑氓偏苦,怨聲狼藉。牙山縣監尹㫛,年衰政昏,朝記夕忘,窮春分還,間有絶巡,荒年捧稅,亦多濫觴,怨言頗騰,不可因置。沔川郡守鄭東顯,臨事每患委靡,落庭初無定數,而一任倉奴作弊,分糶故値犯昏,而莫察奸吏瞞告云,此九邑守令則竝罷黜。靑陽縣監李龍中,年衰政昏,醉多醒少,全沒頭緖,吏橫民困,監營給災中四十五結零,一任下輩擅弄,白地徵稅,怨載道路云。大臣旣請拿處,而不可仍置,爲先罷黜,其罪狀令攸司稟處。泰安郡守柳榮鎭,前已罷黜,今方行査,今無可論。公山判官李德鉉,官無滯報,民不憂飢,約己節用,思革補役之弊,均災減稅,務盡惠民之道云。治績誠爲尙,似當施以陞敍之典,而事係恩賞,自下不敢擅便,恭竢上裁,其餘三十六邑守令,旣無優異之績,又無大段顯疵,竝置之,何如?上曰,依爲之。出擧條尙喆曰,扶餘縣監李素,前以曠官,旣已殿最居中,今番繡啓中,亦以曠官爲目,不可無飭,拿問處之,何如?上曰,依爲之。出擧條徽之曰,洪忠道暗行御史朴祐源書啓中,洪忠兵虞候李潤元,兵使李鼎炳事,大臣旣已稟處,不必更達,而西原營將李亨默段,忽於治盜,疎於飭校,無故軍民,間多橫罹,閭里之間,頗有怨聲,不可仍置,罷黜。洪忠水使柳鎭說,洪州營將李尙履,公山營將李邦祚,平薪僉使許圭,安興僉使尹勉矩,所斤僉使崔奎文,馬梁僉使林道亨,舒川萬戶金萬衡等段,俱有可稱之績,別無卓異之事,竝置之,何如?上曰,依爲之。出擧條徽之曰,來月初八日宗廟夏享大祭親行時,以何營軍兵隨駕,何營軍兵留陣乎?上曰,禁·御兩營留陣,訓鍊都監隨駕,可也。徽之曰,隨駕馬步軍,以幾番幾哨磨鍊乎?上曰,馬軍三哨,步軍四哨,禁軍二番隨駕,留陣則騎士二番,步軍二哨磨鍊,可也。徽之曰,禁軍及各營餘軍留營,何以爲之乎?上曰,置之,可也。出擧條命書傳敎曰,本道素稱難治,而以繡啓觀之,其能堅確不撓,彈壓列郡者,極可尙也。洪忠監司李命植,大虎皮一令賜給。命書傳敎曰,公山判官李德鉉,治法爲守令最云,該曹纔請陞敍,其在獎勸之道,宜有殊異之褒,準職特爲除授。洪州牧使鄭景淳,稔知其善治,而以今繡啓觀之,尤可見不負簡畀之意,特賜壐書表裏,庸施嘉尙之典。上曰,政官牌招開政。出榻敎上曰,湖西設賑邑守令,待下批不多日內辭朝。出榻敎命書傳敎曰,今日政下批新除守令,皆令明日來待。上命祐源讀奏別單訖。祐源曰,諸賊之姻婭族黨,尙多盤據,至如李璟輩之所爲,極爲凶慘,其在嚴隄防之道,不可不嚴處矣。東暹曰,結城居李璟·韓後良,洪州居進士金默行,林川居兪纘柱等四人,或爲量賊之至親査切姻,或借助奴馬於亡命之賊,或初旣與量賊爛熳從游,後復無忌憚,出入京闉,或於凶逆伏法之後,率置其女於籬下,尙不斥絶,或以其祖之年譜修潤,托諸量賊,自製跋文,稱字稱號,極其稱道。且於李基敬之欲移湖中也,要作西道主人,與量賊瓜葛相繆之計者,究厥心腸,萬萬叵測。至於扶餘縣在囚罪人金奎五,趍附量賊,結爲死友,效尤量賊,得罪名敎者,無非極惡大罪,繡啓臚列,極爲嚴正,其在嚴隄防淑人心之道,決不可尋常處之。況近者凶變,實是千古所無,則其遺種餘孽,尙此假息湖鄕,情跡綢繆,聽聞所及,極爲痛駭,李璟·韓後良·金默行·兪纘柱·金奎五等五人,以御史別單中辭意,具罪目發關分付於該道道臣,一倂各別嚴刑,絶島遠配,何如?上曰,依爲之。出擧條重祜曰,湖西御史朴祐源書啓中,孝行貞烈旌閭事,啓下矣。報恩士人宋載績妻洪氏,其夫死,以死自誓,而只以三歲稚子之故,未卽自裁,夫死四朔,兒亦繼夭,同穴之志,至是益決,以麻帶自縊於兒屍之側云,其貞烈誠爲卓異,合有旌閭之典,而結城縣吏張溟,自兒時已有至行,及夫六十,遭其父喪,血淚所濺,苫席盡腐,其妻裵召史,當溟之病,斫指灌血,少延其壽,及其居喪,能盡誠禮,其女年纔十四,當其母病,引刀斷指,注血母口,俾得少甦,出嫁後,其姑疾革,又爲斷指,一門孝烈,三人倂萃,殊甚嘉尙,而此三人,本道道臣,已爲啓聞,蒙給復之恩,今又旌閭,似或過重,臣意則置之爲好,下詢大臣而處之,何如?上曰,大臣之意,何如?尙喆曰,御史歸奏旣如此,其在樹風聲之道,何可防塞?死於孝烈者,宜施旌閭之典,若其生者,已蒙朝家給復之恩,更無可以加於此者矣。命善曰,繡衣所聞,必當眞的,旣已採訪之後,何惜優異之典?分等其存沒,特賜處分,誠好矣。上曰,依爲之。張溟則特爲旌閭,其妻與女生存者,令本道食物從厚題給事,自政院下諭,可也。出擧條國榮曰,臣以本閣事,有仰連者矣。本閣自有所重,而凡係黼黻治猷之道,比他尤別,雖胥吏輩必擇其有文筆者,蓋欲備任事之末也。且天之生才,各適其用,見今一名人中有文識者,不爲不多,但局於仕路,未試其蘊,良可惜也。況芸閣旣屬本閣,外閣則其考準之任,亦甚緊重,就芸閣窠中,除出四窠,名以檢書官,以一名中可合者,擇差啓下,仍定朔數,遷轉於吏文學官幾窠,及能麽兒郞廳幾窠,示淸朝愛才之意,參祕閣編書之任,似不害於懋實之政,下詢大臣後,成節目擧行,何如?上曰,大臣之意,何如?尙喆曰,提學所達,旣無更張之弊,而聖世惜才之意,渠輩疏滯之道,兩得其意,宜此施行,誠好矣。命善曰,此不但收拾人才而已,亦足爲賁飾文治之一端,依所達成節目擧行,好矣。上曰,依爲之。出擧條上曰,前以能麽兒講事,有被罪者,此不過一時飭勵,今爲放送,似好矣。尙喆曰,定配罪人元啓葳當初處分,不過飭勵下敎,特示聖意,放送,何如?上曰,依爲之。出擧條命書傳敎曰,滯囚可悶,金吾堂上,待下批牌招開政。思晩曰,量·翼·三賊,何等凶逆,而卽見湖西御史書啓,李璟爲名者,量賊弟理海亡命之時,借馬助行,略無顧忌,其平日凶肚相連,爛熳綢繆之狀,昭不可掩,臣謂亟命王府拿鞫嚴問,究覈得情,斷不可已也。上曰,不允。上曰,臺臣進前。聖泰進伏曰,請大靜縣爲奴罪人金壽賢,依律處斷。措辭見上上曰,不允。聖泰曰,請興陽縣爲奴罪人河翼龍,南海縣爲奴罪人金重得,亟命王府設鞫得情,快正王法。措辭見上上曰,不允。聖泰曰,請梁山郡定配罪人錫達,依律處斷。措辭見上上曰,不允。聖泰曰,請削黜罪人金漢耆,亟施竄配之典。措辭見上上曰,不允。聖泰曰,請海南縣竄配罪人金載順,亟令王府設鞫嚴問。措辭見上上曰,不允。聖泰曰,請三水府定配罪人洪達洙,亟令王府更加嚴鞫,依律處斷。措辭見上上曰,不允。聖泰曰,請長鬐縣遠竄罪人聖中,亟令王府設鞫嚴問,期於得情,快正王法。措辭見上上曰,不允。聖泰曰,請削版罪人有臣·宗甲·義駿,竝令王府設鞫嚴問,依律處斷。措辭見上上曰,不允。聖泰曰,鍾城府定配罪人趙濟泰,海南縣定配罪人李潤成,更令王府設鞫得情,施以當律。措辭見上上曰,不允。聖泰曰,請楸子島定配罪人趙嵎,亟寢處之命,仍令王府設鞫得情,快正王法。措辭見上上曰,不允。聖泰曰,請旌義縣減死安置罪人興老,亟寢酌處之命,仍令王府設鞫得情,快正王法。措辭見上上曰,不允。聖泰曰,請薪智島荐棘罪人瑩中,設鞫嚴問,快施當律。措辭見上上曰,不允。聖泰曰,請濟州牧定配罪人後樂,亟令王府更加嚴鞫,期於得情。措辭見上上曰,不允。聖泰曰,慶源府定配罪人鳴遠,依律處斷。措辭見上上曰,不允。聖泰曰,請物故罪人德泰支屬應坐者,一一査出,絶島散配。措辭見上上曰,不允。聖泰曰,請三水府定配罪人孫孝忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府更加嚴鞫,期於得情。措辭見上上曰,不允。聖泰曰,噫,商輅之徑斃,未施孥戮之典,已切神人之憤,而雖以輅妻已著之罪論之,與相吉酬酢,非但窮凶情節,至以相吉所交通處,渠亦送婢僕交通爲言,則締結妖任,往復凶徒之狀,昭不可掩矣。其所謀逆,與妖任同一腸肚,而妖任伏誅之後,輅妻之尙今晏然者,揆以王章,寧有是理?請逆輅妻,爲先絶島定配。上曰,不允。聖泰曰,亂逆從古何限,而豈有若量·翼·之窮凶極惡者哉?李璟·韓後良·金默行·兪纘柱·金奎五等五人,與量·翼·或爲至親,或爲切姻,或爲血友,碁列隣鄕,腸肚相連,往復和應,不出乎凶謀逆圖,窹寐經營,專在於無君禍國,及其三逆伏法之後,猶不懲畏,或借助奴馬,或出沒京闉,或率置逆女,此已萬萬無嚴之心,而至於親喪散髮,雖無識下賤,壹是行之者,而不散髮,卽量賊創行於渠家,奎五效行於其侄,則可知其傳授心法,與量賊,一而二,二而一也。噫,彼五人之負犯,何如,而俱爲漏網之魚,尙逭黨與之治,其爲國家之憂,庸有極哉?請李璟·韓後良·金默行·兪纘柱·金奎五,竝令王府設鞫嚴問,究覈得情。上曰,不允。聖泰曰,新除授持平洪樂淵,時在洪忠道唐津地,司諫院司諫李恒祚,時在京畿通津地,獻納李枰,時在全羅道順天府任所,正言盧瑞國,時在京畿楊根地,請竝斯速乘馹上來事,下諭。上曰,依啓。李枰則自當上來,勿爲下諭,可也。命退,諸臣以次退出。
己亥三月二十七日申時,上御誠正閣。大司成入侍時,大司成吳載紹,同副承旨李在學,假注書徐鼎修,記事官徐龍輔·鄭東浚,以次進伏訖。上曰,大司成進前。載紹進前俯伏。上曰,國子長行公,今番爲初乎?載紹曰,然矣。上曰,士習之浮雜,科場之淆亂,誠爲痼弊,故近來大小科場屋,禁其隨從書寫,使之各坐,此雖近於隨矢立的,亦不害爲矯捄之一端矣。至於陞補場中,旣無此等禁飭,則必多紛挐之弊,其須各別申飭,俾無如前亂雜之患,可也。載紹曰,陞補紛挐之弊,果如聖敎,臣當各別禁飭矣。上曰,師儒之長,責任不輕,必先以一程字,祛諸心頭,然後可無亂雜之弊矣。載紹曰,臣雖無狀,旣承聖敎,何敢以一毫私意,萌諸心頭乎?上曰,陞補必於限內爲之,可也。命載紹先退。命書傳敎曰,日前以坐直承旨之誤下判付,有飭敎矣。其後判下,亦不如式,雖以昨日事言之,各道設賑狀啓之判下,做錯甚多,縱由一二承宣新入生疎之致,而不察則非細,且聞判付之違格,每在持公事入侍時云,與其未諳之事,例難練熟,毋寧叩問解事院吏之爲寡過,此亦問禮問官之義,固何難哉?以此令新資承旨知悉,惕念擧行,因此有定式者,今後本院各房,集錄該房,合行判下事例,作爲笏記,大小入侍,必皆持入,以爲審考之地,此似無稽之事,然笏之爲義,所以記忽備忘也。古者君之朝臣,臣之朝于君也,各有記備之禮,而其制君方而臣詘,作爲簿物焉,君猶然矣,況臣下乎?以是上之宣旨,謂之備忘,下之奏事,稱以忽記者,昉自唐宋,而稱名之意義,實有所據,則今玆之敎,曷嘗有無稽之歎乎?依此知悉,亦爲載之故事。又命書傳敎曰,在道臣之道,體九重宵旰之念,賑事形止,飢口數爻,逐朔登聞之爲可,而畿伯·嶺伯,則開賑後四三次登聞矣。至如江原道狀啓,不過二次,語又甚疎略,已極未安,而又若洪忠·咸鏡道,則一番開賑云云之後,更無狀本,必是道各異例之致,借同,然矣,旣忽拔例之道,難免襲例之責,洪忠監司李命植,咸鏡監司趙㻐,從重推考,令該廳申飭設賑諸道,使之均一規例,續續登聞事,分付。命退,諸臣以次退出。
上在昌德宮。停常參·經筵。
自昧爽至辰時,有霧氣。
李義翊,以都摠府言啓曰,今日入直宣傳官武兼及有廳軍士中日習射,請出標信。傳曰,知道。
李義翊,以宿衛所言啓曰,今日中日日次矣。本所所管入直部將·守門將·禁軍·扈衛軍官·武藝別監及入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
傳于洪檢曰,淑昌宮冠禮日字,以來月內擇入。
傳于李在學曰,守令·邊將留待。
又傳于曰,守令·邊將入侍。
傳于李義翊曰,行副司直徐浩修·沈念祖·柳義養,使之入來。
洪檢,以禮曹言啓曰,淑昌宮冠禮日字,以來月內擇入事,命下矣。令日官推擇,則來四月十六日卯時,坐向西北爲吉云,以此日時擧行,何如?傳曰,允。以此日定行,可也。
李在學,以議政府司錄,以領左相意啓曰,今日都堂錄,當爲會圈,而應參之中,弘文提學李徽之不爲來參,吏曹參判兪彦鎬謂有情勢,懸病不進,參議金亮行在外,無以備員擧行,弘文提學李徽之,吏曹參判兪彦鎬,令政院稟旨牌招,以爲參圈之地,何如?傳曰,允。
又啓曰,因議政府草記,今日都堂錄,當爲會圈,而弘文提學李徽之不爲來參,吏曹參判兪彦鎬,謂有情勢,懸病不進,令政院稟旨牌招事,允下矣。弘文提學李徽之,吏曹參判兪彦鎬,竝卽牌招,何如?傳曰,允。
有政。吏批,判書鄭尙淳進,參判兪彦鎬進,參議未差,左副承旨洪檢進,以柳戇爲吏曹參議,李喜永爲廣興守,朴師郁爲尙衣僉正,沈公猷爲司僕僉正,徐簡修爲漢城判官,金煹爲長興主簿,尹翼商爲掌苑別提。
兵批,判書李徽之病,參判李病,參議洪樂彬病,參知鄭宇淳入直進,右副承旨金思穆進。副護軍南性五,副司直金亮行,副司勇全行儉·洪履福單付。
李在學,以議政府司錄,以領左相意啓曰,新除授吏曹參議,待下批,令政院稟旨牌招,以爲會圈之地,何如?傳曰,允。
以吏曹參議柳戇牌不進罷職傳旨,傳于李在學曰,只推,更爲牌招。
李義翊,以兵曹言啓曰,本曹正郞朴祐源身病猝重,累度呈狀乞遞,宿衛重地,不可久曠,今姑改差,何如?傳曰,允。
洪檢,以義禁府言啓曰,滯囚可悶,開坐事,命下矣。固當卽爲擧行,而同義禁尹坊,以副摠管今方入直,李性源,今日政除拜副摠管,未及謝恩,宋德相受由在外,無以備員,今日內不得開坐之意,敢啓。傳曰,知道。
又以義禁府言啓曰,全羅道高山縣定配罪人元啓葳放送承傳啓下矣。卽爲放送事,分付該道道臣之意,敢啓。傳曰,知道。
又以刑曹言啓曰,因兵曹啓辭,前正言沈,自敦化門西挾門入來,鳴申聞鼓,令攸司稟處事,命下矣。沈係是朝官,令義禁府擧行,何如?傳曰,允。
又以義禁府言啓曰,刑曹啓辭內,前正言沈,自敦化門西挾門入來,鳴申聞鼓,而係是朝官,令本府擧行事,允下矣。沈今方待命卽爲拿囚之意,敢啓。傳曰,知道。
四學儒生幼學鄭時協·黃仁烍·李東善·鄭時養·洪柱臣·洪義煥·李義弘·金益煥·李鍾英·金觀海·吳文常·金頤煥·鄭取善·金義協·宋鳳休·李彦九·李振玉·許·金德老·洪仁煥·李宗漢·金宇柱·朴興淳·尹性忠·閔鎭衡·鄭觀輝·崔逵翰·尹貞國·沈鎜·李受中·姜在寅·姜在寬·姜在安·沈魯賢·李義元·李仁壽·李厚性·李厚生·洪寅煥·洪柱完·李永豊·李永弼·金宗洙·李義苾·李弼國·金繼洙·黃仁采·李義民·朴宗仁·姜一輔·李耳鼎·宋民修·鄭弘善·李亨羽·尹擎柱·宋翼孫·金載頤·洪泰榮·洪㝡榮·尹善養·李輪祥·金斗晶·柳謐·李鼎圭·金斗陽·徐有陶·徐有陽·李光秀·沈鑄·鄭時容·黃載鼎·李魯和·宋喆雲·徐應輔·徐興輔·朴南壽·權趾淵·尹鍾烈·尹常烈·尹章烈·沈能繼·李義實·李義樂·權箕應·權厚應·李東明·李宗明·具仁欽·申頤朝·申熙朝·朴禮和·李熙采·沈述祖·金志淳·金孝洙·金朝海·金義大·韓恒鎭·魚致和·魚致雨·李有成·李永垕·申光朝·洪柱健·洪柱崑·鄭稷煥·李命鎬·趙成龍·洪柱國·朴泰源·朴通源·李時燁·任碩·李宜碩·金載象·李德明·崔健亨·任烒·李好明·金益海·李敬淳·申翊祿·徐鼎淳·徐益淳·徐觀淳·李廷爙·李廷焌·李惟孝·韓致重·李瀗·李百源·趙哲永·李厚老·李東旭·金奭行·宋復圭·權大應·權丕應·金履淵·李憲祜·金載璉·李偉祜·朴宗周·閔百純·尹久東·尹趾東·金孝能·鄭時燮·韓公弼·李宅鉉·趙益喆·沈冕之·李時模·洪曾·沈能定·金載定·金履喆·鄭時晦·朴宗龜·李雲淵·申命朝·李善中·李仁謙·李東煥·李東恂·李東晩·李周復·李克謙·趙復運·趙升永·趙恒永·趙鼎運·李以謙·李善謙·李存謙·尹致猷·李昇淵·李義宅·李明淵·朴重晦·李世馣·金泳一·金重瑞·柳·黃履坤·金思鎭·韓始復·康就甸·丁載默·劉師玶·李齊白·車亨逵·安宅心·朴鳳赫·李龍柱·金良喆·金炫玉等疏曰,伏以,天之生大賢,爲生民也,衛世道也,國之有祀典,重斯文也,崇儒化也。天不生大賢,則千載無眞儒,而吾道幾乎熄矣,國而無祀典,則多士失所仰,而儒敎無以闡矣。是知大賢之生,實係天運,而祀典之設,亦關世敎,古昔右文之治,罔不以是爲重,則後來尙德之規,尤當加意,乃若文正公臣李縡,豈非所謂係天運而關世敎者耶?以言其道德之盛,則耽賾乎性理之源,而以博文約禮爲本,沈潛乎誠正之工,而以眞知實踐爲務,以言其光輝之發,則推己及人,闡明正學,而士林有興起之效,裒書集禮,啓發微奧,而後學知趨向之方善。其門路正而知行兩進,根本深而體用兼該,所以林下三十餘年,義精仁熟,道成德立,其衛道之功,如砥柱之屹立,倡學之效,如春風之化物,方其在世也,上自縉紳大夫,下至輿人走卒,莫不敬之如神明,仰之如山斗,及其沒也,遺風餘韻,尙至今照人耳目,遺墟村氓,猶能躬行勤儉曰,此李判書之所嘗勉者也,婦孺下賤,亦且羞輿罵辱曰,此李判書之所嘗戒者也,其感發倡導之效,豈止如思叔度而人去鄙心,畏彦方而鄕化善俗者耶?惜乎其純粹之學,經濟之才,固守東岡,而不爲當世之用,使斯民不得蒙至治之澤,則此固志士仁人之恨而然而今之學者,皆知尊王而黜覇,崇仁義而賤詐,力者伊誰之力也?肆惟我殿下,自在春邸,默契聖衷,代聽之初,不待太常之狀,而特施節惠之典,是豈非知之深而信之篤故也耶?夫旣知之深而信之篤,則不但節惠之典而止耳。是必將爼豆以享之,華額以篇之,以盡其崇報之道,而前後章甫之請,尙靳一兪者,獨何歟?嗚呼,賢者之用捨有數,斯道之顯晦有時,以縡之賢,身沒數十年之後,始蒙我聖上知遇之恩,有此褒尙之典者,實是曠世之榮,則此正挽回世道之一大機會也。於斯時也,亟擧數椽妥靈之所,以爲多士矜式之地者,夫誰曰不可?況乎儒賢之筵奏,旣甚勤矣,章甫之疏籲,亦已屢矣,則此可見公議之所同然,而非出於阿好之私也。殿下若以爼豆事體,愼重而難之,則此有不然者,自古一節之士,尙皆有祠享之禮,今如李縡之道全德備,而終靳崇奉之典,則誠爲聖世之闕典,而士林之缺望,其可祀也無疑。殿下若以郡邑書院,煩多而難之,則此亦有不然者,我朝名賢之院享,疊設者何限,而今如李縡之繼往開來者,獨無妥靈之所,則元非疊設之比,其可祀也亦無疑,不審殿下何爲而尙此持難也。臣等生也後,旣未及供灑掃於李縡之門,而若其尊德慕義之誠,不啻如七十子之服孔子,今當菁莪之化,益切江·漢之思,乃敢相率齊籲於九閽之下。伏願殿下,深軫斯道之重,特許臣等之請,建院于龍仁之寒泉,使八域士民咸知尊賢崇德之意,則斯文幸甚,世道幸甚,臣等無任屛營祈懇之至,謹昧死以聞。答曰,省疏具悉。旣以量處爲批,則何不俟量處之敎乎?退修學業。
持平朴聖泰啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府更加嚴鞫,依律處斷。請長鬐縣遠竄罪人聖中,亟令王府設鞫嚴問,期於得情,快正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟竄酌處之命,仍令王府設鞫得情,快正王法。請旌義縣減死安置罪人興老,亟寢酌處之命,仍令王府設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。噫,商輅之徑斃,未施孥戮之典,已切神人之憤,而雖以輅妻已著之罪論之,與相吉酬酢,非但窮凶情節,至以相吉所交通處,渠亦送婢僕交通爲言,則締結妖任,往復凶徒之狀,昭不可掩矣。其所謀逆,與妖任同一腸肚,而妖任伏誅之後,輅妻之尙今晏然者,揆以王章,寧有是理。請逆輅妻,爲先絶島定配。亂逆從古何限,而豈有若量·翼·之窮凶極惡者哉?李璟·韓後良·金默行·兪纘柱·金奎五等五人,與量·翼·,或爲至親,或爲切姻,或爲血友,碁列隣鄕,腸肚相連,往復和應,不出乎凶謀逆圖,寤寐經營,專在於無君禍國,及其三逆伏法之後,猶不懲畏,或借助奴馬,或出沒京闉,或率置逆女,此已萬萬無嚴之甚,而至於親喪散髮,雖無識下賊,壹是行之者,而不散髮,卽量賊創行於渠家,奎五效行於其侄,則可知其傳授心法,與量賊,一而二二而一也。噫,彼五人之負犯何如,而俱爲漏網之魚,尙逭黨與之治,論以王章,寧有是哉?繡啓一出,罪惡尤著,其在嚴懲討之道,決不可島配而止,請李璟·韓後良·金默行·兪纘柱·金奎五,竝令王府設鞫嚴問,究覈得情。答府曰,不允。措辭見上
己亥三月二十八日,兼春秋張顯慶。義禁府鄭東藎照律杖一百收贖,告身盡行追奪,流三千里定配私罪啓目。傳曰,功議各減一等爲良如敎。
己亥三月二十八日,記事官姜彙鈺。義禁府鄭東藎段,照律依法典,杖一百收贖,告身盡行追奪,流三千里定配,私罪啓目。傳曰,功議各減一等爲良如敎。
己亥三月二十八日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間聖體,若何?上曰,一樣矣。上曰,昨日湖西守令,多出其所,遞改雖是爲民之事,而迎送之節,反爲民弊,此等事誠可悶矣。國榮曰,事雖可悶,而在法當罷,末如之何矣。上曰,持公事入侍時,承旨每有誤書判付之患,故昨有下敎,而大抵笏記,卽記忽備忘之謂也。該房各書笏記,入侍時持入,豈不便好耶?國榮曰,昨日下敎果好矣。上曰,王大妃殿進御一錢五分重人蔘粟米飮,調竹瀝·薑汁一貼煎入。出榻敎上命退,諸臣以次出。
己亥三月二十八日辰時,上御熙政堂。守令·邊將入侍時,行右承旨李義翊,假注書徐鼎修,記事官徐龍輔·鄭東浚,城鎭僉使南志默,忠州牧使李趾光,高陽郡守宋載德,沔川郡守李義質,振威縣令洪秉文,牙山縣監金復根,報恩縣監李天穆,全義縣監李得源,堤川縣監朴始榮,鎭岑縣監趙重岱,平澤縣監金斗烈,靑山縣監李命璃,瑞山縣監呂善亨,以次進伏訖。上曰,邊將·守令以次進前。志默進前俯伏。上下詢其履歷後,上曰,下去善爲,可也。趾光進伏。忠州物〈衆〉地大,素稱弊邑,且多土豪,尤爲難治,爾須勉力圖治,必思所以革弊蘇瘵之道,可也。載德進伏。上曰,高陽處在陵寢往來之路,不無民邑偏苦之弊,爾須勉力撫摩,俾無難支之患也。義質進伏。上曰,爲治能否,朝家自有可知之道,爾須小心爲之,可也。秉文進伏。上曰,字牧之任,不輕而重,爾其勉旃爲之,可也。復根進伏。上曰,爾則以末望落點,若不善治,則咎將在予,爾須各別勉勵,無負朝家差遣之意,可也。天穆進伏。上曰,曾經守令乎?天穆曰,曾經兩邑矣。上曰,下去善爲,可也。得源進伏。上曰,全義本甚凋殘,且多弊瘼,爾須下去善爲,可也。始榮進伏。上曰,守令之除,今爲初次乎?始榮曰,然矣。命誦七事訖。上曰,生民休戚,係於守令之能否,其爲責任,不輕而重,爾須勉力爲之,可也。斗烈進伏。上曰,邑殘民貧,爲治不易,另加勉勵,善爲撫摩,可也。命瑀進伏。上曰,來頭繡啓營貶,可見治績之能否,爾須善爲,可也。善亨進伏。上曰,曾經守令乎?善亨曰,曾經兩邑矣。上曰,瑞山邑力雖殘,素稱難治,其所以蘇弊振刷之策,將何以爲之乎?善亨曰,下去後當從便觀勢,盡力爲之矣。上曰,爾則出自侍從,尤當勉力圖治,而日後如或有繡啓營貶見論之事,則當各別施罪矣。重岱進伏。上曰,前在牧官時,聞多治績云,良用嘉尙矣。重岱曰,千萬望外,特蒙聖恩,至於守令之除,感激惶蹙,不知所達矣。上曰,上納之準數,民弊之釐革,果何以爲之乎?重岱曰,京司上納之數,幸免見縮,民間痼弊之端,略有變通,此不過奉行職事而已,實無可以仰達者矣。上曰,今番亦必善爲,無損前譽,益勉來效,可也。命退,諸臣以次退出。
己亥三月二十八日午時,上御奎章閣。圭章閣堂上入侍時,行都承旨洪國榮,行左承旨鄭民始,記事官李兢淵·徐龍輔·鄭東浚,提學徐命膺,直提學兪彦鎬,直閣鄭志儉,以次進伏訖。上謂命膺曰,誌狀何至今不爲乎?命膺曰,此是文衡之任,而臣旣遞職,故有所不敢矣。上曰,雖非時任文衡,有何不可之端乎?命膺曰,臣意則旣有前例,設局擧行,似好矣。上曰,此是奎章閣所關之事,則閣臣何可固辭乎?璿源譜略跋文,亦爲製進,可也。上曰,誌狀,直閣卽爲奉往于芸館。上曰,來待諸臣入侍。行副司直徐浩修·沈念祖·柳義養進前。上曰,予於宋史,有撰輯者,而尙未訖工,中撤可惜,卿等分帙各撰而一,提學亦看檢主管,好矣。命膺曰,此若成書,則印出,似好矣。上曰,二十一代史雖好,而卷帙太多,有難考見,抄成一書則似好,而工夫甚難矣。命膺曰,俄聞知申之言,芸館唱準變通事,誠好矣。上曰,名之以校正官耶?命膺曰,知申以爲,以檢書官爲名,似好云矣。上曰,好矣。國榮曰,尙衣副提調尙未出代矣。上命書傳敎曰,右承旨李義翊爲尙衣副提調。又命書傳敎曰,堂錄不可無銓堂,而參判有情勢於圈事,參議在外,吏曹參議金亮行,今姑許遞,以在京無故人,今日政差出擧行。又命書傳敎曰,政官牌招開政。上曰,糧餉廳事,何以爲之乎?民始曰,今日未及齊會矣。上曰,糧餉廳錢穀,合而計之,則將爲數萬餘兩,而一年所費,不過六七千兩,則多有餘儲,而無去處,何也?國榮曰,此必歸於尾閭而然矣。此後則作爲定式,以餘數送于戶曹,盡爲封不動,似好矣。國榮讀奏政望,上落點。上曰,吏曹參議柳戇牌招。上命退,諸臣以次出。
上在昌德宮。停常參,只召對。
傳于洪國榮曰,都承旨入侍。
金思穆啓曰,大司憲徐有慶呈辭,執義兪彦鏶,掌令金鍾厚在外,掌令柳匡天傳旨未下,持平朴聖泰呈辭,持平洪樂淵在外,今日以監察茶時之意,敢啓。傳曰,知道。
傳于鄭民始曰,左承旨入侍。
又傳于曰,諸承旨持公事入侍。
以備忘記傳于金思穆曰,旣入弘錄,且其文學,合置經幄,豈以首相之子,見漏於都堂乎?在外玉堂許遞,副司果金宇鎭副修撰除授。
以備忘記傳于金思穆曰,同副承旨許遞,前望單子入之。
前望單子入之,徐有防落點。
以備忘記傳于金思穆曰,新除授承旨,玉堂牌招察任。
又傳于曰,新錄已過,玉署未備,請由玉堂許遞,政官牌招開政,與未差之代,一體差出。
金思穆啓曰,卽者校理嚴思晩,以其親病,陳疏徑出,原疏以國忌齋戒退却矣。所當直捧禁推傳旨,而此與無端徑出有異,推考警責,何如?傳曰,允。
以吏曹參議柳戇牌不進罷職傳旨,傳于金思穆曰,只推。
以副修撰金宇鎭牌不進罷職傳旨,又傳于金思穆曰,只推,更爲牌招。
以校理李泰永,副校理趙尙鎭·南鶴聞牌不進罷職傳旨,又傳于曰,只推,更爲牌招。
金思穆,以弘文館言啓曰,本館上番闕直,事甚未安,校理李泰永,副校理趙尙鎭·南鶴聞,竝卽牌招,推移入直,何如?傳曰,允。
又以弘文館言啓曰,本館上番闕直,事甚未安,今日政新除授玉堂,待下批仍卽牌招,以爲推移入直之地,何如?傳曰,允。
又以義禁府言啓曰,禁府公事,今日內議處後,仍爲草記照律事,下敎矣。時囚罪人趙瑗,不能檢飭,莫重火藥燒燼之數,至於一千六十餘斤之多,事甚可駭,以此照律,罪取考律文,則大明律失火條,有曰,倉庫失火者,杖八十徒二年,續大典推斷條,有曰,倉庫軍器失火守令,以本條照勘,後公罪收贖懸入云矣。趙瑗杖八十徒二年,公罪收贖放送。朴宗厚,本道査啓中,還穀料理,有難摸捉,災結幻弄,亦無端緖,則兩件事,雖曰脫空,稅米未捧條及移劃米推移上納一款,揆以公法,難免那移之罪,流來反作,至於千餘石之多,而掩置不報之狀,尤極可駭。以此照律,罪取考律文,則大明律那移出納條,有曰,凡各御門收支錢糧等物,監臨主守不正收正支,那移出納,還充官用者,計贓准監守自盜論罪,止杖一百流三千里,續大典倉庫條,有曰,還上虛錄反作掩置之後,官徒配,名例,有曰,二罪俱發,以重者論,大典推斷條,有曰,犯私罪杖一百以上之罪,決杖,告身盡行追奪,先朝受敎內,王府決杖者,代以金贖云矣。朴宗厚從重論〈罪〉,杖一百收贖,告身盡行追奪,全羅道羅州牧,流三千里定配,而以議啓內辭意,具罪目依例發遣府羅將,押送配所,何如?傳曰,允。如有功議,各減一等。
又以義禁府言啓曰,時囚罪人鄭東藎,杖一百收贖,告身盡行追奪,流三千里定配事照律啓目,以功議各減一等判下,而鄭東藎前以他罪,洪忠道鎭川縣長養驛,徒一年定配矣。以今番所犯流三千里減二等,杖九十收贖,告身盡行追奪,依前配所,徒二年半定配,而以議啓內辭意,具罪目依例發遣府羅將押送,何如?傳曰,允。
李義翊,以二所巡廳言啓曰,去夜二更量,犯夜人前判官金斗煜被捉,而依例移送義禁府之意,敢啓。傳曰,知道。
備邊司薦望,以徐浩修爲咸鏡監司。
有政。吏批,判書鄭尙淳進,參判兪彦鎬進,參議柳戇牌不進,右副承旨金思穆進啓曰,玉堂闕員,今當差出,而擬望之人乏少,相避,外任,竝擬,何如?傳曰,允。
又啓曰,原州判官,今當差出,而本州本以營下劇邑,素稱難治,不可不擇差,他道有聲績未準朔,已準限守令,竝擬,何如?傳曰,允。以鄭淵淳爲校理,李殷模爲副修撰,李鎭恒爲禮曹參議,趙時偉爲兵曹正郞,尹行履爲監察,李台峻爲南部都事,崔璹爲兼引儀,宋煥翼爲原州判官。
兵批,行判書李徽之病,參判李病,參議洪樂彬病,參知鄭宇淳入直進,行左承旨鄭民始進。副司直李在學·嚴思晩,副司果吳大益·沈煥之單付。
己亥三月二十九日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間聖體,若何?上曰,一樣矣。上曰,堂錄,何如?國榮曰,可合者盡爲之矣。上曰,金宇鎭之見拔,豈不可惜乎?國榮曰,領相以親嫌拔之,而誠可惜矣。上曰,玉堂有闕乎?國榮曰,姑無見窠,而聞有在外者矣。上曰,金宇鎭勢將除授矣。國榮曰,同副承旨今日爲病狀,而聞有實恙云矣。上曰,當許遞矣。上命書公事判付,仍命退,諸臣以次出。
己亥三月二十九日巳時,上御誠正閣。左承旨入侍時,行左承旨鄭民始,記事〈官〉李兢淵·徐龍輔·鄭東浚,以次進伏訖。上曰,金宇鎭玉堂除授,何如?民始曰,誠好矣。上曰,以領相之故見拔,可惜矣。民始曰,然矣。上曰,糧餉廳事,何以爲之乎?民始曰,臣於今日,又將坐直,故姑未爲之矣。上曰,取見文書,則各道收稅之不均,誠怪矣。民始曰,以屯畓之故,所捧果不均,而至於全罷道之收稅,尤不成說矣。上曰,餉廳事,何以釐正則好耶?民始曰,詳計都監所費之數,劃送都監,其餘則使戶曹作爲封不動之外,無他道矣。上曰,善爲釐正,成出節目,好矣。民始曰,淑昌宮冠禮時,別無自外擧行之事,故儀曹亦無儀註,而先朝己卯年,以不爲問安,有飭敎,故爲問安,今番雖無朝廷問安,政院·玉堂,似當爲之矣。上曰,唯。仍命退,諸臣以次出。
己亥三月二十九日未時,上御誠正閣。諸承旨持公事入侍時,行左承旨鄭民始,行右承旨李義翊,左副承旨洪檢,右副承旨金思穆,假注書徐鼎修,記事官徐龍輔·鄭東浚,以次進伏訖。上命民始等,以次讀奏公事訖。命書傳敎曰,承旨房仍。又命書傳敎曰,召對爲之。上曰,注書出去,與玉堂上下番,持召對冊子入侍,可也。賤臣承命出來,與檢討官金履禧,偕入進伏。履禧曰,玉堂上番,雖未備員,而旣有入侍之命,故玆敢入來矣。上曰,上番雖未備,開講,何妨?仍。履禧進講,履禧進讀近思錄,自伊川先生曰人安書,止息有養瞬有存。上曰,參贊官及史官讀之。思穆讀自橫渠先生作訂頑,止三年庶幾有進。賤臣讀自爲天地立心,止豈淺心可得。龍輔讀自人多以老成,止只是俗事。東浚讀自合內外平物我,止未學爲己學。履禧曰,西銘一篇,大抵說體仁之道矣。以父母稱乾坤,則凡人之生天地之中者,皆當以事父母之道,事天地,而其曰大君者,吾父母宗子者,尤有深意。蓋以人家言之,繼述父母之志,統理家間之事,唯宗子爲之,人君以窮神知化之功,善繼善述,與天地合德,則疲癃殘疾,惸獨䚪寡,皆蒙至治之澤矣。伏望體念焉。上曰,所陳好矣。參贊官亦陳文義,可也。思穆曰,志小則易足,易足則無由進,此段文義正好矣。蓋學者當初立志,若或淺不,則易於自足,而志氣漸益怠惰,學業無所進益,此不但爲學者大病,以帝王爲治之道言之,如或一分自足之心,則其爲害切,而妨務有不可言矣。伏願聖上,於此益加體念焉。上曰,所陳好矣。命退,諸臣以次退出。
上在昌德宮。停常參,只召對。
親臨受誓戒罷後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于鄭民始曰,諸承持公事入侍。
又傳于曰,孝謹恬雅,予於領敦寧,見之矣。近聞遭艱,心庸傷念,其子曾有承傳,而尙未除職云,其令銓曹待窠首擬,庸示予爲大臣之意。
傳于洪檢曰,召對爲之。
傳于徐有防曰,謝恩玉堂,召對同爲入侍。
傳于鄭民始曰,副修撰金宇鎭疏批已下,卽爲牌招。
洪檢,以成均官員,以行大司成意啓曰,因三道儒生黃景憲等上疏,序齒等事,雖有先正之論,俱係儒林間事,其令賢關稟處事,批下矣。臣來詣泮宮,招致諸生,傳宣批旨,各詢所懷,則諸生等以爲,伏以,今此黃景憲等疏,廣引先正諸臣及前後搢紳之論,作爲稱冤之張本,而此乃指謂銓注間通塞,則固非臣等所可容議,至於太學齒坐,則四百年來,曾無一人片辭之擧似者,今以臣等微末之後學,何敢創出異見乎?年前因外邑校儒之先爲發文,會議齋中,有所回答,而臣等區區之意,只欲遵守流來之舊規,而今亦別無可達之辭云,諸生之言如此,序齒二字,今不可遽議,置之,何如?傳曰,庶流近以序齒一事,推上朝廷,故向令賢關稟處,而語無別白,有難適從,且此與朝廷官爵,大有異焉,亦甚關於作人成敎之方,而事係士論,林下諸儒臣,必有所商量者,其令賢關廣議諸儒賢,劃卽決定,俾不億其類,得免茹冤干和之歎。
鄭民始,以吏曹言啓曰,今此宗廟夏享大祭親行敎是時,諸執事中時無職名人員,令該曹口傳付軍職,何如?傳曰,允。
以校理鄭淵淳,副校理趙尙鎭,副修撰金宇鎭·李殷模牌不進罷職傳旨,傳于金思穆曰,只推,更爲牌招。
金思穆,以義禁府言啓曰,時囚罪人趙瑗杖八十徒二年收贖放送,朴宗厚杖一百收贖,告身盡行追奪,羅州牧流三千里定配草記批旨內,如有功議,各減一等事,命下矣。趙瑗四代祖潝,靖社功臣,達城尉五寸親云,功議各減一等,杖六十徒一年,公罪收贖,朴宗厚七代祖東亮,扈聖功臣云,功減一等,杖一百收贖,告身盡行追奪,徒三年定配之意,敢啓。傳曰,知道。朴宗厚事,初草記欲爲提敎,而以混下之致,未果矣。宗厚於臺啓論列之本罪,旣皆脫空,而至若玆事,不過本道臣之因此換穀之査實,得他已勘之舊逋也,元不係於本罪矣。若論其不能摘發於他事之前,則勿論覺不覺之別,監司·守令,均有其罪,當初狀聞中道臣之不自請罪者,殊涉未安,該監司推考,本事不特左矣。其在待道臣之進,如是下敎,而守令如法發配,則道臣實有難安之端,且所坐之罪,足有可恕之端,連山縣監朴宗厚本律,以公罪勘處帶職附過還官。
徐有防,以義禁府言啓曰,連山縣監朴宗厚杖一百收贖,告身盡行追奪,羅州牧徒三年定配事草記批旨內,以公罪勘處,帶職附過還官事,命下矣。朴宗厚杖一百徒三年公罪收贖,帶職附過還官之意,敢啓。傳曰,知道。
副修撰金宇鎭疏曰,伏以,臣於千萬意外,忽伏奉傳敎下者,以臣爲弘文館副修撰,恩言鄭重,有踰常格,不知眇末賤臣,何以得此於聖明之下哉?父子相對,不惟感淚之盈眶,怵然警悚,直欲循墻,而不能得也。顧今聖學已高,猶不自滿,三畫討論,益勉進修之效,此時深嚴之地,必得宿儒而處之,方可備顧問而資啓沃,若臣者,顓騃不學,特一悾悾如耳。尙記离筵侍講,偏荷眷庇之恩,而若其魯莽短拙之狀,莫逃於日月之明,今玆之命,奚爲而至也?況臣屢經疾病,性又懶散,悠汎虛抛,未能一副肆力,邇來三數年間,依舊是阿蒙,今於金華法筵,有何學術可以裨緝熙之工,有何知識可以副論思之責,而去就辭受,亦嘗奉敎於君子,蓋欲量而後入,不入而後量,則臣之倖登科甲,已犯古人不幸之戒,早出世路,重貽家庭未了之憂,平居點檢,此心如皦,只欲斂跡於馳逐之場,息念於進就之塗,徐竢年紀,稍富學業差進,苟可以周旋朝廷下執事之列,則出而彈冠,不患不事君日長也。噫,世之爲人子而願在立揚者,欲其悅親之心也。今臣所叨,不能爲父之喜,而乃反爲父之憂,此豈但父在重任?子帶華銜,爲目下滿盈之懼而已。且伏念,中批命官,固非聖朝美事,而自聖上御極以來,瀛館特除,始自臣身,以臣家世受恩,縱未能殫竭心力,少報涓埃,亦何可緣一己之榮進,累殿下之初政也?參倚反復,自量已熟,天牌臨門,末由祗承,而荐召之下,亦不敢輒事坐違,玆敢猥入文字,仰瀆崇聽。伏乞聖慈,天地父母,察臣辭之非出飾讓,諒臣情之不可强迫,刊臣新授職名,以重公器,以遂微願,不勝幸甚。省疏具悉。今者特除,乃循公議,豈私乎爾?爾其勿辭,卽爲察職。
己亥三月三十日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間聖體,若何?上曰,一樣矣。上曰,玉堂南鶴聞外,皆違牌耶?國榮曰,然矣。以校理鄭淵淳,副校理趙尙鎭,副修撰金宇鎭·李殷模牌不進罷職傳旨。上曰,只推,更爲牌招。上曰,使臣今日入來云乎?國榮曰,然矣。上曰,庶類事,賢關稟處,旣無別白,勢將收議於山林矣。國榮曰,此果好矣。上曰,宋史校正,已始之云乎?國榮曰,姑未聞之矣。上曰,史記中二十一代史果好矣,而抄成一冊,則將爲便覽之資矣。國榮曰,工夫甚大段矣。上曰,檢書官從速差出,好矣。國榮曰,當與一提學相議,成出節目矣。上曰,王大妃殿進御加減蔘香散五貼製入。上曰,王大妃殿進御一錢五分重人蔘粟米飮,調竹瀝·薑汁一貼煎入。竝出榻敎上命退,諸臣以次出。
己亥三月三十日巳時,上御誠正閣。諸承旨持公事入侍時,行左承旨鄭民始,行右承旨李義翊,左副承旨洪檢,右副承旨金思穆,同副承旨徐有防,假注書徐鼎修,記事官徐龍輔·鄭東浚,以次進伏訖。上命民始等,以次讀奏公事訖。命書傳敎曰,同副承旨馳詣宗廟·景慕宮奉審,察品·祭器·祭官亦令依例摘奸以來。又命書傳敎曰,誓戒隔宵,違牌玉堂一倂只推,更爲牌招。上曰,使臣入侍。賤臣承命出來,與上使鄭光漢,副使李秉模偕入進伏。上曰,萬里行役,無事回還,誠可幸也。光漢等曰,王靈攸曁,得免顚沛矣。上曰,皇帝政令,近來則何必云耶?光漢曰,政令之間,雖不無老昏處,而大體則摠攬綱紀,一事不遺,可謂英明矣。上曰,亦或有文治之可觀者乎?光漢曰,大體言之,則財賦爲上,武力次之,文治則爲末矣。上曰,見其太學乎?光漢曰,殿廡金碧,可謂炫耀,而賢館黌舍,無一守護之人矣。上曰,書狀何時當入來乎?光漢曰,不久似當復命矣。命退,諸臣以次退出。
己亥三月三十日申時,上御誠正閣。召對入侍,謝恩玉堂同爲入侍時,參贊官徐有防,侍讀官南鶴聞,檢討官李殷模,假注書徐鼎修,記事官徐龍輔·鄭東浚,副修撰金宇鎭,以次進伏訖。鶴聞讀自伊川先生答朱長文書,止他日自當條暢。殷模讀自欲知得與不得,止皆有理須是察。上曰,參贊官及史官讀之。有防讀自又曰,自一身之中,止以類而推。賤臣讀自學者先要會疑,止不待而後知。龍輔讀自諸公所論,止溺於怪妄必矣。東浚讀自子貢讀夫子之言,止久則自覺進也。鶴聞曰,心通乎道,然後辨是非,此段文義,實爲心學上要緊語也。蓋此心曉然通達於事物當然之理,則天下之言,無不究明其理,而識其是非之所在,有如權衡之較輕重,明鏡之照姸媸,以帝王爲治之道言之,君心一正則朝廷可正,百官可正,萬民可正,而天下之是非,瞭然可知矣。伏願聖上體念焉。殷模曰,完養思慮,涵泳義理八字,儘有深意矣。誠欲涵養義理,則固先完養思慮,然後致知力行之工,自有次第矣。聖學高明,其於義理分上,豈有一毫未盡,而益加完養之工,至於聖益之聖境,區區之望也。上曰,所陳俱好矣。參贊官亦陳文義,可也。有防曰,上下番儒臣,旣皆敷陳,臣則別無可達之辭矣。上曰,下番儒臣,初入講筵,文義不可草草講論,必逐段陳達,可也。殷模曰,此冊文義,臣未及詳覽,倉卒之間,實不敢臆對矣。上曰,此等冊子,果無宿工乎?殷模曰,臣學識全然鹵莽,至如性理之書,尤甚生疎矣。上曰,天生蒸民,有物有則,蓋物物上莫不有理,而窮理之工,亦旣多端,則此章中只以讀書論人接事三件事,爲窮理之目者,何也?鶴聞曰,先於此三者,下得工夫,則天下萬事之理,可以推此而明之之意也。上曰,下番儒臣之意,何如?殷模曰,上番之言好矣。上曰,讀書論人接事三條之中,抑有次序層節之可見者乎?鶴聞曰,讀書明理,論人是非,處事得當,似當有先後次序矣。上曰,下番儒臣,亦陳所見,可也。殷模曰,臣意亦與上番所達之意同矣。上曰,讀書明理,槪以本源工夫言之,而義理旣明,則人之是非,事之當否,自可以理會透了矣。殷模曰,聖敎誠然矣。上曰,若只格一物,便通衆理,雖顔子,亦不敢如此道之意,何也?鶴聞曰,格一物通衆理,乃聖人極至之工,而顔子則俱體而微,猶不得到此地位,故不敢如此道矣。上曰,下番儒臣所見,亦何如?殷模曰,倉卒臆見,有不敢仰對矣。上曰,深辭奧旨,雖未及講究,而以外面觀之,則其義,果何如?殷模曰,臣實無所見之可以仰達者矣。上曰,以此章中先儒所問觀之,可見其工夫篤學處,而第其遺辭下語之間,不能無病處矣。天下萬物之理,便欲一時竝格,則其病在於務博,纔格一物,便要衆理皆通,則其病在於務細矣。蓋物物格者,今日格一物,明日格一事,積累漸多,自然有貫通處,而天下物物,斯可以格矣。只格一物者,乃天下萬事,皆不出於當然之理,而其理則一也,若透明了此一端,則向於萬事,皆可以推類而理會矣。大抵六合之外,聖人雖置之不論,六合以內,不可不窮格而知之,則自初用工,雖不必以物物皆格爲心,而一日二日,漸次積累,以至於工夫旣多,自有脫然通貫處,則斯豈非窮格之工乎?儒臣之意,何如?殷模曰,聖敎誠然矣。上曰,孔子不言性與天道,故子貢以下,不得與聞,而孟子始言之,至於宋時諸賢,論之愈詳,言之愈備,雖初學童蒙,必以此毫則,縷柝,告誨不已,此與孔子之不言,似爲相反,且論語一篇,只說一仁字,而子思辨七情,孟子說四端,曾子竝論性命者,前後聖賢之言,詳略不同,此亦何故耶?鶴聞曰,聖門學者,必以了悟爲聞,不以苟知爲得,而後世,則年代漸降,人才益鮮,故不可不諄諄告誨,然後可使學者知其爲學之門路而然矣。上曰,下番儒臣,亦陳所見,可也。殷模曰,上番之言是矣。上命玉堂上下番先退。上曰,金宇鎭進前。宇鎭進前俯伏。上曰,曾在春坊時見之,而已知其夙成矣。宇鎭曰,臣沖騃無能,猥叨極選,左右思量,萬萬無稱塞之望,以是憂懼,不知所達矣。上曰,經幄之任,非但文學備顧而已,啓沃君德,隨事論思,無非職責之所當爲者,爾須益勉淬勵,補予不逮,是所望於爾也。命退,諸臣以次退出。
己亥三月三十日四更,上詣仁政殿。親臨受誓戒入侍時,行都承旨洪國榮,行左承旨鄭民始,行右承旨李義翊,左副承旨洪檢,右副承旨金思穆,同副承旨徐有防,記事官李兢淵,假注書徐鼎修,記事官徐龍輔·鄭東浚,以次侍立訖。上具遠遊冠·絳紗袍,乘輿出仁和門,詣仁政殿階上降輿。左通禮啓請執圭,上執圭,就板位南向立,諸享官及宗親·百官以次入就位。典儀曰,四拜。在位者皆四拜,讀誓文官吏曹判書鄭尙淳及刑曹判書尹東暹,陞自東階,就讀誓文位,西向立,尙淳展讀誓文訖,尙淳·東暹降復位。典儀曰,四拜。在位者皆四拜,左通禮跪啓請還內。上釋圭,乘輿由仁和門還內,諸臣以次退出。
上在昌德宮。停常參·經筵。
李義翊,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將·守門將·禁軍·扈衛軍官·武藝別監及入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于徐有防曰,同副承旨入侍。
傳于李義翊曰,右承旨入侍。
鄭民始,以弘文館言啓曰,校理鄭淵淳,旣有只推之命,卽爲牌招察任,何如?傳曰,允。
以正言尹行元牌不進罷職傳旨,傳于李義翊曰,只推。
李義翊,以扈衛廳別將,以大將意啓曰,別將李燁,以其身病,呈狀乞遞,今姑改差,何如?傳曰,允。
又以兵曹言啓曰,去三月朔,各廳堂下武臣試射,連因有故,今已逾月,不得爲之之意,敢啓。傳曰,知道。
又以兵曹言啓曰,去春三朔能麽兒,考講時,武臣兼宣傳官鄭光述,講二次陣二次,四次不通,依定式越捧一等,中樞府都事曺希元,講二次陣一次,訓鍊院僉正金魯直,講一次陣二次,三次不通,武臣兼宣傳官李景烈,訓鍊院主簿李漢棟,講二次不通,訓鍊院主簿具守諒,氷庫別提劉光濟,部將鄭泰曾·閔修益·林擎國·李顯忠,武臣兼宣傳官尹彦喆·高碩崙·李仁默·李需克·趙鎭祿·李燁,都摠府經歷兪碩柱,刑曹正郞申協,工曹正郞申思益,濟用監主簿張翼大,典牲署主簿金宗勳,內贍寺主簿金聲伯,守門將金益魯·徐志逸·金鼎燁,講一次陣一次不通,訓鍊院副正申大偀,都摠府都事金景濂,宣傳官宋觀休,武臣兼宣傳官李啓春·兪鉉商,部將韓翊柱,守門將李陽信,講一次不通,都摠府都事宋應休,宣傳官吳毅常,部將朴文絅,武臣兼宣傳官金燦,守門將千一元,陣一次不通,三次二次一次不通之員,竝亦依定式從重推考,何如?傳曰,允。
金思穆,以義禁府言啓曰,二所巡廳啓辭內,犯夜人前判官金斗煜,移送本府事,知道,啓下矣。金斗煜今方待命,卽爲拿囚之意,敢啓。傳曰,知道。
李義翊,以義禁府言啓曰,扶餘縣監李素,拿問處之事,傳旨啓下矣。李素時在任所云,依例發遣府羅將,拿來,何如?傳曰,待待命拿囚。
又以義禁府言啓曰,靑陽前縣監李龍中,堤川前縣監宋繼相等,拿問勘處事,傳旨啓下矣。李龍中時在京畿陽智地,宋繼相時在任所云,依例發遣府羅將,竝拿來,何如?傳曰,待命拿囚。
又以義禁府言啓曰,慶尙監司李在簡狀啓據,刑曹粘目內,靈山前縣監洪直浩,移本府處之事,允下矣。洪直浩時在任所云,依例發遣府羅將,拿來,何如?傳曰,允。
又以義禁府言啓曰,時囚罪人柳爾冑,口招公事判府內,前營將申載文,自本府拿問事,啓下矣。申載文,以阿耳前僉使,自任所未及上來云,依例發遣府書吏,拿來,何如?傳曰,允。
三司合啓,大司憲徐有慶,持平朴聖泰,校理李泰永,副校理南鶴聞·趙尙鎭,正言盧瑞國,修撰鄭志儉·金履禧,副修撰金宇鎭·李殷模啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根抵則此賊也,此豈容一日假息於覆載之間哉?三司之論,已及四載,轉而爲合辭之啓,合辭之啓,又閱累朔,轉而爲伏閤之爭,畢竟處分,至於近島薄竄,噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,今何爲而有此末減之命耶?國無法則已,如其不然,則夫安有謀危宗社之如此賊,而使之首領之得保也,危逼聖躬之如此賊,而施以海島之薄罰耶?殿下之不忍置法,而姑從次律者,不過曰,恐傷先王之德也,欲體先王之心也,此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,而奠我宗祊於億萬年盤石之固,此先王之宏謨英烈,卓越百王,而昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也,有若以先大王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關明,正其亂賊之罪乎?請亟寢鄭致達妻減死安置之命,快正王法,以洩神人之憤。金相福之罪,可勝誅哉?諸般罪惡之昭在人耳目者,於渠猶屬細故,而乙未冬,相臣疏出之後,瑩中深文之說,稱以所見無異同,麟漢不必知之說,謂以語脈不如此,只此二言,已萬萬凶慘,而至於言根究覈之請,此又麟·謙之所不敢爲者,昭著之逆節,已難自掩,包藏之禍心,尤極叵測。揆以典刑,萬戮猶輕,而日月漸久,反置尋常,自上處分,不過放逐,在下爭執,只止遠竄,興言及此,心竊慨恨,國無法則已,夫安有罪惡之如此,而終屈王章,使之晏然自在於田里之中乎?請放歸田里罪人金相福,亟令王府拿鞫嚴問,快正王法。乙未冬,國家安危之機,至今追思尙覺懍然。苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境。論其負犯,至爲深重,則向者近地移配,已失太寬,況可以全釋乎?雖以悶旱之聖意,有此收殺之敎,而乍允旋收,有咈輿情,請還寢遠竄罪人韓翼謩,金吾草記勿施之命,仍施遠竄之典。嘻噫痛矣,龜柱之罪,可勝誅哉?顧其地處如何,恩造何如,而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭?讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心,嘻噫,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以今番趙峸事言之,其窮凶極惡情節,尤萬萬叵測,殿下旣賜之死,非不知其罪之必可誅也。間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之眉越,已無餘地,殿下於賊麟,旣已斷恩行誅矣。龜柱之凶逆,何異於賊麟,而一行一否,輿憤益激,又況以今番量·翼·諸逆之招觀之,根柢之所萌孽,龜賊也,窩窟之所豢養,龜賊也,其在塞亂源杜禍本之道,尤不可一刻假息於海島,而尙今靳允,憂危轉深,若此度日,則將不知幾許量·,又起於幾處,方來之慮先事虞,容有極哉?請黑山島定配罪人龜柱,極加嚴鞫,快正王法。答三司曰,不允。
大司憲徐有慶,持平朴聖泰,正言盧瑞國啓曰,敬彬·成運之與若淵·相簡,爛熳綢繆之狀,旣已畢露於諸賊招辭中,而抵賴不服,未施當律,揆以王法,失之太寬,請濟州牧移配罪人敬彬,熊川縣定配罪人成運,亟令王府更爲設鞫得情。澤遂爛熳同參於啓能凶慘不道之謀,而只誅其身,王章未泄,其陰凶情節,其父其弟,萬無不知之理,請彦衡·養遂·獻遂,竝令王府設鞫嚴問。會遂之罪惡,與澤遂一而二二而一,則啓能凶慘不道之謀,必無不知之理,而忍杖不服,遽有酌處之命,有乖獄體,請還寢會遂絶島定配之命,仍令王府嚴鞫得情。李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請還寢李觀源定配之命,仍令王府嚴鞫得情。噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密傳凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫師等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之,請遲晩後物故罪人啓能,亟施孥藉之典。啓能·趾海等諸賊,窮凶極惡,自有天地以來,所未有者,而限以國法,賊能未施孥戮,賊趾兄弟,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府一依古典,趾賊等凶種年未滿者,待其稍長,卽施邦刑,俾絶凶逆易種養禍之患。志恒之罪,可勝誅哉?聖朝之眷注於渠,何如,倚毗於渠,何如,而始旣拔擢於擧世擯棄之中,特又寬宥於贓汚浪藉之後,而少無圖報之意,反肆悍勵之氣,久掌戎權,而陰結宦寺,潛連宮人,薄竄南州,益畜異圖,延妖卜而暗質凶謀,縱嫌奴而煽惑愚氓,親而同堂之庶從,近以帶行之傔人,皆不能掩諱,卽此一事,固已難逭於三尺之法,而帳殿訊問之時,着署而悖逆,執杖而咆勃,此實無前之凶逆。且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來而爛熳酬酢之說,尤是萬古所無之惡逆。窮凶情節,綻露於賊泰之招,密書之頻數往復於逆來,諸囚之供辭,若出一口,情節昭著,無非渠之結案,以其頑慝,抵賴不服,未施當施之律,王章尙稽,輿憤益切,請物故罪人志恒之支屬應坐者,絶島散配。答兩司曰,不允。
全羅監司鄭一祥疏曰,伏以臣冒肅恩命,行將赴任,而臣之父母墳山,在於京畿高陽地,請由省掃,旣有已例,玆敢不避猥越,仰陳私懇。伏乞聖明,俯垂鑑諒,特許數日之暇,俾伸至情,不勝幸甚。答曰,省疏具悉。卿其依所請,往省焉。
吏曹參議柳戇疏曰,伏以,臣以至愚賤品,荷聖明不世之洪造,前後踐歷,無非淸要,涯分已過,滿盈是懼,居常踧踖,無所容措。夫何天官佐貳之命,遽下於千萬夢想之外,不知聖明,奚取於如臣無似之賤,而誤恩之偏加,一至於此哉?臣拜命驚惶,尤不知死所,況臣所叨之任,卽一代之淸選也,銓衡人才,雖係長官,而通塞激揚,責亦不輕,自非望實俱隆厭服一世者,則宜莫敢居之,淸朝才彦,豈患無人,而畢竟差除,反屬臣身,臣心惶愧,有不暇言,而在朝家難愼之道,亦恐貽累之不細矣。臣雖欲貪榮恃恩,冒膺匪據,而人器不稱,自知甚明,梁鵜之刺,理所必至,其於累聖簡而辱朝廷何哉?且臣適値都堂會圈,法當入參,乞免之章,見阻候院,召牌再降,促敎又下,臣誠怵分畏義,他不暇顧,章皇出肅,冒參堂圈,一時副急,雖由於萬不獲已,因仍蹲冒,尤非私分之所敢出,日事違傲,益增罪戾,玆敢更瀝忱懇,仰瀆宸嚴之下。伏乞聖慈,俯垂諒察,亟許譴削臣職,以重名器,以安私分,不勝幸甚。省疏具悉。爾其勿辭察職。
院議啓曰,今日三司之啓,又下不允之批,臣等誠不勝抑鬱憂慨之至。臣等昵處近密,迭侍前席,不忍寘法之敎,意亦有在之敎,前後承聆,非止一再,辭旨懇惻之時,臣等亦不禁戚戚然有感,倘使凶逆,有一分可恕之端,聖恩有一分可施之道,則臣等何故屢言而不知止,以傷我殿下好生之仁,以沮我殿下廣恩之意哉?誠以神人之憤,不可不泄,凶逆之罪,不可不討,而閱歷年所,了當無期,憤痛之心,擧國同然,而況於在朝之臣乎?在朝猶然,而況於近侍之臣乎?噫,從古以來,名以惡逆,國人皆曰,可殺,卿大夫皆曰,可殺,而終逭王章者,未之有也。與其公法終不可屈,私恩終不可施,而玩歲愒日,徒爲姑息之歸,曷若亟正凶逆之罪,快泄神人之憤,以彰我殿下大公至正之道哉?臣等抑有所深憂者,一日二日,一味相持,使諸賊僥倖假息,得斃牖下,王章不得伸,亂逆無所懲,則國人其將曰,我殿下,以小不忍而廢常刑,豈不惜哉,豈不懼哉?惟聖明裁處焉。答曰,不允。
己亥四月初一日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,徹曉勞攘之餘,聖體,若何?上曰,一樣矣。上曰,璿源殿簾帳,有可改處,當令戶判奉審修改矣。國榮曰,其在重事體之道,當令奉審後擧行矣。上曰,洪忠監司,狀請忠州牧使之仍任,而羅州亦是弊邑,且新除者,又有善治之名,則不必仍任矣。國榮曰,聖敎誠然矣。國榮曰,未下直守令,催促下送,似宜矣。上曰,洪忠兵使,亦當催促下送矣。國榮曰,然矣。上命退,諸臣以次出。
己亥四月初一日巳時,上御誠正閣。左承旨入侍時,行左承旨鄭民始,記事官李兢淵·徐龍輔·鄭東浚,以次進伏訖。上曰,糧餉廳事,何以爲之乎?民始曰,今方抄出文書矣。上曰,訓局所入,將爲幾何?民始曰,一年所費,似不過一萬餘金矣。上曰,昨日使臣,忙未酬酢,彼中有何所聞云乎?民始曰,別無所聞,而明史綱目,今方撰輯云矣。上曰,書狀何當入來云乎?民始曰,初四日當入來云矣。上曰,金宇鎭上疏善作矣。民始曰,然矣。上曰,今年牟麥,果可豊登云乎?民始曰,東北則姑未聞知,而南中與畿內,皆大登云矣。上曰,麥登則秋事亦可占乎?民始曰,麥豊則農糧有餘,故民能盡力而然矣。上命書公事判付,仍命退,諸臣以次出。
己亥四月初一日未時,上御誠正閣。同副承旨入侍,使臣同爲入侍時,上使鄭光漢,副使李秉模,同副承旨徐有防,假注書徐鼎修,記事官徐龍輔·鄭東浚,以次進伏訖。上命有防書傳敎曰,璿源殿正殿簾帳,卽令戶判進詣奉審修改。上曰,使臣進前。光漢等進前俯伏。上曰,使臣別單,俄纔見之,而彼國近年以來,凶歉連仍云,沿路所見,民情,果何如,而猶不至離散之境乎?光漢曰,自遼東至皇城千餘里之間,流丐之民,絡續於道路矣。秉模曰,今皇帝在位旣久,年且衰耗,近來政令之間,雖或有些,少過擧,而亦無大段失德,至於敬天·事神·恤民三件事,則自初至今,至誠不懈,故內外人心,賴此晏然,姑無渙散之慮矣。上曰,中原陸沈,四海腥膻,三代之文物禮樂,今則雖無可徵,而或於閭巷草萊之間,猶有文章學術之可觀者乎?光漢曰,以臣等所見言之,則南京儒士中,多有善文之人,而大體彼俗,專尙武力,故文治則無可觀矣。上曰,皇城太學,卿等見之乎?光漢曰,見之矣。上曰,槐市黌舍,能不至蕪沒廢棄之境,而亦或有絃誦之聲乎?光漢曰,太學則雖不至頹癈之境,而元無士子守護之事,至於京外鄕校,則頹圮廢棄,鞠爲茂草之場,所見極爲駭然矣。上曰,任譯輩,聞多居間作弊之端云,然否?光漢曰,作弊之端,雖未能指的現捉,而臣等與彼國人欲相見,則譯輩必萬端沮戲,不使相面,以此觀之,則渠輩所爲,不無殊常之端矣。上曰,書狀何間當入來乎?光漢曰,不久當復命矣。命退,諸臣以次退出。
己亥四月初一日初更,上御誠正閣。右承旨入侍時,行右承旨李義翊,假注書徐鼎修,記事官徐龍輔·鄭東浚,以次進伏訖。上命書傳敎曰,旣有慶興之例,卒正使河恩君垙,祿俸限三年仍給事,分付。又命書傳敎曰,未下直守令,竝令催促下送事,申飭該曹。又命書傳敎曰,奪符宣傳官及拿來都事,廚傳有弊,洪忠兵使,明日辭朝,催促赴任。以洪忠監司李命植,忠州牧使朴師沃仍任狀啓。命書傳敎曰,羅州亦是弊邑,本牧守令,不可不擇,且今新授忠州牧使,聞亦是善治云,道臣此狀聞,似未及聞知之致,原狀啓下送。命退,諸臣以次退出。
上在昌德宮。停常參,只召對。
傳于洪國榮曰,都承旨入侍。
傳于李義翊曰,兵·水使留待。
又傳于曰,留待兵·水使入侍。
傳于鄭民始曰,左承旨入侍。
以咸鏡監司下批政事取稟,傳于鄭民始曰,當日爲之。
鄭民始啓曰,卽者吏曹假郞廳來言,今日爲政事,命下,而判書鄭尙淳,參判兪彦鎬,參議柳戇,具以病不來,不得開政云,判書·參判·參議,卽爲牌招開政,何如?傳曰,允。
有政。吏批,判書鄭尙淳牌不進,參判兪彦鎬進,參議柳戇進,右副承旨徐有防進。以李師曾爲掌令,徐有成爲修撰,李性源爲右尹,沈頤之爲同義禁,鄭尙淳爲觀象監提調,趙㻐爲典牲提調,李晶煥德山縣監,咸鏡監司徐浩修單付。
兵批,行判書李徽之進,參判李病,參議洪樂彬病,參知鄭宇淳入直進,行右承旨李義翊進。以安川君烓爲都摠管,李長爀爲宣傳官,李元謙爲宣傳官,李光燮爲都摠經歷,南有寬爲都摠都事,高尙禧爲牛峴僉使,李潤翼爲草芝僉使,崔啓樞爲文城僉使,白後樂爲乶下僉使,許全爲水原監牧官,李景濟爲羅州監牧官,副護軍尹勉矩·申潚·李度默,副司直李福源·李普行·金思穆,副司果鄭志儉·朴祐源·權裕·申·趙時完單付。
申應顯,以訓鍊都監言啓曰,本局哨官李徵範,身病危重,勢難察任,改差,何如?傳曰,允。
徐有防,以義禁府言啓曰,刑曹啓目內,譯官崔宗魯,私持馬加把之罪,令攸司考律科罪事,啓下,而係是堂上譯官,依續典移本府處之事,允下矣。崔宗魯今方待命,卽爲拿囚之意,敢啓。傳曰,知道。
大司憲徐有慶,持平朴聖泰,校理李泰永·鄭淵淳,副校理南鶴聞·趙尙鎭,正言盧瑞國,修撰金履禧,副修撰金宇鎭·李殷模啓曰,請亟寢鄭致達妻,減死安置之命,快正王法,以洩神人之憤。請放歸田里罪人金相福,亟令王府,拿鞫嚴問,快正王法。請還寢遠竄罪人韓翼謩,金吾草記勿施之命,仍施遠竄之典。請黑山島定配罪人龜柱,亟加嚴鞫,快正王法。答三司曰,不允。措辭見上
大司憲徐有慶,持平朴聖泰,正言盧瑞國啓曰,請濟州牧移配罪人敬彬,熊川縣定配罪人成運,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂,絶島定配之命,仍令王府,嚴鞫得情。請還寢李觀源定配之命,仍令王府,嚴鞫得情。請遲晩後物故罪人啓能,亟施孥藉之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
院議啓曰,伏以,自三司合辭之發,一啓二啓,曾未蒙允,上自卿大夫,下至輿儓之賤,莫不憤痛而鬱抑,每値三司之臣,或詣臺或登筵之時,則輒聚首相告曰,今日則我殿下,庶幾允可,竟夕顒企,而及承批旨,每以不允爲敎,上之所以靳持而遷延者,已及屢歲,下之所以憤痛而鬱抑者,日甚一日,忍能與此諸賊,同一國而共一天,古今天下,寧有是耶?噫嘻痛矣,若曰,諸賊之罪,參以情法,在可殺不可殺之間,以殿下好生之仁,遲徊到今,不忍置之法,則容或可也,是則不然。其窮凶極惡之罪,我殿下先已照燭無餘,則今於擧國同情之論,亦必曰,是秉彝也,公議也,而一啓四載,勘斷渺然,有若情有可原,罪有可恕者然,如此而又積年所,則人心懈弛,視同故常,將至於不以爲異之境,豈不大可懼哉?抑臣等有所憂者在,有如是之亂逆,而恩或掩義,私不勝公,不幸而凶醜餘孽,後復滋蔓,則我殿下雖欲悔之,亦無及已,今玆三司之批,又下不允之敎,臣等益不勝憂慨,相率陳籲。伏乞穆然深思,亟賜允從焉。答曰,不允。
戶曹參判宋德相疏曰,伏以,臣起自草萊,過蒙殊遇,向者恩暇,亦出曲諒,在臣之義,固當式遄其歸,而狗馬賤疾,許久彌留,屢勤嚴召,至有手書之諭,臣是何人,敢當此數?昨始扶曳病軀,來伏私次,㨔頓呻憊,旋暈兼苦,又未卽趍赴禁扄,以謝不世之眷,以伸反面之禮,撫躬兢惶,死有餘罪。仍念臣之虛帶職名,今幾日月,閑司漫職,尙多尸素之愧,至於金吾兼銜,責重議讞,以臣癃老無似,實難冒當。伏乞天地父母,俯諒微忱,本兼諸職,一倂許遞,仍治臣前後違傲之辜,以安賤分,以肅朝綱,千萬幸甚。答曰,省疏具悉卿懇。知卿入京,欣慰曷可云論?俟病小間,卽爲造朝,庸副予懸企之之望,至於疏中本兼乞解云云。所辭過矣。宜不允,更望卿之安心,勿復過讓也。仍傳曰,此批答,遣史官傳諭于上來儒賢處。
敦寧都正李秉模疏曰,伏以,臣見叨之職,非有敦寧,則不得仍帶,例也,敢陳短章,仰瀆崇嚴。伏乞聖明,亟命遞改焉。省疏具悉。疏辭,下該曹稟處。
己亥四月初二日,兼春秋朴行淳。刑曹啓目,向前連山縣監朴宗厚等,移義禁府處之何如啓。傳曰,依允。朴宗厚段,先以他事被囚,已爲酌處,此則勿論爲良如敎。
己亥四月初二日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間聖體,若何?上曰,一樣矣。上曰,洪忠兵使拿來草記,尙未啓下,而禁府都事之下直,何故也?國榮曰,政院不察而捧入云矣。上曰,儒賢上來乎?國榮曰,昨夕入城云矣。上曰,金亮行亦有上來之消息乎?國榮曰,姑未聞之矣。上命書傳敎曰,向者處分,卽申法之意,而究其弊源,自是流來謬習,雖謂之令前,公罪,可也。況其時判堂,旣已收敍,則宜有參恕之道,戶曹料祿色及頒祿回倉郞廳·監察,一倂蕩滌敍用,如是下敎者,非忽於法綱而然也,此後又有現發者,亦當用常律,以此一體嚴飭。又命書傳敎曰,亞尹·玉堂·金吾堂上竝許遞,今日政差出。又命書傳敎曰,近來侍從,苟艱,堂上堂下被罪人,竝令書入。又命書傳敎曰,前留守李福源敍用。上曰,王大妃殿進御一錢重人蔘粟米飮,調竹瀝·薑汁一貼煎入。出榻敎上命退,諸臣以次出。
己亥四月初二日酉時,上御熙政堂。同副承旨入侍時,同副承旨徐有防,假注書徐鼎修,記事官徐龍輔·鄭東浚,以次進伏訖。上命有防書傳敎曰,昨日朴宗厚處分傳敎中,以此外前官之如有入於現告者,不可事同罰異,皆依宗厚例,以公律勘處之意,下敎,仍命以如無捧現告之人,則此句語,使之抹去頒布矣。該房旣承筵敎,以不當抹去之句語,輕先抹去,致使許多前官,幾皆以本律混同發配,事係大不察,該房承旨金思穆遞差。命書傳敎曰,行副司直申應顯,承旨除授。命書傳敎曰,承旨房仍。上曰,新除授承旨申應顯,牌招察任,右承旨李義翊,亦牌招推移入直。出榻敎以吏曹判書·參判牌招啓辭,命書傳敎曰,更卽牌招開政。以吏曹參議柳戇牌不進罷職傳旨,命書傳敎曰,只推,更卽牌招。又命書傳敎曰,將値夜深,政官牌去來催促,使之趁卽開政。有防曰,政官牌去來,院隷不善催促,當該注書,推考,何如?上曰,依爲之。出擧條有防曰,內氷庫頒氷單子,不善修整,以致落漏,至勤聖敎,其初不照檢,慢忽擧行之失,在所難免,當該郞廳,從重推考,何如?上曰,依爲之。出擧條命書傳敎曰,此等瞭然易知之事,不善檢察,致勤詢問,該堂從重推考。又命書傳敎曰,召對爲之。上曰,注書出去,與玉堂上下番,持召對冊子,入侍,可也。賤臣承命出來,與侍讀官鄭淵淳,檢討官李殷模偕入。淵淳進講近思錄第二卷,讀自凡致思到說不得處,止其近如地。上曰,下番儒臣讀之。殷模讀自學者不泥文義,止只是理不如此。上曰,參贊官及史官,以次讀之。有防讀自子在川上,止便是可得地。賤臣讀自今人不會讀書,止便是不曾讀也。龍輔讀自凡看文字,止足之蹈之者。東浚讀自學者當以論語,止聖人之意見矣。淵淳曰,此段說,告子不能致思之病處也。告子若不得於言,而必思求於心之道,則必無偏滯之患,而惟其不能致思也,故橫渠拈出此段以戒後學,而至於帝王之學,尤當省念處也。若不審思明辨,則凡於措置之道,設施之方,何能盡得其當乎?伏願於致思二字上,益加體念焉。殷模曰,聖人之言,自有近處云者,其意儘好矣。聖人造極處,雖如天之杳茫,沒模捉而若言其道,則乃不出於日用事爲之間,而初非深遠難知者也,此非但學者之所當知也,帝王爲治之方亦然,雖堯·舜之治,亦不越於自近及遠矣。伏願益加留念焉。上曰,所陳好矣。參贊官亦陳文義,可也。有防曰,上下番儒臣,旣皆敷陳,臣則別無可達文義矣。上曰,以今人不會讀書章觀之,蓋讀書之法,知其要而得其實,則可使智慮明暢,氣質變化,而有日新之效矣。然從古以來,從政之大夫,專對之使臣何限,而其中或不無善於誦詩,而臨事則責焉者,又或有初不讀詩,而任職則能焉者,至如赳赳之武夫,桓桓之勇士,間有不識丁之嘆,而若其治兵治政,則綽然有餘,反有勝於窮經讀書之士者,此何爲然也?淵淳曰,大體善惡邪正,皆載於三百篇之中,故誦之者,若知其要義,有自得之實,則不無資益於專對從政之事矣。然至於任事能否之不同,則全在於才質淸濁之各異矣。上曰,下番儒臣之意,何如?殷模曰,上番儒臣所達之言,誠是矣。蓋人之才質,各自不同,故知者則雖無讀詩之資,而自有任事之能,愚者則雖能誦詩,而不知其要義,故未免書肆之譏,而初無資益之效矣。命退,諸臣以次退出。
己亥四月初二日未時,上御誠正閣。左承旨入侍時,行左承旨鄭民始,記事官李兢淵·徐龍輔·鄭東浚,以次進伏訖。上曰,政官入來乎?民始曰,俄出再牌,姑無去來矣。上曰,守令有幾窠乎?民始曰,只有德山一窠矣。上曰,洪忠兵使拿來,都事之不待草記啓下,先入下直單子者,何故也?民始曰,臣則未及檢察,而該房不察捧入矣。上曰,人才薦事,何以爲之云乎?民始曰,廟堂姑未議定云矣。上命書公事判付,仍命退,諸臣以次出。
己亥四月初二日辰時,上御熙政堂。兵·水使入侍時,同副承旨徐有防,假注書徐鼎修,記事官徐龍輔·鄭東浚,慶尙左兵使李文德,洪忠兵使吳載熙,慶尙左水使李筞,以次進伏訖。上曰,兵·水使以次進前。文德進前俯伏。上下詢其履歷後,上曰,無論內外,近來戎務,全然抛棄,不成貌樣,誠可悶矣。其須下往勉旃,必思所以蘇弊之道,可也。文德曰,謹當竭力殫誠而爲之矣。載熙進伏。上下詢其履歷後,上曰,一道戎政,專管於閫帥,則其爲任也,不輕而重,其須下往勉旃,無負委畀之意,可也。載熙曰,伏承聖敎,敢不殫竭圖報乎?筞進伏。上下詢其履歷後,上曰,下去善爲,可也。有防曰,慶尙左水使李筞,筵席出入之際,已多顚錯,其他奏對之間,又甚慌亂,擧措駭眼,事體乖當,不可無警,從重推考,何如?上曰,依爲之。出擧條仍命有防讀諭宣諭文訖。命退,諸臣以次退出。
上在昌德宮。停常參,只召對。
傳于洪國榮曰,都承旨入侍。
傳于鄭民始曰,左承旨入侍。
傳于徐有防曰,召對爲之。
又傳于曰,諸承旨持公事入侍。
鄭民始,以弘文館言啓曰,新除授修撰徐有成,卽爲牌招察任,何如?傳曰,允。
吏曹口傳政事,以李福源爲典牲提調。
傳于申應顯曰,昨有宣傳官來待之敎,而今無待令者,事知該然,前所未聞,行首宣傳官,爲先削職,下該府從重勘律,其餘宣傳官,下該府拿問定罪。
以修撰徐有成牌不進罷職傳旨,傳于申應顯曰,只推,更爲牌招。
鄭民始,以弘文館言啓曰,繼講冊子問議草記,待儒賢造朝更爲稟處事,命下矣。儒賢旣已造朝,更爲問議事,下番副修撰臣李殷模,今日晝仕出去之意,敢啓。傳曰,知道。
李義翊,以都摠府言啓曰,副摠管李性源,以同知實錄事,實錄廳晝仕出去,而逐日仕進,煩稟未安,入番間,除草記往來之意,敢啓。傳曰,知道。
申應顯,以義禁府言啓曰,洪忠監司李命植狀啓據,刑曹粘目內,連山前縣監朴師範,前前縣監李灌等,移本府處之事,允下矣。朴師範以新溪縣令,時在任所,李灌時在京幾廣州地云,依例發遣府羅將,竝拿來,何如?傳曰,允。
大司憲徐有慶,持平朴聖泰,校理李泰永·鄭淵淳,副校理趙尙鎭·南鶴聞,正言盧瑞國,修撰金履禧,副修撰李殷模·金宇鎭啓曰,請亟寢鄭致達妻減死安置之命,快正王法,以洩神人之憤。請放歸田里罪人金相福,亟令王府拿鞫嚴問,快正王法。請還寢遠竄罪人韓翼謩,金吾草記勿施之命,仍施遠竄之典。請黑山島定配罪人龜柱,亟加嚴鞫,快正王法。答三司曰,不允。措辭見上。
大司憲徐有慶,持平朴聖泰,正言盧瑞國啓曰,請濟州牧移配罪人敬彬,熊川縣定配罪人成運,亟令王府更爲設鞫得情。請彦衡·養遂·獻遂,竝令王府設鞫嚴問。請還寢會遂,絶島定配之命,仍令王府嚴鞫得情。請還寢李觀源定配之命,仍令王府嚴鞫得情。請遲晩後物故罪人啓能,亟施孥藉之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
院議啓曰,伏以,法則公法也,恩則私恩也,其不可以循私恩而害公法也,決矣。古之人君,以恩掩義,緣情屈法者,亦或有之,而此則罪在然疑之際,法在輕重之間,有可以參互低仰者之謂耳。至若身犯惡逆,罪關宗社,而得逭王章者,泝考往牒,誠未之見也。今此三司合啓中諸賊,其所負犯之重,無一分可以原恕者,而我殿下特以私恩,至今涵貸,使祖宗朝三尺莫嚴之法,至殿下屈而不擧,臣等之所以期望於我殿下,豈如此哉?噫,人心久則易狃,公議鬱則轉激,以殿下明聖,若念及于此,則必知其畢竟行不得,而猶且一味容忍,遷延度日,使擧國齊憤之情,尙不得少洩焉,豈不深可慨而重可惜哉?今日合啓之批,又復如昨日之批,臣等相顧愕然,繼之以憂歎也,玆敢相率冒陳。伏乞聖明,亟允三司之請焉。答曰,不允。
咸鏡監司徐浩修疏曰,伏以臣於日前,伏奉北藩除旨,聞名驚惶,莫省所措,夫方面之任,孰非緊重,而惟此關北一路,民俗之獷猂,邊圉之警備,尤非諸道之比,況近年以來,饑饉荐臻,凋弊轉甚,撫摩控制之難,視前不啻倍簁,則必其才識足以剸理,威望足以彈壓,然後乃可居是任也。如臣譾劣,百無肖似,曾在南臬,醜拙畢露,尙今追思,愧悔交中,臣未知聖明之簡畀,廟堂之薦剡,奚取於已試蔑效之跡,而不念駑駘之僨轅哉?臣受恩如天,圖報無地,寤寐此心,恒在於不擇夷險,苟有一分承當之望,豈不欲强策庸鈍,隨處陳力,以少酬其涓埃之誠,而惟是自知甚明,分外難開,左右揣量,冒膺無路。伏乞聖明,亟遞臣職,回授可堪之人,以重藩維,以安私分,千萬幸甚。答曰,省疏具悉。勿辭往欽哉。
己亥四月初三日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間聖體,若何?上曰,一樣矣。上曰,大享在近,而典牲提調,以在外人首擬者,何故也?國榮曰,似是銓官不察而然矣。上命書傳敎曰,犠牲看品,本署不可無提擧,典牲提調趙㻐,今姑許遞,其代,口傳差出。上命奏吏曹罷散人別單。命書傳敎曰,前掌令柳匡天,前正言韓晩裕·尹得孚,前修撰李儒慶,前持平金敍九,前牧使黃㝡彦竝敍用,前郡守李奎緯,前御使林濟遠,前掌令柳雲羽·申熤,前牧使柳焵·李文源,竝蕩滌敍用。上曰,次對欲於明日進定,肄儀雖相値,過行後來會則無妨耶?國榮曰,然矣。明日進定,似好矣。上命書傳敎曰,再明日次對,進定於明日。又命書傳敎曰,前監司趙時俊,一體敍用。仍命退,諸臣以次出。
己亥四月初三日未時,上御誠正閣。左承旨入侍時,行左承旨鄭民始,記事官李兢淵·徐龍輔·鄭東浚,以次進伏訖。上曰,御營哨官望,終無去處云乎?民始曰,初不啓下云矣。上曰,明日次對,隷儀後當爲之,隷儀開門前爲之事,分付。民始曰,承旨當下直出去矣。上曰,勿爲下直而進去,好矣。民始曰,入直玉堂,有差祭者,此則何以爲之乎?上曰,此則分往,亦何妨耶?民始曰,然矣。上曰,北伯何當辭朝云乎?民始曰,冊字校正之役,似難速畢,姑未知何當辭朝矣。上命書公事判付,仍命退,諸臣以次出。
己亥四月初三日申時,上御誠正閣。召對入侍時,參贊官申應顯,侍讀官鄭淵淳,檢討官金宇鎭,假注書徐鼎修,記事官徐龍輔·鄭東浚,以次進伏訖。淵淳進講近思錄,讀自讀論語孟子而不知道,止便從空寂去。上曰,下番讀之。宇鎭讀自興於詩者,止便是格物。上曰,參贊官·史官讀之。應顯讀,自元祐中客有見伊川先生,止便易看止一職也。賤臣讀自故人能知詩者,止其說多鑑。龍輔讀自或問聖可學乎,止是涵養意。東浚讀自呂與叔嘗言,止卽所以中也。淵淳曰,讀論語·孟子,此章戒學者,徒爲章句訓誥之讀,而不知聖賢體用之道也。今殿下三晝法筵,方講論語,而孟子亦將次第繼講矣。聖學高明,豈有加勉之事,而區區愚衷,敢以心得實踐四字獻焉。伏願留念焉。至五經之有春秋章,卽春秋一部書,天地間大義理,君綱由是而尊焉,民彝賴此而明焉,信乎不可一日廢者也。嘻噫,今日凶賊巨魁,尙此偃息,三司爭執,今至幾年,而一向靳允,王章未施,至於國不國臣不臣,憂憤所激,因文仰達,伏願亟賜允從,以明春秋之義焉。宇鎭曰,程子以後世之視春秋者,徒知褒善貶惡,而不知經世大法爲歎,而今時則經世大法,猶未暇論,竝與貶惡之義而無之矣。顧今凶逆輩出,元惡尙在臣等忍與君父之讎,共戴一天,春秋義理,晦塞無餘,若使程子,在今日朝廷,其將謂何耶?因文義敢此仰奏,伏望亟允三司齊籲之請焉。上曰,所陳俱好矣。上曰,參贊官亦陳文義,可也。應顯曰,臣以討逆事,嘗有所輪囷於中,而今又儒臣,以春秋之義敷陳,故臣亦敢此仰達矣。今日世道人心,實無可言,倫綱不明,亂逆輩出,至如鄭妻·龜柱之罪惡,尤是萬古所無之逆也。尙今王章未伸,輿憤愈激,天下寧有是哉?臣亦嘗與龜賊相從,而徒見其外面討逆之論,未料其中心叵測之逆,至今追思,尙覺膽掉而心寒,若論其情節之陰慘凶巧,則龜又最也。伏願聖明,亟申三尺之嚴,以正兩魁之罪,則人心可以底定,世道可以挽回,而春秋懲討之義,於是乎大明矣。上曰,當留意矣。上曰,諸承旨持公事入侍。右副承旨徐有防進伏。上命有防·應顯等,以次讀奏公事訖,以常參·經筵取稟。命書傳敎曰,次對時,兼行晝講,以此擧行。又命書傳敎曰,明日次對,隷儀後當爲之,晩食前來會事,分付。上曰,漕運差使員入侍。出榻敎賤臣承命出來,與漕運差使員法聖僉使金漢謙,偕入進伏。上曰,漕船皆無事到泊乎?漢謙曰,自朝家申飭旣嚴,僉使與各該邑監色,眼同騎船,各別禁飭,故近年則無添載之弊矣。上曰,漕船所載穀都數爲幾何?漢謙曰,田稅大同穀都合爲二萬二千五百七十七石零矣。上曰,各船沙格凡幾名乎?漢謙曰,每船沙工一名,格軍十五名矣。上曰,漕軍輩不以爲苦役乎?漢謙曰,以給在家糧,故渠輩皆樂從矣。上曰,尺文卽爲出給,則格軍輩以爲幸乎?漢謙曰,然矣。上曰,明日次對,戶判勿爲入來,點船催促爲之之意,自政院分付,可也。上曰,湖南昨年年事,何如?漢謙曰,雖不至慘凶,而開春以後,市直聳貴,民食甚艱矣。上曰,蔀屋殘民,能不至流離捐瘠之患否?漢謙曰,不至此境矣。上曰,今年農形,何如?漢謙曰,今年則兩暘均適,附種及時,而麥亦大豊矣。命退,諸臣以次退出。
上在昌德宮。停常參,只晝講。
李義翊,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將·守門將·禁軍·扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于洪檢曰,子豈不云旣灌以後不欲觀乎?讀祝將事之際,凡在駿奔之列者,不無跂倚欠伸之嘆,此皆浮文勝實而然也。朝筵儒臣,因文義陳達,亦一推類處也。宗廟親享祭文,以六句製入,永寧殿攝享祭文,以四句製入。
傳于徐有防曰,俄以實錄事,下敎,黃景源所帶藝文提學許遞。
鄭民始啓曰,宗廟夏享大祭親祭祭文,當爲製進,而藝文提學黃景源,旣有許遞之命,弘文提學李徽之,卽爲牌招,使之製進,何如?傳曰,允。
傳于鄭民始曰,大司憲徐有慶,勢難行公,許遞。
鄭民始,以弘文館言啓曰,今日政新除授玉堂,待下批卽爲牌招察任,何如?傳曰,允。
有政。吏批,判書鄭尙淳進,參判兪彦鎬式暇,參議柳戇牌不進,右副承旨徐有防進啓曰,臺諫及玉堂闕員,今當差出,而擬望之人乏少,相避外任,竝擬,何如?傳曰,允。以鄭昌順爲大司憲,柳孟養爲副校理,趙鼎鎭爲修撰,鄭光漢爲禮曹判書,金亮行爲敦寧都正,徐日輔爲掌樂僉正,李慶百爲軍器判官,金彦國爲引儀,兼持平趙時偉減下事,承傳,通德郞吳琢,贈戶參例兼,洪忠兵使吳載熙考。
兵批,判書李徽之進,參判李病,參議洪樂彬入直進,參知鄭宇淳病,行右承旨李義翊進。以吳載重爲五衛將,曺學臣爲慶尙左水使,田文顯爲宣傳官,尹璋爲訓鍊僉正,李需克爲訓鍊主簿,副護軍李筞,副司直李重祜·徐有慶·趙時俊·李秉模·柳焵·李文源·黃㝡彦·趙尙鎭,副司果金履禧單付,槍劍將吳載重,今加折衝。
傳于李義翊曰,坐直承旨入侍。
以江原監司李亨逵狀啓,賑恤都數,仍循謬例,不得逐朔啓聞,致勤嚴敎,惶恐待罪事,傳于洪檢曰,勿待罪。
兵曹口傳政事,以洪和輔爲慶尙右兵使。
以副校理柳孟養,修撰趙鼎鎭牌不進罷職傳旨,傳于洪檢曰,只推。
李義翊,以兵曹言啓曰,五衛將李章漢,身病猝重,勢難供職,呈狀乞遞,宿衛輪番之任,不可久曠,改差,何如?傳曰,允。
又以禁衛營言啓曰,本營一番騎士將南志博,因公出他,控籲乞免,勢難察任,改差,何如?傳曰,允。
行都承旨洪國榮,行左承旨鄭民始,行右承旨李義翊,左副承旨洪檢,右副承旨徐有防,同副承旨申應顯啓曰,伏以,比來三司詣臺之日旣少,登筵之時尤罕,數日合辭之啓,雖免間斷,而例批連下,輿情益菀矣。今日則賓對有命,三司同人,筵請異於廳啓,面爭勝於謄傳,竊庶幾聖心回寤,兪音亟降,及奉批旨,乃復如前,終靳允從,臣等相顧愕眙,繼之以抑塞,噫嘻,此何事也?詣臺而啓,旣不得請,登筵而爭,又不得請,此固群下誠意淺薄,不能感回天聽之罪也,而亦不能無憾於天地之大,日月之明矣。雖尋常事爲之末,悠汎玩愒,遷延歲月,則國不可爲國,況討逆何等大事,合啓中諸賊,亦何等負犯,而上下相持,不得施當施之律,有識之寒心固無論,其爲他日國家無窮之憂,又當如何哉?此非可已而不已之事。伏乞穆然深思,亟允三司之請,以杜禍亂之源焉。答曰,不允。
大司憲徐有慶疏曰,伏以臣,向於承宣之請推也,宜卽來避,而矇然苟冒,至今追思,只增惶愧。且臣日前陳疏,徒信膚淺之見,自速疎率之罪,伏蒙聖度曲庇,至承勿辭之批,臣且惶且感,不知攸措。臣之不合於此任,不但臣自知之已審,想必洞悉於淵鑑,縮伏訟愆,恭俟譴何,亦不敢爲文字自列之計,而卽聞前正言沈,以臣向來啓辭中鏡·檀二字,有爲其祖訟辯擊錚之擧云,臣聞來駭憤,不得不枚擧事實,仰煩崇聽焉。臣雖年稚,未及目睹辛壬事,而亦嘗習聞於臣祖臣父痛冤之私語,且有當時事實之錄傳者,臣未嘗不追思披閱,拊心傷痛也。噫,檀之醜正戕賢,自是天生伎倆,而當鑴輩構誣先正之日,爲其鷹犬,告廟按律之論,無不擔當,及夫甲戌改紀之後,廢枳不復者,殆三十年,辛丑冬賊鏡之凶疏出,而國事一變,半夜倉卒,朝著換面,而檀與鏡賊,首被天官長貳之除,夫以三十年錮廢之蹤,年近八十,忽然拔置於冡宰之任,則其事已可知也。及其初政,汲用己巳凶孽,不無自中之刺論,則賊鏡貽書其黨聖時,至以爲若擊去吏判,則吾寧角巾東歸云,則鏡與檀腸肚之相貫,於此而又可驗也。其後判金之擢,京兆之除,皆在鏡獨政之時,其餌以厚利,藉其凶手之跡,昭不可掩,終至粧出賊虎,大起誣獄,檀與鏡等,首尾鍜鍊,極意戕殺,至於名出於白望之告,又發於鄭宇寬之招,而輒皆諉以亂言,按獄自如,至若尙儉事出之後,揆以獄體,宜其先請拿鞫,嚴覈凶謀,而檀則不然,首發不必鞫問,斯速正刑之請,蓋尙儉,卽鏡賊之尹寧邊時率來,而卵育於益昌者也。夤緣屬籍於內寺,日夜綢繆,內外和應,斥逐舊臣,引進凶黨,皆尙儉之作俑,而主謀則鏡等也。以是之故,惟恐凶囮之綻露,只務滅口之陰計者,不啻如肺肝之見矣。此等奸臟,盡發於右所云白望·鄭宇寬之招者,而其後益昌之子廷玉之招,窮凶情節,盡爲吐實,一如望等之言,而檀爲吏判,鏡爲吏參,商爲訓將,徽爲平兵之說,皆出於其時,則其附麗賊鏡,主張誣獄,贊成凶謀之跡,節節呈現,此皆文跡斑斑,世所共知,而雖以乙巳後諸臣之論列檀者見之,其負犯之重,不可誣也。乙巳三月,正言金相奭啓曰,沈檀投合逆鏡,戕害善類,名出白望之招,何敢抗顔天日之下?五月,持平李倚天避嫌曰,鏡·檀·徽三賊,不待白望之招,而國人之所共知,鏡旣伏法,徽又自斃,惟檀賊在,檀卽五賊之魁也。掌令李彙晉,司諫魚有龍啓請檀與儉獄干連諸官,一倂嚴鞫。李倚天啓曰,鄭宇寬招,有鏡·檀·徽聚銀於益昌家,傳給尙儉云,請以此發問目,嚴鞫於元日瑞依啓,其後檀,終因臺啓遠竄。持平林柱國啓曰,檀與鏡·儉,結爲腹心,綢繆陰祕之狀,已露於廷玉之招,請遠竄罪人檀,拿鞫嚴問。蓋諸臣皆以當時之人,目見當時之事,有此臚列,而其言又皆載於政院日記,則何可誣也?噫,檀之與鏡,一體考之當時之事實而旣如彼,參諸諸臣之疏啓而又如此,則鏡·檀二字,卽自來茶飯之言,非自臣而創出者,今渠之供辭,其所以自明者,俱極齟齬,而乃曰,墨世之冤死,非其祖所知,此甚可笑。檀之除拜金吾,在於壬寅二月十四日,而仍當誣獄,至六月念後,始爲遞改,墨世之被囚受刑,在於四月旬間,至於五次毒刑,此皆檀按獄時,而渠亦不得全然諱得,反曰,非其所知者,其果成說乎?蓋鏡·檀之按獄,乍遞旋當,首尾三載,三手之粧撰羅織,專出兩凶之手,則臣之向所云云,槪是統擧大體而言也,非直爲墨世事也,而渠乃以不分時月,不知事實,爲攻臣之資斧,未知四五月間,淫刑毒楚,必欲甘心者,是誰主張,而敢欲囫圇而眩亂之耶。其供又以其祖之被斥於群凶,爲自明之端,而渠是後生,安知其時事也?蓋辛壬凶黨,始藉鏡·檀·徽·商等,締結逆儉,以成前茅之功,及其得志之後,無所事於檀輩,而又見鏡·檀,結爲血黨,將欲引進,午黨之廢枳者,以逞其凶臆,故旋恐權柄之爲,其所奪也,始爲自貳排擯之計,此其事勢機栝,似密而難掩者,鏡則終始護法於檀,不欲便捨,其後鏡亦被自中之相攻,於此益見檀之凶醜,而與鏡爲一之實著矣。今欲以此,而反作自明之壩柄,其亦可笑也。噫,辛壬之去今,天星將周矣。當時舊人,今無存者,滄桑屢變,事蹟寢微,義理事實,都付先天,而無有知者矣。渠亦以其祖之螟蛉稚孫,未必盡知古實,徒以痛迫之私心,爲此卽當之擧,反以臣言爲誣辱,誠亦可哀而不足怒也。然其奈事實如此,文跡如此,何哉?臣之伊日啓辭,只以平日之所聞於家庭者如許,所見於舊錄者如許,故二字連說,信口而發,隨手而書,非欲爲創說勒加,以爲追論之意也。今其供辭,乃敢捏合言句,疑亂事實,肆然跳踉,謂人可欺,則臣於是乎不得不略論當時之實跡,枚擧疏啓之可據,以明鏡·檀二字,其來已久,而非臣創出之實狀。然而臣至痛在心,積憤未洩,乃與凶醜之裔,有若對辨者然,困殢至矣,疲惱極矣,尙復何言哉?臣不勝憤迫祈懇之至。答曰,省疏具悉。卿是禍家餘生,無怪其痛心於此等事,而先王朝於沈檀,前後昭釋,果如何?卿以後生,不甚商量,有此噴,太欠穩當,其孫之鳴冤,烏可已乎?
副修撰金宇鎭疏曰,伏以臣春秋兼銜,與臣父所帶領春秋,有應避之嫌,公格所在,不可仍冒,玆敢露章自列。伏乞聖明,亟命該曹,照例遞改焉。省疏具悉。疏辭,下該曹稟處。
己亥四月初四日,兼春秋朴行淳,義禁府啓目,宣傳官田翊顯等,不卽待令之罪,上裁,何如?啓。傳曰,諸囚之供,皆以未能詳聞入侍之下敎於朴基爀處是如,欲爲發明之端是乃,再昨夜招見入直宣傳官後,出番諸宣傳官,使之明日來待,則伊時承敎者,卽白東運也。供中不言承敎之東運是遣,但指未承敎之基爀,欲爲粧撰者,其果成說乎是旀,況旀出番宣傳官中,昨日未及先散去之數人處招問,則亦皆以爲得聞來待之敎是如爲對是隱,則渠輩俱是出番人,而數人者所得聞之之事,渠輩耳亦豈有獨不得聞之理乎?更良捧口招以聞爲旀,本事除良,今此粧撰之說,如出一口,亦必有首倡之人,竝以使卽自現爲良如敎。
義禁府啓目,宣傳官李長爀,不卽待令之罪,上裁,何如?啓。傳曰,諸囚之供,皆以未能詳聞入侍之下敎於朴基爀處是如,欲爲發明之端是乃,再昨夜招見入直宣傳官後,出番諸宣傳官,使之明日來待,則伊時承敎者,卽白東運也,供中不言承敎之東運是遣,但指未承敎之基爀,欲爲粧撰者,其果成說乎是旀,況旀出番宣傳官中,昨日未及先散去之數人處招問,則亦皆以爲得聞來待之敎是如爲對是隱,則渠輩俱是出番人,而數人者所得聞之之事,渠輩耳亦豈有獨不得聞之理乎更良?捧口招以聞爲旀,本事除良,今此粧撰之說,如出一口,亦必有首倡之人,竝以使卽自現爲良如敎。
義禁府啓目,前正言沈璞,擊鼓供辭,上裁,何如?啓。傳曰,依允爲旀,先朝於乃祖,旣已昭釋無餘,到今別無可以申暴者是旀,句語則臺啓體重,雖不抹去,朝廷已知其過當爲良如敎。
己亥四月初四日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間,聖體,若何?上曰,一樣矣。上曰,大臣·備局堂上,皆已入來乎?國榮曰,俄已入來矣。上曰,御營哨官望,昨年九月落點,而尙不頒布云,必是政院之遺漏矣。國榮曰,臣未的知,而事甚可怪矣。上曰,今日次對,備堂懸病者,何其多也?國榮曰,他堂則未知事故之何如,而兪彦鎬·李性源,尙不行公,自上申飭,似好矣。上曰,好矣。上曰,王大妃殿進御一錢五分重人蔘粟米飮,調竹瀝薑汁一貼煎入。出榻敎上曰,晝講·次對,同爲入侍。仍命退,諸臣以次出。
己亥四月初四日辰時,上御熙政堂。晝講,大臣·備局堂上,同爲入侍時,特進官李重祜,知事李徽之,參贊官洪檢,侍讀官鄭淵淳,檢討官金宇鎭,假注書徐鼎修,記事官徐龍輔·鄭東浚,安川君烓,行副護軍李彦熙,領議政金尙喆,左議政徐命善,漢城判尹具善復,行司直具允鈺,行司直洪樂性,刑曹判書尹東暹,吏曹判書鄭尙淳,行副司直金孝大,知中樞府事鄭光漢,行訓鍊都正李敬懋,行都承旨洪國榮,行左承旨鄭民始,持平朴聖泰,正言盧瑞國,行右承旨李義翊,事變假注書宋文述,以次進伏訖。上講論語第五卷,讀前受音,自寢不尸,止三嗅而作。淵淳進讀,自子曰先進,止兄之子妻之。上復讀新受音訖。淵淳曰,先進於禮樂,文質得宜,而時人謂之野人,後進於禮樂,文過其質,而時人謂之君子,蓋周監二代,矯其忠質,斟酌損益,制禮作樂,文物煥郁,故聖人曾發從周之歎,而及其末流,文勝而質小,今日之弊亦,然矣。自上矯捄之道,惟在於祛文務實,體念伏望。如用之則吾從先進,孔子若得位行道,則變移時俗,過化存神之妙,必赫赫垂耀於百代,而不得其位,未行其道,可勝歎哉?今殿下,以大爲之志,居有爲之位,崇質抑文,損過就中,卽一轉移間事。伏願留念焉。宇鎭曰,回也,非助我云者,以夫子之聖,有何求助於顔子,而只是喜之之辭,亦可見聖不自聖之意。況人君出治之本,求助二字,乃其要道。唐虞盛時,尙有都兪吁咈,文王之大德,而亦有望道如未見之歎,此等益加體念,伏望。上曰,所陳,俱好矣。上曰,特進官及經筵參贊官,俱陳文義,可也。重祜曰,上下番儒臣,旣皆陳達,臣則別無可達之辭矣。徽之曰,周監二代,斟酌損益,制禮作樂,煥乎郁郁,此可謂文質得中矣。然世降以來,每患質少而文多,末流之弊,可勝言哉?伏願殿下,必祛其浮文,又取其質實,以爲矯俗捄弊之道焉。檢曰,儒臣及經筵官,皆已敷陳,臣無可達文義矣。上曰,次對諸臣,進前。尙喆·命善進伏曰,日間聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。上謂尙喆曰,卿子以儒臣登筵,卿心必多欣喜矣。尙喆曰,賤臣之前後受恩,如天罔極,而臣之賤息,又蒙特恩,猥廁橫經之列,不世榮寵,闔門感祝,而第臣私心,轉益危懼,不知所達矣。命善曰,金宇鎭文學才猷,固已夙成,今始此任,亦云晩矣。上曰,自在春坊,予已知其夙成矣。尙喆曰,聞使臣之言,則皇帝明年,年滿七十,雖有勿爲稱慶之詔,而彼中物議,皆以爲,不可無陳賀之擧云。然則我國亦不可無表賀之節,而若待明年八月皇帝生日,始遣別使,則恐未免太晩,未知何以則爲便好,故敢此仰達矣。上曰,若待明年八月,則果太晩矣。尙喆曰,彼國陳賀,旣以歲初擧行,則我國表賀,亦不可留待八月。且於歲初,別送使臣,則正使別使之一時俱送,亦多非便,臣意則冬至正使,仍兼別使,而以陳賀歸重,方物等節,加數添封,似爲俱便。且康熙之年滿七十,初無我國遣使表賀之擧,而近來事,蓋不可膠守前例矣。上曰,更加商量而爲之,好矣。尙喆曰,此江原監司李亨逵狀啓也。以爲洪川縣軍器火藥,沒數燒燼,不可一時空虛,春川·麟蹄·橫城等邑火藥,分數推移移上,待其措備,卽爲還充事,令廟堂稟處矣。火藥燒燼邑,若無目下遺在,事極疎虞,依狀請以隣近邑所在,姑先推移之意,分付,何如?上曰,依爲之。出擧條尙喆曰,此江原監司李亨逵狀啓也。以爲原州積年散債都數,爲一萬二千兩,每年取殖一千二百兩,添補於將士支放,而當初債券,已成鬼錄,故徵於子孫,而延及戚姻,往往有自願爲奴婢者,所見愁慘,今方鳩聚一千兩錢,補用公下,而計減其利錢,明年爲始,自營門某條充給支放不足之數,債錢一倂焚券,奴婢卽爲放良,而萬餘兩公債,不敢擅自蕩減,請令廟堂稟旨分付矣。諸道殖利之債,實爲莫大之痼弊,而今道臣如是拮据,有自焚券之擧,誠甚感歎,流來本錢,依所請蕩減之意,分付,何如?上曰,依爲之。出擧條尙喆曰,此平安監司金鍾秀狀啓也。以爲鐵山府民家失火,延燒爲八十一戶,人物爛死一名,順川郡民家失火,延燒爲十七戶,從前有會付耗穀題給之例,今此兩邑失火民人等,考例施行事,請令廟堂稟旨分付矣。燒死人恤典,當自該曹擧行,而會付耗穀之分等題給,亦例也。依狀請施行之意,分付,何如?上曰,依爲之。出擧條尙喆曰,今日賓對,備堂兪彦鎬·李性源,不爲進參,事體誠甚未安,爲先推考,申飭行公,何如?上曰,依爲之。出擧條上曰,備堂兪彦鎬·李性源,牌招入侍。出榻敎尙喆曰,吏曹判書鄭尙淳備局有司堂上,行左承旨鄭民始貢市堂上,俱係劇任,勢難强責,竝姑減下,何如?上曰,依爲之。吏曹參判兪彦鎬,備局有司堂上差下,漢城右尹李性源,貢市堂上差下,何如?上曰,依爲之。出擧條尙喆曰,禮曹判書李重祜,方有脚疾,太廟親享時,贊禮之任,勢難爲之云,今姑許遞,何如?上曰,依爲之。出擧條命善曰,慶尙左水使李筞,雖以日昨承宣請推之啓觀之,其擧措之駭眼可知,不必以此永棄其人,而至於邊閫,與他自別,不可不另擇,今雖辭朝,爲日未久,改差,何如?上曰,依爲之。出擧條上曰,徐有慶以沈檀事,更爲陳疏,而其事,果何如?尙喆曰,伊時文蹟,臣固未見,而徐有慶則似必有所見而然矣。上曰,沈檀事,先朝旣已疏釋而無餘,又命錄用其子孫,則今與賊鏡竝稱,而無所分間者,無或太過乎?國榮曰,先朝旣已疏釋,則到今固不當與鏡賊竝稱,而徐有慶則以辛壬禍家之人,凡於此等事,其所憤痛讐嫉,雖或有過當處,而究其情理,則亦無怪矣。命善曰,都憲旣以極逆知之,則先請推奪,似無所不可矣。上曰,然矣。命書大司憲徐有慶上疏批答。見日記上謂命善曰,實錄幾何爲之乎?命善曰,其中黃景源·柳戇,幾盡了當,而尙未校正云,此不可不一番釐正,而曾前亦有釐正堂上,別爲差下之例云矣。上曰,實錄之若是遷延,極爲可悶,而至於柳戇,則尙此遲滯,猶未校正云者,尤極駭然矣。自政院問之,如未修正,直捧禁推傳旨,可也。國榮曰,近來宿衛軍校,何莫非緊重,而至於挾輦·槍劍等軍,實是衛內之親兵,事體自別,與他有異,且其領率將官之勞苦,亦非他將官之比,宜有酬勞之道。臣意則從今以後,各別擇差,仍定朔數,準朔隨階遷轉,或陞品除職,似好。下詢大臣,處之,何如?上曰,大臣之意,何如?尙喆曰,如是變通,誠好矣。命善曰,緊重之地,宜先另擇,久任之道,莫若激勸,所請,甚好矣。上曰,依此爲之,如是定式之後,不可不擇人,自各其營報本所,自本所畫出,可也。出擧條國榮曰,俄以槍劍·挾輦將官事,有所陳達,而禁衛營槍劍把摠吳載重,前後勤勞,實爲尙,宜有褒賞之道矣。上曰,特爲加資,可也。出擧條國榮曰,臣營騎士·別將,見方有窠,當品中無可擬之人,外任竝擬,何如?上曰,依爲之。出擧條國榮曰,禁·御兩營私習,以初中日爲之,坐作進退之際,自有放砲吶喊之節,而初無啓稟擧行之事,此雖謬例,事則未安,臣意則分付該營,此後日次,必先言送於政院,以爲微稟之地,何如?上曰,依爲之。出擧條命書傳敎曰,校理趙尙鎭,修撰金履禧,聞有實恙云,許遞。又命書傳敎曰,政官牌招開政。上曰,書狀官入侍。出榻敎書狀官趙時偉進伏。上曰,萬里行役,善爲往來乎?時偉曰,幸蒙威靈,得以無事往來矣。上曰,臺臣進前。聖泰·淵淳·瑞國·宇鎭進前曰,今日雖散齋齋日,而合辭體重,故敢此仰達矣。鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社範·能之逆節,而根柢則此賊也。此豈容一日假息於覆載之間哉?三司之論,已及四載,轉而爲合辭之啓,合辭之啓,又閱累朔,轉而爲伏閤之爭,畢竟處分,至於近島薄竄。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。今何爲而有此末減之命耶?國無法則已,如其不然,則夫安有謀危宗社之如此賊,而使之首領之得保也,危逼聖躬之如此賊,而施以海島之薄罰耶?殿下之不忍置法,而姑從次律者,不過曰恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先王之宏謨英烈,卓越百王而昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。有若以先大王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。殿下之聖學高明,見理甚精,而何不劈破此義理之關,明正其亂賊之罪乎?請亟寢鄭致達妻減死安置之命,快正王法,以洩神人之憤。上曰,不允。聖泰等曰,乙未冬國家安危之機,至今追思,尙覺凜然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其負犯,至爲深重,則向者近地移配,已失太寬,況可以全釋乎?雖以悶旱之聖意,而有此收殺之敎,而乍允旋收,有咈輿情。請還寢遠竄罪人韓翼謩,金吾草記勿施之命,仍施遠竄之典。上曰,不允。聖泰等曰,金相福之罪,可勝誅哉?諸般罪惡之昭在人耳目者,於渠猶屬細故,而乙未冬相臣疏出之後,瑩中深文之說,稱以所見無異同,麟漢不必知之說,謂以語脈不如此,只此二言,已萬萬凶慘,而至於言根究覈之請,此又麟·謙之所不敢爲者,昭著之逆節,已難自掩,包藏之禍心,尤極叵測。揆以典刑,萬戮猶輕,而日月漸久,反置尋常,自上處分,不過放逐,在下爭執,只止遠竄,興言及此,心竊慨恨。國無法則已,夫安有罪惡之如此,而終屈王章,使之晏然,自在田里之中乎?請放歸田里罪人金相福,亟令王府,拿鞫嚴問,快正王法。上曰,不允。聖泰等曰,噫嘻痛矣,龜柱之罪,可勝誅哉?顧其地處,何如?恩造,何如?而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭?讀之未半,不覺寒心而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心。噫嘻,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以趙峸事言之,其窮凶極惡情節,尤萬萬叵測,殿下旣賜之死,非不知其罪之必可誅也,間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地。殿下於賊麟,旣已斷恩行誅矣。龜柱之凶逆,何異於賊麟,而一行一否,輿情益激。又況以今番量·翼諸逆之招觀之,根柢之所萌孽龜賊也,窩窟之所豢養龜賊也。其在塞亂源杜禍本之道,尤不可一刻假息於海島,而尙今靳允,憂危轉深,若此度日,則將不知幾許量·,又起於幾處,方來之慮,先事之虞,庸有極哉?請黑山島定配罪人龜柱,亟加嚴鞫,快正王法。上曰,不允。聖泰·瑞國曰,敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請濟州牧移配罪人敬彬,熊川縣定配罪人成運,亟令王府,更爲設鞫得情。上曰,不允。聖泰等曰,澤遂爛漫同參於啓能凶慘不道之謀,而只誅其身,王章未泄,其陰凶情節,其父其弟,萬無不知之理。請彦衡·養遂·獻遂,竝令王府,設鞫嚴問。上曰,不允。聖泰等曰,會遂之罪惡,與澤遂一而二,二而一,則啓能凶慘不道之謀,必無不知之理,而忍杖不服,遽有酌處之命,有乖獄體。請還寢會遂絶島定配之命,仍令王府,嚴鞫得情。上曰,不允。聖泰等曰,李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請還寢李觀源定配之命,仍令王府,嚴鞫得情。上曰,不允。聖泰等曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密傳凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也〈爲〉吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。請遲晩後物故罪人啓能,亟施孥籍之典。上曰,不允。聖泰等曰,啓能·趾海等諸賊,窮凶極惡,自有天地以來,所未有者,而限以國法,賊能未施孥戮,賊趾兄弟,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾海等凶種之年未滿者,待其稍長,卽施邦刑,俾絶凶逆易種養禍之患。上曰,不允。聖泰等曰,志恒之罪,可勝誅哉?聖朝之眷注於渠,何如?倚毗於渠,何如?而始旣拔擢於擧世擯棄之中,特又寬宥於贜汚狼藉之後,而少無圖報之意,反肆悍厲之氣,久掌戎權,而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶種,近而帶行之傔人,皆不能掩諱,卽此一事,固已難逭於三尺之法,而帳前訊問之時,着署而悖逆,執杖而咆勃,此實無前之凶逆,且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來而爛漫酬酢之說,尤是萬古所無之惡逆,窮凶情節,綻露於賊泰之招,密書之頻數往復於逆來,諸囚之供辭,若出一口,情節昭著,無非渠之結案,以其頑慝,抵賴不服,未施當施之律,王章尙稽,輿憤益切。請物故人志恒之支屬應坐者,絶島散配。上曰,不允。命退,諸臣以次退出。
己亥四月初四日未時,上御誠正閣。左承旨入侍時,行左承旨鄭民始,記事官李兢淵·徐龍輔·鄭東浚,以次進伏訖。上曰,宣傳官四員入侍。出榻敎宣傳官吳毅常·李晢·朴基赫·白東運進前。上曰,爾等聞入侍之命乎?毅常等曰,臣等皆聞之矣。上曰,爾等皆聞之,而行首宣傳官,獨未聞之乎?毅常等曰,臣等皆聞之,行首豈有不聞之理乎?上曰,爾等退去。上命書禁府公事判付。上命退,諸臣以次出。
己亥四月初四日初更,上御誠正閣。坐直承旨入侍時,右副承旨洪檢,假注書徐鼎修,記事官徐龍輔·鄭東浚,以次進伏訖。上命檢書傳敎曰,在囚宣傳官之供,亦不可謂直歸無據之科,究厥委折,皆是朴基赫·白東運未瑩之致,何必更問?宣傳官田翊顯等,附過帶職放送,至於行首宣傳官李長爀入侍之命,未能詳細承問,姑與他囚無異,身爲首任,無論分明不分明,旣聞基爀云云之說,則少須臾恭俟處分,有何難事?焉敢輕自倡論散去乎?然削職之罰,足勘其罪,而本事旣脫空,更施重勘之律,猶屬過當,分揀附過放送,宣傳官朴基爀·白東運等,誤聽下敎之事,不傳來待之命,所當重加處分,而俱是癡騃無知識之流,姑從末勘,過齋後竝令兵曹決棍九度。又命書傳敎曰,慶尙右兵使,今日口傳差出。又命書傳敎曰,閫帥排望乏人,武臣堂上例勘坐罷人員,一竝敍用。又命書傳敎曰,違牌玉堂,待開門更爲牌招察任。以江原監司狀啓,命書傳敎曰,勿待罪事,回諭。命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
以夏享大祭受押單子,傳于鄭民始曰,親押。
傳于李義翊曰,再明日擧動時,留陣安徐。
傳于鄭民始曰,左右承旨,持應製試券入侍。
又傳于曰,都承旨入侍。
傳于李義翊曰,慶尙左水使曺學臣,明日辭朝。
以吏曹參議柳戇牌不進罷職傳旨,傳于徐有防曰,只推。
己亥四月初五日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間聖體,若何?上曰,一樣矣。上曰,實錄纂輯黃景源及柳戇,至今遲滯云,故使之十日內修正,而汗靑之無期,誠可悶矣。國榮曰,連加申飭,則必當惕念爲之矣。上曰,今年稅船,幾皆無弊來到,可幸矣。國榮曰,然矣,而連伏見諸道農形狀啓,今年則庶有豊登之望,亦甚喜幸矣。上曰,然矣。上曰,儒賢何當入來云乎?國榮曰,行役之餘,不無憊病,未卽出肅云矣。上曰,明間欲召見矣。上曰,王大妃殿進御加減蔘香散五貼製入。出榻敎上曰,別軍職具純,十日內上來之意,卽爲行關事,分付兵曹。仍命退,諸臣以次出。
己亥四月初五日戌時,上御誠正閣。應製科次入侍時,行都承旨洪國榮,行左承旨鄭民始,行右承旨李義翊,假注書徐鼎修,記事官徐龍輔·鄭東浚,以次進伏訖。上曰,應製試券,皆爲持入乎?民始曰,皆爲持入矣。上命國榮考試訖。命書傳敎曰,應製居首三中一弘文館校理李泰永,貂皮笠耳掩一部賜給,之次三中兵曹佐郞崔顯重,中鹿皮一令賜給,之次三下承政院左副承旨洪檢,權知承文院副正字徐鼎修,各紙五卷筆五枝·墨三笏賜給,修撰金宇鎭,檢閱鄭東浚,雖未入格,各有批句,紙三卷·筆五枝·墨二笏賜給。民始曰,朔書亦是課試之法,而近來被抄之人,擧皆稱頉不書,至於今番篆字四張而極矣。事體所在,誠極駭然,所當直捧禁推傳旨,而便屬令前,不書諸人,姑先從重推考,此後則各別申飭,俾無如前稱托之弊。且楷篆各有所抄,而篆抄者或書楷字,楷抄者或書篆字,各自任便,有非法意,此亦一體申飭,過科後,例卽抄啓應書之人,而昨年偶不抄啓,應抄者,多在未抄中,今雖過時,亦爲抄啓,何如?上曰,依爲之。出擧條上命書傳敎曰,宿痾想已痊可,明日親押後入侍事,明朝遣史官傳諭于儒賢處。命退,諸臣以次退出。
上在昌德宮,停常參·經筵。
親押罷後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于鄭民始曰,儒賢入侍。
李義翊啓曰,禁衛營從事官來言,今日本營軍兵,日次私習云矣,敢啓。傳曰,知道。
傳于鄭民始曰,左承旨入侍。
備忘記,今覽京畿道臣狀聞,廣州六面數千戶之爲分院所屬,侵漁之弊,可謂滋甚,況其中不正名色,非至一二,此不大加釐正,此面之民,其將渙散而後已,其令廟堂,卽爲釐革後,草記。
李義翊,以宿衛所言啓曰,本所所管挾輦把摠哨官及槍劍把摠哨官,自本所劃出,別單書入之意,敢啓。傳曰,知道。
又以兵曹言啓曰,今四月初七日宗廟擧動時,本曹補把京畿驛馬十五匹,依例入把之意,分付本道,何如?傳曰,允。
己亥四月初六日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間,聖體,若何?上曰,一樣矣。上曰,儒賢入來乎?國榮曰,姑未入來矣。上曰,畿伯狀啓所云分院所屬侵漁之弊,不可不釐正矣。廣州六面數千戶之民,將不無渙散之慮,豈不可悶?國榮曰,分院此弊,果滋甚矣。旣已登聞之後,不可仍置,令廟堂釐革,似好矣。上命書公事判付。上曰,王大妃殿進御一錢五分重人蔘粟米飮,調竹瀝薑汁一貼煎入。出榻敎上命退,諸臣以次出。
己亥四月初六日辰時,上御宣政殿。親押入侍時,行都承旨洪國榮,行左承旨鄭民始,行右承旨李義翊,左副承旨洪檢,右副承旨徐有防,同副承旨申應顯,記事官李兢淵,假注書徐鼎修,記事官徐龍輔·鄭東浚,以次侍立訖。上具翼善冠·袞龍袍,就褥位跪。香室官奉各室香祝,跪授禮房承旨,禮房跪受讀祝文訖。奉進上親押訖。禮房承旨跪授香室官,香室官跪受以出。禮畢。上還內,諸臣以次退出。
己亥四月初六日巳時,上御熙政堂。儒賢入侍時,儒賢宋德相,左副承旨洪檢,假注書徐鼎修,記事官徐龍輔·鄭東浚,以次進伏訖。上曰,儒賢進前。德相進伏。上曰,當此暑炎,善爲往返,良用欣幸。德相曰,伏蒙聖恩,善爲往來矣。上曰,誌文姑未製出,故尙未下送矣。德相曰,碑面大字,旣已書下,又有誌文親製之敎,臣之闔門感泣矣。上曰,久未見卿矣。其間或有可奏之事乎?德相曰,臣雖在外,而朝家擧措,時或得聞,有好事則喜而忘寢,有不好事則不勝憂惶耳。以目下事言之,前都憲啓辭,以鏡·檀二字起鬧云,此非都憲之所創出,自古公議,而渠輩敢爲鳴冤之擧云,極爲痛駭。當辛壬誣獄,檀爲判金吾,雖暫遞,而終始皆當,則渠豈敢發明乎?以賤臣所見,都憲之啓,亦甚歇後矣。先大王每以事關聖躬,務爲含容,而懲討之擧,安知不有待於後嗣乎?檀之罪犯,應施追奪之典,而尙未果焉,可謂失刑矣。上曰,卿言亦然,而予亦有料量者矣。檀之罪犯,非曰無之,而比於鏡賊,豈無分間乎?李匡佐之流,先朝旣皆追施典刑,則何獨於檀,而有所寬貸乎?且鏡之罪惡,萬古所無,而今乃與檀竝稱,則鏡之罪,亦有反輕之慮矣。前都憲雖是禍家餘生,而下語則似不稱停矣。且其啓辭,外面觀之,非不云好,而世自有公議,安知其間,無主張之人乎?卿則新自鄕來,恐未及聞知而然矣。德相曰,檀之罪,與賊鏡果有異矣。但今番都憲處分,顯有立落,竊恐聖心,猶未三思而然矣。上曰,予意有所料量而然矣。德相曰,人材成就,在於培養,而培養之道,不可不着實爲之。近聞太學,月三講姑未擧行,各邑敎授,亦無實效,使大司成,成其一定節目而擧行,則必有效矣。上曰,卿言好矣,依此爲之,可也。德相曰,髢髮事,曾有仰奏,而諸議不一,尙未停當云矣。上曰,儒賢之意,蓋出於祛奢崇儉之意,而天下事,必先治其本而後,末流之弊,可以除矣。近日侈風漸成,不特髢髮一事也。若使在朝之臣,皆能克去侈習,全尙節儉,則至若髢髮等,不期禁而自禁,今若徒治其末,則奢侈之習,安知不愈往愈甚乎?且若禁髢髮,則當用花冠之制,而此亦飾以珠翠,其費殆過於髢髮,至於下賤,亦不可竝用花冠,則此亦難處,故尙此咨且耳。德相曰,臣所帶職務,緣臣久曠,誠甚可悶。程夫子爲經筵官,以入論君德,出理刑獄,爲辭免之端,臣之所帶,雖異詞訟之職,而議讞獄理,亦甚不安,故尙未行公矣。上曰,此等閑漫之職,不可不依所請許遞,而至於他職,決不可遞矣。命書傳敎曰,儒賢引程夫子言,有此縷縷辭免之筵奏,所帶戶曹參判及同義禁之任,特爲許遞,以安其心。上曰,儒賢旣已上來,自此可以頻頻相見矣。德相曰,經筵則謹當不辭矣。命德相先退。上曰,慶尙左水使入侍。慶尙左水使曺學臣進伏。上曰,出自近侍,必須勉旃,無負委寄之意也。命退,諸臣以次退出。
己亥四月初六日酉時,上御誠正閣。左承旨入侍時,行左承旨鄭民始,記事官李兢淵·徐龍輔·鄭東浚,以次進伏訖。上曰,完伯何間下直云乎?民始曰,十一日當辭朝云矣。上曰,畿伯狀啓中分院事,誠極駭也。民始曰,此等事,不可不釐正矣。上命書公事判付,仍命退,諸臣以次出。
上在宗廟。停常參·經筵。
夜自一更至三更,月暈,廻木星。
大駕詣宗廟,入齋室後,政院·玉堂·藥房口傳問安。答曰,知道。
殿內奉審,入小次後,政院·玉堂·藥房口傳問安。答曰,知道。
親臨省牲罷後,政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
傳于洪國榮曰,都承旨入侍。
傳于鄭民始曰,承旨與宗廟官員入侍。
以問安承旨取稟,傳于洪檢曰,左副承旨進去。
傳于李義翊曰,軍士房承旨入侍。
申應顯啓曰,宗廟都提調·提調,依下敎來待矣。傳曰,入侍。
傳于申應顯曰,禮房承旨,率典樂入侍。
又傳于曰,承旨入侍。
己亥四月初七日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間,聖體,若何?上曰,一樣矣。上曰,昨日儒賢,以程子之言爲證,而辭懇甚至,故本兼兩任,不得已許解矣。國榮曰,儒賢之辭巽,不是異事,自上許解,果好矣。上曰,侍衛整齊事,分付。仍命退,諸臣以次出。
己亥四月初七日辰時,上詣宗廟。擧動入侍時,行都承旨洪國榮,行左承旨鄭民始,行右承旨李義翊,左副承旨洪檢,右副承旨徐有防,同副承旨申應顯,記事官李兢淵,假注書徐鼎修,記事官徐龍輔·鄭東浚,以次陪從。上具遠游冠·絳紗袍,乘輿出仁和門,詣仁政門外,降輿乘輦,出敦化門,詣宗廟大門外,降輦乘輿,至齋室門外,降輿入齋室,改具冕服,出齋室,步由東門,入詣板位行禮訖,陞詣殿內,奉審各室後,仍行省器禮。上曰,祝史告潔,聲甚低微,當該祝史,事過後拿處。復詣第六室,仍命廟司,以次奉出冊寶奉審。上曰,戶禮判與郞廳,持新袱入侍。大王位金寶一,端敬王后上諡號玉冊一十貼,上徽號玉冊一八貼,金寶一,章敬王后金實一,聖烈大王大妃金寶一,聖慈仁明大王大妃金寶一,文定王后金寶一,次次奉審,只拭去塵埃,袱則皆用舊件。上曰,今番則冊寶裹袱,別無可以改備者矣。命廟司,以次還爲奉安訖。上還出東門,步詣永寧殿,就板位行禮訖,陞詣殿內,奉審各室,仍行省器禮後,復詣第四室,命廟司,以次奉出冊寶。大王位金寶一,懿惠王后金寶一奉審後,只拭去塵埃,袱則仍用舊件,竝爲還安訖。上出東門詣齋室,改具遠游冠·絳紗袍,詣省牲位。上曰,諸大祝以次序立,勿爲亂次,行禮,可也。行省牲禮訖,上還入齋室,諸臣以次退出。
己亥四月初七日巳時,上御齋室。宗廟官員入侍時,右副承旨徐有防,記事官李兢淵·徐龍輔·鄭東浚,宗廟副奉事柳曾養,以次進伏訖。上曰,今番修理,幾處爲之乎?曾養曰,永寧殿月廊等處及典祀廳,盡爲修理矣。上曰,望廟樓亦爲修理乎?曾養曰,只改丹靑矣。上曰,物力入幾何乎?曾養曰,營繕進排外,自戶曹區劃者,合爲錢百五十貫矣。上曰,監役誰也?曾養曰,監役鄭若淳爲之矣。上曰,今番修理善爲矣。有防曰,然矣。上曰,祭官房亦盡爲修改乎?曾養曰,然矣,而此後則令各自隨毁隨補矣。上命退,諸臣以次出。
己亥四月初七日未時,上御齋室。宗廟都提調入侍時,右副承旨徐有防,記事官李兢淵·徐龍輔·鄭東浚,宗廟都提調徐命善,提調洪國榮,以次進伏訖。上曰,今番修理,奐然一新,誠可幸也。命善曰,郞廳甚勤幹,故善爲修改之役矣。上曰,如此郞廳,不可不久任矣。命善曰,然矣。上命召入守僕,命講笏記。上曰,守僕輩,連爲習講乎?命善曰,每朔連爲試講矣。上曰,守僕輩善講笏記,誠可嘉也。仍命試陳設圖。上曰,社稷守僕輩,亦善爲此乎?命善曰,社稷則祭享不頻,故頗生疎矣。上曰,壬子年修理時賞典,何如?國榮曰,考見政院日記,則廟司與監役,竝陞敍矣。上曰,廟司之修擧,不可無賞典矣。仍命退,諸臣以次出。
己亥四月初七日申時,上御宗廟齋室。承旨入侍時,同副承旨申應顯,假注書徐鼎修,記事官徐龍輔·鄭東浚,以次進伏訖。上命應顯書傳敎曰,廟內大小公廨,向因本署提擧之言,使之修葺矣,浩役易完,擧皆奐然,殊可嘉也。監董本署副奉事柳曾養,六品遷轉,待廟官參上窠調用,典祀廳監役官繕工假監役鄭若淳陞敍。又命書傳敎曰,日氣猶與寒節有異,祭官必皆沐浴事,申飭。上曰,佾舞樂工,右副承旨摘奸以奏。出榻敎命退,諸臣以次退出。
己亥四月初七日申時,上御宗廟齋室。軍士房承旨入侍時,行右承旨李義翊,假注書徐鼎修,記事官徐龍輔·鄭東浚,以次進伏訖。上曰,齋殿門外依幕,喧譁忒甚,極爲駭然,此是何司官員乎?知入。賤臣承命出問後,還奏曰,此是司諫院依幕云矣。義翊曰,齋殿咫尺相望之地,偃處依幕,雜人狼藉,事體所在,誠極未安,當該司諫院官員,兵曹郞廳推考,何如?上曰,依爲之。出擧條命退,諸臣以次退出。
己亥四月初七日酉時,上御齋室。禮房承旨率典樂入侍時,行左承旨鄭民始,記事官李兢淵·徐龍輔·鄭東浚,以次進伏訖。上曰,典樂持入樂章所謄冊子。典樂承命持入。上下詢迎送神曲及俗雅樂節族。上曰,冊子甚弊,自今新謄用之,可也。仍命退,諸臣以次出。
己亥四月初七日四更,上親行夏享大祭入侍時,行都承旨洪國榮,行左承旨鄭民始,行右承旨李義翊,左副承旨洪檢,右副承旨徐有防,同副承旨申應顯,記事官李兢淵,假注書徐鼎修,記事官徐龍輔·鄭東浚,以次侍立訖。上具冕服,出齋殿,執圭由東門就板位西向立。禮儀使跪啓,有司謹具請行事。工鼓柷軒架作,樂八成。禮儀使啓請四拜,上四拜,諸享官及宗親·文武百官在位者皆四拜。樂九成,工戞敔,樂止。上詣盥洗位,搢圭盥洗訖,還執圭,陞自阼階,詣第一室神位前,搢圭北向跪。登歌作。禮儀使啓請三上香,上三上香。禮儀使啓請執瓚祼地,上執瓚祼地。禮儀使啓請執幣獻幣,上執幣獻幣。禮儀使啓請執圭俯伏興,上執圭俯伏興。出戶次詣各室上香,祼鬯奠幣,竝如上儀訖。登歌止。上降自阼階復位。禮儀使啓請行初獻禮,上陞自阼階,詣第一室神位前,搢圭北向跪。登歌作。禮儀使啓請執爵獻爵,上執爵獻爵訖,仍執圭少退跪。登歌止。大祝進讀祝文訖。樂作,禮儀使啓請俯伏興,上俯伏興,出戶次,詣各室酌獻,竝如上儀。樂止,上降自阼階復位。禮儀使啓請入小次,上入小次,小頃還復位。亞獻官。終獻官,以次行禮訖。禮儀使啓請詣飮福位,上詣飮福位西向立。禮儀使啓請搢圭跪,上搢圭跪。進幣瓚爵官奉爵北向跪進,上受爵飮訖。進幣瓚爵官跪受爵以退。薦爼官奉爼北向跪進,上受爼,以授近侍訖。禮儀使啓請執圭俯伏興,上執圭俯伏興,降復位。禮儀使啓請四拜,上四拜,在位者皆拜。徹籩豆,登歌作而已樂止,軒架作。禮儀使啓請四拜,上四拜。樂止。上詣望瘞位北向立。大祝取黍稷及祝幣瘞坎訖。禮儀使啓請畢。上出自東門,釋圭還齋室。諸臣以次退出。
上在昌德宮。停常參,只召對。
親祭罷後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于鄭民始曰,持公事入侍。
又傳于曰,召對爲之。
以明日常參·經筵,取稟。傳于申應顯曰,停,召對爲之。
傳于徐有防曰,左議政入侍事,遣史官傳諭。
傳于鄭民始曰,右承旨牌招。
傳于申應顯曰,來待諸臣詣閤。
又傳于曰,兵曹判書入侍。
李義翊,以備邊司言啓曰,因京畿監司鄭昌聖狀聞,廣州六面數千戶之爲分院所屬,侵漁之弊,可謂滋甚,況其中不正名色,非止一二,此不大加釐正,此面之民,其渙散而後已,其令廟堂,卽爲釐革後,草記事,命下矣。本府與該院,以此事,其所言弊,固已久矣,近因流弊之轉甚,至有居民渙散之慮,前後道臣之筵奏査啓皆如此,事極萬萬驚駭,今於特敎嚴飭之下,該院亦何敢膠守謬例,不思所以變通之道乎?分院許多工匠之每年糧料,自有元定之數,而秋後穀物,自分院徵稅之故,有此濫捧之弊,所謂柴穀豆,若自本府,收納於燔所,則可以除分院法外侵漁之弊,本府民情,聞亦如此,足可爲彼此俱便之道,自今秋,依此擧行之意,分付地方官。至於家戶米,則民人輩,居在柴場之內,一年取薪,皆從此出,故分院捧米,槪由於此,而當初三斗,今減爲一斗五升,燔役事勢,雖難一向剋減,其在恤民之道,亦不可不念,而勿論柴穀與戶米,方令本府捧稅,就其中可捧可減亦爲査實釐正,往復該院,更爲定式施行之意,分付,何如?傳曰,凡係爲民之弊者,無論鉅細,因番隨卽釐革,期於奠居,況且廣州六面之民,切肌之弊乎?依此回啓,卽爲分付本道,從長蘇除舊瘼,擧行形止,仍令狀聞,可也。
李義翊,以宿衛所言啓曰,依下敎,衛內待令軍兵及隨駕軍兵等處,以乾犒饋分給事,分付各該營之意,敢啓。
又以兵曹言啓曰,衛內待令軍兵及隨駕軍兵等處,以乾犒饋分給事,自宿衛所,禁軍及駕後禁軍與武藝別監內吹螺赤·兼內吹·細樂手·標下軍兵等處,以乾犒饋,依例分給之意,敢啓。傳曰,知道。
又以訓鍊都監言啓曰,本營巡邏牌將鄭錫龜所告內,再昨日二更量,巡到南部鑄字洞近處,犯夜人一人執捉之際,不知何許人,敺打邏卒,奪取犯夜人云,故聞甚驚駭,使當部覈其委折,則鑄字洞居幼學李敏培,爲其犯夜人金疇國之被捉,有此敺打奪去之擧云,係是士子,竝令該曹,照律嚴處,何如?傳曰,允。
又以訓鍊都監言啓曰,衛內待令軍兵及隨駕軍兵等處,以乾犒饋分給事,自宿衛所草記入啓矣。本局挾輦軍·攔後軍·兼內吹·宿衛所待令前排軍及隨駕軍兵等處,乾犒饋磨鍊分給之意,敢啓。傳曰,知道。
又以禁衛營言啓曰,衛內待令軍兵等處,以乾犒饋分給事,自宿衛所草記入啓矣。本營槍劍軍·攔後軍·兼內吹及各差備標下軍等處,乾犒饋磨鍊分給之意,敢啓。傳曰,知道。
又以御營廳言啓曰,衛內待令軍兵等處,以乾犒饋分給事,自宿衛所草記入啓矣。本廳攔後軍·兼內吹·宿衛所待令前排軍及駕前別抄等處,乾犒饋磨鍊分給之意,敢啓。傳曰,知道。
持平朴聖泰啓曰,臣之魯下,本不合於淸朝耳目之任,而柏府新命,忽下於適入城闉之日,義重沐浴,他不暇顧,冒沒登筵,粗伸微忱,而反顧循省,只增慙恧,此際大臣,以禁吏之攔入政府,至有該禁吏捉囚照律之擧,此已臣難安之端,而又聞大臣,以紙牌出禁,旣是朝禁爲言云云。臣於是尤不勝瞿然,始考昨秋朝紙所出,則果以原牌之不足,多用紙牌之爲弊,而出擧條,申禁矣。今此出禁,是臣詣臺時,依例出禁者,而卽私屠與投牋也。所謂私屠本有木牌,而出禁之際,書塡禁吏姓名及時限遲速於踏印小紙,而名之曰,題目,竝與木牌而給之者,自是諸法司通行之規。至於投牋,元無木牌,而旣係當禁,前後府例,皆以踏印紙牌行之,故臣亦依近例出禁,而該吏果捉投牋於政府之內矣。此雖與原牌之不足,多用紙牌有異,然而大臣旣以此別內題目,及投牋紙牌,竝謂朝禁,以臣所出,有若冒犯者然,臣豈可諉之以事件之不同,有所自恕乎?宜卽自引,而連値淸齋,今始來避,所失尤大矣。以此情勢,何敢一刻晏然仍據於臺次乎?請命遞斥臣職。
正言盧瑞國啓曰,臣性本疎漏,隨事顚錯,其於臺地,萬不稱似,昨因享祀,隨參陪班,而不能檢察依幕,至有承宣請推之擧,臣之昏謬不稱,於此尤著矣。宜卽引避,而適値淸齋,身爲享官,今始來避,益不勝瞿然自失,無所措躬。臣何可一刻晏然於臺次乎?請命遞斥臣職。答曰,勿辭,退待物論。
大司諫金文淳疏曰,伏以夏禴躬將,鑾輅天旋,羽旄增美,中外欣告,區區下情,庸有其極?仍伏念臣叨分漢符,行及周苽,而忽伏承薇垣除旨,繼而有馹召之命,榮動遐陬,寵溢私分,撫躬激感,惝怳靡措。噫,臣增叨是職,目見凶孽之未殄,王章之未伸,義在必誅,憤欲忘生,而一啓之後,旋卽遞移,此莫非臣之誠意淺薄,而志願未遂,危衷未畢也。因仍一麾,荏苒三載,間者,世變不窮,亂逆層生,雖賴社稷之靈,式至今休,而臣於其時,每一仄聞,未嘗北望急叫,豎髮裂眥,恨未能登時沫血,越位請劍也。居然歲月屢更,重入脩門,則妖腰亂領,固已膏於斧鑕,而罪魁禍首,尙餘漏於天網,前逆依舊於謄傳,新孽相繼於陳論,惟我聖上涵宥之德,一味靳兪,頻歲未決,臣誠不忠,初未碎首決脰於逆變之初,克致天心之感回,臣又不意,復將隨行逐隊於臺閣之末,忍見此賊之猶活,臣之危腔欲裂,怒膽盡碎,誓不與之復共一天也。臣請不避狂妄,拚死而陳之。目今首惡之未伏法者,卽鄭妻·龜柱二賊也,二賊之罪,窮天極地而有餘惡矣,梟滅獍殪而有餘憤矣,騰章刊錄之所已悉也,愚婦孺子之所共言也,雖不必重汚臣舌,再煩臣筆,而一言以蔽之曰,國家之賊,君父之讐,亘古亘今,曷嘗有君讐國賊之晷刻容貸於覆載之間,而莫之誰何者哉?天下後世,其將以今日之世,爲如何時哉?今日之臣,爲如何人哉?殿下前後不忍之敎,臣非不仰聆,亦非不仰揣,而不忍之害,至於不斷,不斷之害,將無所不至,人彝以之不明,天紀以之不立,豈不大可懼哉?惟彼二賊之罪,如右所列,姑捨勿論,而只以其慮後之道言之,爲鄭妻者,旣到此地,雖若去頭截尾,無復可憂,而其實則大有不然。天生妖物,必無臥席自死之理,平生伎倆,百怪手熟,頑命不絶,何計不生,終不可以廢棄深藏之尋常一寡婦易之也。向來女逆,猶尙出於幺麽之徒下賤之中,前轍可鑑,卽事不遠,今日請誅之論,亦豈但爲懲討之義而已?此非臣一人之過計,擧國之所同憂也。至於龜柱之陰凶叵測,不下於此賊之大懟,而梁冀之罪,不誅於帶劍之日,王莾之勢,復張於塞門之後,如此之類,每每不卽滅絶,必復生出,蓄其毒而逞其凶,歷代之禍踵相接也。擧國臣民,其孰不凜然骨寒,而以殿下之明,獨以爲安,終不念及於不暳不割黃帝之戒,臣寧欲蹈水赴火,不見此泄泄氣像也。今日三司之請,不可不急先允從也。至於相福·瑩中·宗集等之爲麟·謙倀鬼,而尙逭三尺之嚴者,是亦有國以來,所未有之過擧失政。此等之賊,又何爲而至今容貸耶?向者量··翼諸賊之罪,卽是能·述·範同流之惡,而事出於臣之在外之日,臣雖未能詳聞其獄情,而擧槪推之,此賊罪惡,尤爲至凶,尤爲至慘,有非諸賊之比。何以言之?大抵今番諸賊之出,出於千萬不當出之地,初不若辛壬戊乙異類怨憾之輩,而或出戚畹之至密,或出世族之嚮庸者,甚至出於飾貌僞行,號稱士子者,人神雜糅,殆若妖黎之亂德,而湖西一派之爲量·翼輩中毒益深,首發於若淵·後翼,中綻於範·聖·昌·鼎,末又餘波瀰漫於今者繡啓之璟等諸凶,而論其表裏相濟之惡,則乃是萬古所無能·述·範之陰謀祕計,射天彈日之圖也。以上群凶,亦旣斬之臠之,誅之戮之,庶可以少洩神人之憤,惟此璟等諸賊,卽其一串之惡,罔赦之類,而今世之人,習見狃安,猶不創毖,視若尋常,草草循例之啓,有如塞責而止,臣竊爲之悶歎也。噫,賊淵出而麟·雲綢繆之情畢露,逆聖拿而量·陰慘之謀始現,玆皆由淺而入深,自微而至大,鉤其奸而覈其實然後,遂至罪人之斯得也。顧此璟等諸賊,果加窮訊,則亦安知嘯聚挾匕之謀,不在其中耶?五人之罪,決不可散配而止,王府嚴鞫之請,亦須不踰日而從之也。總而論之,鄭妻之所嘗締交內外搆煽者,自其賊子,以至麟·養·簡·恒等許多凶醜之類,旣已明施典刑,一世之所共見聞,而至於量··翼諸凶之罪,又誰爲之窩窟根柢耶?都不出於一龜柱耳。羶蟻相慕,氣類相求,托爲心腹,假以名聲,誓與之同生共死,故龜柱一失勢,而此輩之隕穫已深,怨怒無極,龜柱尙不死,而此輩之希望猶存,謀計益密,今雖誅璟等百輩,龜柱一身不誅,則孰知無璟等千輩更生?國家事未可知也。言之及此,四體皆顫,以此以彼,龜柱則更無活理。伏願亟加三思,快揮乾斷,以副擧國臣民之望焉。臣方新從下土,聞見孤陋,只將一腔之所沸,略暴平日之危忱。伏乞聖明,式賜採取而用之,則雖罪亦榮,不勝大願。省疏具悉。爾言雖甚勤渠,靳允非無所據也。爾其勿辭察職。
己亥四月初八日寅時,上還宮入侍時,行都承旨洪國榮,行左承旨鄭民始,行右承旨李義翊,左副承旨洪檢,右副承旨徐有防,同副承旨申應顯,記事官李兢淵,假注書徐鼎修,記事官徐龍輔·鄭東浚,以次侍立訖。上具遠遊冠·絳紗袍,出齋殿,乘輿至大門外,降輿乘輦。上曰,隨駕軍兵,令各該營乾犒饋。出駕前下敎命有防書傳敎曰,今夜弛禁事,分付,巡邏營門衙門,自昨年臺疏後,閭巷笙歌,有出禁之弊云。今夜則亦勿出禁事,分付法司。上入敦化門,至協陽門外降輦,乘輿還內。諸臣以次退出。
己亥四月初八日午時,上御誠正閣。召對入侍,諸承旨持公事同爲入侍時,參贊官申應顯,侍讀官柳孟養,檢討官趙鼎鎭,假注書徐鼎修,記事官徐龍輔·鄭東浚,行左承旨鄭民始,行右承旨李義翊,右副承旨徐有防,以次進伏訖。孟養進講近思錄,讀自司馬子微,嘗作坐忘論,止把捉越不定。鼎鎭讀,自人心作主不定,止必不害心疾。上曰,參贊官及史官讀之。應顯讀,自明道先生曰,某寫字時,止養之不完固。賤臣讀,自明道先生在澶州日,止心不可有一事。龍輔讀,自伊川先生曰,入道,止不可惡也。東浚讀,自人只有一箇天理,止更做甚人也。孟養曰,此章所云人心作主不定,正如飜車流轉移動,無須臾停,此段文義,政爲心學上要緊語也。蓋人心無止定,則狐疑易生,而無一定主見,以廊柱之數觀之,當初以意而數之,已尙不疑,而及其再數也,思慮已動,把捉不住,故旣數之柱,前後不同者,良以此也。大抵一疑字敗事,非但學問上可以監戒,實爲帝王爲治之第一可戒者。伏願聖明體念焉。鼎鎭曰,凡事雖思而後通,然事過之後,則不可留着於心矣。故明道先生,以澶州修橋一段拈出,而爲學者之戒,蓋有一事在心,則常不免有計度之心,而其於涵養之工夫,爲害不少矣。伏願聖上留神焉。上曰,所陳,俱好矣。參贊官亦陳文義,可也。應顯曰,明道先生,旣於寫字時甚敬,則其於日用事爲之間,無事不敬,推此可知。蓋敬底工夫,篤實做去,無少間斷然後,學問有進益之效,而工夫可以終始如一矣。伏望殿下,必於敬字上體念焉。上曰,所陳,好矣。仍命玉堂先退。上曰,諸承旨進前,民始進伏,以次讀公事訖。命書傳敎曰,適値名節,且經露處之故,朝者隨駕衛內外各營軍兵,特命以乾犒饋分給矣。予意在軫念,各營皆今日內頒給事,分付。又命書傳敎曰,軍兵勞苦可悶,明日都監習陣,置之。又命書傳敎曰,昨於齋殿,招見本署廟守僕,皆是新入生徒,擧皆曉知享儀,口諳手練,無異年久隨行之類,此雖小事,可知修擧之一端,殊甚嘉尙,其在聳勸之道,不可無施賞。令該曹問名,本署應講諸守僕,各給木綿一疋。又命書傳敎曰,未下直守令中,如有一司未署經者,除署經下送,以祝史魚錫齡拿處傳旨。命書傳敎曰,所坐不甚大段,分揀。命退,諸臣以次退出。
己亥四月初八日戌時,上御奎章閣。來待諸臣入侍時,左議政徐命善,判府事徐命膺,行司直具允鈺,行兵曹判書李徽之,江華留守洪樂純,咸鏡監司徐浩修,吏曹參判兪彦鎬,行都承旨洪國榮,行左承旨鄭民始,行右承旨李義翊,右副承旨徐有防,同副承旨申應顯,兵曹參議洪樂彬,直閣鄭志儉,記事官李兢淵,假注書徐鼎修,記事官徐龍輔·鄭東浚,以次進伏訖。上曰,今日卽燈夕也。闕內亦有燃燈古事,而日氣甚好,故適召見卿等矣。命善曰,如此佳節,召見臣隣,從容賜對,亦是導宣和氣,賁飾太平之一端矣。上曰,卿言,好矣。命宣醞訖。命退,諸臣以次退出。
上在昌德宮。停常參,只召待。
夜自三更至五更,灑雨下雨,測雨器水深一分。自未時至酉時,灑雨下雨,測雨器水深九分。
傳于洪國榮曰,都承旨入侍。
李義翊啓曰,臣依定式,今日進詣仁政殿月臺,入直禁軍等,軍器服色點考,則皆無頉,仍以傳敎內辭意勞問,則竝好在云矣,敢啓。傳曰,知道。
李義翊啓曰,實錄廳持去戊申年日記二十三卷,辛未年日記十四卷,丁未年日記二十三卷,癸酉年日記十二卷,壬申年日記十二卷,庚午年日記十三卷,竝爲還來之意,敢啓。傳曰,知道。
傳于洪檢曰,左承旨牌招,追省記入直。
傳于鄭民始曰,左承旨與提調入侍。
申應顯,以實錄廳郞廳,以摠裁官意啓曰,本廳都廳堂上黃景源·柳戇所修實錄,今已告訖,所帶都廳堂上之任,竝姑先減下之意,敢啓。傳曰,知道。
徐有防,以義禁府言啓曰,洪忠前兵使李鼎炳,前虞候李潤元等,拿問處之事,傳旨啓下矣。李鼎炳·李潤元,俱在任所云,李鼎炳發遣府都事,交龜後拿來,李潤元發遣府羅將,交代後拿來,何如?傳曰,允。
司諫李恒祚啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,設鞫得情,快正王法。李弘濟地旣卑微,跡又閃倏,蝨附逆邊,甘作嚆矢,暗地紏結,亦一成連,而敢懷欺世之計,投進一疏,欲掩其跡,究厥所以,尤極巧惡,當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順,亟令王府,設鞫嚴問。噫嘻·痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰,一串貫來者也。噫,彼諸賊旣皆伏法則顧此群凶,獨可容貸耶?情跡旣露,負犯至重,決不可一刻容貸,而薄施竄逐,大失王章,竊恐亂賊無所懲畏,輿憤無以得洩。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此配處之命,其在淸宮禁杜亂萌之道,如此妖惡之徒,決不可以微賤而容貸。請還寢福氷酌處之命,依律處斷。申光復本以啓能之切姻,腸肚相連,綢繆往來之狀,世所共知,向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理。請海美縣定配罪人申光復,更令王府,嚴鞫得情。罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,只施應坐之律。定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛漫同參,昭不可掩,而究覈未竟,酌處有命,王章未伸,輿情愈激。請定配罪人具翼遠,亟寢酌處之命,仍令王府,嚴鞫得情,快施當律。罪人大爕,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人作隊犯闕之說,具出於謀議之席,則渠之爛漫同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿情愈激。請減死安置罪人大爕,亟寢酌處之命,仍令王府,設鞫得情,快正王法。罪人弼海,以逆範之族屬,卵育其家,爛漫綢繆之狀,世所共知,旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府,設鞫得情,快正王法。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於獜漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之郗超,今古一轍,而善地薄竄,邦刑不加。況今麟·謙,雖伏王法,而凶徒盤結,實多伏戎之憂,究覈情節,兩賊最爲機括。藉曰,孤雛腐鼠,無足以汚我刀鉅,則天綱不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟命王府,竝加嚴鞫,期於得情,依律處斷。恒烈·善海,何等凶逆,而其兄弟子姪,晏然在家,無異平人,治逆不嚴,防患太疎。厚謙逆節,萬古所無,而日謙以同惡相濟之凶種,偃處近郊,官爵不收,輿情憂憤,去而益甚。請恒·善支屬,亟命散配,日謙兄弟,竝投絶島,以嚴隄防。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒。論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,快施當律。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋。請亟收放逐罪人鄭遠達,珍島郡定配罪人閔百奮放釋之命。乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅删日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。昌鼎旣是逆淵之至親,自同平人,偃息城闉,已極放恣,而與量海·後翼,爛漫往來,綢繆謀議,前後情跡,綻露無餘,則不可以量海端緖之自渠現露,有所參酌。請河東府減死定配罪人昌鼎,依律處斷,範聖以逆淵之至親,黨付極賊,締結凶徒,日夜綢繆,情跡叵測,雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。物故罪人德泰,以逆來之養子,締結志恒,而逆來·恒賊之綢繆陰謀,渠皆同參,往復祕札,渠亦傳致,窮凶情節,渠自吐實無餘,而以其徑斃,王章未伸,輿情莫洩。請物故罪人德泰支屬之應坐者,一竝詳査,絶島散配。志遜以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯綮,惟係志遜,則不可以其供辭之似實,遽施寬典。請柒原縣定配罪人志遜,更令王府,設鞫嚴問,期於得情。今番鞫獄諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡。酌處之命,雖出於好生之德,揆以獄體,不可不窮核得情。請減死定配罪人德秀,亟令王府,更加嚴鞫,快正王法。鄭履煥特一龜柱之食客也,私人也。龜柱島配後,特下傳敎,斥黜履煥,處分至嚴,好惡大明,而其黨後翼,不勝狼毒之心,投進凶悖之章,右袒龜柱,稱詡履煥之不已,至有犯上不道之語,今秋後翼,始伏王章,履煥自知其難免於黨與之誅,身在罪籍,敢投一疏,外稱自引之義,內售黨惡之心,上款下語,盛稱龜柱,奮不顧身,爲國討賊之事,下段引罪,不過取友不端四字而已。噫,世所謂不端之友,卽是博奕酒色,操身不謹者類,渠敢以亘古所無之凶魁,强謂之不端,見其疏者,擧皆奇怪,聞其言者,莫不駭痛。此輩眼中,無君無國,惟以愛護血黨,抵死不悔,使主勢國綱,日趨孤弱者,爲今日凜凜岌岌之憂,而豈有如履煥之放恣無嚴者耶?此而置之,將見凶醜餘孽,稱以自明,後先接跡,爲國家無窮之患。請削黜罪人鄭履煥,絶島安置。金鍾正卽一宵小之輩耳,締結晦賊,圖遍淸要之罪,已不可勝誅,而曾在騎曹,納媚謙賊,莫重驛田,任自換給,少無忌憚,而及判金吾泰淵配所,定以近地,顯有顧惜之意,究厥情狀,尤極駭憤。負犯如此,而爵秩自如,揆以王章,失之太寬。請淸川君金鍾正,亟命刊去爵秩,姑先放逐田里。殺獄償命之法,至重且嚴,不可有一毫低仰者,一或過主原情之意,輕加平恕之律,則惟輕之傳生,雖若可喜,而枉死之抱冤,實爲矜慘。平海郡減死罪人黃師憲,以覆檢屍帳及各人等招辭觀之,則萬有必殺之罪,一無可恕之法,特以其母之先自徑殞,難於母子之同死一獄,有此曠蕩之特恩,而臣之愚意,以爲其母之徑殞,適足以實其子之行凶,元不干涉於此獄之從輕,則三尺至嚴,決不可以竝命之可矜,貸其必殺之律。請平海郡殺獄罪人黃師憲,亟收減死之命,更加嚴訊,期於得情,以重償命之典。正言盧瑞國,以臣性本疎漏,隨事顚錯,其於臺地,萬不稱似,昨因享祀,隨參陪班,而不能檢察依幕,至有承宣請推之擧,臣之昏謬不稱,於此尤著矣。宜卽引避,而適値淸齋,身爲享官,今始來避,益不勝瞿然自失,無所措躬。臣何可一刻晏然於臺次乎?引嫌而退,依幕逼近,未及檢察,致有問備,勢難仍在。請正言盧瑞國遞差。司憲府持平朴聖泰,以臣之魯下,本不合於淸朝耳目之任,而柏府新命,忽下於適入城闉之日,義重沐浴,他不暇顧,冒沒登筵,粗伸微忱,而反顧循省,只增慙恧。此際大臣,以禁吏之攔入政府,至有該禁吏捉囚照律之擧,此已臣難安之端,而又聞大臣,以紙牌出禁,旣是朝禁爲言云云,臣於是尤不勝瞿然。始考昨秋朝紙所出,則果以原牌之不足,多用紙牌之爲弊,而出擧條申禁矣。今此出禁,是臣詣臺時,依例出禁者,而卽私屠與投牋也。所謂私屠,本有木牌,而出禁之際,書塡禁吏姓名及時限遲速於踏印小紙,而名之曰題目,竝與木牌而給之者,自是諸法司通行之規。至於投牋,元無木牌,而旣係當禁,前後府例,皆以踏印紙牌行之,故臣亦依近例出禁,而該吏果捉投牋於政府之內矣。此雖與原牌之不足,多用紙牌有異,然而大臣旣以此別肉題目,及投牋紙牌,竝謂朝禁,以臣所出,有若冒犯者然,臣豈可諉之以事件之不同,有所自恕乎?宜卽自引,而連値淸齋,今始來避,所失尤大矣。以此情勢,何敢一刻晏然仍據於臺次乎?引嫌而退,紙牌出禁,亦云近例,臺吏見囚,有難冒據。請司憲府持平朴聖泰遞差。新除授司憲府掌令李師曾,時在京畿楊州地,請斯速乘馹上來事,下諭。答院曰,不允。處置事下諭事,依啓。
己亥四月初九日巳時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間,聖體,若何?上曰,一樣矣。上曰,昨夜特命弛禁,小民果能遊讌云乎?國榮曰,閭巷之人,莫不歡樂云矣。上曰,今日召對,儒賢當入來云乎?國榮曰,儒賢俄已入來矣。上曰,昨見箕伯狀啓,乙未年裨將事,誠可怪駭矣。國榮曰,事甚可怪,不可不一番査實矣。上曰,左承旨仕進乎?國榮曰,今日爲病狀矣。上曰,永祐園展拜,久未爲之,方欲從近爲之,軍兵之勞苦,外方之貽弊,甚可悶矣。國榮曰,儀衛等節,一依京擧動例爲之,則似爲除弊之道矣。上曰,此則當下敎矣。上命退,諸臣以次出。
己亥四月初九日巳時,上御熙政堂。召對入侍時,經筵官宋德相,參贊官徐有防,侍讀官柳孟養,檢討官趙鼎鎭,假注書徐鼎修,記事官徐龍輔·鄭東浚,以次進伏訖。孟養進講近思錄,自人多思慮,止行將去便有進。上讀自人多思慮,止行將去便有進。孟養曰,舜之誅四凶,四凶罪應竄殛,舜誅之而無所與焉。上文以君道,止於仁爲言,而繼之以誅四凶,四凶之誅,爲無違於止仁之道,此物各付物之義也。今殿下爲堯·舜之大德,又當誅四凶之時,以區區私意,不能致辟於必當誅之凶逆,此莫非殿下學問,未及於止仁之工,以私害仁,使君綱不立,亂逆無懲。舜之四凶,不過方命孔壬,猶不容於聖人之誅,則況今三司合啓中,鄭妻·龜柱之元惡大懟,視四凶其罪奚啻百倍,而牢拂輿憤,不忍斷之以法,此豈物各付物之義乎?自置無愧於大舜之誅凶而無與,是臣所望也。鼎鎭曰,出門如見大賓,使民如承大祭,卽是敬字上工夫,而居敬之法,在於合時間斷,故立如齊,立時之敬也,坐如尸,坐時之敬也。以至於出門使民之際,無時不敬,無處不敬,無一息之間斷然後,私意無所容,而心之德全矣。若其勿間斷之法,亦惟在於愼獨二字,聖學方臻於日躋之域,非有一時間斷之慮,而第於深宮燕閒之中,幽獨得肆之地,或有一毫私意之闖發者,則便不是居敬,伏望益加勉焉。上曰,所陳,俱好矣。經筵官·參贊官,俱陳文義,可也。德相曰,以此章文義言之,人多思慮,則其心必未免躁擾不能寧靜,事必不得其當矣。要得先定其心然後,凡於應事接物之際,可以止於至善之地矣。心有所定,則比如明鏡在此,姸媸莫逃,鏡未嘗求明,而物自來明,故舜之誅四凶也,四凶自來干誅,舜何與焉?止於仁之義,槪擧一段,而形言其止於事之意也。舜之誅四凶,若與止於仁之仁相反,而以錯諸枉,而使枉看直而義求云,則誅四凶而爲惡者懲改,則是乃仁也。葉註此段,以止字爲事物當然之則云者,似失文義,止於事之事字,當以當然之則看之矣。有防曰,上下番儒臣及經筵官,旣皆敷陳,臣則別無可達之辭矣。上曰,止於事之止字,蓋以工夫言之,而葉註以爲事物當然之則云者,果爲未暢矣。德相曰,不能動人,卽是誠不至云者,儘是日用事爲之間,着切緊要語也。人君之修己治人,政令施措之間,苟或有一毫不誠底意,則身安得修也,國安得治也,天下又安得平也?上曰,從古以來,豈有誠不至而能動人者乎?以大禹之下車泣辜觀之,豈自傷其治化未究,使民陷於罪戾,而哀痛惻怛,可見其一夫不獲是予辜之意也。至如宋時王安石之變亂舊章也,一邊諸賢,莫不毁之斥之,不遺餘力,而惟明道先生以爲,吾黨激成之云者,蓋亦出於至誠自反之意,而大抵聖賢之於應事接物,莫不以至誠做去者,此尤後學之所當服膺處也。德相曰,聖敎誠然矣。大禹之下車泣辜,明道之吾黨激成云者,莫非出於至誠之意也。夫如是則豈患不動得人乎?靜後見萬物有春意者,蓋萬物本自有春意,而人心躁擾不寧,故不得見焉,必也靜而後,方始見得云者,乃歸重於靜之意也。出門如見大賓,使民如承大祭云者,孔子答仲弓之言,蓋出門易放,侵民易忽,而如見賓如承祭,則其敬謹可知,而其守之之法,則愼獨爲本,愼獨之工,如或間斷,則動容周旋,安得自然中禮乎?聖人修己以敬者,此篇中第一文義也。學者工夫之最先下手處無過於修己,而修己之工,不出乎敬字矣。篤恭卽篤厚於恭敬之意也,篤敬而天下平,上下一於敬,則天地位萬物育,四靈畢至矣,聖人之極功,治平之能事,於斯畢矣。獜鳳在郊,龜龍在沼云者,非謂其必至也。蓋言篤恭而致位育之功,則氣無不和,四靈有必至之理矣。體信卽致中之聰明睿智,皆由是出者,蓋主敬之工旣至,而此心不昏昧,則明睿自生矣。人君一心萬化之本,修己篤恭,以至於政治淸明,風化廣被,百體安天下平,則一動靜一語默,罔不循乎天則,而可以事天饗帝矣。葉註云天以理言,而恐兼指上天,非專指理也。三晝經筵,乃人君學問之工,而講論之規,必先於字句之間,逐條解釋,使本文之義,瞭然明暢然後,乃以餘意,反復陳勉,誠爲講學之道,而講學之道,必須體之於心,行之於己,務盡其體驗之工然後,庶免爲句讀之學,而有篤行之實矣。伏未知聖上於學問之工,果有體驗之實乎。上曰,體之於身心,驗之於事爲,固非易事,然學問而無體驗之實,則其可謂學問乎?予於學問上,其所自勉之心,非不爲切,而近年以來,舊學便成荒蕪,間多有不能專一之時,是可悶矣。蓋存養省察,非有別件物事,而只是日用當行之則矣。故上古初無學問,而叔季以來,世道漸以降殺,人心漸至澆漓,遂以學問爲別件事,而作立名目。蓋人生而靜,始見於樂記,此說性命之權輿也,惟斆學半,始言於說命,此論學問之祖宗也。然此皆出於不得已之意也。後之以學爲名者,分門別派,各爲名稱,自經學史學之稱,已非學問之正,而甚至名物度數,鄙瑣不經之事,種種此等名目,苟或有一藝之通解者,則輒以學稱焉,此尤可見世衰道降之致也。德相曰,後世有學聖人之道者,謂之學問,而至如名物度數,皆以學稱焉者,尤甚無義矣。蓋敬工夫,以愼獨爲本者,以幽獨之中,或生放肆,隱微之際,易致怠忽,故學者於此,不可不益加工夫矣。竊覵聖學高明,凡於此等工夫,豈或少忽,而昔張九成,言於宋高宗曰,陛下接待臣僚之時,則撿攝威儀,莊敬肅穆,而未知深宮燕閒之中,亦如進接臣等之時乎。高宗未能卽答,九成曰,陛下若有所商量者然,此非誠實待臣下之道云云。臣於今日,亦以此仰質於聖明,伏望於此,益加勉旃焉。上曰,愼獨之爲居敬之要者,果如卿言矣。大抵宗廟朝廷之上,百僚之所環侍,萬目之所瞻仰,則此心自然莊肅,故威儀易攝,怠慢不生,而至於幽獨之中,隱微之際,易不如入宗廟臨朝廷之時,此固常情之所不免。予嘗加意於此等處,而卿言如此,可不益加勉勵乎?第愼獨之工,自外面觀之,則雖曰人所不知,而就裏面言之,則已所獨知者,却是此心已發之幾也。然則愼獨省察,固當屬之於已發之後,而與存養工夫,有所間焉矣。蓋敬底工夫,若只從敬字上做去,則旣沒把捉,着手不得,如又用力大重,則亦非涵養未發之意,明儒論平平存在,略略提撕者,儘爲持敬之本,而用工之要矣。德相曰,戒懼是統體工夫云者,朱子說,而後之學者,只是與愼獨,分動靜說,故統體之義不明矣。後來先正之說,發明此義甚力,而今聖敎及此,可見聖學之不汎然矣。不勝欽歎。然戒懼雖是統體說,而若合致中致和,靜存動察底工夫,對待說去,則不得不以戒懼屬未發屬靜,愼獨屬已發屬動,是以,以致中和條章句曰,自戒懼而約之云云,自謹獨而精之云云,此與上段曰,旣常戒懼,曰常存敬畏云者,旨義稍不同,自不得不分動靜對,況此於朱子大全書札中,亦有之矣。上曰,卿言,好矣。德相曰,經筵講規,玉堂官每俯伏進講,講讀之際,聲氣局促,文義奏達,因此亦不能盡意極論。蓋聞臣僚參謁之際,不必以伏地爲禮,我朝古規卽然,而間嘗於貞熹王后臨朝時,群臣不敢仰視,仍成規例云,至於講筵,則尤不必用此規。我朝先正諸賢,皆以坐講爲請,輒蒙許可,今亦令講官,一依此例坐講,以盡啓沃之誠,宜矣。上曰,以此出擧條,令玉堂知悉,可也。出擧條命書傳敎曰,東道陵幸時,雖欲展拜,每以日力之不贍未能,而歲一展拜,已亦有昨年下敎矣。予之曠謁園所,倏焉再閱寒暑,冞切霜露之感,十三日當詣永祐園展拜而來,雖是郊外,便同咫尺,儀衛比城內動駕,務從簡約,以除繁弊,以此分付畿營。凡係外方等待之節,竝依昨年下敎,切勿待令,道路亦從昨年例,由安樂峴,則又是部字內,雖地方官,勿爲待令事,一體,分付。隨駕百官,亦當待吏兵曹書啓,欲爲減省,各司飯供之節,一依城內動駕例,無或一毫貽弊京司及外邑吏民之意,申飭各司。至於橋梁,已念或爲部內民之弊,年前旣治安樂峴,則便送與景慕宮之日瞻門無異,其間別無更加修治之事,亦令京兆知悉,切勿藉此役民事,嚴飭。命書傳敎曰,點船申飭擧行者,欲除列邑吏民許久等待之弊也。昨聞點船,雖因特敎爲之,而藏穀則尙稽,至今貽弊多端云,若此則頃日使戶判,勿參次對,卽爲點船之意,果安在哉?事勢似有所以,殊非申飭之意,此後另加暢念,劃卽分倉入倉,俾爲如前事,分付戶曹。命退,諸臣以次退出。
己亥四月初九日戌時,上御誠正閣。左承旨·藥房提調入侍時,行左承旨鄭民始,記事官李兢淵·徐龍輔·鄭東浚,藥房提調具允鈺,以次進伏訖。上曰,今夕適有小饌,故召卿等矣。仍命賜饌。上曰,點船申飭,欲除外邑吏民等待之弊也,而許多穀物,久不入倉云,此豈申飭之意哉?允鈺曰,點船之後,自致遲延而然矣。上曰,今番永祐園動駕,有所下敎,似無爲弊外邑之慮耶?民始曰,一依京擧動擧行,則實無爲弊之端矣。上命退,諸臣以次出。
上在昌德宮。停常參·經筵。
親鞫罷後,政院·玉堂·藥房口傳問安。答曰,知道。
李義翊,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣,本所所管入直部將·守門將·禁軍扈衛軍官武藝別監及入直軍兵等,待標信下,發令箭分送試所之意,敢啓。傳曰,知道。
徐有防啓曰,同副承旨申應顯,今日不爲仕進,牌招,何如?傳曰,允。
傳于洪國榮曰,都承旨入侍。
李義翊啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于鄭民始曰,下直守令留待。
傳于徐有防曰,右副承旨入侍。
又傳于曰,同副承旨與留待守令入侍。
申應顯啓曰,左邊捕盜大將李柱國,右邊捕盜大將李昌運,有稟達事,來詣請對矣。傳曰,入侍。
傳于鄭民始曰,時原任大臣入侍事,遣史官傳諭。
鄭民始啓曰,領議政金尙喆,領府事李溵,左議政徐命善,依下敎來待矣。傳曰,入侍。
傳于申應顯曰,左右捕將入侍。
傳于洪國榮曰,都承旨入侍。
傳于鄭民始曰,左承旨入侍。
吏曹口傳政事,金華鎭爲同義禁。
李義翊,以兵曹言啓曰,今四月十三日,永祐園展拜事,命下矣。留都以何營軍兵爲之乎?敢稟。傳曰,御營廳留都。
又以兵曹言啓曰,今四月十三日,永祐園擧動時,各殿問安承旨·史官所騎馬及內吹各差備應把之數,無以推移,依近例,京畿驛馬四十匹補把之意,分付,何如?傳曰,皆依京擧動例爲之事下敎,則驛馬入把,非所可論,內吹所騎馬外,一倂置之。雖一匹,切勿加把事,嚴飭。
又以兵曹言啓曰,五衛將鄭彦衡,慶熙宮衛將李鎭成,俱以身病,呈狀乞遞,輪番之任,不可久曠,竝改差,何如?傳曰,允。
又以宿衛所言啓曰,今日親鞫時,本所入直鄕軍五十七名,建陽門入直鄕軍五十七名調發,以爲後作門環衛。金虎門入直砲手一百名,弘化門入直砲手一百名,廣智營入直砲手五十名,集春營入直砲手五十名除出,以爲左右列排立環衛。東營入直鄕軍一百十一名調發,以爲帳前作門環衛,而竝待標信下,發令箭擧行之意,敢啓。傳曰,知道。除標信卽爲擧行。
徐有防,以義禁府言啓曰,今此親鞫時,本府都事,當爲備員,而參下都事金啓濂,與新除授知義禁金華鎭,有父子應避之嫌,令該曹依例口傳相換,何如?傳曰,允。
申應顯,以刑曹言啓曰,因訓鍊都監啓辭,再昨日二更量,執捉犯夜人金疇國,而幼學李敏培,敺打邏卒奪去,令該曹照點律嚴處事,命下矣。取考大明律夜禁條,有曰,二更犯者笞五十,若犯夜打奪者杖一百,竝依此律,犯夜人金疇國,決笞五十,奪去人李敏培,決杖一百,放送之意,敢啓。傳曰,雖無夜禁,申飭之敎,不敢若是,況近日法禁嚴明之時乎?又況軍門之所執捉者,身爲士子,任自奪打,萬萬無據,其在懲後之道,不可尋常處之。李敏培稱名人,依律文決杖,而勿爲徵贖,本曹堂上開坐嚴杖,至於金疇國稱名人,旣不言幼學,則可知非士子,然則自本都監,何不嚴治,移送本曹乎?此則令都監,使之嚴棍,可也。
吏曹口傳政事,禁府都事金啓濂,司宰奉事李碩模相換。
敎全羅監司鄭一祥書。王若曰,予惟地無遠近之別,視民惟均,治有難易之分,用才宜適,玆撤右輔之重寄,移授南服之雄藩,顧劇務非卿屬誰?故僉擧以此易彼。惟卿,綜敏周通之器,恬雅豈弟之姿,韓氏之孝謹不衰,有古家法,虞令之盤錯可別,非百里才,淸不耀而和不流,律身之規矱有定,簡制煩而靜制動,處事之權衡無差。肆先朝眷遇之特隆,逮今日任使之亦稱,一歲超命德之秩,知臣莫如,萬里效專對之勞,副予惟簡。托漢城之保障,已著牧禦之得宜,畀畿甸之旬宣,亦見剸理之有緖。旣前後聲實之俱茂,伊朝廷倚毗之愈深。眷湖南素稱雄饒,迺近年漸致凋弊,水陸漕輓,幾歎穀儲之未敷,訟獄簿書,尙患習俗之多詐。總轄最煩於諸路,實難其人,通才歷數於朝班,克諧惟汝。矧先卿昔嘗按節,而遺頌尙傳憇棠,劉弘農之名登策書,德政屢勤於宸奬,周益州之世莅藩服,年紀亦符於前人。予滋欲試用於今,卿必能趾美于古。玆授卿以全羅道觀察使兼兵馬水軍節度使巡察使全州府尹,卿其祗承寵簡,懋恢良圖。凡係阜財而裕民,固是時務之最急,至若明敎而善俗,亦宜先休之克追。公法不撓,嚴考課於大吏,實惠是究,祛凋瘵於疲氓。自餘稟裁,厥有典憲。於戲,予則付以一路民物,庶寬廈氈如傷之心,人自得於千里湖山,宜效畿輔未究之績。故玆敎示,想宜知悉。修撰鄭志儉製進
己亥四月初十日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間,聖體,若何?上曰,一樣矣。上曰,今番動駕,旣以京擧動例爲之,則驛馬不必入把矣。國榮曰,然矣。上命書兵曹草記判付。上曰,以畿伯狀啓觀之,昨日之雨,誠是甘霈矣。國榮曰,近來雨暘調均,故牟麥豊登,無慮云矣。上曰,下直守令留待。上曰,王大妃殿進御一錢五分重人蔘粟米飮,調竹瀝薑汁一貼煎入。上曰,王大妃殿進御加減蔘香散五貼製入。竝出榻敎上命退,諸臣以次出。
己亥四月初十日巳時,上御誠正閣。右副承旨入侍時,右副承旨徐有防,假注書徐鼎修,記事官徐龍輔·鄭東浚,以次進伏訖。上命有防,讀奏公事訖。命書傳敎曰,動駕在近,勞軍可悶,御營廳明日習陣置之。命退,諸臣以次退出。
己亥四月初十日午時,上御誠正閣。同副承旨與留待守令入侍時,同副承旨申應顯,假注書徐鼎修,記事官徐龍輔·鄭東浚,順安縣令洪樂淵,文義縣令李宜耆,眞岑縣監趙重岱,以次進伏訖。上曰,守令以次進前。樂淵進伏。上曰,字牧之任,不輕而重,爾須下去,勉旃,可也。宜耆進伏。上曰,守令之除,今爲初乎?宜耆曰,然矣。上曰,下去善爲,可也。重岱進伏。上曰,爾則向已召見矣。亦必勉旃,無負朝家特除之意,可也。命退,諸臣以次退出。
己亥四月初十日申時,上御熙政堂。都承旨·左承旨入侍時,原任大臣·左右捕將,同爲入侍時,領議政金尙喆,領府事李溵,左議政徐命善,行都承旨洪國榮,行左承旨鄭民始,左邊捕盜大將李柱國,右邊捕盜大將李昌運,假注書徐鼎修,記事官徐龍輔·鄭東浚,以次進伏訖。尙喆等進前曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,今此凶書之變,萬萬凶慘矣。其所排鋪設施,尤爲凶惡,與向來諸逆,一串貫來。世道人心,至於此極,寧不凜然而心寒乎?亂逆何代無之,而至如稱兵犯闕,古或有之,豈有如近來凶逆之必爲短兵接之計乎?仍命民始,以眞書翻謄凶書後,上曰,卿等見此凶書,萬古豈有如許凶慘之逆節乎?凶書見事變日記尙喆等曰,其所排鋪設施,萬萬凶惡,臣等不覺心掉而骨靑矣。如此凶逆不可一時置之於覆載之間,卽令捕廳,設鞫正法,斷不可已也。國榮曰,自捕廳,爲先卽速發捕,好矣。上曰,捕將一人,先爲出去,卽卽發捕,可也。柱國承命先退。上曰,當直都事及宣傳官一人入侍。禁府都事趙光逵,宣傳官朴基豊入侍。上曰,都事則出去,卽爲推捕以來,宣傳官則文書因爲搜探以來,可也。國榮曰,如此凶逆不可一時置之,不可不一問後正法矣。尙喆曰,凶書中排鋪,極爲叵測凶惡,所當卽爲鞫問矣。上曰,年年設鞫,實爲可悶,而此則不可不一問矣。命書傳敎曰,親鞫爲之。又命書傳敎曰,親鞫處所,以肅章門爲之。上曰,禁軍入直外,一番排立,可也。出榻敎上曰,宮城扈衛,置之。出榻敎國榮曰,親鞫時,時原任大臣命招,金吾堂上·左右捕將·兩司諸臺依例牌招,何如?上曰,依。命善曰,問事郞廳趙時偉·朴祐源·南鶴聞·金履正·金宇鎭·鄭志儉·柳誼·柳孟養差下,何如?上曰,依。尙喆曰,同義禁有闕代,使之口傳差出,何如?上曰,依爲之。上曰,承旨·戶·刑房,換房,可也。出榻敎命退,諸臣以次退出。
己亥四月初十日酉時,上詣肅章門。親鞫入侍時,行都承旨洪國榮,行左承旨鄭民始,行右承旨李義翊,左副承旨洪檢,右副承旨徐有防,同副承旨申應顯,假注書徐鼎修,事變假注書宋文述,記事官徐龍輔·鄭東浚,領議政金尙喆,領府事李溵,左議政徐命善,判義禁洪樂性,知義禁金華鎭,同義禁沈頤之·李性源,大司憲鄭昌順,大司諫金文淳,司諫李恒祚,正言尹行元,問事郞廳南鶴聞·柳孟養·金宇鎭·趙時偉·柳誼·朴祐源·鄭志儉·金履正,以次侍立訖。上具翼善冠·袞龍袍,乘輿出協陽門,詣肅章門殿座。民始曰,鄭判府事聞來到作門外,而不得入來云矣。上曰,出送標信,仍令入侍,可也。鄭弘淳進前問候。上曰,一樣矣。上曰,每欲敦召而未果,卿之處義,太過矣。弘淳曰,伏聞國有逆變,倉皇入來,而臣之情勢,轉益危蹙,夫豈有重入脩門之望乎?上曰,金吾堂上及三司諸臣進前,見此凶書,可也。上曰,豈有如許萬古所無之凶逆乎?稱兵犯闕之逆,古或有之,豈有如此賊之必爲短兵接之計者乎?萬萬凶惡矣。尙喆等曰,如此凶逆,萬古所無矣。國榮曰,此則古今所無之逆賊矣。上曰,罪人鄭櫟,移義禁府。上曰,問郞進前。命祐源,書罪人鄭櫟問目。見事變日記上曰,鄭櫟上之。命志儉,讀諭問目訖。上曰,此等凶惡之逆,不必多問,爲先勸杖,可也。上曰,渠輩之窮凶逆節,綻露無餘,直爲遲晩之意,各別嚴問,可也。罪人供曰,不知矣。供辭見事變日記上曰,萬萬狡惡矣。判義禁連爲勸杖,可也。上曰,萬古豈有如許凶逆乎?國家當直爲正法,須卽遲晩之意,連爲嚴問,期於承款,可也。諸問郞亦爲各別嚴問,可也。祐源曰,罪人連以不知納供矣。上曰,各別勸杖,可也。命善曰,罪人極爲妖惡矣。上曰,鄭櫟姑爲下幕,罪人李長潝上之。命宇鎭書李長潝問目。見事變日記仍命讀諭罪人訖。上曰,爲其父,而豈不知其子之事乎?國家不欲使父證子,故本事則雖不問之,而渠之親切於趾賊等節,一一無隱,直爲納招之意,嚴問罪人,可也。罪人供曰,本不親於趾賊矣。供辭見〈事〉變日記上曰,非但趾賊而已,弘燮等賊,渠果不知乎?更加嚴問,可也。上曰,金吾堂上,出意見盤問,可也。樂性曰,罪人供辭以爲,弘燮則果因趙德成知之,而趾賊則初不相知云矣。上曰,罪人極爲狡惡,連爲勸杖,可也。上曰,鄭益和親切於誰家耶?渠必無不知之理,無隱直招之意連爲究問,可也。樂性曰,罪人連爲抵賴,皆曰不知者,極爲狡惡矣。上曰,鄭益和卽爲發捕,可也。上曰,罪人李元榦,移義禁府。上曰,罪人李長潝,姑爲下幕,鄭益和上之。命志儉,書罪人鄭益和問目。見事變日記仍命讀諭罪人訖。上曰,趾賊之凶謀逆節,渠爲同參之狀,旣已綻露,無敢隱諱,一一直招之意,嚴問,可也。上曰,仍爲勸杖,罪人納供後。供辭見事變日記上曰,旣已親切,則逆謀亦豈不知?萬萬妖惡矣。連爲勸杖,可也。命善曰,罪人抵賴之狀,極爲凶惡矣。上曰,趾賊怨國犯上之凶謀逆節,一一直告之意,嚴加究問,可也。上曰,罪人連爲勸杖,可也。樂性曰,罪人連以不知納供,極爲凶頑矣。上曰,鄭益和姑令下幕,李元榦上之。命宇鎭,書罪人李元榦問目。見事變日記仍命讀諭罪人訖。上曰,不必多問,直爲勸杖,可也。上曰,渠之窮凶逆謀,今旣綻露無餘,則不必更問,直爲遲晩之意,嚴問,可也。上曰,金吾堂上,何不申飭執杖邏將乎?連爲申飭,各別勸杖,可也。國榮曰,此等逆賊,實是前古所無,不可汎然治之矣。尙喆·命善曰,萬古豈有如許凶逆乎?雖不更問,直爲正刑,亦可也。上曰,罪人之連爲抵賴,尤極凶頑矣。各別勸杖,可也。上曰,近來朝廷事,予誠不知矣。隄防若嚴,則此等事,豈又出乎?目今義理晦塞,國勢岌嶪而如此凶逆,連爲層生,孰主張是乎?予誠不可知也。命善曰,至於隄防,孰敢一毫歇後,而凶逆又出,誠極凜然矣。尙喆曰,今番逆賊,其排鋪設施,極爲凶慘,與向來諸逆,一串貫來矣。上曰,凶逆代無之,而近來逆賊,則輒皆爲短兵接之計者,天下萬古,寧有是耶?予於是誠欲無言矣。國榮曰,今已夜深,待明朝更爲鞫問,好矣。尙喆·命善曰,徹夜臨門,誠爲可悶,姑待明朝更問,好矣。上曰,罪人姑下府。仍命書傳敎曰,親鞫待明朝爲之。上乘輿由協陽門還內。諸臣以次退出。
上在昌德宮。停常參·經筵。
自寅時至巳時,有霧氣。
親鞫罷後,政院·玉堂·藥房口傳問安。答曰,知道。
傳于洪國榮曰,都承旨入侍。
徐有防,以兵曹言啓曰,今四月十一日,武臣賓廳武經講書日次,而親鞫殿座相値,不得爲之之意,敢啓。傳曰,知道。
徐有防,以義禁府言啓曰,今此親鞫時,本府都事,當爲備員,出使都事李東憲,令該曹口傳相換,何如?傳曰,允。
徐有防,以義禁府言啓曰,今此親鞫時,本府都事,當爲備員,而都事曺羽振,身病甚重,無進參之路,今姑改差,其代,令該曹口傳差出,何如?傳曰,允。
吏曹口傳政事,以洪絲浩爲禁府都事,禁府都事李義敎,童蒙敎官任璸相換,禁府都事李東憲,訓鍊主簿李漢棟相換。
徐有防,以義禁府言啓曰,今此親鞫時,本府都事當爲備員,出使都事李義敎,令該曹口傳相換,假都事十員,依例差出,何如?傳曰,允。
又以義禁府言啓曰,今此親鞫時,罪人往來,例有軍兵排圍之事,令訓鍊都監擧行,何如?傳曰,允。
傳于徐有防曰,罪人一倂上闕。
傳于洪檢曰,坐直承旨入侍。
以吏兵曹隨駕百官書啓單子,傳于徐有防曰,再昨日旣有下敎者,東西班中進排外,不緊各司及侍從外,不緊軍銜,一竝減省,更爲修入。
鄭民始,以宗親府郞廳,以有司堂上意啓曰,今此永祐園幸行時,宗臣十二員,例以每品隨駕,而摠管及老病罷散在喪除,只是七員,依近例,以此數隨駕之意,敢啓。傳曰,知道。
李義翊,以宿衛所言啓曰,依下敎,衛內軍兵等處療飢事,分付各該營之意,敢啓。傳曰,知道。
李義翊,以兵曹言啓曰,衛內軍兵療飢事,自宿衛所草記矣。侍衛禁軍·武藝別監·內吹·兼內吹及義禁府書吏羅卒等處,依例療飢之意,敢啓。傳曰,知道。
李義翊,以訓鍊都監言啓曰,衛內軍兵療飢事,自宿衛所草記入啓矣。御前前排挾輦軍·攔後軍·兼內吹·環衛軍兵等處,療飢之意,敢啓。傳曰,知道。
李義翊,以禁衛營言啓曰,衛內軍兵療飢事,自宿衛所草記入啓矣。本營攔後軍·兼內吹·後作門環衛軍及前排標下軍等處,療飢之意,敢啓。傳曰,知道。
李義翊,次御營廳言啓曰,衛內軍兵療飢事,自宿衛所草記入啓矣。本廳攔後軍前作門環衛軍及兼內吹等處,療飢之意,敢啓。傳曰,知道。
申應顯,以兵曹言啓曰,昨年永祐園動駕時,禁軍三番,訓局步軍六哨,馬軍二哨爲先廂,禁衛營軍兵,全屬後廂矣。今番則,何以爲之乎?敢稟。傳曰,依此爲之。
又以訓鍊都監言啓曰,金疇國稱名人,旣不言幼學,則可知非士子,然則自本都監何不嚴治,移送本曹乎?此則令本都監,使之嚴棍可也事,命下矣。金疇國亦是士子,故竝令該曹,照律嚴處事草記,不書金疇國之幼學,臣有不審之失,惶恐待罪,而金疇國旣是士子,令該曹照律勘處,何如?傳曰,允。勿待罪。
申應顯,以義禁府言啓曰,時囚罪人,竝先保放後草記事,下敎矣。時囚罪人柳榮鎭·柳爾冑·李鎭忠·金斗煜·崔宗魯·李龍中·李灌·朴師範·申載文·李素·宋繼相等,竝保放之意,敢啓。
申應顯,以刑曹言啓曰,因本曹啓辭,犯夜人奪去罪人李敏培,勿爲徵贖,開坐嚴杖,犯夜被捉罪人金疇國,令本都監嚴棍事,命下矣。在前如此之事,依律文先爲決杖後,草記,自是前例,而犯夜罪人金疇國,本都監草記中,雖不言幼學,考其號牌,則乃是幼學,故竝與李敏培,一體照律,已爲決杖矣。李敏培開坐決杖,及金疇國移送本都監決棍等節,何以爲之?敢啓。傳曰,此則旣先決杖云,竝放送。今後此等照律事,無論草記啓目,必待批下判下擧行,切勿襲謬循訛,以致錯了之弊。
大司憲鄭昌順,大司諫金文淳,司諫李恒祚,校理李泰永·鄭淵淳,副校理南鶴聞·柳孟養,正言尹行元,修撰趙鼎鎭·徐有成,副修撰金宇鎭·李殷模啓曰,請亟寢鄭致達妻減死安置之命,快正王法,以洩神人之憤。請放歸田里罪人金相福,亟令王府,拿鞫嚴問,快正王法。請還寢遠竄罪人韓翼謩,金吾草記勿施之命,仍施遠竄之典。請黑山島定配罪人龜柱,亟加嚴鞫,快正王法。答三司曰,不允。措辭見上
大司憲鄭昌順,大司諫金文淳,司諫李恒祚,正言尹行元啓曰,請濟州牧移配罪人敬彬,熊川縣定配罪人成運,亟令王府,更爲設鞫得情。請還寢會遂絶島定配之命,仍令王府,嚴鞫得情。請還寢李觀源定配之命,仍令王府,嚴鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。請彦衡·養遂,竝令王府,設鞫嚴問。答兩司曰,不允。措辭見上
院議啓曰,嗚呼,亂逆,非恒有之事,而近者凶孽接跡,殆無歲無之,至於今番投書之變而極矣。兩日帳殿,親臨訊問,上自公卿百執事,下至衛士,見其書而聞其事者,擧皆崩心痛骨,而臣等之憤惋欲死,誠以職在近密而尤倍之耳。竊相聚首私語曰,我殿下臨御以後,仁民愛物之德,藹然如春,凡在含生血氣之倫者,孰不愛戴欽仰,而惟彼獍心梟性,終是感化不得,岌岌之國勢,無時而底安,涵涵之人心,無時而可定,是無他,元惡大憝,尙逭當施之律,故伏莾餘孽,種種生心而起也,而今以後,我殿下庶幾怵焉回顧,翻然覺悟,破窩鋤根之道,必當廓揮乾斷,不俟終日矣。今日三司之啓,依舊下不允之批,臣等大失所圖,相顧愕然,又相語曰,我殿下閱歷變怪,如是之極,而惟其剛果不足,慈仁太過,故終不能懲前而毖後,自歸於優柔不斷之戒,豈不惜哉,豈不悶哉?衷情所激,聯名仰籲。伏乞亟允群請,以杜亂萌焉。答曰,不允。
獻納李枰疏曰,伏以臣,待罪下邑,雖無一二事可稱,偃息便休,莫非聖恩之攸曁,感祝之私,容有極哉?第臣逖違天陛,于今三載于玆矣。其間範·能諸賊之謀逆,實是窮天地所無之變,毛骨俱悚,猶是歇後語也。何幸天道孔昭,邦運靈長,凶徒醜類,次第就戮,此誠環東土億萬年無疆之休也。然而安不忘危,古人攸戒,上而我聖后兢懼之念,下而在左右殫竭之誠,想無所不容其極,而至於餘孽難測之類,又未知幾範幾能,伏在何處,此豈上下所可伈伈而弛心之時乎?惟九重燕獨之間,伊淸蹕動靜之際,尙愼旃哉?臣之居外累年,耿耿一念,未嘗不到於斯,今於除旨之下,略陳愚衷。惟聖明,毋遑曰年久而事過,念哉念哉。噫,彼鄭妻·龜柱,何等大逆,而尙且容息於覆載之間者,寧有是哉?臣之在外,幾周二朞,竊謂聖上赫然深思,廓揮乾斷,已正群凶之罪,矯首跂足,日以望之,奉讀朝紙,每下不允留意之批,有若故紙之文具,臣竊繞壁而憂歎也。殿下非不知其罪惡之必誅罔赦,而只以不忍之聖心,尙置傅生之中,溯古往牒,如鄭妻·龜柱,而能保首領於晷刻之間者,臣未之聞也。古之蓋長·薄昭,較諸鄭妻·龜柱,地處宜無異同,而漢帝猶能割恩申法,以正其罪。獨我殿下,何不念國法之攸重,而以私恩掩大義也哉?數昨年來,諸逆之跳踉疊出者,蓋緣義理不明,懲討不嚴,而然因循度日,惟事謄傳,合辭中戴頭諸凶,自幸其不死,惟其餘黨,亦謂其可生,千百其謀,孜孜爲事者,莫非凶國之計。如此不已,則而國安乎否乎?殿下之尙今靳允,雖出於體先朝之心,奉東朝之意,而絶私伸法,此實爲仰體順旨之第一義也。殿下有何商量,而尙今持疑,以之擧國輿情,菀而未伸也哉?伏願聖上勿以臣鄙卑,亟從群下之請,以洩神人之憤焉。前縣監李基正,性本奸猾,行又陰祕,家在全州,隣居啓禧,常與述·纘輩,結爲死黨,凡間一動一靜,無不相關。範格就捕之後,暗使其子,裹足徒步,往護其家,且偵其後,諸逆伏法,依歸無所,欲托量賊,以爲聲勢之計,斥賣良浦之家,方營搬移之際,量賊繼而伏法,失意倀倀,始乃與其兄基敬,稱以學徒,嘯聚無賴,日夜綢繆,聽聞疑怪,夫以縱子往護之意,托量逆依歸之心,末乃聚類之計者,究厥形跡,如鬼如蜮,閃爍怳惚,如此不逞之類,以其兄之已施薄勘,仍而置之,則出沒鄕谷,締結匪類,安知無釀禍機之慮乎?臣自南來,南土之人,傳說狼藉,莫不危怖,臣謂前縣監李基正,亟施極邊定配之典,以杜後患,斷不可已也。仍伏念臣,品本虛脆,素多疾病,久居海邑,不閑水土,舊挾發,種種阽危,雖不敢仰瀆崇嚴,而目今狗馬之疾,越添於登途,且爲疾風之所中,咳喘忒甚,左頰浮高,兩耳全聾,本來眼昏之症,隨以益劇。病狀如此,淸朝耳目之任,實非如臣之所可承當,而久違天陛之餘,卽謝恩命,分義當然,旬日之內,起動無路,瞻望脩門,只增耿耿,臣罪至此,尤無所容。玆敢冒陳短章,仰籲於天地父母之前。伏乞聖明,亟命鐫削臣職,仍治臣罪,以安私分,以昭法紀焉。省疏具悉。首陳事當留意,李基正事依施,爾其勿辭察職。
江華留守洪樂純疏曰,伏以,喬·沁合一之論,乃增重海防,捍護神京,誠國家萬世之利也。自古名碩間,有此說而事大議歧,百年未成,今我聖上,睿籌神謨,洞察得失,不撓不貳,斷以行之,從此舟師之統轄有歸,水路之備禦有制,苟得人而任之,澤國無憂,京都可安枕而臥矣。顧臣迂闊腐儒,蒙國家厚恩,內而重務,外而大藩,間嘗歷踐,而矇無所知,愚無所裨,不過竊厚廩而肥臣家,罪無所逃,常若隕淵。忽於向筵,伏蒙留都之命,今當移設之始,經劃事務,措置節制,必也合機宜而愜事情,可以無後弊而垂永久,此豈如臣倥侗疎愚,所可堪也?臣於受命之時,伏以思之,此身之受恩於國家者如此,聖上之委托於賤臣者如此,非曰能之,所自勉者,忠也誠也,所仰報者,亦忠也誠也,惟當盡吾之忠,竭吾之誠,思之又思,以求其方,而若終不得其宜,則是才之罪也,其罪也輕,若先懷避事之計,逡巡而退,則是心之罪也,其罪也重。故臣泯默承當,至今十餘日,恐懼慄慄,若無所措,遍察形便,詢訪將士,晝夜思度,期竭誠力,而天性愚暗,識慮單拙,終有僨誤之憂,謹以魯見,陳列於下。伏乞一加睿鑑,亟下廟堂,以賜處分焉。一喬桐所屬戰船二,龜船一,兵船四,防船一,各船皆有伺候船,合爲十六。統禦營今歸沁都,則戰兵船,事當三分一,移置於沁都,而第念喬桐爲沁都之門戶,沁都爲喬桐之堂奧,境外有虞,則堂奧指揮門戶,門戶蔽遮堂奧,非但利害之所繫,亦是事理之當然。設令海寇,將犯喬桐,而喬桐戰具單弱,放入內洋,則於是乎沁都危矣。然則備之於堂奧,不如拒之於門戶。且各船能櫓諸色水卒,皆在喬桐一島,今不可猝然移定於沁都,故但移戰船一,兵船一,伺候船各一,其餘則依前留之於喬桐,使臨急防禦之際,庶爲專力收績之地也。伏乞睿裁。一,沁都旣爲統禦營,而只有戰兵船二隻而已,則舟師雖似寡弱,然統禦所屬五鎭舟艦,將近四十隻,其中德浦·長峰·注文三鎭,只隔一帆之便,萬一有事,則朝出令而雲帆夕落於鎭海樓前,然則沁都舟師,不患其寡也。伏乞睿裁。一,戰艦旣移,則泊船處不可不擇,而浦礖上下數三十里間,惟松亭最便,左右砂麓遮護,可以藏風免觸碎之患一也,浦上有三四百戶,可以迭相看護二也,後依高岸,前臨大江,潮至溢岸,雖千斛樓船,泛若一葦,戰艦之朝夕再浮,聞警卽發三也,處於月串·昇天之間,列墩相望,砲聲相聞,雖不建待變亭,足以聞警四也,自船將以下,至能櫓格軍·射手·砲手·諸色卒伍數百人,皆定於浦民,當操鍊之時,無徵發來往之弊五也。有是五利,船倉則捨此莫可,待變亭不必設,而船上什物及軍器所藏庫舍,當不下數十間,此則本府庫舍久空,頹毁者多,以此移掇改建,非但以無用爲有用,亦足省事力而節浮費。伏乞睿裁。一,月串前洋,水面闊遠,可作操場,而兩水橫分,浪勢騰湧,不如龍津之平穩。龍津在甲津之下,稍似廻抱,舟楫之往來奔突,其勢便易,操場則以此爲定。伏乞睿裁。一,船上將卒,當用統禦營舊例,而略加增删,戰船船將一人,兵船監官一人,上粧哨官一人,下粧哨官一人,兵船哨官一人,捕盜官三人,舵工五名,能櫓軍二十八名,格軍九十六名,射手四十八名,砲手四十一名,六物庫子一名,各色匠人九名,各哨書記認旗手伺候等軍十三名,合二百四十九名,充定於松亭浦村。敎鍊官二人,旗牌官十二人,軍需監官一人,營吏二人,軍器色二人,庫子二名,軍糧色三人,庫子三名,軍牢四名,巡令手六名,燈籠手八名,使令二名,羅將四名中營軍牢二名,巡令手四名,都訓導二人,敎師一人,別破陣一人,錚手·鼓手·錊鈸手·號銃手等四名,合六十五名,以府內所屬充定。能格射砲手外,皆有月料,朔錢或多或小,能格則減其身役,射砲手亦設其施賞之窠,每朔較藝,分三等付料,以爲奬勵興起之地。伏乞睿裁。一,軍政之最難得者,能格與射砲手,自有戰船移泊之議,浦民煽動不安,臣招集其老少,問其疾苦,曉以利害。蓋名係浦人者,歲納錢二兩,又有官吏侵漁之苦,今者蠲其錢除其苦,但令係籍於能格案中,每秋合操,不過費兩日之勞,其餘日則乘潮漁採,往來自如,有益而無害,故人皆樂赴,浦民産業稍優者,不操舟入海,或作耕稼,或事弓矢,或隷陸軍者,間多有之,逐月較藝施賞,此亦有益而無害,故皆願應募,至於原定有料之窠,無論浦人邑人,惟恐或後,所謂軍制,可以粗立。或曰,國家之設置舟師,將以備倉卒而禦警急。今者松亭之能格,春·夏浮家海上,飄督無信,若於此時,不幸有事,其將使誰操舵禦賊乎?此語誠然,猶有不然者。松亭雖號漁村,丁男四五百人,老者弱者,耕稼者學射者,無業遊手者,計過三分一,乘舟泛海者,僅過其半,若當警備,則一村遊丁,皆可爲能格,何患乏人也?伏乞睿裁。一,吹鼓手及旗手四十餘人,不必別立名色,鎭撫統禦,合爲一營,則當習操之時,自可彼此互用,以省糜費,亦合事宜。伏乞睿裁。一,統禦營一年句管錢穀,京畿水軍二百十六名,每名防番錢二兩,合四百三十二兩,海西水軍六百六十九名,每名防番錢二兩,合一千三百三十八兩,喬桐水軍七百七十六名,每名防番錢二兩,合一千五百五十二兩,三道水軍一千六百六十一名給糧錢,自均廳劃送,每名一兩,合一千六百六十一兩,以錢計之,則都數四千九百八十一兩,以穀計之,則三道耗租四百石而已。喬桐旣爲防營,則喬桐水軍番錢及糧錢,合二千三百二十八兩,仍置喬桐,餘在二千六百五十二兩,租四百石,則移屬於統禦營。右所列軍卒吏隷月料朔錢,浦人身役之代射砲勸賞之資,皆區別支用,所餘亦且不少。船上什物軍器旗幟,至於鹽醬燭子犒饋諸般物事,皆從此出,勿使浪費。年終,自本營修簿,上之廟堂,廟堂亦留心照察,庶無消花之患,謹成節目二件,一則留之本府,一則送于備局,錢穀用度,不可不明也。伏乞睿裁。一,鎭撫使旣兼統禦使,則鎭撫中軍,亦當兼統禦中軍,有事則往來接應,不然則臨時別出一假將,亦可也。伏乞睿裁。一,永宗初屬統禦營,聽節制數十年,前不知何故,別爲獨鎭,自主號令。今當統禦之移設喬桐,永宗俱處輔車之地,均有猗角之勢,若使永宗,不屬於統禦,則是沁都無右臂也。求之事理,萬萬不是,自今爲始,罷其獨鎭之權,而復屬統禦,爲宜。伏乞睿裁。一,統禦營之事,今旣粗定矣,至於本府事,臣莅任日淺,未及詳知,猶有目擊耳聞,不勝其憂歎者。一則軍政不修之患,一則軍餉不足之患也,二患未祛,則雖金城湯地,無所益也。臣到府二日,乘舟自甲津北至于月串,又西至于昇天堡,以望鐵串寅火堡,寅火卽喬桐前洋也。漢水至祖江口,受西南潮,益大而闊,至于月串兩涯之間,不辨牛馬,一派橫流,南入于甲串,一派直瀉,西趨于昇天,昇天以外,尤渺茫中,有所謂靑州礖者,舟上下,一失勢輒覆溺,蓋洋中之最險處也。又自甲津,下濟物鎭,南至于草芝,見孫石磯,南望永宗海口,西指摩尼以外。蓋甲津南流,至于德津,左右山足,交錯水中,石益悍而水益怒,急灘噴薄,其下往往有不測之淵,洄伏如輪,雖龍門之險,無過於此,此所謂孫石磯也。臣立於岸上時,當潮滿風恬,海舶鱗鱗而來,舟子到此,整氣操舵,從中而行,已而,又側舵折旋避灘石,已而,又正舵從中而行,如是者數次,其亦難哉。若値風逆不敢過,始承順風,風忽變,必觸碎淪溺,舟子之慣於水者尙如此,況客船乎?摩尼以外,則聞土人言,海濱沮洳沒腰,廣或數里,或四五里,雖或泊船,無以登岸,此所謂陸海也。自長者坪,至黃靑浦,三四十里間,無非如此,古人之築土城也,起於月串以上,止於草芝者,足稱高見也。其險如此,島中人民,男女三萬三千餘口歲出穀,當不下十餘萬石,亦不可謂不富庶矣。若有事則下船而鬪,登城而守,耕田而食,足以自固,麗王之入處四十年,能保其宗社者,以地之險也。然則江都一府,誠國家之寶地也,豈可與南漢孤城竝稱也哉?臣於是益歎聖慮之出常萬萬也。雖然,有兵然後,可以禦敵,有食然後,可以養兵,本府軍餉十六萬二千餘石,而九萬八千餘石,見貸於京衙門,一萬五千餘石,畿湖各邑之未收,一萬五百餘石,本府各年之未收,見今留庫者,三萬七千六百餘石,而分糶者一萬石而已。顧今上穹佑德,邦籙靈長,太平萬世,可坐而俟,寧有他慮,而安不忘危,有國常度,萬有一王師捲入於此,則三軍百官萬民之食,其能支幾月乎?强寇外猘,兵食內竭,終必取敗,豈不大可寒心哉?今雖欲生穀,穀將安出?欲取之於太倉,則太倉竭矣,欲移之於外庫,則外庫罄矣,雖有劉晏之才,亦末由也已。聚穀若是其難,而雖欲東西拮据,艱辛收合,十年之間,添一二萬石,分糶之難,難於聚穀,本島民戶九千七百餘,以今萬斛之米,足以俵分。凶年則不過加給三四千石,豐年則願避者多,雖萬石常有餘裕,是故在昔餉穀陳積之時,民不願受,官則脅授,爲島民大病,今者萬石之數,可謂適中,過此以往,決不可也。然則軍餉終不能敷乎?臣之愚計,不添餉不屯田,而兵食有自足之道。蓋本島旱田·水田三千四百餘結,所出穀大略十餘萬石,其中數三萬石,納之於秋糶,四五萬石歸之於民食,又數三萬石,或爲富民之轉販,或爲陸人之運輸。在前島中歲荒,則禁不出穀,近來此法已解,從今以後,設爲嚴法,毋論京人·邑人,出島中穀十石以上者徒,五十石以上者流,濟物·月串·昇天各鎭將,循私放過,其罪如出穀者,留守不能覺察者,亦坐此法,一行島中,常留數三萬穀,積之一二年,勢將穀賤,越三年夏秋,觀年穀豐凶,始許放出。若是則不屯田不添餉,而兵民之食自足。雖以佃主言之,爲國家借殺於島中,輪回運去,而租異於米,雖陳一兩年,亦無腐敗之患,此何至於拂情難行也?伏乞睿察。一,或者之論曰,借留私穀,國體苟簡,禁遏口糧,人情所難,此法不可行也。臣以爲不然,島中儲穀,乃國家大計也,謀大計者,不顧小事。況荒歲禁其船運者,蓋爲島民之地也。若如或者之說,則國家何故設法而禁之也?前旣禁之,則今何必不禁,荒年旣禁,則豐年獨不可禁乎?保障不可廢,兵食不可乏,生穀之道,莫過於此,惟在斷而行之。此外又有一事,一斛租不能當半斛米,設留數三萬斛,猶恨其小也。三南大同,獨湖南稍優,若分留一萬石於甲津倉,明歲三四月,使貢人外受,又分留新米一萬石,如前外受,年年如此,則萬斛米長留於島上,貢人雖不如京倉之受,比之於南漢,亦甚便易也。且沁都雖處海路之衝,無物産可販,故商舶直走京江,沿浦民戶,生理蕭瑟,人不聚集。今若行外受之法,舟楫含尾,市肆成列,足爲浦民聊生之業,旣有儲穀之利,又有募民之利,臣以爲此法必可行也。留米分米之際,該色郞下去親檢,則必無乾沒之患。伏乞睿裁。一,草芝卽三南海路阨口,古人之置鎭於此,蓋有意也。一自兼牧之後,所謂僉使者,入處於兼牧衙中,鎭舍則廢已久矣,只有數三土兵,散居荒堡,朝家設置鎭將之意安在哉?臣之愚意,亟破牧衙,添造鎭舍,使僉使來留信地,收合鎭卒,專意戰具,若不從令,隨而論罪,可也。伏乞睿裁。一,若用臣策,禁出島穀,則食則裕矣,至於軍制,則前部武學軍一千三百三十二名,後部束伍軍一千三百三十二名,此原軍也,壯旅左列軍官九百九十九人,右列軍官九百九十九人,義旅左列軍官九百九十九人,右列軍官九百九十九人,此則故留守臣李選,辛酉所設也。又有待年軍二百二十二名,牙兵一百十一名,吏奴作隊攔後親兵左右哨軍二百二十二名,雜色軍四千六百五十五名,竝一萬一千八百七十名,亦云多矣。待年軍牙兵吏奴作隊雜色軍,此固無益於勝敗之數,束伍武學,乃是執殳前驅者,而近來人心巧僞,雖編戶之賤,皆戴笠子曳道袍,以自標別,是故束伍武學者類,竄身於兩旅藪中,原軍日縮,闕伍幾半,數十年來,不能塡代,其餘存者,皆疲癃老疾無所用者。今若搜括,則逃避紛紜,莫可止遏,所謂原軍,眞是有名無實,惟當徐徐而撫摩,緩緩而招聚,磨以歲月,易疲殘爲壯健,幻闕漏爲塡實,而此難責之於一朝一夕也。兩旅軍官,亦編戶蚩蠢,與束伍之屬,無甚異同,特戴笠曳袍,登堂而拜而已。多有武力勇健者,雖曰軍官,實則可使爲卒,雖然,此亦因其勢而利導之,可也。臣之愚意,則兩旅中擇其好身手多膂力者各三百人,月朔以戰笠狹袖,試射試砲,束之以法,激之以賞,勵之以技,至於武學,則亦是食土良民,不可棄置,此亦別抄三百人,許令較試赴賞,則數年之後,皆爲精兵,在陸則爲陸軍,在水則爲水軍,九百精銳之士,足可當一面,此豈可少也?其朔賞之資,則亦不必別加區劃,本府有別會錄米者,蓋守臣推其廩餘,如外邑自備之類,而其數之多寡,視居官之久速,若滿瓜而歸者,小不下二百餘石。臣意則自今爲始,令守臣每月朔割出十餘斛米,以作勸武之賞,朝家無所費,而戎務當日新。伏乞睿裁。一,沁都又有難支之弊,不拔之患,卽修城之役是也。臣明知其害,顧忌不言,是心所不忍也。夫沁都之有土城,不知始於何時,而厥惟久矣。其後故判書臣申晸,築女堞於其上,臣見其遺址,廣厚可八九步,其高可知。其後故判書臣金始㷜,劈土城之半,附之以甓,其意蓋倣中國長城之制,要爲固圉之基,豈不善哉?然彼燕塞楡林之間,土性堅燥,與甓相宜,況又油灰築底堅如金石,風雨不仆,勢固然矣。島上則不然,海潮外嚙,山水內滙,夏潦之際,汎濫蕩潏,城在山上,水滲城隙,其善崩亦勢使然也。惟海泥沙礫,雜以築之者,最得其宜。夫海泥膠粘,遇水則吸而引之,見日則燥而堅之,若築之牢固,被以莎草,雖潮嚙水漲,能不崩塌,此亦理之必然。海澤堤堰,皆用泥土,蓋以此也。夫所謂甓城,築之未幾,旋卽頹毁,甲津上下數里外,皆無存者,不得已改甓以石,一年所築,限以三百步,今年築斯,明年築斯,十年如此,二十年又如此,自甲子至今三十六年,無年不如此,五十里間,僅築其半,所當築者,亦數十餘里,計其卒築之期,亦可費三十餘年,而玉浦石城,今又壞矣。修城錢穀,空然投之於河伯之宮,此已可惜。漁戶則督令運石,故賃船之費,將至十兩,丁男則督令力役故,呼耶之苦,動經多日,摩尼山木,將盡於埋灰,海西强鐵,燒融於椎鑿。凡天下之事,有始則有終,有勞則有逸,今者城役,如環無端,民力常勞不逸。是以沁民之諺曰,嗟嗟築斯,與長江而無窮,長江斷絶役乃歇,其哀痛怨悶之狀,可知也。臣意則自明年亟罷修城之役,自廣城至草芝二十餘里,築以泥土,務使完固,上設女墻,沿江上下列墩之間,各限百步,別築譙樓,有事則使各鎭土兵,左右相望,矢石交飛,則賊不敢近,如此則可以息民力,可以蓄財用,亦可以禦賊,又何必石城爲哉?臣雖愚迷,亦嘗熟計。伏乞睿裁。節目一通,別具冊子,敢此附進,乞令廟堂,參量指揮焉。答曰,省疏具悉。條陳事宜,允愜予意,下廟堂,卽速稟處擧行。
己亥四月十一日,兼春秋朴行淳,御營廳習陣單子。傳曰,動駕在近,勞軍可悶,御營廳明日習陣,置之。
己亥四月十一日卯時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,昨日侵夜勞動之餘,聖體,若何?上曰,一樣矣。上曰,世道尙未寧靜,怪類層出,誠可痛也。國榮曰,必是不逞之徒,煽動人心之計也,誠極痛惋矣。上曰,明日則齋戒相値,今日如未及收殺,則勢將姑罷矣。國榮曰,今日則必得其端緖矣。上曰,元幹之奴,尙未捕來,捕將不可無罪矣。國榮曰,然矣。上曰,侍衛整齊,直入正時事,分付。仍命退,諸臣以次出。
己亥四月十一日辰時,上詣肅章門。親鞫入侍時,行都承旨洪國榮,行左承旨鄭民始,行右承旨李義翊,左副承旨洪檢,右副承旨徐有防,同副承旨申應顯,假注書徐鼎修,事變假注書宋文述,記事官徐龍輔·鄭東浚,領議政金尙喆,領府事李溵,左議政徐命善,判府事鄭弘淳,判義禁洪樂性,知義禁金華鎭,同義禁沈頤之·李性源,大司憲鄭昌順,大司諫金文淳,司諫李恒祚,正言尹行元,問事郞廳南鶴聞·柳孟養·金宇鎭·趙時偉·柳誼·朴祐源·鄭志儉·金履正,以次侍立訖。上具翼善冠·袞龍袍,乘輿出協陽門,詣肅章門陞座。尙喆·溵·命善·弘淳進前曰,侵夜勞動之餘,聖體,若何?上曰,一樣矣。樂性曰,罪人上之乎?上曰,李元幹上之。上曰,以昨日問目,更爲發問,可也。上曰,昨日以明日直招之意,旣已納供,則今日必爲無隱直招事,更爲嚴問,可也。宇鎭·祐源等,以傳敎迭爲發問。罪人供曰,終未思得矣。供辭見事變日記上曰,所謂夢具汝,果不知乎?罪人供曰,不知矣。上曰,所謂聖叔,果是誰乎?諸問郞各別盤問,可也。供曰,果爲不知,而有具瑩叔者,名則不知,而但聞其字矣。上曰,罪人所謂具瑩叔,自捕廳發捕,可也。上曰,罪人仍爲勸杖,可也。尙喆等進前曰,罪人終爲抵賴,極爲凶獰,更加嚴問,則好矣。上曰,罪人元幹,姑爲解縛下之,罪人鄭益和上之。上曰,罪人之與趾賊,前後凶謀,無不參涉,爲其腹心之事,無敢隱諱,一一直招事,嚴加發問,可也。諸問郞以傳敎迭爲發問。罪人供曰,不知矣。供辭見事變日記尙喆等曰,罪人抵賴,極爲妖惡,加刑嚴問,好矣。上曰,罪人勸杖,可也。罪人供曰,不知矣。上曰,汝之所與親押,而同參逆謀之人誰也?罪人供曰,別無指的之人矣。上曰,罪人連爲勸杖,可也。罪人供曰,摠廳哨官李海白爲名人,曾見往來於賊家矣。上曰,御將出去,査問,可也。柱國承命出去査問後,還奏曰,詳爲査覈,則只有李海容爲名而,無李海白云矣。上曰,罪人鄭益和,姑爲下之。上曰,排立軍兵,使之䭜饑事,分付各該營門。上曰,罪人鄭櫟上之。上曰,罪人之與鄭益和,親密之狀,旣已綻露,無敢隱諱,一一直招事,究問,可也。罪人供曰,今三月葬弟時見之矣。供辭見事變日記上曰,諸問郞各別盤問,而所謂李弘烈者,罪人知之乎?詳爲究問,可也。罪人供曰,不知矣。上曰,汝欲白脫,則有可以發明之端乎?抑有仇家乎?罪人供曰,李元幹稍有錢財,故積失人心,而必有此告訐之事矣。上曰,告訐之人誰乎?罪人供曰,不知矣。上曰,罪人鄭櫟,姑爲下之。上曰,近年慝名書之變,非一非再,而每以安反側之意,初不擧論矣。至於今番凶書,萬萬凶慘,故特以重其事之意,有此設鞫,而終未得端緖,予意則親鞫姑罷,而旣有前例,以凶書造作人現納之意,作爲榜文,揭之各處,亦使捕廳,廣爲廉探,則似無妨矣。尙喆曰,萬古豈有此等窮凶極惡之逆節乎?鎭日親鞫,尙未得端緖,誠不勝怪訝矣。命善曰,今番凶書,豈有如許急勢乎?上曰,使知製敎,卽爲製入榜文,可也。國榮曰,以此凶書,出示罪人,而問其知與不知,則似無妨矣。命善曰,此獄決不可歇治,而知申之言誠甚好,以此凶書,仍爲出示而盤問則,似好矣。上曰,罪人李元榦上之。樂性曰,罪人似有昏窒之意,而藥物全不入口,此必用謀矣。上曰,然則姑下本府,使之各別救療,可也。上曰,昨日本府守直都事入侍。禁府都事趙光逵進伏。上曰,罪人有昏窒之氣,是何故耶?光逵曰,昨夜則無昏塞之氣,而今忽如此,此必用謀,必無徑斃之慮矣。上曰,汝必各別救療,無使徑斃,可也。光逵退出。上曰,罪人李長潝上之。上曰,問郞以此凶書,仔細出示罪人,可也。問郞以凶書示罪人後,上曰,凶書筆蹟,果是誰某之筆乎?問之,可也。罪人曰,不知矣。上曰,罪人如有一分發明之端,一一納招,或有常時仇家及見有他人謀逆等事,一一納招,可也。罪人供曰,年前與樂林君有山訟,而矣身女壻,出力主張,故樂林君家,以此含怨次骨,必欲殺之矣。上曰,設有些少私嫌,豈忍做出此等凶惡之說,而白地誣人乎?諸問郞及禁堂,各以意見發問,可也。上曰,罪人頻頻仰視,禁郞何不禁飭乎?金吾堂上,一竝推考,可也。上曰,罪人長潝,姑爲下之。知製敎鄭志儉,製進榜文。上曰,以此榜文,飜出眞諺,各軍門宇內各門及五部坊曲,皆爲懸揭,仍爲各別廉探,可也。上曰,各軍門亦各爲購捕,可也。上曰,揭榜一節,判尹知悉擧行,可也。上命書傳敎曰,親鞫姑罷。上降座乘輿,入協陽門還內。諸臣以次退出。
上在昌德宮。停常參·經筵。
徐有防啓曰,大司憲鄭昌順呈辭,執義兪彦鏶,掌令金鍾厚·李師曾,持平洪樂淵在外,一員未差,今日以監察茶時之意,敢啓。傳曰,知道。
傳于洪國榮曰,都承旨入侍。
鄭民始啓曰,永祐園親祭祭文,當爲製進,弘文提學李徽之,卽爲牌招,何如?傳曰,允。
李義翊啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于鄭民始曰,左承旨入侍。
傳于李義翊曰,明日軍兵,天明後聚軍事,分付隨駕營,出宮正時,辰時則差晩,日出後磨鍊。
己亥四月十二日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,連日勞攘之餘,聖體,若何?上曰,一樣矣。上曰,今番投書之變,必是搖動人心之計,而端緖尙未究得,誠可痛矣。國榮曰,乾道昭昭,豈有終不現捉之理乎?上曰,揭榜之後,或有自現者耶?國榮曰,近來人心奸巧,恐未保其自現矣。上曰,明日動駕,攔後軍以幾名磨鍊乎?國榮曰,以三百名磨鍊矣。上曰,動駕不必太早爲之矣。國榮曰,聚軍以天明後爲之,時刻以日出後磨鍊,似好矣。上曰,然矣。上曰,大王妃殿進御一錢五分重人蔘粟米飮一貼,調竹瀝薑汁煎入。出榻敎上命退,諸臣以次出。
己亥四月十二日未時,上御誠正閣。左承旨入侍時,行左承旨鄭民始,記事官李兢淵·徐龍輔·鄭東浚,以次進伏訖。上曰,揭榜文,其果謄出乎?民始曰,俄已盡謄出給矣。上曰,予於世道,每欲鎭安,而不逞之徒,終不歸化,如此變怪,種種有之,豈不可悶乎?民始曰,自上過加含容,故凶徒逆種,凌侮國家而然矣。上曰,今番事,外間之議,何如?民始曰,外間亦疑訝莫曉矣。上曰,昨日殿座時亦言之,而朝廷之人,舊逆則曰,堤坊,而如報私讐,新逆則曰,鎭安,而必欲容護者,豈不可怪乎?民始曰,勿論新舊逆,堤坊·鎭安,不可偏廢矣。上曰,箕營裨將事,備局何以回啓云乎?民始曰,姑未聞之矣。上命退,諸臣以次出。
己亥四月十二日戌時,上御誠正閣。坐直承旨入侍時,同副承旨申應顯,假注書徐鼎修,記事官徐龍輔·鄭東浚,以次進伏訖。上命應顯,書獻納李枰·江華留守洪樂純疏批。見日日記命退,諸臣以次退出。
上在昌德宮。停常參·經筵。
大駕詣永祐園,入齋室後,政院·玉堂·藥房口傳問安。答曰,知道。
朝廷二品以上·六曹堂上·兩司長官口傳問安。答曰,知道。
親祭罷後,政院·玉堂·藥房口傳問安。答曰,知道。
朝廷二品以上·六曹堂上·兩司長官口傳問安。答曰,知道。
王大妃殿·惠慶宮,遣承旨問安。答曰,知道。
還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
以問安承旨取稟,傳于徐有防曰,左副承旨進去。
傳于李義翊曰,侍衛百官揷羽。
傳于徐有防曰,時囚罪人李鼎炳保放。
傳于徐有防曰,罪人李陽年,當初發捕,只欲相準名字之意,推覈間,還付該廳。
徐有防,以義禁府言啓曰,罪人李陽年,還付捕廳事,命下矣。罪人李陽年,依傳敎下捕廳之意,敢啓。傳曰,知道。
己亥四月十三日卯時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間,聖體,若何?上曰,一樣矣。上曰,今日亦有雨意乎?國榮曰,姑無雨意矣。上曰,侍衛整齊事,分付。仍命退,諸臣以次出。
己亥四月十三日卯時,上詣永祐園。擧動入侍時,行都承旨洪國榮,行左承旨鄭民始,行右承旨李義翊,左副承旨洪檢,右副承旨徐有防,同副承旨申應顯,記事官李信祜,假注書徐鼎修,記事官徐龍輔·鄭東浚,以次侍立訖。上具戎服,乘輿出仁和門,詣仁政門外,乘馬出敦化門,至興仁門外。上曰,路傍觀光之民,何邑之民乎?宣傳官一一問之,可也。宣傳官問奏曰,皆是畿內各邑之民人云矣。上曰,此時列邑賑恤方張,而民人輩何爲上來乎?問之,可也。宣傳官問奏曰,皆爲觀光而上來云矣。上詣園所,至下馬所下馬,乘輿入齋室,改具翼善冠·黲袍,乘輿詣紅箭門外,降輿入就板位再拜。陪從百官皆再拜。上詣園上奉審訖,復詣板位行再拜。在位者皆再拜。上詣神位前跪三上香,執爵獻爵興,少退跪。大祝進伏讀祝讀止訖。上復位。亞獻官·終獻官,以次行禮訖。上再拜,在位者皆再拜。上仍詣望燎位,大祝奉祝板,燎於坎,禮畢。上還板位,行辭園禮後,還入齋室。上曰,訓將入侍。訓鍊大將具善復進伏。上曰,園所始役處形止,卿爲看審後,使之擇日擧行,可也。上曰,訓將看役往來時,仍佩往來,可也。上曰,日氣頗熱,軍兵勞苦可悶,還宮時切勿疾驅,待初嚴下後,卽爲行軍,俾爲緩驅徐行之意,分付隨駕營門。上改具戎服,出齋室乘輿,至下輦所,降輿乘馬。上曰,植炬雖令置之,而如或有出來待令者,還爲入去之意,分付工曹,可也。命書傳敎曰,園所洞口,至興仁門捧上言。又命書傳敎曰,東關王廟當歷臨,該房知悉。上仍詣東關王廟下馬,入就廟內板位,行再拜禮後,還出廟門,乘馬還宮,由敦化門入,至仁政門外,下馬乘輿。上曰,今明日朝廷問安,置之。出榻敎由仁化門還內。諸臣以次退出。
上在昌德宮。停常參·經筵。
徐有防啓曰,大司憲鄭昌順呈辭,執義兪彦鏶,掌令金鍾厚·李師曾,持平洪樂淵在外,一員未差,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,右副承旨馳詣宗廟景慕宮,奉審摘奸以來。
傳于李義翊曰,次對明日爲之。
傳于洪檢曰,諸承旨持公事入侍。
傳于申應顯曰,前此送似之物,似已告罄,雖非繼之之義,儒賢家,粟肉優數輸送事,分付。
鄭民始啓曰,今此京外上言三十六張內,十三張係是猥濫,拔去,二十三張分下各該司次,捧入之意,敢啓。傳曰,知道。
傳于洪檢曰,左副承旨入侍。
又傳于曰,全羅監司明日辭朝。
又傳于曰,端緖姑未究覈,日熱又復如此,而亦有已例,在囚各人,姑爲解枷嚴囚事,分付。
李義翊,以訓鍊都監言啓曰,依下敎,行令巡令手劉泰成·金龍福等處,木布各一疋式,施賞之意,敢啓。傳曰,知道。
申應顯,以義禁府言啓曰,時囚罪人李鼎炳,保放事,命下矣。李鼎炳保放之意,敢啓。傳曰,知道。
又以義禁府言啓曰,在囚各人,姑爲解枷嚴囚事,命下矣。罪人李長潝·鄭櫟·鄭益華·李元榦等,解枷嚴囚之意,敢啓。傳曰,知道。
又以左右捕盜廳言啓曰,依下敎,自義禁府還付本廳罪人李陽年,保放之意,敢啓。傳曰,知道。
又以義禁府言啓曰,前縣監李基正,亟施極邊定配事,承傳啓下矣。李基正平安道渭原郡定配,而以承傳內辭意,具罪目,依例發遣府羅將,押送配所,何如?傳曰,允。
祭酒宋德相疏曰,伏以卽者地部郞官,以聖敎輸致粟肉,臣旣於前日,祗受恩賜,則今何敢更事煩瀆,而第念臣之前所受賜者,其數甚多,比諸常祿,殆爲半年之俸,則今又有命輒受,不嫌其多,無或近於辭萬而受十萬乎?儻蒙聖慈之俯察,亟命收還,則實爲賤臣之幸也。抑殿下過加軫念,不欲全副微懇,而就其中損多從小,則臣亦何敢不仰承德意哉?惟聖明特賜鑑諒焉。答曰,省疏具悉卿懇。粟肉輸送之命,雖遵養賢之禮,包斤不踰百十之數者,兼效周急之意也。已固諒卿之謙沖而然,猶不及之儀,反致賢者難安之端,則一味强勉,又非務實底意,方令該曹,量宜輸送,更冀卿之便意領受焉。仍傳曰,此批答,遣史官傳諭于儒賢處。
己亥四月十四日辰時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,昨日勞動之餘,聖體,若何?上曰,一樣矣。上曰,昨見農形,則沿路牟麥,皆好矣。國榮曰,然矣,而慶尙·江原諸道,則皆已登熟云,誠幸矣。上曰,全羅監司尙不辭朝,何也?國榮曰,連値殿座與動駕,不得辭朝云矣。上曰,當下敎矣。上曰,鞫事端緖則,尙未究得,而日熱如此,諸罪人之滯囚,亦可悶矣。國榮曰,聖敎誠然,在囚罪人,姑爲解枷,似好矣。上曰,卿言,好矣。上曰,王大妃殿進御一錢五分重人蔘粟米飮,調竹瀝薑汁一貼煎入。出榻敎上命退,諸臣以次出。
己亥四月十四日申時,上御誠正閣。諸承旨持公事入侍時,左副承旨洪檢,同副承旨申應顯,假注書徐鼎修,記事官徐龍輔·鄭東浚,以次進伏訖。上曰,他承旨皆已申退乎?檢曰,然矣。命檢·應顯,以次讀奏公事訖。上曰,左副先爲出去,招致禁府都事,以在囚罪人着實看守,俾無徑斃之患事,分付申飭,可也。命退,諸臣以次退出。
己亥四月十四日二更,上御誠正閣。左副承旨入侍時,左副承旨洪檢,假注書徐鼎修,記事官徐龍輔·鄭東浚,以次進伏訖。上曰,昨日烽火未熄之前,徑下人定之鍾云,如此則都城民人,何以知其時,而爲出入之期乎?極爲駭然矣。檢曰,行人本以烽火爲期,而烽火未盡之前,徑下人定,則必狼狽矣。上命檢書傳敎曰,更漏不特敬授之一端,亦係都民苦樂,則昨日人定之鍾,徑下於烽火未熄之前,擧烽雖不關於更漏,而行旅之止于街,商賈之藏于家,莫不以擧烽爲準,便是不易之制,而漏局官隷之迺於頃日申飭之下,又復誤錯者,極甚駭然。當該官員,令攸司科治,所掌下隷,從重科治。且官隷之言,或以爲,渠輩依刻打鍾,擧烽比前差晩云,亦不無覈處之道,令兵曹査問其擧烽之準例與否以奏,監更次知中官,分更司謁及兵曹入直堂上,雖有不能摘發之罪,今姑不究,後可惕勵事,竝爲嚴飭。又命書傳敎曰,儒賢家輸送粟肉,儒賢旣於疏中,有辭巽之言,令該曹量宜減數輸送事,分付。命退,諸臣以次退出。
上在昌德宮。停常參,只召對。
月有食之,而食在地下,只爲齋戒,不爲救食。
傳于洪國榮曰,都承旨入侍。
李義翊啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于李義翊曰,大臣·備局堂上引見。
傳于申應顯曰,今下上言,限內回啓事,分付。
有政。吏批,判書鄭尙淳進,參判兪彦鎬式暇,參議柳戇牌不進,行右承旨李義翊進。以林濟遠爲持平,申應淵爲正言,洪樂春爲戶曹參判,洪樂命爲藝文提學,吳德一爲直講,具允斌爲貞陵令,李得祥爲懿陵令,洪明浩爲京畿都事,李邦一爲定州牧使,李喜永爲楊口縣監。
兵批,判書李徽之進,參判李病,參議洪樂彬病,參知鄭宇淳入直進,左副承旨洪檢進。以李楫爲五衛將,具允鈺爲知事,趙岱爲都摠都事,柳鎭爀爲武兼,李恕采爲慶熙將,李鉉重爲西原營將,邊㶷爲順天監牧官,副護軍尹僖東·吳載重,副司直朴聖泰,副司果盧瑞國竝單付。
申應顯,以戶曹言啓曰,因傳敎,遣本曹郞廳,粟肉輸送于成均館祭酒宋德相所住處則以爲,恩禮則罔極,而數甚夥然,有難冒受,方欲陳疏云,特敎之下,不爲領受,何以爲之乎?敢稟。傳曰,知道。
李義翊,以兵曹言啓曰,依傳敎,今四月十三日木覓山入直烽燧將及烽軍等,捉致本曹,當日烽火擧準早晩與否査問,則烽燧將禁軍林震郁,烽軍李春遇等五名所告內,常時烽火擧準之法,五處烽臺詳準然後,卽爲擧火,而五處中平安道水陸路來毋岳二炬,及慶尙道水陸路來廣州天臨山一炬,與全羅道水陸路來陽川開花山一炬,及期來準,至於咸鏡道來楊州峨嵯山烽火一炬,雲暗日則初不等待,趁時擧烽,而其日適以淸明,故瞭望等待,少致差遲,亦不至於常時打鍾時刻云矣。淸明日差待候望,不無所據,渠輩所供,有難憑信,不可無警飭之道,臣曹亦不無不能摘發之罪,惶恐待罪之意,敢啓。傳曰,知道。勿待罪,烽燧將卒,別無可罪之端,竝勿問,卽爲放送。
徐有防,以義禁府言啓曰,洪直浩,令次堂捧供後,保放事,下敎矣。時囚罪人洪直浩,今已捧供,依下敎保放之意,敢啓。傳曰,知道。
又以義禁府言啓曰,保放罪人李素·朴師範等,依下敎還囚之意,敢啓。傳曰,知道。
大司憲鄭昌順啓曰,臣之自來情勢,本不可冒膺於臺地,而合辭方張,沐浴義重,三載下邑,逖違戀結,又値鞫座,不敢言私,擔曳病軀,章皇出肅,而顧臣區區私義,有不容因仍蹲冒者。臣於再昨年秋間,待罪見職也,連値親臨訊囚之日,每當罷鞫退出之際,夜色已闌,更鼓屢下,非不知合辭體重,不可闕啓,而深夜謄傳,瀆擾是懼,不得不往復喉院,書出姑停,伊後臺臣之沿襲爲例,日暮姑停,實俑於臣矣。及臣出外之後,伏見傳敎下者,以合辭姑停,有違臺體,致勤嚴敎,誨責諄切,若論其罪,臣實爲首。臣奉讀飭敎,惶汗浹背,無地措躬,屛伏俟譴,而只以歲月之稍久,獨逭郵罰之同被,身在外邑,首實無路,尙今追思,愧悚冞深,何敢以日久事過,厭然掩覆,自同無故,揚揚供職乎?有罪幸逭,義難仍冒,請命遞斥臣職。答曰,事在夐遠,到今獵那,無乃太過?勿辭,亦勿退待。
己亥四月十五日卯時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間,聖體,若何?上曰,一樣矣。上曰,昨夜更漏之先下於烽火未擧之前者,誠可怪駭。國榮曰,似是禁漏之誤錯也。上曰,儒賢之固辭粟肉,雖涉太過,而亦難强勉,故昨命減數輸送矣。國榮曰,其在安其心之道,不可强令領受矣。上曰,江都設施事,將何以爲之云乎?國榮曰,今日次對,大臣似當稟達矣。上曰,王大妃殿進御加減蔘香散五貼製入。出榻敎上曰,大臣·備局堂上引見。仍命退,諸臣以次出。
己亥四月十五日卯時,上御熙政堂。大臣·備局堂上,引見入侍時,領議政金尙喆,左議政徐命善,行司直具允鈺·洪樂性·李重祜,行兵曹判書李徽之,刑曹判書尹東暹,吏曹判書鄭尙淳,江華留守洪樂純,右參贊權導,禮曹判書鄭光漢,戶曹判書金華鎭,訓鍊都正李敬懋,行副司直李衍祥,行左承旨鄭民始,行副司直李普行,漢城右尹李性源,大司憲鄭昌順,大司諫金文淳,司諫李恒祚,獻納李枰,正言尹行元,校理鄭淵淳,副修撰金宇鎭,行右承旨李義翊,假注書徐鼎修,事變假注書宋文述,記事官徐龍輔·鄭東浚,以次進伏訖。尙喆曰,勞動之餘,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。尙喆曰,獄情尙未得端緖,誠可悶矣。命善曰,昨日頗得可疑之端云矣。上曰,今番獄事之後,予心尤不勝憂懼矣。予雖忝據是位,而是位卽四百年莫重之位也。今日君綱國勢,少有可恃,則豈有此等凶惡絶悖之逆賊乎?此雖異於稱兵犯闕,而其陰凶情節,槪與向年量··興·輝事,同一心腸矣。豈忍以此等凶言,萌之心發之口,而筆之於書乎?極爲凶惡矣。尙喆曰,凶書中諸語,極爲凶慘矣。尙喆曰,判義禁以爲,日前解枷之敎,雖出於欽恤之德意,而欲以此事,有所仰達者矣。樂性曰,大臣旣發言端,臣當仰達矣。罪人解枷之敎,實出德意,孰不欽仰,而第此旣重囚,且與病幾死者有異,則一向解枷,亦屬可悶矣。上曰,執法之官,以此爭執,事固然矣,而日昨下敎,亦有所商量而然矣。仍命書傳敎曰,政官牌招開政。上曰,吏·兵判先爲退去,開政,可也。尙淳·徽之,承命先退。上曰,備堂柳戇,今番又不入來,何也?仍命書傳敎曰,備局副提調柳戇,近日次對,連不進參,事極未安,從重推考。尙喆曰,此平安監司金鍾秀狀啓也。備陳軍木那移庫錢消融之弊,仍以爲自今以後,一布一錢之互換移動者,皆令上聞取裁,違者論以重律。江界府蔘價米之引年發賣者,一體嚴立科條,永永禁斷事,竝請令廟堂稟旨分付矣。本營留庫木錢從前幻弄之弊,卽今徵捧之道,道臣之啓,已悉無餘,而此後一布一錢之互換移動者,皆令上聞取裁,違者論以重律,蔘價米之引年發賣者,嚴立科條,永永禁斷云者,其所論請,誠爲的確,依此施行,守而勿失,懲前毖後,俾有實效之意,各別嚴飭,何如?上曰,依爲之。出擧條尙喆曰,此江華留守洪樂純,論統禦營新設變通疏也。聖批中有條陳事宜,允愜予意,下廟堂卽速稟處擧行之命矣。疏中其一,喬桐所屬戰船二,龜船一,兵船四,防船一,各船皆有伺候船,合爲十六,統禦營今歸沁都,則戰兵船,事當三分一移屬,而第喬桐爲沁都之門戶,且各船能櫓諸色水卒,皆在喬桐一島,今不可猝然移定於沁都,故但移戰船一·兵船一·伺候船各一,其餘則依前留之於喬桐,使臨急防禦之際,庶爲專力收效之地云。其二,統禦營之只有戰兵船二隻舟師,雖似寡弱,統禦所屬五鎭舟艦,將近四十隻,其中德浦·長峰·注文三鎭,只隔一帆之便,沁都舟師,不患其寡云。其三,戰艦旣移,則船泊處不可不擇,松亭有五利船倉,則捨此莫可,待變亭不必設,而船上什物及軍器庫舍,則本府庫舍,久空頹毁者多,以此移建,亦足省費云。其四,操場龍津,在甲津之下,稍似回抱,其勢便易,以此爲定云。其五,船上將卒,當用統禦營舊例,而略加增删,戰船船將一人,兵船監官一人,上粧哨官一人,下粧哨官一人,兵船哨官一人,捕盜官三人,舵工五名,能櫓軍二十八名,格軍九十六名,射手四十八名,砲手四十一名,六物庫子一名,各色匠人九名,各哨書記認旗手伺候等軍十三名,合二百四十九名,充定於松亭浦村,敎鍊官二人,旗牌官十二人,軍需監官一人,營吏二人,軍器色二人,庫子二名,軍糧色三人,庫子三名,軍牢四名,巡令手六名,燈籠手八名,使令二名,羅將四名,中營軍牢二名,巡令手四名,都訓導二人,敎師一人,別破陣一人,錚手·鼓手·錊鈸手·號銃手等四名,合六十五名,以府內所屬充定,能格射砲手外,皆有月料朔錢,或多或少,能格則減其身役,射砲手亦設其施賞之窠,每朔較藝,分三等付料,以爲奬勵興起之地云。其六,軍政之最難得者,能格與射砲手,名係浦人者,歲納錢二兩,又有官吏侵漁之苦,今者蠲其錢除其苦,但令係籍於能格案中,每秋合操外,乘潮漁採,往來自如,浦民産業稍優者,不操舟入海,或作耕稼,或事弓矢,或隷陸軍者,逐月較藝施賞,至於原定有料之窠,勿論浦人邑人,惟恐或後,所謂軍制,可以粗立云。其七,吹鼓手及旗手四十餘人,不必別立名色,鎭撫·統禦,合爲一營,當習操之時,自可彼此互用云。其八,統禦營一年句管諸道防番錢,爲四千九百八十一兩,穀則耗租爲四百石,而喬桐旣爲防營,則喬桐水軍防番錢及給糧錢,合二千三百二十八兩,仍置喬桐,餘在錢二千六百五十二兩,租四百石,移屬統禦營,軍卒吏隷月料朔錢,浦人身役之代,射砲勸賞之資,皆區別支用,而所餘亦且不少,船上什物·軍器·旗幟等,諸般物事,皆從此出,年終,自本營修簿報廟堂,成節目二件,一則留之本府,一則送于備局云。其九,鎭撫使旣兼統禦使,則鎭撫中軍,亦當兼統禦中軍,有事則往來接應,不然則臨時別出一假將云。其十,今當統禦之移設,喬桐·永宗,俱處輔車之地,均有猗角之勢,自今爲始,永宗罷其獨鎭之權,而復屬統禦云。其十一,有兵然後,可以禦賊,有食然後,可以養兵,本島所出穀,從今以後,勿論京人。邑人,出島中穀十石以上者徒,五十石以上者流,濟物·月串·昇天各鎭將,循私放過者,其罪如出穀,留守不能覺察者亦坐,島中常留數三萬斛,越三年,夏秋觀年穀豊凶,始許放出,則不屯田不添餉,而兵民之食自足云。其十二,三南大同,獨湖南稍優,若分留一萬石於甲津倉,明歲三四月,使貢人外受,年年如此,則萬斛米長留於島上,今若行外受之法,足爲浦民聊生之業,留米分米之際,該色郞下去親檢,則必無乾沒之患云。其十三,草芝卽三南海路阨口也,一自兼牧之後,僉使入處於兼牧衙中,鎭舍則廢已久矣,設置鎭將之意安在?亟破牧衙,添造鎭舍,使僉使來留信地,收合鎭卒,專意戰具云。其十四,武學·束伍,此原軍也,壯旅·義旅,是軍官也,而束伍·武學者類,竄身於壯·義兩旅藪中,原軍日縮,闕伍幾半,臣意則兩旅中擇其好身手多膂力者各三百人,月朔以戰笠狹袖試射砲,武學中亦別抄三百人,許令較試赴賞,則數年之後,皆爲精兵,在陸則爲陸軍,在水則爲水軍,九百精銳之士,足可當一面,而其朔賞之資,則本府有別會錄米,自今爲始,令守臣每月朔割出十餘斛米,以作勸武之賞云。其十五,沁都難支之弊,卽修城之役也,甓築頹毁之後,改甓以石,一年所築,限以三百步,自甲子至今三十六年,僅築其半,計其卒築之期,亦可費三十餘年,今者城役,如環無端,民力常勞不逸,臣意則自明年亟罷修城之役,自廣城至草芝二十餘里,築以泥土,務使完固,上設女墻,沿江上下列墩之間,各限百步,別築譙樓云,節目一通,別具冊子,敢此附進,乞令廟堂,參量指揮矣。今者守臣之十五條疏論,極其詳密,至有節目冊子之書上,此在朝家,旣非難從之事,而誠得變通之宜,不必逐段覆奏,一依所請,竝爲許施。其中湖南大同米一萬石,每年輪置江都,使貢人外受之論,恐不無掣礙難便之慮,此則更爲消詳,務得其當,似好矣。上曰,依爲之。出擧條樂性曰,保放諸囚中,有時任守令,而當此農務方殷之時,一向保放,趁未勘律,誠爲可悶矣。上曰,邑務之淹滯,實涉可悶,保放人中,時任守令還囚,今日內捧供,待判下,仍卽以草記議處照律,可也。出擧條諸備堂奏事畢,三司進前。上曰,臺諫傳啓,出去臺廳爲之,可也。命次對,諸臣先退。上曰,召對爲之。出榻敎命退,諸臣以次退出。
己亥四月十五日辰時,上御誠正閣。召對入侍,全羅監司同爲入侍時,參贊官李義翊,侍讀官鄭淵淳,檢討官金宇鎭,假注書徐鼎修,記事官金勉柱·鄭東浚,全羅監司鄭一祥,以次進伏訖。淵淳進讀自近思錄自不愧屋漏,止不滯於一隅。上曰,下番讀之。宇鎭讀,自明道先生,止聖賢同歸。上曰,參贊官讀之。義翊讀,自復之初九,止從善而已。上曰,注書讀之。賤臣讀,自晉之上九,止天理而已。上曰,上番讀之。龍輔讀,自夬九五,止懦節於行是也。上曰,下番讀之。東浚讀,自克代怨言,止義理常勝。淵淳曰,四勿乃求仁之工夫也。顔子所學,乃是聖人,而本好學,故克己復禮之目,歸之於視聽言動者,可謂日用常行間,實踐緊要工夫也。殿下聖學,極爲高明,無待加勉,而於此四勿上,益爲留念,則必有聖益聖之效矣。上曰,下番陳文義,可也。宇鎭曰,逝者如斯云者,誠好矣。大體道體之無窮,有若流水之不息,而爲學之工,必無間斷作輟之時然後,可謂不息之效也。且愼獨二宇,尤切於學者工夫,而至於燕閑幽獨之中,常存涵養省察之工,則道體之如流水不息之意,尤可見矣。上曰,所陳,好矣。上曰,參贊官亦陳文義,可也。義翊曰,臣則別無可達者,而臣曾在春坊時,以夢之一字,有所陳達矣。上曰,其時果有所陳矣。命玉堂先退。淵淳·宇鎭,先爲退出。上曰,諸承旨持公事入侍。行左承旨鄭民始,左副承旨洪檢,右副承旨徐有防,同副承旨申應顯,以次進伏訖。命民始,以次讀奏公事訖。上曰,昨以烽火一節,有令兵曹査覈之敎,果已査覈云耶?民始曰,聞兵判言,則擧烽旣爲太晩,下鍾亦爲太早云矣。上曰,此必掌漏之官,不善擧行之致也。民始曰,更漏差錯,每多如此矣。上曰,全羅監司進前。全羅監司鄭一祥進伏。上曰,旬宣之職,責任甚重,卿其下去,勉旃,可也。仍命義翊,讀諭宣諭帖訖。命退,諸臣以次退出。
上在昌德宮。停常參·經筵。
淑昌宮冠禮後,大殿·王大妃殿·惠慶宮·中宮殿,政院·玉堂口傳問安。答曰,知道。淑昌宮,政院·玉堂單子問安。答曰,知道。
徐有防啓曰,大司憲鄭昌順呈辭,執義兪彦鏶,掌令金鍾厚·李師曾,持平林濟遠在外,持平洪樂淵未肅拜,今日以監察茶時之意,敢啓。傳曰,知道。
李義翊,以都摠府言啓曰,今日入直宣傳官武兼及有廳軍士,中日習射,請出標信。傳曰,停。
又以宿衛所言啓曰,今日中日日次矣,本所所管入直部將·守門將·禁軍扈衛軍官·武藝別監及內外營入直軍兵等,待標信下發令箭,分送試所之意,敢啓。傳曰,停。
傳于洪國榮曰,都承旨入侍。
李義翊啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于鄭民始曰,左承旨入侍。
以吏曹參議柳戇牌不進罷職傳旨,傳于徐有防曰,只推。
己亥四月十六日卯時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間,聖體,若何?上曰,一樣矣。上曰,江都事,昨日次對,盡爲許施,而大同米外受事之不得許施,事勢果然矣。國榮曰,然矣。上曰,近來日氣調和矣。國榮曰,然矣。連見諸道狀啓,麥事則到處豐登,而初九日雨澤亦皆均沾云,誠幸矣。上曰,麥事豐登,誠極欣幸,而秋事尙遠,此後雨晹均適,然後可期有年矣。國榮曰,然矣。上曰,王大妃殿進御一錢五分重人蔘粟米飮,調竹瀝薑汁,一貼煎入。出榻敎上命退,諸臣以次出。
己亥四月十六日未時,上御誠正閣。左承旨入侍時,行左承旨鄭民始,記事官李兢淵·金勉柱·鄭東浚,以次進伏訖。上曰,大司憲之以久遠事避嫌,豈不過乎?民始曰,其時同臺,旣已被罪,故不得已避嫌云矣。上曰,上番曝曬之行,所經列邑之民情,何如?勉柱曰,設賑之邑,亦無浮黃之民,而麥事大登,故民皆安堵矣。上曰,今年麥事,誠幸矣。民始曰,八道皆豐登矣。上曰,江陵大關嶺築城事,東民以爲何如云耶?勉柱曰,民情皆不願云矣。上曰,何故也?勉柱曰,設置山城之後,則還穀受納之際,大爲民弊云矣。上命書公事判付,仍命退,諸臣以次出。
上在昌德宮。停常參,只晝講。
申應顯啓曰,卽者校理鄭淵淳,以其親病,陳疏徑出,原疏纔已捧入矣。所當直捧禁推傳旨,而與此無端徑出有異,推考警責,何如?傳曰,允。
傳于洪國榮曰,都承旨入侍。
傳于鄭民始曰,諸承旨持公事入侍。
傳于鄭民始曰,左承旨入侍。
又傳于曰,禮曹判書入侍。
申應顯啓曰,禮曹判書鄭光漢,依下敎來待矣。傳曰,入侍。
備忘記,今下弓矢,乶下僉使白後樂,牛峴僉使高尙禧處,給送。
申應顯,以義禁府言啓曰,保放人中時任守令,還囚捧供,待判下仍卽以草記議處照律事,擧條啓下,而時囚罪人李素原情公事,今已判下矣。李素之數次受由,雖爲省覲,身爲守令,災年曠官之罪,揆以公法,有難容恕,以此照律罪,取考律文,則大明律擅離職役條,有曰,凡官吏無故擅離職役者,笞四十,名例有曰,犯私罪笞四十,附過還職,大典推斷條,有曰,犯枉法受贓外,笞杖竝收贖云矣。李素笞四十收贖,附過還職,何如?傳曰,允。
徐有防,以右邊捕盜廳言啓曰,本廳從事官金弘運,以身病,有難察任,改差,何如?傳曰,允。
李義翊,以司僕寺官員,以一二提調意啓曰,濟州前牧使黃㝡彦,遞任進上馬三匹,今纔上來,禾毛色,別單書入,依例內厩立養之意,敢啓。傳曰,知道。
副修撰李殷模疏曰,伏以天下之事,或有可以强其不能而最不可强者,文與學耳。臣性本椎魯,小失課業,年近强仕,而識則蒙騃,此固父兄之所深責,朋友之所共悶也。臣用是恧縮,絶意科宦,雖或隨衆赴擧,不過應文備數,爲閭里之觀而已。不意僥倖一第,反媒榮塗,一轉再轉,居然占玉署淸銜,世間可笑事,孰有甚於此者哉?臣非不知據實卽辭,得請爲期,而第念臣之事君,如子事父,子之長短,父不可以不知,今若一不出脚,惟事逡巡,則跡或近於周遮,罪反深於修飾,此臣所以忍恥抗顔,挾冊登筵,畢呈其本末淺深於天日之鑑也。顧今醜拙已盡露矣,上下已共知矣,瀝血之懇,不於此時而更何待耶?嗚呼,禁闥出入,昔人之大願,經幄論思,人臣之至榮,苟有一半分可强之道,則臣亦何苦乃爾?誠以銀根亥豕之譏,不獨爲一人一家之故,大有關於朝廷之輕重,治體之汚隆也。每當禁直之夜,時閱進講之書,尋句讀而口棘難除,究講義而胸茅莫開,未嘗不掩卷自悼乎悲嘆窮廬之語,臣情到此,誠亦慼矣。爲臣之計,惟有永辭鑾坡一步,一以守以實事君之義,一以彰不學無文之罪,使淸朝士大夫,知如臣者之不可倖冒於是職也,則安知無不報之報,在於其間也?文辭甚拙,縱難感於至尊,商量已熟,斷自劃於鐵限,回瞻瀛館,祗有耿結,惟願天地父母,諒是任之不當强授,愍斯言之決非飾讓,亟命鐫改,以幸公私,不勝懇祝。且臣治疏將上之際,臣之老父,適自畿郡,因公上京,中路觸感,宿病闖發,食飮全却,轉側須人,臣無他兄弟,獨自將護,以此情理,尤難一日供職。伏乞聖明,竝垂照察焉。省疏具悉。爾其勿辭察職。
己亥四月十七日,兼春秋朴行淳。義禁府啓目,因慶尙監司李在簡狀啓,靈山前縣監洪直浩,貸錢富民,給債殖利罪,刑推得情,何如?啓。傳曰,姑爲保放爲良如敎。
己亥四月十七日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,日氣頗熱,夜間,聖體,若何?上曰,一樣矣。上曰,文臣殿講,近來連爲,而今番則欲以試射代之,如何?國榮曰,其在弛張之道,似無所妨矣。上曰,武臣殿講,亦當一體以射代之矣。國榮曰,誠好矣。國榮讀奏公事。上曰,惠陵參奉金履九,何故呈遞耶?國榮曰,以其老親之難於離捨而然矣。上曰,旣有宋煥程之例,以其家近處齋郞,相換,好矣。國榮曰,若以寧陵相換,則似好矣。上曰,事甚便好矣。上命書禁府公事判付。仍命退,諸臣以此出。
己亥四月十七日辰時,上御熙殿堂。晝講入侍,諸承旨持公事同爲入侍時,知事權噵,特進官鄭光漢,經筵官宋德相,參贊官洪檢,侍讀官鄭淵淳,檢討官徐有成,假注書徐鼎修,記事官金勉柱·鄭東浚·安川君烓,行副護軍李筞,行左承旨鄭民始,行右承旨李義翊,右副承旨徐有防,同副承旨申應顯,以次進伏訖。上講論語第五卷,讀前受音,自子曰,先進於禮樂,止以其兄之子妻之。淵淳進讀,自季康子問弟子孰爲好學,止非我也,夫二三子也。上復讀新受音訖。淵淳曰,顔子好學,此章歎惜顔子之後無好學也。顔子之學,學而至於聖人之道,而若夫視聽言動四勿之工,不遷怒不貳過,得一善則拳拳服膺而勿失,以至欲罷不能,皆顔子好學之條件也。程子曰,後人謂聖本生知,非學可至,其所爲學,不過記誦文辭,亦異於顔子之學矣。今若於好學二字,深思玩味,體之身心,行之事爲,則似好矣。有成曰,顔子死,子曰,噫章,通下章皆是夫子悼斯道之無傳,自不知慟傷之過者也。此可見聖人憂道惜才之至意也。顧今聖明在上,至化方隆,三代之治,指日可期,君師之責,傳道之任,豈非我殿下所可擔負者哉?必以堯·舜·禹·湯相傳之道,自期而自任,是臣區區之望也。若其微辭奧義,則經筵官,今方入侍,更加講確,好矣。上曰,所陳,俱好矣。經筵官及特進官·參贊官,俱進文義,可也。德相曰,上章稱顔子好學,而不遷怒不貳過,皆其篤實用工處也。好學而不如此,則其可曰好學乎?次章言顔子之喪,請車爲槨,而孔子不許,蓋聖人處事應物,各有權衡,而喪葬用財,亦有禮節如此矣。又次章顔子死而曰,天喪乎云云,蓋三代以前,道在於上,三代以後,道在於下故,孔子雖處下位,而悼道無傳,若天喪己,則矧乎帝王,處君師之位,有君師之責,而使堯·舜·禹·湯之道,不傳則,其爲不幸,尤當如何?我殿下,以堯·舜之姿,處君師之位,則續千載不傳之統,啓一代熙皞之治者,正在今日矣。先儒,以周公以後無善治爲恨,而臣嘗以必學聖人,仰勉於殿下,伏願於此,深加體念焉。此下章言,貧而厚葬之爲非禮,蓋喪葬,必稱家有無,是禮也。顔氏門人,不識此義,不當厚而厚之,此未免失禮之歸,故夫子以不得視猶子,自歎而深責之,聖人之送死行禮,當厚而厚,不當厚而不厚,一循其天理,於此又可見矣。上曰,所陳,誠好矣。噵曰,顔子乃孔門高弟,而天不假年,道無所傳,故聖人有喪予之嘆,況帝王之學,絶而不傳,此實爲千載之恨矣。今聖明在上,睿學日新,此正斯道絶而復續之時也。伏望益加勉勵,懋繼堯·舜·禹·湯之道焉。光漢曰,顔子之喪,孔子慟若喪己,而至於請車爲槨,則不許之,此可見聖人惜賢之意,用財之道,各得其宜,一循其理矣。伏望體念焉。上曰,卿等所陳,俱當體念矣。檢曰,上下番儒臣及經筵特進官,旣皆敷陳,臣則別無可達之辭矣。上曰,夫子稱顔子曰,好學,曰,不改其樂,周濂溪,每令人尋顔子所樂何事,蓋顔子之於學,好而至於樂,則可見其工夫造詣之已臻極處也。大抵不改其樂之樂字,先儒論之備矣,而若直謂之樂道,則似不無道與顔子爲二之嫌矣。蓋道者,非別件物事,近取於吾身,則當忠而忠,當孝而孝者,莫非道也,遠求諸事物,則經天而緯地,亘古而彌今者,無非道也。顔子則道積於躬,混然爲一,顔子卽是道也,道卽是顔子,而所樂自在其中,非謂道於彼而我將他來以爲樂也。至於好學云者,將欲堯·舜·禹·湯之道而如射者之有的,行者之有路,學而行之,然後可以通道,適道然後,可以樂道,然則好學,卽是學聖人之道,而心誠好之也。樂道則與道爲一,自然而樂,以此觀之,則好與樂,煞有不同,道與學,不無間焉。經筵官之意,何如?德相曰,所謂樂者,畢竟則雖歸屬於道,然若謂之樂道,則實有道與樂爲二之嫌矣。蓋道於躬自然有樂,譬如人飢而得食,渴而得飮,充然有歡欣底意思,至若好學云者,學聖人之道而深加篤好之謂也。以此言之,樂與好煞有分數之不同者,誠如聖敎矣。蓋是成名之稱學,則學是道之謂也。能所之言,出於佛家,而朱子亦引用之,因此有看花折柳之喩,道則花柳也,學則看與折之謂也。上曰,夫子於館人之喪,脫驂而賻之,公西之行,與粟五秉,若顔子,則夫子愛之猶己子,於其喪也,雖不以命車贈之,似當以他物助之,以備其槨,而此猶不爲,何也?德相曰,此於朱書,亦有所論矣。孔子於顔子之喪,似必有賻助者,而及其葬也,旣無他可贈之物,惟命車不可許與,故聖人之言如此。蓋當是時,孔子亦已致仕,無他財力可以優給者,且葬雖無槨,亦不害禮故也。若使聖人,財力豐足,如公西出使之時,則豈不助其槨耶?此章當與下厚葬章,別看,蓋厚葬云者,非必指槨而言也。
己亥四月十七日未時,上御誠正閣。左承旨入侍時,行左承旨鄭民始,記事官李兢淵·金勉柱·鄭東浚,以次進伏訖。上曰,再明日試射,射員將爲幾何?民始曰,朔試射應赴人,將合爲擧案,數必多矣。上曰,試官,將以文武堂上以上差出耶?民始曰,先朝朔試射時,則每自上除授,而今番則依殿講試官例,擬望以入矣。上曰,禮判姑未入來乎?民始曰,未及入來矣。上曰,江都之穀,限三年勿出境外事,雖出於儲穀之意,而至於作錢之竝禁,殊非朝家可爲之事也。民始曰,竝禁作錢,則果難矣。上曰,兵曹事例謄出者,何如?民始曰,未及詳見,而頗詳備矣。上命退,諸臣以此出。
己亥四月十七日未時,上御誠正閣。禮曹判書入侍時,禮曹判書鄭光漢,同副承旨申應顯,假注書徐鼎修,記事官金勉柱·鄭東浚,以次進伏訖。上曰,訓將,以永祐園奉審事,出往矣,卿已聞知乎?園上咫尺御路,左右樹木相接,地家之說,亦以爲略干剪伐無妨云,且有防築及修改等處,卿明日,與柳東亨出去,奉審以來,可也。且本園守衛軍,比他處甚少,而畿內軍丁,勢難變通,則無寧就祧遷諸陵陵軍之太多處,而略略抄出,以補園軍,似無所妨,卿亦抄出以聞,可也。上曰,禮曹判書鄭光漢,明日永祐園奉審時,除朝辭進去。出榻敎光漢曰,京畿水使,每於三名日及別陳賀時,封進方物矣,今則江華留守,旣兼統禦使,凡係方物,一依喬桐例,封進之意,分付,何如?上曰,依爲之。出擧條命禮判先退。上曰,諸承旨,持公事入侍。行左承旨鄭民始,行右承旨李義翊,左副承旨洪檢,右副承旨徐有防,進伏,以次讀奏公事訖。命民始書傳敎曰,俄聞吏房所奏,惠陵參奉金履九,以難於殆捨,有此呈狀云,依宋煥程例,寧陵參奉相換啓下,以去十一日文臣殿講,來十八日武臣殿講,取稟。命書傳敎曰,講近於拘束,射近於滌盪,正猶禮樂之敎,不可偏廢,今朔日次殿講,皆以試射,設行於十九日,此乃課試,則不欲作輟,而弛張,則稍存商量也。以此,分付,見今肇夏日氣,無異盛暑,以講爲射,意在闊狹,而至於武士,則此試士,有才落之法,故徑年閱歲,迄不行,今若減巡,則文武可行於同日,才落亦無可論,規矩亦依書下傳敎,擧行事,分付。命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
李義翊啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
徐有防啓曰,左邊捕盜大將李柱國,右邊捕盜大將李昌運,有稟達事,來詣請對矣。傳曰,入侍。
申應顯啓曰,禮曹判書鄭光漢,永祐園奉審後來待矣。傳曰,入侍。
傳于李義翊曰,挾輦軍內入直軍兵中,六十名槍劍軍,三十名爲之。
傳于徐有防曰,右副承旨入侍。
李義翊,以宿衛所言啓曰,明日親鞫爲之事,命下矣。左右環衛前後作門等事,依十一日例擧行,而待標信下,發令箭調發之意,敢啓。傳曰,除標信擧行。
又以武臣堂上朔試射所差備官,以試官意啓曰,今日試射時,禁衛營千摠折衝鄭彦衡,柳葉箭,貫一中,邊一中,騎芻一中,雖未滿四中,騎芻,例有倍劃之規,勿爲罷職,內禁衛將折衝白東毅,未滿四中,依承傳罷職,何如?傳曰,允。
校理鄭淵淳疏曰,伏以臣,少而失學,徒事尋摘,晩而多病,亦廢看讀,倖竊科第,濫廁從班,而顧其實,卽一空空憒憒之物耳,經幄論思,其職,何如?將以備顧問而資啓沃,如非學識贍淹,望實俱優者,莫宜居之,而矧今聖學高明,講筵日開,顧臣憃愚,何敢承當?此臣所以荐違召牌,繼陳文字,而登徹無階,逋慢是懼,不得不出肅恩命,粗伸義分。乃於持被之日,屢叨挾冊之班,密邇耿光,喜至願之獲遂,討論前席,仰聖工之克篤,而只緣臣才學空疎,句讀之際,猶未精詳發難之下,無所對揚,臣於是,媸拙畢露,益無逃於聖鑑之明矣。溯古及今,安有庸庸如臣,碌碌如臣,而得與淸選,久縻華銜者哉?古人所謂寧招守株之譏,毋貽濫竽之羞者,正道臣今日事也。且臣之情理,亦有萬萬難强者,臣之偏母,年今八十有三矣。衰甚病痼,長作床褥間人,有時而昏,不辨晝夜,有時而省,若墮煙霧,昏時灌藥水,省時進粥飮,僅拖日月,幸至于今。如或無人於側,實有難言之慮,故臣從宦以後,非公故,則未嘗出門,今此館職,比他自別,一就豹直,自至多日,臣雖至榮,獨於臣母何?噫,九十之年,餘日幾何?雖强健無虞,爲人子者,猶未敢晷刻離捨,況此昏省無常,朝夕難保者乎?臣情到此,吁亦慼矣。以言乎臣之情私,則旣如此,以言乎臣之本末,則又如彼,臣有此不稱之實難强之私,而尙復貪饕榮進,不思將母,則不徒爲縉紳之羞,抑亦傷孝理之政,此雖臣一人之事,其所關係則大矣。臣方以此瀝血陳情,冀賜處分,而此際得接家信,則臣母昨因日氣過熱,脫着失宜,感冒越添,症形甚劇。臣聞來,心神飛越,接住不得,玆於暴實之章,兼陳請急之懇,徑出禁扃,惟嚴譴是俟。伏乞聖玆,天地父母,察臣言之非出飾讓,念臣情之有難强策,亟賜鐫改,仍降郵罰,以便救護,以肅朝綱,不勝萬幸。省疏具悉。爾其勿辭,救護母病。
己亥四月十八日卯時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間聖體,若何?上曰,一樣矣。上曰,捕將之請對,何故也?國榮曰,鞫事端緖,有推得者云矣。上曰,若得端緖,則勢將親問矣。國榮曰,然矣。上曰,若始鞫事,則明日試射,將退行矣。上曰,王大妃殿進御,一錢五分重人蔘粟米飮,調竹瀝·薑汁一貼,煎入。出榻敎上命退,諸臣以次出。
己亥四月十八日辰時,上御熙政堂。左右捕將入侍時,行左承旨鄭民始,假注書徐鼎修,記事官金勉柱·鄭東浚,左邊捕將李柱國,右邊捕將李昌運,以次進伏訖。上曰,獄情,得其端緖乎?柱國曰,樂林君埏之子所爲云矣。上曰,然乎?極爲凶惡矣。柱國曰,李惟吉,再招承款矣。上曰,惟吉,初招則發明乎?柱國曰,初頭則發明,而再招仍爲承款矣。罪人供辭,臣今持來矣。上曰,入之。柱國授民始,民始跪獻。上親覽後,下敎曰,極爲凶惡矣。渠豈忍以此萌諸心,而筆之於書耶?其所排鋪設施,如是說去者,究厥心腸,則其爲凶慘,尤有甚於躬自爲之者矣。上曰,堂直都事及宣傳官一人,入侍。賤臣承命出來,與禁府都事洪絲浩,宣傳官朴基豐偕入。上命絲浩·基豊,往捕罪人後,命書傳敎曰,親鞫明日爲之。又命書傳敎曰,近日軍兵,勞苦可悶,明日親鞫時,挾輦軍,以內外營入直軍兵中,八十名抄擇排立,闕門把守軍百名,亦勿以出番軍擧行,入直軍中減數排立,前排只八雙待令,禁軍入番外,只一番侍衛,其餘擧行,一依十一日例擧行。又命書傳敎曰,親鞫有命,明日文武臣試取,鞫座罷後,日字自本院稟旨擧行。命退,諸臣以次退出。
己亥四月十八日申時,上御誠正閣。禮曹判書入侍時,禮曹判書鄭光漢,右副承旨徐有防,假注書徐鼎修,記事官金勉柱·鄭東浚,以次進伏訖。上曰,園所修改處,皆爲奉審乎?光漢曰,盡爲奉審,而樹木太爲茂密,幾不見地,此則不可不略略伐去,而曲墻後中松數三株,及御路左右邊略干株,地官輩,亦以爲伐去甚好云矣。井則有舊井,而已爲堙塞,故今復浚鑿,防築,則金基良,以爲稍近內鑿之爲好云云,柳東亨,以爲稍遠處鑿之爲好云云矣。上曰,道路禁塞,亦何以爲之耶?光漢曰,淸涼里一路,已爲塞之矣。上曰,地官輩言內,園所山勢,以爲如何云耶?光漢曰,渠輩雖不敢評論,而大體不勝讃頌矣。上曰,伐木·防築等修改告由祭,斯速擧行,可也。命禮判先退。上曰,宣傳官入侍。賤臣承命出來,與宣傳官朴基豐偕入。上曰,鎭厚家文書,搜來乎?基豐曰,鎭厚家,別無文書,故衣箱中,略爲搜來矣。命退,諸臣以次退出。
己亥四月十八日戌時,上御誠正閣。右副承旨入侍時,右副承旨徐有防,假注書徐鼎修,記事官金勉柱·鄭東浚,以次進伏訖。上命有防書傳敎曰,刑人·殺人,本欲使民遷善,而又欲以生道殺之也,意苟在於哀矜,則不必拘於無之古之法,而不開。今後鞫囚,無論親鞫·庭鞫,如遇雨或値甚熱,則捧招訊推處,設草芚造家,俾得緩喘下氣,輸其辭盡其情,眎朝廷不尙刻厲之政事,分付該府,仍令定式施行。又命書傳敎曰,凡有命令,劃卽指陳可否,稟旨裁決,可也。近來小大公事,亦多下有司議處之事,而或至閱歲淹滯,或致曠月抛置。如使今日群工,各執藝事,交相淬勵,思欲對揚予不逮,則安有是哉?予甚慨然于中,令政院,申飭各司,因傳敎使之覆啓者,又因筵臣建白,廷臣疏請,使之敷奏者,皆令趁速獻替,以聞。且以外方言之,朝令之下,慢不省念,已足爲觀紀綱之一端,而雖如等閑判下之事,亦未見其勤孜,揆以外藩道理,尤極未安。道各有能否之別,姑不處分,嗣後另加惕念,莫敢更循謬習事,一體申飭諸道。上謂勉柱曰,曝曬路見,關東麥農,果何如耶?勉柱曰,麥豐,挽近所無云矣。上曰,市價當至幾何云耶?勉柱曰,市價則姑未出定價云矣。上曰,農民今方望雨耶?勉柱曰,今則不甚望矣。命退,諸臣以次退出。
上在昌德宮。停常參·經筵。
巳時,日暈。
親鞫罷後,政院·玉堂·藥房口傳問安。答曰,知道。
李義翊,以都摠府言啓曰,今日入直宣傳官·武兼及有廳軍士,當爲中日習射,而親鞫相値,不得爲之之意,敢啓。傳曰,知道。
傳于洪國榮曰,都承旨入侍。
傳于徐有防曰,罪人,一倂上闕。
李義翊,以宿衛所言啓曰,依下敎,衛內軍兵等處,療飢事,分付各該營之意,敢啓。傳曰,知道。
又以兵曹言啓曰,衛內軍兵療飢事,自宿衛所草記矣。侍衛禁軍·武藝別監·內吹螺赤及義禁府書吏羅卒等處,療飢之意,敢啓。傳曰,知道。
又以訓鍊都監言啓曰,衛內軍兵療飢事,自宿衛所,草記入啓矣。御前前排挾輦軍攔後軍及環衛軍兵等處,療飢之意,敢啓。傳曰,知道。
又以禁衛營言啓曰,衛內軍兵療飢事,自宿衛所,草記入啓矣。本營攔後軍兼內吹,後作門環衛軍及前排標下軍等處,療飢之意,敢啓。傳曰,知道。
又以御營廳言啓曰,衛內軍兵療飢事,自宿衛所,草記入啓矣。本廳攔後軍·前作門環衛軍及兼內吹等處,療飢之意,敢啓。傳曰,知道。
申應顯,以義禁府言啓曰,罪人權翊,參酌定配事,命下矣。罪人權翊,黃海道豐川府定配,而以傳敎內辭意,具罪目,依例發遣府羅將,押送配所,何如?傳曰,允。
又以訓鍊都監·禁衛營·御營廳言啓曰,集春門北邊宮墻頹毁處,今已畢築,把守軍兵,待宿衛所令箭,還入直之意,敢啓。傳曰,知道。
又啓曰,掌令李師曾,下諭後,過限不上來,依定式,遞差傳旨及禁推傳旨,捧入之意,敢啓。傳曰,知道。
以李師曾囚單子,傳于申應顯曰,保放。
大司憲鄭昌順,大司諫金文淳,司諫李恒祚,持平洪樂淵,獻納李坪,校理鄭淵淳,副校理南鶴聞·柳孟養,正言尹行元·申應淵,修撰徐有成·趙鼎鎭,副修撰李殷模·金宇鎭啓曰,請亟寢鄭致達妻減死安置之命,夬正王法,以洩神人之憤。請放歸田里罪人金相福,亟令王府,拿鞫嚴問,快正王法。請還寢遠竄罪人韓翼譽金吾草記勿施之命,仍施遠竄之典。請黑山島定配罪人龜柱,亟加嚴鞫,快正王法。措辭見上答三司曰,不允。
大司憲鄭昌順,大司諫金文淳,司諫李恒祚,持平洪樂淵,獻納李枰,正言尹行元·申應淵啓曰,請濟州牧移配罪人敬彬,熊川縣定配罪人成運,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,仍令王府,嚴鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。措辭見上答兩司曰,不允。
大司憲鄭昌順,持平洪樂淵啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請種城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。新除授持平林濟遠,時在洪忠道尼城地,請斯速乘馹上來事,下諭。答府曰,不允。下諭事,依啓。措辭見上
大司諫金文淳,獻納李枰,正言尹行元·申應淵啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。定配罪人權翊,身在衛列,竊聽獄情,暗地漏洩,大關後弊,此等無嚴之類,不可偏配而止。請定配罪人權翊,亟令王府,嚴加刑訊,遠地定配。答院曰,不允。措辭見上
院議啓曰,今日投書之逆,又何爲而作也?辭語之陰慘,情跡之凶譎,非但覆載之所難容,實爲神人之所共嫉。果然罪人斯得,端緖畢露,王章於是乎可伸,輿憤於是乎可洩,然人心之如是陷溺,逆變之如是荐疊者,究厥所由,豈有他哉?元惡大憝,尙今偃息,君讎焉未討,國賊焉未誅。一隅靑丘,義理晦塞,亂臣賊子之無所懲畏,至此而極矣。噫,古語云刑一人而千萬人懼,今此合啓中諸賊,卽是未破之窟,未芟之根,早能痛劈源頭,快正典刑,則幾陷之人心,庶幾正矣,幾晦之義理,庶幾明矣,餘醜遺孼,雖欲抵間闖發,必不可得矣。臣等非敢傅會爲說,推諸理勢,實有然者,而今日三司之啓,又未得請,若此則臣等竊恐日後之憂,無窮已也,玆敢相率陳籲。伏乞亟賜允可焉。答曰,不允。
己亥四月十九日卯時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜間聖體,若何?上曰,一樣矣。上曰,鞫囚訊推處,設草芚之敎,何如?國榮曰,昨日下敎,實出於不尙刻厲之聖意,雖罪囚,亦必感泣矣。上曰,殿座時刻入之。仍命退,諸臣以次退出。
己亥四月十九日辰時,上詣肅章門。親鞫入侍時,行都承旨洪國榮,行左承旨鄭民始,行右承旨李義翊,左副承旨洪檢,右副承旨徐有防,同副承旨申應顯,假注書徐鼎修,事變假注書宋文述,記事官金勉柱·鄭東浚,領議政金尙喆,領府事李溵,左議政徐命善,判府事鄭弘淳,判義禁洪樂性,知義禁金華鎭,同義禁沈頤之·李性源,大司憲鄭昌順,大司諫金文淳,獻納李坪,正言尹行元·申應淵,持平洪樂淵,問事郞廳南鶴聞·柳孟養·金宇鎭·趙時偉·柳誼·朴祐源·鄭志儉·金履正,以次侍立後,上具翼善冠·袞龍袍,乘輿出協陽門,詣肅章門殿座。大臣,進前問候,上曰,一樣矣。上謂弘淳曰,其間欲爲敦召,而尙今未遑矣。至於陪班,亦不進參,旣不萬萬過當乎?弘淳曰,臣不勝惶悚矣。尙喆曰,領府事處義,太過矣。上曰,衛內喧嘩忒甚,跟隨狼藉,禁喧郞廳,各別擇定,使之嚴禁,可也。上曰,衛內雜人,盡爲驅出,雖上司下人,如或不去,卽爲決棍事,招致禁喧郞廳分付,可也。上命志儉,書罪人李鎭厚問目。上曰,罪人李鎭厚上之。命志儉,讀諭問目訖。上曰,罪人所犯之罪惡,畢露無餘,且證左皆存,不待加刑,直爲承服之意,嚴問,可也。上曰,捧侤音節次,不卽擧行,推考房承旨,從重推考。出榻敎上曰,罪人之一向抵賴,極爲窮惡,連爲勸杖,可也。上曰,此等萬古所無之凶言,言之不難,尋常說去者,究其心腸,極爲叵測,陰慘矣。終古亂逆,何限,而稱兵犯闕者或有之,乃以挾匕等事,直爲短兵接之計者,此豈萬古所有乎?子雖冒忝,其位,則乃四百年列聖相傳之位也,而凶逆輩,乃以此等亘古所無之凶計,容易發之於心而筆之於書,此莫非予自反處,而世道人心之罔測,至於此極,殆無餘地,寧不懍然而寒心乎?尙喆·命善曰,極爲凶慘矣。天下萬古,豈有如許凶惡之逆賊乎?上曰,罪人一向不服乎?連爲勸杖,各別究問,可也。上曰,今則渠雖欲隱諱發明,證告旣已分明,渠雖凶惡,復何有說乎?不須更問,直爲遲晩之意,連爲嚴問,可也。上曰,罪人之一向抵賴,尤極凶慘,禁府堂上,各出意見,多般究問,可也。上曰,三月初十日,來見渠家者,誰也,四月初四日,來見渠家者,誰也?更以此發問,可也。上曰,罪人雖曰不知,而問目中諸條,皆有證據,罪人之發明,無所指的,以此觀之,渠之隱諱之狀,昭不可掩。渠雖當死之罪人,咫尺親問之下,焉敢若此?諸問郞,更以此嚴問,可也。志儉曰,罪人言內,以爲初十日來見者,卽李惟吉云矣。尙喆曰,與惟吉,使之面質,似好矣。國榮曰,罪人精神昏亂之前,使渠手書諺文數字,較之凶書字劃,以辨其異同,則似好矣。命善曰,如此則好矣。上曰,使罪人,書納諺文,以爲較看,可也。命善曰,罪人所書諺文,比之凶書諺文,字劃頗爲倣似矣。上曰,渠若有一分冤痛,則必力請面質,而今曰,若使之面質,則當爲面質云者,渠必有眞贓,恐爲見屈而然矣,更以此發問,可也。上曰,罪人李鎭厚下之。上曰,捕將進前。柱國進前。上曰,禁軍中,有漏洩獄情肯䋜於罪人者云,卿與禁軍別將,卽爲査覈後,移送禁府,可也。上曰,禁軍別將入侍之命,何時已下,而入來極差遲,極爲駭然,此則當追後下敎矣。上曰,罪人李惟吉上之。命讀諭問目訖。上曰,罪人旣於捕廳,已爲承款,今又直招,則庶有得生之路,以此意發問,可也。上曰,罪人納招乎?宇鎭曰,罪人言內,以爲明一院路上,與李元幹酬酢及鎭厚家酬酢,皆爲的實云矣。上曰,渠若直招,則庶或有生道,問目外,如有謀議等節,一一納招之意,究問,可也。上曰,元幹之凶言,亦果的實乎?仔細更問,可也。命善曰,元幹之凶言,極爲陰慘矣。上曰,渠若見凶書,則能知鎭厚手書與否云耶?性源曰,罪人言內,以爲渠若見之,則可知云矣。命問郞,持示凶書後,尙喆等曰,與李鎭厚使之面質,似好矣。上曰,罪人李鎭厚上之,與李惟吉面質,可也。罪人面質後,樂性·頤之等曰,鎭厚言言見屈,無一發明矣。尙喆·命善曰,今則無可更問矣。上曰,罪人李惟吉,姑令下幕,李鎭厚,仍爲勸杖,可也。上曰,鎭厚之罪,非一非再,而凶書中,排鋪設施,首尾說去,至凶且慘,亘萬古所無之逆也。究厥心腸,其爲凶慘,反有甚興文,此等凶逆之類,不必多問,直捧遲晩,可也。尙喆·命善曰,其所以計較設施,筆之於書者,極爲凶惡矣。上曰,罪人連爲加刑,直捧遲晩,可也。上曰,罪人鎭厚,姑爲下幕。上曰,侍衛軍兵䭜饑事,分付宿衛所,可也。上曰,禁軍別將,多率軍官及前排而入闕,極爲駭然,別將所帶堂上軍官·敎鍊官各一人,拔箭以來,可也。命書罪人李鎭寬問目後,上曰,罪人李鎭寬上之。命問郞,讀諭問目訖。上曰,國家雖不使渠以弟證兄,而李惟吉之與渠兄酬酢之事,且凶書一節,渠無不知之理,無敢隱諱,從實直招之意,嚴問,可也。上曰,罪人之發明,極爲凶獰,仍爲加刑嚴問,可也。上曰,渠雖窮凶極惡之人,豈忍推諉於其兄乎?卽此一節,尤極凶惡矣。尙喆·命善曰,渠之推諉於渠兄者,萬萬凶慘矣。上曰,李鎭寬姑爲下幕。尙喆·命善等曰,今日罪人,若不承款,至於曠日延拖,則此後,不必皆爲親問,以推鞫擧行,似好矣。上曰,唯。上曰,罪人李惟吉·李鎭寬上之,更爲面質,可也。罪人面質後,上曰,罪人李惟吉,姑爲下幕,李鎭厚,連爲勸杖,可也。上曰,今則別無疑晦之端矣。尙喆·命善曰,惟吉則語有條理,鎭厚則到處見屈,卽此一節,已爲斷案,別無可以更問者矣。上曰,罪人之一向抵賴,尤極凶獰矣。命善曰,今則陰凶情節,綻露無餘矣。上曰,罪人李鎭厚,姑爲下幕。柱國·昌運進前曰,禁軍中漏泄獄情者,査覈則禁軍權翊爲之云矣。上曰,罪人權翊,移義禁府。上曰,罪人權翊上之。上曰,鞫獄,何等嚴秘,而渠敢傳說乎?以此發問,可也。上曰,罪人權翊,姑爲下幕。上曰,咫尺帳殿,笑語太喧譁,事極駭然矣。卽捧現告以奏,可也。命書傳敎曰,咫尺帳殿,笑語太煩,當該現告人,爲先從重推考。上曰,罪人鎭厚上之。上曰,凶書中,各條凶言,逐段詳問,使左右衛士,皆知其凶書罪人,可也。上曰,凶書中聖叔,卽誰也?問之。上曰,渠雖窮凶極惡之人,要爲自拔之計,忍以其父之字,書入於凶書中乎?卽此一節,萬萬凶惡,遲晩,速爲捧入,可也。尙喆·命善曰,卽此一事,萬戮猶輕矣,連爲加刑取服,好矣。上曰,不無徑斃之慮,姑待明日,更問無妨耳。命善曰,臣等所見,則鎭厚今無疑晦之端矣。上曰,罪人鎭厚,姑爲下幕,李惟吉·李元榦上之,使之面質,可也。罪人面質後,上曰,李惟吉·李元榦,皆下本府。上曰,罪人李長潝·鄭櫟,上之。仍命書傳敎曰,罪人李長潝·鄭櫟,今無更問之端,分揀放送。上曰,罪人權翊,上之。命書傳敎曰,罪人權翊,漏通獄場之罪,其在懲勵之道,不可尋常處之,不加刑訊,猶屬寬典,參酌定配。樂性曰,其在懲後之道,不可不一次施行後發配,好矣。上曰,獄官之言,似或然矣,而何必施刑耶?又命書傳敎曰,今則鞫獄端緖旣露,罪人李鎭厚,窮凶叵測之情節,彰著無餘,詞案俱備,謬左昭然,而特以獰頑,不卽承款,連日親鞫,勞軍可悶,以推鞫,明日爲之,更加嚴刑,期於輸款。罪人李元榦,凶書中許多逆謀,雖卽脫空,只於渠之一款凶語,旣出於惟吉之招,及其對質,未能別白發明,推鞫時,一體盤問。上乘輿,由協陽門還內,諸臣以次退出。問目及罪人供辭,見事變日記
上在昌德宮。停常參·經筵。
藥房提調臣具允鈺,左副承旨臣洪檢啓曰,昨日帳殿,親臨訊囚,伏未審夜間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢此問安,竝爲仰稟。答曰,知道。
王大妃殿·惠慶宮·中宮殿,藥房口傳問安。答曰,知道。淑昌宮,藥房口傳問安。答曰,知悉。
申應顯啓曰,合辭方張之時,憲府無詣臺之員,事甚未安,除在外·推鞫進去外,大司憲鄭昌順,卽爲牌招,何如?傳曰,允。
傳于洪國榮曰,都承旨入侍。
申應顯啓曰,文武臣試取,鞫座罷後,日字,令本院,稟旨擧行事,命下矣。以何日定行乎?敢稟。傳曰,二十二日爲之。
傳于鄭民始曰,左承旨入侍。
以御營廳習陣單子,傳于申應顯曰,停。
傳于洪檢曰,坐直承旨入侍。
傳于申應顯曰,推鞫進去承旨入侍。
洪忠監司李命植啓本,還上反作災結偸弄,未能覈出於御史廉査之前,惶恐待罪事。傳于申應顯曰,勿待罪事,回諭。
鄭民始,以弘文館言啓曰,本館上番副校理臣南鶴聞,以問事郞廳,今日本府推鞫時,晝仕出去之意,敢啓。傳曰,知道。
申應顯,以都摠府言啓曰,副摠管兪彦鎬,以同知實錄事實錄廳,晝仕出去之意,敢啓。傳曰,知道。
又以義禁府言啓曰,時囚罪人李師曾,保放事,命下矣。李師曾卽爲保放之意,敢啓。傳曰,知道。
以承傳色口傳下敎曰,推鞫姑罷,明日爲之。
正言申應淵啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。答院曰,不允。措辭見上
己亥四月二十日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,昨日勞攘之餘,聖體,若何?上曰,一樣矣。上曰,推考房承旨,已進去於禁府乎?國榮曰,俄已出去矣。上曰,李鎭厚窮凶叵測之情節,綻露無餘,而終不承款者,誠極凶獰矣。國榮曰,其所抵賴,誠甚痛惋矣。上曰,權翊之發配,法官,則無怪其爭執矣。國榮曰,漏通獄情之罪,果大矣,法官與臺臣之爭執,是也。上曰,左承旨仕進乎?國榮曰,仕進矣。上曰,王大妃殿進御,一錢五分重人蔘粟米飮,調竹瀝·薑汁,一貼,煎入。上曰,王大妃殿進御,加減蔘香散,五貼,製入。竝出榻敎上命退,諸臣以次退出。
己亥四月二十日午時,上御誠正閣。左承旨入侍時,行左承旨鄭民始,記事官李兢淵·金勉柱·鄭東浚,以次進伏訖。上命書推鞫啓辭批答。以成均館草記,上曰,近來大司成,非但以一抄爲瓜限,吳載紹病親呈辭,旣在月初以後,則其間豈無設行之日乎?且變通草記,無月無之,非徒恬憘,亦關紀綱,大司成吳載紹罷職,行副司直李普行除授,斯速擧行,儒賢筵奏之後,月講,亦不修擧,一體申飭。上命退,諸臣以次出。
己亥四月二十日初更四點,上御誠正閣。坐直承旨,推鞫進去承旨,同爲入侍時,右副承旨徐有防,同副承旨申應顯,假注書徐鼎修,記事官金勉柱·鄭東浚,以次進伏訖。上謂有防曰,罪人一向發明乎?有防曰,皆爲發明,而惟吉則尤爲狡惡,忍杖不服,元幹,則自初不甚發明矣。上曰,明日則早爲開坐,問目,亦依前爲之,可也。命書傳敎曰,明日推鞫進去承旨,除下直進去。以京畿監司狀啓,命書傳敎曰,此狀啓下該院,依此遵行,而旣如是釐弊,又如是定式,則分院之屬,必當含憾於無辜之民,無論巨細事,隨處逞憤,勢所使然。若有此弊之現發者,下隷不持從所聞勘治,該掌官,更亦爲繩以重律,斷不饒貸,以此一依,分付。命退,諸臣以次退出。
上在昌德宮。停常參·經筵。
徐有防啓曰,合辭方張之時,兩司無詣臺之員,事甚未安,除在外·推鞫進去·疏批未下外,呈告人員,倂卽牌招,何如?傳曰,允。
傳于洪國榮曰,都承旨入侍。
傳于鄭民始曰,輪對官入侍。
申應顯啓曰,禁衛營從事官來言,本營軍兵,今日日次私習云矣,敢啓。傳曰,知道。
又啓曰,御廳從事官來言,本廳軍兵,今日日次私習云矣,敢啓。傳曰,知道。
傳于鄭民始曰,諸承旨,持公事入侍。
宋文述奉命在外,代以白師謹爲事變假注書。
傳于申應顯曰,推鞫進去承旨,入侍。
傳于洪檢曰,右副承旨入侍。
傳于申應顯曰,推鞫姑罷。
又傳于曰,時囚李潤元保放。
申應顯,以義禁府言啓曰,時囚罪人李潤元,保放事,命下矣。李潤元,卽爲保放之意,敢啓。傳曰,知道。
又以問事郞廳,以鞫廳大臣意啓曰,明日推鞫,當依例擧行,而金吾諸堂,文武試射時,或以試官,或以侍衛,俱當進參,問事郞廳,亦皆以射員進去,無以備員開坐,令政院,稟旨變通,何如?傳曰,再明日爲之。
己亥四月二十一日,兼春秋朴行淳。御營廳習陣單子。傳曰,停。
己亥四月二十一日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜間聖體,若何?上曰,一樣矣。上曰,罪人惟吉,旣是同參同情者,而終不直招,極爲痛駭矣。國榮曰,然矣。惟吉,事當加刑,而鎭厚則已被屢次之刑,經斃可慮矣。上曰,鎭厚則當停刑矣。上曰,推鞫時,大臣若請罪人之加刑,自上允許,則例必準次後,修啓推案,此豈恤刑之意乎?罪人或有可以傅生者,而因其準次,而至於物故,則事不成說。此後則使委官,量宜停刑,捧招以聞事,永爲定式,何如耶?國榮曰,聖敎誠然,以此定式,實爲欽恤之大政矣。上曰,金亮行,旣有上來之意,而何至今無消息耶?國榮曰,似以病勢之未差而然矣。上命退,諸臣以次出。
己亥四月二十一日辰時,上御熙政堂。諸承旨持公事入侍,輪對官同爲入侍時,行左承旨鄭民始,左副承旨洪檢,同副承旨申應顯,假注書徐鼎修,記事官金勉柱·鄭東浚,濟用判官申大權,繕工監役李濟逵,司宰直長李鎭斗,廣興奉事兪漢緯,平市主簿洪宣輔,以次進伏訖。上曰,輪對官,次次進前。大權,進伏奏職姓名。上曰,有職掌乎?大權曰,臣則無所掌矣。上曰,留財,幾何?大權曰,綿紬四十六同,藍紬七同,方係紬二千七百餘尺,正布三十七同,紵布三十七同,藍布四千二十餘尺,木一同餘疋矣。上曰,有所懷乎?大權曰,無之矣。上曰,有弊瘼乎?大權曰,別無弊瘼矣。命退。濟逵,進前奏職姓名訖。上曰,有職掌乎?濟逵曰,鴨島色矣。上曰,有留財乎?濟逵曰,薍簾一百餘立矣。上曰,有所懷乎?濟逵曰,無之矣。上曰,有弊瘼乎?濟逵曰,無之矣。命退。鎭斗,進前奏職姓名訖。上曰,有職掌乎?鎭斗曰,魚醢色矣。上曰,有留在乎?鎭斗曰,魚醢·卵醢·疎魚醢外,無他所存矣。上曰,有所懷乎?鎭斗曰,無之矣。上曰,貢人輩無弊瘼乎?鎭斗曰,無之矣。上曰,向來貢人,有上言者矣,爾則不知乎?鎭斗曰,連以此事,爭訟於本寺矣。上曰,爾勿偏聽一邊之言,必爲參量,彼此從公聽決後,報于戶曹,可也。鎭斗曰,曾已處決,而報于戶曹矣。上曰,爾卽出去,與本寺提調,相議處決,更報戶曹,俾無貢人呼冤之事,可也。命退。漢緯,進前奏職姓名訖。上曰,有職掌乎?漢緯曰,米穀典守矣。上曰,留在,幾何?漢緯曰,米一萬一千七百餘石,太三千六百餘石矣。上曰,有所懷乎?漢緯曰,無之矣。上曰,近來則無弊端乎?漢緯曰,別無弊端矣。命退。宣輔,進前奏職姓名訖。上曰,有職掌乎?宣輔曰,別無職掌,而主市價矣。上曰,有所懷乎?宣輔曰,無之矣。上曰,有弊瘼乎?宣輔曰,別無弊瘼矣。命輪對官先退。命承旨以次讀奏公事訖。命書傳敎曰,日前宋儒賢之登對也,以爾去就,有申及之敎,想或聞悉。偕來史官之收還,亦出於使爾安意調治,斯速登途也,于今屢閱月,而未聞幡然之寄,虛徐之極。更遣史官,布此延佇之至意,兼探造朝之日期,爾其體小子殷勤之誠,迨此未甚熱之時,卽起上來。是子區區之望也。仍傳曰,此敦諭,史官傳諭于行副司直金亮行處,登途日字,亦爲知來。命退,諸臣以次退出。
己亥四月二十一日申時,上御誠正閣。推鞫進去承旨入侍〈時〉,右副承旨徐有防,假注書徐鼎修,記事官李信祜·鄭東浚,以次進伏訖。上曰,諸罪人供辭,何如?有防曰,鎭厚則一向抵賴矣。上曰,惟吉初旣以知情納招,則自當爲同參凶謀矣。有防曰,然矣。以鞫廳罪人議啓,命書傳敎曰,施威時,如未得情,罪人李鎭厚,姑勿加刑,連加施威盤問。罪人李惟吉·鎭厚未承款,元幹不直招之前,不但同參同情而已,論其造謀,不知誰之爲是。其在獄體,不可不嚴刑取服,限十五度加刑,如有端緖,不必準此數。至於罪人大春,旣出於惟吉緊招,亦爲限十五度嚴刑,亦依惟吉例,有端緖則不必準此數,依此爲之。罪人李元幹,如有可問之端,或平問或施威,期於得情。上曰,兼春秋持此推案,進去鞫廳,以毋待承旨之來,而先爲擧行事,分付,可也。又命書傳敎曰,玆事每欲一番定式,而未果者。鞫廳大臣請刑議啓,批答以依啓,或加刑書下,則勿論得情·不得情,可生·不可生,必準一次三十度而後,推案,始乃修啓。此雖古例然也,大抵,獄體,不可不審愼,而況或可以傅輕之囚,因其準次,至於物故,則甚非恤刑之意。此後凡議啓請刑之囚,若下依啓之批,則未得端緖而不可不準次者外,不必以準次後修啓推案爲限,委官以此知悉,量宜停刑,捧招以聞事,載之本府受敎,永久遵行。又命書傳敎曰,頃於筵席,前都憲徐有慶,以墨世旌恤事,其族屬及家舍,有令該府訪問之請,而迄今閱月,該府尙無皁白矣。有無間,玆事豈難推尋,而如是遷延者,事體所在,殊極稽忽。漢城府當該堂上,從重推考,使之草記以聞。命退,諸臣以次退出。
己亥四月二十一日酉時,上御誠正閣。右副承旨入侍時,右副承旨徐有防,假注書徐鼎修,記事官李信祜·鄭東浚,以次進伏訖。上曰,罪人鎭厚,何爲而徑斃乎?有防曰,言語精神,頗爲了了,忽然徑斃矣。上命書傳敎曰,輪對官之三件詢問,輒以無乎奏對者,不但近日痼弊,亦可見其不事事之一端,可勝駭然。然官有閑劇之殊,弊有巨細之別,則閑司不必責其無中生有,細弊固難煩諸上聽,容或付之勿論,更責來效之爲可。至於司宰郞官,其中尤未瑩者也。近於本監貢物,有査處之事,爲該掌之官,固當明覈兩造,公決本事,而及當下詢,專昧實狀,取覧公文,又甚䑃朧。所査之事,雖曰十分無疑,在本監奉公之道,於兩隻處,先可推問,更可互閱,定其分明立落之科而後,査報宜矣。不此之爲,敢於前席,謂以十分明決云云者,已極駭然。小事尙然,大弊何以祛除?所係則在都民休戚,其在勵他有貢物各司之道,不可不嚴處。輪對官司宰直長李鎭斗,拿問定罪,待鞫獄收殺,拿囚。設置提調者之意果安在,而泛視恝聽,無異越視秦瘠,焉用此無事提調爲哉?該監提調罷職。命退,諸臣以次退出。
上在昌德宮。停常參·經筵。
殿座罷後,政院·玉堂·藥房口傳問安。答曰,知道。
申應顯啓曰,大司憲鄭昌順,牌招未下,執義兪彦鏶在外,掌令金鍾厚在外,一員未差,持平洪樂淵呈辭,林濟遠在外,今日以監察茶時之意,敢啓。傳曰,知道。
傳于洪國榮曰,都承旨入侍。
李義翊,以都摠府言啓曰,今日入直宣傳官武兼及有廳軍士,當爲中日習射,而親臨試射相値,不得爲之之意,敢啓。傳曰,知道。
又啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
吏曹口傳政事,以李徽之爲司宰監提調。
傳于徐有防曰,推鞫,待下敎爲之。
己亥四月二十二日卯時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,今日有雨意乎?國榮曰,姑無雨意矣。上曰,今日試射擧案頗多,勢將終日耶?國榮曰,減其巡數,則似不至暮矣。上曰,王大妃殿進御,一錢五分重人蔘粟米飮,調竹瀝·薑汁,一貼煎入。出榻敎上命退,諸臣以次出。
己亥四月二十二日辰時,上御春塘臺。堂下文臣·武臣,試射入侍時,行左承旨鄭民始,行右承旨李義翊,左副承旨洪檢,右副承旨徐有防,同副承旨申應顯,記事官李兢淵,假注書徐鼎修,記事官李信祜·鄭東浚,以次侍立訖。上具翼善冠·袞龍袍,詣幄次陞座。文所試官行司直洪樂性,判敦寧具善復,吏曹參判兪彦鎬,行副司直李秉模,行副護軍南益祥,宣傳官田文顯,武所試官,行兵曹判書李徽之,行都承旨洪國榮,漢城右尹李性源,吏曹參議柳戇,行副護軍李格,宣傳官李潤禧,入就拜位,行禮畢,以次就座。上曰,五貫革立之,宣傳官二人,分立左右,文武所執鼓等節,各各擧行,可也。上曰,射員次次呼名,使之發矢,可也。上曰,左議政入侍。左議政徐命善進伏曰,早朝勞動,聖體,若何?上曰,一樣矣。命善曰,王大妃殿氣候,何如?上曰,一樣矣。惠慶宮氣候,何如?上曰,一樣矣。命民始書傳敎曰,宿衛設置,豈得已事也?規模尙多未立,體面反復不重,此豈細憂?制置事件,從當條敎,而況以該營行宿衛之事,甚多掣礙,年前旣授旋遞,亦未及深量而然也。禁軍大將洪國榮,拜訓鍊大將,前大將具善復,移授禁衛大將,竝令牌招,傳授命召。上曰,新除授訓·禁兩大將,卽爲入侍,使之親授命召,可也。民始曰,禁衛大將望單子,誤書職名,事甚未安,該曹堂上,推考,何如?上曰,依爲之。出擧條訓鍊大將洪國榮,禁衛大將具善復入侍。親授命召後,上謂國榮曰,業欲以此任授卿,而因卿固辭,尙今未果矣。本營事,誠多可悶,故不得已玆以特授,卿之擔負,雖益重大,而卿其加勉,以副依畀之望焉。國榮曰,伏承聖敎,惶感無地,臣雖無狀,豈敢以職務之漸多,一毫憚勞哉?臣當竭力奉承矣。命善曰,訓局弊端,誠多可悶,今幸得人而任之,實爲國家莫大之幸矣。有防曰,文所試官柳爀,專昧筵體,擧措駭眼,雖緣老昏,不可無警,從重推考,何如?上曰,依爲之。出擧條上曰,司宰貢人事,誠可怪矣。民始曰,聞其時中脯四十貼,貢物革罷後,以大口五千尾貢物,更爲定式,而自釐整廳,受貢人輩,自願與不願,以爲分排許給,而成冊云矣。上曰,中脯貢罷爲大口貢,則本貢人,豈有不願之理乎?其時所謂受願不願而爲之云者,已極怪矣。國榮曰,大口貢物,若以五千尾盡爲許給,則貢人輩,豈有不願之理,而聞其時,只以四百尾定給,故貢人輩,憤冤而不願云矣。上曰,然則貢人之不願,固其然矣。本事予雖未詳,而大口貢,旣是中脯貢之代,則仍爲許給於中脯舊貢人,事理當然,而似聞其時申光綏及啓禧輩,有主此事,竝爲許給於新貢人云,舊貢人之至今稱冤,事固然矣。旣以此事,有査處之命,而昨日該寺郞廳之輪對官入侍時,以此下詢,而所對全不分明,極爲駭然矣。命善曰,事極駭然矣。上曰,司宰提調有闕,代口傳差出。出榻敎國榮曰,試所試記,無遺詳錄,然後可無違繣,而試官柳爀,老昏可悶,今姑減下,其代更爲差出,似好矣。上曰,然則更爲差出,可也。上曰,日氣甚熱,射員之終日試射,亦屬可悶,武臣只以一巡磨鍊,文臣則從自願,亦以一巡磨鍊,好矣。國榮曰,文臣中,不必從其自願而爲之,竝以三巡磨鍊,無妨矣。上曰,如是則好矣。上曰,漢城判尹進前。善復進前。上曰,頃以墨世家址及族屬尋訪事,有下敎,其間果以尋訪耶?善復曰,都城內無可尋問處,而聞墨世四寸親,有謫在慶尙道者云,故頃已行關本道,使之詳問以報矣。或曰,墨世姓金云,或曰,姓李云,而無以的知,故言於政院,欲爲考見日記而未果矣。上曰,試官及堂上·侍衛·承旨·史官,竝爲應射擧案,可也。樂性曰,文臣應射人中,朴天衡,第三巡呼不,何以爲之乎?上曰,御前呼不,有律乎?命善曰,似有其律矣。國榮曰,此則與故犯有異矣。上曰,今番姑爲分揀,可也。上曰,訓鍊院掌務官之擧行,極爲稽緩,本院堂上,各別申飭,可也。文武射員及試官堂上·侍衛承史,以次試射畢,仍命呼名頒賞訖,命射員先爲退出。命善曰,詞訟劇任,與閑司有異,不可循次塡差,而近來多不擇人,誠可悶矣。刑曹正郞申協,令該曹他官相換,何如?上曰,依爲之。出擧條上出幄次還內,諸臣以次退出。
上在昌德宮。停常參·經筵。
傳于洪國榮曰,都承旨入侍。
徐有防啓曰,合辭方張之時,兩司無詣臺之員,事甚未安,除在外·疏批未下,牌招啓辭未下外,呈告人員,倂卽牌招,何如?傳曰,允。
傳于鄭民始曰,左承旨入侍。
鄭民始,以弘文館言啓曰,繼講冊子問議事,下番副修撰臣李殷模,就議于戶曹參判臣宋德相處,則以爲筵講次第,蓋以朱子所論讀書之序論之,則大學最先,論·孟·中庸次之,此乃不易之正法也。豈或有他議於其間,而臣伏在鄕里,不能詳聞筵講消息,昨冬以後,伏覩論語爲三晝正講之書,意竊謂大學已經開講,而次及論語矣。今見在外儒臣獻議,其不先大學,未免失序,誠如其言,且其所謂追補云云者,義意亦好。第念旣已先講論語,則孟子正爲其次,而今以大學繼之,其失序彼此無別,淺見,若於三講中一講,以大學爲定,則似合於追補之意,亦不失論·孟繼講之序矣,惟在聖上深思而財處之耳云。儒賢之議如此,何以爲之?敢啓。傳曰,更令領事獻議。
傳于徐有防曰,儒賢明日下敎時入來事,遣史官傳諭。
傳于李義翊曰,禁衛大將,除朝辭仍佩往來。
鄭民始啓曰,假注書徐鼎修,身病猝重,勢難察任,今姑改差,何如?傳曰,允。
假注書望,徐鼎修改差,代以金載瓚爲假注書。
鄭民始啓曰,假注書金載瓚,時無職名,令該曹,依例付軍職,冠帶常仕,何如?傳曰,允。
傳于徐有防曰,坡州牧使,明日辭朝。
傳于徐有防曰,右副承旨入侍。
徐有防啓曰,大司諫金文淳,司諫李恒祚,疏批已下,一體牌招,何如?傳曰,允。
又以吏曹言啓曰,獻陵參奉姜瀚,靖陵參奉李馥遠,掌樂院正韓光近呈狀內,俱以身病甚重,勢難察任云,竝今姑改差,何如?傳曰,允。
又以漢城府言啓曰,因大司憲徐有慶所啓,宮人墨世遺址搜訪,特立綽楔以褒之,少慰九地之幽烈,且動爲人臣事君者之義事,依啓命下矣。自臣府知委五部,搜問坊曲及諸官房年老員役,則俱無知者,而延禧宮契居金巨福所告內,墨世,卽渠之五寸姑母,而矣身今年四十一歲,故不知辛丑之事,而矣身五寸叔金重和,爲墨世之四寸娚者,五年前,自刑曹定配于慶尙道巨濟府,必詳知墨世遺址及墨世父母姓名云。故卽爲發關巨濟府,罪人金重和處,使之探問,則重和,果與墨世,爲四寸娚妹,墨世之父名,乃金日京,而本以漣川縣,陞戶上京,居生於北部延秋門契彰義宮後門外,而其時年纔五六歲,故今不能記憶其第統第戶之意,今月二十日報來。故溯考漣川及延秋門契帳籍,則元無日京之入籍處,而廣加探問,問于白鳳麟,則以爲渠果不知,而三十年前,其弟尙麟,逢見墨世之叔於南部惠民署近處云,而尙麟方爲慶尙左兵營裨將爲言,卽爲行關於嶺營,使之詳問,罔夜回牒矣。尙麟聞此奇,今月十七日來現,故詳爲探問,則年前所逢見,非墨世之叔,乃張世相之子,其時以爲逢見墨世之叔,而世相之子則已死,今無可問之處。尙麟又納己巳年十二月二十四日筵話謄本,故詳細奉閱,則墨世姓李而非金,有難的知,故更加搜問之際,自度日字之稽滯,致有問備之命,臣不勝惶恐待罪之意,敢啓。傳曰,觀此草記,果能詳査,如是之際,自致遲滯,卿則勿待罪。
大司憲鄭昌順,大司諫金文淳,司諫李恒祚,持平洪樂淵,獻納李枰,校理鄭淵淳,副校理南鶴聞·柳孟養,正言尹行元·申應淵,修撰徐有成·趙鼎鎭,副修撰李殷模·金宇鎭啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及四載,轉而爲合辭之啓,合辭之啓,又閱屢朔,轉而爲伏閤之爭,畢竟處分,止於近島薄竄。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,今何爲而有此末勘之命耶?國無法則已,如其不然,則夫安有謀危宗社之如此賊,而使之首領之得保也,危逼聖躬之如此賊,而施以海島之薄罰耶?殿下之不忍置法,而姑從次律者,不過曰,恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至耳,渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社。而幸賴先大王日月之明,終不爲此賊之所熒惑,赫然明斷,丕建大策,以奠我宗祊之億萬年磐石之固此先王之宏謨英烈,卓越百王,而昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也,有若以先大王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也,以殿下之聖學高明,見理甚精,而何不劈破此義理之關,明正其亂賊之罪乎?請亟寢鄭致達妻減死安置之命,夬正王法,以洩神人之憤。乙未冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境。論其負犯,至爲深重,則向者近地移配,已失太寬,況可以全釋乎?雖以悶旱之聖意,有此收殺之敎,而乍允旋收,有咈輿情,請還寢遠竄罪人韓翼謩金吾草記勿施之命,仍施遠竄之典。金相福之罪,可勝誅哉?諸般罪惡之昭在人耳目者,於渠猶屬細故,而乙未冬相臣疏出之後,瑩中深文之說,稱以所見無異同,麟漢不必知之說,謂以語脈不如此,只此二言,已萬萬凶慘,而至於言根究覈之請,此又麟·謙之所不敢爲者,昭著之逆節,已難自掩,包藏之禍心,尤極叵測。揆以典刑,萬戮猶輕,而日月漸久,反置尋常,自上處分,不過放逐,在下爭執,只止遠竄,興言及此,心竊慨恨。國無法則已,夫安有罪惡之如此,而終屈王章,使之晏然自在於田里之中乎?請放歸田里罪人金相福,亟令王府,拿鞫嚴問,快正王法。嘻噫,痛矣。龜柱之罪,可勝誅哉?顧其地處,何如,恩造,何如,而不思報效之道,恣其濫猾之性?雖以壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭,讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛。而此猶不足,又敢以某年罔極不忍聞之說,恣意筆之於書,以慼我殿下之心,嘻噫,是可忍也,孰不可忍也?大抵,龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以趙峸事言之,其窮凶極惡,情節尤萬萬叵測,殿下旣賜之死,非不知其罪之必可誅也,間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國烕之屑越,已無餘地。殿下於賊麟,旣已斷恩行誅矣,龜柱之凶逆,何異於賊麟,而一行一否,輿憤益激。又況以今番量·翼·諸逆之招觀之,根柢之所萌孼,龜賊也,窩窟之所豢養,龜賊也。其在塞亂源杜禍本之道,尤不可一刻恩息於海島而,尙今靳允,憂危轉深。若此度日,則將不知幾許量·,又起於幾處,方來之慮,先事之虞,容有極哉?請黑山島定配罪人龜柱,亟加嚴鞫,快正王法。答曰,不允。
大司憲鄭昌順,大司諫金文淳,司諫李恒祚,持平洪樂淵,獻納李枰,正言尹行元·申應淵啓曰,敬彬·成運之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請濟州牧移配罪人敬彬,熊川縣定配罪人成運,亟令王府,更爲設鞫得情。澤遂,爛漫同參於啓能凶慘不道之謀,而只誅其身,王章未泄,其陰凶情節,其父其弟,萬無不知之理。請彦衡·養遂·獻遂,竝令王府,設鞫嚴問。會遂之罪惡,與澤遂,一而二,二而一,則啓能凶慘不道之謀,必無不知之理,而忍杖不服,遽有酌處之命,有乖獄體。請還寢會遂絶島定配之命,仍令王府,嚴鞫得情。李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請還寢李觀源定配之命,仍令王府,嚴鞫得情。嘻噫,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密傅凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說·大北之論,肆然脅持,百計嘗試,倡爲推崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推載逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。請遲晩後物故罪人啓能,亟施孥籍之典。啓能·趾海等諸賊,窮〈凶〉極惡,自有天地以來,所未有者,而限以國法,賊能未施孥戮,賊趾未兄弟,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。志恒之罪,可勝誅哉?聖朝之眷注於渠,何如,倚毗於渠,何如,而始旣拔擢於擧世擯棄之中,特又寬宥於贓汚狼藉之後,而少無圖報之意,反肆悍勵之氣。久掌戎權,而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴煽惑愚氓,親而同堂之庶從,近而帶行之傔人,皆不能掩諱。卽此一事,固已難逭於三尺之法,而帳殿訊問之時,着署而悖逆,執杖而咆勃,此實無前之凶逆。且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來而爛漫酬酢之說,尤是萬古所無之惡逆。窮凶情節,綻露於賊泰之招,密書之頻數往復於逆來,諸囚之供辭,若出一口,情節昭著,無非渠之結案。以其頑慝,抵賴不服,未施當施之律,王章尙稽,輿情益切。請物故罪人志恒之支屬應坐者,絶島散配。答曰,不允。
持平洪樂淵啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,不可一刻容貸於覆載之間。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。錫達,以厚賊之父,尙今偃息於覆載之間者,輿情已極齊憤,而況且犯臟之數,死有餘罪,以此以彼,決不可杖配而止。請梁山郡定配罪人錫達,依律處斷。金漢耆辛卯二月之事,雖出於其侄之慫慂指使,而罪大乘間,跡涉同情,幾乎貽累於先大王聖德。伏見備忘下者,仰認分析之意,而揆以國法,有難曲貸。請削出罪人金漢耆,亟施竄配之典。竄配罪人金載順,附麗諸逆,受人指點久矣。當此新化之後,宜思改革之道,而今其一疏,敢以扶仰彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止。請海南縣竄配罪人金載順,亟令王府,設鞫嚴問。洪達洙,干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩。此必有窩窟譸張之致,若不鉤覈得情,快施當律,則其何折奸萌而杜禍源哉?決不可歸之於尋常造言之科,有所容貸。請三水府定配罪人洪達洙,亟令王府,更加嚴鞫,依律處斷。聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引。噫嘻,痛矣。先大王朝十三年不着帽,而始仕於殿下,欲展蘊抱之說,尤極萬萬凶慘,且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間,而處分止於薄竄,則其窮凶情節,無以嚴覈。請長鬐縣遠竄罪人聖中,亟令王府,設鞫嚴問,期於得情,快正王法。有臣·宗甲·義駿,和應聖中叵測之說,推詡薦引,看作奇貨,敢於書筵出入之時,肆然迭奏,噫嘻,痛矣。聖中之主張凶論,罪不容誅,而此輩之同一心腸,尤極痛惋,究厥罪犯,與聖中豈可異同?疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未伸,已極憤惋。到今日記旣播之後,如此負犯之至重者,不可一刻容貸,於削版放逐之律,不足以懲其罪犯。請削版罪人有臣·宗甲·義駿,竝令王府,設鞫嚴問,依律處斷。罪人趙濟泰·李潤成,俱以逆禶之切姻,凶謀逆節,萬無不知之理,而濟泰則初不刑訊,經先白放,潤成則未盡究覈,遽然酌處,揆以王章,失之太寬,獄體乖當,輿情駭憤。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。罪人趙嵎,以物故罪人峸之弟,今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿情益切。請楸子島定配罪人趙嵎,亟寢酌處之命,仍令王府,設鞫得情,快正王法。罪人南興老,以逆述之狎客,隨在謫所,究其情狀,已極萬萬叵測,而又於逆範輩,聚會信德家之時,渠亦同席,則陰慘情跡,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤。請旌義縣減死安置罪人興老,亟寢酌處之命,仍令王府,設鞫得情,快正王法。瑩中之附麗凶逆,擧世共知,而乙未冬相臣一疏,實關宗社大計,則伊時禍機迫在呼吸,而瑩中,身爲憲長,敢以未詳知深文等說,顧護凶賊,欲售包藏之心。幸賴先大王日月之明,燭其情狀,至以能猾爲敎,則捨命樂禍之凶,已著於當日,而無餘矣。顯忠之典,旣施於其時承宣,則護逆之律,不可以荐棘而止。請薪智島荐棘罪人瑩中,設鞫嚴問,夬施當律。後樂,旣以後翼爲弟,且以量·爲黨,則凶謀逆節,必無不知之理,而親問之下,游辭漫漶,至以本不見重於其弟之說,肆然納供,究其情節,極爲叵測,不可以不了了極蠢蠢,而有所容貸。請濟州牧定配罪人後樂,亟令王府,更加嚴鞫,期於得情。鳴遠,旣於若淵冤死之說,爛漫參涉,又敢作爲萬萬罔測之語,恣意護逆,甘心死黨,至登於道臣之密啓,究其情跡,與量海·後翼,一串貫來,則不可以孤雛腐鼠而有所寬假。請慶源府定配罪人鳴遠,依律處斷。物故罪人德泰,以逆來之子,締交志恒,而渠父與逆賊志恒,陰謀之綢繆,渠旣同參,凶札之往復,渠亦傳致。窮凶極惡之情節,渠自吐實,而以其經斃,王章未伸,輿㥽益切。請物故罪人德泰支屬應坐者,一一査出,絶島散配。定配罪人孫效忠等八宦者,俱極凶獰,終始抵賴,遽有酌處之命,雖出於我聖上好生之德,曠蕩之典。而效忠則自是凶孼,旣多負犯,又以逆宦切族,及其鞫問之除,端緖未究,亦無指的發明之端。定配罪人柳仁培,罪人李鳳昌·沈德一·李德成,俱以逆來之切族,若其在京,則或吹噓應澤,已露腸肚之糾結,及夫放逐,則或出沒城闉,益著蹤跡之陰祕。則志恒與國來,陰凶情節,萬無不知不參之理,而頑忍不服,效忠·仁培,定配而止,鳳昌·德一·德成,更逐本鄕而止。罪人申世輝,旣與應澤錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。噫,商輅之經斃,未施孥戮之典,已切神人之憤,而雖以輅妻已著之罪論之,與相吉酬酢,非但窮凶情節,至以相吉所交通處,渠亦送婢僕交通爲言,則締結妖任,往復凶徒之狀,昭不可掩矣。其所謀逆,與妖任同一腸肚,而妖任伏誅之後,輅妻之尙今宴然者,揆以王章,寧有是理?請逆輅妻,爲先絶島定配。亂逆從古何限,而豈有若量·翼·之窮凶極惡者哉?李璟·韓後良·金默行·兪纘柱·金奎五等,五人,與量·翼·,或爲至親,或爲切姻,或爲血友,碁列隣鄕,腸肚相連,往復和應,不出乎凶謀逆圖,寤寐經營,專在於無君禍國。及其三逆伏法之後,猶不懲畏,或借助奴馬,或出沒京闉,或率置逆女,此已萬萬無嚴之甚,而至於親喪散髮,雖無識下賤,壹是行之者,而不散髮,卽量賊創行於渠家,奎五效行於其侄,則可知其傳授心法,與量賊,一而二,二而一也。噫,彼五人之負犯,何如,而俱爲漏網之魚,尙逭黨與之治,論以王法,寧有是哉?繡啓一出,罪惡尤著,其在嚴懲討之道,決不可島配而止。請李璟·韓後良·金默行·兪纘柱·金奎五,竝令王府,設鞫嚴問,究覈得情。答曰,不允。
獻納李枰,正言尹行允·申應淵啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,設鞫得情,快正王法。李弘濟,地旣卑微,跡又閃倏,蝨附逆邊,甘作嚆矢,暗地糾結,亦一成運,而敢懷期世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,卽爲發配,揆以王章,失之太寬。請海南縣定配罪人李弘濟,亟令王府,設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點,久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順,亟令王府,設鞫嚴問。噫嘻痛矣,聖中·有臣·宗甲·義駿等,罪犯尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群兇,獨可容貸耶?請跡旣露,負犯至重,決不可一刻容貸於薄施竄逐,大失王章,竊恐亂賊,無所懲畏,輿憤無以得洩。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。宮人福氷,締結凶徒,與聞陰謀,喜動顔色,已極凶慘。知情不告,自有當律,雖以好生之德,有此酌處之命,其在淸宮禁杜亂萌之道,如此妖惡之徒,決不可以微賤而容貸。請還寢福氷酌處之命,依律處斷。申光復,本以啓能之切姻,腸肚相連,綢繆往來之狀,世所共知。向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理。請海南縣定配罪人申光復,更令王府,嚴鞫得情。罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,只施應坐之律。定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿情莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正玉法。定配罪人具翼遠,以能賊之門徒,無常出人,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛漫同參,昭不可掩,而究覈未竟,酌處有命,王章未伸,輿情愈激。請定配罪人具翼遠,亟寢酌處之命,仍令王府,嚴鞫得情,快施當律。罪人大燮,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人,作隊犯闕之說,具出於謀議之席,則渠之爛漫同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激。請減死罪人大燮,亟寢酌處之命,仍令王府,設鞫得情,夬正王法。罪人弼海,以逆範之族屬,卵育其家,爛漫綢繆之狀,世所共知。旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府,設鞫得情,快正王法。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹伏於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳·桓溫之郄超,古今一轍,而善地薄竄,邦刑不加,況今麟·謙,雖伏王法,而凶徒盤結,實多伏戎之憂,究覈情節,兩賊最爲機括。藉曰,狐雛腐鼠,無足以汚我刀鉅,則天綱不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟令王府,竝加嚴鞫,期於得情,依律處斷。恒烈·善海,何等凶逆,而其兄弟子侄,晏然在家,無異平人,治逆不嚴,防患太疎。厚謙逆節,萬古所無,而日謙,以同惡相濟之凶種,偃處近郊,官爵不收,輿情尤憤,去而益甚。請恒·善支屬,亟命散配,日謙兄弟,竝投絶島,以嚴隄防。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得免不測之危,而至今思之,心骨俱寒。論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,快施當律。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋。請亟收放逐罪人鄭遠達,珍島郡定配罪人閔百奮放釋之命。乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路。論啓經年,國體徒損,則雖不可一向爭執,而其中李鎭常之爲賊死卒,巨濟府絶島安置罪人朴宗集,亟令王府,拿鞫得情,施以當律。昌鼎,旣是逆淵之至親,自同平人,偃息城闉,已極放恣,而與量海·後翼,爛漫往來,綢繆謀議,前後情跡,綻露無餘,則不可以量海端緖之自渠現露,有所參酌。請河東府減死定配罪人昌鼎,依律處斷。範聖,以逆淵之至親,黨付極賊,締結凶徒,日夜綢繆,情跡叵測。雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。物故罪人德泰,以逆來之養子,締結志恒,而逆來·恒賊之綢繆陰謀,渠皆同參,往復祕札,渠亦傳致,窮凶情節,渠自吐實無餘,而以其經斃,王章未伸,輿情莫洩。請物故罪人德泰支屬之應坐者,一竝詳査,絶島散配。志遜,以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊經斃之後,獄情肯䋜,惟係志遜,則不可以其供辭之似實,遽施寬典。請定配罪人志遜,更令王府,設鞫嚴問,期於得情。今番鞫獄,諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡。酌處之命,雖出於好生之德,揆以獄體,不可不窮劾得情。請減死定配罪人德秀,亟令王府,更加嚴鞫,夬正王法。鄭履煥,特一龜柱之食客也,私人也。龜柱島配後,特下傳敎,斥黜履煥,處分至嚴,好惡大明,而其黨後翼,不勝狼毒之心,投進凶悖之章,右袒龜柱,稱詡履煥之不已,至有犯上不道之語。今秋後翼,始伏玉章,履煥,自知其難免於黨與之誅,身在罪籍,敢投一疏,外稱自引之義,內售黨惡之心。上款下語,盛稱龜柱,奮不顧身,爲國討賊之事,下段引罪,不過取友不端四字而已。噫,世所謂不端之友,卽是博奕酒色,操身不謹者類,渠敢以萬古所無之凶魁,强謂之不端,見其疏者,擧皆奇怪,聞其言者,莫不駭痛。此輩眼中,無君無國,惟以愛護血黨,抵死不悔,使主勢國綱,日趨孤弱者,爲今日懍懍岌岌之憂,而豈有如履煥之放恣無嚴者耶?此而置之,將見凶醜餘孼,稱以自明,後先接跡,爲國家無窮之患。請削黜罪人鄭履煥,絶島安罪。金鍾正,卽一宵小之輩耳,締結晦賊,圖遍淸要之罪,已不可勝誅,而曾在騎曹,納媚謙賊,莫重驛田,任自換給,小無忌憚,而及判金吾,泰淵配所,定以近地,顯有顧惜之意,究厥情狀,尤極駭憤。負犯如此,而爵秩自如,揆以王章,失之太寬。請晴川君金鍾正,亟命刋去爵秩,姑先放逐田里。殺獄償命之法,至重且嚴,不可有一毫低仰者。一或過主原情之意,輕加平恕之律,則惟輕之傳生,雖若可喜,而枉死之抱冤,實爲矜慘。平海郡減死罪人黃師憲,以覆檢屍帳及各人等招辭觀之,則萬有必殺之罪,一無可恕之法。特以其母之先自徑殞,難於母子之同死一獄,有此曠蕩之特恩,而臣之愚意,以爲其母之徑殞,適足以實其子之行凶,元不干涉於此獄之從輕,則三尺至嚴,決不可以竝命之可矜,貸其必殺之律。請平海縣殺獄罪人黃師憲,亟收減死之命,更加嚴訊,期於得情,以重償命之典。定配罪人權詡,身在衛列,竊聽獄情,暗地漏洩,大關後弊,此等無嚴之類,不可編配而止。請定配罪人權詡,亟令王府,嚴加刑訊,遠地定配。今番投書,亘古所無之變,其凶肚逆腸,直與任·輝諸賊,一串貫來,心寒骨靑,尙忍言哉?窮凶情節,畢露無餘,忍杖抵賴,徑先致斃,常刑未加,輿情愈激。論以王章,宜施追律,而平法新令之下,雖不敢仰請,惟其凶計之暗地排布者,不可不一一究覈。則埏以鎭厚之父,其敢曰在家不知,且於其子就捕之後,雖曰以罪名之在身,不得入城待命,然縣獄席藳,道理當然,不此之爲,偃臥其家,少無嚴畏之心,顯有肆毒之態,人理臣分,掃地盡矣。請放逐鄕里罪人埏,亟令王府,拿鞫得情,仍施當律,其應坐支屬,亦竝施絶島散配之典。答曰,不允。
行左承旨鄭民始,右副承旨徐有防啓曰,嗚呼,自古聖王哲辟之一從一違於群下之議者,必參較公私義理之間,而不敢以一己之私,屈千萬人大同之議也。今此三司之所請者,公也,殿下其可以一己之私,違而不從耶?三司之所爭者,法也,殿下其可以一己之恩,違而不從耶?三司之所沬血而陳之,極口而論之者,卽上自公卿,下至輿儓,內自京都,外至八域,凡有血氣者之所共憤痛,不欲同戴一天者,則殿下,其可以區區之恩,姑息之情,終始力拒而莫之從耶?況今世變層生,鞫獄又出,情跡陰慘,神人齊憤,此莫非凶逆未誅,義理不明而然也。如是而殿下,尙不徵創,合辭之啓,又靳允從,切恐此後何樣禍機,伏在何處也,豈不益加凜然者乎?臣等相對憂歎,聯名冒陳。伏乞殿下,廓揮乾斷,亟從三司之請,以安宗社焉。答曰,不允。
藝文提學洪樂命疏曰,伏以臣見叨樞銜,已閱屢朔,疾沈痼,尙稽祗肅,日夕惶蹙,如負大何。迺者伏奉除旨,以臣爲藝文提學者,臣九頓感泣,但知其愧懼而不知其爲榮也。顧今詞學之英,所在麻列,乃反取如臣蒙陋者,而苟然充差,抑何謂也?臣於小時,頗好爲瑰詭自娛之語,而卒亦無成,至於館閣之詞,才尤拙焉。貧者可使之虛誇富談,賤者可使之假飾貴容,而乃若文詞之工拙,殆同面貌之姸媸,不可飾而欺人也,決矣。不待臣費辭,固將有䮕正之論,而一日虛縻,誠有所萬分不敢安者。況臣痰火之祟,轉輾增劇,每當夏月,則內薰外爍,如擁兩爐,沈酣昏窒,懍懍濱危,設令人器相稱,以此病狀,何論彈束?臣世受國恩,涓埃莫報,賴天之靈,病若小間,謹當赴湯蹈火,盡瘁爲期,第今所叨,情病俱苦,承膺無路,玆敢披瀝肝血,略控危懇。伏乞聖慈,俯垂諒察,亟命遞改臣本兼職名,俾便調治,以延殘喘,乃治臣前後逋慢之罪,以肅朝綱,以安賤分,千萬幸甚。答曰,省疏具悉。卿之文識,予所飫聞,勿辭察任。
大司諫金文淳疏曰,伏以臣,於推鞫罪人鎭厚物故事,有萬萬駭憤者,臣嘗屢日獲參於訊囚之時,略知其事實矣。自古投書之變,非曰無之,而未有若今玆之變至兇且慘,其設心遣辭,眞箇是妖任·逆輝之腸肚,而情節畢露,罪惡貫盈,則此等凶賊,直施之以大逆之律,然後可以少洩神人之憤,而特其賦性凶獰,終始抵賴,以至杖死之境,此何異於向來能·養輩?徑斃而常刑未加,不但王章之有失。凶計暗布,豈無家人之與謀乎?父子之間,尤萬無不知之理,放逐鄕里罪人埏,亟令王府,爲先嚴鞫得情,其應坐支屬,亦不可一時置之輦轂之下,一竝詳査,絶島散配,斷不可已也。噫,世道人心之陷溺,至此之極,而奇奇怪怪之變,層生疊出者,究其故,果孰使之然哉?目今巨慝未除,民志靡定,氣類之相感,脈絡之相通,安知無暗中機關,構煽而眩惑者哉?臣謂首惡二賊之誅,尤不容少緩也。伏願聖明,亟加三思,竝賜允諭,以副臣民之望焉。答曰,省疏具悉。所陳雖有意見,亦有商量者意。
司諫李恒祚疏曰,伏以臣屛伏田廬,一病成痼,風痰所祟,痿痺澌頓,今幾十數年,而鼻齄面班,自是表症,聽重視昏,殆無餘地。以此癃殘之狀,雖欲抗顔隨行於百執事之末,其勢末由,今玆見叨職名,尤豈有毫分稱塞之望哉?義重沐浴,他不暇顧,惟以盡分殫竭,必伸誅討之請,庶效沬血之誠,而前後合辭之論,伏閤之籲,喉院之啓,臺閣之疏,積于公車,殆不知幾百度,而閱歲徑年,天聽愈邈,臣誠莫曉其所以也。抑未知何樣禍機,迫在朝夕,而妖如鄭妻之逆,凶如龜柱之賊,其將指天罵日,暗伺潛蓄,乘機闖發,終至於覆宗國而乃已耶?噫嘻,痛矣。丙申以來,麟·厚·簡·恒·泰·淵·福·瑩·養·集·若·翔,諸逆之一轉再轉,窮凶極惡無所不至之變,思之謄掉,言欲氣塞。幸賴邦籙靈長,凶圖莫售,則趾·述·纘·範·吉,一種憯毒之逆,釀成輝·文·妖任,不忍言不忍聞之變而極矣。末乃澤遂之供,能賊之招,眞贓綻露,情節陰慘,而或誅止其身,或忍杖徑斃,王章未伸,輿憤尙激。及夫鳴遠·範聖之逆出,而量·翼之締結凶疏,賊之擧兵情跡,志恒之跋扈不軌,陰祕叵測,罔有紀極。乾道昭昭,次第就戮,而徒黨雖異,腸肚相連,怨國伺釁之凶,犯上不道之逆,一串貫來者,究厥巨魁,則鄭妻之煽亂,龜柱之包藏。是已,沮遏代聽之妖,昭載義錄,眼無儲君之凶,畢露三案,罄竹之罪,擢髮難赦,而城闉假息,實多死灰復燃之慮,海島薄竄,亦有困獸猶鬪之患,則隱地偵探,暗中排布,亦知無挾匕埋凶之變耶?言之及此,骨顫心裂。伏惟殿下之聖,明傡日月,殿下之威,手握太阿,何所貸於千古所無之逆,而二字靳允,便作紙上之文具,臣實痛心,不知所以爲言也。嗚呼,上旣忽當斷之義,下亦有不誠之罪,枝葉雖除,而禍根猶在,窩窟未破,而凶竇日鑿,無怪乎湖鄕之餘孼,嘯聚綢繆,繡啓之諸賊,表裏相濟,以至于今番投書之變,國勢之岌嶪,人心之危懼,誠有呼吸迫急之慮矣。帳前鞫囚,端緖未究,城門揭榜,洞諭雖切,而終使兩賊,戴頭於天壤之間,則變亂之層生,迄無止息矣。嗚呼,安樂之加誅,何損於唐宗之盛德?薄昭之自殺,有光於漢帝之仁聞,則噫,彼二賊,窮天極地之罪,有浮於安樂·薄昭,而罄甸之律,肆市之典,斷不可已也。何殿下慼我之敎,有在之批,玩歲愒日,一味相持,久咈擧國同情之憤耶?上自大官卿宰三司百執事之臣,下至環東土數千里凡在含生血氣之倫,皆曰可殺,則殿下安得以恩掩義,緣情屈法,不念宗社之危,而自貽方來之悔哉?臣言至此,不知所裁。伏願殿下,穆然深思,淵然遠圖,亟正二賊典刑之誅,其外臺啓中,罪犯罔赦者,竝賜允從,俾朝著淸明,世道領安,杜亂源於將來,措國勢於無疆,是臣刳肝沬血之誠也。且合辭方張,鞫獄未竟,則在臣義分,此豈言私之時,而臣於日昨賓對歸路,寒氣猝發,遍身疼熱,昏倒床玆,勺水不入,轉輾添劇,人鬼莫辨。此不知何樣症情,而進身淸禁,實無其路,玆不得不略入文字,疾聲呼籲。伏乞天地父母,察臣難强之私,諒臣必遞之義,亟削臣職,以肅朝綱,以安賤分,千萬幸甚。答曰,省疏具悉。所陳當留意,爾其勿辭察職。
己亥四月二十三日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,昨亦言之,而宿衛所規模,尙今未成,固已可悶,且訓局事,亦多修擧者。故不得已有昨日之命,卿須留意於蘇弊等事,可也。國榮曰,臣何敢擇夷險於國家事乎?第此職務浩繁,恐難堪承矣。國榮,讀奏公事,上命書判付。仍命退,諸臣以次出。
己亥四月二十三日未時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,今日之雨,霏微而止,雨澤姑不緊急耶?民始曰,姑不望雨云矣。上命書弘文提學洪樂命,大司諫金大淳,司諫李恒祚疏批。仍命退,諸臣以次出。
己亥四月二十三日初更四點,上御誠正閣。右副承旨入侍時,右副承旨徐有防,假注書金載瓚,記事官李信祜·鄭東浚,以次進伏訖。以御營哨官望筒,命書傳敎曰,伊日未卽待令,與晩期待令有異,且久勤在近云,自本廳棍治,可也。又命書傳敎曰,京兆草記,旣已下敎,而朝令之下,如是擧行者,誠周詳矣。此乃可褒而非可罪之事。當初問備之命,未知本事而然,判尹具善復推考傳旨,勿施。又命書傳敎曰,今則日氣向熱,操期在遠,且許久滯囚,亦足可悶,回示次,被囚武藝別監,參酌放送,令該曹照律定配。以慶尙監司李在簡·鄭行毅上言査啓,命書傳敎曰,本事則道啓,旣甚詳備,立落曲直,該曹,自當覆啓稟處,而其中査官所報,有礙眼者。凡訟理,勿論小大,一訟元犯,豈有再易之事乎?況於此訟,父或作元犯,而子爲參謀,子或作元犯,而父爲參謀者,該牧使之決折,大失訟體,則爲査官者,焉敢攛那湊會,分疏爲辭,諉之以容或無怪,歸之以不是異事乎?此等小訟,如是回互,安望他訟之平允?事當汰罷,而此時守令遞易,亦屬可悶,河東府使李羲星,山靑縣監鄭日煥,爲先拿問處之。以文臣試射時,林道浩禁推傳旨,命書傳敎曰,今番則分揀。有防曰,今此憲府之照律,前慶尙左兵使白東俊啓目,功議有無,不爲付標,議讞文字,未免不察,當該臺臣,推考,何如?上曰,依爲之。命退,承史以次出。
上在昌德宮。停常參,只晝講。
巳時午時,日暈。
傳于洪國榮曰,都承旨入侍。
徐有防啓曰,合辭方張之時,兩司無詣臺之員,事甚未安。大司諫金文淳,司諫李恒祚,纔已出牌矣,除在外外呈告人員,倂卽牌招,何如?傳曰,允。
又啓曰,禁衛營從事官來言,今日本營軍兵,日次秋習云矣,敢啓。傳曰,知道。
申應顯,以弘文館言啓曰,繼講冊子,問議草記,伏承更令領事獻議之批矣。上番校理臣鄭淵淳,更爲問議事,今日晝仕出去之意,敢啓。傳曰,知道。
鄭民始,以內醫院官員,以都提調·提調·副提調意啓曰,每年冬至使行,醫員·譯官,本院藥材貿易回還後,一坐畢納,則入啓論賞,乃是流來之規,而上年藥材貿易醫譯崔宗翼·洪宅重等,畢納於一坐矣。令本衙門,考例施賞,何如?傳曰,允。
李義翊,以訓鍊都監言啓曰,被囚武藝別監,參酌放送,令諧曹,照律定配事,命下矣。前武藝別監金尙謙,出付秋曹之意,敢啓。傳曰,知道。
又啓曰,明日朝講次對,憲府無進參之員,除在外外,呈告人員,倂待開門牌招,何如?傳曰,允。
持平洪樂淵啓曰,臣於前慶尙左兵使白東俊議律公事,以功議有無之不爲付標,至有承宣請推之擧,臣不勝瞿然之至。日昨臣與長僚,鞫座罷後,俱詣臺廳,府吏以白東俊緘辭事來言,故臣果議讞,而未諳規例,率爾署啓。奏御文字,何等敬謹,而曚然不察,有此做錯,今於問備之下,臣何敢一刻仍冒於臺次乎?請命遞斥臣職。答曰,勿辭,亦勿退待。
己亥四月二十四日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,今日晝講,儒賢入來云乎?國榮曰,似當入來矣。上命奏公事,仍命書判付。上曰,王大妃殿進御,一錢五分重人蔘粟米飮,調竹瀝·薑〈汁〉一貼,煎入出榻敎上命退,諸臣以次出。
己亥四月二十四日辰時,上御熙政堂。晝講,詣臺臺臣,同爲入侍時,知事黃景源,特進官李在協,經筵官宋德相,參贊官洪檢,侍讀官鄭淵淳,檢討官金宇鎭,假注書金載瓚,記事官李信祜·鄭東浚,宗臣凝善君爔,行副護軍金廷遇,大司諫金文淳,以次進伏訖。上讀前受音,淵淳讀奏,上復讀新受音訖。命陳文義。淵淳曰,此子路問事鬼章也。夫子告之以人鬼生死,本無二理者,蓋欲擧者,循序漸進不可躐等者也。大抵,天地間,不過理氣流行,陰陽屈伸而已,世道之汚隆,時運之消長,皆從二氣中出來,不但爲學者之所當硏究,尤爲人君體念之道,伏願留神焉。此閔子答,何必改作章也,何必改作,四字誠好矣。長府,卽一藏貨之所,當從不得不改作處而改之,可也,如此則不必改作,而將興土木之役,故閔子,以四字答之,而夫子詡之以言必有中,蓋人君爲國之要,只在於不傷財不勞民,伏願體念焉。宇鎭曰,此夫子答過猶不及章也。子張之過,雖似勝於子夏之不及,而其爲失中一也,況人君治國之道,凡於政令施措之間,無或有過不及之差,然後爲出治之本矣。以堯·舜之大聖,傳天下之大器,而其授受之訓,不過允執厥中四字,今殿下,處堯·舜之位,益勉於執中之義,則唐虞之治,不難致矣。上曰,好矣。德相曰,人鬼之道,其本一而已。知鬼之道,則可以知人矣,知生之理,則可以知死矣。察其著而其隱從,可推也,卽其顯而其幽,自可得也。一理周行,二氣來往,陰而爲鬼爲死,陽而爲人爲生,而其理則只是這箇理而已。人鬼生死之際,何嘗有二致者哉?聖人之答,渾然無迹,而其所以爲敎,則自有可觀者矣。夫子在座,諸子侍傍,而其氣像容儀之際,各有所不同者,子貢誾誾,則誾誾者和也,子路侃侃,則侃侃者剛也。和則近聖,剛則傷勇,惜乎子路之性,終不能化,而遂至於不得其死,則夫子先知而垂戒之意,至矣,爲後學者,固當勉其和,而戒其剛矣。勞民傷財,人君之大戒也。自古聖王,雖或有土木之役,而蓋出於不得已者也。長府,卽藏貨之室,而不必改而改之,則其爲勞民傷財者,大矣,故閔子之答如此,而夫子之詡,宜矣。臣今仍文義,有所仰達者矣。臣向在鄕土,竊聞朝家有土木之功,及臣造朝之後,雖無所繼聞,而第念勞傷之弊,爲人君者,不可不先知,其在暮歸觀獵之戒,宜有所益勉者矣。子路鼓瑟,夫子斥之,蓋心感而聲應,聲發則爲樂,子路氣質未化,剛强爲多,故絃上之音,自有北鄙之聲,夫子警而戒之,而門人不識聖人之本意,遂輕子路,故夫子復褒以升堂,蓋其一抑一褒之際,各中其道,聖人之氣像,有足以感發人者矣。聖人執中,無過不及,而精一爲執中之要訣矣。大學所謂格致,屬精一,誠正爲執中,而精一二字,分而言之,則中庸所謂擇善爲精,固執爲一,若不能精於擇善,一於固守,則見道不明,立志不固,中不可做將來矣。此不但堯·舜爲然,我朝家法,亦不越乎精一執中四字矣。惟願殿下,勿以臨文講讀爲事,必以反躬省察爲工焉。景源曰,閔子·子夏·子路之氣像不同者,卽韓愈所謂各得其性者也。以夫子之聖,得群才之盛,各化其氣,咸遂其性,聖人化育之功,大矣。是故得君師之位者,必以作成爲己任,抑其過而勉不及,敎導薰養,俾臻中和之域焉。其所以爲敎,不過一中字是耳,爲人君而允得其中,則治天下如示掌矣。德相曰,閔子不必改之語,亦可見誾誾之氣像,辭意雍客,外和而內剛,此謂姿質之近聖處矣。上曰,子路問事鬼,夫子曰,未能事人,焉能事鬼。夫幽明生死不可廢一,知生,則可推而知死矣,知事人,則可至於知事鬼矣。然而如欲事鬼,則當先於事人,如欲知死,則當先於知生,而子路不問人而先問鬼,不問生而先問死,以其所問之意,較諸所學之域,則差有所捱過分數者,而不無躐等之意矣。是故夫子深抑之,而其所以敎之之意,自在裏許矣。德相曰,聖敎誠然矣。子路氣質過剛,志意太越,自以爲人鬼幽顯之理,無所不可知者,故固當問人問生,而先及於事鬼知死,此夫子所以責之者也。上曰,天地之間,只是一理,而人鬼之際,初無二致,則知事人,而可知其事鬼之道矣。不但鬼神爲然,事天如事親,生致其誠,死盡其禮者,孝子之事親也,寅畏敬謹,對越神明者,聖人之事天也,能盡於事親之孝,則可知其事天之道矣。觸物知類,其理一串,則有可以卽此而知彼,擧一而反三矣。子路,雖問所當然之則,而欲知其所以然之理,故問鬼之意,蓋以是矣。子曰,過猶不及,中之道誠難矣。天下之事爲無窮,觸處各異,隨事不同,而各具得一副中字,小焉而有小處之中,大焉而有大處之中,而顧其所以爲中者,則只是一理而已。大抵,學者之病,惟在於過與不及,若使過者俯而就之,不及者企而及之,則可入於大道之中,而自無偏着之患矣。子曰,堂堂乎張也,然則子張之病,偏於過矣,篤信謹守,規模狹隘,然則子夏之病,偏於不及矣。然而子張,雖病於過,而非謂每事皆過也,子夏,雖病於不及,而豈是隨事皆不及者乎?過之之中,亦自有不及時矣,不及之中,何嘗無有過處耶?如欲使二子,從病處下手,則子張當於太過處着力,而亦不可放心於不及處,子夏先向不及上用工,而亦不可汎忽於過處,周察均省,漸祛其偏,則可免二者之病,而俱底大中之道矣。門入問過與不及,孰勝,其所謂過者,雖似至於道之止處,而反有所過了,有如水之盈科,盈而復溢者然矣,而予嘗以爲過是過越中道之過也,非謂盈溢之過也。經筵官之意,何如?德相對曰,聖敎誠然矣。過者不得其中之謂也,非是旣至於中道,而又復捱過之意矣。上曰,中字之意,有難形容說得矣。曰誠,曰敬,雖皆有模着處,而至於中字,隨事隨在,居無定位,若非洞見大道者,則誠爲滉瀁沒把捉矣。司馬光,宋之鴻儒也,篤學博識,脚踏實地,而猶是見道不的,錯認中字,至其念中之意,有若佛家之念佛,大失中字之意義矣。程子曰,隨事皆中,蓋天下而有天下之中,一國而有一國之中,至於一家·一堂·一事·一物,各有箇中之中,雖以此冊字言之,展卷時,則兩片交處爲中,掩卷時,則大題目·小題目之間爲中,今若掩卷而曰,二片交處,爲中云爾,則殆近於子莫之執中,而非吾所謂中者也。然而學者,若謂以隨時者爲中,而搖蕩不定,則非中也,又謂以執一者爲中,爲固滯不移,則非中也,苟非聖人,則不可强探爲中矣。惟是擇善爲執中之道,而其所以擇之者,若或不精,則或以善爲不善,或以不善爲善,眞箇善不善之分,無以辨之矣。德相曰,隨時而中者爲中,若使執一中而住着在一邊,終不能推移看得,則此所謂司馬中矣。是以精一爲擇善之道,擇善爲執中之要,未有不能格致而能執中者也。上曰,若不精而察之,一而守之,則易至於䮕而不精,搖而不一矣。是故中庸一篇,首揭以存養省察戒謹恐懼,俾令未發·已發之際,專向是心上用工,苟使學者,存之於未發之前,察之於已發之後,擇焉而必精,守焉而不一,則始可以漸進於中和之中矣。德相曰,聖學高明,宗社臣民之福也。臣無容仰贊,而第念,書曰,允執厥中,傳曰,執兩端而用中,顔子得一善,拳拳服膺而不失,此實爲後學切近體行之事矣。伏願聖明,自省自察,益加勉學,則始乃爲講中字之義矣。今若臨筵講文而止,則今日所討論者,只將作閑說話矣。景源曰,過猶不及,此不但學問之謂也,亦可措於刑政之上,用法太過則非中,用法不及亦非中也。顧今元惡大憝,尙逭王章,日昨妖逆又復徑斃,論以五刑之義,其可曰在家不知乎?臺言齊發,兪音久閟,是豈非刑政之失中者乎?惟願省察其過不及處,懋使刑政得中焉。上曰,漢文召見賈誼,先問鬼神,至有不問蒼生問鬼神之譏,而比之子路之問鬼,煞有所不同者矣。景源曰,文帝初見賈生,虛心前席,其所以期待者甚高,故先問以鬼神之理,若以不問蒼生爲譏,則似失文帝本心矣。德相曰,知事敷衍講論之說,誠好矣。如是然後,始有因文有得之效矣。上曰,經筵官進前。德相進伏訖。上曰,旅舍不甚齟齬乎?對曰,臣來住於臣從子家,豈有齟齬之慮乎?上曰,皇壇樂章事,誠好矣,而自不無商量處,卿亦更加消詳,後日登對時,上下相確後,更詢他儒賢,而議定好矣。德相曰,當初奏語,多有草率者,廣詢博考而處之,誠得當矣。庶流序齒事,日前,自太學簡問於臣,故臣答以後日登對,從當一稟云矣,數昨大司成來問,以今將草記,何以爲奏云,故又答以從當筵稟矣。臣之愚見,實無異於人,而蓋先輩,已有許通之論,臣亦自少,亦不以是論爲非矣。一自先朝處分之後,放恣生心,無所顧忌,或有改主奪祀者,或有逼嫡爭宗者,此實世道倫常之大變怪也。今若許其序齒,則必不至於序齒而止,未知何許變怪,又將至於何境,決不可率爾許之矣。上曰,卿言誠然矣。孟子道三達德,而鄕黨莫如齒,又曰,莫如德,蓋自古用人之法,只取材德而不取地閥矣。自晉以後,始有尙閥之法,至於我朝,等級截異,氏族有別,取人不問材器,官爵專尙地處。此雖無於古之法,而立法已久,更革爲難,今不可遽爲擬議矣。至於家庭之內,貴賤懸殊,名分有限,下不可慢上,庶不可凌嫡,自有不易之定階,而至於序齒,古者太學之敎人,上自天子之元子·衆子,下至凡民之俊秀,皆使之入學,然則世子之尊焉,而下比於匹庶,同遊庠序之間。此可見忘貴之意,而且王制,以爲齒德無貴賤,亦可見年德之間,不以貴賤而有殊。至以我朝言之,則外邑之身免軍簿者,下賤之名編奴隷者,亦皆入學入校,而至若庶流,則雖以卿大夫之子,不敢窺於太學之門。此則予以爲過矣,而有非朝家所可指揮者,故使之廣詢於諸儒臣而處之,諸儒臣之議,果何如?德相曰,先正臣文成公,嘗主許通之論,而至於學宮,使之別座南行,先正之意見,必有所可據者矣。而又見諸儒臣所議,則金亮行則以爲先正旣有南行之議,則鄙見亦如是云云,金鍾厚則以爲今以愚陋,何敢容議,而月前本館草記,旣有所稟定者,今何可更有他說云云,兪彦鏶則以爲病伏昏聵,不敢爲答云云。諸議旣如此,臣亦與諸議一般矣。上曰,此輩之見塞,始自何時乎?德相曰,自柳子光始矣。上曰,此亦造化中一物,而爲子而不得呼父,爲弟而不得喚兄,出而無進身榮顯之路,雖或有奇偉材德之類,只將終世錮枳,抱冤乾沒,則亦豈非可矜耶?德相曰,若有如宋翼弼·徐起之類,則宜有所別般登庸之道矣。上曰,天之所覆,地之所載,日月所照,霜露所墜,凡有血氣者,皆入於作成之化,父焉而慈於子,子焉而孝於親,無一夫之不獲者,而惟彼庶流,別作名目,永枳其身,自外於同仁之化,則朝家亦不能辭其責矣。德相曰,臣亦豈不知之,而至於日後難杜之弊何哉?上自大臣,下至韋布,皆以爲不可許入,物議如此,則亦豈可强之耶?上曰,予曰,予亦如卿意,而終不能質言者,此也。但旣有先朝處分,而今反不許其序齒,則殆同自我防之矣,是甚難處矣。德相曰,外邑之設置敎授,臣有所仰陳者,而修出節目,然後可爲州縣擧行之道矣。知申與泮長,從長相議,成一節目,則臣亦當有所與聞者矣。節目旣成,則自廟堂,頒之八路道臣,道臣頒之各道守令,使之擇出,鄕黨中老成才識之士,授以敎授之任,又選村秀之十六七歲以上,能通四書及擧業者,許之應講,又令來赴京試,則庶杜科場之弊,而或有補於作成之化矣。大略如此,節目修正之時,當有詳細條陳者矣。上曰,好矣。從當一番更議,好矣。德相曰,方今甄拔人才爲急務,而其道甚難。文臣參下之積滯者頗多,殆不免有抱紅牌,老死牖下之歎,令各郵官與各陵別檢之屬,加出窠坐,以爲調用出六之地,且登科十年出六,自是令典,而亦爲變通,或限五六年陞六,則疏滯甄才之道,庶乎兩得矣。請詢問廟堂而行之,何如?上曰,此意,令廟堂稟處,可也。命書榻敎曰,文臣參下積滯之類,疏通之政,令廟堂,稟處擧行。命書傳敎曰,呈辭玉堂許遞。又命書傳敎曰,政官牌招開政。文淳所啓,請大靜縣爲奴罪人金壽賢,更令王府,設鞫嚴問,依律處斷。措辭見上上曰,不允。又所啓,請爲奴罪人河翼龍·金重得,亟命王府,設鞫得情,快正王法。措辭見上上曰,不允。又所啓,請海南縣定配罪人李弘濟,亟令王府,設鞫嚴問。措辭見上上曰,不允。又所啓,請海南縣竄配罪人金載順,亟令王府,設鞫嚴問。措辭見上上曰,不允。又所啓,請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。措辭見上上曰,不允。又所啓,請還寢福氷酌處之命,依律處斷。措辭見上上曰,不允。又所啓,請海美縣定配罪人申光復,更令王府,嚴鞫得情。措辭見上上曰,不允。又所啓,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。措辭見上上曰,不允。又所啓,請定配罪人具翼遠,亟寢酌處之命,仍令王府,嚴鞫得情,快施當律。措辭見上上曰,不允。又所啓,請減死安置罪人大燮,亟寢酌處之命,仍令王府,設鞫得情,快正王法。措辭見上上曰,不允。又所啓,請減死罪人弼海,亟寢酌處之命,設鞫得正,快正王法。措辭見上上曰,不允。又所啓,請遠竄罪人安兼濟·李宅鎭,亟命王府,竝加嚴鞫,期於得情,依律處斷。措辭見上上曰,不允。又所啓,請恒·善支屬,亟命散配,日謙兄弟,竝投絶島,以嚴隄防。措辭見上上曰,不允。又所啓,請荐棘罪人瑩中,亟令王府,設鞫嚴問,快施當律。措辭見上上曰,不允。又所啓,請亟收放逐罪人鄭遠達,珍島郡定配罪人閔百奮,放釋之命。措辭見上上曰,不允。又所啓,請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。措辭見上上曰,不允。又所啓,請河東府減死定配罪人昌鼎,依律處斷。措辭見上上曰,不允。又所啓,請濟州牧減死定配罪人範聖,依律處斷。措辭見上上曰,不允。又所啓,請物故罪人德泰,支屬之應坐者,一竝詳査,絶島散配。措辭見上上曰,不允。又所啓,請漆原縣定配罪人志遜,更令王府,設鞫嚴問,期於得情。措辭見上上曰,不允。又所啓,請減死定配罪人德秀,亟令王府,更加嚴鞫,快正王法。措辭見上上曰,不允。又所啓,請削黜罪人鄭履煥,絶島安置。措辭見上上曰,不允。又所啓,請定配罪人權翊,亟令王府,嚴加刑訊,遠地定配。措辭見上上曰,不允。又所啓,請順海,亟令王府,刻期發捕,嚴鞫得情。措辭見上上曰,當量處。又所啓,請李璟·金默行·兪纘柱·韓後良·金奎五等,亟令王府,嚴鞫得情,快伸王章。措辭見上上曰,不允。又所啓,前檢校申大年,爲人陰邪,處身傾巧,自在韋布,縱橫時流,附勢趨利,爲人指目久矣。至以麟賊爲切姻,養賊爲切友,日夜綢繆,無不干涉,則何可獨免黨與之治,而向者貶官薄罰,雖足以見其公議,而可謂失之太輕矣。璟等諸賊,亦旣以凶賊姻親切友,至有窮凶極惡之事,發於繡衣之廉得,而臺論峻發則,大年之姻婭切友於凶賊者,豈獨諉之無虞,而勘之以薄罰,處之於城闉乎?鄕曲幺麽之類,尙以失志之怨,叵測之憂,凜然寒心,則惟此族是華閥,官曾淸顯者,尤有深憂,而不可不嚴其隄防。請申大年,亟施屛裔之典。上曰,不允。又所啓,賊,是前古所無之極惡凶賊,則爲其支屬者,固不敢以平人自處,人之視之親屬,亦當處以凶醜,而之從兄銗,偃息城闉之中,開門逢迎,無所願忌,人客如同無故,傳說甚藉,聞者危之。渠以賊之至親,聲勢相連,怨毒必蓄,其爲隱憂,無所不至,不當處之輦轂之下。請沈銗,遠地定配。上曰,依啓。又所啓,凶趾諸賊,次第就戮之後,似無復餘孽之醞釀,而王章太寬,未盡鋤治,凶醜漏網,尙多假息,含蓄其怨毒之心者,寔繁其徒,顧戀於卵育之恩者,不知其幾出沒於輦轂之下,潛藏於郊坰之間。腸肚相連,蹤跡相接,或以書簡往復,或以聲氣類聚,不知何等禍祟,伏在冥冥,則逆種之散配南北者,潛相綢繆,密與排布者,此理勢之必然,以昨年量·翼之獄觀之,尤可驗矣。一自湖繡論啓之後,凡爲守土之臣,宜盡其詗察之方,以杜其亂逆之萌,而其在防微杜漸之道,不可不申警。請嚴飭各道道臣及守令處,詳察逆種潛通之跡,逆折奸萌。上曰,道臣守令,必當嚴戢矣。又所懷,顧今三司所論諸凶,無非天人之所罔赦,憲章之所難貰,而惟彼鄭妻,貫盈之惡,龜柱窮極之罪,聖明旣已俯燭矣,合辭亦盡臚列矣。臣不必更事架疊,而自從三四年來,亂逆層生,寔繁其徒,前後相仍,表裏互和,煽動禍機,無所不至,究其本,則無非二賊之爲其嚆矢也,爲其窩窟也。王章太寬,天討尙靳,國家之深憂,豈有甚於此者乎?鄭妻放之委巷,外面則一寡女耳,然其伎倆財産,足爲妖任之恣行銀貨,陰圖凶逆,則孰能知之?龜柱置之絶島,外面則一囚奴耳,然其謀計氣勢,足可爲逆趾之交通京洛,締結凶徒,則有餘裕矣。此臣所以骨靑膽裂,大聲急叫而不能已者也。雖以今番投書之變觀之,莫不由於國賊未誅,民彝不明之致也。臣嘗記己亥以前,掛書訛言,無月無之,人心惴惴,國勢岌岌矣。乃至大處分之後,擧國帖然,今者之變,亦豈非凶孽餘黨,譸張眩惑,以售疑亂人心,搖動國勢之凶謀耶?若此不已,則今日投凶書,明日做訛言,將至於潛煽禍機,莫之能遏也。以殿下之明聖,豈不念及於此,而殿下尙以私恩而屈公法,臺臣亦以謄傳而爲常事,狃安成風,玩愒度日,一朝變起,雖欲悔之,其可得乎?殿下,若以臣言,爲不當如是則已矣,果以臣言爲當如是,而猶貸二賊之誅,則天下豈有此箇個義理耶?此臣之所未敢解,而亦不能無憾者也。伏願聖明,夬揮乾斷,卽允三司之請焉。上曰,已諭於前後三司之批矣。命退,諸臣以次出。
上在昌德宮。停常參,只朝講·夕講。
徐有防啓曰,大司憲鄭昌順牌不進,執義兪彦鏶在外,掌令金鍾厚在外,一員未差,持平洪樂淵牌不進,林濟遠在外,今日以監察茶時之意,敢啓。傳曰,知道。
李義翊,以都摠府言啓曰,今日入直宣傳官·武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將·守門將·禁軍·扈衛軍官·武藝別監及內外營入直軍兵等,待標信下,發令箭,分送試所之意,敢啓。傳曰,知道。
又啓曰,宿衛所標信已下,而宣傳官不卽待令,以致遲滯,事極駭然。本院請推之外,無他可施之罰,何以爲之?敢稟。傳曰,當該宣傳官汰去,行首宣傳官,亦難免不能檢飭之罪,汰去。
傳于洪國榮曰,都承旨入侍。
傳于李義翊曰,大臣·備局堂上,引見。
李義翊啓曰,禁衛大將,以都提調兼察事,命下矣。在前,或有命招都提調之時,或有發牌郞廳之規,今番則何以爲之?敢稟。傳曰,郞廳發牌。
又啓曰,事變假注書白師謹,身病猝重,勢難察任,今姑改差,何如?傳曰,允。
以吏曹參議柳戇牌不進罷職傳旨,傳于李義翊曰,只推,更爲牌招。
申應顯,以弘文館言啓曰,今日政新除授玉堂,待下批,仍卽牌招察任,何如?傳曰,允。
有政。吏批,判書鄭尙淳進,參判兪彦鎬牌不進,參議柳戇進,同副承旨申應顯兼進。以李奎緯爲掌令,以柳誼爲校理,以尹行元爲副校理,以鄭弘淳爲禁衛都提調,以趙㻐爲奉常提調,鄭志儉爲掌樂正,尹遠東爲廣興守,洪啓沃爲司圃別提,朴忠煥爲長寧殿別檢,閔師宣爲慶基殿別檢,李繼祜爲假引儀,洪喜榮爲獻陵參奉,李養遠爲靖陵參奉,延東憲爲禧陵參奉,崔烜爲抱川縣監,張至顯爲省峴察訪,李瑞益·崔奎燦爲崇寧殿參奉,承文正字單朴載德,校書正字單金瑞復,東學訓導單鄭良翰,南學訓導單承綸,刑曹正郞申協,訓鍊判官趙應鉉相換,惠陵參奉金履九,寧陵參奉李基讓相換,崇政張溟獜,年九十二,今加崇祿加資事,上言判下,贈吏參趙尙紀,贈吏判例兼,知敦寧趙㻐考,依法典追贈。
兵批,判書李徽之進,參判李病,參議洪樂彬入直進,參知鄭宇淳病,同副承旨申應顯進。以金用謙爲同知,李邦鵬爲內禁將,尹勉矩爲五衛將,徐有龍爲訓鍊主簿,尹僖東·李尙說爲宣傳官,副司直李東永·南鶴聞,副司果趙毅鎭,副司正金載瓚,副司果趙壤鎭·尹載命·李趾永·李東稷·南亨雲·朴長卨·朴行淳·李爗·趙錫晦·洪秉臣·金星甲·權儐·金鳳郁·鄭道復·朴天行·卜台衡·金宗鐸。
申應顯啓曰,漢城府,以詞訟劇地,連三日不爲開坐,委屬可慮,當該堂上,推考警責,何如?傳曰,允。
徐有防,以義禁府言啓曰,河東府使李羲星,山淸縣監鄭日煥等,拿問處之事,傳旨啓下矣。李羲星·鄭日煥,俱在任所云,侯例發遣府羅將,竝拿來,何如?傳曰,允。
又以刑曹言啓曰,回示次,被囚武藝別監,照律定配事,命下矣。取考大明律,從征守禦官軍逃條,有曰若在京各衛軍人在逃者,初犯,杖九十,發附近衛分充軍,依此律武藝別監金尙謙,全羅道金堤郡充軍定配,卽爲狎送之意,敢啓。傳曰,知道。律文內,旣曰發附近衛充軍,則全羅道卽我國遠道,殊非附近之義,依律文,以近道定配所,可也。
申應顯,以刑曹言啓曰,因本曹啓辭,武藝別監金尙謙,以近道定配所事,命下矣。依傳敎,罪人金尙謙,洪忠道牙山縣,更定配所,卽爲狎送之意,敢啓。傳曰,知道。
徐有防,以刑曹言啓曰,因大司諫金文淳所啓,逆從兄銗,遠地定配事,命下矣。依傳敎,罪人沈銗,咸鏡道明川府定配所,卽爲狎送之意,敢啓。傳曰,知道。
李義翊,以御營廳言啓曰,依傳敎,本廳哨官李夏芳,決棍十度,仍存之意,敢啓。傳曰,知道。
事變假注書宋文述書啓,臣敬奉聖敎,馳往傳諭于京畿驪州邑內敦寧府都正金亮行所注處,則以爲臣於前月,伏蒙聖慈,曲垂軫念,收回史官,使之調病登道,臣不勝惶感。多般醫治,以爲趨命之計,而積年沈痼之疾,旣難責效於時月,又於泄痢之餘,眞元大脫,乍減旋加,一倍㱡㱡,乃於此際,申下恩諭,臣之逋慢之罪,於是爲大,悚蹙之極,無所容措。臣之目下證形,姑無自力登程之望,不敢豫卜期日,而亦豈敢一向縮伏,終孤聖意耶?從當以文字仰暴矣,敢啓。傳曰,知道。
己亥四月二十五日卯時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,昨日儒賢,文參下疏通事,有所陳達,令廟堂稟處。今日次對,似當覆奏,而予意則,非但參下,參上,亦多積滯者,此亦可悶矣。國榮曰,聖敎誠然矣。許多文臣之空老牖下,足可謂干和之一端,下詢廟堂,務爲甄用之地,以好矣。上曰,儒賢以爲講筵,若兼行於次對,則不得入來云矣。國榮曰,事勢似然矣。上曰,王大妃殿進御,加減蔘香散,五貼製入。出榻敎上命退,諸臣以次出。
己亥四月二十五日卯時,上御宣政殿。朝講入侍時,領事徐命善,特進官洪樂性,知事李徽之,特進官鄭尙淳,經筵官宋德相,參贊官徐有防,大司諫金文淳,侍讀官鄭淵淳,檢討官金宇鎭,假注書金載瓚,記事官李信祜·鄭東浚,以次進伏訖。上讀前受音,淵淳讀奏,上復讀新受音,命陳文義。淵淳曰,此章,冉求爲季氏聚斂,而夫子責之之辭也。傳曰,與其有聚斂之臣,寧有盜臣,又曰,長國家而務財用者,必自小人矣。小人之害,必至於菑害竝至,病國病民而後已,是故財聚則民散,財散則民聚,此乃人君所當惕念處也。此章則夫子歷言門人病處,告而戒之之辭也。愚魯辟喭,四子之病處,而曾子篤三省之工,悟一貫之道,程子稱之曰,以魯得之,是故學貴誠篤,益加體念,望也。此章,言善人之不可入於聖人之室者也。資稟雖美,而不能志學,不能進於聖人之深處,此所以止於爲善人而已者也,況於帝王,非學則無以臻於治平之域,益加體念,好矣。德相曰,聚斂之害,可勝言哉?天下之財,聚於此則散於彼,聚於上則散於下,是以國有聚斂之臣則民病,民病則國遂以病。凡所以聚斂者,將斂以利國,而不知其利於國者,適足以病於國,終至於亂亡而後已。況以人臣之富,富埒王室,則其僭亂浚剝,罪固不容,而冉求,以聖門高弟,乃爲之聚斂而附益之,蓋其志氣汚下,心術不明,其黨惡之罪,不待聚斂,而已著於始仕之日矣。是以,夫子斥而絶之,其所以絶之者,將有以正之也,聖人之氣像,有可以見矣。夫子歷擧四子氣質之偏處而告之,蓋柴也之愚,學有未盡,見道不明,每將合變通處,不能推移活看,是固爲賢者之病矣。至於魯則樸鈍爲過辟,則誠愨太少,喭者過於麤疎,而欠於精密,此皆生質有偏,而未能克將去者也。然而曾子魯矣,而但其行之旣篤,得之最深,聖人之門,獨得其宗。蓋由於眞積力求,學之彌固,透過了許多關捩,終至於一貫之域,有非聰明才智之士,所可及者,則後之學者,當以曾子之魯爲法,人一己十,人十己百,則何患乎,學之不成也?惟願聖學,以是勉焉。顔子屢空而殆庶幾乎,則欲知顔子者,當於屢空處而觀之矣。昔伊川,嘗進講,至顔子不改樂之句,告于其君曰,陋巷之士,簞瓢不繼,不動其心,自樂其自在之樂焉,人君以崇高之位,處廈氈之深,若使草野蔀屋之士,有不得全其樂焉,則人君之恥也。又曰,顔子以王佐之才,處陋巷之中,一簞一瓢,不堪其貧,則足可以觀其世矣。臣今以伊川告君之語,爲殿下一誦焉。子張問善人之道,甚矣。善人之不可入於聖人之道也。先儒曰,氣質用小,學問功大,蓋不由學則無以知道,不知道則無以入道,善人雖無爲惡之事,初無志學之心,循塗守轍,只自爲善人而已,況帝王之學,尤有大焉,何嘗有不由學而治天下者乎?伏願以一學字加勉,新之又新,聖而益聖焉。論篤一章,可爲人君用人之法矣。凡取人之道,無取其言貌,只考其實行之如何耳。令色巧言,何嘗爲君子?訥言莊色,未或爲小人,然而言行之際,察之爲難,今殿下君臨一國,用捨之間,必以是察之焉。命善曰,夫子各論門弟子之氣質長短,學問深淺,而就其長而勉之,祛其短而敎之,咸歸於作成之化,人君,必以聖人之心爲心,凡於用人之際,敎而成之,伊後用之則好矣。上曰,誠然矣。徽之曰,善人雖不爲惡,而未嘗志學,終不入於聖人之道矣。聖學高明,懋聖工於知行二字,明於知勇於行,如車有輪,如鳥有翼,則豈不有補於治敎乎?上曰,孔子以堯·舜之德,無堯·舜之位,雖不能爲君行道,而若使得堯·舜之位,而行堯·舜之道,則將使天下之人,皆爲堯·舜之民矣。堯·舜之世,化行俗美,比屋可封,而冉求則以孔明之高弟,論其所造之深淺,則雖未可謂之入室,而蓋其薰陶於函丈之內,出入於堂奥之間,得夫子之道於依俙彷彿之際。而反爲季氏之盜臣,侵削公室,剝割生民,在王者黨惡之誅,冉求當先,彼乃以升堂之高弟,反不若封屋之堯民,何哉?予未嘗不興歎於斯,而亦不無不能曉者矣。德相曰,冉求以夫子爲師,而優入於十哲之列,則得罪於聖門,必不至於如此之甚,而但其才有餘而學不足,不識義理,急於從仕,出處之際,一失其正,故末流之害,終至於莫可救得,則雖以夫子之聖,亦無如之何矣。上曰,冉求之爲季氏宰者,已是失身之大者,則夫子之不能救於始仕之日者,何也?德相曰,季氏,雖有僭亂之罪,而猶是魯國之臣也。且冉求,長於爲政,優於從仕,則聖人以不仕爲無義,猶望其救季氏之失,而有補於公室矣。若其反爲不善,至於如此,則亦非夫子之所料得者矣。上曰,夫子歷指四子之名,而各言其偏,至曰,柴也愚,參也魯,師也辟,由也喭,蓋欲使從其難克處,克將去矯,楺其氣質之病,各歸於無偏之地者也。大抵,四子之病,在四子則當改,而在後學則就其短處,而亦有所得其長者。若能擧由也之長而補師也之短,就曾子之徧而集師也之長,各取四子之長,而合做一人之學,則豈不好耶?蓋柴也愚焉,則見道不明,執滯太過,有不能推移通變,而若其孝於事親,仁於待物,守道而不奪,臨難而不苟,則此固學者之可學,而其弊也爲愚,則乘之以曾子之魯焉,朴厚誠愨,篤行實踐,力鑽大道,礭乎其不可撓者,此固學者之可學,而其弊也爲魯,則參之以師也之辟焉。誠實爲少,修飾太過,雖是子張之病,而若能尊瞻視整容貌,誠敬積中,光華發外,身章煥爛,儀威整肅,動容折旋之際,蔚然有觀感者,此固學者之可學,而其弊也文勝,則因之以由也之喭,按劍疾視,暴虎憑河,是謂北方之强,而君子之所不取也,若其改過則果,從善則勇,志氣超邁,向道直前,而辭受取與之際,剛決不撓,則此固學者之所可學者也。夏過於忠而殷因之質,殷過於質而周因之文,忠質文相因之際,三代之所損益,可知矣。學者之學四子者,其道無異,惟在乘除取捨之間而已矣。然則在聖人敎人之道,則就其偏而正之,在後學善學之方,則取其長而學之者,此也。德相曰,聖敎誠好矣。四子之偏,雖各有可學者,至於冉求,終見其病處太多,長處無幾矣,恐不足貴也。進講訖,德相曰,各宮免稅,特令戶曹,待漕運劃給者,實爲莫大之惠澤,自後民心安而邑弊祛矣。近者各宮,請於地部,預得劃給手決,以賣於有錢人處,錢主旣買之後,便作宮差,依舊下往各邑,恣意捧稅,一如前日云。事之寒心,莫此爲甚,請査問該曹,勿令預給手決,且飭諸宮,毋敢爲要利之計,以紓民急,何如?上曰,依爲之。出擧條德相曰,鄕曲土豪多錢財者,締結吏胥,豫買民結,多至百餘結,少不下數十結。此弊三南尤甚,及其秋成,錢主擇富戶,收取結租,彼賣結之吏,旣無趁辦納稅之力,則又賣來年民結,又或加出結卜,眩亂愚氓,而彌縫之,又或再徵於民。惟此諸般奸計,或緯劃則撤家逃走,使官族徵·洞徵·隣徵,以充其稅者,病民害國,莫甚於此。請令道臣,嚴飭列邑,以防其弊,前頭綉衣暗行時,亦以此廉探,買者賣者,各別重繩,何如?上曰,依爲之。出擧條
己亥四月二十五日卯時,上御宣政殿。大臣·備局堂上引見入侍時,領議政金尙喆,左議政徐命善,行知中樞府事具允鈺,行司直洪樂性,行兵曹判書李徽之,刑曹判書尹東暹,吏曹判書鄭尙淳,行副司直金孝大,江華留守洪樂純,右參贊權噵,禮曹判書鄭光漢,戶曹判書金華鎭,行都承旨洪國榮,行左承旨鄭民始,漢城右尹李性源,吏曹參議柳戇,行右承旨李義翊,同副承旨申應顯,大司諫金文淳,校理鄭淵淳,假注書金載瓚,記事官李信祜·鄭東浚,事變假注書白師謹,以次進伏訖。尙喆曰,聖候,若何?上曰,一樣矣。大妃殿氣候,若何?上曰,一樣矣。惠慶宮氣候,若何?上曰,一樣矣。中宮殿氣侯,若何?上曰,一樣矣。尙喆曰,臣奉命按獄,而罪人徑斃,不勝駭憤矣。上曰,罪人,雖承款,而情節猶未得盡覈矣。尙喆曰,雖以惟吉之招觀之,鎭厚之凶圖逆節,更無所未盡究得者矣。但其未加顯戮,徑先致斃,益不勝痛惋之至矣。埏則尙逭連累之罪,雖聖上好生之德,而失刑則大矣。此獄之前,埏之罪已無所逃,結縛兩班,毆打於私門之內,欲爲逞憤之計者,固萬萬寒心。此獄收殺之後,雖本律之外,不可無處分矣。尙喆曰,目前江界民金殷建,以本府民人,過半逃散,把守軍役,毋論鄕族,一從戶名爲之事,衛外白活。令該道道臣,論理狀聞之意,自秋曹,覆啓行會,而卽見平安監司金鍾秀狀啓,則枚擧江界府使趙圭鎭報辭,以爲把守事,今若創出無前之規,則恐爲邊地騷擾之端,有不敢遽請更張,而民戶減縮,專由於蔘役之難支。丁酉戶曹卜定別貿蔘二十斤內,未收十二斤三兩三錢,萬無出處,最爲難保之端,限江民蘇醒間,移定北關事,請令廟堂稟處矣。江民蔘弊,雖不矜悶,而莫非民也,西民之苦,豈不爲北民之苦乎?況北蔘未能爲禮單之用,從前貿來者,尙多留置於地部云,以此以彼,勢難移定。今若退限於秋後,使之次次備納,則亦足以少紓民力,以此分付,使之擧行,何如?上曰,左相之意,何如?命善曰,別貿之輪定西北,不害爲推移蘇弊之道,而第今北路荐歉之餘,瘡痍未完,又以江民之難支者,移憂於北民,亦非一視之政。姑令差退其限,量減其數,以爲次第備納之地,似好矣。上曰,依爲之。出擧條尙喆曰,此平安監司金鍾秀狀啓也。備陳慈母山城緩急必守之狀,仍以爲山城西邊水門外稍低處,新築外城,而本府雖帶管城將之號,以節度使左營將屬邑,脫有緩急,領軍遠赴,則山城爲無主之地,只有別將與中軍而已。爲先罷左營屬之舊制,以其精抄,移屬山城,而以本府爲獨鎭將,專管山城事,令廟堂稟處爲請。而本府以保障之地,道內諸邑中,最稱疲殘,順川郡南邊接界一二坊面,爲先還屬於慈山,以爲稍成貌樣之地事,竝爲附陳,以俟處分爲辭矣。道內山地中最好處,自古稱慈母城,而今道臣,以桑土之戒,爲築外城之計,況所入財力,又非煩請於朝家者,則固不必靳難,而至於本府之爲獨鎭,兵營所管精抄軍區處之道,恐似難便,他邑民土移劃之擧,亦難輕議,下詢於曾經道臣而處之,好矣。上曰,左相之意,何如?命善曰,道臣所請,儘有意見,而事係變通,固當審愼,割地移額,亦不無掣肘之慮,姑且仍舊,更加商量,似好矣。上曰,曾經道臣陳達,可也。允鈺曰,慈城形便,臣亦見之,道臣狀請,極有意見,如是設施,則可爲緩急得力之道,而大僚旣以事係變通,固當審愼爲言,姑爲置之,似好矣。東暹曰,慈城,果是我國山城之最勝處,比之鐵甕,猶有勝焉。道臣所請,水門外築土城之計,誠好矣,至於慈山獨鎭事,精抄軍之區處,隣邑地之割屬,俱係難便,臣亦與大臣之意,同矣。樂純曰,關西道臣狀啓,臣亦見之,其所陳達,蓋有意見,而臣意則與領相同矣。尙喆曰,事係變通,諸議又如此,今姑置之,何如?上曰,依爲之。出擧條尙喆曰,此前慶尙左兵使白東俊狀啓也。以爲本營,處在沿海,與對馬島隔海相望,外無險阻,內無柴水。稱以城丁者,不滿數百,所領三鎭軍額,遠在三四百里之外,若有警急,則顧安得不危乎?以此之故,移營一事,前後道帥臣及御史,論啓不置,而以其事役之浩大,議論參差,至今因循矣。己巳年間,故參判南泰良,按本道時,目見本營必可移之狀,鳩聚穀物,名以築城穀,散置各邑,見今米粗太,爲五萬餘石,以此爲需,則何役不成乎?若使議論一定,大役將擧,則就慶州·永川·華山等處,審擇形便之地,以爲永久之圖事,請令廟堂稟處矣。移營之論,自古有之,而本道之寘兵營於蔚山,一如湖南之置兵營於康津。當初兩道之設營,不於中央之陸地,必置之沿海者,古人設置之意,豈無所以哉?從前帥臣之以此論請,尙未許施者,非徒爲事役之浩大而已。今不可輕議,下詢諸臣而處之,何如?上曰,左相之意,何如?命善曰,此是大變通之擧,苟無有的確之見,豈容遽議?臣意,亦以爲姑寘,宜矣。上曰,備堂之意,何如?允鈺曰,左兵營形便,臣未目見,移營之利害,不敢臆對矣。樂性曰,臣未見形便,不敢臆對矣。徽之曰,形便臣未曾目覩,雖不敢質言其利害,而國家設置兩南兵水營,全爲南寇之憂,而當初兵營之置於沿海者,似有意見,今不可輕議矣。東暹曰,嶺南地利形便,臣未嘗目見,移營利害,不敢臆對矣。尙淳曰,遠外形便,臣未詳知,利害當否,不敢指陳,而移營之論,其來已久,而至今未諧,似有難便之端,姑不可輕議。孝大曰,兵營形便,未嘗目覩,臣不敢强其所不知,而仰對矣。樂純曰,遠外形便,臣未目覩,不敢臆對,而其難愼之意,與諸臣所奏無異矣。噵曰,此等移營之擧,若非大關利害,則不當輕議。從前雖有移設之議,而至今不爲移設者,亦豈無所以?姑置之,似好矣。光漢曰,形便利害,未能審知,不敢臆對,而營邑移設,所關甚重,恐不可輕議矣。華鎭曰,華山諸處,自古有移營之議,臣亦歷覽其形便,而當初設置兵營於距水營不遠之地者,似出於專意海防之計,到今改圖,恐難輕議矣。國榮曰,形便則未審,而意見則與諸臣同矣。民始曰,雖未知形便之如何,大抵,營閫州邑之分劃設置,古人皆有意見,後人之變改者,少利而多害。臣意則不但此事,各道關防之請移易者,一切報罷,似好矣。性源曰,左兵營城池,以臣所見,果不成樣,移營之議,其來已久。前兵使白東俊,以此狀聞時,亦嘗往復於臣,而古人之設置兵營於海曲,必有意見,且當荐歉之餘,恐不可輕議矣。戇曰,論以水陸猗角之勢,仍舊似好矣。上曰,古人置閫之意,必有所見,置之,可也。出擧條尙喆曰,頃因前南兵使金永綬所懷,磨天·咸關兩嶺下,間路阻斷事,及南關守城軍制便否,令帥臣狀聞後,稟處之意,覆奏分付矣。卽見南兵使李達秀狀啓,則備陳兩嶺下間,無非危磴邪徑之狀,仍以爲此路之難防者,許多安業之居民,不可撤徙,倉庫烽臺,亦莫可移設。而至於軍制,則當初南·北關,分爲內外之地,而北關距彼地咫尺,故無邑不城,無民不兵,而南關則旣屬內地,或有有城之邑,或有無城之邑。今若一依北關例,毋論儒品閑散,編籍城丁軍案,使之執戟登城,創此無前之制,則恐有掣礙騷擾之端,故間路及軍制利害便否,臚列馳啓。而北兵使李明運狀啓,以爲所謂間路,本非南北行人取捷往來者,不過嶺下居民出入之微路,而第其居民之山谷耕墾,海濱漁鹽,資生爲業者,洽滿二百七十六戶之多。今若竝塞其間路,無所通涉,則其爲民弊,不可不念,且烽燧傳準,烽軍去來,亦無其處。以此以彼,猝難防塞,而但城津北城外,有一條路,爲南北村民去來之捷徑,故積石築壘,永使防塞,而毋論城下鎭底,居民,皆從城內西北門通行,則其在重關防便民事之道,俱爲穩當,竝令廟堂,稟處爲辭矣。南北兩帥臣之會同躬審後,論列其形便事勢者,俱不爲無見。諸嶺間路之塞,城丁編籍之擧,今姑置之,至於城津北城外間路之防塞,依狀請,着實擧行,俾有實效之意,分付,何如?上曰,左相之意,何如?命善曰,此則與尙州之間路有異,不過境內,有旁通之捷徑,則不必費力防塞,至於城丁軍,從前所無之名色,今忽創開,必有騷擾之弊,竝姑寘之,似好矣。上曰,將臣之意,何如?國榮曰,此間路之不必防塞,臣意亦與大臣之奏同,而至於城丁軍,以不急之事,騷動民心,甚是可悶矣。上曰,依卿等議,本事置之,城津間路事,依狀請許施,可也。出擧條國榮曰,兩嶺下間路,臣雖未見形便,而但據時兵使狀語觀之,異於金永綬之所奏,似是不必塞之地矣。上曰,然矣。尙喆曰,前年以一名疏通事,特下惻懇之綸音,成節目頒之中外,聖德至意,孰不敢對揚?兩銓之臣,皆卽奉行,以示與前稍異之意,而第聞外方,則雖鄕任·校任之差等者,因循舊套,全不擧論,使朝家曠絶之恩,閼而不伸。誠如所聞,豈不萬萬寒心,何道何道之莫是慢忽,旣未的知,雖未能指名請罪,姑以三令五申之意,更加各別嚴飭,毋使朝令,廢閣不行,何如?上曰,朝令之下,慢不奉行者,極爲駭然。以此出擧條,嚴飭外邑,如是下敎之後,復踵前習,則監司守令,難免重勘,亦以此意,一體嚴飭,可也。出擧條上曰,序齒一款,異於官爵差除,故使之自賢關,議于諸儒賢而處之,此後,非所更煩於朝家者矣。國榮曰,果如聖敎,只當自賢關,從便處之而已,而初非推上於朝廷者也。尙喆曰,儒賢,有文參下疏通之請矣。方今參下之積滯者,不勝其多,在朝家振淹之政,宜思所以區處之道,而第無從長善變通之道矣。上曰,朝家之設科取士,將有所進庸之意也,士子之得科進身,以其有榮達之路也。惟彼未霑寸祿,白首無成者,將不免身抱紅牌,枯死牖下,則顧其幽鬱之氣,有足以干和矣。予每念及於此,而未嘗不惻然興歎,然而科額無定,官制有限,終不得善區處之道矣。儒賢旣奏,大臣有稟,今日,當與卿等,博詢而處矣。尙喆曰,聖敎果得當矣。遐土之人,飽經百艱,僅占一第,而終不得一命之官,千里裹足,棲邊旅舍者,指不勝屈矣。今承聖敎之至此,實仰大哉之王言,不可不及今變通矣。上下商確,能得疏通之實效望也。上命戇,考出文參下年五十五以上錄入。上曰,參下之積滯,非不爲矜,而至於參上之一斥不復,無所歸屬者,尤有所矜惻者矣。成均參下中,學錄·學正二窠,每不免儲窠待人,今若以此二窠之祿,移付槐院,以爲區處參上之地,似好耶?命善曰,成均參下二窠,雖似冗窠,而至於槐院參下,亦一經回刺,則不拘員數,竝爲付祿矣。民始曰,臣方帶槐院有司之任,每欲以本院祿窠事,一番陳達而未果矣,今仍言端,敢此仰達矣。見今本院參下之付祿者,殆近百數,一經回剌之後,無他職掌,虛受廩祿者,比諸參上之無官久滯,誠無意義矣。今若定其員額,除出祿窠,以爲區處參上之道,似好矣。上曰,卿言誠有意見,而第彼許多人員之多年食祿者,猝然減落,誠有所可矜者。且雖欲減祿,而同是付祿之人,未知何者當減,而何者當仍乎。國榮曰,此是左承旨之素所商量者,故今雖仰陳,而亦非謂必令減下者也。上曰,然則參上,最爲可矜矣。參下則年五十五以上,竝陞六,參上則以蔭參上之窠,的定員額,換作文參上之窠,何如?尙喆·命善曰,如是則誠好矣。戇,錄入參下年紀以奏曰,年五十五以上,則無之,而只不過爲五十一二三四矣。命善曰,各陵殿別檢,旣爲文參下之窠,則今以陵令,屬之文參上之窠,似好矣。國榮曰,蔭官中,亦多京司之腴窠,而只以陵令,屬之文官之積年枯鬱者,則名以甄復,實無其效。京窠中,通同備擬,隨出隨除,似好矣。上曰,所奏誠是矣。命善曰,從前參下之出六者,只爲虛付司果,不得轉陞實銜,反不若參下之猶得槐院祿矣。今則參上,旣爲添窠疏通矣,參下之陞六者,亦當次第陞付,此實爲大振滯之政矣。上曰,參上則旣以是區處矣,參下則,限以幾歲而出六,則得當乎?尙喆曰,當考出年紀多少,以爲參量陞六,好矣。上曰,近日事,每多因循不成,此事則今日當商確定式,卿等少退,更爲議定而入來也。少頃,復命入侍,諸臣以次進伏訖。上曰,取考官案,則蔭窠幾何,文窠幾何?文官之最爲久勤者,爲幾人耶?尙喆曰,蔭窠爲百十窠,文窠爲四十七窠,文官之無職者,殆爲二百人矣。上曰,蔭官,自初仕,階級相連,轉到州牧,雖至十數年之久,而無無官之時,至於文官,則初無遷轉之路,一斥則便不復,是豈成說耶?今旣議定,大臣,出擧條,可也。尙喆曰,此祭酒宋德相所啓也,盛論文參下積滯之弊,仍請郵官與陵別檢之屬,加出窠坐,又請登科限五六年陞六爲辭,有令廟堂,稟處之命矣。十年之間,釋褐文官之尙在參下者,今過百數,官額有限,區處無路,儒賢疏滯之論,切中時弊,而惟我聖上,慨然發歎,渙發德音,文參下年過五十之人,已命陞六。不但參下,如四館參上之幾百人,或一登科第,初未得文職名號,或不幸作散,多不免一斥不復,落拓枯鬱,自分其虛老,平明之世,有足干和。今承下敎,欲以蔭參上之窠,換作文參上之窠,以開甄用之路,實仰聖意出尋常萬萬矣。取考官案,則蔭參上爲一百十餘窠,文參上爲四十七窠。除出蔭職十窠,添爲文職十窠,而此不必某司某窠,爲不易之窠,不過隨時輪差,毋失定限之十數,則亦足爲疏滯矯弊之道。分付銓曹,依此施行,何如?上曰,依爲之。出擧條命書傳敎曰,文臣參下,許久積滯事,儒賢有疏通之請,方講矯弊之政,而予則以爲,參上積滯之弊,尤有甚焉,問之銓曹,果不爽矣。承文參下未沾官之類,數至近百,而率皆受祿之官,至於四館參上,數至幾百,而一經六品之後,不免抱紅牌死牖下之歎,在朝家振淹之政,不但爲不均,亦足爲干和之一端。蔭武,何爲而有隨斥旋復之窠,文參上,則獨可一斥不復乎?且內而郞署之銜,外而守令之任,莫非文臣所當爲之職。旣問大臣,有所定奪,以此意另飭銓曹,申修舊規,期有收用之實效事,分付。又命書傳敎曰,政官牌招開政。上曰,參下則年五十以上,竝爲出六,何如?尙喆曰,年五十者,殆過數十,然則稍似過矣。上曰,五十一歲以上人,幾何?限以五十一歲出六,則何如?尙喆·命善曰,誠好矣。國榮曰,此誠節約簡當矣。上命讀奏,文參下年紀錄入者,尙喆,歷擧姓名以奏。至李祉永名下,國榮曰,此人之尙未出六,誠冤矣。上曰,誰也?國榮曰,先朝被選翰試,未及付職,而今則無歸屬處矣。上曰,然乎?陞六,可也。雖非此人,凡同被選於翰·注試者,盡爲陞六,好矣。命書榻敎曰,文參下五十一歲以上人,竝陞六調用。又命書傳敎曰,玆事每欲下敎而未果,當此文參下振滯之時,亦合有區處之道。先朝翰·注被選,未及付職人,竝令該曹,出六調用。上曰,今日政,有何窠乎?命善曰,聞有司圃別提一窠云,今以此窠,先擬文官,好矣。上曰,然矣。如是處分之後,爲蔭官者,必將抑鬱矣。命善曰,一處分之間,八方聳觀,中外同歡,雖蔭官,亦豈有抑鬱之心乎?上曰,分窠爲文蔭窠,永爲定式,何如?尙喆曰,不必如是矣。雖以司圃別提一窠言之,今屬之文,後屬之蔭,轉相推移,通瀜擬去,好矣。上曰,然矣。上曰,處分旣定,曾經吏判之意,何如?徽之曰,處分至此,孰不欽仰,而若或初旣法,旋復止之,則初不若不爲矣,使之申明擧行,好矣。樂性曰,振淹疏滯,王政之大者,成命一下,有可以激勸一世矣。樂純曰,此實爲迓續景命之道矣。臣亦見自鄕求仕者,久淹京中,終不免飮冤而歸矣。從今以往,則庶可以導達和氣矣。國榮曰,當此大疏通之日,惟乙未科罷榜人中,無連累而公然廢枳者,亦宜有一視之政矣。上曰,誰也?國榮曰,如延東憲·李養遠者也。上曰,亦爲調用,可也。國榮曰,今當擧幽鬱振滯之日,臣有區區仰達者。如朴宗來諸人,雖不可遽擬於淸顯之職,而終身廢枳,亦涉矜悶,合有疏通之道。大臣·銓官,同爲入侍,故敢達矣。上曰,卿言儘是,出擧條擧行,可也。國榮曰,臣旣有區區愚見,故雖有所仰聞者,此係朝家用人之政,且有大臣·銓官,則臣何敢與議乎?上曰,卿是參贊官也。凡於朝廷政措,有懷必陳,有何所不可乎?上曰,卿豈忽於隄防,而有是奏乎?此等之人,令銓曹,勿拘調用,可也。出擧條樂純曰,守禦營收軍米,己卯年出鎭時,自均廳給代矣,本營還鎭之後,因仍前套,每年移劃,極涉無義。自今年爲始,勿爲劃給,何如?上曰,依爲之。出擧條樂純曰,江都,昨年未免失稔,而麥事登場尙遠,其間民食頗艱,留庫中限二千石加分,各鎭,則亦量宜加分,何如?上曰,依爲之。出擧條華鎭曰,仁川府內行宮及永宗鎭·月尾島行宮,發遣本曹郞廳,摘奸以來,而此自地方官,例爲擧行,不當自本曹修改,以啓無前之弊。若當修改之時,則各邑公廨之改建,有報備局,添補物力之例,今亦依此擧行之意,分付該邑鎭,何如?上曰,依爲之。出擧條尙喆曰,取考槐院文書,則昔年癸卯,康熙爲七十歲,是年三月,咨文出來,使之勿送別使,故冬至兼進賀使入去矣。明年,亦皇帝七十之年也,冬至使行,兼付若干方物以送,似好矣。上曰,唯。命善曰,左承旨鄭民始,非但以兼帶之多,心甚不安,方在夙夜之任,而太常亦非閑局,有難照管云。所帶奉常提調之任,許遞,何如?上曰,依爲之。出擧條文淳所啓,請大靜縣爲奴罪人金壽賢,更令王府,設鞫嚴問,依律處斷。措辭見上上曰,不允。又所啓,請爲奴罪人河翼龍·金重得,亟命王府,設鞫得情,夬正王法。措辭見上上曰,不允。又所啓,請海南縣定配罪人李弘濟,亟命王府,設鞫嚴問。措辭見上上曰,不允。又所啓,請海南縣竄配罪人金載順,亟令王府,設鞫嚴問。措辭見上上曰,不允。又所啓,請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。措辭見上上曰,不允。又所啓,請還寢福氷酌處之命,依律處斷。措辭見上上曰,不允。又所啓,請海美縣定配罪人申光復,更令王府,嚴鞫得情。措辭見上上曰,不允。又所啓,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正玉法。措辭見上上曰,不允。又所啓,請定配罪人具翼遠,亟寢酌處之命,仍令王府,嚴鞫得情,夬施當律。措辭見上上曰,不允。又所啓,請減死安置罪人大燮,亟寢酌處之命,仍令王府,設鞫得情,夬正王法。措辭見上上曰,不允。又所啓,請減死罪人弼海,亟寢酌處之命,仍令王府,設鞫得情,夬正王法。措辭見上上曰,不允。又所啓,請遠竄罪人安兼濟·李宅鎭,亟命王府,竝加嚴鞫,期於得情,依律處斷。措辭見上上曰,不允。又所啓,請恒·善支屬,亟命散配,日謙兄弟,竝投絶島,以嚴隄防。措辭見上上曰,不允。又所啓,請荐棘罪人瑩中,亟令王府,設鞫嚴問,夬施當律。措辭見上上曰,不允。又所啓,請亟收放逐罪人鄭遠達,珍島郡定配罪人閔百奮,放釋之命。措辭見上上曰,不允。又所啓,請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。措辭見上上曰,不允。又所啓,請河東府減死定配罪人昌鼎,依律處斷。措辭見上上曰,不允。又所啓,請濟州牧減死定配罪人範聖,依律處斷。措辭見上上曰,不允。又所啓,請物故罪人德泰,支屬之應坐者,一竝詳査,絶島散配。措辭見上上曰,不允。又所啓,請漆原縣定配罪人志遜,更令王府,設鞫嚴問,期於得情。措辭見上上曰,不允。又所啓,請減死定配罪人德秀,亟令王府,更加嚴鞫,夬正王法。措辭見上上曰,不允。又所啓,請削黜罪人鄭履煥,絶島安置。措辭見上上曰,不允。又所啓,請淸川君金緟正,亟命刋去爵秩,姑先放逐田里。措辭見上上曰,不允。又所啓,請平海郡殺獄罪人黃師憲,亟收減死之命,更加嚴訊,期於得情,以重償命之典。措辭見上上曰,不允。又所啓,請定配罪人權翊,亟命王府,嚴加刑訊,遠地定配。措辭見上上曰,不允。又所啓,請放逐鄕里罪人埏,亟令王府,拿鞫得情,仍施當律,其應坐支屬,亦竝施絶島散配之典。措辭見上上曰,不允。又所啓,請順海,亟令王府,刻期發捕,嚴鞫得情。措辭見上上曰,不允。又所啓,請李璟·金默行·兪纘柱·韓後良·金奎五等,亟令王府,嚴鞫得情,夬伸王章。措辭見上上曰,不允。又所啓,請申大年,亟施屛裔之典。措辭見上上曰,不允。上曰,訓將新當敗局,爲訓將之地,則不如在禁營時矣。然而收殺訓局之道,則不如是則不可爲矣。軍制之蕩然,莫如近日,此豈國家之小憂耶?古者,設六司而別置元戎,我朝建五衛而別置大將,蓋其爲控制各衛,以摠領軍務之計也。近日則不然,五營之中俱有大將,各相司命,紊亂無統,而況此宿衛,則事多掣礙,體貌不尊,故此所以換授訓局者也。尙喆·命善曰,如是以後,體統得尊,而訓局事,始可以無虞,誠爲甚幸矣。上曰,宿衛所,本無印信,每當用印,則輒以該營印代用云,甚非重宿衛之意。令禮曹,造賜宿衛大將之印,可也。上曰,諸承旨,持公事入侍。出榻敎左副承旨洪檢,右副承旨徐有防,同副承旨申應顯,進伏訖。上命大臣·備堂先退。諸承旨讀奏公事。民始,讀奏北兵使請塞城津間路狀啓,命書判付,讀奏洪忠監司持平林濟遠給馬狀啓,命書判付,讀奏洪忠監司傳敎祗受狀啓,命書判付,讀奏全羅監〈司〉罪人趙千得到配狀啓,命書判付,讀奏吏曹參議柳戇牌不進傳旨,命書只推,讀奏禮曹夏享親傳香取稟書啓,命書攝儀,讀奏御營廳哨官依傳敎決棍草記,命書知道,讀奏各陵忌辰停朝市啓目,命書敬依,讀奏慶尙監司義興反庫狀啓,命書判付,讀奏全羅監司稅船護送狀啓,命書判付。義翊,讀奏禁府河東府使李羲星山淸縣監鄭日煥拿來草記,命書判付,讀奏平安監司罪人金成重到配狀啓,命書判付,讀奏全羅監司罪人郭一太到配草記,命書判付,讀奏弘文館校理南鶴聞遞差草記,命書判付,讀奏洪忠監司稅穀裝發狀啓,命書判付,讀奏刑曹別監照律草記,命書判付曰,知道。律文內,旣曰,發付近衛充軍云,則全羅道卽我國遠道,殊非付近之意,依律文,以近道定配所,可也。檢,讀奏慶尙監司漕船過境狀啓,命書判付,讀奏禮曹安鼎德立後草記,命書判付,讀奏京畿監司殺獄罪人金奉甲物故啓本,命書判付,讀奏江原監司忠衛實數有頉啓本,命書判付。有防,讀奏慶尙監司一胎三男狀啓,命書判付,讀奏全羅監司稅船粧發狀啓,命書判付,讀奏全羅監司到界狀啓,命書判付,讀奏洪忠水使大同船致敗狀啓,命書判付,讀奏洪忠監司稅船致敗啓本,命書判付。應顯,讀奏禮曹趙德洵立後草記,命書判付,讀奏禮曹金東興立後草記,命書判付,讀奏黃海監司大同稅船護送狀啓,命書判付,讀奏慶尙監司罪人金奎五等到配狀啓,命書判付,讀奏禮曹祭享時他果代封啓目,命書判付訖。命退,承史以次出。
己亥四月二十五日未時,上御宣政殿。夕講入侍時,知事李徽之,特進官沈頤之,經筵官宋德相,參贊官申應顯,侍讀官鄭淵淳,檢討官趙鼎鎭,假注書金載瓚,記事官李信祜·鄭東浚,以次進伏訖。上讀前受音,淵淳讀奏,上復讀新受音訖,命陳文義。淵淳曰,子路·冉有,問同而答異,此蓋隨其氣質而敎之也。人君之作成人材,用各有當,亦無異於聖人之穚楺陶鑄,各隨其才也,於此體念望也。鼎鎭曰,子路何必讀書之言?其弊有難言矣。天下事,捨此一學字,則更無着手處矣,況人君之爲政乎,伏願聖明,以一學字加勉焉。德相曰,此章,夫子答聞斯行之問者也。二子之問同矣,夫子之答,各異,則可見二子氣質之不同矣。子曰,過猶不及,過者,過於中也,不及者,不及於中也,其爲失中則一也,然而以二子言之,子路之過,猶勝於冉有之不及。蓋子路之過,過於勇矣,而但從善則能勇,改過則能勇,因是勇而能得成就底工夫,至於冉有之不及者,惟其着眼不高,立志不堅,逡巡畏縮,見善必退,失身於季氏,得罪於孔門,函丈之間,至發鳴鼓之責矣。夫子之答,各有抑揚,而二子之長短,有可以見得者矣。此章言子畏於匡,顔子後至者也。夫子之於顔淵,恩父子也,義師生也。禍患之際,固當生死以之,而至於畏匡之日,夫子有脫禍之幸,則顔淵無可死之義焉,此所謂某何敢死者也,可見聖人之學,雖當生死之地,而未嘗有義理之或差者也。此章,卽子路何必讀書之對也,自書契未生之時,已有是道,是故上世無文,而道未嘗不在,及夫造書之後,始爲載道之器,學是書而後,乃可以學是道矣,世豈有不學而知道者乎?子路之薦子羔,雖是取其長之意,自不知爲賊夫人之歸,則聞夫子誨責之敎,固當受而爲咎,服而不失,而反以取辦之說,欲作禦人之術,若使子路之說,得行於世,則天下後世之禍,容有旣哉?以夫子惡佞之訓,爲人君聽言之方,則謟諛之說,自不聞於左右矣。上曰,昨日文義,亦有所云云矣。過者,俯而就之,不及者,企而及之,蓋過不及之間,夫子敎人之道,各有所隨時不同者,聞斯行之問,由求皆同,而夫子之答,隨問各異,終起公西之惑,而至有請敎之語矣。大抵,聖人之敎人,若天之裁物,過則抑之,退則揚之,與時不同,各適其宜。是以仲弓問仁,則答之以見賓承祀,樊遲問仁,則語之以先難後獲,仁則一也,而其所以敎仁之方各異。子游問孝,則誨之以愛踰於敬,武伯問孝,則戒之以惟疾之憂,孝則一也,而其所以爲孝之道不同。蓋其造道之處雖一,而入道之門各殊,故參之以長短淺深之分,敎之於抑揚進退之際,使之各從其門路,同歸於極處,後之學者,若能取則於前人,自驗於吾身,則可見聖人之意,而庶得入道之序矣。畏於匡之章上下死字,煞有所不同處者,蓋上段死者,屬之輕邊,下段死字,屬之實邊,則夫子之問,顔子之對,似有所不相應者,何也?德相曰,上下死字,雖似有異,而亦不過爲夫子旣在,則某不敢遽死之意也,不必爲深看處也。上曰,上段死字,只是夫子以顔子之後至,問之,以汝後於我行,我以爲汝死於亂中之意也,下段死字,卽顔子承夫子之問,對以旣知夫子之脫禍,則某有不敢死之意也。觀其語意,有若生死不係匡人,而在於顔淵者然焉。上段死字,當略略看過,下段死字,當屬義理邊看矣。德相曰,聖敎誠皎然矣。上下段死字,分二義看得,則誠有言外之旨矣。上曰,子路所謂何必讀書而學云者,悖義反理,雖是學小學之童,所不宜道者,而以子路之賢焉,而乃有是言,是誠不可曉者矣。蓋幼而學者,將欲以壯而行之也,先修其身者,乃所以後及治人也。然則學而旣成,然後始可以事神治民,而今則曰,事神治民者,是爲爲學之道,可謂全昧義理者矣。然而予以此言,爲子路之長處也。大抵,子路,內無較量之心,外無修飾之語,存諸胸中,遂發於口,怒於心則怒於言,喜於心則喜於言,眞率做去,純然無僞者,果爲子路之觀過知仁處也。德相曰,然矣。心無持疑,外不掩遮,所欲言者則直言之者,自是子路之本色也。命退,諸臣以次出。
上在昌德宮。停常參·經筵。
夜自一更至三更,坤方,有氣如火光。
徐有防啓曰,大司憲鄭昌順疏批未下,執義兪彦鏶在外,掌令金鍾厚在外,李奎緯在外,持平洪樂淵傳旨未下,林濟遠在外,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,前全羅監司留待。
又傳曰,前全羅監司入侍。
己亥四月二十六日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜間聖體,若何?上曰,一樣矣。上曰,昨日次對,文臣疎滯事,將有實效耶?國榮曰,旣有另飭之敎,銓曹似當惕意擧行矣。上曰,卿之擧條,亦爲修擧之一端矣。國榮曰,其亦爲弊不些,故有所仰陳矣。上曰,凡事比如學問之工,今日行一事,明日行一事,若此不已,則必有實效矣。國榮曰,聖敎誠然矣。上曰,王大妃殿進御,一錢五分重人蔘粟米飮,調竹瀝·薑汴,一貼煎入。出榻敎上命退,諸臣以次出。
己亥四月二十六日申時,上御誠正閣。前全羅監司入侍時,前全羅監司鄭元始,右副承旨徐有防,假注書金載瓚,記事官金勉柱·鄭東浚,以次進伏訖。上命元始進前,元始進伏。上曰,湖南麥農,何如?元始曰,兩麥俱大登,老農輩,皆以爲三四十年來初見云矣。上曰,市穀一石直幾錢?元始曰,糶穀一石,直四兩餘矣。上曰,麥直爲幾何?元始曰,一石不滿一兩矣。上曰,近日不雨,湖南亦有旱意乎?元始曰,方當移秧,田水皆洽,雖有旱徵,而不知有旱災矣。上曰,湖南地大物衆,全州又大都會也。自古謂以難治,人心土俗,何如?元始曰,俗本獰悍,民尙狡詐,貨財竝至,機巧日生,終是難治之俗矣。上曰,穀簿,何如?元始曰,南穀逋欠,誠一痼弊。臣按道時,盡意釐正,而來時又爲反閱,則當多虛錄矣,此誠大可悶處。至於漕運,爲一道之大弊,而漕船,又爲弊中之最甚者,雖不可猝遽議釐革,而至於小小漕政之不得不變通者,今仍下詢,臣當仰達矣。群山僉使,監捧七邑稅穀,仍爲領運上納,爲任不輕,而以各軍門久勤之類差送,故多不得人,非但弊及於各邑,莫重漕事,亦多疎虞。臣意則一依法聖例,以武臣有履歷者,擇送爲好,而都事海運裝載,本出於重漕事之意,而全無實效,漕卒之以此受弊,不一其端,故法聖一倉都事裝載,已爲革罷,而亦無所妨於漕事。群山聖堂之獨存裝載之法,似無意義,群山僉使,旣以有履歷者差出,一依法聖例,使之專管粧載,罷都事管漕之規,似好,下詢大臣而處之,何如?上曰,以此出擧條,令廟堂稟處,可也。元始曰,全州府威鳳,潭陽府金城,長城府笠嚴等,三山城,各有軍餉與還上,而軍餉則地方官,以守城將主管糶糴,還上則專屬於該鎭別將,使之糶糴矣。別將率不得人,不知國穀之體重,一任吏校之作奸。近年以來,虛留之患,反作之弊,幾乎無歲無之,以至侵隣徵族之境,而其中金城山城,其弊尤甚,若無別般變通之擧,則日後之弊,有不可勝言,將至無穀而後已。自今以後,各山城還穀糶糴,勿爲專屬於別將,亦依軍餉例,使守城將,照管檢束,且磨勘文書,自該鎭,先報守城將,後守城將,知數轉勘營門,而每年捧未捧及磨勘居末,分等時,當該別將及守城將,一體論罪,依事目定式,則其在固關防重國穀之道,可得矯捄,下詢廟堂而處之,似好矣。上曰,依爲之。元始曰,近來鞫獄干連之類,分配於沿邑者,其數甚多,而其外該曹及各道罪人之散配者,亦多,故沿邑之民,以此難支。至於金甲鎭,卽彈丸一小島,民戶不過四十,而定配罪人殆近二十。且量·翼兩賊之緣坐及後良,竝配於此島,不無相通之慮。此三罪人,散配於他島,而自今以後,該曹及各道之流以下輕罪,則姑勿定配所於沿邑,似好,故敢此仰達矣。上曰,所奏甚好。依此卽令該曹,移定配所,此後,亦依此擧行,可也。元始曰,近年以來,以經費之不足,本道軍作米船運上納,大爲沿民難支之弊。蓋以旣捧之還米,還給民間,使之出浦,其米色之精粗,斛量之輕重,上納與還穀自別,而其外亦不無耗費之端。故聞各邑近例,一石出浦,稱以添補加給半石米,使之補縮以納,而縮米條,待秋分捧於民戶,事之矜悶,莫此爲甚。民弊旣如此,則不可無變通之道。目下經費,如可拮据繼用,而軍作米上納一款,特爲安徐,則固爲萬幸矣,如或不得不上納,則以新儲置米,換作出補,似可爲一分除弊之道,故敢此仰達,下詢廟堂而處之,何如?上曰,以此出擧條,令廟堂稟處,可也。元始曰,本道右沿一帶,地旣濱海,人尤巧詐,最爲難治。其中古阜一邑,連以武臣之無履歷,文官之未經事者,差送,而近來又爲數遞,悍吏用事,百度廢弛。還穀則每年未捧,而移轉各邑,災結則濫報成習,而民不受惠,弊源旣痼,猝難收拾。至於谷城,則雖是山邑,而吏奸民悍,且値數遞,成一弊邑,穀簿凡百,最爲紊亂。臣意則依嶺南之晉州·蔚山例,待其有窠,以蔭官中有聲績者,換差,久任責成,似好,下詢大臣而處之,何如?上曰,以此出擧條,令廟堂稟處,可也。
上在昌德宮。停常參·經筵。
夜五更,灑雨下雨,測雨器水深三分。
傳于洪國榮曰,都承旨入侍。
傳于鄭民始曰,左承旨入侍。
傳于徐有防曰,坐直承旨,持公事入侍。
申應顯,以義禁府言啓曰,罪人李元幹,遠地定配,罪人鄭益華,亦爲定配,待城門開,卽爲發配事,命下矣。罪人李元幹,咸鏡道鍾城府定配,罪人鄭益華,慶尙道固城縣定配,而以傳敎內辭意,具罪目,依例發遣府羅將,待城門開,狎送配所之意,敢啓。傳曰,知道。
又以義禁府言啓曰,巡羅被捉人,分揀放送事,命下矣。保放罪人金斗煜,卽爲放送之意,敢啓。傳曰,知道。
正言申應淵啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿,倂令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪〈人〉黃師憲,亟收減死之命,更加嚴訊,期於得情,以重賞命之典。請定配罪人權翊,亟令王府,嚴加刑訊,遠地定配。請放逐鄕里罪人埏,亟令王府,拿鞫得情,仍施當律,其應坐支屬,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年,亟施屛裔之典。措辭見上答曰,不允。
咸鏡監司徐浩修疏曰,伏以臣,猥承藩寄,行將辭陛矣。臣之父母墳,在於京畿長湍地,今當遠離,竊不勝霜露之感。伏乞許臣往來之暇,俾伸至情,千萬幸甚。答曰,省疏具悉。卿其依所請,往省焉。
大司憲鄭昌順疏曰,伏以臣,三載下邑,逖違京闕,適會因事入城之日,伏奉移除都憲之命,繼而有親臨訊囚之擧,遂不得不章皇肅命,連參鞫座,目見其情節之窮凶,排布之陰慝,直令人髮豎而眦裂。不意天地之間,尙有此一種梟獍之徒,殄滅不得,而何幸天綱高懸,罪人斯得,詞證具備,端緖旣露,惟其獰頑之極,忍杖抵賴,終至徑斃,未伸王章,輿情莫洩,痛惋愈切。其父其弟之同室謀議,情跡難掩,則非爲參證,便是元犯,嚴鞫正刑,斷不可已,而諫啓之未蒙允許,推鞫之姑令停止,臣實未曉其所以。亟命設鞫,次第窮覈焉。至若發本塞源之道,尤不可不念,而今此合辭諸賊之罪,經年閱歲,上下相持,元惡大憝,久逭典刑,人心漸至玩愒,凶徒無所懲畏。故天討極行,而王綱不振,醜類雖殲,而窩窟猶存,事變層出,端倪莫測,臣誠每一念至,不覺心寒。竝乞快賜允從,永杜禍亂之源焉。臣於數日來,猝患暴泄,奄奄呻囈之中,伏見擧條下者,以慶尙左兵使白東俊,緘辭啓本中,功議有無之不爲付標,至有承宣請推之事,病裏惶殞,無地自容。臣之徒信府吏謬例之告,漫不省察,致令莫重奏御之文字,有此做錯,其儱侗不事事如此,尙可以處糾察之任,長風憲之官哉?宜卽詣臺自列,而適因賤疾危劇,坐違嚴召,尤增死罪。伏乞聖慈,俯賜諒察,亟命鐫削,以安私分,仍治臣罪,以肅朝綱,千萬幸甚。答曰,省疏具悉。卿其勿辭行公。
己亥四月二十七日,兼春秋朴行淳。刑曹啓目,殺獄罪人李千奉,各別嚴刑,期於得情何如啓。傳曰,如前除良,更良各別嚴刑,期於得情爲良如敎。
刑曹啓目,僞寶罪人朴,嚴刑取服何如啓。傳曰,除尋常,各別嚴刑,期於得情爲良如敎。
刑曹啓目,僞寶罪人金奉鎭,嚴刑輸情何如啓。傳曰,更加嚴刑,期於得情爲良如敎。
己亥四月二十七日卯時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,昨日始雨旋霽,近頗暵乾,誠可悶也。國榮曰,雨澤姑不緊急,而昨伏見北伯狀啓,厲疫之熾盛,亦可悶矣。上曰,水旱之憂,無歲無之,而兼有此厲疫等,可悶之事,不一而足。玉食之靡甘,誠非虛語也。國榮曰,聖敎誠然矣。國榮讀奏公事訖,上命書判付。仍命退,諸臣以次出。
己亥四月二十七日午時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,昨日前完伯之擧條,皆好矣。民始曰,五件事,皆是爲弊之大者,故有所陳達耳。上曰,今日又不雨,誠可悶矣。民始曰,欲雨不雨,似當非久霈然矣。上命讀諭宿衛所綸音。上曰,無可改處乎?民始曰,儘好矣。上曰,升補,幾何爲之云乎?民始曰,今日爲五抄云矣。上曰,鞫事,今則惟吉又物故,諸囚將酌處矣。民始曰,到今更無究覈者矣。上命書公事判付。仍命退,諸臣以次出。
己亥四月二十七日初更四點,上御誠正閣。坐直承旨,持公事入侍時,右副承旨徐有防,同副承旨申應顯,假注書金載瓚,記事官李信祜·鄭東俊,以次進伏訖。上命書傳敎曰,鎭厚·惟吉,皆是極逆,而徑先物故,此獄事,今無更問之端,而至於元幹,雖脫空於本事,一段凶言,終無別白發明,則不可傅生,而究其情節,亦不無參恕者,罪人李元幹,遠地定配。罪人鄭益華,親密於趾賊,旣出於鞫招,而本事差有間焉,亦爲定配,待城門開,卽爲發配。又命書傳敎曰,喬桐府使,明日辭朝。又命書傳敎曰,保放諸囚,皆令明日,捧供以聞,其中巡邏被捉人,爲日已久,仍卽分揀放送。以來初一日,輪對取稟。傳曰,爲之。以明日常參·經筵,取稟,傳曰,停。有防,讀奏慶尙監司靈山縣反作狀啓,命書判付,又讀奏平安監司軍總狀啓,命書判付,又讀奏黃海監司谷山中軍改差狀啓,命書判付,又讀奏京畿監司坡州牧使到任狀啓,命書判付,又讀奏京畿監司利川縣捉虎狀啓,命書判付,又讀奏平安監司金海上言人放送狀啓,命書判付,又讀奏洪忠監司稅船護送狀啓,命書判付,又讀奏江華留守草芝萬戶到任狀啓,命書判付。應顯,讀奏洪忠監司稅船裝發狀啓,命書判付,又讀奏慶尙監司下南米致敗狀啓,命書判付,又讀奏黃海水使唐船狀啓,命書判付,又讀奏黃海監司稅船裝送狀啓,命書判付,又讀奏京畿監司雨澤狀啓,命書判付,又讀奏江華留守稅船護送狀啓,命書判付訖。命退,承史以次出。
上在昌德宮。停常參·經筵。
自午時至戌時,灑雨下雨,測雨器水深一寸二分,夜一更,灑雨下雨,測雨器水深一寸。
徐有防啓曰,合辭方張之時,憲府無詣臺之員,事甚未安,除在外陳疏入啓,傳旨未下外,大司憲鄭昌順,卽爲牌招,何如?傳曰,允。
又啓曰,大司憲鄭昌順牌不進,執義兪彦鏶在外,掌令金鍾厚在外,李奎緯疏批未下,持平洪樂淵傳旨未下,林濟遠達在外,今日以監察茶時之意,敢啓。傳曰,知道。
李義翊,以都摠〈府〉言啓曰,今日入直宣傳官·武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣。本所所管入直部將·守門將·禁軍·扈衛軍官·武藝別監及內外營入直軍兵等,待標信下,發令箭,分送試所之意,敢啓。傳曰,知道。
傳于洪國榮曰,都承旨入侍。
李義翊啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
鄭民始,以禮曹言啓曰,卽接孝陵別檢所報,則本陵大王陵上石物塗灰修改,來五月初七日爲之事,啓下矣。王后陵上,同在一曲墻之內,而石物塗灰,庫庫剝落,所見未安,今此修改時,不可不同爲擧行云,依所報,一體修改之意,分付,何如?傳曰,允。
傳于洪檢曰,畿伯雨澤狀聞,近甚疎忽,二十六之雨,昨晩始乃登聞,昨夜之雨,又何等顒望之餘,則沁沁至于今午間登聞者,尤極未安,該監司,從重推考。
又傳于曰,觀此完伯狀聞,該鎭邊將事,極爲疎忽。其在重邊情之道,不可不處分,罷出,本縣監亦難免不察之罪,姑先從重推考。東萊府之近漂人則原籍官也,如有問情公文,則此何不擧論乎?亦令道臣,査問以奏。
又傳于曰,今番干連捕廳罪人,竝放送。
傳于徐有防曰,罪人李鎭寬·大春,一體定配。
徐有防,以義禁府言啓曰,罪人李鎭寬·大春,一體定配事,命下矣。罪人李鎭寬,咸鏡道三水府定配,罪人大春,慶尙道昆陽郡定配,而以傳敎內辭意,具罪目,依例發遣府羅將,押送于各其配所,何如?傳曰,允。
又以義禁府言啓曰,保放諸囚,皆令捧供以聞事,命下矣。保放罪人柳榮鎭·柳爾冑·李鎭忠·崔宗魯·李龍中·李灌·申載文·宋繼相·李鼎炳·洪直浩·李潤元·李師曾等,竝還囚之意,敢啓。傳曰,知道。
又以刑曹言啓曰,因全羅前監司鄭元始所啓,量·翼兩賊之緣坐及後良,竝配於金甲鎭,卽令該曹,移定配所事,命下矣。翼賊子直童,興陽縣蛇島,後良康津縣古今島,竝移配所,卽爲押送事,發關分付于該道道臣,逆量之子敬達,卽是孥籍緣坐罪人,令義禁府擧行,何如?傳曰,允。
又以義禁府言啓曰,金甲鎭量·翼兩賊之緣坐罪人散配於他島事,擧條,啓下矣。窮凶極惡大逆不道罪人量海庶子,金甲鎭爲奴罪人敬達,移配爲奴於全羅道羅州牧黑山島,而令刑曹,依例押送,何如?傳曰,允。
又以刑曹言啓曰,因義禁府啓辭,窮凶極惡大逆不道罪人量海庶子金甲鎭爲奴罪人敬達,全羅道羅州牧黑山島移配爲奴,令刑曹,押送事,命下矣。依傳敎,罪人敬達,卽爲押送于新定配所事,發關分付于該道道臣之意,敢啓。傳曰,知道。
又以左右捕盜廳言啓曰,依傳敎,今番干連罪人李正榦·李惟喆·李國衡·鄭泰輝,奴同伊·貴孫·莫乭,竝放送之意,敢啓。傳曰,知道。
獻納李枰啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當〈律〉。請減死安〈置〉罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,夬正王法。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州減死定配罪人範聖,依律處斷。請物故罪人德泰支屬之應坐者,一竝詳査,絶島散配。請定配罪〈人〉志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削〈黜〉罪人鄭履煥,絶〈島〉安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重賞命之典。請定配罪〈人〉權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年,亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。答曰,不允。
校理鄭淵淳,副校理柳孟養,修撰徐有成·趙鼎鎭,副修撰李殷模·金宇鎭等箚曰,伏以今番投書之變,振古所無之凶逆也。帳前親問之下,其窮凶情節,排布密計,畢露無餘,而特以鎭厚獰頑之故,未卽承款,遽然徑斃,神人之憤,容有極哉?況惟吉之三月初十日未見鎭厚也,以述海非逆之說,瀾漫酬酢,又復參涉於鎭厚投書之謀。及其元幹就捕之日,自生疑㥘,欲察動靜,四月十一日,又訪鎭厚,探問事機。其前後綢繆,同參凶謀之狀,已露於渠之口招,無辭遲晩,則未及正法,徑先致斃,亦是失刑之大者。至於鎭寬,則初旣與共於十一日之會,則其參凶謀之事,明若觀火,大春之爲鎭厚嚆矢,袖懷凶書,暗地投棄者,其行凶情跡,卽與鎭厚輩,一而二,二而一者也。所當刻日嚴訊,直捧遲晩,而卽伏見傳敎下者,有鎭寬·大春,一體定配之命,臣等相顧愕眙,不勝憂憤之忱也。若夫元幹,明一院之凶言,旣出於惟吉之招,而渠亦不敢發明,則其在獄體,亦不可徑先酌處。且益華,托身於趾賊之家,拔迹於趾賊之手,昏夜來往,無異傔僕。當初漏網,已失疎虞,到令被捉,亦云晩矣,何可以編配薄罰而止哉?鎭厚·惟吉,雖已物故,究其逆節,不可以已物故而置之。臣等,謂兩賊之支屬應坐者,竝遠地散配,亟寢鎭寬·大春·元幹定配之命,竝令王府,更加嚴鞫,夬正王法,益華,亦爲加刑,絶島竄配,斷不可已也。取進止。答曰,省箚具悉。鞫囚之參酌決配,非無之意也。其中應坐散配事,依施。
大司憲鄭昌順箚曰,伏以臣於病伏中,伏見傳敎下者,有鞫囚諸罪人,酌處散配之命。此固出於我聖上至仁好生之德,而近來王綱不嚴,國體不尊,梟獍之徒,式月斯生,鞫獄之設,無歲不有,鋤治之道,不可不嚴。而至若日前投書之變,其書中凶言,決非戴天立地者,所忍萌心發口者,而渠輩之爛熳酬酢,視同恒談,綢繆謀議,顯有情節,此誠千古所無之凶逆也。元惡之抵賴徑斃,已是失刑,諸囚之次第究問,獄體當然,豈可以正犯之物故,仍不究覈,竝皆酌處乎?又況埏及鎭寬父子兄弟之間,同參情跡,昭然可知,其爲元惡,與鎭厚無間,則嚴鞫得情,快正王法,斷不可已也。其餘諸罪人,亦宜亟寢酌處之命,一體嚴覈焉。至於元幹,毋論本事之脫空與否,敢發護逆之言,自歸賊邊之人,其心所在,有不可測,此等之類,不可不依律處斷,以靖人心也。臣方情病俱苦,固不敢以臺閣自居,而事關鞫獄,不容泯默,惟聖明之裁處焉。取進止。答曰,省箚具悉。堂批已諭矣。
己亥四月二十八日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。國榮曰,昨日之雨,誠是甘雨矣。上曰,得無不足之慮乎?國榮曰,似無不足之慮矣。上曰,罪人大春·鎭寬之定配,昨夜下敎,而尙無禁府之草記,何也?國榮曰,政院未見傳敎矣。上曰,司謁,不卽出傳而然矣,自政院,招致立庭問之,可也。國榮曰,鎭寬·大春,旣已定配,捕廳所囚干連諸罪人,亦處分,似好矣。上曰,當一倂放送矣。上曰,王大妃殿,進御一錢五分重人蔘粟米飮,調竹瀝薑汁,一貼煎入。出榻敎上命退,諸臣以次出。
上在昌德宮。停常參·經筵。
徐有防啓曰,合辭方張之時,憲府無詣臺之員,事甚未安,除在外·疏批未下·傳旨未下外,大司憲鄭昌順,卽爲牌招,何如?傳曰,允。
又啓曰,大司憲鄭昌順牌不進,執義兪彦鏶,掌令金鍾厚在外,李奎緯疏批未下,持平洪樂淵傳旨未下,林濟遠在外,今日以監察茶時之意,敢啓。傳曰,知道。
又啓曰,御營哨官望單子,誤爲懸註,有違定式,事甚不察,當該堂上,推考,何如?傳曰,允。
傳于洪國榮曰,都承旨入侍。
以御營廳習陣單子,傳于徐有防曰,纔過中旬,停,以明日經筵,取稟。又傳于曰,停。
傳于鄭民始曰,左承旨入侍。
傳于徐有防曰,右副承旨入侍。
徐有防,以宿衛所言啓曰,御營廳東營入直軍中,五十名除出,移直於集春營事,定奪矣。明日爲始,東營軍五十名,將官率領,與訓局集春營軍兵,替代入直事,分付各該營之意,敢啓。傳曰,知道。
又以訓鍊都監言啓曰,御營廳東營入直軍中,五十名除出,移直於集春營事,自宿衛所,草記入啓矣,待宿衛所令箭,與御營廳軍兵,替代之意,敢啓。傳曰,知道。
又以御營廳言啓曰,東營入直軍中,五十名除出,移直於集春營事,自宿衛所草記入啓矣,明日爲始,東營入直軍中,五十名,將官率領,與訓局集春營軍兵,替代,而待宿衛所令箭,擧行之意,敢啓。傳曰,知道。
又以義禁府言啓曰,慶尙監司李在簡狀啓,據刑曹粘目內,靈山前縣監李台峻·成德雨·洪直浩,移本府處之事,允下矣。李台峻·成德雨等,待命於本府,卽爲拿囚,而洪直浩,前以他罪,方在時囚,以狀啓內辭意,添問目取招,何如?傳曰,允。
又以刑曹言啓曰,因玉堂陳箚,罪人鎭厚·惟吉,支屬應坐者,遠地散配事,命下矣。兩賊應坐支屬,移文京兆,考出帳籍,又令各部,一一査出,修成冊報來後,定配所,卽爲發配之意,敢啓。傳曰,知道。
又以刑曹言啓,逆賊鎭厚·惟吉等,應坐諸人,移文京兆,使之考籍以送,又令各該部,一一査出,修成冊牒報之意,捧甘知委矣。漢城府回移及該府成冊,今纔來到,鎭厚母丁禧,全羅道康津縣,妻舜任,平安道碧潼郡,妾舜愛,慶尙道泗川縣,子秉漢,咸鏡道明川府,子婦任愛,慶尙道機張縣,女望愛,全羅道靈巖郡,姪聖雲,平安道朔州府,竝邊遠定配,卽爲押逆,庶母慶海·丁梅,時在廣州地云,慶海全羅道務安縣,丁梅平安道鐵山府,定配所,令道臣,卽爲發配事,發關,分付。罪人惟吉帳籍,自京兆,雖已考來,而惟吉本居廣州府,應坐諸人,或慮有未盡入籍者,故使地方官,査出牒報事,已爲發關畿營,待其報來,一體發配,而其中惟吉弟惟喆,姪國衡,自捕廳,先已捉來,惟喆慶尙道南海縣,國衡平安道昌城府,定配所爲先發配之意,敢啓。傳曰,知道。鎭厚,雖極凶獰,而旣未正法,又與已前諸賊情狀,猶有間焉,母妻女婦等女人,勿配,放逐鄕外,但令該地方官,更不得入京任着,可也。至於惟吉族屬散配事,昨欲下敎,而夜深未果矣,渠與鎭厚,一而二,二而一,則設有如許處分,因無不可,而至渠遲晩卽知情也,雖不徑斃而正法,知情之律,不過只誅其身,則此似法外之事,置亦無足有所議,勿論,亦以此意,分付該道。
正言申應淵啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣定配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟命王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年,亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。答曰,不允。
掌令李奎緯疏曰,伏以臣賦命奇險,生未能以一事致人子之職,徒然出世,積貽親憂,末乃罪殃攸發,禍延所怙,不自滅死,奄經三霜,外除過而朝籍復通,遺簪記而恩旨遄降,叨榮增痛,有淚無從,嗚呼,臣荷先朝再生之恩,受殿下希世之知者,中間非無一死酬報之會,而掩抑耐住,終不敢遂意者良以父病癃篤,朝夕待變,不忍重爲危厲之擧,以傷奄奄之氣也。嗚呼,旣不能效臣職,又不能終親養,徒作天地間一罪人,俯仰斯世,此何人哉?至痛在是,臣雖無知,以何意況,彯纓榮途,獨享寵祿乎?且臣母,年人七十有六,喪威之餘,氣力沈頓,常不可弛心離捨母側,從宦君所,情所不敢,竊仰聖朝方以孝爲理,如臣之事親日短者,合被矜諒,姑許長暇,還他本分,專意養母,卽聖上至化中一事也。臣不勝哀懇之至,嗚呼,臣之負我殿下多矣,其一,待罪湖邑也,孤殿下奬勉之意,違自己報效之忱,苟非天日在上,臣豈免彼輩之甘心哉?念臣無寸長而平生自勉者,不欺君三字,符也。當時事實,詳對三供而細審,狀辭宗旨,特以別杖一款,鍛鍊成案,納賂之說,漫漶丁當,彼而鍛鍊者,何心也,此而漫漶者,又何心也?豈以獄貨非寶,不足罔日月之聖聰,而本領扯碎,方可以毁侏儒之一節耶?諒臣所自勉者,全未實踐,故人若是其撕壞也,是宜受而爲罪,益自加勉處也,第伊時刑其囚也,實不用別杖,臣出獄後,有瑞山縣監朴志泓與臣書,可爲公證者,其書略云,行査之初,李妻偸出殺獄訊杖,走納營門,志泓聞而駭之,重治官隷,而印封李哥受刑之杖,急送營門,營門受李妻之所納,而却本縣之所送云,其書方在臣所,臣何敢虛謊,名以道臣,受命於朝,而處事如是耶?然此在百奮·有臣,猶屬細故也。今不足追究,第其身,今雖逬逐,想其勢必有潛長者,絡若起如脫免,則臣當首被其殲,在臣避遠駭機之道,豈宜如幕上之燕,呴呴然不知其危也?況臣孤負聖知,破敗素履者,如彼,今何藉手欲事明主,冒入周行乎?恩私感激,顚倒出肅,亶出叩謝之忱,仍因蹲據,非臣所敢,伏願聖明,亟命刊臣仕籍,以戒臣焉。臣今不以見職自處,而侍從之名尙在,則可以言矣,葵藿衛足之性,不能終化,鷹鸇逐鳥之擧,何可但已?嗚呼,向來諸逆之變,尙何言也?以我殿下仁孝睿聖之德,千一應運,百靈效祥之初,何故見彼千古至凶之物也?已斃之逆,固多未施之典,而未勘之逆,尤竊難測之憂,思之及此,凜然心寒,鄭妻之窮凶極惡,濯髮難數之罪,天地所不容,神人所不貸者,豈宜至今容息於覆載之間也?至於龜柱,臣亦所嘗親者,豈意其外假大義,內懷貳心,匿情祕影,暪一世之耳目,蓄滿腔之濫猾,自謂討賊而反復作賊,乃如彼哉?向使王臣輩,早知具隱微情狀於丙申秋洞諭之前,其所反戈而攻者,必先於他逆矣,是眞李陵叛,而隴西士大夫恥之者,令人切齒痛心,有倍於諸賊,爲今日殿下之臣者,龜柱不先誅,則他賊何以論也?況量·翼·諸逆,凶圖旣發之後,龜柱,尤無可生之法,殿下雖欲傅之生議,其可得乎?大論經年,聖斷尙靳國人之憂,無以解焉,王臣之憤,無以洩焉。伏願聖明,竝加深慮,早決乾斷,快降兪音焉。臣伏聞殿下以龜柱爲是慈聖之兄,而不忍置法云,是誠我殿下以父母心爲心之孝也,雖然,臣竊仰體慈聖之處義矣,昔管叔·周公之兄也,而謀危宗社,則周公誅之,惟我聖母,至德洪功,卽古之女中堯·舜也,以堯·舜之聖,豈不爲周公事乎?殿下苟體慈聖此義,則臣恐此事無所難矣。伏願殿下,念哉。其餘合辭中諸罪人,其所負犯,亦皆如何?國論所在,君上亦不可自由者,竝降處分,毋怫群情,至於繡衣書啓中五人,其情犯之深淺,何以測量,而只施刑配而止哉?亦命一竝鞫問焉。大抵後來治逆,極其疎略,如量·翼·輩,稱兵挾匕,渠旣自吐,則此非一夫獨自行之事,必有倚仗儲用,如逆能之排置將任者,逆範之募得死卒者,而兩賊伏法之前,未聞此事究覈斯得者,元凶雖戮,其死士之狼驚鯢駭者,安知無落草伏莽以俟時也?殲厥巨魁,䝱從罔治,固是盛德事,而野火燒不盡,春風吹又生,臣有憂焉,亦願殿下,每當治逆,深念而毋忽焉。答曰,省疏具悉。疏中所陳事,當留意,爾其勿辭,從速察職。
己亥四月二十九日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。國榮曰,昨日之雨,可謂周洽矣。上曰,幸甚矣。上曰,畿伯之雨澤狀啓,豈可稽緩乎?當此顒望之時,幸得甘雨,而不卽馳啓者,不可無責矣。國榮曰,似是不察而然矣。上曰,今日次對,何不來會云乎?國榮曰,似無時急稟定之事矣。上曰,宿衛所節目,不可不從近爲之矣。國榮曰,此是創設者,恐不可輕易爲之,下詢大臣而議定,似好矣。上曰,卿言是矣。上命書公事判付。國榮曰,訓局軍制,外面雖似衆多,而凡干勞役,比他營偏若,且攔後軍定出後,事多掣礙,臣意,則集春營,自是御營軍入直處所,而御營東營百名入直,亦甚太多,就其中除出五十名,移直於集春營,則在御營,別無所損,在訓局,大有所益,故敢此仰達矣。上曰,依爲之。出擧條上曰,加味黃芩湯,一貼煎入。出榻敎上命退,諸臣以次退出。
己亥四月二十九日未時,上御誠正閣。左承旨入侍,行左承旨鄭民始,記事官李兢淵·李信祜·鄭東浚,以次進伏訖。上曰,昨日之雨誠幸矣。民始曰,然矣。上命書傳敎曰,同副承旨馳詣宗廟·景慕宮,奉審摘奸以來,以御營哨官望單子。上曰,昨年因左相所奏,出擧條定式之後,軍門將官除汰,則草記,新差者擬望,而雖有應遞之故,近亦有飭敎,各司公事,皆令擧實直書,不敢以有頉未差等語,懸註則,觀此望單,書以未差代,事甚怪也,問啓。上曰,日前政事中,文官復職者,何處人乎?民始曰,定州人也,而年過七十云矣。上曰,幾年後復職乎?民始曰,落仕於乙亥年云矣,。民始曰,端午帖製進不遠,而惠慶宮,則與常時有異,何以爲之乎?上曰,勿爲製進,可也。上命退,諸臣以次出。
己亥四月二十九日初更五點,上御誠正閣。右副承旨入侍時,右副承旨徐有防,假注書金載瓚,記事官李信祜·鄭東浚,以次進伏訖。上命書刑曹鎭厚,支屬散配草記判付。又命書禁府議處啓目判付。又命書戶曹陵幸時進排物種定奪草記判付。又命書傳敎曰,該府滯囚甚多,議處公事,方令判下,照律開坐,亦勿遲滯擧行事,分付。又命書傳敎曰,以今日內人出入事觀之,近來閽禁之蕩然,可推而知,申飭各門及兵曹,跟隨及雜人,另加嚴飭。命退,承史以次出。
上在昌德宮。停常參·經筵。
申應顯啓曰,合辭方張之時,兩司無詣臺之員,事甚未安,除在外·傳旨未下外,呈告人員,竝卽牌招,何如?傳曰,允。
徐有防啓曰,大司憲鄭昌順牌不進,執義兪彦鏶,掌令金鍾厚在外,李奎緯牌不進,持平洪樂淵傳旨未下,林濟遠在外,今日以監察茶時之意,敢啓。傳曰,知道。
傳于洪國榮曰,都承旨入侍。
李義翊啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于鄭民始曰,輪對官入侍。
鄭民始啓曰,藥房都提調徐命善,依下敎來待矣。傳曰,入侍。
以掌令李奎緯,持平洪樂淵,司諫李恒祚,正言申應淵等,牌不進罷職傳旨,傳于申應顯曰,只推。
以校理柳誼,副校理尹行元,牌不進罷職傳旨。又傳于曰,只推,更爲牌招。
申應顯啓曰,昨年因左相所奏,出擧條定式之後,軍門將官,除汰則草記,新差者擬望,而雖有應遞之故,近亦有飭敎,各司公事,擧實直書,不敢以有便未差等語懸註,則觀此望單,書以未差代,事甚怪也問啓事,命下矣。問於御營廳,則以爲哨官朴思恭在喪代,備三望報于兵曹時,以在喪代懸註以送云云故,問于兵曹,則以爲果未詳察,誤以未差代懸註云矣,敢啓。傳曰,知道。
又啓曰,端午帖製述人,旣以抄啓,弘文提學李徽之,待明朝牌招,以爲出韻科次之地,何如?傳曰,允。
又以弘文館言啓曰,繼講冊子,問議草記,有更令領事獻議之命矣,臣淵淳,就議于領事處,則領議政臣金尙喆,以爲大學,雖是宿講之書,以今筵講次第之失序,論語後,繼講大學,曾有儒臣追補之說,三講中一講,以大學爲定,亦欲竝行而不廢,經筵官獻議,意固好矣。第伏念法講,異於召對,兩書之一時分講,如或難便,則論語畢講後,繼講大學,恐亦爲一道,而以臣蔑學,何敢妄論?伏惟上裁云。左議政臣徐命善,以爲以講學之序言之,則繼講孟子於講論語之後,固當然矣,以追補之義言之,則兼講大學於講孟子之時,亦無不可,而首相獻議中,法講異於召對,分講有所難便云者,儘有意見,論語畢講後,繼講大學,大學畢講後,繼講孟子,不害爲追補次序之道,臣學識魯莽,不敢質言,伏惟上裁云。領事獻議如此,何以爲之?敢啓。傳曰,依議施行。
徐有防,以戶曹言啓曰,陵行時進排式例中,各種釐正者,依定奪別單書入,待啓下,依此擧行之意,分付京畿道臣,何如?傳曰,允。如是釐正者,必欲爲民除弊,而定式之後,復若定式之前,則烏在其朝家勤諭之本意乎?令道臣,以此知悉,及此定式之初,卽爲詳細知委列邑,俾各曉然知之,此後葉錢把芻,莫或以法外事,貽弊於小民事,另加謄關嚴飭。
鄭民始,以禮曹言啓曰,齊陵陵上石物塗灰修改,今五月初五日,孝陵兩陵上石物塗灰修改,同月初七日擧行事,啓下矣。本曹堂上郞廳,依例兼進,以除廚傳之弊,何如?傳曰,允。
申應顯,以奉常寺官員,以都提調意啓曰,東籍親耕田所種大麥,今五月旬前當爲成熟之意,敢啓。傳曰,攝刈。
又以義禁府言啓曰,時囚罪人李龍中,告身盡行追奪,徒三年定配,又五年禁錮事,照律公事判付內,功減一等,啓下矣。李龍中功減一等,告身盡行追奪,五年禁錮,洪忠道沔川郡順城驛徒二年半定配,而以議啓內辭意,具罪目,依例發遣府羅將,押送配所,何如?傳曰,允。
徐有防,以義禁府言啓曰,時囚罪人李鎭忠,杖一百收贖,告身盡行追奪,流三千里定配事,照律公事判付內,議減一等,啓下矣。李鎭忠,議減一等,洪忠道扶餘縣龍田驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
申應顯,以義禁府言啓曰,因玉堂箚子,鎭厚·惟吉兩賊之支屬應坐者,竝遠地散配事,依施矣。罪人鎭厚父放逐鄕里,罪人埏慶尙道鎭海縣定配,而以玉堂箚子內辭意,具罪目,依例發遣府書吏,押送配所,何如?傳曰,允。
徐有防,以刑曹言啓曰,因本曹啓辭,鎭厚母·妻·妾·女·婦等女人,勿配,放逐鄕外,但令該地方官,更不得入京,惟吉支屬散配事,此似法外之事,勿論,以此意,分付該道事,命下矣。罪人鎭厚母·妻·妾·女·婦,放逐鄕外一款,令京兆,依例擧行,罪人惟吉支屬,依傳敎勿論事,亦爲發關分付于該道道臣之意,敢啓。傳曰,知道。
申應顯,以漢城府言啓曰,因刑曹草記,罪人鎭厚母·妻·妾·女·婦,放逐鄕外一款,令京兆擧行事,允下矣。依傳敎,罪人鎭厚母丁禧,庶母慶海,庶母丁梅,妻舜任,妾舜愛,女望愛等,女六人,竝放逐鄕外之意,敢啓。傳曰,知道。
己亥五月初一日卯時,上御誠正閣。都承旨入侍時,行都承旨洪國榮,記事官李兢淵·徐龍輔·鄭東浚,以次進伏訖。國榮曰,夜間聖體,若何?上曰,一樣而鼻腫尙未快差矣。國榮曰,諸醫以爲加味黃芩湯,連爲進御爲宜云矣。上曰,近來門禁解弛,以昨日宮人出入事言之,良可駭也。國榮曰,近不申飭而然矣。上曰,鎭厚之罪犯,綻露無餘,雖與結案無異,而其妻妾之散配,殊非法意,故昨者下敎矣。國榮曰,其在欽恤之道,下敎誠好矣。上曰,判義禁,何不參坐云乎?國榮曰,以洪直浩事,嫌不敢當之云矣。上曰,王大妃殿進御加減蔘香散,五貼製入。上曰,王大妃殿進御一錢五分重人蔘粟米飮,調竹瀝·薑汁,一貼煎入。上曰,加味黃芩陽煎入。上曰,藥房都提調入侍。竝出榻敎上命退,諸臣以次出。
己亥五月初一日辰時,上御熙政堂。輪對官入侍時,宗廟署令車大修,社稷署直長鄭來鼎,長興庫主簿金煹,掌苑署奉事李英遠,行右承旨李義翊,假注書金載瓚,記事官李信祜·鄭東浚,以次進伏訖。上命輪對官,以次進前,宗廟署令車大修進伏。上問職姓名,對曰,宗廟署令臣車大修矣。上問職掌,對曰,別無所掌之職,而惟是五日奉審,逐日修掃矣。上問所懷,對曰,職是閑務,識又愚迷,無別般可達者矣。上問居在何處,對曰,家在平安道宣川地矣。上問登科幾年,對曰,己卯榜矣,今爲二十一年矣。上問科名,對曰,明經科矣。上曰,汝有顯祖乎?對曰,車禮亮,爲臣高祖矣。上曰,此是車禮亮後孫乎?汝祖事蹟,載於本道邑誌乎,載於家藏舊乘乎?對曰,本道則無所記傳者,家藏則雖有私自錄藏者,不敢以私家所錄仰對矣,而故相臣文忠公閔鎭遠奏議中,有載錄者矣。上問落仕幾年後,復職乎?對曰,落仕後十二年,而始叨見職矣。上問右承旨曰,今番疏通後,物情以爲何如云耶?對曰,中外恰然聳動云矣。上又命進前,社稷署直長鄭來鼎進伏。上問職姓名,對曰,社稷直長臣鄭來鼎矣。上曰,誰也?對曰,故正言臣鄭來謙之弟,而親族中今無立朝者矣。上曰,是爲延日鄭氏,而汝是來字行乎?對曰,然矣。上問職掌,對曰,神室則五日奉審,壇內則逐日修掃矣。上問所懷,對曰,別無所懷矣。上問弊瘼,對曰,本署,則無弊瘼之可陳者矣。上曰,本署器具未逮,守衛疎虞間,或有偸瓦劃墻之患云,近亦然否?對曰,連爲申飭,而守卒尠小,不能一一巡檢,且近接閭閻,墻垣不高,自不無此等之弊,故連爲嚴飭守護矣。上曰,墻屋壇墠之間有頉,則能隨處隨補乎?對曰,姑未能盡爲修改矣。上命退,長興庫主簿金煹進伏。上問職姓名,對曰,長興庫主簿臣金煹矣。上問職掌,對曰,掌米麪矣。上問紙色,誰所掌乎?對曰,紙是奉事所掌矣。上問遺在,對曰,米爲一千三百七十六石,太爲二百五十四石,新捧則米爲五千二十六石,太爲九百十石矣。上問弊瘼,對曰,臣新叨見職,姑未能詳知,而幸無目下可言之弊矣。上問所懷,對曰,別無可達之懷矣。上問幾處頒祿乎,對曰,只頒內寺祿矣。上問頒祿之際,無稱冤之端乎?對曰,昨纔頒祿,而未聞有稱冤之弊矣。上問倉在本庫乎,在他處乎。對曰,盡在本庫中矣。上問曾經守令乎?對曰,年前待罪于三登縣令矣。上問年限未過乎?對曰,已過年限矣。上問年爲幾歲,對曰,今年七十矣。上曰,誠矍鑠矣。上問兄弟幾人,對曰,只有一弟矣。上曰,此是金熤之兄,而注書之叔乎?義翊曰,然矣。上曰,禮曹參判,何故爲呈辭乎?義翊曰,聞有實而方當奉審之行,故呈辭云矣。命退,掌苑署奉事李英遠,進伏。上問職姓名,對曰,掌苑署奉事臣李英遠矣。上問職掌,對曰,掌乾果矣。上問遺在,對曰,胡桃八十七石,大棗一百六十一石,黃栗四十五石,榧子四石,榛子三十五石,柏子一百五十五石,乾柿二千九貼矣。上問所懷,對曰,無所懷矣。命退。上曰,此是誰也?義翊曰,李衍祥之子矣。上曰,此是英字行乎?義翊曰,然矣。上曰,與兵判幾寸乎?義翊曰,爲六寸孫矣。上曰,李衍祥,有子幾人?義翊曰,有二子,而一則死矣。上曰,兵判之子名,爲誰也?義翊曰,李輪祥矣。命退,承史以次出。
己亥五月初一日巳時,上御誠正閣。藥房都提調入侍時,都提調徐命善,行左承旨鄭民始,記事官李兢淵·徐龍輔·鄭東浚,以次進伏訖。命善曰,日間聖體,若何?上曰,一樣,而近以鼻腫爲苦矣。命善曰,此不過一時例症,而伏聞牛黃膏,連爲進用云,冷劑豈可過進乎?上曰,前亦多服,而無害矣。命善曰,今番雨澤,誠極幸矣。上曰,然矣而猶有不足之慮耶。命善曰,此時雨澤,若或太過,則恐爲牟麥之害矣。上曰,今年麥農,到處皆豐登云,秋事若如麥農,則何幸何幸?命善曰,以今觀之,秋事亦有豐登之望矣。上曰,宿衛所規模,尙今未成,故方欲成出節目,卿與領相,相議爲之,以爲稟處之地,好矣。命善曰,宿衛所之尙無節目,誠爲欠事矣。上曰,宿衛所,無從事官之故,草記等事,無來呈之官,其在事體,殆不成樣,以兵曹郞廳,兼從事官何如耶?命善曰,此果好矣。上曰,然則兵曹郞廳,一竝兼差耶?以結束色郞廳兼差好耶?命善曰,此亦無妨,而臣意則無論其色,只以入直郞廳,兼行從事官之任,似好矣。上曰,然矣。命書傳敎曰,宿衛所應行事件,雖有前後受敎,紊亂無統,擧行之際,不特眩於承接,亦非尊體貌之道,適因入侍,左相旣承筵敎,與領相相議,聚輯本所受敎,彙成節目,後日次對,稟處以爲永久遵行之地。上命退,諸臣以次出。
上在昌德宮。停常參·經筵。
傳于洪國榮曰,都承旨入侍。
李義翊,以都摠府言啓曰,今日入直宣官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣,本所所管入直部將守門將·禁軍扈衛軍官·武藝別監及內外營入直軍兵等,待標信下,發令箭,分送試所之意,敢啓。傳曰,知道。
徐有防啓曰,合辭方張之時,兩司無詣臺之員,事甚未安,除在外外,呈告人員,倂卽牌招,何如?傳曰,允。
李義翊啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于鄭民始曰,禁衛大將留待。
又傳于曰,左承旨入侍。
又傳于曰,禁衛大將,同爲入侍。
傳于徐有防曰,右副承旨入侍。
徐有防啓曰,明日次對,兩司長官,當爲進參,大司憲鄭昌順,待開門牌招,何如?傳曰,允。
鄭民始,以實錄廳郞廳,以摠裁官意啓曰,本廳堂上行兵曹判書李徽之,分掌纂修癸巳·甲午兩年,今旣畢修,他年條時政記及政院日記,更爲移奉,何如?傳曰,允。
又以吏曹言啓曰,司僕寺正李亨元呈狀內,身病甚重,勢難察任云,今姑改差,何如?傳曰,允。
掌令李奎緯啓曰,臣見識鹵莽,言議骳骫,本非淸朝耳目之姿,而前年猥叨是任,都憲李溎,出而擊臣,斷之以露出僻詭之圭角,全無和吉之氣像云,至請不敍之典,當是時也,臣之一身,爲麟·厚兩賊家載鬼之車,朝夕奇禍,臣固自分,彼末減之斥,眞是程夫子所謂故人情厚者,且今議者,亦云李溎雖在,麟·厚已斃,不宜以此引嫌於聖明之世云,臣則謂未論言者之如何,只此憲臺一步,卽臣僨敗之地,今何可冒居匪居之所,重貽淸朝之羞乎?請命遞斥臣職。答曰,勿辭,亦勿退待。
大司憲鄭昌順,大司諫金文淳,掌令李奎緯,獻納李枰,校理鄭淵淳·柳誼,副校理尹行元,正言申應淵,修撰徐有成·趙鼎鎭,副修撰李殷模·金宇鎭啓曰,請亟寢鄭致達妻減死安置之命,夬正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島定配罪人龜柱,亟加嚴鞫,快正王法。措辭見上答曰,不允。
大司憲鄭昌順,大司諫金文淳,司諫李恒祚,掌令李奎緯,獻納李枰,正言申應淵啓曰,請濟州牧移配罪人敬彬,熊川縣定配罪人成運,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,仍令王府,嚴鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。措辭見上答曰,不允。
掌令李奎緯啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府請配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,夬施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請物故罪人德泰支屬,應坐者,一一査出,絶島散配。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻,爲先絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。措辭見上答曰,不允。趙濟泰·李潤成等事,孟鳴遠事,李璟等事,亟停勿煩,德泰支屬事,依啓。
正言申應淵啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請定配罪人志遜,更令王府,設鞫嚴問,期於得情。請減死罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王法。請申大年,亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。措辭見上答曰,不允。鄭遠達等事,黃師憲事,金鍾正事,權翊事,李璟等事,亟停勿煩。
行左承旨鄭民始,右副承旨徐有防啓曰,臣等之繼三司而啓者,凡幾遭矣,臣等言之而漸歸文具,殿下聽之而亦覺支離,以文具之言,備支離之聽,尙何望孚格之效乎?不誠之罪,臣等固無所逃,而致臣等於不誠之罪者,亦殿下有以使之然也,是豈臣等所仰望於殿下者哉?噫,雖使人心有底定之期,世道無可危之憂,此賊不可一刻留置,則沫血之請,固不容時日少緩,而況今凶逆繼起,鞫獄纔撤,世道之日下,人心之難信,將至於莫可救藥,其所以汲汲然拔本塞源,定民志而鞏國勢者,日急一日,今乃沁沁泄泄,在下謄傳,自上之例批,猶復前日,少無警動懲創底意,臣等實不勝抑鬱悶迫之至,玆又齊聲仰籲,伏願聖明,亟回三思,特允三司之請焉。答曰,不允。
司直洪樂性疏曰,伏以時囚罪人洪直浩,卽臣庶三寸叔矣,方有議處之命,而臣不敢冒當,玆敢短章仰瀆。伏乞亟賜變通,俾議讞無滯,不勝幸甚。答曰,省疏具悉。所辭如此,照律,令次堂擧行。
副校理柳孟養疏曰,伏以臣地閥寒素,天賦譾劣,三年記注,久玷昵近之淸班,數月臺端,曾無風裁之可稱,觴竽已濫,塵刹靡補,而天地之恩,偏厚於臣身,一毛一髮,無非造化,噫,孰有官微如臣,才劣如臣,而受知之深如臣者乎?臣誠至愚,百無一能,惟以追踵具僚,隨分供職,爲尺寸酬報之計,至於華要之塗,初非臣夢想攸及,乃者玉署新除,忽下於涯分之外,聞命驚惶,撫躬踧縮,益不知所以自措也。夫經幄之職,責在論思,苟非文章經術,該洽精敏,聲華地望,表著一世,則其能入以資啓沃,出以掌詞命,仰裨聖學,俯厭人心乎,臣之空空乎一無知識,不但臣所自愧,亦通朝之所共知,而天鑑想已下燭矣,初未有一分擬議於其間者,而況今儒賢造朝,法筵頻開,尤宜妙選學識端方之士,以處朝夕顧問之列,不可使如臣魯莽,苟且備數,上累愼簡之德,下招伏獵之譏,臣之一身惶忸,有不足論,其所係豈淺淺也?區區微諒,固已自畫,而召牌屢臨,賤分只怵於違傲,誤恩愈摯,微衷自切於感泣,黽勉拜命,一再登筵,而駑材素劣,驢技畢露,臣何敢徒恃寵靈,抗顔仍據於萬萬不近似之地乎?伏乞聖明,察臣職之不可徒縻,諒臣懇之非出飾讓,亟賜刊正,以便分私,不勝幸甚,臣旣不以見職自居,則亦不宜妄有論列,而蔡忱莫奪,蕘說難默,玆將一得愚見,敢以五條附陳焉。一曰,勉聖學以立木本,二曰,嚴懲討以正人心,三曰,納諫諍以圖實效,四曰,立紀綱以勵臣工,五曰,抑奢侈以杜貪風,臣聞傅說之戒高宗,首以學之一字發明,而有曰,念終始典于學,朱子之告孝宗,以人主一心,爲天下之大本,至謂急務中最急者,蓋萬事之本,咸係於君心,君心之正,莫要於典學,然而苟不體驗於身心,徒事傳襲於口耳,則雖日講誠正之說,何稱治平之效哉?殿下睿質天縱,聖學日躋,聲色之誘,不接於耳目,經史之娛,不離於昕夕,淸明在躬,乾健不息,孰不以湯德之日新,文功之緝熙,望之於殿下,而至若造詣之淺深,有非臣蔑學所可窺覰,然語曰,鍾撞而響應,穀播而苗生,試以符驗之著於外者觀之,政注有因循之歎,風俗無於變之美,以致亂本未鋤,直聲少聞,朝綱委靡於上,侈風滋長於下,臣愚死罪,恐於本源之地,有所未盡,志帥或欠於牢確,心法或歉於堅固而然歟?行或遜於知,文或勝於質而然歟?臣不敢知也。然而堯·舜之以天下相傳,不過曰精一執中,夫人君之所師法者,宜莫如堯·舜,而不以精一之心爲法,徒以章句之末爲事,欲求垂衣裳之治,則何異於却步而求前乎?昔齊王,不過戰國之君,孟子,非堯·舜不陳於前,況以殿下之聰明,讀堯·舜之書,存堯·舜之心,行堯·舜之政,是亦堯·舜而已。且夫幼而學之,壯而欲行之,況帝王之學,異於匹庶,苟不能得之黃卷之中,施諸丹扆之下,學而將焉用乎?程子曰,爲國而至於祈天永命,養生而至於長年,學而至於聖人,此三事,分明人力可以勝造化,自是人不爲耳,旨哉斯言,自古未有實用其功,而不見實效者也。臣向叨近侍,伏見儒賢之登筵,首以先立大志爲言,惟殿下留神於法語之言,用力於本源之工,無以正心誠意窮理居敬,爲高遠難行底事,必從躬行心得處,爲第一義,而深求古先王存心施政之要,標準於萬化之源,體認於百爲之間,融液周遍,自底於高明廣運之域,則彼因循者頹墮者,將不期正,而自正,堯·舜君民之幾,只在殿下一心上轉移間事耳,此臣所謂勉聖學以立大本者也。臣聞春秋之義,君親無將,將則必誅,謂之將者,謂其將然之辭,聖人之於亂逆,苟有所由之漸,則必用誅心之法,此春秋所以明天理正人心也。噫,世級寢下,亂逆層生,而窮天亘古,未有如今之元惡大憝,彼鄭妻之百計射日,龜賊之三罪滔天,罄竹難書,擢髮難數,其凶圖逆節,豈特將心之爲而已哉?以一國之言,有三司之請,一轉而合辭,再轉而伏閤,三轉而喉院之啓出焉。殿下輒以不忍爲敎,今則竝與喉院之啓,便成紙上之空言,而三尺未伸,一天尙戴,其可謂國爲國乎?凡今日北面於殿下之廷者,孰不欲甘心於此賊,而無一人挺身碎首於文陛之下,以格天心而行天討,伈伈四載,君父之讎莫報,神人之憤未洩,是固群下之罪,而抑亦聖心之仁愛太過,不能斷之大公,無與於已而然也。夫聖人,以義而制事,明王以法而割恩,若使八議之法,施之於二賊,置諸不忍殺之科,則是周公不是稱大聖,而漢文可謂之少恩矣,至於相福·瑩中·相集之附麗凶謀,巨奸極逆,則殿下非不知萬戮難赦,而特以元凶之尙寬,不欲黨與之先治,竝靳沐浴之請,迄今容息於世,是以人心易爲詿誤,賊徒無所懲畏,馴致野燒未盡,宿灰復燃,駭機急變,疊生層出,又有今番掛書之賊,其凶言慘計,誠耳所不忍聞,口所不忍言,直令人心寒膽掉,誓不與此輩俱生也,何幸天網不漏,賊窩自綻,魑魅魍魎,莫逃白日之形,妖腰亂領,自干斧鉞之戮,然而此不過枝枼也,根柢則自在,苟不鋤去其本,則奸萌禍蘖,亦安保其不潛滋暗長於冥冥之中乎?雖殿下之聖德,天覆海涵,不忍於一鄭妻一龜賊,而蛇頭未斷,獍腸難化,將不知幾箇賊徒,釀出何樣禍國勢人心,岌岌然常若不保於朝夕,殿下縱不能謹之於霜氷之始,獨不念懲之於羹薤之後哉?惟殿下,斷以春秋,亟揮乾剛,夬正諸賊之刑,布告八域之內,使愚夫愚婦,咸知天理之所不容,王法之所不撓,然後亂本可杜,群心可正,爲今日國家之至計者,孰有大於此哉?此臣所謂嚴懲討以正人心者也,臣聞大舜好問而好察邇言,執兩端而用中于民,夫以上聖濬哲之姿,奚資衆人淺近之言,而不徒問之而已,又從而察之,不徒察之而已,擇乎善不善之間,以協民于中,此舜之所以爲舜也。殿下聖度包涵,初服淸明,聽言不倦,從諫弗咈,四載以來,無一人以言獲罪,是固大聖人虛中無我之德,而夷考實效,尙未有顯然可言者,語及袞職,則批曰留意,宴閑澄省之時,未知體念之如何,而絶未聞某人陳某條之戒而開納焉,某言中某事之病而警醒焉,更日之休莫覩,轉圜之德靡著,然則留意之敎,恐不過循例之批矣,語及懲討,則批曰量處,臣之愚昧,不知殿下所以商量者何事,處分之如何,而今日祗如昨日,來日又如今日,迄于一年二年,終未見別般處置,然則量處之敎,亦不過因循之歸矣,語及更張,則批曰稟處,喉院奉旨而頒下於籌司,領旨而博詢于諸宰,曰可曰否,動費旬月,殆如道傍之築室,或有僉議停當,覆奏取旨,則事涉矯革之大者,殿下輒謙讓未遑也。十居八九,取其中一二節目之小者,或賜允下,而頒行中外,中外之臣,習以爲尋常例飭,徒煩文牒之往來,蔑聞施行之成效,而朝譏亦不以爲非,別無申令蕫察之擧,然則稟處之批,尤屬文具矣,是以四方之裹足相望,而罕見芻蕘之必採,公車之投匭日尋,而徒爲筆札之空談,何殿下來諫之意甚盛,而納諫之效不著耶?臣竊觀殿下天資卓越,聖學高明,事物之本末精粗,古今之利病休戚,靡不洞貫於淵鑑之中,無怪彼陳腐之說,不槪於聖心之萬一矣,然語云愚者千言,必有一得,故古之聖王,洪度虛受,舍短取長,常若不及,臣恐殿下好問之德,反於此而時不免輕下自聖之病,雖若洞開不諱之門者,不過爲應虛文備故事而已,則縱使人眞箇有忠言嘉謨,可以尊主而安民者,擧將以無益,而必緘口結舌,不肯爲殿下索言之,可不懼哉?惟殿下體大禹之拜昌,恢顔氏之問寡,深示不自滿之意,而惟善之取於人,凡有一言半策之稍合可採者,靡不斟酌善否,折衷施措,務求眞實功效,以國人之目,爲我之目,而明無不見,以國人之耳,爲我之耳,而聰無不聽,則天地不足喩其大,日月不足喩其明,而群策畢擧,寸長咸售,彼錚錚之鐵,亦足以備荊玉之獻矣,此臣所謂納諫錚以圖實效者也。臣聞國之有紀綱,猶絲之有紀,網之有紀,網絲無紀則不能自理,網無綱則不能自張,夫人主,以藐然之身,居億兆之上,苟非紀綱之維持,則何以董百工而理萬機乎?故先正臣文成公李珥之在經筵也,以振紀綱肅朝廷爲言曰,紀綱者,國家之命脈,整則衆事理,紊則百度廢,而紀綱之整,不在怯之以威,驅之以法也,在擧措得宜,賞罰必信,賢者在位而不肖者不敢進,能者在職而不才者不敢干,人君以大公至正,照臨于上,則綱紀自整而朝廷自肅也,其於萬言封事,歷陳當時紀綱之頹敗,而有曰大官悠悠於上,惟瞻前顧後之是務,小官泛泛於下,惟相時射利之爲事,紀綱專委之臺諫,而不過摘抉一二奸細以塞責,銓選專出於請囑,而不過安排一二名士以托公,黜陟之政不明,撫綏之策失宜,百弊日增,庶績日敗,而亂亡必隨,噫,當先正之世,聖明在上,忠賢滿朝,人心世道,去古未遠,而紀綱之不振,已至如此,況今日治道寢微,風俗日卑,人才之渺然,又萬萬不及於古人,而卿士大夫之因循恬嬉,反十倍於古人,專不以朝綱國事,掛着念頭,諉之於世降俗末,無可奈何,未聞一人以先正之言,爲殿下誦之,臣愚過計,竊不勝隱憂永歎,繞壁彷徨於漆室之中也。殿下新承大曆,總攬權綱,繼述之德,重光列祖,董飭之敎,每勵群工,所以憂勤願治,不在少康,而試以今日之衰象,較諸祖宗之盛時,小大悠泛之歎,中外解弛之憂,又何如哉?噫,邦國休戚,朝廷治亂,係在大臣,皐·虁都兪之謨,殷傅鹽梅之才,固難責備於後人,而廟堂之上,別無設施之良策,則安知不歸於簿書期會之末,殿陞之間,罕聞匡輔之謨,則得無有欠於致君澤民之術乎?甄別賢愚,量才任職,責在選部,裵聞喜之藻鑑,宋廣平之公正,雖非取必於流俗,而躁競之習,抑而不止,僥倖之門,杜而尙開,操衡之地,未必一出於公平,拔第之政,每患不遍於淹滯,是固銓家之痼弊,淸朝之欠典也。言路開閉,係國家之興亡,臺閣風采,想聞何如,而媕婀成習,噤默爲事,逐日謄傳,不過請討之故紙,而未有至誠回天者,有時塞責,止於殘蔭冷賦而已,補袞之才,折檻之風,固非所望,而臺烏無聲之譏,子規緘口之歎,不幸近之,此誠今日之大可憂者,而復以小者言之,滓蹤釁蘖,人所不容,而時月稍久,隄防漸弛,賊門枳廢之蹤,凶黨薰染之迹,或多改換頭面,出没城闉,窮魚困獸,慮無所不到,而世不爲異,臣竊寒心,糴政分留,朝飭截嚴,間有犯科,輒不容貸,按査殆遍於州縣,流竄相望於道路,而前車旣覆,後轍復尋,犯分那移,錢還之習,終未盡革,科場濫雜積弊已痼,捄正之術,博詢於卿宰,糾察之責,每勵於主司,至於分坐之稍遠,試券之各持,代書挾冊之禁,蓋亦靡不用極,而士風愈壞,奸竇疊出,借文倩筆,冒名入場之弊,末如之何,政令注措,務宜堅確,而官方擇擬,或出憂慨之敎,銓家奉行,不過旬月之久,輒復依違如前之爲,高麗三日之諺,今古一轍,小事如此,又何論於大振作大變通,而一定不易乎?他餘法綱之不肅,官隷之怠慢,不止此數者,而人情已狃,積祟難醫,百年頹風,有非一政一令之所可驟正,然朱子曰,綱紀不能自立,必人主之心術公平正大,然後綱紀有所係而立,先正所謂整肅之策,蓋亦祖述乎此言,夫以先正之忠智,受聖祖知遇之恩,知無不言,言無不盡,眷眷乎紀綱之頹廢,國勢之岌嶪,而爲之深謀遠計者,不過曰大公至正,綱紀自整,則先正之言,豈非今日之柯範乎?惟殿下遠服朱子之訓,近取先正之謨,穆然凝思,赫然奮發,蕩蕩無偏倚之私,平平懋正直之規,以一心之公正,扶國脈之委靡,有功必賞而不遺於疎賤,有罪必罰而不撓於貴近,勵宰相以經邦,責臺閣以進言,董銓臣以恢公,天網雖寬,濟以不漏,朝綱克張,守而勿撓,懋拔本塞源之策,勿庸徒事於末流,追改絃易轍之規,罔或過論於更張,而其有翫愒如故,荒怠不率者,斷以大公,飭之罰之,則頹綱敗紀,何自而不振,內外臣僚,孰敢不出於正乎?此臣所謂立紀綱以勵臣工者也。臣聞孔子之贊易曰,節以制度,不傷財不害民,夫財不自生,生之者民也,苟肆侈而不知節,以有限之財,充無窮之費,則必至民窮財竭而後已故,語云奢侈之害,甚於天災,然則今日之災,孰過於侈汰之已甚乎?國家昇平日久,俗習日渝,搢紳不以布素爲貴,士夫皆以弊縕爲恥,務作奇巧,競相炫耀,一卓之需,動費萬錢,一釵一髻,殆至中人十家之産,而白縠之表,薄紈之裏,特一裘褐之屬耳,揮霍恣情,難繼之資,無所從出,則勢必至取於人,是以貪風大振,誅求無藝,金珠契券,公行於官府之間,浚剝皮膏,盡歸於囊橐之私,嶺海斧鉞,直前甘心,不知廉恥之爲何事,而惟汲汲於無益之費,民不聊生,職此之由,而不節之嗟,良亦可哀也已。昔漢文不過雜霸之治,尙以露臺之惜費,戈綈之昭儉,率先天下,一變墻屋之紋繡,而人恥華美之飾,吏多廉白之操,後元之政,幾比隆古,況殿下以不世出之聖,當大有爲之會,盛德至善,動法堯·舜,中外臣民,莫不以階土抵壁之化,咸思親見於吾身,臣何敢遽期於漢文之下乎?目今民國之憂,莫急於懲貪,而苟不究啓貪之源,則雖日烹十阿,無救於揮金曳縠之患,而亦不可以禁令刑法,驅一世窮奢極侈之風,使之崇儉節用於一朝一夕之間也。然傳曰,草尙之風必偃,夫下之於上,如心之所欲,百體從,令苟有所好,不言而喩,不賞而勸,必有甚焉者,故吳王好劍士,國人多瘡瘢,楚王好細腰,宮中多餓死,行效之捿,豈特風草之靡而已乎?是以古者聖王,不大其聲色,不威以斧鉞,本諸一心之微,施諸一身之上,而近自公卿大夫,以至億兆生民,莫不靡然從之,上節財而民興於儉,上崇讓而民興於廉,移風易俗,自在於垂衣拱手中耳。惟殿下,深惟制節之義,痛示抑奢之意,敦儉約,自聖躬始,一椽一堵之修,雖不獲而已,必軫瓊室之戒,一嚬一笑之際,亦不可苟,而每存弊袴之惜,用度惟恐或濫,而太官之上玉食,思田中粒粒之辛苦,尙方之進錦衣,念寒女杼柚之艱難,凡於飮食酒醬衣服次舍之間,罔不曰民財得無傷乎,民力得無害乎?使搢紳士庶,曉然知上心之所存,而大布大帛,先於表率之地,則廣紬高髻,自無效尤之慮,不待家道戶說而人將自喩,華衣炫飾,士夫擯不與齒,肥馬輕裘,市童亦不爲憐,久久成俗,則彼難化者將自化於不令之中矣,節儉之化旣行,侈靡之俗少沮然後,在家知如流之費可惜,爲官知黷貨之政可恥,取之有節,用之有節,擧一世而以節用二字爲當行底道理,則廉潔之士,不期勸而自勸,推剝之害,不期止而自止,財源可使不竭,民力可使少紓,此臣所謂抑奢侈以杜貪風者也。凡此五者,無非目下切近之務,而至於匡救之策,有非臣至愚之所及,專取乎古人之緖餘,而若其願忠之誠,自謂不下於古人,夫五者之要,不外乎正大本一款,而所謂本源云者,便作常談死法,上雖厭聞而攖鱗之憂,外涉隱而取進言之名,固流俗之所指不緊而群譏衆笑者,然而常談之中,自有妙理,死法之中,自有活法,雖使古之碩德名儒,爲今而謀,亦捨此而何先乎?又況殿下以英明剛斷之姿,當端本正始之會,仁聲普暢,萬化維新,天意人心,不但以尋常守文之事,向於殿下,此正朱子所謂陛下者盛主,今日者盛時者也,世道消長之機,治化汚隆之會,國家興衰之兆,咸決乎此,時不再來,可不汲汲遑遑於一初之政乎?伏願殿下,勿以人廢言,深留聖意,少加採納,則不徒臣身之與榮,抑亦宗社臣民無彊之幸也。答曰,省疏具悉。爾之縷縷疏陳,無非切中時弊,予庸嘉乃,方欲猛省焉,爾其勿辭察職。
司諫李恒祚疏曰,伏以臣病伏涔涔之中,伏見日前傳敎下者,有鞫囚諸賊酌處之命,此雖出於我聖上至仁好生之德意,臣誠不勝其驚惋憤痛,繼之以訝惑也。噫,賊厚凶書中,不忍聞不忍言之說,實是亘萬古所無之逆,而凶頑抵賴,忍杖徑斃,已極神人之憤,大春則袖投凶書,與鎭厚同一逆魁也,又況其父埏,其弟鎭寬,凶慘情節,萬無不知之理,厚·吉徑斃之後,獄情之究覈,專在於大春·埏·鎭寬,而諫啓堂箚,不賜允從,常刑未加,輿憤益鬱,國無法則已,國有法則寧有是理哉?至於惟吉之窮凶叵測,與鎭厚一串貫來,而幹之以述海非逆之說,爛漫酬酢於惟吉者,尤是萬萬陰慘,惟吉則未及正刑,元幹則遽命遠配,揆以獄體,亦無是理,益華則以逆趾卵育之人,當初漏網,已極駭惋,到今被捉情迹旣露,則其在嚴鞫體之道,豈可編配而止哉?伏願聖上,毋以平反之仁,有忽庸刑之典,埏及酌處諸賊,更加嚴鞫,次第正法,斷不可已也。仍伏念臣之狗馬賤疾,輒事煩瀆,極知其猥越惶悚,而所患寒感之祟,今至一望,諸般症刑輾轉添劇,勺水不入,氣息漸綴,重以風痰挾作,手足麻痺,以此病狀,萬無時月之間蠢動之望,玆於天牌之下,承膺無路,收拾短精,略申誅討之請,兼控疾痛之呼。伏乞天地父母,諒臣難强之私,治臣違慢之罪,亟削臣職,以肅朝綱,以安微分,千萬幸甚。答曰,省疏具悉。疏陳雖如此,亦有酌量者,爾其勿辭,調理察職。
持平洪樂淵疏曰,伏以臣於言職,屢叨蔑效,豈有一半分堪承之望,而馹召之命,遠辱鄕廬,誠急叨謝,義重沐浴,章皇上來,黽勉出肅,一日帳殿,兩次鞫座,諸臺進參,合辭聯籲,非止一再,而忱誠淺薄,終靳允兪,間因緘答之例署,至被承宣之請推,引避而承勿辭之批,逋召而下只推之敎,仰感恩私,俯怵義分,宜不敢復事違傲,矧今推鞫纔撤,輿憤尙切,凶魁假息之憂,不一其端餘醜覈實之道,不容少忽,是時居臺職者,惟當苦口叫閤,積誠回天,有不得請則決不可退,何敢爲言私瀆擾之計,而第臣老母,年衰鄕居,居恒善病,藥餌爲命,臣之情私,實無以離側從仕,而今番趨召,專爲懲討,未暇顧私,卽又得接鄕信,則臣母近當初炎,脫着失宜,受風添感,滯泄交發,証形匪細調治之節,方待臣歸云,臣聞此報,方寸煎灼,玆敢忙投短章,徑尋鄕路,請由實涉非時,擅往合被重辟。伏乞聖玆,亟命遞改,仍降威罰,以便救護,以昭法紀焉。臣方請急,豈宜贅他,而情理所迫,雖不得已行,憂憤之極,亦難容終默,敢此附陳焉。噫,自殿下御極,四載于今,治躋淸明,而鬼蜮之徒莫遁其情狀,德懋寬仁而梟獍之類益逞其凶毒,千奇百怪愈甚,于紀之變,接跡而起,止辟之治,無時可覩,此由於亂源不塞,而派流漸溢,逆根未拔,而滋蔓難圖,馴至有向日投書之賊,中外大小,有口者無不曰鄭妻之惡不除,凶徒之跳踉,理所必至,龜柱之逆未誅,而醜類之闖發,勢所固然,前後登筵之臺,近日喉院之啓,披誠瀝血,焦唇罄竹,而殿下一味訑訑,群情轉益遑遑,如臣疎賤,別無新奇之說,徒犯煩瀆之罪者,決知其進言之無益,而忝在法從,未效必誅之義,遠歸鄕第,益切俱生之憤,思之有靦,良欲無生,臣連參鞫座,耳聞凶逆之供,目見妖獄之變,惟吉旣以知情實狀,箇箇輸款,則鎭厚之自投凶書,情節盡露,灼如觀火,而忍杖不服,遂至於徑斃隱情,追覈之路,一則在於埏之拿鞫,一則在於鎭寬·大春之究問,而推鞫不復開坐,凶囚遽命發配,獄體顚倒,莫此爲甚,至於元幹之與惟吉凶書,益華之爲趾賊私人,多有可疑之迹,俱無自明之言,則嚴訊得情,在所不已,而酌處之命,又出意外,殿下每於治獄之際,專事涵貸,惟欲速了,如是而亂賊何時可懲,隄防何時可嚴?臺啓箚,迭請反汗,公憤可見,王法難貸。伏願殿下,廓揮乾斷,先允三司之請,以淸亂本,亟從鞫埏之請,諸罪人酌處之命,亟許還寢,以折凶萌焉。答曰,省疏具悉。鞫囚決配,出於裁處,爾其勿辭,救護母病。
己亥五月初二日辰時,上御誠正閣。都承旨入侍時,行都承旨洪國榮,記事官李兢淵·金勉柱·鄭東浚,以次進伏訖。國榮曰,夜間聖體,若何?上曰,一樣矣。國榮曰,鼻中腫處,益有差勝之勢乎?上曰,比前益勝矣。上曰,宿衛所節目事,昨日下敎於左相,而本所之無從事官,不成體貌,故以兵曹郞廳差出爲定矣。國榮曰,此果便好矣。上曰,宿衛所懸板,已成出云乎?國榮曰,今方造成云矣。上曰,加味黃芩湯一貼煎入。出榻敎上命退,諸臣以次出。
己亥五月初二日未時,上御誠正閣。左承旨·禁衛大將,同爲入侍時,行左承旨鄭民始,記事官李兢淵·李信祜·鄭東浚,禁衛大將具善復,以次進伏訖。上曰,役事已爲告畢乎?善復曰,昨已訖役矣。上曰,伐木幾何?善復曰,後岡及紅箭門近處所伐之木,合爲三百餘株,而今則道路甚廣矣。上曰,浚井之役,何以爲之乎?井與坊築,竝爲石築,而前川木橋,每爲營繕之弊,故以所伐之木造橋,而今則甚完固矣。上曰,此則省費大矣。上命書傳敎曰,永祐園役處,功易告成,殊可尙也,監蕫禁衛大將具善復,大虎皮一令賜給。仍命退,諸臣以次出。
己亥五月初二日初更四點,上御誠正閣。右副承旨入侍時,右副承旨徐有防,假注書金載瓚,記事官李信祜·鄭東浚,以次進伏訖。上命書判義禁洪樂性,校理柳孟養,司諫李恒祚,持平洪樂淵疏批。有防讀奏洪忠監司農形雨澤狀啓,命書判付,又讀奏洪忠監司本道稅穀裝載狀啓,命書判付,又讀奏黃海監司農形雨澤狀啓,命書判付,又讀奏黃海監司捉虎狀啓,命書判付,又讀奏京畿監司民戶燒火狀啓,命書判付,又讀奏洪忠監司本道稅穀裝載狀啓,命書判付,又讀奏黃海監司稅穀裝載狀啓,又讀奏江華留守稅船護送狀啓,命書判付,又讀奏全羅監司稅穀裝載離發狀啓,又讀奏全羅監司農形狀啓,命書判付,又命書朔書被抄人賞格傳旨判付訖。命退,承史以次出。
上在昌德宮。停常參·經筵。
自昧爽至辰時,灑雨下雨,測雨器水深一分。
傳于洪國榮曰,都承旨入侍。
傳于李義翊曰,大臣·備局堂上,引見。
又傳于曰,宿衛所合行事,宜受敎旣已類聚成節目矣,自明日,依此施行,而待啓下謄頒兵曹及各營,以爲照此整待之地,入番將士,定立軍校,亦令今日磨鍊,修成冊,一件御覽次,內入事,分付本所。
李義翊,以備邊司言啓曰,宿衛所應行事件,雖有前後受敎,紊無統,擧行之際,不特眩於承接,亦非尊體貌之道,適因入侍左相,旣承筵敎,與領相相議,聚輯本所受敎,彙成節目,後日次對稟處,以爲永久遵行之地事,命下矣,臣等謹依下敎,以前後受敎成節目書入之意,敢啓。傳曰,知道。
傳于鄭民始曰,左承旨入侍。
事變假注書望,白師謹改差代,以孟至大爲事變假注書。
李義翊啓曰,事變假注書孟至大,時無職名,令該曹,依例付軍職,冠帶常仕,何如?傳曰,允。
李秉模啓曰,因實錄廳草記,本院乙未年日記合十四卷,輸送之意,敢啓。傳曰,知道。
又啓曰,春秋館郞廳來言,因實錄廳草記,乙未年時政記,更爲移奉事,允下矣。乙未時政記合七冊,移奉云矣,敢啓。傳曰,知道。
有政。吏批,判書鄭尙淳進,參判兪彦鎬進,參議柳戇進,同副承旨申應顯進,以尹長烈爲正言,韓晩裕爲校理,成天柱爲禮曹參判,李度默爲司僕正,李義存爲兵曹正郞,金熤爲黃海監司,學正單洪聖臣,兵曹,柳誼仍任事承傳。
兵批,判書李徽之進,參判李入直進,參議洪樂彬病,參知鄭宇淳病,以洪秀輔·任希敎爲副摠管,吳載重爲羽林將,李景烈爲訓鍊主簿,鄭如晦爲興陽監牧官,副護軍李師曾,副司直金熤,副司果洪敏海·韓永運·尹正運·韓光植·鄭篆·宋龍億。
以副摠管望單子,傳于李義翊曰,旣是久任人亦可用,嘗有陞秩之意而未果,左副承旨洪檢,副摠管除授,承旨摠管,元無倂帶之例,況左副以下,又無嘉善爲之者,其本職許遞,前望單子入之。
傳于鄭民始曰,以承旨前望單子修整事,屢勤下敎,而今日又不修整以入,赴政銓官,一倂從重推考,更爲修整以入。
又傳于曰,新除授承旨,待下批牌招。
承旨前望單入之,李秉模爲承旨。
李義翊,以宿衛所言啓曰,自今欄後軍三十名,分排各營,本所傳令執事一人,率入直內巡牌將,駕前別抄五人,本所傳令別武士一人入直事,依啓下節目擧行矣。本所近處,處所狹隘,無以容接,建陽門入直禁衛軍五十七名,依古例使之還直於銅龍門前入直處所,而與元入直軍,旣合一處,則將領不必加出,禁衛營把摠一員,依前領率入直,何如?傳曰,允。自明日擧行。
李秉模,以戶曹言啓曰,頃因司宰監中脯罷貢人上言,自本曹,以査實公決之意,分付該監事覆啓,允下矣。卽接該監牒報,則以爲本監所在啓下節目中,大口魚作貢,計給能貢人事,明白載錄,而大口魚貢人等,俱以無賴閑雜之輩,圖囑橫占,今雖奪給,實無呼冤之端,而但其中多有轉賣者,買入之人,雖云誤買,公然見失,亦甚哀矜,竝勿論,自設貢初,至今時存者,池達源·高德文·高道淳·安景億·安鶴齡·河正圖所貢,竝爲移給於中脯舊貢人李元植·李元榟·卞信·鄭興大,而本監員役輩,所謂官衿,亦皆見奪,不無稱冤,故量宜除出,牌作官衿,而上言人中金聖裕,渠祖放賣之貢,數年前,潛圖移錄,不可以舊貢人論云矣,使之依此擧行,何如?傳曰,允。雖如是釐正,金聖裕誣罔之罪,不可可徵,令該曹,照律勘處,可也。
李義翊,以訓鍊都監言啓曰,本營千摠柳爀,身病甚重,勢難察任,改差,何如?傳曰,允。
掌令李奎緯啓曰,臣爲人昏憒,當事遲鈍,俄者登筵,伏承外書納所懷之敎,而第自來臺規,若値齋日登筵,不得傳啓,則出外,亦無書納所懷之例,故臣竊念三司合辭者,上殿而旣不傳啓,出外而又無所懷,進退無據,書出姑停,亦無其辭,臣顧語諫員,議欲進前必陳所懷之際,賓對將罷,周旋不得,遂使執簡諸員,徒然退出,旣往之出去姑停,雖甚無謂,今日之不得所懷,臣實有失,惟此大論,何等重事,鈍劣胡辭,顧乃如是,自念所合被重譴,臣何可一刻晏然臺次乎?請命遞斥臣職。答曰,勿辭,亦勿退待。
大司諫金文淳,獻納李枰,正言申應顯啓曰,臣等俱以無似,不合於淸朝耳目之任,而懲討義重,冒沒詣臺矣,登筵席適値齋日,擬陳所懷,而聖敎之下,不敢更稟,只循謬例,悶鬱趑趄,憲臣之言,乃發於將退之際,未及周旋,賓對已罷,使莫重合辭,無端闕焉,莫非臣等眛於體之致,昏謬之失,旣無餘地,溺職之罪,尤無所逃,以此情勢,其何敢一刻晏然於臺次乎?請命遞斥臣等之職。答曰,勿辭,亦勿退待。
己亥五月初三日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,今日次對,備堂之懸頉者,何其多也?國榮曰,未知實故之如何,而不可不申飭矣。上曰,左副承旨,旣是久次,爲人亦可用,陞擢用之,何如?國榮曰,下敎誠好矣。上曰,王大妃殿進御一錢五分重人蔘粟米飮,調竹瀝薑汁,一貼煎入。上曰,進御加味黃芩湯停止。竝出榻敎上命退,諸臣以次出。
己亥五月初三日辰時,上御熙政堂。大臣·備局堂上,引見入侍時,領議政金尙喆,左議政徐命善,知中樞府事具允鈺,行兵曹判書李徽之,吏曹判書鄭尙淳,禮曹判書鄭光漢,戶曹判書金華鎭,吏曹參判兪彦鎬,訓鍊院都正李敬懋,行都承旨洪國榮,行左承旨鄭民始,漢城府右尹李性源,吏曹參議柳戇,大司諫金文淳,掌令李奎緯,獻納李枰,校理鄭淵淳,正言申應淵,修撰徐有成,行右承旨李義翊,記事官李兢淵,假注書金載瓚,記事官李信祜,記事官鄭東浚,以次進伏訖。尙喆曰,聖候,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。尙喆曰,臣伏見傳敎下者,又聞左相親承之敎,宿衛所節目,謹爲修整竝以草記,仰奏矣。上曰,讀奏,可也。此是新定節目乎?命善曰,謹依前後受敎,各據年條次第,以爲修成事目矣。上曰,所下綸音見之乎?尙喆·命善曰,臣等,謹爲承見矣。上曰,入侍諸臣,似或有未及見者,吏曹參判,進前讀奏,可也。上曰,綸音中內賜以下一句,知申力辭,故拔之於本文中矣,卿等亦以此本見之乎?命善曰,臣等再昨見之,故臣等所見之本,未及拔之矣。彦鎬讀奏訖。上命備局副提調,讀奏節目。尙喆曰,今節目已成,凡諸體例,大有異於前日矣,本所所重,雖不在於官秩高下,而亦不可無留念者也。上曰,予非不知之而當之者固辭不受,且古有以吏參兼摠管,宿衛禁省之規,故予不爲强之矣。上曰,禁將,昨纔復命,而今日賓筵,多有不入來者,何也?尙喆曰,今日次對,備堂之懸病甚多,事甚未安,山林及衆所共知實外,一倂推考,何如?上曰,依爲之。出擧條上曰,內巡邏,改以攔後軍爲之矣,軍情以爲如何?命善曰,大爲省弊之政矣,軍心大以爲悅云矣。上曰,節目旣定之後,凡諸草記,誰當來呈乎?命善曰,以入直騎郞擧行,好矣。上曰,武備司郞廳,本有投刺訓將之例,今以武備色郞爲定,似好,而左承旨則以爲以結束色郞,來呈爲好云,此意果何如?左承旨,進前更奏,可也。民始曰,結束郞二員,輪直內司,自是古例,故臣所謂以結束郞擧行者,此也。尙喆曰,本所草記,自當無日無之,今若指名啓下,使之逐日等待,則爲弊誠不少,不可不顧念者也。上曰,以入直郞,隨番次輪回啓下,以爲擧行之地,好矣,今若無論入直出直,通同啓下,則本仕之外,又添一仕,此爲難便矣。國榮曰,上敎誠然矣,若以許多郞官,一倂啓下,則世之爲文官者,幾盡爲從事官矣,此雖出於所重之意,而在臣心則誠有不安者矣。上曰,然則以入直騎郞擧行,好矣。尙喆曰,臣旣承傳敎,又見綸音,蓋今日設宿衛之意,是殿下豈得已之擧也?今則節目已成,體貌自重,各營之節度有定,宮省之守衛無虞,臣等之忻幸,當如何也?敬懋曰,駕前別抄,今則專屬於宿衛所矣,所佩傳令牌,當以該營牌佩之乎,將以本所牌佩之乎?抑將以兩將牌兼佩乎?上曰,大凡將幕之間,有君臣父子之義,名分有定,體例自別,是以諸營之設置校士,各有所統領主張者在焉則,今使別抄,兼佩兩牌,互管於兩營者,實非重事面之意矣,又使之旣受該營料,而只佩本所牌者,亦非尊體統之道矣,予意則欲使本所,別作一營,設料寘校,而知申以其事涉張大,心有不安,爲辭甚懇,故予亦不爲强之矣。上曰,別抄,依捕校例,佩以通符,何如?捕校則只佩通符,而不佩將牌乎?命善曰,然矣。國榮曰,敎鍊官則各佩該大將將牌,而來隷於本所,固無所妨,而至於別抄,乃是駕前親校,而有非該營之所可專管者,則只佩大將牌者,終涉如何?佩以通符,雖似爲好,第念別抄,盡是豪華遊俠之徒,又佩通符,犯夜恣行,則實有因是生弊之慮矣,別抄,則雖使佩符,而亦令禁夜,好矣。上曰,所奏誠是,而亦不無難處者,至若奉命別監,或有佩符而微服夜行者,別監旣爲微服,則與別抄之犯夜者,將無以區別,必有混捉之弊,何以則爲好耶?國榮曰,上敎誠然,而大抵符驗至重,不可使人皆佩之,禁軍雖是禁中親旅,亦無佩符之事,別抄,亦依禁軍例,通符與將牌,竝令勿佩,似好矣。上曰,然矣,依此爲之,好矣。上曰,別抄,兵·戶房爲任尤不輕,另爲擇人,可也。上謂敬懋曰,標下軍減番之制,何如?敬懋對曰,自欄後軍巡更之後,始無疊役之弊,大爲省弊矣。上曰,京標下有可減者,稱釐正後入啓,可也。國榮曰,自宿衛所,已爲知委於該營,使之一依禁營例擧行矣。上曰,昨見御營廳射講單子,哨官李海容,尙在保放中矣。敬懋曰,向以姓名混出於鞫庭,因上敎,鞫獄收殺前保放,而姑未蒙放矣。上曰,旣已脫空,而尙此未放,誠爲可矜放送,可也。上曰,今番中旬賞格木,爲幾同乎?敬懋曰,爲三十三同矣。上曰,節目,更爲正書以入也。尙喆曰,此慶尙監司李在簡狀啓也。枚擧蔚山府使金愚牒呈,以爲本府下納米一百九十三石所載船一隻,到東萊前洋,猝遇惡風,漂蕩致敗,沙格十六名,一時渰死,穀物搜拯實爲茫然云,此米旣是彼人入給之需,則更當區劃充數,而續大典漕轉條有曰,大洋致敗,人物渰死者,査實免徵,以此推之,今此敗沒米一百九十三石,當在蕩減中,更以某邑儲置米,劃給事,令廟堂,稟旨分付,渰死人等恤典,令該曹,稟處爲請矣,沙格旣皆渰沒,則其非故敗可知,所載下納米,無他還徵之處,傍近邑儲置中,準此數從便劃送事,分付,何如?上曰,依爲之。出擧條上曰,從前恤典之例,有不可曉者矣。民始曰,然矣,渰死·囕死,雖爲三四十人,而若非一邑三人,則不許恤典矣。華鎭曰,各道恤典,一自變通之後,各處報來者,不勝其繁,在朝家恤民之道,非不爲好,而亦有所可悶者矣。上曰,前日則雖使某道渰死爲百人,某道囕死爲百人,而若非一邑三人,則不加恤典,此在先朝黃景源爲承旨,筵中稟定者也,雖是防弊之意,而旣非古例,又非恤死之本意,故新爲定式者,此也。尙喆曰,此全羅前監司鄭元始所啓也。其一,本道軍作米船運上納,大爲沿民難支之弊,軍作米上納一款,特爲安徐,如或上納,則以新儲置米換作事也,軍作米上納之弊,誠如前道臣所奏,而每因經用之不足,從前雖或有運用之事,以新儲置換作,稍爲省弊之道,依此擧行之意,分付該廳,何如?上曰,依爲之。出擧條尙喆曰,其一,古阜一邑,連以武臣之無履歷,文官之未經事者,差送,而悍吏用事,百度廢弛,還穀則每年未捧,移轉各邑,災結則濫報成習,民不受惠,弊源旣痼,猝難收拾,至於谷城,則吏奸民悍,且値數遞,成一弊邑,依嶺南之晉州·蔚山例,待有窠,以蔭官中有聲績者,換差久任事也,兩邑之莫可收拾,朝廷之所共知,而前道臣,以蔭官換差之請,亦出不得已也,此惟在得人之如何,待其有窠,勿論文蔭武,不拘常格,極擇差遣,以爲久任蘇弊之道,恐似得宜,分付銓曹,着意擧行,何如?上曰,依爲之。出擧條上曰,此甚可悶,惟彼兩邑之民,實有奚罪之歎,何以則爲好耶?命善曰,以蔭換差好矣,蔭官瓜期尙遠,轉遷有路,故每多視官如家,盡心奉職者,文官則遞易頻仍,治無遠計,看作五日京兆,專事䌤縫,論以善治,則蔭勝於文矣。尙喆曰,無論文蔭武,惟在擇人而已,此後則使之極擇,好矣。上曰,初何不擇送也?命善曰,至於趙懋範,略有名譽者,今乃如此,亦非始料矣。上曰,當初非不擇人,而每患如此,誠悶矣。國榮曰,昨年宋文楫點下之後,臣亦請令擇差矣。上曰,此兩邑初不以蔭官擇差者,何也?命善曰,蔭窠則文雖爲之,文窠則,蔭不得爲之,例也。尙淳曰,古例則谷城,以三年窠,差遣文官。命善曰,蔚山·晉州,以蔭換差後,大勝於前云矣。上曰,治之幾年,可以蘇革乎?命善曰,果得善治之人,則不踰年而當蘇殘革弊矣。上曰,戶判何不點船乎?華鎭曰,當待漕船畢到,卽爲點檢矣。尙喆曰,其一全州威鳳,潭陽金城,長城笠嶺等三山城,軍餉則地方官,以守城將主管,還上則,專屬該鎭,使之糶糴故,別將率不得人,虛留反作之弊,幾乎無歲無之,以至侵隣徵族之境,而其中金城山城,其弊尤甚,自今以後,各山城還穀糶糴,亦依軍餉,使守城將照管,且磨勘文書,自該鎭,報守城將,轉勘營門而每年捧未捧及磨勘居末,分等時,當該別將及守城將,一體論罪,依事目定式事也,各山城還穀生弊之此極,莫非別將不能擧職之致,今此變通,所請得宜,守城將之照管糴糶,歲末磨勘時,論罪定式事,依此施行之意,分付,何如?上曰,依爲之。出擧條尙喆曰,其一,群山僉使監捧稅穀,仍爲領納,爲任不輕,一依法聖例,以武臣有履歷者,擇送,專管裝載,罷都事管漕之規事也,都事監漕,未見有實效,海運判官之號,今姑減下,以武臣有履歷者,各別擇送,一如法聖之例,誠爲得宜,依此擧行之意,分付該曹及該道,而時任僉使,令該曹,從長區處,似好矣。上曰,依爲之。出擧條上曰,都事管漕,法意則固好,而近來則名存實無,殊非設置之本意,革罷,可也,而至於群山僉使,則依此變通,非不爲好,而時任僉使,自當無故減下,禁軍之積仕軍門,纔得一鎭者,若不區處,則豈不甚矜乎?尙喆曰,聞方有薪智島萬戶一窠云,以此區處,似好矣。徽之曰,薪智雖有見窠,但僉使則本無降付萬戶之例矣。命善曰,僉使雖不得降付萬戶,而若有特敎則固無不可矣。上曰,知申之意,何如?國榮曰,時任僉使之無故遞歸,誠爲可矜,旣有薪智萬戶一窠,則以堂下僉使中一人,移換後,其代,以群山僉使次次換差,似好矣。上曰,依此爲之,則誠好矣。尙喆曰,日食已過,禮部回咨,依例撰出,正書安寶,後定禁軍給馬下送于灣府,使之轉給鳳城將處,以爲轉送北京之地,何如?上曰,依爲之。出擧條尙喆曰,陵寢兩處,方有奉審之行,端午納膳,亦有擧行之節,而禮曹堂上,聞方苟簡,呈告參判金熤,許遞,何如?上曰,依爲之。出擧條尙喆曰,文參下五十一歲以上人,向有特敎陞六之擧,而其中翰注被選人及其他年過五十之人,亦多見漏者云,不審擧行之當該吏曹堂上,從重推考,應參未參者,一體出六之意,分付該曹,何如?上曰,依爲之。出擧條上曰,見漏者誰也?尙喆曰,鄭篆·韓光植·宋龍億·尹正運·沈·韓永運也。命善曰,實錄撰修之役,今方勤實擧行,而堂上兪彦鎬·李性源,兼帶摠管之任,多有相妨之時,竝許遞,何如?上曰,依爲之。出擧條徽之曰,禁軍中旬,今當設行,而一軍色專管龍虎營策應,故財力凋殘,無由暇及,在前禁軍中旬時,以二軍色木,隨所入移劃矣,今番亦依此取用,何如?上曰,依爲之。出擧條上曰,柳誼於兵郞,果善爲之耶?徽之曰,柳誼於本曹,多有修擧之事,移拜玉堂,誠爲可悶,而時任玉堂,自下無請仍之例,故不敢仰達矣。上曰,然則仍任,可也。出擧條尙淳曰,今朔爲始,當爲儲窠,而郡守以上窠,京職中可擬之人,每患苟艱,雖非啓請邑,限都政前,以限滿守令,勿拘純望,通瀜備擬,以爲次次遷轉之地,而雖値口傳政事時,亦爲一體擧行,已成近例,今亦依此爲之乎?敢啓。上曰,依爲之。出擧條徽之曰,闕中張傘,向因臺啓,有所成節目入啓者,而姑未及還下矣,適因本曹文書,取見舊例,則自大臣下至三司,皆許張傘,但擧動及朝會時則禁之矣。上曰,古則雖擧動陪班,亦皆張傘,自肅廟朝,始爲禁之矣,從當有下敎矣。上曰,以昨日內人出入觀之,門禁之解弛,極爲駭然矣,且聞閑雜人之佩張標,要取捷路,多有從闕門出入者云,此後另加嚴飭,可也。上命掌令李奎緯進前曰,憲臺不見久矣,自在春坊,已爲知名矣,年前論領相事,誠過矣,設或有是言,不過爲屋下私談,何乃如是耶?尙喆曰,臣已於逢場說破矣。上曰,伊時所請勘者何律乎?命善曰,請竄矣。上曰,有氣崖,故易致過激矣。命善曰,然矣,臣亦於先朝,以淸州御史時事,被論於此臺臣矣。尙喆曰,臣偏蒙先大王曲庇之恩,譴罰不加,而反使言官,屛逐海島,臣於伊時,屢次請放於先朝,而未蒙允許,故臣每悚蹙以過矣。上曰,司宰監,有議定事,本監提調及戶判進前,知申亦爲進前,因出示司宰監草記。徽之曰,當初中脯貢之革罷也,更設大口貢者,將以給中脯貢人之意也,旣爲筵稟之後,不給中脯貢人而反給私人,今爲累十年之久,自相賣賈,多有不滿一名子者矣。華鎭曰,伊時大口貢之新設者,不必爲中脯貢之革罷者,則到今年久之後,恐不宜奪此而給彼矣。上曰,戶判所奏,猶有所未諳本事者矣。民始曰,新貢之設,雖不必爲舊貢之革罷,然而舊貢旣已無故見罷,則固當以新設之貢,移給旣罷之貢人,況又旣經筵奏之後,稱以出給於舊貢人,反爲潛給其私人,舊貢人之,尙今呼冤,固其宜也,但今轉相割賣間,多有半名子者,此爲難處矣。上曰,新舊貢人處,分半以給,則庶無兩相稱冤之弊矣。國榮曰,舊貢人之當初見失,雖甚爲冤,新貢人之到今還失,亦涉可矜,今若參互分半,固爲兩便之政,第其年久轉賣,不滿一名子者,有難於分而二之,均給於新舊貢人處矣,至於金聖裕,則實有欺瞞朝家之罪,不可不刑配矣。上命書本監草記判付訖。上曰,如是處分,則貢人輩,皆以爲好否?國榮曰,然矣。文淳曰,臣等今當齋日,將以所懷,仰達矣,今則未及陳達,而大臣先退,次對已罷,若非登筵,則無陳所懷之例,何以爲之乎?上曰,然耶,何以則爲好耶?國榮曰,次對旣退,則將不得以所懷仰達,似當退而避嫌矣。上曰,似然矣。命諸臣退,以次出。
己亥五月初三日申時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,尹長烈事,考見日記乎?民始曰,考見日記,則己丑上疏後,癸巳再爲臺諫,而未得其本事矣。上曰,此不過先朝不遠之事,而人皆忘却,殊可怪也。民始曰,政官亦果不知云矣。上曰,海伯,必善爲矣。民始曰,然矣。上曰,洪檢之加資,何如?民始曰,誠是特恩,而以爲惶感無地云矣。上曰,尹長烈之癸巳臺諫,果因先朝下敎,而擬望乎?自院中,更考日記以奏,可也。仍命退,諸臣以次出。
上在昌德宮。停常參·經筵。
傳于洪國榮曰,都承旨入侍。
以備忘記,長番內官方得賢,假承傳色差下,政院知悉。
李義翊啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于鄭民始曰,左承旨入侍。
徐有防,以宿衛所言啓曰,依傳敎,本所入直將校·軍兵抄定後,修成冊以入之意,敢啓。傳曰,知道。
又以禁衛營言啓曰,宿衛所近處建陽門入直本營鄕軍五十七名,依前使之還直於銅龍門前入直處所,而與元入直,旣合一處,則將領不必加出,禁衛營把摠一員,依前率領事,自宿衛所,草記入啓矣,待宿衛所令箭,擧行之意,敢啓。傳曰,知道。依金虎門例,把摠·哨官各一員,眼同率領入直,可也。
大司憲鄭昌順啓曰,臣以情以病,無望供職,日事違逋,屛伏竢譴,此際得見兩司諸臺引避之辭,則以齋日入侍,未及所懷,退而姑停,引義自咎,臣於此,誠不勝瞿然悚恧之至,日前賓對,臣亦進參,而適値齋日,不得傳啓,故欲以所懷仰達,合辭方當相率進前之際,遽承出外書納之敎,臣固疎於臺體,闇於事例,遂未免泯默而退矣。出之後,始知所懷,旣異傳啓,書納元無古例,不得已書出姑停,致令莫重懲討之論,終至於廢閣闕啓之歸,伈伈隨詣,默默退出,擧措郞唐,尙今愧恧,昨日掌憲避辭中,旣往之姑停,雖甚無謂云者,卽指臣而言也,旣往之失,果由疎闇,無謂之斥,猶屬平恕,人言之來,臣實自訟,而旣被論斥於僚臺,則勢難仍冒於職次,昨緣賤疾,今始來避,所失尤大,請命遞斥臣職。答曰,勿辭,亦勿退待。
己亥五月初四日卯時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,宿衛所節目,昨已啓下,今果依節目擧行乎?國榮曰,今方擧行矣。上曰,昨日領相,以爲宿衛所事面,不可不重,自上留念云者,意在卿之陞擢,而予素知卿意,故不答矣。國榮曰,聖敎不勝惶感矣。上曰,昨政,海伯善得矣。國榮曰,然矣。上曰,左承旨馳詣永禧殿,右承旨馳詣宗廟,右副承旨馳詣毓祥宮·景慕宮·懿昭廟,奉審摘奸以來。出榻敎上命退,諸臣以次出。
己亥五月初四日申時,上御誠正閣。徐判府事入侍時,行左承旨鄭民始,記事官李兢淵·李信祜·鄭東浚,以次進伏訖。上曰,冊子校正,幾何爲之乎?命膺曰,方爲仁宗,本紀矣。上曰,天文志,徐浩修善爲矣。命膺曰,舊本中,或有法例異同者,故一竝改之矣。上曰,法例不可不同之,諸臣所掌者,卿則摠察,好矣。命膺曰,臣今老昏,文字之工甚難矣。上曰,卷帙將爲幾何?命膺曰,似可爲三十餘卷矣。上曰,韻書何當脫稿耶?命膺曰,今幾校正,非久當畢矣。上曰,誌狀,何以爲之乎?命膺曰,前後下敎,非至一再,而終不敢承當,而旣承下詢,玆敢仰達矣,誌狀文字,體段甚重,故在前則有設廳之擧,今雖不如此,宜使文衡主掌爲之矣。上曰,卿何固執若是乎?從速撰進,可也。仍命退,諸臣以次出。
上在昌德宮。停常參·經筵。
自辰時至申時,日暈。
傳于洪國榮曰,都承旨入侍。
李義翊都摠府言啓曰,今日入直宣傳官武兼及有廳軍士,當爲中日習射,而景慕宮夏享祭齋戒相値,不得爲之之意,敢啓。傳曰,知道。
又啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,本廳軍兵,日次私習云矣,敢啓。傳曰,知道。
傳于李秉模曰,同副承旨入侍。
又傳于曰,坐直承旨,持留院公事入侍。
李義翊宿衛所言啓曰,禁衛營鄕軍,移直銅龍門草記,依金虎門例,把摠·哨官各一員,眼同率領入直事,命下矣。自今日,哨官一員加定,與元入直把摠,同爲入直事,分付該營之意,敢啓。傳曰,知道。
又以宿衛所言啓曰,銅龍門入直鄕軍,依金虎門例,把摠·哨官各一員,率領入直事,因傳敎自宿衛所,草記入啓矣,今日爲始,哨官一員,與元入直把摠,同爲入直,而待宿衛所令箭擧行之意,敢啓。傳曰,知道。
都正金亮行疏曰,伏以臣於前月,伏蒙天慈,曲垂閔念,收回史官,使之安意調病,從容前進,體下之仁,務實之政,凡在聽聞,尙切欽聳,臣心感祝,當復如何?臣亦自愛其身,加意醫治,以冀分寸之效,而積年沈痼之證,旣難責效於時月,近又緣久泄之餘,旁生他證,眞元積脫,有難扶回,委身牀簀,一味㱡㱡,乃於此際,伏承敦府新除,繼下別諭,促臣上途,臣於此,尤不勝其悚蹙之至也。噫,臣之前後所被,無非曠絶之恩,而私計之迫隘,轉甚,蓋嘗左右思量,以爲與其積久逋慢,徒煩不敢當之殊禮,毋寧擔舁一行,以首其癃廢短拙之實狀,然後退塡溝壑,亦無所恨,故向來疏啓,蓋已略暴此意,而到今病狀,有加無減,汔此遲滯,則是臣區區本情,無以自見,而罪上添罪,惶懍閔鬱,不啻前日之比也。臣雖無狀,豈敢飾辭引疾,故爲此盤桓前却之態,以孤我聖上實心敦召之盛也?伏惟日月之明,亦已俯燭及此,而臣之登程遲速,旣未預卜,則一向泯默,又非事理之所敢安,玆從縣道復控血懇。伏乞天地父母,俯賜諒察遞臣之職,勘臣之罪,使朝綱肅而私分安,不勝大願。答曰,省疏具悉爾懇。爾之造朝,予日望之者,凡今幾閱月矣,未聞遐志之云挽,但見監章之頻上,虛徐之極,繼之以倀倀也,前月中委遣史官者,意在爲探愼節之近來加減何居,而兼欲知行期,定於那間,及其回也。不惟不副予延佇之至意,所進疏啓,又復讓之以職秩,辭之以疾,語冞懇而詞逾摯者,一如前上本矣,爾何邁邁至此甚乎?矧今仲夏漸熱,差過旬望,可値盛暑,雖有所愼,及今未甚熱之時,而啓程,則恐不致有添劇之理,爾須諒之,幸俟少間,卽起上來,以副予側席如渴之望。仍傳于李義翊曰,此批答,遣史官,傳諭于敦寧都正金亮行處。
己亥五月初五日,記事官姜彙鈺。義禁府啓目,靈山前縣監洪直浩,莫重還穀,不爲準捧,丁酉·戊戌反作,至於七百三石零之多,極爲駭然,刑推得情,何如?傳曰,除刑推議處爲良如敎。
己亥五月初五日辰時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,昨見金亮行上疏,則以病勢之未差,姑無上來之意,果是實未差而然耶?國榮曰,臣亦未能詳知,而迨此未甚熱之時,使之上來,似好矣。上曰,批答中,將欲及之矣。上曰,今日次對,以齋戒頉稟,果無時急公事耶?國榮曰,然矣。上曰,宿衛所懸板,昨果揭之否?國榮曰,昨果懸之矣。上曰,今則宿衛所,比前尤別矣。國榮曰,臣之惶蹙轉深矣。讀奏公事訖。國榮曰,惠慶宮湯劑,諸醫以加味六君子湯議定,自明日製入乎?上曰唯。上曰,王大妃殿進御一錢五分重人蔘粟米飮,調竹瀝薑汴,一貼煎入。出榻敎上命退,諸臣以次出。
己亥五月初五日巳時,上御誠正閣。同副承旨入侍時,同副承旨李秉模,記事官李兢淵·李信祜·鄭東浚,以次進伏訖。上命書傳敎曰,左承旨,馳詣景慕宮,奉審後,摘奸以來。上曰,祭報府持入。賤臣承命奉進,上命讀奏。上曰,實錄廳,何當了畢耶?秉模曰,諸堂專意爲之,則今年內,似可畢役矣。上命退,諸臣以次出。
己亥五月初五日酉時,上御誠正閣。坐直承旨,持公事入侍時,右副承旨申應顯,同副承旨李秉模,假注書金載瓚,記事官李信祜·鄭東浚,以次進伏訖。上曰,公事,同副讀之,右副書之。秉模讀奏江原監司罪人到配狀啓,命書判付。又讀奏開城留守本府民燒死狀啓。上曰,開留,似知近日定例,而狀啓中,有違常格,何也?命書傳敎曰,各道渰死·燒死·囕死人狀啓,恤典規例,各自不同,昨年旣有釐正之擧,則今此開留燒死人狀啓,不請恤典者,已是他道所無之例,而題給太包之,又不言恤典,尤違常格之大者,飭敎之下,如是擧行,殊涉未安,原狀啓,自政院還下送後,委折使之狀聞,仍卽更令修啓。上曰,雖使之更令修啓,而自本府,已給太包,戶曹則不必疊給之意,自政院,分付戶曹,可也。又讀奏慶尙水使戰船將,差下狀啓,命書判付曰。又讀奏京畿監司德泰支屬發配狀啓,命書判付。又讀奏江原監司稅船裝載啓本,命書判付。又讀奏全羅監司順天人囕死狀啓,命書判付。又讀奏黃海監司擊錚罪人到配啓本,命書判付。又讀奏統制使戰船改造狀啓,命書判付。又讀奏慶尙監司罪人成運物故狀啓,命書判付。又讀奏洪忠監司罪人後翼女落漏狀啓,命書判付。又命書傳敎曰,此在前道伯不察之事,卿則勿待罪。上曰,今覽景慕宮祭報府,掌樂僉正徐日輔,今差景慕宮祭官,再明又差永祐園祭官,徐日輔一人外,更無他蔭官乎?且以文執事言之,朴祐源一人外,無一三司文官何也?注書,招致祭享色吏問奏。賤臣,承命招問回奏曰,徐日輔,則以協律郞進去景慕宮,再明始差永祐園祭官,文執事,則朴祐源外,又差侍從臣數人云矣。命書傳敎曰,景慕宮夏享祭,文蔭執事多不擇差,至於文執事,則一人外,皆不以三司塡差,已極未安,又觀各宮廟堂下獻官望單,許多蔭官所差,亦甚苟艱,揆以事體,不可無警勵之道,該郞問名拿處。命書敦寧都正金亮行疏批。上曰,畿邑旣是災年,本州又爲設賑,傳諭史官,檢飭下輩,切勿貽弊之意,分付。命退,承史以次出。
上在昌德宮。停常參·經筵。
申應顯啓曰,合辭方張之時,兩司無詣臺之員,事甚未安,除在外,受由陳疏入啓外,未肅拜呈告人員,竝卽牌招,何如?傳曰,允。
李秉模,以弘文官言啓曰,新除授校理韓晩裕,卽爲牌招察任,何如?傳曰,允。
以校理韓晩裕牌不進罷職傳旨,傳于李秉模曰,只推,更爲牌招。
孟至大奉命在外代,以趙興鎭爲事變假注書。
李義翊,以御營廳言啓曰,本廳糧餉色從事官李光燮,身病甚重,勢難察任,改差,何如?傳曰,允。
申應顯,以刑曹言啓曰,因戶曹啓辭,司宰監舊貢人金聖裕,誣罔之罪,照法勘處事,命下矣。所當依傳敎擧行,而金聖裕,係是出身,移禁府處之,何如?傳曰,允。
又以義禁府言啓曰,刑曹啓辭內,司宰監舊貢人金聖裕,誣罔之罪,照法勘處事,命下,而係是出身,移本府處之事,允下矣。金聖裕,今方待命,卽爲拿囚之意,敢啓。傳曰,知道。
傳于李秉模曰,近有所愼,不得開講,間未見儒賢矣,今則少得痊可,明日當於臥內召對,仍欲引接,卿其入來事,遣史官,傳諭于儒賢處。
持平林濟遠疏曰,伏以臣才識短劣,聞見謏陋,奉使無狀,自速釁孽,罰止削罷,非罪伊恩,退伏窮閻,嘿數愆尤,悼身名之僇蔑,分聖世之棄物,回首雲天,若隔前生,乃者千萬夢寐之外,伏承霜臺除命,繼降有旨,促臣乘馹上來,榮光所被,州里動色,負累賤臣,何以得此於聖明之下也?枯荄之逢春,寒灰之復燃,未足喩此,臣手擎恩誥,不覺感淚之被面,噫嘻,臣罪尙何言哉?始緣事例之生疎,終致擧措之顚錯,節節謊亂,所關非細,上以辱聖簡,下而羞朝廷,此不但一時鄕野之失而已,將此辜犯,夫豈有當世之念,而敍命纔下,官銜踵縻,藏垢滌瑕之恩,殆若獨偏於臣身,在臣分義,固宜顚倒趨承,少伸叩謝之忱,而以臣滓穢之蹤,實無抗顔周行之望,官職去就,非所可論,而一向偃處,亦所不敢,今始來伏京邸,猥入文字,略暴危懇。伏乞聖上,天地父母,重勘臣罪犯,亟削臣職名,以爲人臣不職者之戒,千萬幸甚,臣方引罪之不暇,豈敢贅及他說,而春秋之義,亂臣賊子,人得以誅之,臣雖不以言職自處,亦可以沐浴而言之矣。噫,我殿下臨御以後,亂逆之變,殆無虛歲,凶肚逆腸,前後一貫,而推其本而溯其源,一則鄭妻也,一則龜柱也,兩賊之窮凶極逆,尙今假息於覆載之間者,古今天下,寧有是哉?恩不可以掩義,私不可以廢公,此理甚明,古訓可稽,以殿下之明聖,亦豈不知此,而四載之間,一味容貸,臺臣之簡,紙欲生毛,喉院之啓,竹已垂罄,上下相持,此何國體?噫,亂根未除,支孽有橫生之患,禍源未塞,餘波無自息之望,聲氣之所關通,駭機闖發,脈絡之相糾連,亂萌潛滋,雖以近日投書之變言之,未必不由於兩賊之不誅也,寬之一字,固帝王之盛節,而不當寬而寬,則亦非用寬之要道也,殿下治逆之法,勿論輕重,以寬爲主,如居簡之多一簡字,故窩藏尙未祛,亂逆無所畏,今年斷一獄,明年又生一獄,種下種子,無時可已,懲討不嚴,變怪層生,烏在其用寬之本意也?憂憤所激,敢此附陳。伏願殿下,廓揮乾斷,亟降兪音,快從三司之請,先正兩賊之罪,以淸亂本,以折禍萌焉。答曰,省疏具悉。所陳當留意,爾其勿辭察職。
己亥五月初六日,記事官姜彙鈺。義禁府,柳爾冑段,申載文納供之後,別無可明之端,而不能禁防之罪,極爲痛駭,以此照律,何如啓目。傳曰,依允。
己亥五月初六日卯時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。上曰,昨見夏享祭報府,祭官無論文蔭,多不擇差,誠可駭也。國榮曰,似是不察之失,而飭敎誠宜矣。上曰,近因調攝,且値齋戒,久未開講矣。國榮曰,然矣,近以講筵之未開,儒賢之召接,亦已多日,雖於臥內,召對則似無所妨矣。上曰,卿言是矣。上曰,王大妃殿,進御加減蔘香散,五貼製入。上曰,惠慶宮進服加味六君子湯,五貼製入。竝出榻敎上命退,諸臣以次出。
上在昌德宮。停常參·經筵。
淑昌宮薨逝後,大殿·王大妃殿·惠慶宮·中宮殿,政院·玉堂·藥房·朝廷二品以上·六曹堂上·奉朝賀·大司憲·宗班口傳問安。答曰,知道。
擧哀後,大殿·王大妃殿·惠慶宮·中宮殿,政院·玉堂單子奉慰問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,朝廷二品以上·六曹堂上·奉朝賀·大司憲·宗班·百官單子奉慰問安。答曰,知道。
襲後,大殿·王大妃殿·惠慶宮·中宮殿,政院·玉堂單子奉慰問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,朝廷二品以上·六曹堂上·奉朝賀·大司憲·宗班·百官單子奉慰問安。答曰,知道。
小歛後,大殿·王大妃殿·惠慶宮·中宮殿,政院·王堂單子奉慰問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,朝廷二品以上·六曹堂上·奉朝賀·大司憲·宗班·百官單子奉慰問安。答曰,知道。
藥房口傳啓曰,淑昌宮病違出於猝急,竟至不幸,臣等職忝藥院,未及盡誠醫藥之罪,萬死無惜,惶恐待罪,敢啓。答曰,卿等,安心勿待罪。
傳于洪國榮曰,都承旨入侍。
以承傳色口傳下敎曰,淑昌宮初終凡節,令攸司擧行。
傳于李秉模曰,今日事,係國家興亡,戶參內外,若不能支,則宿衛大將,將何以處之,予將何依?罔措猶屬例語,闕門至近處一第,卽爲擇給,以爲便往來觀慰之地。
以守墓宗班望單子,傳于鄭民始曰,與大喪差有間焉,宗班,皆是行高,恩彦君似當爲之,旣經元陵守陵官,其子雖未滿封爵之年,猶可勝冠,守墓官啓下,政官牌招開政,爵號擬入。
吏批,判書鄭尙淳進,參判兪彦鎬進,參議柳戇進,行右承旨李義翊進。以完豐君濬,今授昭義世子衆孫封爵事承傳。
鄭民始,以禮曹言啓曰,今此淑昌宮喪,百官當有從上擧哀之禮,而至哭臨之節,旣無可據之例,不敢循例磨鍊,何以爲之?敢稟。無批答。
傳于鄭民始曰,擧哀處所,以熙政堂爲〈之〉,百官助哀,宣化門外爲之。
又傳于曰,洪樂顯·李濟逵·柳曾養·柳孟養·金勉柱竝待令。
又傳于曰,左承旨入侍。
又傳于曰,開元儀以後,妃嬪公主,皆有諡號,況今番乎?我朝亦有前例,諡號卽爲擬入。
鄭民始啓曰,諡號,卽爲擬入事,命下矣。時原任大臣·館閣堂上政府西壁·六曹參判以上,竝卽命招擧行,何如?依爵號議定時例擧行。
又啓曰,仁淑元嬪諡號單子,旣已啓下,依例招致禮曹郞廳,陪往之意,敢啓。傳曰,知道。
又啓曰,禮曹判書鄭光漢,有稟達事,來詣請對矣。
又啓曰,領議政金尙喆,左議政徐命善,有稟達事,來詣請對矣。
鄭民始,以禮曹言啓曰,今此淑昌宮之喪,大殿·王大妃殿·惠慶宮·中宮殿,當有擧哀之節,卽爲磨鍊擧行,何如?傳曰,允。
又以禮曹言啓曰,今此淑昌宮喪,殯宮禮葬之節事,當設都監擧行,而旣無可援前例,臣曹不敢擅便,何以爲之乎?敢稟。參考昨夏例擧行。
又以禮曹言啓曰,今此淑昌宮喪,內殿擧哀儀註,直爲書入各殿宮之意,敢啓。傳曰,知道。
又以禮曹言啓曰,取考辛未謄錄,則殯宮,宗室及忠義,亦爲差出矣,今亦依此例擧行之意,分付,何如?傳曰,允。
又以禮曹言啓曰,今此淑昌宮銘旌書式,依辛未謄錄,以金字隷書元嬪梓室之意,敢啓。傳曰,知道。
又以禮曹言啓曰,旣已議號,銘旌式,以金字隷書仁淑元嬪梓室之意,敢啓。傳曰,知道。
又以禮曹言啓曰,今此淑昌宮之喪,當有告由之擧,宗廟景慕宮告文,來初八日擧行事,分付,何如?傳曰,允。
又以禮曹言啓曰,取考謄錄,則雖小喪,竝行晝茶禮矣,今亦依前例擧行之意,敢啓。傳曰,知道。
李秉模,以司饔院官員,以都提調·提調意啓曰,都薛里聽傳敎,分付,據內需司造果廳設行於本院矣,本院移接扈衛廳之意,敢啓。傳曰,知道。
己亥五月初七日,記事官姜彙鈺。義禁府啓目,洪直浩貸錢殖利,固難容罪,除留米反作,亦涉可駭,以此照律,何如?傳曰,依允。
己亥五月初七日辰時,上御誠正閣。左承旨入侍時,左承旨鄭民始,記事官李兢淵·李信祜·鄭東浚,以次進伏訖。上曰,今日事,豈非國運所關乎?民始曰,病患出於猝急,竟至不幸,誠不知所達矣。上命書傳敎曰,淑昌宮,初七日丑時,逝于昌德宮之養心閤,政院知悉。上曰,內喪雖無代奠官,今則守墓官,幼未將事,以宗班,差出代奠官事,分付。民始曰,朝臣服色,辛未年,有稟定者,入侍時,服時服,殯宮問安時,服淺淡服,而都監堂上,則出入殯宮時,服淺淡服矣,今亦依此例爲之乎?上曰,唯。民始曰,大小祭享,成服前則當權定,而若有服制,則公除前亦不得設行矣,上曰,服制有無,姑未講定,從當下敎矣。上曰,政官牌招開政。上曰,幼學洪福榮,進士洪益榮,帶冠常仕。上曰,王大妃殿進御一錢五分重人蔘粟米飮,調竹瀝薑汁,一貼煎入。上曰,惠慶宮進服一錢五分重人蔘粟米飮,一貼煎入。竝出榻敎上命書藥房口傳啓辭批答。上曰,景雲閣修理窓戶地衣外,從略爲之事,分付三都監,所入當減省以下,竝爲書入事,亦爲分付。仍命退,諸臣以次出。
上在昌德宮。停常參·經筵。
夜一更,月暈廻木星。
大殿·王大妃殿·惠慶宮·中宮殿,政院·玉堂·藥房口傳問安。答曰,知道。
傳于洪國榮曰,都承旨入侍。
傳于鄭民始曰,左承旨入侍。
李義翊,以都摠府言啓曰,今日入直宣傳官武兼及有廳軍士,當爲中日習射,而淑昌宮喪成服前相値,停止之意,敢啓。傳曰,知道。
以承傳色口傳下敎曰,內人宮屬及喪服次,木布,自戶曹上下,雖有前例,今番則經費可悶,皆以自內上下,該曹,則勿爲擧行事,公付。
傳于李秉模曰,內人服色次木四同,布三同,內入事,分付兵曹。
以大司諫金文淳,司諫李恒祚,獻納李枰,正言尹長烈·申應淵,掌令李奎緯牌不進罷職傳旨,傳于申應顯曰,只推。
以校理韓晩裕,牌不進罷職傳旨,傳于申應顯曰,只推。
鄭民始,以禮曹言啓曰,今此仁淑元嬪喪,第四日成服時,依辛未例,宗親文武百官,以淺淡服,會哭於殯宮門外,罷散官及館學儒生,以素服,亦爲會哭於外班事,知委,如何?傳曰,允。
又以禮曹言啓曰,梓室加漆時,不可無告由之擧,而累次加漆,每告事由,實涉煩瀆,累次加漆之意,竝入於初次告祝中,似爲合宜,依前例令藝文館,措辭撰出,加漆時,以典言因朝典,預告,何如?傳曰,允。
又以殯宮都監言啓曰,在前如此時,造果三寺,入接於闕內公廨矣,今番奉常寺·內資寺·內贍寺,使之入處於宗親府問安廳,及武兼廳,以爲擧行之地,何如?傳曰,允。
己亥五月初八日辰時,上御齊政閣,左承旨入侍時,左承旨鄭民始,記事官李兢淵·李信祜·鄭東浚,以次進伏訖。上命書傳敎曰,今番各房,凡諸擧行,依抹下者,十分節省,雖未及抹下者,亦皆毋或循例擧行,少副平日謙約之意。又命書傳敎曰,尙衣院銀器皿已內入中,銀匙箸大楪及卵杯,成殯後當還下,以此分付次知中官處及該都監,造成物件中銀鉢里·銀梡·鍍金別兒甁·銀甁·銀匙箸·銀匙楪·銀卵杯·銀支蓋·湯罐·銀耳·銀玲瓏匙·銀盒·銀柷·銀孤尖·銀有柄召兒各一部,銀召兒二部等,十六種,當自內平日所用者用之,竝勿新造,若此則金銀之屬,無造成之事,此外雖有不得不用處,勿爲循例擧行,自都監,微稟有特敎,然後擧行之意,分付都監。又命書傳敎曰,設都監時,凡諸應行之事,必也除減之意,昨已下敎,而雖差備及都監所屬,若或有乘此侵漁之弊,當廉察隨現重繩,另加嚴飭。又命書傳敎曰,初終諸具中,沐浴所用六種,襲所用十二種外,備衣襨次十一種,小斂所用八種,外備衣襨次十七種,大斂所用五種,皆自內間,措備已用之,依此物目中書下者,竝還下各該司,今番喪事襲斂諸具中,大小衣襨次,皆不取用尙方,則況其餘些少所用乎?今番都監各房所用物件,前之以緞爲之者,今皆以紬爲之,外此諸件,視此次次減品,以寓軫念經費之意,三重棺衣,自內亦當造置,自外司,勿爲擧行事,一體分付。民始曰,梓宮奉來時,路由何門乎?上曰,前例,何如?民始曰,喪禮補編,亦無磨鍊者矣。上曰,結束色,辛未·壬申謄錄,持入。賤臣承命奉進。上曰,明日梓宮,自曜金門,由肅章進善,直爲奉安,勿設幕次事,分付。上曰,王大妃殿進御人蔘粟米飮,一貼煎入。上曰,惠慶宮進服一錢五分重人蔘粟米飮,一貼煎入。竝出榻敎上命退,諸臣以次出。
上在昌德宮。停常參·經筵。
夜一更,月暈。
大殿·王大妃殿·惠慶宮·中宮殿,政院·玉堂·藥房口傳問安。答曰,知道。
大斂後,大殿·王大妃殿·惠慶宮·中宮殿,政院·玉堂單子奉慰問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,朝廷二品以上,六曹堂上,奉朝賀·兩司長官·宗班單子奉慰問安。答曰,知道。
下梓室後,大殿·王大妃殿·惠慶宮·中宮殿,政院·玉堂單子奉慰問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,朝廷二品以上·六曹堂上·奉朝賀·兩司長官·宗班單子奉慰問安。答曰,知道。
傳于洪國榮曰,都承旨入侍。
傳于鄭民始曰,左承旨入侍。
鄭民始啓曰,皇朝三皇忌辰日望拜禮,前期一日以稟事,曾有先朝受敎矣,今初十日,太祖高皇帝忌辰日,望拜禮之節,所當取稟,而明日淑昌宮成服相値,頉稟之意,敢啓。傳曰,知道。
申應顯啓曰,持平林濟遠,疏批已下,一體牌招,何如?傳曰,允。
鄭民始,以殯宮都監言啓曰,監造官差出事,旣已筵稟矣,童蒙敎官鄭東愈,童蒙敎官李義敎,前奉事金師柱差下,使之分房察任,何如?傳曰,允。
黃海監司金熤疏曰,伏以臣,歷月淹病,負席沈頓,忽於此際,伏承海藩新命,臣病裏驚,繼以憂歎,噫,有國之設置外官,所以理民事而裨治績也,至若方伯之任,尤有重焉,統列邑之衆,制一路之命,緩時承流而宣化,急處爲藩而爲屛,夫然後,始可爲盡厥職,而在上之簡,亦不失其愼官之道矣,不然則將使生民受其弊,而緩急無所恃矣,豈不誠大可懼哉?臣本迂疎歇後之一賤品耳,事務焉儱侗,才諝焉蔑裂,周朝之所共知者,雷封百里之任,尙患其不克稱塞,況此藩任之重,尤無可論,臣未知銓選之臣,擬臣於此者,抑何所以,而殿下之循例加恩,亦豈非遺照之大者耶?顧今聖明御極,宵肝憂勞,惟在民事,則愼揀藩任,必以其人,實爲治道之第一先務,今乃以海西卄餘州民命,委寄於如臣無當,視之古聖王器使群工,所失何如也?臣身狼狽,雖不足恤,所竊憂者,治道之累也。臣聞命以後,亟欲疾聲控籲,仰請遞免,而適有狗馬賤疾,久執不廢,始以外氣之感,轉爲入裏之症,痰火竝肆,寒熱交作,氣力澌綴,神精眩瞀,數行文字,亦無以締搆,今始力疾拜章,略暴衷懇。伏乞聖慈,特垂鑑諒,還收臣新授職名,俾重藩任,俾安私分,不勝大幸。答曰,省疏具悉。卿其勿辭,速往欽哉。
己亥五月初九日卯時,上御集祥門西挾室。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,都監堂上入侍。都監堂上戶曹判書金華鎭,禮曹判書鄭光漢,工曹判書韓光會進前。上曰,墓所都監,不必別出堂上,都監堂上中,兼察好矣。光漢曰,監造官則當差出矣。上曰,唯。光漢曰,墓所今將看審,金基良·柳東亨,當爲率去矣。上曰,唯。上曰,左議政入侍。左議政徐命善進前曰,淑昌宮喪事,實是千萬意慮之外,夫復何達?此時聖候,若何?上曰,一樣矣。命善曰,到今悠悠萬事,莫大於保護聖躬矣。上曰,墓所,今將看審,卿須往見於高陽云云處及敬陵洞口內,好矣。命善曰,謹當依聖敎往審矣。上謂華鎭曰,今番祭物等節,減省者多乎?華鎭曰,比前大減矣。上曰,昨亦下敎,而凡事全以節省爲主,雖床卓等物,皆以前排用之,勿爲新造,可也。光會曰,考見前例,則銀釘,加漆十度,漆布加漆十度後,全體加漆,又爲三度矣,當自明日進漆,逐日爲之乎,間日爲之乎?上曰,間日爲之,可也。上曰,宗廟副奉事柳曾養,口傳付軍職。上曰,王大妃殿進御一錢五分重人蔘粟米飮,調竹瀝薑汴,一貼煎入,惠慶宮進服一錢五分重人蔘粟米飮,一貼煎入。竝出榻敎仍命退,諸臣以次出。
己亥五月初九日申時,上御集祥門西挾室。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,一房堂上,都廳郞廳入侍。禮曹判書洪光漢,都廳鄭志儉進前。上曰,明日將往見敬陵局內及高陽云云處耶?光漢曰,然矣。上曰,敬陵局內何如云耶?光漢曰,前以年運之未合不用,而坐向則酉坐卯向云矣。上曰,服制有無,尙未決定,而開元禮擧哀條旁照,則事當有服矣。光漢曰,今方博考典禮,而姑未得明白文跡矣。上曰,周禮亦必有旁照者,詳考以奏好矣。上曰,坐直承旨入侍。同副承旨李秉模進前。上曰,有何時急公事之未下者乎?秉模曰,禮曹祭享草記外,別無時急公事矣。上曰,王大妃殿進御一錢五分重人蔘粟米飮,調竹瀝薑汴,一貼煎入。上曰,惠慶宮進服一錢五分重人蔘粟米飮,一貼煎入。竝出榻敎上命退,諸臣以次出。
上在昌德宮。停常參·經筵。
自辰時至午時,灑雨下雨,測雨器水深三分。
大殿·王大妃殿·惠慶宮·中宮殿,政院·玉堂·藥房口傳問安。答曰,知道。
成服後,大殿·王大妃殿·惠慶宮·中宮殿,政院·玉堂單子奉慰問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,朝廷二品以上·六曹堂上·奉朝賀·兩司長官·宗班單子奉慰問安。答曰,知道。
傳于洪國榮曰,都承旨入侍。
傳于鄭民始曰,左承旨入侍。
又傳于曰,承旨與都監堂上入侍。
傳于李義翊曰,右承旨入侍。
鄭民始,以墓所都監言啓曰,臣光漢,與觀象監提調臣鄭尙淳,都廳郞廳臣鄭志儉,郞廳臣柳曾養,率相地官臣金基良·柳東亨·鄭道弘·鄭淳慶,日官臣姜熙輔等,墓所看審事,當日肅拜後,出去之意,敢啓。傳曰,知道。
又以殯宮都監言啓曰,梓室加漆,當自明日爲始,而取考喪禮補編,則袵上加漆十度,漆布上加漆三度後,加七度,全體加漆三度,辛未謄錄則銀丁上加漆十度,漆布上加漆十度,而或間一日,或連日擧行,全體加漆,合爲三度,而此則間一日擧行矣,今番則,何以爲之乎?敢稟。傳曰,依例擧行。
又以殯宮禮葬墓所,三都監言啓曰,闕內待令郞廳,以入直武臣兼宣傳官,輪回察任,何如?傳曰,允。
又以殯宮都監言啓曰,本都監堂郞各一員,自今日,依例直宿,而監造官,亦依前輪回直宿之意,敢啓。傳曰,知道。
又以墓所都監言啓曰,本都監監造官前參奉金師柱,時無職名,令該曹,卽爲口傳付軍職,使之冠帶常仕,何如?傳曰,允。
又以禮葬都監言啓曰,謚冊文·哀冊文·誌文,製述官,書寫官·改銘旌印篆文表石大字篆文書寫官陰記製述官書寫官,實預差職姓名,別單開錄以入之意,敢啓。傳曰,知道。
又以長生殿郞廳,以都提調意啓曰,外梓室合木吉日,令日官推擇,則始役今五月十一日卯時,合木同月十五日辰時爲吉云,以此日時擧行之意,敢啓。傳曰,知道。
己亥五月十日卯時,上御集祥門西挾室。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,諸承旨·都監堂上入侍。行都旨洪國榮,行右承旨李義翊,左副承旨徐有防,右副承旨申應顯,同副承旨李秉模,都監堂上鄭光漢·韓光會·金華鎭進前。上命入公事,仍命書判付。國榮曰,高陽看審處,地師以爲傷龍傷脈,不可用之云,先爲看審於東郊,似好矣。上曰,左議政入侍。左議政徐命善,進前曰,夜間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,聞地師,以爲高陽不可用云,先爲往見於東郊,好矣。光漢曰,今此元殯喪後,自上服制,我朝無可援之例,周禮春官有曰,王爲三公六卿錫衰,爲大夫士疑衰,註又曰,此君爲臣服也,君猶爲臣而服,則況於無品之嬪乎?且考大明集禮中,唐朝禮有曰,皇太子爲良姨擧哀,三朝哭而止,其文又曰,若本服朞者,三朝哭而止,此爲旁照之禮,以周禮觀之,則當有服制,以開元之禮參考,則宜有公除,竝下詢大臣儒賢而參考處之得宜,須有公除,然後凡係祀典,當依喪禮補編擧行,敢此仰稟矣。上曰,依爲之。出擧條上曰,王大妃殿進御一錢五分重人蔘粟米飮,調竹瀝薑汴,一貼煎入。上曰,惠慶宮進服一錢五分重人蔘粟米飮,一貼煎入。竝出榻敎上命退,諸臣以次出。
己亥五月初十日酉時,上御集祥門西挾室。右承旨入侍,都承旨追後入侍時,行右承旨李義翊,假注書金載瓚,記事官李信祜·鄭東浚,行都承旨洪國榮,以次進伏訖。上曰,巡監軍,依昨日仍用事,分付。上曰,柳孟養追省記入直事,分付,上曰,服制收議草記,入來乎?義翊曰,俄纔入來矣。上曰,諸議以爲,何如?義翊曰,大臣則皆以爲,禮堂所奏,旣有考據,博詢處之爲好云,儒賢,則以爲無所指酌可引之例云矣。國榮曰,今番喪禮,臣誠掩抑,不敢與議,而第念服制一款,至命大臣儒賢,博考獻議,欲使情禮之得中者,非不知聖意之攸在,而今此服制,雖有古禮之旁照,未得已行之明據,今若不十分審愼,則旣不無率爾之歎,亦恐有貳尊之嫌矣,且伏念淑昌宮平日謙約之意,雖於當行之禮節,亦不必張大,臣之愚見,則無寧置之之爲好,故敢此仰達矣。上曰,雖欲依卿所奏,服制不爲磨鍊,而有服制然後,有公除,有公除然後,國中大小祀享,始可擧行,此蓋古人同宮之喪,三月爲之不祭之意也,是以在前國制,勿論大小喪,必過三月,然後始擧大小祀典,自先朝丁丑,補編受敎後,小喪則以公除爲限,以此之故,禮判之昨日出擧條者,此也,此一段,卿意則以爲如何耶?國榮曰,公除之有無,惟在於服制之定否,而今旣不定服制,則公除固無可論,雖於明日,大小祀典,凡諸公事,似當依例擧行矣。上曰,然則依卿所奏,置之,可也。命書傳敎曰,知申旣奏,自明日國中祀典,依例擧行。命退,承史以次出。
上在昌德宮。停常參·經筵。
夜自一更至五更,灑雨下雨,測雨器水深二寸五分。
申應顯啓曰,大司憲鄭昌順呈辭,執義兪彦鏶,掌令金鍾厚在外,李奎緯呈辭,持平林濟遠呈辭,洪樂淵受由在外,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,墓所看審諸臣·相地官,倂入侍。
李義翊,以都摠府言啓曰,入直宣傳官武兼及有廳軍士,內中日試射,淑昌宮成服前停止事,啓稟矣。今則成服已過,而試場逼近於殯宮,放砲習射之際,喧聒未安,似不當仍行,發引間姑停之意,敢啓。傳曰,知道。
鄭民始,以禮葬墓所都監言啓曰,禮葬墓所都監事目,別單今方書入,而今此兩都監郞廳,皆以殯宮都監郞廳,分差擧行,故自多苟簡難便之端,而至於墓所工匠料布,旣甚浩繁,財用出納,專在都廳,有難在京兼察,以墓所分差戶曹正郞李東賓,代察都廳之任,各都監郞廳,員數旣少,三都監分差監役官,與本房郞廳,看役入直等事,一體擧行,何如?傳曰,允。
又以墓所都監言啓曰,副司果柳曾養,本都監郞廳加差下,使之察任,何如?傳曰,允。
己亥五月十一日申時,上御集祥閣西挾室。廟所看審諸臣,相地官,同爲入侍時,行左承旨鄭民始,記事官李兢淵·李信祜·鄭東浚,左議政徐命善,禮曹判書鄭光漢,觀象監提調鄭尙淳,都廳鄭志儉,郞廳柳曾養,待敎金勉柱,相地官柳東亨·金基良·鄭餘慶·鄭道弘,日官姜熙輔,以次進伏訖。命善曰,夜間聖體,若何?上曰,一樣矣。上曰,看審處,果何如?命善曰,處則初無甲乙之論,而皆一辭稱贊矣。上曰,相地官進前以奏。東亨曰,來龍及左右龍虎,皆好矣。基良曰,三角之龍,元來片片金之地,而來龍及案山,無非貴吉之格矣。餘慶曰,二十四方位,內外朝山,無不洽好矣。命善曰,雖以凡眼見之,山勢明秀,圖局安穩矣。上曰,擇日當在何間耶?熙輔曰,開金井,六月初三日,下梓室七月初三,俱是最吉矣。上曰,近處有村家乎?光漢曰,有之矣。上曰,此是部字內,則假齋室等事,不可使外邑擧行,買取村家,推移用之,似好矣。光漢曰,此果好矣。上曰,戶判入侍。戶曹判書金華鎭進前。上曰,今則墓所將完定矣,香大廳齋室等材木,何以區處乎?華鎭曰,木物已有卜定,運來於江上者矣。上曰,若以近處村家,推移用之,則假齋室,可以省費,卿其往見商量,可也。上曰,明日領相,除辭朝往見,好矣,戶判傳之。上曰,今番浮石所及雜物,將使禁營爲之矣。華鎭曰,今番省費甚多,比諸辛未·壬申,可謂半減矣。上曰,禁衛大將具善復,明日來待。上曰,領役部將之數幾何?志儉曰,合爲數十人,而此則多多益善矣。上曰,各都監領役部將,以爲軍門將校及駕前駕後中,勤實人,勿拘前例,比前加數差定。華鎭曰,墓所都監,雖有兼察之敎,而不可不別出一堂上矣。上曰,雖可爲之?命善曰,洪樂性好矣。上曰,行司直洪樂性,墓所都監堂上差下。上曰,東部都事金履仁,都監郞廳差下。上曰,王大妃殿進御一錢五分重人蔘粟米飮,調竹瀝薑汴,一貼煎入。上曰,王大妃殿進御加減蔘香散五貼製入,上曰,惠慶宮進服加味六君子湯,五貼製入。竝出榻敎上命退,諸臣以次出。
上在昌德宮。停常參·經筵。
自昧爽至午時,灑雨下雨,測雨器水深一寸五分,自未時至戌時,灑雨下雨,測雨器水深三寸七分,自初昏至夜五更,灑雨下雨,測雨器水深四寸八分,五更,坤方巽方,有氣如火光,夜自一更至五更,灑雨下雨,測雨器水深二寸五分。
傳于洪國榮曰,都承旨入侍。
鄭民始啓曰,禁衛大將具善復,依下敎來待矣。傳曰,入侍。
傳于李義翊曰,禁將墓所都監往來時,都提調兼察。
李義翊啓曰,禁衛大將具善復,墓所往來時,都提調兼察事,命下矣。在前或有命招都提調之時,或有發牌從事官分付之規,今番則何以爲之?敢稟。傳曰,從事官發牌,聽傳敎。
傳于鄭民始曰,禮房承旨,與都監堂上,相地官,入侍。
又傳于曰,領議政入侍。
鄭民始,以禮曹言啓曰,取考喪禮補編,則進香條,小內喪則議政府·宗親府,忠勳府,進香事載錄矣,今此元嬪魂宮進香之節,亦依此例擧行之意,分付,何如?傳曰,允。
申應顯,以義禁府言啓曰,卽接月令醫員洪尙好手本,則時囚罪人洪直浩,病狀危劇,中痰喘猝發,氣息凜綴,方有頃刻難保之慮云,保放救療之意,敢啓。傳曰,知道。
又以義禁府言啓曰,保放罪人洪直浩,今日身故云,勿論之意,敢啓。傳曰,知道。
己亥五月十二日卯時,上御集祥門西挾室。左承旨·禁衛大將入侍時,左承旨鄭民始,禁衛大將具善復,假注書金載瓚,記事官李信祜·鄭東浚,以次進伏訖。上命善復進前,善復進伏。上曰,墓所工役物力,當入幾何,石材當入幾何,軍丁又當用幾名乎?善復曰,臣姑未審形止,未能詳知,而物力則日子甚迫,工役必當速成,似無過入之慮,五千兩則似可優爲之矣,石材則恐不及盡爲浮出,城役所石材,移作階砌石,丁字閣所用,則當自京中求得矣,役軍則,除諸般應頉外,當爲一萬五六千名,雖有不足處,庶可以推移以用矣。上曰,應頉者爲幾何耶?善復曰,軍兵貢人及四窮之無率丁者,皆爲應頉矣。上曰,轝軍一運,當入幾名乎?善復曰,丁丑因山時,則一運爲二百名矣,今番當入一百七十餘名矣,合輪轝彩轝軍,似爲四千名矣。上曰,丁丑年,卿爲轝士大將,可以諳練於此事,且墓所不遠,尤當便宜矣。上曰,大轝出城時,城門掘土,當何以爲之乎?民始曰,掘土則不可不爲之矣。上曰,除出諸般應頉,而用於轝軍,又以其餘數,移用於墓役,則無不足之慮耶?善復曰,雖使如是分排,猶似不足矣。上曰,東郊大路,距墓所甚近云,何以則爲好耶?善復曰,淸涼川橫彎於祭墟峴下,祭墟峴逶迤於淸涼川上,今若改出大路,則當穿峴防川,而開路於祭峴之外矣,此甚難處矣。上曰,墓前多種樹木,樹外又爲築土周遮,則似無逼近之慮矣,此則從當徐議處之無妨矣。上曰,日子甚急,且當夏潦,領役部將,另爲擇差,董飭速完,而卿亦明日親往看審,必使之事半功倍也。命書傳敎曰,墓所石物補土等,凡干土石之役,判尹旣承下敎,亦甚鍊熟,墓所都監堂上差下,使之專意擔當擧行,畢役間往來時,除辭朝仍佩往來。又命書傳敎曰,墓所及禮葬都監應用物件,別單中,多有抹減者,此皆浮文,去之固好,而雖於器皿床卓之屬,亦依書下者,以前排件取用,勿爲新造事,分付。又命書傳敎曰,墓所員役二十人,今番則減十二人,只存八人,依書下,各色皆兼用事,分付廚院及內侍府。上曰,都監堂郞,率匠手入侍。禮曹判書鄭光漢,掌樂正鄭志儉進伏訖。光漢曰,石物承聞下敎後,當始役矣。上曰,元陵石物,甚爲精好,永祐園石物,亦不高大,今番亦當依前爲之矣。上曰,都監堂郞,卽率匠手,進去加漆,可也。加漆罷後,諸臣以次退出。
己亥五月十二日未時,上御集祥門西挾室。禮房承旨·領相·都監堂上·地師,同爲入侍時,領議政金尙喆,戶曹判書金華鎭,行左承旨鄭民始,假注書金載瓚,記事官李信祜·鄭東浚,相地官柳東亨·金基良·鄭餘慶·鄭道弘,以次進伏訖。尙喆曰,夜間聖體,若何?上曰,一樣矣。大妃殿氣候,若何?上曰,一樣矣。惠慶宮氣候,若何?上曰,一樣矣。上曰,卿親審山地,意見以爲如何?尙喆曰,開局明朗,龍虎均拱,雖在凡眼,亦覺甚好,誠爲大幸矣。上問東亨等曰,今日奉審,則與昨日所見,何如?基良曰,今日則雨中上山,四面雲合,故不能細察遠勢,而局內形止,則前後所見,豈有所異乎?東亨·餘慶曰,與昨日,無所異同矣。上曰,穴傍巖石,左右盤陀云,卿等之見,果何如?華鎭曰,石出穴左,回環于穴前而廣爲二間許矣。上問基良等曰,穴傍有石,若於開壙時遇石,將奈何?基良曰,乾脈有石,裁穴時少避乾脈,則無石慮矣。尙喆曰,石間土穴,則自是貴格矣。基良曰,土龍剝換,土脈入首,而始爲結穴於土星之下,傍出巖石,作爲證穴石,地書所謂大貴格矣。尙喆曰,地師之所執論者,只憑古人之糟粕,凡眼之所看占者,卽時目下之形局也,臣意則穴前有石,甚爲憂慮矣,臣招問山下父老,則皆以爲往往村民,上山放牛時,揷釘繫轡,則土中,每有石聲云矣。東亨曰,以後脈穴往見之,則允合於理氣,石患則無慮矣。上曰,正穴外,有他穴乎?基良·東亨曰,有上下穴焉,安穩則下穴尤勝矣。民始曰,雖爲安穩,而若用於國葬之地,則太似低下矣。上曰,明日當封標乎?東亨·餘慶曰,明當封標,而但封標後,則開穴時,更無移易之例,若有意外石患,則甚爲難處矣。上曰,雖封標後,豈不可推移改裁之道乎?上曰,局內人戶爲幾何?華鎭曰,合爲二百八十餘戶,水刺間假齋室之屬,多有仍用之處,此爲省弊矣。上曰,陵墓之役,武將監董,有古例否?尙喆曰,申汝哲·朴文秀,皆以大將董役矣。上曰,禁將習於董役,可以弛心矣。上曰,明日封標時,以鐵釘揷入,以試石患之有無,可也。命退,諸臣以次出。
上在昌德宮。停常參·經筵。
自昧爽至午時,灑雨下雨,測雨器水深三分,夜二更三更,月暈廻土星,五更,月暈廻土星。
傳于洪國榮曰,都承旨入侍,。
傳于徐有防曰,左副承旨,馳詣永祐園,奉審以來。
李義翊,以兵曹言啓曰,卽接東所衛將牒報,則丹鳳門東邊近處宮墻一間半許,因雨頹落云,令紫門監,爲先以把子堅實圍排,急速修築,而東營入直御營軍十名,自宿衛所,發令箭除出,修築間嚴加守直,何如?傳曰,允。
又以御營廳言啓曰,本廳分授丹鳳門東邊宮墻一間半許,頹毁處,東營入直軍十名除出,把守事,自兵曹草記矣,待宿衛所令箭,東營入直鄕軍十名,限畢築間,晝夜輪守直之意,敢啓。傳曰,知道。
鄭民始,以禮葬都監言啓曰,辛未禮葬時,輪臺板所用黃場木一立,以長生殿所在取用矣,今亦依此取用之意,敢啓。傳曰,知道。
又以禮葬都監言啓曰,謚冊·哀冊,例以大竹堅剛長節者制造,而此非京市可貿之物,取考謄錄,則以內醫院所在靑大竹,啓請取用矣,今亦依前例,以可用好品者,限四十節,隨所入取用,何如?傳曰,允。
又以魂宮都監言啓曰,本都監郞廳漢城府主簿洪樂顯,東部都事金履仁,俱是詞訟劇務,本職有難兼察,依例閑官換差,使之專意察任,何如?傳曰,允。
又以魂宮都監言啓曰,東部都事金履仁,本都監郞廳差下事,命下矣。郞廳崔大奎減下,使之察任其代,何如?傳曰,允。
又以墓所都監言啓曰,溫水洞新占亥坐巳向之原,堂上臣判敦寧具善復,行司直洪樂性,禮曹判書鄭光漢與觀象監提調吏曹判書鄭尙淳,率諸地官,更加審察,反覆商確,裁定正穴後,依例封標,把子圍排,仍令當部色吏洞任等,守直之意,敢啓。傳曰,知道。
又以墓所都監言啓曰,墓山旣定裁穴矣,擇日,令該曹,卽速稟旨擧行,何如?傳曰,允。
又以禮曹言啓曰,以墓所都監啓辭,墓山旣已裁穴,封標擇日,令該曹,卽爲擧行事,允下矣。墓所都監堂上·觀象監提調·本曹堂上,來會賓廳,率諸地師,同議推擇,而拘忌年甲,自內書下,旣有前例,敢啓。傳曰,知道。
又以墓所都監堂上,判敦寧府事臣具善復,行司直臣洪樂性,禮曹判書臣鄭光漢,觀象監提調吏曹判書鄭尙淳,禮曹參判臣成天柱,禮曹參議臣李鎭恒意啓曰,今此墓所,各項吉日,推擇以入事,啓下矣。臣等齊會闕中,與看山諸地官及觀象監相地官安思彦,擇日官姜熙輔等,詳細論難,則今年亥坐爲大利,七月卽吉朔云,故使之精擇,別單書入,而擇日中,正沖所忌年甲,則只拘於下梓室時,別無他所忌云矣,敢啓。傳曰,知道。
又以禮葬都監言啓曰,本都監各房,今已始役,自今日爲始,郞廳監造官·別工作監役官一員,輪回直宿之意,敢啓。傳曰,知道。
又以禮曹言啓曰,卽接奉常寺所報,則自前造主處所,例以空闕殿閣爲之云矣,今此仁淑元嬪神主造成及奉安處,以何所爲之乎?敢稟。傳曰,爲善堂爲之。
又以禮曹言啓曰,卽接元陵別檢所報,則今日大雨,本陵陵上卯方莎草,長四尺廣一尺許,頹圮云,陵上莎草頹圮之患,至於如此,極爲驚心,慰安祭,不卜日今十五日設行,依例政府以下,進去奉審後,稟處,何如?傳曰,允。
又以觀象監官員,以領事意啓曰,今此元陵陵上莎草頹圮處,奉審時,本監提調,當爲進去,而臣旣領本監,依例兼進之意,敢啓。傳曰,知道。
又以宗簿侍官員,以提調意啓曰,今此殯宮入番宗室,依前例差出數,備擬以入之意,敢啓。傳曰,知道。
申應顯,以刑曹言啓曰,今此禮葬都監處所,旣定於本曹,本曹移設於舊保民司之意,敢啓。傳曰,知道。
上在昌德宮。停常參·經筵。
辰時,日暈。
傳于洪國榮曰,都承旨入侍。
傳于鄭民始曰,守令多窠,口傳差出。
吏曹口傳政事,以李漢昌爲喬洞府使,李義寬爲金海府使,具明遠爲豊川府使,朴華源爲大興郡守。
以吏曹佐郞金憙拿處傳旨,傳于李秉模曰,分揀。
傳于李義翊曰,右承旨入侍。
鄭民始啓曰,明日殯宮望奠時,看品禮曹郞廳,當爲別省記入直,而此後朔望,亦依例別省記入直之意,敢啓。傳曰,知道。
傳于李秉模曰,年前筵中,已有所下敎,而以無文蹟之致,該房不得擧行云,此後自十三日至二十一日視事頉稟事,知悉。
又傳于曰,發引前,每日經夜燭,亦係經費,房欲自內造用,勿爲進排事,分付。
又傳于曰,魂宮及墓所銀器鍮器·等物,竝自內間造費出給之意,已有下敎於都廳,此則物件,別單書入,魂宮墓所所用,雖帳床卓,亦當內下,發引時,大小轝服色及神主韜藉袱巾等物,亦當自內造下,所入物力尺度,竝令都監,秩秩區別,別單書入事,分付。
元陵莎草頹下處,奉審時,進去領議政金尙喆,禮曹判書鄭光漢,繕工提調金華鎭啓曰,臣等,昨日昏後進詣陵所,今曉肅拜,一齊奉審後,陵上卯乙方莎草頹下處,以木尺尺量,則長爲四尺,廣爲八尺,罅隙處廣爲七寸是白乎所,蓋因日昨大雨,蹲縮頹下,而不至大段是白乎等,以圖形以進爲白乎旀,頹下處,姑爲草油芚蓋覆,以防滲透之患是白遣,修改之節,不容少緩,卽爲擇日擧行爲白齊。答曰,依請爲之。
李秉模,以司饔院官員,以都提調·提調意啓曰,卽接禮葬都監移文,誌石燔造,期限甚迫,依前例以本院燔造官直長李㝡源,兼察誌石監造官,使之趁卽擧行,何如?傳曰,允。
又以墓所都監言啓曰,墓所始役,在今十五日,本都監堂郞,明當肅拜出去矣,京都監郞廳一員,依前例,以兵曹佐郞崔顯重差下,使之察任,而處所移設於漢城府朝房,何如?傳曰,允。
又以墓所都監言啓曰,吏曹佐郞金憙,以本都監都廳郞差下,使之察任,何如?傳曰,允。
又以魂宮都監言啓曰,魂宮處所,以承文院爲之事,旣已筵稟定奪矣,修理始役吉日,令日官推擇,則今月十八日巳時爲吉云,以此日時擧行之意,敢啓。傳曰,知道。
又以承文院官員,以都提調意啓曰,今此魂宮處所,以本院爲之事,定奪矣。本院則闕內,無可合容接處,依前姑爲移接於尙衣院朝房之意,敢啓。傳曰,知道。
申應顯,以義禁府言啓曰,卽接中部居司譯院生徒金光珪呈訴,則以爲逆賊聖國子景行,爲女壻矣,不意今者,景行自甲山府配所來到云矣,景行,以逆賊聖國之子,緣坐安置之後,肆然逃還,敢入城中者,萬萬驚駭,究厥罪狀,有不可循例還配甲山府,令刑曹,嚴刑究問後稟處,而莫重緣坐罪人,不能檢束,任其行止,致使逆種,出沒城闉,紀綱所在,極爲可駭,甲山府使李漢興,拿問定罪,當該道臣,亦難免不能檢飭之失,推考,何如?傳曰,允。
己亥五月十四日辰時,上御集祥門西挾室。左承旨·墓所堂上,同爲入侍時,行左承旨鄭民始,記事官李兢淵·李信祜·鄭東浚,墓所堂上具善復·洪樂性,以次進伏訖。上曰,墓所所點處,果何如?善復曰,誠好矣。樂性曰,雖以凡眼見之,似無欠矣。上曰,果無穿壙時遇石之慮乎?善復曰,詳見穴處,果無是慮矣。上曰,火巢不必太過,凡諸等事務,從節約,可也。樂性曰,都廳以戶曹郞廳兼差,則主管甚多,事甚苟艱,臣意則,別出一都廳,似好矣。上曰,以草記爲之,可也。樂性曰,當於明日,下直出去,而或有入來之時,則何以爲之乎?上曰,除辭朝,可也。上曰,都監堂郞,率匠手入來,梓室加漆後,出去事,分付。仍命退,諸臣以次出。
己亥五月十四日酉時,上御集祥門西挾室。右承旨,都監都廳入侍時,行右承旨李義翊,假注書金載瓚,記事官李信祜·鄭東浚,都廳鄭志儉,以次進伏訖。上曰,魂宮所用器皿,當移用於墓所乎?志儉曰,然矣。上曰,物目盡爲錄出,則持入也。志儉,承命持入。上命讀奏,志儉讀奏訖。上曰,列錄中,多有遺漏者,更爲錄出以入也。命書傳敎曰,今番祭物,不用油蜜果者,意不但在爲經費,則魂宮墓所祭物,尤當節約,依此書下數擧行,外面雖甚太簡約,予則以爲此所以寓予意處,其令有司知悉。仍命志儉,書返虞後及三年內,魂宮墓所祭物器數後,命退,諸臣以次出。
上在昌德宮。停常參·經筵。
申應顯啓曰,大司憲鄭昌順牌招啓辭未下,執義兪彦鏶在外,掌令金鍾厚在外,李奎緯牌招啓辭未下,持平洪樂淵受由在外,林濟遠牌招啓辭未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,禮房承旨,與都監堂上入侍。
又傳于曰,左承旨入侍。
兵曹口傳政事,以李邦綏爲禁軍別將,具明謙爲陪往大將。
鄭民始,以禮曹言啓曰,卽接永陵令所報,則本陵丁字閣前面階砌石動退處,今端午祭,兼告修改矣,其修改處,今番大雨,長五立高三層,頹圮云,莫重修改處,當初若能十分完築,則雖値大霔,豈有旋卽頹圮之理乎?事極駭然,當該兼監役官及工匠等,依新定式,令該府該曹勘處,而有頉處,卽爲擇日修改,何如?傳曰,允。
又以禮曹言啓曰,因本曹草記,永陵令參奉,旣已拿處,莫重陵所,不可闕直,假官爲先差送,以爲入直之地,何如?傳曰,允。
又以禮曹言啓曰,開金井穿穴日,觀象監提調·本曹堂上·承旨,例爲進往同審,而辛未年,因本曹啓辭,承旨勿爲進去事,批下,壬申年,因特敎,承旨進去矣,今番則承旨進去一節,何以爲之乎?敢稟。傳曰,依例進去。
又以禮曹言啓曰,取考辛未謄錄,則發靷時,宗親每品各一員陪往,而在京宗親及百官服,淺淡服,前銜宰樞耆老儒生,以素服先詣路祭所,哭再拜,奉辭,返虞時,亦爲奉迎矣,今番仁淑元嬪發靷返虞時,節目,依此磨鍊,何如?傳曰,允。
又以禮曹言啓曰,取考謄錄,則辛未·壬申年發靷時,承旨一員隨往矣,今此仁淑元嬪發靷時,承旨,依例隨往墓所,何如?傳曰,允。
又以禮曹言啓曰,取考謄錄,則辛未·壬申年,墓所立主時,都提調及本曹堂上,殯宮都監堂上各一員,承旨一員,俱以黑團領烏紗帽品帶,稍遠入參奉審矣,今番則旣無都提調,只本曹堂上及殯宮都監堂上各一員,承旨一員,俱以黑團領入參,何如?傳曰,允。
又以禮曹言啓曰,取考謄錄,則凡小喪賜謚及自啓殯,至下玄室,行禮·贊成爲之,而贊成有故,則贊參爲之,故辛未·壬申年,皆以參贊爲之矣,今番亦依此例擧行乎?敢稟。傳曰,依此爲之。
又以墓所都監言啓曰,丁字閣齋室以下所入木物,今方收聚,而運入墓所,然後及期擧行,在前如此之時,三軍門卜馬,有出役之規矣,今亦依此,各二十匹,限畢運給糧料,次次使役之意,分付,何如?傳曰,允。
又以墓所都監言啓曰,當日巳時,墓所始役之意,敢啓。傳曰,知道。
又以禮葬都監言啓曰,前頭發靷時,自殯宮至端陽門,道路門戶,迂直廣狹,必須詳審尺量,然後可知輪轝肩轝排設出入之便否,而磨鍊造作矣,明日都監堂上郞廳,率事知匠人,進詣看審,何如?傳曰,允。
又以長生殿郞廳,以都提調意啓曰,外梓室合木,已爲畢役,着漆,自今日始役,而取考辛未·壬申謄錄,則三十度爲限矣,今亦依此擧行之意,敢啓。傳曰,知道。
己亥五月十五日卯時,上御集祥門西挾室。禮房承旨,與都監堂上入侍時,行左承旨鄭民始,記事官李兢淵·李信祜·鄭東浚,都監堂上具善復·洪樂性·鄭光漢,以次進伏訖。上曰,墓所始役時刻不遠,卿等卽爲出去,善爲看檢,可也。仍命先退。上曰,都廳郞廳入侍。都廳鄭志檢進前。上曰,自內所下外雖尺緞,或有加入者,切勿取用於市上容入之數,竝爲書入。上命書禮曹草記批答。上曰,王大妃殿進御一錢五分重人蔘粟米飮,調竹瀝薑汁,一貼煎入。上曰,王大妃殿進御加減蔘香散停止,調氣飮五貼製入。竝出榻敎仍命退,諸臣以次出。
己亥五月十五日午時,上御誠正閣。左承旨入侍時,行左承旨鄭民始,記事官李兢淵·徐龍輔·鄭東浚,以次進伏訖。上曰,俄下諺書行錄,飜謄幾何乎?民始曰,姑未盡謄矣。上曰,語意重複處,刪削改之,好矣。民始曰,方與同副承旨,相議爲之矣。上曰,幼時事跡,無由詳知,故自本家,有所錄來者,此亦飜謄以入,可也。仍命退,諸臣以次出。
上在昌德宮。停常參·經筵。
自卯時至午時,灑雨下雨,測雨器水深二分,自卯時至未時,灑雨下雨,測雨器水深三分,自初昏至夜五更,灑雨下雨,測雨器水深五分。
申應顯啓曰,大司憲鄭昌順牌招啓辭未下,執義兪彦鏶,掌令金鍾厚在外,李奎緯牌招啓辭未下,持平洪樂淵受由在外,林濟遠牌招啓辭未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,冠禮宜乎升資,而體謙挹之意未果,擬俟螽斯之慶,而今焉已矣,況今墓道碑誌撰出之時,嬪之父祖顯官,當載錄,復何靳惜?戶曹參判洪樂春,知中樞作窠,口傳下批。
又傳于曰,今番喪時,凡干禮節,雖多昧於前例之事,予考唐·宋及皇朝之制,皇妃吉凶之禮,比太子妃有加一等之文,然猶從謙挹之意,從辛壬之例者,此也,至於壬申之例,又減於辛未,而向使都監,亦從壬申者,意亦有據,令都監依此知悉,載之儀軌之首,以示予載酌折衷之意。
又傳于曰,左承旨入侍。
吏曹口傳政事,以具敍和·李厚老,爲墓所守衛官,李台鉉爲墓所忠義。
鄭民始,以禮曹言啓曰,今此仁淑元嬪喪,大殿·王大妃殿·惠慶宮·中宮殿,以素膳封進矣,今則成服已過,自明日,復常膳封進之意,分付,何如?傳曰,允。
又以墓所都監言啓曰,墓所始役之後,堂上郞廳監造官及諸員役供饋等事,依例皆令宣惠廳·戶曹,磨鍊題給,何如?傳曰,允。
又以墓所都監言啓曰,本都監所用生葛,其數許多,而此市上之所有者,實無繼用之道,依謄錄分定畿營及喬桐,而空石雖爲取用於軍門,難免不足之患,亦爲分定畿營,何如?傳曰,允。
又以兵曹言啓曰,今五月十七日武臣堂上朔試射及二十日文臣朔試射日次,而仁淑元嬪發靷前,內中日,旣已停止,不得爲之之意,敢啓。傳曰,知道。
己亥五月十六日卯時,上御集祥門西挾室。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,冠禮時,宜乎陞資,而體謙挹之意,未果,擬俟螽斯之慶,而今焉已矣,況今墓道碑誌撰出之時,嬪之父祖顯官,當載錄,復何靳惜?戶曹參判洪樂春,知中樞作窠,口傳下批。上曰,都廳郞廳入侍。都廳鄭志儉進前。上曰,今番初終諸具,皆是內下,而或有市上取用者乎?志儉曰,魂宮及禮葬都監,皆無市緞取用之事,而唯壙中銘旌,自尙衣院備入矣。上曰,祭物器數,依書下減省者,磨鍊,可也。仍命退,諸臣以次出。
己亥五月十六日申時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,左副承旨入侍。左副承旨徐有防進前。上曰,行錄飜謄者,略加編摩,然後可成一統文字矣。仍命書行錄草。上曰,年少夫人之盛德美行,若是卓絶,其能久於世乎?民始曰,臣等自伏見行錄之後,尤不勝傷痛之忱矣。書訖。上命退,諸臣以次出。
上在昌德宮。停常參·經筵。
自昧爽至巳時,灑雨下雨,測雨器水深一分。
申應顯啓曰,大司憲鄭昌順牌招啓辭未下,執義兪彦鏶,掌令金鍾厚在外,李奎緯牌招啓辭未下,持平洪樂淵受由在外,林濟遠牌招啓辭未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于申應顯曰,製述官黃景源,明日使之入侍。
己亥五月十七日未時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,左副承旨,同副承旨入侍。左副承旨徐有防,同副承旨李秉模進前。上命輪讀行錄草,仍命點改。上曰,諡法中,如有仁字淑字之註,考見以奏。上曰,王大妃殿進御一錢五分重人蔘粟米飮,調竹瀝薑汁,一貼煎入。出榻敎上命退,諸臣以次出。
上在昌德宮。停常參·經筵。
申應顯啓曰,大司憲鄭昌順牌招啓辭未下,執義兪彦鏶,掌令金鍾厚在外,李奎緯牌招啓辭未下,持平洪樂淵受由在外,林濟遠牌招啓辭未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,儒賢入來事,遣史官傳諭。
又傳于曰,左承旨·左副承旨·同副承旨入侍。
李秉模,以宿衛所言啓曰,本所將校案及攔後軍案,修正以入之意,敢啓。傳曰,知道。
鄭民始,以墓所都監言啓曰,今日卯時,丁字閣開基之意,敢啓。傳曰,知道。
己亥五月十八日卯時,上御集祥門西挾室。左承旨·左副承旨·同副承旨,同爲入侍時,行左承旨鄭民始,左副承旨徐有防,同副承旨李秉模,記事官李兢淵·李信祜·鄭東浚,以次進伏訖。上曰,都廳郞廳,下番玉堂入侍。都廳鄭志儉,修撰金宇鎭進前。上曰,禮戶判入侍。禮曹判書鄭光漢,戶曹判書金華鎭,進前。上謂華鎭曰,內下器皿之數,俄者書下矣,見之否?華鎭曰,俄果見之矣。上曰,內下不足之數,以前排用之,切勿新造,內下者,三年後,亦將仍用,鐫以日月而記之,至於床卓等物,亦有內下者,而不必改漆取色,仍舊用之,好矣。上謂光漢曰,卿之入來時,墓所役事,至於何境耶?光漢曰,役處浩大,而始役今纔數日,故姑無功役之可達者矣。上曰,禁將善爲監董乎?光漢曰,非禁將則董役誠難矣。上曰,何故也?光漢曰,禁將則旣有軍門器具,且甚練熟之故,善爲之,而郞廳亦甚勤幹矣。華鎭曰,輪輿肩輿,看審形便,然後可以造成矣。上曰,造成輪輿,若有弊端,則只用肩輿,亦似不妨,且必有丙申所用之件,商量爲之,好矣。上曰,儒賢入來乎?知入。賤臣承命出,還奏曰,儒賢已入來矣。上曰,儒賢入侍之意,傳諭,製述官黃景源,亦爲入侍。祭酒宋德相,左參贊黃景源進前。上謂德相曰,近因喪故,久未見卿矣。德相曰,一國臣民之所仰望,慈殿慈宮之所依恃,關係,何如,而千萬夢想之外,遽至斯境,邦運之不幸,已無可言,而竊伏想殿下悼傷之懷,尤不勝憂念之忱,多日勞攘之餘,聖體,若何?上曰,一樣矣。德相曰,慈殿慈宮氣候,何如?上曰,貼此憂慼,誠亦悶迫。上曰,今番墓道文字,雖令諸臣撰述,而狀德之文,若得如卿一言之重,則豈不有光乎?大抵誌銘於古,或有或無,而此則不令諸臣撰之,欲借卿言之故也,卿其留意也。德相曰,今世之鴻匠鉅手,不患無人,如臣蔑劣者,何敢承當乎?上曰,先正亦嘗撰述矣,卿何過辭乎?德相曰,聖敎至此,臣雖鹵莽,亦不敢爲固辭之計矣。上曰,行錄,今纔脫稿從當書下,而姑先見之,好矣。仍命宇鎭進讀,讀訖。上曰,參贊,亦詳見,可也。景源曰,臣將撰進誌文,而古例貴人以下,則誌文有銘,而妃嬪以上,則有誌而無銘,今番則,何以爲之乎?上曰,今番喪禮,我朝則雖無已行之例,而考諸唐·宋及皇明之禮,亦有可據之文,故昨有所下敎者,雖以墓道文字言之,宋之歐陽脩,撰李淑妃誌文陳執中,亦有哀冊文所撰者,此可爲證矣。景源曰,臣之所達,卽稟定誌文之有銘與否也。上曰,卿則只以誌文撰出,可也。上曰,儒賢及參贊,先退好矣。上曰,今番喪禮凡節,裁酌折衷,意亦有據,詳錄於儀軌,宜矣。命禮·戶判先退,命諸臣謄出御製行錄。上曰,王大妃殿進御人蔘粟米飮停止。出榻敎仍命退,諸臣以次出。
上在昌德宮。停常參·經筵。
卯時,有霧氣,巳時,日暈。
申應顯啓曰,大司憲鄭昌順牌招啓辭未下,執義兪彦鏶,掌令金鍾厚在外,李奎緯牌招啓辭未下,持平洪樂淵受由在外,林濟遠牌招啓辭未下,今日以監察茶時之意,敢啓。傳曰,知道。
傳于鄭民始曰,左承旨,與元陵進去大臣,入侍。
傳于洪國榮曰,都承旨入侍。
申應顯,以兵曹言啓曰,卽接南所衛將牒報,則丹鳳門西邊小南門連墻三間頹落云,令紫門監,爲先以把子堅實圍排,急速修築,而東營入直御營軍十五名,自宿衛所發令箭除出,修築間,嚴加守直,何如?傳曰,允。
己亥五月十九日辰時,上御集祥門西挾室。左承旨,與元陵進去大臣入侍時,行左承旨鄭民始,記事官李兢淵·李信祜·鄭東浚,左議政徐命善,以次進伏訖。命善曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,莎草修改,明將始役耶?命善曰,然矣。上曰,領議政入侍,左副承旨·同副承旨,亦爲入侍。領議政金尙喆,左副承旨徐有防,同副承旨李秉模進前,尙喆問候訖。上曰,行狀草,有搆出者,故示卿等矣。仍命秉模讀之,命民始·有防考準。尙喆曰,臣等雖知有盛德,而豈料其卓絶如是乎?命善曰,以此德行,遽至此境,實是國運所關。上曰,至於臨終,猶能端坐,故宮人,亦不知病勢之沈矣。尙喆曰,苟非天姿之卓絶,何能如是乎?上曰,以年纔十四之夫人,入宮未滿朞年,敎化大行,此誠異矣。上曰,此是倉猝搆出者,能無病處乎?尙喆曰,果無字病,而體段儘好矣。上曰,王大妃殿進御調氣飮,五貼製入。出榻敎上命退,諸臣以次出。
上在昌德宮。停常參·經筵。
申應顯啓曰,大司憲鄭昌順牌招啓辭未下,執義兪彦鏶,掌令金鍾厚在外,李奎緯牌招啓辭未下,持平洪樂淵受由在外,林濟遠牌招啓辭未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于李秉模曰,都監堂上具善復,入侍。
傳于李義翊曰,右承旨入侍。
傳于申應顯曰,左副承旨入侍。
傳于李秉模曰,右承旨,馳詣永祐園,奉審後,祭物·祭器·祭井看審諸執事,摘奸以來。
傳于李秉模曰,魂宮旣定於舊講書院矣,獻官房·監察房·別司饔院入番宗室房,忠義房·都薛里薛里進止內官典禮廳守僕房,水刺間·水刺間之庫間等處所,初無稟定之事,將欲何以磨鍊乎?事甚疎漏,待戶判入來,以此意,分付,使之親審形止後入侍時書奏。
傳于李秉模曰,魂宮所排床卓銀鍮器皿等物,日前書入者,甚胡亂,都廳及戶判,親執存減,別單書入,典禮廳·水刺間等處,不得不緊用者,十分裁減,一體書入,則當依墓所器皿例,竝欲內下,只令不足者,以前排件中取用事,分付。
傳于李秉模曰,欲爲下敎而未果,亦非古例,朝夕上食朝夕奠晝茶禮罇所燭,減之事,分付戶曹。
李秉模啓曰,京畿監司鄭昌聖,持抄出謄錄,依下敎來待矣。傳于李秉模曰,京畿監司,先爲入侍,元陵進去大臣入侍。
李秉模,以墓所都監言啓曰,今日曉頭,行祠后土,卯時斬草破土,齋室開基之意,敢啓。傳曰,知道。
李義翊,以御營廳言啓曰,本廳分授丹鳳門西邊小南門連墻三間頹落處,東營入直軍十五名除出,把守事,自兵曹草記矣,待宿衛所令箭,東營入直鄕軍十五名除出,限畢築間,晝夜輪回守直之意,敢啓。傳曰,知道。
傳于李義翊曰,今番嬪喪,自襲斂至葬祭,廟墓所用,予意不欲取諸經費,故曾有所下敎,而且今擧行之道,雖比二三等禮葬所入,須可裁減,比宮制,又須百分存一,然後可省經費,可展本意,禮葬墓所等所用緞紬布綿及鍮器·銀器等屬,已今內下,而此外未及書入之中,雖尺寸之紬綿,不欲貽弊於市民,錙銖之銀錢,亦不欲取用於度支也,如有遺漏者,所入物力,待事定,更自度支都錄,別單書入,嬪之月供歲入,初無用下者,皆全數貯在,三年內祭需,似可足用,如此則嬪供上及歲俸三年內,仍爲進排,雖有不易之例,當此軫乏經費之時,苟可減之,減亦何傷?亦今戶曹一通書入,則不得不仍置在外,皆欲除減,以此分付。
己亥五月二十日辰時,上御集祥門西挾室。右承旨·左副承旨入侍時,行右承旨李義翊,左副承旨徐有防,假注書金載瓚,記事官李信祜·鄭東浚,以次進伏訖。上曰,京都監堂郞及禁衛大將,魂宮郞廳入侍。都監堂上韓光會,都廳鄭志儉,禁衛大將具善復,魂宮郞廳洪樂顯,進伏。上曰,梓室出閤時,閤路,紆回,高低,輪輿鋪置,似甚難矣。志儉曰,閤內則當爲補土,閤外則正路平均,以輪轝出閤,似不甚難矣。上曰,梓室出門時,門樣似爲狹隘矣。志儉曰,進善門東挾甚狹小,肩轝椽柚,當減其尺度矣。上曰,建陽·宣仁·銅龍門,皆尺量,以稍廣處奉出,可也。上曰,今日已爲裁穴乎?善復曰,今日則斬破土而裁穴則不爲之矣。上曰,役事今至幾何?善復曰,丁字閣,已爲開基築土,今將立礎矣。上曰,財力似當多入矣。善復曰,石物所入,將不少矣。上曰,石物勿爲高大也。善復曰,財力之多少,不在於石物之大小矣。上曰,轝士軍,其已抄出而磨鍊乎?善復曰,今幾抄出,而各廛人,則皆入於曳紼軍及各差備,只成均館典僕,入於大轝正軍,而專當初二運矣,大轝軍一運,爲九十八名,合三運爲近三百名矣。上曰,今番長杠,稍減於丙申所用也。上曰,轝軍服色,何如?善復曰,着頭巾布帶草鞋,而皆自備以待矣。上曰,轝軍之政,爲都民大弊矣,今番則一次點考後,餘皆除之,似好矣。善復曰,此皆烏合之類,二次考閱,不可不爲之矣。上曰,申飭轝士大將,使之切勿貽弊,可也,善復曰,今番墓所,不設攢室,則齋室月臺,當設幄次乎?上曰,勿設攢室,而只設幄次,可也。上曰,墓所民田禾利及民戶本價,必爲從優出給,無或有稱冤之弊,可也。善復曰,此則,自上特敎,似好矣。上曰,守護軍事,誠難矣。善復曰,此則不必爲難,方多自願入屬者,充定似無所難矣。上曰,退爲草記,可也。善復曰,魂遊石曳運之時,不可以募軍曳運,故辛未,亦有僧軍調發之例矣,今番則外方僧軍,雖不得用,日子甚迫,只南·北漢僧軍,出用似無所礙,敢此仰達矣。上曰,民旣赴役,則僧不可獨休,且與辛未年調發外方僧軍,大有異焉,依此所奏,自本廳給糧,使之赴役,可也。出擧條命書傳敎曰,賜諡冊官贈玉帛官,不必强倣辛未之例,用參贊,旣有昨夏發冊時可據之事,況如非親上,則雖上尊號,亦有差出使臣之例,今番仁淑元嬪賜諡時及贈玉帛時,差出正使擧行官品,視昨年冊封時例爲之,梓室封標官,侍從四品以上,自吏曹啓下。命書傳敎曰,嘗按皇明之禮,皇妃喪,文武群官,哭辭於承天門外,辛未年聖敎中,取用此句,以爲嬪宮喪,可旁照云,世子嬪喪,則可爲旁照之端,元嬪喪,則可爲襯着之禮矣,然不必從繁,依禮曹草記,發靷時,百官哭辭城外,節次,雖依辛未例擧行,而其餘節次,倂除之,宗親儀賓,陪往墓所等節,依例擧行。又命書傳敎曰,發靷時,從衛之屬及都監堂郞及諸般騎卜馬等,以驛馬入把者,今番則預爲磨鍊後,別單書入,待啓下,只依此數入把,而外方驛馬,則切勿徵上,京驛馬,如有不足之弊,騎數寧爲減省,當此農時,決不可循例把定,以此令兵曹及都監,知悉擧行。又命書傳敎曰,此是咫尺,傳語軍,不必用轝士餘軍及束伍軍矣,只用衛軍,而減數磨鍊,善騎禁軍,多數定立,依前例,飛傳傳語事,分付兵曹及都監。又命書傳敎曰,旣問之,堂上亦有所奏,梓室加漆,自明日逐日爲之事,分付。又命書傳敎曰,雖以不得不使用之致,不得除役,而如有一分可除之弊,則不可不除,轝士軍初定時,十分公擇,俾無如丙申之弊,又以點考一事言之,當此盛暑,三赴點考之役,聞甚矜悶,今番則只行二次點考事,分付,如是申飭之後,若有以轝士軍,爲民怨之端,當該大將,隨現難免重繩,以此從事官處,卽爲申明聽傳敎。又命書傳敎曰,今番元嬪喪發靷時,遺衣徒近褻慢,已於別單中所盛彩轝樻子抹下矣,次入等物,雖有前例,勿爲進排事,分付,改銘旌時,所用貢緞,亦當內下,尺度,使之書入事,分付都監。又命書傳敎曰,陵墓丁字閣上樑文,或製或不製,有特敎則擧行,無特敎則廢閣,事甚不一,墓名當下敎,上樑文,斯速撰進。又命書傳敎曰,發靷返虞及來頭入廟等行禮時,辛未有攝相禮,壬申有攝翊禮,而今番則無可旁照之節,而贊請之事,亦不可廢閣,依昨年嘉禮時例,參上通禮院官員中,稱以禮貌官擧行事,預爲分付攝司僕,而官員則以攝判官擧行,竝令吏曹,差出啓下。又命書傳敎曰,冊印內入內出等節除之,但於賜諡日,殿庭發使後,直入于殯宮事,分付。又命書傳敎曰,今番墓所,定於城外近地者,意在爲慮民弊矣,若是則畿甸之民,雖一事半事,似無役用之節,責納之物,果能如是擧行乎?又以各項應爲進排於陵墓之例言之,旣是部字內,且甚便近,雖以假家支供等節,各司自當自備,此又果能如是擧行乎?無例之事,或循前規,不無混同襲用之弊,此又果能如是擧行乎?卿其詳加抄出可考謄錄,諸般自畿邑擧行事之事,切勿爲之,或有不可不擧行者,亦卽仔細抄出後登對,則予當裁減,大抵予意,今番役事,度支之經費,畿甸之民力,雖減常供,決不欲取用而使用,卿其惕念擧行事,下諭于京畿監司處,夕後使之抄出來待。命退,諸臣以次出。
己亥五月二十日申時,上御集祥門西挾室。京畿監司入侍,左議政·都監堂郞·奉審承旨追後入侍時,京畿監司鄭昌順,同副承旨李秉模,假注書金載瓚,記事官李信祜·鄭東浚,左議政徐命善,右承旨李義翊,都監堂上金華鎭,都廳鄭志儉,郞廳洪樂顯,待敎金勉柱,以次進伏訖。上命秉模,讀奏京畿邑進排物種抄出記。上曰,守護軍,甚爲難處矣,至於楊州陵墓稠疊,簽丁已盡,民無以支得,而又將搜括充定,則豈不爲大弊乎?昌聖曰,詳細抄出,則庶可以充額,而至以各宮房山直言之,平民之冒名避役者,殆近三百餘名,故臣關問內司,則內司以爲,非內司所知云,然則所謂山直之名,實爲畿民之逃藪,先以此類,抄付於守護軍則好矣。命善曰,臣亦聞之,居其土而自願入屬者,甚多云,墓軍之充額,似爲無慮矣。上曰,畿伯査出後,狀聞,可也。上曰,今番墓役,予不欲貽弊於畿民,前後下敎,不啻丁寧,未知列邑,其能體行乎?命善曰,臣昨見楊州牧使,則以爲今番國役,初無一毫侵民之事云矣。上曰,凡諸國役,或有憑公營私之弊,又多夤緣橫斂之端,此則畿伯詳爲廉察,必使予意下布也,吏民欺守宰,守宰欺方伯,上下之間,每多虛實相蒙之患,此爲可悶矣。上曰,朝者禁將,亦承下敎矣,凡自都監,輸用於貢人者,勿責戶曹,自都監使之一一給價矣,聞貢人輩,謂以無戶曹受價之事,終不進排云,然否?命善曰,聖意所在,臣非不知,而莫重國役,雖自戶曹給價,有何所妨乎?上曰,此後財力,當入幾何云耶?命善曰,有米五百石,有錢四五千兩,則可以優爲之矣。命書傳敎曰,觀此畿伯抄出式例,比諸他墓所,地方之在外邑者,所費雖謂之全無,可也。今番定此墓地於部字內者,旣欲爲除民弊,則雖束芻升粟,決不可責出民邑,雖曰有懿昭墓已例云,而予意亦不欲循用,三年內,進排雜物,一竝蕩減,不得不進排者,自京司會減,此外雖於三年後祭享進排,有自外邑擧行者,準此切勿循例擧行,適因言端,又有左相所奏,未及提起於傳敎中者,一依左相擧條施行。命善曰,臣於前席,伏聞聖敎,今番墓所,凡係外邑進排者,爲軫民弊,一切減省,此實聖德事,不勝欽誦之至,三年內進排物種,旣因傳敎蕩減,更無可達,而雖以三年後進排者言之,祭享時炬子,則守墓軍,例爲待令,此則未必貽弊於民,固當依前擧行,至於忌辰及節祭所用氷丁,則自東氷庫進排,修改時各樣雜物,亦自京司進排,而外邑則勿爲待令,或有不得不分定,如莎草之屬,則臨時發關於畿營,依別卜定例,以儲置米會減取用,以爲永除民弊之道,故敢達矣。上曰,依爲之。出擧條上曰,役事今爲幾何?命善曰,丁字閣,今已築基立礎矣,改路事,此後一經動駕後,稟定爲之,似好矣。上問勉柱曰,今日奉審,則土色,何如?勉柱曰,土色明潤細膩,皆以爲極好云矣。上問義翊曰,奉審歸路,歷見役處,則役事,能着實爲之乎?義翊曰,禁將殆同躬執揷畚,董飭各役,庶有事半功倍之效矣。上命華鎭曰,魂宮役處,卿與都廳,親審回奏也。華鎭·志儉,奉審後還奏曰,承文院爲魂宮,則衛從司,當爲差備內,而本司窓戶,幾盡閪失,時御所公廨之不能守護,致有此弊,誠爲駭然矣。命善曰,今伏聞戶判所奏,時御所公廨窓戶之閪失,萬萬驚駭,紀綱所在,不可以物微之而置之勿論,況昨年五月後,旣已照數飭付於該所,則到今閪失,誰執其咎?昨年五月後,該所衛將,一竝拿問嚴處,兵曹堂郞,如果頻頻檢飭,豈有此弊?前後堂郞,雖難盡爲論責,而査出後,伊時入直堂郞,捧現告重勘,兵曹判書李徽之,亦難免不察之失,從重推考,使之自兵曹,各別査覈,何如?上曰,依爲之。出擧條上曰,今年農形,以各道所報觀之,則庶有豐徵,此後雨暘連得調順,則民事之幸當如何也?昌聖曰,雨水連洽,移秧適時,目今各穀,庶有庚戌之望云矣。上曰,西成尙遠,此何可必也?以昨年觀之,豈可以目前少登弛心乎?命善曰,今則八路同豐,寧有他慮乎?昌聖曰,三南尤勝云矣。上曰,松蟲甚盛云,今則,何如?昌聖曰,今番雨後,卽爲止息云矣。命退,諸臣以次出。
上在昌德宮。停常參·經筵。
自午時至申時,日暈。
李秉模啓曰,大司憲鄭昌順,牌招啓辭未下,執義兪彦鏶,掌令金鍾厚在外,李奎緯牌招啓辭未下,持平洪樂淵受由在外,林濟遠牌招啓辭未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,禮房承旨入侍。
傳于鄭民始曰,今番省費之敎,不但申申,雖無申飭,間架物種,固多昔有今無,殆乎十分存一,則身爲該官員,不知向方,但謄久遠備數擧行時前例磨鍊者,極爲無據,其在懲他各房之道,不可無別樣警礪,長興庫分差當該官員,問名拿處,該都監堂上都廳,一任下吏,矇不覽察者,事甚未安,況此一事如此,他事安知無襲謬之事乎?一竝推考,至於戶判,雖非墓所堂上,自京擧行,專靠本曹,且因傳敎書入之事,固當照察,而混同書入,知固有泛然之失,而不知,亦難免矇然之責,都監堂上金華鎭,亦爲推考,使之依今番載減數釐正。
又傳于曰,以懿昭墓祭器觀之,各宮器皿之剩數無用之物,必多有之,毓祥宮·儲慶宮所在器皿,不必煩擾,而從近照數釐正後,筵稟取莊度支事,戶判知悉。
傳于徐有防曰,騎馬一匹立之。
鄭民始,以禮曹言啓曰,今此仁淑元嬪發靷時,各門及所過名山大川道路橋梁等處,祭庫,依前例令兵曹及漢城府,看審言啓事,分付,何如?傳曰,允。
己亥五月二十一日申時,上御集祥門西挾室。禮房承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,靷前殯宮朝夕奠晝茶禮·朝夕上食所用樽所燭,昨命減之,而靈座前所用燭子,亦已自內造置,殯宮則勿論,上食朝夕奠朔望奠晝茶禮及破鼓豆湯時所用黃燭,竝勿爲進排事,分付。上曰,此傳敎戶判詳見後,自今日夕奠,勿爲進排事,分付。又命書傳敎曰,墓所役處,欲知勤慢,勿拘前例,各項役事,各等始役畢役之時,隨卽草記,日熱如此,匠手校隷,或有中暑之弊,醫士果已待令乎?如有不實,則判尹旣兼禁將,着意軫恤,劃卽救療事,分付。上曰,騎馬一匹立之,宣傳官一員待命。出榻敎上命退,諸臣以次出。
上在昌德宮。停常參·經筵。
宋煥億啓曰,大司憲鄭昌順牌招啓辭未下,執義兪彦鏶,掌令金鍾厚在外,李奎緯牌招啓辭未下,持平洪樂淵受由在外,林濟遠牌招啓辭未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,諸承旨持公事入侍。
傳于申應顯曰,訓將墓所進往時,仍佩往來。
傳于宋煥億曰,將臣出郊外,則例有兼察啓辭,而今番不爲之,當該承旨推考。
傳于鄭民始曰,承旨房仍。
李秉模,以兵曹言啓曰,舊衛從司窓戶廳板去處,當該所書員處,査問,則書員李世彬所告內,抹樓三間半,則紫門監書員及戶曹書吏,昨年春塘臺補階時,耳機六立取用次,廳板二十四立,竝爲毁撤。今方見存於紫門監,而尙未修改云,窓戶閪失事,嚴問於前後書員,則互相推諉,終不直告,而取見東所衛將報捕廳書目,則以爲今聞翊衛司門隻盜漢小同爲名人,自宿衛所,移捕廳云。所屬前徽寧殿參奉房門隻及內官房門隻與中門板子二隻,竝爲推尋云云,而事在上年九月十四日,則九月十四日以前,漸次閪失,及其小同被捉之後,有此報捕廳之事,而不爲明言閪失窓戶之數爻。泛言門隻彌縫報狀,以爲日後憑藉成文蹟之計者,昭然可知,則不察偸失,欲爲漫漶之狀,誠極可痛,而其時書員李世彬·高興得,平問之下,不爲直告,而齋戒相値,不能棍問移,捕廳究問,何如?傳曰,爲先棍問取招,究覈以聞。
鄭民始,以墓所都監言啓曰,民家買得者,使都監給價事,命下矣。民家戶曹定價外,每家加定二兩錢,八百四十六兩四錢五分計給之意,敢啓。傳曰,知道。
又以奉常寺官員,以都提調意啓曰,東籍親耕田所種大麥打作,則所出爲八石五斗之意,敢啓。傳曰,知道。
又以奉常寺言啓曰,東籍親耕田所種小麥,今五月念前,當爲成熟之意,敢啓。傳曰,知道。
申應顯,以義禁府言啓曰,因本府啓辭,甲山府使李漢興,拿問定罪事,允下矣。李漢興,時在任所云,依例發遣府書吏,交代後拿來,何如?傳曰,允。
又以刑曹言啓曰,物故罪人德泰應坐支屬,居在海州牧,令道臣一一査出,修成冊報來後擧行事,草記入啓,行會本道矣。該道成冊,今纔來到,罪人德泰父行孝,全羅道興陽縣呂島,母麒麟,康津縣古今島,叔國孝,羅老島,兄弘壽,珍島郡南桃島,妹者斤阿只,順天府防踏島,姪仁大,靈巖郡荏子島,姪靑五大,萬頃縣古群山絶島,竝散配,令道臣卽爲押送事,發關分付之意,敢啓。傳曰,知道。偏配之多可悶,家直外女人,勿論。
以洪忠監司定配罪人到配啓本,傳于宋煥億曰,法已施矣。牙山縣定配罪人金尙謙,分揀放送。
宋煥億,以刑曹言啓曰,法已施矣。牙山縣定配罪人金尙謙,分揀放送事,命下矣。依傳敎,罪人金尙謙,卽爲放送事,發關分付于該道道臣之意,敢啓。傳曰,知道。
己亥五月二十二日辰時,上御誠正閣。諸承旨持公事入侍時,行左承旨鄭民始,左副承旨徐有防,右副承旨申應顯,同副承旨李秉模,假注書金載瓚,記事官李信祜·鄭東浚,以次進伏訖。上曰,右承旨今日不爲仕進乎?民始曰,聞有實,故不能仕進云矣。命書傳敎曰,右承旨李義翊許遞,新除授承旨,待下批牌招。又命書傳敎曰,宋煥億承旨除授。上命諸承旨,讀奏公事,民始,讀奏洪忠監司雨澤狀啓,命書判付。又讀奏全羅監司雨澤狀啓,命書判付。又讀奏慶尙監司雨澤農形狀啓,命書判付。又讀奏江華留守農形狀啓,命書判付。又讀奏開城留守雨澤狀啓,命書判付。又讀奏慶尙監司川渠漲流狀啓,命書判付。又讀奏平安監司雨澤狀啓,命書判付。又讀奏江原監司雨澤狀啓,命書判付。又讀奏京畿監司雨澤狀啓,命書判付。又讀奏黃海監司雨澤狀啓,命書判付。又讀奏平安監司過婚過葬人顧助狀啓,命書判付。又讀奏東萊府使差倭宴享設行,別幅上送狀啓,命書判付。又讀奏統制使倭船越送狀啓,命書判付。又讀奏接慰官回還狀啓,命書判付。又讀奏東萊府使倭船入送狀啓,命書判付。又讀奏慶尙監司漂民領來差使員接待狀啓,命書判付。又讀奏東萊府使差倭設宴狀啓,命書判付。又讀奏慶尙左水使倭船問情狀啓,命書判付。又讀奏咸鏡監司濬源殿端午祭設行狀啓,命書判付。又讀奏洪忠監司未葬人顧助啓本,命書判付。又讀奏京畿監司未婚人助給啓本,命書判付。又讀奏咸鏡監司未婚人助給啓本,命書判付。又讀奏慶尙監司一胎三男啓本,命書判付。有防讀奏平安監司都事金晉鐸到任狀啓,命書判付。又讀奏洪忠監司堤川縣監朴始榮到任狀啓,命書判付。又讀奏黃海監司豐川府使鄭啓淳罷黜狀啓,命書判付。又讀奏全羅監司光州牧使鄭存中罷黜狀啓,命書判付。又讀奏洪忠監司大興郡守宋載瑞,遭母喪狀啓,命書判付。又讀奏平安監司定州牧使李邦一到任狀啓,命書判付。又讀奏咸鏡監司鍾城府使金蓍耇罷黜狀啓,命書判付。又讀奏平安監司墨進上狀啓,命書判付。應顯讀奏平安監司罪人成龍錫,還爲押送啓本,命書判付。又讀奏全羅監司罪人金尙淳物故啓本,命書判付。又讀奏黃海監司罪人孫萬才,載寧到配啓本,命書判付。又讀奏慶尙監司罪人同推啓本,命書判付。又讀奏全羅監司罪人同推啓本,命書判付。又讀奏平安監司罪人聖雲朔州到配啓本,命書判付。又讀奏全羅監司罪人敬達,黑山島移配啓本,命書判付。又讀奏平安監司罪人同推啓本,命書判付。又讀奏洪忠監司罪人同推啓本,命書判付。又讀奏咸鏡監司罪人等到配月日啓本,命書判付。又讀奏江原監司罪人同推啓本,命書判付。又讀奏全羅監司罪人沈甲孫長城到配啓本,命書判付。又讀奏全羅監司金甲島定配罪人直童等,移配啓本,命書判付。又讀奏咸鏡監司罪人文興尙,物故啓本,命書判付。又讀奏咸鏡監司罪人徐仁喆,徒三年改錄啓本,命書判付。又讀奏慶尙監司罪人徐命孫,機張到配啓本,命書判付。又讀奏全羅監司罪人黃道爀,南原到配啓本,命書判付。又讀奏京畿監司喬桐府使白東俊罷黜狀啓,命書判付。又讀奏暗行御史金海府使李喆運封庫罷黜狀啓,命書判付。又讀奏江原監司罪人金永才結案啓本,命書判付。又讀奏濟州牧使趾海妻槮到配啓本,命書判付。又讀奏平安監司罪人李基正,渭原到配啓本,命書判付。又讀奏洪忠監司罪人李龍中,順城驛到配啓本,命書判付。又讀奏平安監司罪人成時物故啓本,命書判付。又讀奏黃海監司罪人權翊到配啓本,命書判付。秉模,讀奏江華留守漕船護送狀啓,命書判付。又讀奏洪忠監司渰死人恤典狀啓,命書判付。又讀奏洪忠監司漕船護送狀啓,命書判付。又讀奏江華留守,渰死人拯得狀啓,命書判付。又讀奏京畿監司漕船護送狀啓,命書判付。又讀奏京畿監司,敗船人,移送原籍官狀啓,命書判付。又讀奏慶尙監司渰死人恤典狀啓,命書判付。又讀奏開城留守,燒死人恤典狀啓,命書判付。又讀奏洪忠監司渰死人,恤典狀啓,命書判付。又讀奏慶尙監司泗川反庫狀啓,命書判付。又讀奏全羅監司稅船裝發狀啓,命書判付。又讀奏慶尙監司嚂死人恤典狀啓,命書判付。又讀奏洪忠監司上言人別無更査狀啓,命書判付。又讀奏江原監司大同米護送狀啓,命書判付。又讀奏黃海監司詳定米裝發狀啓,命書判付。又讀奏咸鏡監司飢口賑穀數爻狀啓,命書判付。又讀奏洪忠監司畢賑狀啓,命書判付。又讀奏慶尙監司私賑人褒賞狀啓,命書判付。又讀奏京畿監司捉虎狀啓,命書判付。又讀奏洪忠監司嚂死人恤典狀啓,命書判付。又讀奏江原監司虎患申飭狀啓,命書判付。又讀奏洪忠兵使捉虎狀啓,命書判付。又讀奏守禦使南漢別將差出狀啓,命書判付。又讀奏全羅右水使薪智島萬戶罷黜狀啓,命書判付。又讀奏全羅監司光陽松田失火狀啓,命書判付。又讀奏黃海監司軍布數爻狀啓,命書判付。又讀奏義州府尹巡檢人來到狀啓,命書判付。又讀奏平安監司巡檢淸人來到狀啓,命書判付。又讀奏慶尙監司倭船去來狀啓,命書判付。又讀奏黃海水使荒唐船去來狀啓,命書判付。又讀奏全羅監司漂人問情狀啓,命書判付。又讀奏全羅監司漂人還付原籍官狀啓,命書判付。又讀奏慶尙左水使慶州長鬐邊情次知決棍狀啓,命書判付訖。有防曰,慶尙道暗行御史黃昇源,狀論金海府使李喆運不法之事,而只爲罷黜,不請令有司稟處者,有違格式,事甚未安,從重推考,原狀啓,依例下該曹,何如?上曰,依爲之。出擧條命退,承史以次出。
上在昌德宮。停常參·經筵。
申應顯啓曰,大司憲鄭昌順牌招啓辭未下,執義兪彦鏶,掌令金鍾厚在外,李奎緯牌招啓辭未下,持平洪樂淵受由在外,林濟遠牌招啓辭未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,右副承旨,馳詣健元陵,奉審摘奸局內各陵,一體奉審以來。
以衛將拿處傳旨,傳于李秉模曰,非但不知誰某人之爲當後也。況有營將及遠地邊將,以此遞易,亦屬可悶,且所失不甚大段,此傳旨,姑爲勿施。
以守令有闕,政事取稟,傳于鄭民始曰,爲之。
又傳于曰,滯囚可悶,判義禁洪樂性,今姑許遞,今日政差出,待下批,仍卽牌招,使之議讞,而齋日相値,以草記議處照律,當日放送。
鄭民始啓曰,甲山府使李漢興交代後,拿來事,禁府草記,允下矣。其代,令該曹口傳差出,從速下送,何如?傳曰,今日政差出。
有政。吏批,判書鄭尙淳進,參判兪彦鏶實錄廳進,參議柳戇式暇,左副承旨申應顯進,啓曰,光州牧使,今當差出,而本州,以湖南雄邑,素稱難治,不可不擇差,他道及同道有聲績未準朔·已準限守令,竝擬,何如?傳曰,允。又啓曰,鍾城府使,今當差出,而當品中,可擬之人乏少,堂下三品,曾經侍從,竝擬,何如?傳曰,允。以李義翊,爲戶曹參判,鄭元始爲刑曹參議,李重祜爲判義禁,兪彦鎬爲同經筵,李徽之爲同成均,領議政金尙喆爲軍資都提調,成德朝爲宗簿正,尹行履爲兵曹佐郞,崔守魯·丁志元爲監察,鄭杆爲宗廟副奉事,韓智海爲純陵奉事,趙時述爲光州牧使,任觀周爲鍾城府使,李弘遠爲甲山府使,李奎亮爲同福縣監,漢城主簿洪樂顯,司僕主簿趙思殷相換,東部都事金履仁,尙衣主簿鄭梡相換,成均博士姜鳳瑞,學錄金鼎國,奉常副奉事李益瑞,耆老所守直官吳錫齡,單付。
兵批,行判書李徽之病,參判李病,參議洪樂彬病,參知鄭宇淳入直進,左副承旨申應顯進,以鄭彦衡爲南漢留營別將,同知徐有寧·李恕采,僉知吳載重·李輯單付,副護軍田文顯,副司直李義翊·洪檢。
申應顯啓曰,新除授鍾城府使任觀周,時無加資之命,何以爲之?敢稟。傳曰,加資。
傳于李秉模曰,奉審承旨入侍。
吏批,啓曰,新除授金海府使李義寬,戶奴呈狀內,奴矣上典,八耋老父之病,自歲初至今危綴,目下症形,萬無千里離捨遠赴之望云,親年七十者,勿許三百里外遠邑守令事,載在法典矣。金海府使李義寬,依例改差,何如?傳曰,允。
宋煥億,以兵曹言啓曰,兼司僕將吳載徽,五衛將尹勉矩,俱以身病猝重,旬月之內,無望供職,呈狀乞遞,宿衛輪番之任,不可久曠,竝今姑改差,何如?傳曰,允。
又以兵曹言啓曰,舊衛從司窓戶閪失事,爲先嚴棍取招,究覈以聞事,命下矣。其時該所書員李世彬·高興得,重棍嚴問,則以爲雖無戶曹飭付之事,而身爲該所書員,故果爲看審,則上年八月初六日以後見失,報捕廳受書目,其後九月間,亦多見失,而漸次閪失,故日字不得的知,而皆在八九兩月間,閪失偸去之漢,未得聞知,而非渠等所犯,極口發明,以其所招觀之,則窓戶之閪失,雖不知的在何日,皆是八九兩月之事,則其時書員李世彬·高興得等,非渠偸去,雖極發明,身爲該所書員,旣不知某漢之偸去,又不能着實審察,不知何日之見失,亦無趁卽報兵曹,其爲罪狀,萬萬切痛,而其偸去之漢,未能査得。自本曹,勢難究捕,先移捕廳,覈得偸竊之漢後,若非渠等之所犯,則以本罪,從重科治,其後書員林遇春等,亦不卽報兵曹,不爲無罪,林遇春等五人,令攸司科治,何如?傳曰,竝令攸司分輕重科治。
又以兵曹言啓曰,今此仁淑元嬪發靷時,所把驛馬,依下敎減省磨鍊,別單書入之意,敢啓。傳曰,知道。
鄭民始,以禮曹言啓曰,取考喪禮補編,則賜諡儀,有讀祝致詞·讀冊印之文矣。今此仁淑元嬪魂宮賜諡時,亦依補編擧行之意,敢啓。傳曰,知道。
宋煥億,以墓所都監言啓曰,穴上地平補土,及丁字閣沙地正,今日畢役之意,敢啓。傳曰,知道。
又以墓所都監言啓曰,守護軍保軍事,詳問於元軍輩,則以勿論京外,無可以自望之人,惟願自官定給爲言,令該曹依例擧行之意,敢啓。傳曰,知道。
傳于鄭民始曰,未下直守令,皆令催促辭朝,差使員上來守令,今日下送,未及上來,諸道差使員,亦卽當日辭朝還下去事,分付。
申應顯,以義禁府言啓曰,滯囚可悶,以草記議處照律,當日放送事,命下矣。時囚罪人柳榮鎭段,莫重分災之政,一任下輩之幻弄,假作戶名,中間消瀜之數,至於百餘結之多,水營米二百餘石,虛錄反作,督徵於停捧之時,俱極可駭。兩件査事外,推刷時捧賂島松之發賣,雖或發明,他餘事件,皆已遲晩,究厥所犯,萬萬痛駭。以此照律罪,取考律文,則大明律不應爲條有曰,凡不能得爲而爲之,事理重者,杖八十,續大典倉庫條有曰,虛錄反作守令,徒三年定配,又五年禁錮,大明律因公擅科斂條有曰,凡有司官吏人等,非因公務科斂人財物者,以不枉法論,不枉法贓一貫以下,杖六十,一十貫,杖七十,同律私造斛斗秤尺條,有曰,若倉庫官吏,私自增減官降斛斗秤尺,收支官物而不如法者,杖一百,名例有曰,二罪以上俱發,以重者論,大典推斷條有曰,犯私罪,杖一百以上之罪,告身盡行追奪。柳榮鎭,從重論,告身盡行追奪,徒三年定配,又五年禁錮,洪忠道稷山縣成歡驛,徒三年定配。李台峻·成德雨等段,除留米事體,與他自別,而李台峻之六百餘石,成德雨之四百餘石反作之罪,揆以公法,俱極可駭,以此照律罪,取考律文,則續大典倉庫條有曰,反作守令,以虛錄律論,徒三年定配,又五年禁銅。大典推斷條有曰,犯私罪,杖一百以上之罪,告身盡行追奪云矣,竝告身盡行追奪,又五年禁銅。李台峻,牙山縣長時驛,徒三年定配,成德雨,江原道春川府保安驛,徒三年定配。金聖裕段,渠祖放賣之貢,潛圖移錄,誣罔上言之狀,極爲痛駭。以此照律罪,取考律文,則續大典禁制條有曰,冒濫上言,事理重者,依上書詐不實律論,大明律,對制上書詐不以實條有曰,凡奏事上書,詐不以實者,杖一百徒三年,大典推斷條有曰,犯私罪,杖一百以上之罪,決杖,告身盡行追奪,先朝受敎內,王府決杖者,代以金續矣。金聖裕,杖一百收贖,告身盡行追奪,黃海道瑞興縣龍川驛,徒三年定配,而竝以議啓內辭意,具罪目,依例發遣府羅將,押送于各其配所。柳爾冑段,棍治嶺民一款,申載文納供後,別無可明之端,而關隘間路,不能防禁之狀,極爲痛駭。以此照律罪,柳焵段,逆賊緣坐,法意何等嚴重,而當初査出時,不能詳覈,以致逆種之經年漏落者,極爲驚駭。以此照律罪,取考律文,則大明律不應爲條有曰,凡不應得爲而爲之,事理重者,杖八十,大典推斷條有曰,犯私罪杖八十,奪告身三等,犯枉法受贓外,笞杖竝收贖云矣。柳爾冑·柳焵等,各杖八十收贖,奪告身三等放送,柳凝之段,莫重丁字閣階砌石修改處,若能十分完築,則雖値大霔,豈有旋卽頹圮之理乎?其不謹董役之罪,在所難免。以此照律罪,取考律文,則大明律不應爲條有曰,凡不應得爲而爲之,事理重者,杖八十,大典推斷條有曰,犯私罪杖八十奪告身三等,犯枉法受贓外,笞杖竝收贖云矣,柳凝之,杖八十收贖,奪告身三等放送。李羲星·鄭日煥等段,其所納供,雖有所據,當初報牒,未免不審。以此照律罪,取考律文,則大明律不應爲條有曰,凡不應得爲而爲之者,笞四十,名例有曰,犯私罪,笞四十收贖,附過還職云矣。李羲星·鄭日煥等,笞四十收贖,附過還職。兪漢參段,供辭內,凡修改處,元無兩官看役之例,而渠則旣非番次,又無看役云。申載文段,供辭內,防禁將校之棍治,皆出於嚴防間路之意,而元無反禁令,治嶺民之事,縷縷發明,俱有所據,合有參恕之道,竝分揀放送,何如?傳曰,允。如有功議,各減一等。
又以義禁府言啓曰,楊州前牧使洪益弼,金海府使李喆運等,待畢賑拿問處之事,傳旨啓下矣。今已畢賑,而洪益弼,以安東府使,時在任所,發遣府書吏拿來,李喆運,以兼營將守令,時在任所云,依例發遣府書吏,交代後拿來,何如?傳曰,允。
又以刑曹言啓曰,因臺啓,物故罪人德泰支屬應坐者,絶島散配事,命下矣。依傳敎,罪人德泰應坐者,移文京兆,考出帳籍,又令各部一一査出,待其報來,定配所發配之意,敢啓。傳曰,知道。
又以刑曹言啓曰,物故罪人德泰支屬應坐者,移文京兆,使之考籍,又令各部査出牒報矣。京兆回移及該府成冊,今纔來到,而罪人德泰家直月色,時在安山郡云,全羅道興陽縣鉢島定配所,令道臣卽爲押送事,發關,分付。其餘應坐人等德泰,本以海州人,居在本邑,不入於德泰京籍中,亦令道臣一一査出,修成冊報來後,定配所發配之意,敢啓。傳曰,知道。
洪忠監司李命植疏曰,伏以臣,以駑下之品,荷特達之知,前後庇覆,莫非洪造,至於西邊鎖鑰,湖右按察之命,長第推遷於周歲之內,臣感激惶畏,有除輒赴,受任旬宣,今已十朔于玆矣。日夕憂厲,小大殫竭,思以尺寸之力,少效涓埃之酬,而無奈才具不逮,瘡疣疊出,推緘相續,責敎連下,臣滿心兢惕,郵罰是竢。迺者繡啓謬擧,明主過聽,溫諭鄭重,寵錫華縟,榮溢道路,色動營邑,不材如臣,何以得此?雙擎九頓,隕越慙愧,久愈靡安。臣竊惟念嘉賞恩大,報答心切,惟宜益自淬礪,圖成績庸,或可有萬一之補,而顧臣目下事勢,實有做不去行不得者。臣旣資性荏弱,知識闇短,才猷不足以制事,名聲不足以動人,地望不足以鎭物,威不能慴伏豪橫,明不能摘發奸究,辯不能活法籠罩,智不能假意塗飾。只欲信口信心,公耳國耳,則庸庸憒憒,醜拙不掩,無以大服民志,於是乎怨咨始興,是宜改塗易轍,循俗爲治,而迷守猶堅,滯執難回,醇醨不入,甘辛相盭,則於是乎益拂群心,豪戶倡聲,虽氓吠影,如屋之嗔,不情之謗,紛紜噂,漫漫益盛,莫可止屆。甚至施設云爲之微,寬猛疾徐之異,俱被訾毁,一路嗷然,有口皆騰,苟使臣,有一政之可稱,一事之可取,豈至於是?靜而思之,都是臣罪,豈可徒歸之於人心之難平也哉?今則雖使學術於龔黃,借舌於儀秦,亦無以善其後也,眞所謂末如之何矣。夫旣明知其如此,而猶復伈伈蹲仍,僨敗之憂,非朝伊夕,一身顚沛,固不足恤,其於孤聖簡辱廷紳,何哉?且念臣家世單寒,生長鄕曲,五代丘壠,皆在管內,當此積謗沸騰,衆恕叢沓之時,私心憂慮,無所不到,每一念及,廢食忘寢。臣抱此情理,豈宜一日冒據,而賑事方張,遲徊囁嚅,度日如年,迄至于今,麥已登熟,賑亦了訖,始可言矣。將此私懇,仰瀆崇聽,極知其猥越不敢,而非臣自言,誰有爲臣而言之者?伏況我殿下,深明九經之義,每盡使臣之道,夫體群臣,亦九經之一也。若於孝理之下,曲察微情,必有惻然傷念者,而鞶帶之褫,不竢終日,臣玆敢齋沐陳章,飮泣緘封。伏乞亟賜威勘,以幸公私。答曰,省疏具悉。卿其勿辭察任。
慶尙監司李在簡疏曰,伏以臣猥叨重藩,冒當大賑,瘡疣疊出,譴罰是俟。幸蒙我聖上,天地於臣,父母於臣,有罪不究,所請必從,得以粗完賑事,獲免大戾,麥秋告熟,民情賴安,回咷爲笑,且感且惶,誠不勝北望攢祝之至。仍伏念臣之情私,實有萬萬懇迫者,今始仰首鳴號於天地父母之前,惟聖慈之俯垂矜察焉。臣之父母,年俱望七,旣無弟兄娣妹,似此情理,夫豈有千里遠離之勢,而含恩畏義,抑情受任,睽違親側,今已十朔于玆矣。每一念至,魂夢屢驚,近聞家信,臣母宿病,挾感彌留,委頓床玆,思臣益切,於是心神飛越,雖欲按住而不可得矣。噫,人之所以爲人,惟有是心,而今臣之方寸已亂,接物對人,心不在焉,忽忽若神不守舍者,如是而將何以酬應一路之事務,照管列邑之簿書也哉?以臣之謏才蔑識,雖使之專精竭力,猶懼其不堪重寄,今若强其所不可强,則畢竟僨誤,可立而俟,是豈特臣一身之私而已哉?玆敢不避瀆擾,冒陳血懇。伏乞聖慈,天地父母,俯賜矜諒,卽命鐫遞臣所帶藩任,俾得及時歸護,國事幸甚,私分幸甚。答曰,省疏具悉。卿其勿辭察任
己亥五月二十三日戌時,上御誠正閣。奉審承旨入侍時,右副承旨李秉模,假注書金載瓚,記事官徐龍輔·鄭東浚,以次進伏訖。秉模曰,臣敬奉聖旨,奉審健元陵陵上,閣內則無頉,祭物祭井淨潔,祭官進排官,皆無頉矣。局內諸陵寢,一體奉審,則皆無頉矣。上曰,健元陵獻官誰也?秉模曰,尹師國矣。上曰,來時見役處乎?秉模曰,山役今方爲之,而丁字閣開基立礎,階砌石方運來矣。今日赴役軍丁,爲一千三百名,而五百名則募軍,其餘則皆輿士餘軍云矣。命退,承史以次出。
上在昌德宮。停常參·經筵。
傳于洪國榮曰,都承旨入侍。
傳于申應顯曰,開城留守入侍。
申應顯啓曰,開城留守李鎭衡,依下敎來待矣。傳曰,入侍。
傳于申應顯曰,兵曹參判李,摠管除授。
又傳于曰,前承旨鄭民始,兵曹參判除授,牌招入直。
李秉模啓曰,宿衛大將洪國榮,時無職名,令該曹口傳付軍職,何如?傳曰,允。
兵曹口傳政事,副司直洪國榮。
傳于宋煥億曰,此後勿以別省記擧行,依前定式,以宿衛大將入直,書入於大省記中事,分付兵曹,依此施行。
傳于李秉模曰,兵曹參判鄭民始,京都監堂上差下。
又傳于曰,右承旨徐有防許遞。
李秉模啓曰,臣與右承旨徐有防,伴直矣。纔已許遞出去,伴直無人,同副承旨宋煥億,卽爲牌招,以爲伴直之地,何如?傳曰,允。
宋煥億啓曰,假注書金載瓚,身病猝重,勢難察任,今姑改差,何如?傳曰,允。
金載瓚改差,代以柳文養爲假注書。
傳于李秉模曰,同副承旨入侍。
傳于宋煥億曰,政官牌招開政。
有政。吏批,判書鄭尙淳進,參判兪彦鎬式暇,參議柳戇進,右副承旨宋煥億進,金文淳·洪樂彬爲承旨,尹晦東爲永陵令,宋撤爲監察,林泰遠爲南部都事,朴師燮爲定陵參奉,林蓍喆爲金海府使,洪彦燮爲延安府使,柳義養爲兵曹參議,鍾城府使任觀周,今加通政,加資事承傳。
兵批,判書李徽之進,參判鄭民始入直進,參議洪樂彬病,參知鄭宇淳病,右承旨申應顯進,以李長燁爲內禁將,鄭觀采爲兼司僕將,金相庚爲五衛將,鄭彦衡爲宣傳官,朴基豐爲都摠經歷,副司直李義寬,副護軍李鎭璧。
傳于申應顯曰,兵曹參議代,今日政差出。
李秉模,以義禁府言啓曰,時囚罪人柳榮鎭·李台峻·成德雨·金聖裕·柳爾冑·柳焵·柳凝之·李羲星·鄭日煥等,照律草記批旨內,如有功議,各減一等事,命下矣。柳榮鎭五代祖孝傑,振武功臣云,功減一等,告身盡行追奪,又五年禁錮。洪忠道稷山縣成歡驛,徒二年半定配,李台峻七代祖尙吉,振武原從功臣云,功減一等,告身盡行追奪,又五年禁錮,牙山縣長時驛,徒二年半定配。成德雨四代祖櫟,寧國原從功臣云,功減一等,告身盡行追奪,又五年禁錮,江原道春川府保安驛,徒二年半定配。金聖裕曾祖爀,保社原從功臣云,功減一等,杖九十收贖,告身盡行追奪,黃海道瑞興縣龍川驛,徒二年半定配。柳焵七代祖永慶,扈聖功臣全昌尉五寸親云,功議各減一等,杖六十收贖,奪告身一等。柳凝之六代祖永慶,扈聖功臣全昌尉四寸親云,功議各減一等,杖六十收贖,奪告身一等。鄭日煥七代祖澈,光國功臣云,功減一等,笞三十收贖,附過還職,而柳爾冑·李羲星等,無功議云矣,敢啓。傳曰,知道。
行都承旨洪國榮疏曰,伏以臣福薄而位驟,門寒而地隆,人猜鬼忌之禍,畢竟不于臣而丁于我仁淑元嬪,聖〈心〉震悼,深以國家大計,爲茫然。如臣父母之些少情境,不敢仰煩上聽,以惹聖懷,而臣之慘酷冤呼之私,實非人所不堪,在臣情理,固當卽日納符,扶將病側,以卒日短之願,而嗚呼,今以後,聖上之昔之孤危者,愈復孤危,宿衛一步,卽臣生死之所,豈敢以私商量計較於其間哉?然臣之銀臺長席,今已四春秋矣。院之古事,每日首書都承旨臣某坐不坐,其最多日月者,不過十許朔,則臣之匪據,不間一人,不漏一日,直書臣姓名者,凡幾日月矣。臣於此變之前,猶未尙不背汗而心悸者,蓋以官職有遞易,非爲一人而設也。及夫此變之後,靜以思之,三百年銀臺設置之後,決無如是之例矣。理有盈欲,事有推遷,若無其盈欲推遷,則其慮又當如何哉?說者或以爲臣非此任,無以管闕內之重務,臣之宿衛大將,乃聖上倣古創今之制也。其身居近密,與論國事,固自如也。說者,又以爲臣非藥院之任,無以承起之節矣。今臣不過戚畹一臣,尋常燕覿之道,亦固自如也。至如嘗膳之責,有提調臣具允鈺,晝夜靡懈,竭誠孜孜,臣於是乎亦無所事矣。伏乞聖明,哀憐臣懇,亟解臣承政院都承旨之任,千萬幸甚。答曰,省疏具悉。覽卿悲苦之辭,予何忍多誥哉?本職今姑許解。
領議政臣金尙喆,左議政臣徐命善箚曰,伏以臣等,卽伏見知申疏批,有許解之命,臣等竊不勝訝惑之至。噫,殿下之置宰臣於知申之任者,此豈私其人而榮其銜哉?誠以身佩安危,義重保護,上以衛聖躬起居之節,下以摠禁闥事務之繁,朝廷官爵,孰非緊要,而四載一官,賴以爲恃者,良以是也。今殿下,徒體悲苦之懇,不念倚毗之重,一疏纔徹,兪音遽下,臣等未敢知聖意攸在,而此非宰臣一身之去就,其爲關係之不輕,當復如何?雖曰,宿衛之地,固無間於近密,而管領各任,責任不同,則曷若以此兼彼之爲兩得也哉?臣等旣有區區愚見,不能終默,玆敢聯陳短箚。伏乞聖明,更加三思,亟寢成命,以幸國事焉。抑以爲至切之情,不可不副,已下之命,不可復收,則知申之任,雖或可以曲循其請,而至於藥院,決不容一時暫解。臣等謂內局副提調,仍令宿衛大將兼帶,恐不可已也。取進止。答曰,省箚具悉卿懇。知申本職有無,以無關於衛護予躬之遵,且宿衛大將,旣涕泣而陳之,予亦涕泣而姑許,若有一分疎虞之端,則予雖不恤予躬,豈不念宗社,而有此批年?至於藥院之任,於古例,有所掣礙者,信當與卿等,細常爲計,所陳箚辭,有以知卿等斷斷至誠,予亦臨批,不覺愀然。仍傳曰,此批答,遣史官傳諭于領·左相。
己亥五月二十四日巳時,上御誠正閣。開城留守入侍時,行左承旨鄭民始,記事官李兢淵·徐龍輔·鄭東浚,開城留守李鎭衡,以次進伏訖。上曰,久不見卿矣。鎭衡曰,昨年嘉禮以後,萬事妥帖,臣民顒望,猶在於螽斯之慶。豈意今日,遽至此境乎?上曰,實由予數奇而然矣。上曰,今年農形,何如?鎭衡曰,牟麥則已大登,而近來雨暘適中,故移秧亦善爲矣。上命讀都承旨洪國榮上疏,上曰,善作矣。民始曰,然矣。上命書傳敎曰,左承旨聞有實云,許遞。上命退,諸臣以次出。
己亥五月二十四日戌時,上御誠正閣。同副承旨入侍時,同副承旨宋煥億,假注書金載瓚,記事官李信祜·鄭東浚,以次進伏訖。上命書大臣聯名箚子批答,又命書傳敎曰,都承旨望筒,有復舊例定式者,此望筒勿施,吏曹參判兪彦鎬,都承旨除授。又命書傳敎曰,新除授承旨兪彦鎬·金文淳·洪樂彬,牌招察任。命退,承史以次出。
上在昌德宮。停常參·經筵。
申應顯啓曰,誌文製述官黃景源,持所製誌文草,依下敎來待矣。傳曰,入侍。
傳于申應顯曰,右承旨入侍。
又傳曰,儒賢入侍。
傳于金文淳曰,左承旨入侍。
吏曹口傳政事,以鄭東浚爲注書。
假注書望,李兢淵病,代以李度謙爲假注書。
有政。吏批,判書鄭尙淳進,參判兪彦鎬式暇,參議柳戇進,同副承旨洪樂彬進。以李文源爲承旨,洪樂命爲兵曹判書,蔡弘履爲大司諫,李昌會爲載寧郡守。
兵批,判書未差,參判鄭民始病,參議柳義養入直進,參知鄭宇淳病,右承旨申應顯進。副司直徐有防·李秉模。
傳于洪樂彬曰,新除授兵曹判書牌招,傳授命召,同參政事。
洪樂彬,以墓所都監言啓曰,穴前補土被莎始役,來龍補土,已爲畢役,丁字閣圓柱礎十四塊,盡爲輸入,其餘石物,鱗次運輸之意,敢啓。傳曰,知道。
申應顯,以禮曹言啓曰,魂宮所封京各司供上及日下雉鮮,則依例限三年,仍爲封進之意,分付,何如?傳曰,依戶曹別單,存減擧行。
又以禮曹言啓曰,取考辛未·壬申謄錄,則墓所陪從之官,自宣政門外步從,至板前屛門,騎馬陪往矣。今此仁淑元嬪發靷時,亦依此例,陪從之官自宣仁門外步從,至板前屛門,竝與陪從宗親及儀賓,騎馬陪往事,知委,何如?傳曰,允。
又以禮曹言啓曰,取考辛未年謄錄,則返虞後,奉安於魂宮時,有別奠設行之例矣。七月初三日返虞後,魂宮別奠,依例設行之意,分付,何如?傳曰,允。
又以禮曹言啓曰,本曹所上奉使印信十五顆,日昨夜間,忽然見失,故卽爲祕闕於兩捕廳矣。尙未捉得,事極稽忽,更加各別嚴飭,以爲不多日內,譏捕之地,而伊日入直郞廳,不可無罪。令該府處之,守直下隷,令攸司照律科治,臣亦有不能檢飭之失,惶恐待罪之意,敢啓。傳曰,知道。卽令捕廳,刻期跟捕,期於捉納,向於陵官,此等事,已爲所下敎者,本曹當該官吏論罪事,待決末,依此爲之,可也。
兪彦鎬,以忠勳府言啓曰,今此仁淑元嬪發靷時,銘旌翣扇,各差備,當以忠義衛定送,而入番忠義衛,付祿遞兒,只十八窠,勢難推移,依辛未年例,副司勇十四遞兒,加出付祿,何如?傳曰,允。
申應顯,以奉常寺官,以都提調意啓曰,東籍親耕田所種小麥打作,則所出爲一石九斗之意,敢啓。傳曰,知道。
又以御營廳言啓曰,前經歷元綮鎭,本廳糧餉色從事官啓下,而時無職名,令該曹口傳付軍職,冠帶常仕,何如?傳曰,允。
兵曹口傳政事,副司果元綮鎭。
申應顯,以守禦廳言啓曰,本廳親牙兵中司把摠李潤謙,身病猝重,勢難察任,今姑改差,何如?傳曰,允。
又以義禁府言啓曰,京畿監司鄭昌聖狀啓,據刑曹粘目內,喬桐府使白東俊,移本府處之事,允下矣。白東俊,時在任所云,依例發遣府書吏,交代後拿來,何如?傳曰,允。
副摠管洪檢疏曰,伏以,邦運不幸,仁淑元嬪,奄然薨逝,中外驚慟,曷有其極?臣於喉司待罪之日,忽伏奉副摠管特擢之命,臣聞命震駴,莫知所以自措也。噫,亞卿班序,卽朝家命德之器,在上者固不可以濫授,在下者,亦不可以冒據,則其資秩之重,難愼之義,顧何如也,而今此誤恩,至加於無似之一賤品,此豈臣夢想攸及耶?仍伏念臣,素門平進,姿又鹵下,而偏蒙先大王拂拭之恩,歷揚華顯,已多踰分之戒,涓埃蔑效,尙切辜負之恨。逮夫我聖上,臨御以後,治先激揚,而化理淸明,政懋綜核,而百度維新。當此之時,如臣蔑劣,尤豈有一毫可以擬議於任使之末,而不意聖明,乃反假借之庇覆之,銀臺邇列,春曹佐貳,除旨聯翩,幾無數月家食之閒,雨露生成,殆若一物之獨荷,義分是懼,未敢爲循墻之計,恩私冞積,自不覺負山之憂,區區一心,只以蹈赴湯火,生死隕結,爲期而已。噫,自古用人,未嘗不以功而爵,以勞而賞,雖以唐·虞盛際言之,車服以庸,明試以功,此其義也。臣之本末,臣自知之,臣自通籍以來,未或有言議之可以裨世道者,才猷之可以贊治謨者,下於此而又無宣力四方之可紀者,則今玆之命,又奚爲而至哉?若其罔功之媿,過福之災,猶屬臣一身上私義,而在聖朝愛嚬笑惜名器之方,果何如哉?今臣此言,亶出衷曲,亦豈敢飾辭例讓,自欺其心哉?玆敢披瀝肝血,仰瀆崇聽。伏乞天地父母,俯賜諒察,亟收臣新授資級,以重官方,以安私分,不勝幸甚。答曰,省疏具悉。卿其勿辭行公。
行兵曹判書李徽之疏曰,伏以臣,聞人有疾痛,必號父母者,身固不能耐苦,情所不得禁聲也。今臣有憂悶懇迫,不啻疾痛之在躬,殿下於臣,父母也,臣安得不疾聲而哀號也哉?臣遭遇聖明,偏荷恩私,四年之內,遨遊兩銓,尤於本職,有除輒膺,非止三四。今者見帶,亦幾兩載,而黽勉冒據,未嘗圖免者,豈臣才足以堪勝?病不至難强,誠以國家多事,不敢爲占便之計,且感聖眷愈摰,庶幾效鞠躬之誠,而技已五窮,疣亦百出。且年邁而疾病益痼,瘁積而精神頓耗,雖欲强策老悖,復向大行,其奈顚蹶於中途,軸折箱破何哉?噫,戀寵耽榮,久據匪分之職,誠爲識者之指笑,執盈履滿,不思自止之義,亦有造物之猜忌,過福之災,僨事之慮,一念靡定,若鉤在喉,欲遞之願,如渴求飮。玆陳悶蹙之忱,仰瀆崇嚴之聽。伏乞天地父母,察臣由中之懇,特垂體下之政,亟遞臣本兵之任,俾蒙生成之澤,不勝幸甚。答曰,省疏具悉。予之特畀卿以兩銓者,以卿之耿介也,豈於銓地,可無卿乎?然所辭至此,以予愛惜卿之意,姑解本職焉。
己亥五月二十五日辰時,上御集祥門西挾室。誌文製述官入侍時,製述官黃景源,同副承旨洪樂彬,假注書柳文養,記事官李信祜·鄭東浚,以次進伏訖。命書傳敎曰,儒賢午後入來事,遣史官傳諭。又命書禮曹草記批答。上曰,注書出去,都監堂上兵曹參判鄭民始,及都廳入侍事,分付。賤臣承命出傳,與都監堂上韓光會·金華鎭,兵曹參判鄭民始,都廳郞廳鄭志儉,偕入進伏。上顧謂光會·華鎭曰,注書誤傳,召入卿等矣,卿等退去,看檢都監事,可也。上曰,加漆布時,都監堂上,全數入參乎?民始曰,然矣。上曰,加漆布時,何堂上入直乎?民始曰,小臣當爲入直矣。命讀元嬪誌狀,讀至知菴處士李維事。上曰,何以謂之處士乎?景源曰,此人性高行潔,早廢擧業,自托於方外之士,故以處士稱之矣。上曰,卿見李維乎?景源曰,臣於少時見之矣。誌狀讀訖,上曰,卿年雖老,觀其綴文,甚有精神矣。仍命冊子進之,樂彬捧獻。景源曰,閨壼中潛德幽,則非外廷所知,實因上敎而聞知,故敍事之際,輒以上敎二字,逐段書頭矣。上曰,此文誰有見之者乎?景源曰,儒賢及洪樂純見之矣。上曰,兩人云何?景源曰,儒賢及樂純,皆以爲好,而甚得體段云矣。上曰,銘文見之乎?景源曰,見之則果爲善作矣。上曰,幾句乎?景源曰,四十餘句矣。上曰,諡冊哀冊製之者,誰也?樂彬曰,諡冊則徐判府事製之,已出草本,哀冊則蔡濟恭製之云矣。上曰,誌文草,送于藝文館,如祭文書出,可也。景源曰,謹當依下敎爲之矣。民始曰,都監有稟定事云矣。上曰,何事也?民始曰,塗棺外櫃等節,何以爲之乎?若依補編爲之,則外櫃當置之矣。上曰,依辛未年謄錄爲之,可也。民始曰,節鉞,則何以爲之乎?上曰,以嘉禮時所用者,用之,好矣。上曰,輪轝板,何以爲之乎?志儉曰,當爲新造矣。上曰,不過一時所用,何必新造?以壬申年舊件用之,好矣。命退,諸臣以次出。
己亥五月二十五日未時,上御誠正閣。儒賢入侍時,儒賢宋德相,右承旨申應顯,假注書柳文養,記事官李信祜·鄭東浚,以次進伏訖。上曰,儒賢進前。德相進伏,上曰,日熱如此,旅次想必湫隘,何以堪耐乎?德相曰,好在矣。上曰,銘文持入乎?德相曰,持入矣。命應顯讀之,上曰,黃景源所撰誌文見之乎?德相曰,見之而果爲善作矣。上曰,李徽之所撰碑陰記見之乎?德相曰,未及見之矣。銘文讀訖,上曰,聞來一倍悲感,而綴文極好矣。德相曰,文辭荒蕪,無足可觀矣。上曰,此銘文,送于都監,俾卽正書入啓,可也。德相曰,謹當依下敎爲之矣。上曰,己亥五月,孝廟賓天,而此年此月,又有此喪,計其日字,又是三日之間,豈不異哉?德相曰,異矣異矣。上曰,今番所用梓室之說,聞之否?德相曰,臣亦聞之矣。上曰,此事亦不偶然矣。德相曰,然矣。上曰,行狀見之乎?德相曰,見之矣。上曰,嬪之平日懿德美行,非但末世所無,雖倣列聖朝妃嬪,亦無所罕有,此予所以深悼者矣。德相曰,臣於銘文中,以異人二字稱美之者,竊有所取矣。昔程子祭程娘子之文曰,是雖女子,亦一天地間異人也。如其高識卓行,使之享年,足以名世勵俗,垂光簡冊,程娘子,不過當時一匹婦,而若假之以年,其爲世道之益,尙且如此,則況於妃嬪之尊,一國之係望不少者乎?惜乎有如是賢淑之德,而不得享期頤之壽也。然芳年夭閼之痛,猶屬餘事,顧念宗國大計,一朝歸虛,此可謂萬萬罔措,若其善後之道,臣未知何以則爲好矣。上曰,知申之本職有無,旣無關於國事,且想其情理,欲其休暇,不得已許遞本職,而予亦不知何以爲計矣。德相曰,以聖上體下之政,有此解職之命,而上下之缺然,極矣。臣意,則終不若平常之時,特賜一遞之爲好,當此之時,知申之乞遞,聖上之許遞,俱甚悲悵矣。上曰,前知申事,誠可悶矣。見其悲遑之狀,無以爲懷。德相曰,自上使之常常入侍,勉以寬譬之道,好矣。應顯曰,臣適因言端,敢此仰達矣。知申之本職,雖命許解,至於藥房副提調之任,則決不可竝遞,大臣箚請之言,是矣,伏望允從焉。上曰,當諒處之矣。命退,諸臣以次出。
己亥五月二十五日申時,上御誠正閣。右承旨入侍時,右承旨申應顯,假注書柳文養,記事官鄭東浚·李信祜,以次進伏訖。命書傳敎曰,銓地適有窠,祭酒宋德相,吏曹參判除授。上顧謂東浚曰,聞爾連在下番,屢朔日記,無暇修整云,何不移付注書,圖所以出直修納之道乎?東浚曰,有特敎然後,移付注書矣。上命書傳敎曰,檢閱鄭東浚,注書口傳付職。仍敎曰,卽出病代,限二十日出去,盡爲修納,可也。命退,承史以次出。
己亥五月二十五日酉時,上御集祥門西挾室。左承旨入侍時,左承旨金文淳,假注書柳文養,記事官徐龍輔·李信祜,以次進伏訖。命書傳敎曰,左副承旨李秉模許遞。又命書兵判疏批,又命書傳敎曰,兵判有闕,政官牌招開政。上曰,兵曹判書李徽之,姑解本職。出榻敎命書傳敎曰,觀此戶曹別單所存減者,極爲詳備,而三年內應進排物種中,苟可減者,不拘常例,如是抹下,自返虞後,勿爲進排,至於本宮宮人供上之昨年設宮時,只以十九人定式者,比恒制,十分存一,蓋出於省費之意,而嬪於入闕後,至于今初無一侍女一陪婢選入之事,則不可徒循勿減之前例也。雖以丁丑·辛未·壬申等年,宮人料米之尙今不減,或爲援例之端,而其時則猶有受料之宮人而然也。與今元無宮人,但有其料,大有異焉。減之不足爲無稽之例,依別單中抹下者,宮人供上名色,一竝勿爲進排。又若工曹進排柴炭,最爲經費之大弊,雖有仍進排之例,而節省之道,與自奉奚間?毋論水刺間·燈燭房·茶房及溫堗所用·水刺所用,所屬各處進排柴炭,亦自靷日,勿爲進排事,分付。
上在昌德宮。停常參·經筵。
宋煥億啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
又啓曰,新除授大司諫蔡弘履,一體牌招,何如?傳曰,允。
金文淳啓曰,新除授右副承旨李文源,時在京畿安山地,斯速乘馹上來事,下諭,何如?傳曰,許遞。
宋煥億啓曰,大司憲鄭昌順牌招啓辭未下,執義兪彦鏶,掌令金鍾厚在外,掌令李奎緯牌招啓辭未下,持平洪樂淵受由在外,林濟遠牌招啓辭未下,今日以監察茶時之意,敢啓。傳曰,知道。
又啓曰,兵曹判書洪樂命,牌不進推考傳旨,今方捧入,而命召傳授,一時爲急,更卽牌招,何如?傳曰,允。
備忘記,刑曹參議鄭元始,承旨除授。
金文淳啓曰,新除授右副承旨鄭元始,卽爲牌招察任,何如?傳曰,允。
傳于洪樂彬曰,當該書入注書汰去。
以承旨房單子,傳于金文淳曰,莫重奏御文字,若是不審,事極可駭,捧入承旨,遞差。
傳于宋煥億曰,前後飭敎,何限則,上下注書,俱皆偃處回避,致使莫重入啓文字,至於替名現告之事,此等怠慢之習,極可駭然,假注書柳文養·李度謙,爲先汰去,竝令該府勘處。
注書鄭東浚病,代以李敏采爲假注書。
李度謙拿處,代以權心彦爲假注書。
趙興鎭汰去,代以李彦祜爲事變假注書。
宋煥億啓曰,兵曹判書洪樂命,再牌不進,推考傳旨,今方捧入,而命召傳授,一時爲急,連違召命,無意膺命,事甚未安,所當更請牌招,而一日三牌,有傷事體,何以爲之?敢稟。傳曰,更爲牌招。
備忘記,禮曹參判成天柱,都承旨除授。
傳于鄭元始曰,都承旨成天柱,牌招察任。
傳于洪樂彬曰,坐直承旨入侍。
李彦祜在外,代以兪任柱爲事變假注書。
兵曹口傳政事,知事洪樂春單付。
以兵曹判書四牌啓辭,傳于宋煥億曰,旣無情勢,三違召命,分義所在,誠極未安。況本兵重任,授符時急,則尤焉敢一味不卽膺命乎?從重推考,更爲牌招,使之傳授命召。
鄭元始,以墓所都監言啓曰,今日卯時,甕家始役之意,敢啓。傳曰,知道。
宋煥億,以禁衛營言啓曰,來八月當六番中部前司屬京畿五哨軍兵,來七月二十五日,京中逢點,依例準二朔立番之意,本道監司處,預爲知委,何如?傳曰,允。
又以禁衛營言啓曰,來六月當五番左部後,司屬洪忠道五哨軍兵逢點實數六百五十二名,已爲點閱整齊,來六月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來八月九月兩朔應立,中部右司屬洪忠右道五哨軍兵,來七月二十五日,京中逢點,八月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來六月七月兩朔應立,中部中司屬全羅右道二哨,洪忠右道三哨,合五哨軍兵六百七十名,已爲逢點整齊矣。六月初一日,與左司軍兵,替代立番後,舊軍放送之意,敢啓。傳曰,知道。
又以義禁府言啓曰,慶尙道暗行御史黃昇源狀啓,據刑曹粘目內,金海前府使李喆運,移本府處之事,允下矣。李喆運,今方待命,卽爲拿囚之意,敢啓。傳曰,知道。
兵曹判書洪樂命疏曰,伏以臣病伏淹淹中,忽伏奉司馬除命,臣誠驚惶震駭,罔知所以自措也。臣本腐儒,不識軍旅之事,今日國家,雖幸昇平,本兵重任,固非臣疎迂所可堪,而若其選才勇,以備不虞之需,疏淹滯以慰稱屈之情,尤豈臣力量藻鑑,所可擬議哉?況臣素患勞眩之疾,値玆酷暑,一倍增劇,又添吐血泄痢,症狀危惡,氣息凜綴,昏倒叫苦,不省四到,房闥之間,運動須人,雖欲冒沒趨承,以伸叩謝之忱,亦末如之何矣。荐違召命,非不知萬萬惶悚,而蠢動無路,惟竢鈇鉞而已。玆敢披瀝肝血,疾聲呼籲於天地父母之前。伏乞聖慈,曲加憐察,亟命鐫削臣新授職名,俾便調治,以延殘喘,仍治臣逋慢之罪,以肅朝綱,千萬幸甚。答曰,省疏具悉。授卿此任,予意有在,卿其勿辭,斯速受符。
己亥五月二十六日酉時,上御集祥門西挾室。坐直承旨入侍時,同副承旨洪樂彬,假注書李敏采,記注官徐龍輔,記事官李信祜,以次進伏訖。上命書傳敎曰,前都承旨兪彦鎬,所坐不過微眚,旣不知某房之捧入,有遞差之命,而一院之長,體貌自別,則傳敎旣頒之後,雖不可乍遞旋仍。今適有窠,前承旨兪彦鎬,禮曹參判除授,牌招察任。又命書傳敎曰,疾病雖曰,難强,分義決不可不顧,且予於此重臣,嘗有慨然者,旣非高蹈之蹤,則凡於除拜,輒以不出爲定,未知所執果安在哉,而得無愧於喬木世臣,不擇夷險之義乎?況命召之虛留,今又二日,則縱有難强之事,一謝除命,事理當然,至違四牌,曰,有國綱乎?如是申飭之後,猶復若前,在重臣道理,似不容安於心,予於臣僚,不欲促迫,故有此申申之敎,兵曹判書洪樂命,姑先從重推考,更爲牌招,斯速傳授命召。又命書傳敎曰,墓所至近處民舍,已令自都監所給錢分給,而民田之不得不買陳者,數亦不少云,此亦何可煩於度支經費?以內下錢,卽爲優厚打給田主事,令該曹都監,知悉。又命書傳敎曰,兵判牌去來,勿爲呼望,政院連爲申飭。上曰,右副承旨入侍。賤臣敏采,承命出,與鄭元始偕入進伏。上曰,都監郞廳入侍。賤臣,承命出,與洪樂顯召入進伏。上曰,魂宮治道已畢乎?樂顯對曰,已畢矣。上曰,今方何役乎?樂顯對曰,丹靑幾乎訖役,香卓等物,自明日將爲之矣。上曰,略略爲之,可也。嘉禮時牀卓,似無可改,入廟後亦當仍用矣。上命右副承旨進前。命書傳敎曰,殯宮發靷習儀,不必三度爲之,徒貽民弊,只行一度事,分付都監。命退,諸臣以次退出。
上在昌德宮。停常參·經筵。
卯時,日有右珥。
傳于鄭元始曰,同副承旨,與都監堂上都廳,入侍。
傳于洪樂彬曰,坐直承旨入侍。
又傳于曰,三朔前後朝夕上食時,熟菜,以生菜進排事,分付。
又傳于曰,時囚罪人李鎭斗·柳文養·李度謙,飭已施,竝放送。
以江原監司狀啓,六月令薦新生銀口魚,限內不得封進,惶恐待罪事,傳于宋煥億曰,勿待罪事,回諭。
洪樂彬,以禮葬都監言啓曰,印篆文,令書寫官黃海監司金熤,書出正副二本以入,仰備睿覽,裁擇之意,敢啓。傳曰,知道。
又以禮葬都監言啓曰,諡冊文草圖書,睿覽後,方可正書入刻,故令書寫官副司直李衍祥,爲先書出以入之意,敢啓。傳曰,知道。
又以禮葬都監言啓曰,誌銘草圖書,令書寫官副司果嚴思憲,寫進之意,敢啓。傳曰,知道。
又以禮葬都監言啓曰,誌文草圖書,令書寫官副司果李思祚,寫進之意,敢啓。傳曰,知道。
宋煥億,以禮葬都監言啓曰,發靷時,魂帛函所盛土籐方箱子,例自都監造成,而造函時,尺寸或有差誤之慮,曾前因草記皆有內下見樣矣,敢稟。傳曰,知道。
己亥五月二十七日午時,上御集祥門西挾室。同副承旨,與都監堂上都廳入侍時,同副承旨洪樂彬,都監堂上鄭民始,都廳鄭志儉,假注書權心彦,記事官徐龍輔·李信祜,以次進伏訖。上曰,墓所都監郞廳柳曾養入侍。出榻敎賤臣承命,召入進伏。上曰,惠慶宮進服加味六君子湯,五貼製入。出榻敎宣惠廳堂上鄭民始所啓,今番殯宮及魂宮三年內祭物品數,比謄錄及補編所載,特敎裁減者甚多,故貢價比辛未,幾減五分之四,而取見工曹柴炭別單,則一依辛未謄錄,別無所減,祭品旣減,則造果熟設所入,亦當量減矣。發靷前三朔內,則減半,三年內,則減三分之一,至於守墓官代奠官,同處一房,各差備內官,亦多省減,而不爲區別裁減,更令該曹詳考存減,磨鍊啓下,似好矣。上曰,依爲之。該曹堂上,難免不審之失,從重推考,更爲修整以入,可也。出擧條上曰,役事今至何境乎?曾養曰,補土垂迄,而諸般等事,似於明日畢役矣。上曰,莎草無枯損之慮乎?曾養曰,北巖等諸處莎草甚好,根葉繁密,挽近得雨,則似免枯損矣。上曰,石物,盡輸墓所乎?曾養曰,魂遊石馬石,今姑未輸,而其餘則已盡輸致,已輸者,治石於墓所,未輸者,治石於浮石所矣。上曰,今若急於運石,催督擔曳,則當此暑熱,傷人必矣,其果無傷乎?曾養曰,姑無傷者矣。上曰,此後則愼勿急促,俾免傷人之意,傳于禁將,可也。聞墓上則見前路云,丁字閣則不見乎?曾養曰,洞口平衍,路出至近,雖種樹,實難遮蔽,迤路,似好矣。上曰,今雖迤路,所見則同,似無所益,且其間慮有妨於民田,將不至於多數陳廢乎?曾養曰,雖見之同,而迤取少遠,則可有種樹遮蔽之道,想其地形,遠不過一馬場也。其間陳廢者,不至於多,而旣皆折買者,則實不更妨於民田矣。上曰,物力當入幾許乎?曾養曰,旣有役所募軍,別無更入物力之端矣。上曰,此則與墓所堂上,相議從長爲之,似好矣。上曰,募軍犒饋,自有前例,欲於迄役未散前爲之,而明日則窘速,再明日犒饋之意,知悉擧行,可也。上曰,欲下敎而有未果者,返魂時服色,前後不同,發靷際,班次錯雜無序,以至於儀仗,一無定規,多有謬例,今番則儀仗服色及班次圖,預爲磨鍊,詳細修整以入,俾無臨時窘急之患,可也。上命退,諸臣以次退出。
己亥五月二十七日申時,上御集祥門西挾室。坐直承旨入侍時,同副承旨洪樂彬,假注書權心彦,記事官徐龍輔·李信祜,以次進伏訖。上曰,都監堂上入侍出榻敎賤臣承命召入,鄭民始進伏。上曰,墓所都監及浮石所人員犒饋時,有相考事,自堂上至員役等,凡幾人乎?民始歷數而對,上命樂彬列書已而。上曰,猶有未詳者矣。仍命宣傳官一員待命,騎馬一匹立之。出榻敎賤臣承命立馬事,傳敎于兵曹宣傳官,則召入尹守訥進伏。上曰,宣傳官馳往墓所,都監竝與浮石所人員,依此收擧案以來,可也。仍命給列書座目,守訥承命出去。上命退,諸臣以次退出。
上在昌德宮。停常參·經筵。
金文淳啓曰,右承旨申應顯,連日不爲仕進,卽爲牌招,何如?傳曰,允。
又啓曰,大司憲鄭昌順牌招啓辭未下,執義兪彦鏶,掌令金鍾厚在外,掌令李奎緯傳旨未下,持平洪樂淵受由在外,林濟遠傳旨未下,今日以監察茶時之意,敢啓。傳曰,知道。
傳于金文淳曰,初一日,次對爲之。
傳于鄭元始曰,禮·工房承旨入侍。
傳于宋煥億曰,俄者入侍,已知其難强,都承旨成天柱許遞。
鄭元始啓曰,再明日仁淑元嬪墓開金井時,承旨一員,當爲進參,何承旨進去乎?敢稟。傳曰,明日取土,承旨·同副承旨,除下直進去。
以右承旨申應顯,牌不進罷職傳旨,傳于洪樂彬曰,昨聞右承旨,以不當引之事撕捱云,況有先朝飭敎,尤焉敢若此?只推,更爲牌招,申飭行公。
傳于鄭元始曰,都承旨望,依古例欲命釐整而未前,當循近例,先朝特除曾經人,竝書入。
洪樂彬啓曰,卽者統制使徐有大,封進舟師將官仕滿啓本,紙尾無餘,不得踏啓字,致有此還下之命,莫重奏御文書,若是不審,揆以事體,誠極未安。統制使徐有大,從重推考,原啓本還爲下送,使之急速改修整,上送,何如?傳曰,允。
鄭元始,以禮曹言啓曰,今五月二十九日墓所開金井時,本曹堂上一員,當爲進參,而臣光漢,旣在墓所,仍爲兼察,何如?傳曰,允。
又以墓所都監言啓曰,墓內民家與田畓及禾利價錢,五千六百七十七兩五錢五分,今已出來,而田畓,則本主散在各處,聚會分給後,更爲草記之意,敢啓。傳曰,知道。
又以墓所都監言啓曰,今日酉時量,甕家畢役後,隧道閣,仍爲始役之意,敢啓。傳曰,知道。
又以墓所都監言啓曰,今日隧道閣畢造之意,敢啓。傳曰,知道。
又以墓所都監言啓曰,依下敎守墓軍,自願民人等,小名成冊修入之意,敢啓。傳曰,知道。
吏曹參判宋德相疏曰,伏以臣之學疎才薄,不堪爲當世之需,不惟臣自知之明,仰想聖明,亦已俯燭矣。恭惟天地生成萬品,使各得所,而聖王之御世陶甄,亦猶是焉,則臣以造化中一物,竊自冀卒蒙恩造,遂其分願矣。今玆亞銓新命,特出內旨,臣誠惝怳驚怪,精爽飛越,未敢知聖意攸在,豈以臣是招延舊物,姑爲假借華顯,以榮耀其身而然歟?豈以長銓三銓,旣得其人,一夔亦足,則雖如臣等輩,不妨備員充位而然歟?惟此二者,皆不足以解中外聽聞之惑,而爲微臣進身之路,則臺閣之上,必有駁議,側聽多日,竟未有聞,坐逋嚴召,誅罰亦不加焉。臣於是,益增惶駭,不敢不冒死控懇之也。夫上不擇人而授官,是謂虛授,下不量己而受任,是謂冒受,虛授之弊,必至曠天工而使賢能解體,冒受之患,必至壞士風而使廉防墜地,從古及今,治日常少,亂日常多,皆由於此。臣實不肖,縱未有捐埃報效,豈敢使我聖明,有虛授之失?殿下之不以臣無似,而從前知遇者,亦何忍使臣,抱冒受之恥哉?臣之待罪經筵,今幾月矣。識解鹵莽,誠意淺薄,旣不足以啓發聖聰,又不能以感格上心。臣於此,每切悚恧,而況近日聖心勞擾,法筵久廢,臣伈伈泯伏,恐不能須臾,而今此誤恩之狎至,豈臣夢寐之所到者也?至於備局兼任,臣之虛帶,已五六朔矣。前後丐免,非止一再,而尙靳允兪,臣尤抑塞焉。伏乞聖慈,曲賜諒察,亟將臣新授職名,與籌司舊銜,一竝鐫免,以重名器,以安愚分,不勝大幸。答曰,省疏具悉卿懇。予以卿旣任以世道,則世道之責,非銓任而何?日前特除,非私于卿,乃爲世道也。今者巽辭,何爲至此?予則惟知敦勉二字,卿須勿復控辭,卽速行公,以副小子慇懃之意。至於籌司之任,前者辭疏,已諭心腹,更何煩誥?卿其安心肅命事,遣史官,傳諭于吏曹參判處。
己亥五月二十八日巳時,上御集祥門西挾室。禮工房承旨入侍時,行都承旨成天柱,右副承旨鄭元始,假注書權心彦,記事官徐龍輔·李信祜,以次進伏訖。上見天柱曰,久乃見之矣,今年幾何?天柱曰,犬馬之年,今六十八。上曰,老矣,何以至於此乎?天柱曰,衰耗之境,重以七年痼疾,辛苦至此。上曰,今難强書以傳敎矣。命先退。天柱涕泣而起曰,得一瞻天顔,死無恨矣。上命賤臣,看護出送,仍命都監堂上鄭民始,郞廳鄭志儉入侍。賤臣,承命召入進伏。上命書傳敎曰,辛未謄錄及他都監謄錄,小喪則都監都提調,多有領議政爲之之時,大喪則摠護使,亦多以本殿都提調兼任之致,長生殿堂上,雖無別入之事,而今番本都監,旣無都提調大臣兼任,雖無可論,而況本殿例兼提調,亦有不參之時。今後全體加漆時,長生殿都提調入來,雖無入侍之命,使之依例監董,漆布加漆時,則長生殿提調,只與本都監堂上,眼同爲之事,分付。勿出朝報上曰,以無都提調,多苟艱乎?民始曰,旣無都提調,墓所及禮葬都監,事難摠察,實多苟艱之事矣。上命書傳敎曰,都監不可無都提調,今聞本都監堂上所奏,摠察無人,事多苟艱云,辛未前例,姑勿論,壬申亦有之,揆以加一等之禮,殊是欠事,況左相,自初喪看山之行,連爲董察,何必擬望?以左議政徐命善,爲三都監都提調,使之依例董察。上曰,如此然後,體面似優矣。民始曰,旣有都提調,今後始有摠察之道矣。上命書傳敎曰,摠裁史局之任,勢固兩妨,左相所帶摠裁官之任,姑令勉副。上曰,明日犒饋,當此日熱,烹飪之際,易致腐敗,聞以米頒給甚爲便好,而於渠,亦爲實惠云,此則不必取用於賑廳,米石當自內備下矣。民始曰,祭物品數,抄錄以啓矣。上曰,生雉則只設炙一器,而肉湯則減下,令該曹別單書入,可也,而今番則惠廳別單,多有減省者矣。上命退,諸臣以次退出。
上在昌德宮。停常參·經筵。
金文淳啓曰,大司憲鄭昌順牌招啓辭未下,執義兪彦鏶,掌令金鍾厚在外,掌令李奎緯傳旨未下,持平洪樂淵受由在外,林濟遠傳旨未下,今日以監察茶時之意,敢啓。傳曰,知道。
又啓曰,假注書權心彦,身病猝重,勢難察任,今姑改差,何如?傳曰,允。
傳于鄭元始曰,左副承旨入侍,入來都監都提調以下,竝入侍。
權心彦改差,代以洪仁浩爲假注書。
以承旨房望筒,傳于鄭元始曰,仍。
洪樂彬啓曰,明日次對,兩司長官,當爲進參,大司憲鄭昌順,大司諫蔡弘履,竝待開門牌招,何如?傳曰,允。
鄭元始,以禮曹言啓曰,今此仁淑元嬪,魂宮祭享所用生獐,勿爲磨鍊事,有命矣。生獐磨鍊,原啓目中,改付標以入之意,敢啓。傳曰,知道。
又以禮葬都監郞廳,以都提調意啓曰,哀冊文草圖書,睿覽後,方可正書入刻,故令書寫官禮曹參判兪彦鎬,爲先書出以入之意,敢啓。傳曰,知道。
又以墓所都監郞廳,以都提調意啓曰,臣與都監提調具善復·洪樂性,觀象監提調鄭尙淳,禮曹判書鄭光漢,同副承旨洪樂彬,今日卯時,開金井,仍爲穿壙之意,敢啓。傳曰,知道。
又以墓所都監郞廳,以都提調意啓曰,今日卯時,開金井之由,纔已啓達矣。穿壙二尺,則土性堅剛,土色黃白,中心土入帒,監封御覽次,三物所郞廳柳曾養,齎持入送之意,敢啓。傳曰,知道。
又以墓所都監郞廳,以都提調意啓曰,穿壙二尺後,中心土纔已封進矣。今至四尺許,則土性一樣堅剛,中心土,又入盛樻子監封,使相地官安思彦,齎持入送之意,敢啓。傳曰,知道。
又以墓所都監郞廳,以都提調意啓曰,今日午時量,畢穿壙,而穴深依啓下,以八尺爲限,則土性土色,與再次封進一樣,中心土入帒,監封御覽次,同副承旨洪樂彬,齎持入去之意,敢啓。傳曰,知道。
傳于鄭元始曰,時囚兪洪柱,分揀放送。
己亥五月二十九日午時,上御集祥門西挾室。都監·都提調以下入侍時,都監,都提調徐命善,都監堂上鄭尙淳·鄭光漢,左副承旨宋煥億,假注書李敏采,記注官徐龍輔,記事官李信祜,以次進伏訖。命善曰,日氣漸熱,聖體,若何?上曰,一樣矣。命善曰,墓號尙未定矣,揆以典禮,不當爲墓,而當以爲園矣。上曰,其欲下敎者,久矣。命善曰,宜於賓廳議定園號,而以魂宮言之,亦宜有號矣。上曰,然矣。上曰,都監堂上鄭民始,禮房承旨,與取土承旨,皆令入侍。賤臣敏采,承命出,與都監堂上鄭民始,禮房承旨鄭元始,取土承旨洪樂彬,偕入進伏,上命煥億,書親奠祭文。上曰,乾隆不必書,只書歲次,可也。王大妃殿進御調氣飮,五貼製入事。出榻敎命書傳敎曰,行副司直沈頤之,都承旨除授,都承旨沈頤之,牌招察任事。出榻敎命退,諸臣以次退出。
上在昌德宮。停常參·經筵。
傳于鄭元始曰,禮房承旨入侍。
傳于金文淳曰,大臣·備局堂上引見。
以兵曹判書權噵再牌不進啓辭,傳于洪樂彬曰,旣無情勢,違牌何意?更爲牌招。
傳于洪樂彬曰,大抵因定奪罷削人員捧傳旨之法,待擧條啓下,以擧條中罪名,刪節捧承傳者,此流來故規也。今日因大臣所奏,有推考房承旨罷職之命,而政院不待擧條啓下,以未啓下擧條措語,先爲刪節捧傳旨入啓,此前所未聞之事也。設有現告催促之事,豈可預知擧條之何以啓下,經入傳旨乎?如其不得不時急,則或可只從榻前書出者,但以罷職書入,猶之近似,此猶不然,此路一開,後弊難言,近日政□□,何其顚錯之甚也?其在懲後之道,不可問備而止,而遞易之頻數可悶,當該承旨,從重推考,下吏令攸司科治。
又傳于曰,俄者啓辭,旣命參議只推,判書參判更卽牌招事下敎,則今聞以參判·參議之無牌招之命,不爲牌招云,此何擧措也?査問則中官果遺判書上與字,判書下參判二字故然矣云,而然則在惟允之道,固當留其傳敎,同請牌招,而只爲先出判書之牌者,事甚未安,當該承旨推考,吏曹參判·參議,更爲牌招。
鄭元始啓曰,仁淑元嬪宮號園號單子,旣已啓下矣。招致禮曹郞廳,傳授之意,敢啓。傳曰,知道。
又啓曰,吏曹判書鄭尙淳,參判宋德相,參議柳戇,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝卽更爲牌招,何如?傳曰,允。
又啓曰,吏曹判書鄭尙淳,參判宋德相再牌不進,推考傳旨,今方捧入,而開政命下之後,如是違牌,不卽擧行,事甚未安,所當更請牌招,而一日三牌,有傷事體,何以爲之?敢稟。傳曰,參議只推,判書更卽牌招開政。
洪樂彬啓曰,左邊捕盜大將具明謙,卽爲牌招,命召及大將牌·傳令牌,傳授,何如?傳曰,允。
又啓曰,大司憲鄭昌順牌不進,執義兪彦鏶在外,掌令李奎緯傳旨未下,金鍾厚在外,持平洪樂淵受由在外,林濟遠傳旨未下,甘察茶時之意,敢啓。傳曰,知道。
以慶尙道暗行御史黃昇源狀啓,玄風縣監金載均不法之狀,不能卽地摘發,惶恐待罪事,傳于鄭元始曰,勿待罪事,回諭。
鄭元始,以司饔院官員,以監膳提調意啓曰,鷹師貢人等,連日呼訴內,供上生雉,當此草樹茂密之時,家養已盡,獵捉無路,逐日供上,將未免生事之境,斯速入啓變通云。此時獵雉之難,誠如所訴,在前如此之時,例有活雞參半代封之規,而莫重御供,自下不敢擅便,惶恐,敢啓。傳曰,代捧。
洪樂彬,以禮葬都監郞廳,以提調意啓曰,表石前面草圖書,令書寫官行司直李重祜,書出以入之意,敢啓。傳曰,知道。
又以禮葬都監郞廳,以都提調意啓曰,誌文誌銘原單子草圖書墓字,竝以園字改付標以入之意,敢啓。傳曰,知道。
又以禮葬都監郞廳,以都提調意啓曰,頃因各樣縀紬別單,諡冊·哀冊,從貼數磨鍊後,當內下事,書下矣。兩冊貼數,今已磨鍊,所入縀紬,別單書入之意,敢啓。傳曰,知道。
又以禮葬都監郞廳,以都提調意啓曰,大轝高廣,比準於興仁門,則門高不足,幾至二尺許,而取考謄錄,則門閾礴石,預爲掘去矣。今亦依此例,令各該司,習儀前,修治門路,何如?傳曰,允。
有政。吏批,判書鄭尙淳進,參判宋德相牌不進,參議柳戇式暇,左副承旨鄭元始進。吏批啓曰,大司諫今當差出,而擬望之人乏少,外任竝擬,何如?傳曰,允。以林鼎遠·李鎭恒·申思運爲承旨,林得浩爲大司諫,沈樂洙爲副修撰,李重祜爲右參贊,尹承烈爲刑曹參議,李義翊爲同義禁,李溵爲摠裁官,權噵爲軍器提調,李復永爲高城郡守,李時淵爲任實縣監,曺允弼爲玄風縣監,訓鍊都監提調單權噵,禁衛營提調單權噵,御營廳提調單權噵,喬桐府使白東俊,仍任事承傳,學正單張漢喆,學諭單劉度興。
兵批,判書權噵病,參判鄭民始病,參議柳義養病,參知鄭宇淳入直進,右副承旨洪樂彬進,以李壽鵬爲南漢留營別將,李漢昌爲副護軍,洪樂命·成天柱·李文源爲副司直,李殷模爲副司果。
吏曹口傳政事,仁明園守奉官具敍和·李厚老,仁明園忠義李台鉉。
兵曹口傳政事,具明謙爲左邊捕盜大將。
黃海監司金熤疏曰,伏以臣猥叨藩任,辭不獲命,黽勉冒膺,行將辭陛矣。臣之父母墳山,在於京畿道高陽地,而今當遠離,益切霜露之感,藩臣之受命赴任者,許暇省壟,自是朝家之已例也。玆敢不避煩猥,仰暴情私。伏乞慈覆之天,俯賜矜諒,特許數日之暇,俾之往來省掃,以伸至情,千萬至祝,臣無任屛營祈懇之至,謹昧死以聞。答曰,省疏具悉。卿其依所請往省焉。
己亥六月初一日卯時,上御集祥門西挾室。禮房承旨入侍時,右副承旨鄭元始,假注書洪仁浩,記事官徐龍輔·李信祜,以次侍立訖。上曰,承旨傳香而退,可也。元始跪傳香函于內侍。上命退,承史退出。
己亥六月初一日辰時,上御誠正閣。大臣·備局堂上引見入侍時,領議政金尙喆,左議政徐命善,判府事徐命膺,知中樞府事具允鈺,行司直李重祜·李徽之,吏曹判書鄭尙淳,行副司直金孝大,江華留守洪樂純,右參贊權噵,禮曹判書鄭光漢,戶曹判書金華鎭,禮曹參判兪彦鎬,訓鍊都正李敬懋,行副司直李衍祥·洪國榮,大司成李普行,開城留守李鎭衡,右尹李性源,吏曹參議柳戇,大司諫蔡弘履,右承旨申應顯,副校理尹行元,假注書洪仁浩,記事官徐龍輔·李信祜,事變假注書兪任柱,以次進伏訖。尙喆曰,炎熱比酷,數日間聖體,若何?上曰,一樣矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,近間連有欠和之節,甚爲悶迫矣。尙喆曰,疚懷之中,値此盛暑,氣候之愆和,必由過慼之致,臣等不勝憂慮矣。上曰,果然矣。尙喆曰,昨日開壙之役,無事爲之,而土色亦好,甚爲多幸矣。上曰,始則有遇石之慮,今見土色之甚好,殊可幸也。尙喆曰,昨日筵中,旣有稟定之事,皇朝典禮,亦多參考之文,其於適輕適重之間,宜有稟達講定之擧矣。上曰,皇朝典禮,卿亦見之乎?尙喆曰,臣亦見之矣。命善曰,皇朝典禮所載之冊名曰,讀禮通考,而其中皇妃墳園,皇太子嬪墓所之文,允合今日之援例矣。上曰,讀禮通考入之,可也。任柱承命持入。上曰,判府事亦見此冊乎?命膺曰,臣亦見之,而臣子浩修,赴燕時持來之冊矣。尙喆曰,取考皇朝典禮,則皇后稱陵,皇妃稱園,太子嬪稱墓,各有品節矣。昨年嘉禮,旣倣皇朝之儀節,則今番喪禮,宜遵皇朝之規例,昨筵左揆之陳稟,誠有所據。且宮號·園號,從速稟定然後,多有擧行之事,今日臣等,來會賓廳,卽爲議號,何如?上曰,依爲之。出擧條宮號·園號議定時,時原任大臣,政府西壁·六曹參判以上,一倂牌招事,榻前定奪。上曰,宮·園號旣已議定,則凡干擧行等節,自當稍異於前,而園所象設,應有前例,比墓所,則必有加多矣。尙喆等曰,然矣。尙喆曰,臣等雖甚無似,旣忝是任,則凡於關係國家,保護聖躬之事,區區愚忱,靡不用極,日前因知申許遞事,有所陳箚矣。及承批旨,仰認我殿下體諒之聖慈,而非但政院百事之多不如前,藥院事,尤可悶矣,殿下豈不思從長變通之道乎?臣等之縷縷所陳,非爲其人官職去就而然也,實出於憂愛之衷矣。命善曰,湯劑之封入,已是苟艱,入侍之稀闊,尤多掣肘,奚獨政院事之爲可悶也?伏願聖上,亟思變通之道焉。上曰,入侍等事,不必以官職之有無爲拘,而政院生疎之弊,久則自當諳熟,且業已許解於訓將矣。尙喆·命善曰,然則藥院之任,尤爲緊重,所帶藥房提調,則亟先還仍,何如?上曰,此亦不急矣。尙喆曰,臣有區區私悰,敢此冒達矣。前兵判及訓將,則一疏請解,亟蒙允許,孰不仰聖上體下之恩,而顧臣犬馬之齒,已迫桑楡,陳力就刊,亦無其路,累度血懇,終未蒙許解之恩,此固臣忱誠未孚之致,而實不勝抑鬱之心矣。上曰,卿胡爲此言也?訓將辭疏,出於至懇,故予不得不勉從,前兵判則六當都政,亦是罕有之事也,今其一遞,亦非得已也。予非曰,誠意之能孚於大臣,而卿之過謙,每每如此,予實慨然矣。命善曰,轝士大將,例兼捕將,而今番則不得兼帶,事多掣礙云,左邊捕盜大將李柱國,除拜稍久,今姑許遞,何如?上曰,依爲之。出擧條左邊捕盜大將李柱國,今姑許遞事,榻前定奪。上曰,左邊捕盜大將李柱國許遞,代右邊捕盜大將李昌運兼察。出榻敎右邊捕盜大將李昌運,牌招聽傳敎事,榻前定奪。上曰,旣命兼察,而不卽請牌,此承旨甚生疎矣。上曰,推考房承旨入侍。出榻敎任柱召入左承旨金文淳進伏。上曰,兵判事,可悶矣。尙喆·命善曰,然矣,本兵之久曠其任,果可悶矣。國榮曰,捕將望,當爲口傳擬入,而兵判病勢,實所難强,且念暑月侍衛之職,尤非此人之可堪矣。上曰,大臣之意亦如此,姑欲許遞矣。上命書傳敎曰,旣知其難强於暑月,不可一味督迫,況侍衛之職,尤難强責,兵曹判書洪樂命許遞。上曰,兵曹判書前望單子入之。任柱承命持入望單,權噵落點。上曰,新除授兵曹判書權噵牌招,傳授命召。出榻敎尙喆·命善曰,宣諡時,當有焚黃儀節,此則當據補編中所載者而擧行矣。上曰,然矣,喪禮補編,焚黃儀入之,可也。任柱承命持入,上命應顯,讀焚黃儀。命善曰,領役部長,自前每以禁軍中久勤者差出矣,今番則,何以爲之乎?上曰,今番似可用禁軍矣。國榮曰,領役部將,則欲以臣營所屬,擇其解事之人爲之,似不必以禁軍差出矣。上曰,卿言好矣,依此爲之,可也。命善曰,誌文草圖書,旣已啓下,而宮園號改付標後,更當入啓矣。上曰,唯。上曰,近來政院事,全不修擧,雖以兪洪柱拿處傳旨事言之,傳旨則下於去月卄三日,而始於再昨日捧納囚單,此豈成說之事乎?曾前則雖是細事,諸承旨皆親執擧行,故能免此弊,卽今則院中如此之事,比比有之矣,何承旨爲推考房乎?應顯曰,臣及金文淳·宋煥億,連爲推考房矣。上曰,拿處傳旨事,伊時更問於中官,則果與他傳旨混下,而在院承旨,不能卽爲更稟,予甚訝之矣,混下之傳旨,昨日則何以推得乎?應顯曰,果爲搜得於休紙中矣。上曰,院中事如此,誠可悶也。尙喆曰,拿處傳旨,關係不輕,而曠日混置,事極駭然,當該承旨罷職,何如?上曰,依爲之。出擧條當該承旨罷職事,榻前定奪。上曰,他承旨入侍。出榻敎任柱召入同副承旨洪樂彬進伏。尙喆曰,此全羅監司鄭一祥狀啓也。以爲光陽縣松田燒火者,雖是稚毛松,其所延及,至於四五里,則該縣監鄭駿采,不能檢飭之罪,在所難免,依事目論罪事,令廟堂稟處矣。松田失火邑守令,勿論文南武,決棍定式事,旣有先朝丙寅年受敎,其後輒以此奉行,今此光陽縣監鄭駿采,依事目決棍懲後之意,分付,何如?上曰,依爲之。出擧條尙喆曰,此黃海前監司徐有寧狀啓也。以爲本道直路五邑立馬之役,非但載運公卜,專爲緩急運糧,而無編伍檢束之方,元軍及資保合七百五十名,作爲軍卒,轉餉軍官中,擇其五人,爲五哨官,又擇一人爲把總,臨急,則五哨官率其標下,持槍劍護糧卜,把總居中號令,平時則五哨官兼差立馬,別將把總爲都別將,申飭搬運,則昇平緩急,俱爲兩全。五站別將中,例差二窠外,三窠則便作營門私差,空費無用之料布,今若出給此數窠於轉餉廳,從久勤輪差,而五別將料布中,略干收合,則足爲槍劍造備之資,一營將士之願如此,而事係軍制,不敢擅便,至若應行節目,商確磨鍊計料,請令廟堂稟旨,分付矣。此與他軍制變通有異,不過就五站將卒中,弛張變通者,亦無財力之請得,則似不必靳許,而一營將校之願雖如此,五站保卒之必欲樂從,猶未能詳知。新道臣下去後,更加採取物情,商量事勢,如其必可行,則使之狀聞後擧行,何如?上曰,依爲之。出擧條上曰,道臣之啓雖如此,而其中似可有更商者矣。國榮曰,立馬之設,亶爲運卜之具,軍保之類,亦非常聚之兵,雖或備給槍劍,恐不可以得團束之效,而備緩急之用矣。上曰,然矣。前前監司方入侍矣,必有商量者,進奏,可也。性源曰,臣之待罪海藩也,雖未及議到此事,而大抵五站人馬,俱極着實,而若復善爲團束,則尤好矣。尙喆曰,新監司金熤,亦以此議爲便好,而到任後,當有參量啓聞之事云矣。上曰,然則,好矣。尙喆曰,此京畿監司鄭昌聖狀啓也。以爲道內各宮房山直等各名色,元數無定,假托亦多,今春行幸之路,俯詢楊州民瘼,仍下査實狀聞之敎,而宮房痼弊,不獨楊州爲然,實是一路通患,就其中最夥之邑,與楊州同爲槪列于後,亟令廟堂量定額數事爲請矣。各宮房投屬免役之弊,誠如道臣所論,續典及刊冊所載定額外,毋論各宮房各衙門,法外冒入之類,一竝査汰,大君·王子·公翁主守墓軍,續典亦無定額之事,不可不一番裁定,凡係可存可減者,令本司有司堂上相議,一一釐正草記後,分付道臣,以爲永久遵行之地,何如?上曰,依爲之。出擧條尙喆曰,洪忠水使柳鎭說行營節目,方報備局,而其一,安興原有龜防兵船三隻及伺候舡三隻,則本營戰兵舡,雖仍留本營,若値緩急之時,自當推移取用,不必及今移泊事也。此則事勢誠然,姑令依所報擧行。其一,漕舡點檢,旣已摠察,則指路護送,依他邑例,自地方官限其境擧行,南北去來之舡,毋論公私,一一察飭事也。地方官之指路護送,卽諸道通行之例,使之依此擧行,而至於往來私舡,有異漕舡,不當創無前之例,以啓日後之弊,此則置之。其一,三南漕舡,盡入本營,目下檢察之中,咫尺元山,不必別置護送之官,元山點檢,仍爲革罷事也。蓋聞舡路,不由元山,而皆由安興云,元山點檢,行營移設之後,不免架疊,此則依狀請革罷。其一,安興之兼設守城將,旣有本鎭舊例,且有江都近規,守城將依前仍帶,城操擇日,自本營擧行事也,此則依此施行。其一,水營需米四百石中二百石,自保寧劃送本營,二百石自泰安劃送行營事也。一年之中,半在本營,半在行營,需米之分半劃送,勢亦然矣,依此擧行之意,分付,何如?上曰,依爲之。出擧條上命書傳敎曰,政官牌招開政。樂純曰,統禦營旣屬江華之後,則本營所屬六鎭邊將,雖自臣營書殿最,而至於喬桐府使,則名雖水軍左防禦使,而殿最則例自畿營書之,旣曰,主管之地,而不得與議於考績之際,則烏在其移設之本意乎?臣意則自今以後,喬桐府使,自本營書其殿最似好,故敢此仰達矣。上曰,喬桐爲左防禦,則永宗爲右防禦,而永宗則自江華書之耶?樂純曰,永宗僉使之殿最,畿伯亦書之矣。上曰,今則喬桐·永宗,爲江華之左右防營,而獨於殿最,不令江華書之者,似非重體統之意也。尙喆·命善曰,然矣,而喬桐旣兼府使,故畿伯似書之矣。上曰,雖兼府使,而防禦營,則屬於統禦營,何可不書其褒貶乎?他道其有可據之例乎?尙喆等曰,他道無可據之例,而統制使亦不書水軍防禦之殿最云矣。上曰,御將似知之矣,統營前例,則何如?敬懋曰,水軍管下,則雖自統營書之,而防禦使殿最之例,果無之矣。上曰,水原·廣州,旣屬守·摠兩營,則殿最亦無自守·摠兩營書之之例乎?尙喆等曰,守·摠兩營,亦不書水原·廣州矣。上曰,他例則雖如此,而統禦營,旣是舟師大將,則喬桐·永宗,不過統禦營之左右營將,豈有爲大將,而不得書營將之殿最者哉?殿最若不書之,則其於節制管束之道,尤不成說,亦豈非名實之倒置乎?尙喆等曰,聖敎至當矣。若有舟師管下之別般名號,則可以書之,而猝難講定,使與畿伯同議,磨勘,似好矣。上曰,同議亦不可矣。旣曰,同議,則亦非專管之事,此亦難矣。國榮曰,如以中軍別將等名號啓下,則似爲順便矣。上曰,喬桐改爲一邊將,則似好,而亦難遽議矣。命善曰,統禦使移設之後,猶爲嘉善升擢之階,則誠過矣。尙喆曰,節制管束,則似不關於殿最與否,而大抵多掣肘之事矣。上曰,然矣,卿等亦更思好樣道理,後日稟定,可也,而予亦當有下敎矣。上曰,沁都褒貶,留守欲在京書之乎?樂純曰,自前亦多在京爲之之例,而臣之卽今情理,不忍遽然下去,故欲在京書之矣。上曰,唯。樂純曰,喬桐所在戰兵舡,各一伺候舡及所屬物力器械,已爲量宜移來,而喬桐府使,連爲遞易,不得相議區處,新府使合有促赴之擧矣。國榮曰,喬桐府使,久未下去,故自多掣礙之端云矣。上曰,然乎?國榮曰,近來亞將,多出外,而喬桐府使李漢昌,又除本職矣。在內亞將,頗甚苟簡,御營中軍適有窠,使該營備擬以入,何如?上曰,依爲之。前此欲爲下敎而未果,前府使白東俊事,極爲放恣,勿罷仍任,可也。出擧條喬桐府使白東俊,勿罷仍任。出榻敎上曰,白東俊事,極爲駭然矣,旣命赴任,則何敢引義於文報間乎?尙喆·命善曰,所引之嫌,非徒太過,亦甚駭妄矣。國榮曰,近來中外衙門,皆擁虛簿,而至於禁衛營,可謂軍門中稍實,而臣待罪多年,詳知其裏面矣。除各項無面,各處貸去者,餉色猶可說,而軍色實餘在,不過二萬餘兩,而其中有補軍庫名色,元無一疋木一兩錢捧入之事,而以逋欠之人,永定軍色庫子,使之歲納錢於補軍庫,以爲年年計減云,而厥漢輩,無他推移處,則就軍色元入中,潛偸暗輸,以爲目前彌縫之計,所謂徵逋者,乃所以漸失元數,至於莫可奈何之境,且有假記名色,無論幾兩錢幾同木曰,以假記上下,則設有用於用處,而數餘者,更無還入庫之例,又從以消融之。若如此不已,則不出四五年,該營必不成貌樣而後已,豈不大可寒心乎?臣雖遞職,所嘗耿耿于中者,故及今重記釐正之時,必欲變通釐革,而目下時在,漸無着手處,則來後新捧,便同貯水於無底之甕,臣於公用外,所鳩聚錢穀,其數亦不甚少。且於各司貸去中,抄出其可捧處,如戶曹之八萬二千五百兩,訓局之一萬四千兩,兵曹之二千兩,賑廳之六千八百六十一兩者,是也,其外難捧處及數爻零星者,亦不擧論矣。近日經費匱竭之中,豈可責捧其二三,而自戶曹還送一萬三千兩,訓局三千兩,賑廳三千兩,兵曹二千兩,則合時在二萬餘兩及新所鳩聚者,其數將爲五六萬兩,而此則乃實數也。別作封不動,入庫然後革罷,補軍庫名色,軍餉色庫子,輪回換差,文武從事官,亦定瓜限,每當遞易,時官與吏,互相傳掌,若有逋欠之事,其吏重繩徵逋,其官論以當律,自朝家亦或別遣御史,另加反閱,則今年時在雖如此,該營一年用下後,其所餘剩,如無別般公用,則或萬餘兩,或近萬兩矣。以此計之,不出十餘年,將爲十餘萬兩,其公家之所得,當如何哉?說者或以爲,此時捧債於各衙門,不無掣礙云,而此則不然,在衙門不至大段傷損,在該營實有大段利益,各處錢貨,無非公物,則該營復舊蘇弊之後,還復互用,亦無所妨矣。至於庫子逋欠,當初摘發之時,旣不用法,則今雖追理而,年年徵捧,亦爲添補於軍餉兩色事,方欲成節目擧行,敢此仰達,下詢大臣處之,何如?上曰,大臣之意,何如?尙喆曰,該營救弊之道,依此所請而處之,則當有前頭實效,許施,好矣。命善曰,禁營事,臣亦稔知,所謂補軍庫假記等名色,實爲痼弊。今若革罷此等名色,輪回庫色,論責郞聽,則宜無尾閭之爲弊,可期儲積之漸盛,禁衛一營,當爲富實之局,依此爲之,好矣。上曰,所奏甚好,旣問大臣,以此出擧條,定式施行,可也。出擧條華鎭曰,內氷庫藏氷之意,亶在於闕內各司進排及外朝頒氷等節,而昨年則非但藏氷之縮少,近因炎熱,太半消瀜,所餘無多云,臣意則頒氷一節,姑爲減省似好,故敢達矣。上曰,內氷庫事,予欲一言而未果矣。曾在先朝,使蔡濟恭釐定之後,內氷庫所用,不過公翁主·郡縣主·親王子頒賜及一年藍染所入若干張而已,間或有別判付取用之時矣。昨今年,則初無一張之別判付,而所藏之氷,尙患不足,豈不可痛乎?華鎭曰,分藥房及外水刺間,則量宜進排,而果無別判付取用之事,然而欠縮常多,甚可悶矣。頒氷之時,不但元數而已,似或有憑藉濫用之事,故致此不足之弊,臣之所達,亦以此也。上曰,當此夏節,減其例頒之氷,則不亦難乎?國榮曰,臣向在藥院,每見下人取來氷丁之時,果不無過數持來之弊,此固可悶,而頒氷之難防,聖敎至當矣。上曰,然矣。華鎭曰,臣之本意,亦非欲永減頒氷,而若於各處持去之時,痛加省察,則似或防尾閭之洩矣。上曰,此事則從容商確,未爲晩矣。華鎭曰,今此園所諸役,一依聖敎,務從省約,而儀仗及輓章等屬,不可無雨備,此則從當磨鍊仰稟矣。上曰,參酌更奏,可也。光漢曰,惠慶宮生辰進賀,當爲磨鍊,而此時不敢循例擧行,何以爲之乎?敢稟。上曰,置之,可也。出擧條弘履所啓,請大靜縣爲奴罪人金壽賢,更令王府設鞫嚴問,依律處斷。上曰,不允。又所啓,請爲奴罪人河翼龍·金重得,亟令王府設鞫得情,快正王法。上曰,不允。又所啓,請海南縣爲奴罪人李弘濟,亟令王府設鞫嚴問。上曰,不允。又所啓,請海南縣竄配罪人金載順,亟令王府設鞫嚴問。上曰,不允。又所啓,請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。上曰,不允。又所啓,請還寢福氷酌處之命,依律處斷。上曰,不允。又所啓,請海美縣定配罪人申光復,更令王府嚴鞫得情。上曰,不允。又所啓,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。上曰,不允。又所啓,請定配罪人具翼遠,亟寢酌處之命,仍令王府嚴鞫得情,快施當律。上曰,不允。又所啓,請減死安置罪人大燮,亟寢酌處之命,仍令王府設鞫情情,快正王法。上曰,不允。又所啓,請減死罪人弼海,亟寢酌處之命,仍令王府設鞫得情,快正王法。上曰,不允。又所啓,請遠竄罪人安兼濟·李宅鎭,亟令王府竝加嚴鞫,期於得情,依律處斷。上曰,不允。又所啓,請恒·善支屬,亟命散配,日謙兄弟,竝投絶島,以嚴隄防。上曰,不允。又所啓,請荐棘罪人瑩中,亟令王府設鞫嚴問,快施當律。上曰,不允。又所啓,請亟收放逐罪人鄭遠達,珍島郡定配罪人閔百奮放釋之命。上曰,不允。又所啓,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。上曰,不允。又所啓,請河東府減罪罪人昌鼎,依律處斷。上曰,不允。又所啓,請濟州牧減死定配罪人範聖,依律處斷。上曰,不允。又所啓,請柒原縣定配罪人志遜,更令王府設鞫嚴問,期於得情。上曰,不允。又所啓,請減死定配罪人德秀,亟令王府更加嚴鞫,快正王法。上曰,不允。又所啓,請削黜罪人鄭履煥,絶島安置。上曰,不允。又所啓,請淸川君金鍾正,亟命刊去爵秩,姑先放逐田里。上曰,不允。又所啓,請平海郡殺獄罪人黃師憲,亟收減死之命,更加嚴訊,期於得情,以重償命之典。上曰,不允。又所啓,請定配罪人權翊,亟令王府嚴加刑訊,遠地定配。上曰,不允。又所啓,請鎭海縣定配罪人埏,亟令王府拿鞫得情,仍施當律,其應坐支屬,不可遠地散配而止,亦竝施絶島散配之典。上曰,不允。又所啓,請順海亟令王府刻期發捕,嚴鞫得情。上曰,不允。又所啓,請李璟·金默行·兪纘柱·韓後良·金奎五等,亟令王府嚴鞫得情,快伸王章。上曰,不允。又所啓,請申大年,亟施屛裔之典。上曰,不允。又所啓,請定配罪人元幹,亟寢酌處之命,更令王府嚴鞫得情,依律處斷。上曰,不允。又所啓,請亟寢鎭寬。大春酌處之命,更加嚴鞫得情。上曰,不允。措辭竝見上又所啓,合辭之際,引一微嫌,連事違牌,多日闕啓,事甚未安,請違牌兩司諸臺,一倂罷職。上曰,不可以此輕遞言官,不允。又所啓,臣才識蔑劣,本不合於淸朝耳目之任,而以目今兩司違牌請罪矣。及承批旨,臣之所失甚大,何可一刻晏然於臺次乎?請命遞斥臣職。上曰,勿辭,亦勿退待。竝出擧條上命退,諸臣以次退出。上曰,承旨更爲入侍。樂彬進伏。上命書傳敎曰,俄者臺請,雖不允從,更思之,合辭時違牌臺諫,輒請罷職,卽先朝末年,以此習屢勤飭敎者也。不意今日朝廷,復見此等之習,予固不欲索言,大司諫蔡弘履削職。上仍命退,承史退出。
上在昌德宮。停常參·經筵。
觀象監啓曰,自辰時至午時,灑雨下雨,測雨器水深一分,夜一更二更,灑雨下雨,測雨器水深二分。
傳于沈頤之曰,軍士房承旨入侍。
傳于洪樂彬曰,左承旨林鼎遠批下,牌招察任。
以副修撰洪樂洙牌不進罷職傳旨,傳于申思運曰,只推,更爲牌招。
傳于申思運曰,吏房有做錯事,該房承旨推考。
本院啓曰,實錄廳持去,癸未年日記十二卷,還來之意,敢啓。傳曰,知道。
又啓曰,左承旨林鼎遠,今日不爲出肅,卽爲牌招,何如?傳曰,知道。
申思運,以禮葬都監郞廳,以都提調意啓曰,上樑文頭行,仁淑元嬪仁明園丁字閣上樑文十三字,令書寫官李儒慶書塡,今初三日,使園所都監郞廳,陪進園所之意,敢啓。傳曰,知道。
申思運,以園所都監郞廳,以都提調意啓曰,齋室立柱上樑吉日,當初推擇時,或恐事役之未及周旋,差後於丁字閣立柱上樑之日矣。今則事役別無掣礙之端,且前頭霖潦,有未可知,齋室立柱上樑日時,以丁字閣立柱上樑日時,同爲擧行,何如?傳曰,允。
申思運,以園所都監言啓曰,今日未時量,魂遊石無事輸入,南漢赴役僧軍一百五十名,北漢赴役僧軍一百九十名,竝爲放送之意,敢啓。傳曰,知道。
鄭元始,以弘文館言啓曰,新除授副修撰沈樂洙,卽爲牌招察任,何如?傳曰,允。
申思運,以吏批言啓曰,頃日政律學兼敎授,依刑曹薦狀,當爲備望受點,而未及照察,誤以三望單啓下,惶恐待罪,而原單子勿施,更爲擬望以入之意,敢啓。傳曰,勿待罪。
申思運,以兵曹言啓曰,今此仁淑元嬪發靷反虞時,各差備忠贊衛八十一名,依都監磨鍊,以京有廳出用之意,敢啓。傳曰,知道。
又以兵曹言啓曰,禮葬都監啓曰,大轝高廣,比準於興仁門,則門高不足,幾至二尺許,而取考謄錄,則門閾磚石,豫爲掘去矣。今亦依此,令各該司習儀前修治門路,何如?傳曰,允事,命下矣。依都監啓辭,興仁門門閾磚石,習儀前掘去,發靷後還爲塡補,而使役軍丁,依前例陪往大將都遊軍中,量宜除出,使之赴役,令本曹郞廳,檢飭各該司擧行,自始役日,每夜把子圍排,分付繕工監待令,而把守軍兵,亦令分授御營廳,依例定送,限還爲塡補間,與同門將卒,眼同嚴加守直之意,分付,何如?傳曰,允。聞曹郞役民之際,不無弊端云,今番則俾勿如前事,另加嚴飭。
申思運,以右邊捕盜廳言啓曰,本廳兼從事官李瀁,以身病有難察任,改差,何如?傳曰,允。
禮曹啓曰,今五月初十日,都監堂上入侍時,本曹判書鄭光漢啓曰,今此元嬪喪後,自上服制,我朝無可援之例。周禮春官有曰,王爲三公六卿錫衰,爲大夫士疑衰。註又曰,此君爲臣服也,君猶爲臣而服,則況於無品之嬪乎?且考大明集禮中唐朝禮,有曰,皇太子爲良娣擧哀,三朝哭而止。其文又曰,若本服朞者,三朝哭而止,此爲旁照之禮,以周禮觀之,則當有服制,以開元之禮參考,則宜有公除,竝下詢大臣儒賢,而參考處之得宜,須有公除然後,凡係祀典,當依喪禮補編擧行,敢此仰稟矣。上曰,依爲之事,啓下矣。發遣郞廳,問議于時原任大臣及儒賢,則領議政金尙喆以爲,今此仁淑元嬪服制公除,因禮官稟達,伏承收議之命,而此於國制,旣無可援之例,則以臣蔑識,雖不敢倉卒臆對,禮官所引周官服制之論,開元禮公除之說,俱爲旁照可據之端,惟在俯詢知禮之臣而裁定焉,伏惟上裁云。左議政徐命善以爲,今此仁淑元嬪服制公除,該曹之以周禮·開元儀旁參考據,極其該備,依此施行,恐合禮意,如臣謏魯,別無他見,伏惟上裁云。領中樞府事李溵,行判中樞府事鄭弘淳以爲,禮堂所奏,儘有考據,臣等之見,與領·左相意無異云,祭酒宋德相以爲,今此仁淑元嬪服制公除,禮官所引周官·開元禮等說,似爲該備,可以旁照,而第臣淺見,周官之制,乃天子臨公卿諸候喪時弔服,而未必爲喪服也。開元禮三朝哭云云,亦是皇太子爲良娣擧哀一節,而亦未敢知以此參考,必當有公除也。蓋今服制,古今禮書,別無可援之文,而其可以旁照者,又如此,以臣寡陋,有不敢臆決,而妄對者,惟在聖上廣詢博訪而財處焉云。大臣·儒賢之議如此,上裁,何如?無批答。
吏曹口傳政事,仁明園守園官單完豐君濬。
兵曹口傳政事,僉知單申應周。
申思運啓曰,大司憲鄭昌順被論,執義兪彦鏶在外,掌令李奎緯被論,金鍾厚在外,持平洪樂淵受由在外,林濟遠被論,監察茶時之意,敢啓。傳曰,允。
左承旨林鼎遠疏曰,伏以臣猥以無似,濫膺重寄,周歲邊門,無一善狀,至今追省,如負大何,果然臺言峻發,聲罪狼藉,臣滿心惶懍,無地自容。念臣誠信不孚,居職無素,無論事之有無虛實,致有此人言之來,孤負聖簡,貽辱朝廷,此莫非臣之罪也。聖度寬大,過加容庇,兪音旣靳於臺批,嚴問不及於臣身,至使許解諫職,俾伸廉隅,如臣不肖,何以得此於聖明?臣誠感淚無從,不知死所。不意今者,銀臺新命,又下於夢想之外,惝怳驚感,宜卽趨承之不暇,而第臣所遭,非比尋常,譴罰不加,情地自如,玆不得不仰首鳴呼,略暴事實焉。臣於再昨秋赴任之初,閱視城堞及公廨各處,則纔經夏潦,間多崩壞,其勢不可不趁卽修築,而本府素乏石材,從前築城,皆用甃甓,故果令燔甓燔瓦,隨毁繕改,而至於發賣一節,倭館如有破傷處,自本府燔瓦修改,乃是常例,彼旣不買而自得,則雖欲和賣,必不肯買,臣之有罪無罪,公議自在,焉敢誣也?在臣自靖之道,謝跡周行,杜門訟愆,其何敢以時日之稍久,天鑑之洞釋,晏然冒膺,殆若無故者然哉?官職去就,初非可論,召牌之下,蠢動無路,玆敢略入文字,猥控情懇。伏乞聖慈,特垂鑑諒,亟賜重勘,以重臺言,以安私分,不勝幸甚,臣無任屛營祈懇之至。答曰,省疏具悉。爾其勿辭察職。
己亥六月初二日,兼春秋洪光一。刑曹啓目,罪人景行,以逆賊聖國之子,緣坐安置之後,肆然逃還,敢入城中者,萬萬叵測,李大白段以景行之保授主人,符同景行,潛與上京者,必有情節,而亦復牢諱,不爲直告,更加嚴刑,期於得情,何如?傳曰,竝下本道監營,景行段,嚴加刑訊,究覈情節,如無隱情,加刑移定配所,發配爲旀,李大白段置,亦令道臣,加刑推問後,遠地發配後,啓聞爲良如敎。
刑曹啓目,御寶僞造罪人金龍河,僞帖書給罪人李龜大,僞帖買賣罪人朴二尙·朴重載·孟龍三等,一體照勘,何如?傳曰,依允。
己亥六月初二日巳時,上御誠正閣。兵房承旨入侍時,兵房承旨沈頤之,假注書李敏采,記注官徐龍輔,記事官李信祜,以次進伏訖。以全羅水使李父爀狀啓,命書傳敎曰,勿待罪事回諭。又命書傳敎曰,諡號時正使品數,取考園所上諡例,更令都提調參商稟處,然則副使品數,前例亦當有之,一體參酌磨鍊以奏。又命書傳敎曰,殯宮進香器數,雖念經費,方欲減省,至於官司,似不當用辛未之例,亦令禮判詳考參酌磨鍊,登對時稟處。又命書傳敎曰,古例翰注,亦多被選之例,今番無啓下之事,上下實注書諸翰林,原啓下外,挽辭使之製進。又命書傳敎曰,別軍職只有二人番次,元無輪回之人,侍衛之職,事甚苟簡,合有變通之道,昌城府使申應周,遞付京職,樞銜例授,使之直爲啓下。又命書傳敎曰,向者猶以追念謙挹之意,諡日·靷日·返虞日,各項陪從及執事官,皆依辛未年例爲之事,曾有下敎,而今則旣遵皇朝典禮,凡諸儀節,當從園例也。塡差時品數陪從之官司,參酌園例,磨鍊稟之,三年內儀文,係是我朝初有之事,禮·兵曹堂上,旣帶本都監提調,況都提調旣是時任大臣且鍊此等格式,從速相議,登對時稟處。又命書傳敎曰,挽章文製述官,陵爲九十六人,墓則外喪爲八十八,內喪爲五十八,外小喪則爲六十人云,園則視此當爲增減,以此意傳于都提擧裁定,分付吏曹,抄啓別單,更爲修整書入。又命書傳敎曰,靷日以當日返虞之故,丁字閣勿設欑宮,但於隧道閣內設次,小住行奠,仍行朝上食,而路祭所靈座,亦勿出擧,但於魂魄轝前設次行奠之意,已有所詳敎於園所堂上,又有所書下於別單中矣。昨聞都提調所奏,未能諦聽,尙未領會云,依此所下傳敎,擧行之意,更爲申明,分付惠慶宮進服加味六君子湯五貼製入事。出榻敎
上在昌德宮。停常參·經筵。
傳于李鎭恒曰,咸鏡監司留待。
李鎭恒啓曰,都監都提調左議政徐命善,提調禮曹判書鄭光漢,兵曹參判鄭民始,儀節稟定事,來待矣。傳曰,入侍。
傳于洪樂彬曰,禮房承旨與魂宮都監堂上入侍。
傳于申思運曰,咸鏡監司入侍。
又傳于曰,都監堂上入侍。
又傳于曰,前承旨宋煥億·申應顯·金文淳竝敍用。
申思運啓曰,大司憲鄭昌順被論,執義兪彦鏶在外,掌令李奎緯被論,金鍾厚在外,持平洪樂淵受由在外,林濟遠被論,今日以監察茶時之意,敢啓。傳曰,知道。
鄭元始,以園所都監郞廳,以都提調意啓曰,昨筵中,臣命善,以除下直往來園所事,有所陳稟矣。明日除下直,進詣園所之意,敢啓。傳曰,知道。
又以園所都監言啓曰,今日卯時,丁字閣定礎之意,敢啓。答曰,知道。
又以園所都監言啓曰,今日辰時量,壙中畢鍊正後,仍築地灰之意,敢啓。答曰,知道。
又以園所都監言啓曰,今日辰時,齋室定礎之意,敢啓。答曰,知道。
吏曹口傳政事,孝徽宮守奉官李敏亨·洪大默。
兵曹判書權噵疏曰,伏以臣至愚至鈍,無才無能,晩來一第,固已倖耳。厚被兩朝不世之恩,出入內外,遍歷華顯,循序推遷,濫躋入座,此豈臣夢想所到哉?絃滿則矢落,載稇則駕顚,理之常也。況弓已朽枯,馬又玄黃者乎?引物自視,不勝悚懼,每以臨淵之蹤,只切循墻之悃,不意玆者有隕自天,以臣爲騎曹長官,夫司馬之職,何等責任,而聖簡遺照,不少留難,驚惶震凜,罔知攸措。顧臣卽一白面,軍旅未講,年至病痼,蒲柳已謝,其何以坐按中權,指授進退之節?又何以馳馬後先,用備陪衛之列乎?且臣稟本虛脆,少多危疾,衰年嶺外,慟纏嬴博,諸症迭闖,轉成膏肓,形殼徒存,神精全鑠,有時忽忽,殆若死灰,閑司漫職,尙患瘝曠,西銓重任,其敢尸居?噫,方當新化初敷,受恩至渥,雨露若偏,龍光靄溢,臣雖庸癡,非木非石,區區微誠,寧不知感,而殘景已頹,膂力旣愆,恐孤涓埃,只增悚蹙,命召祗受,事體嚴重,飭敎之下,黽勉趨謝,而蹲冒匪據,非臣所敢,玆將短章,仰暴微懇。伏乞聖明,俯賜鑑察,特遞臣新授職名,以重名器,以安私分,千萬幸甚。答曰,省疏具悉。卿其勿辭,從速行公。
吏曹參判宋德相疏曰,臣於日昨,恭承聖批,不惟不準所辭,一幅綸綍,委曲隆摰,迥出常例,乃若世道之諭,尤非賤微,所當得者,惶感之極,殆莫省措躬何所也。噫,不世之眷遇雖至,匪據之職名難冒,一日之內,四逋召命,分義虧缺,譴何是宜?顒俟有日,威罰不降,臣尤憫蹙,如不自容。仍竊念銓衡之官,有國所重,佐貳之職,秩雖差下,若其責任之大,視長僚無甚間焉。雖登名甲乙,循序踐進者,尙且逡巡辭遜,不敢遽受,如臣愚賤,本不合於百執事之末,而今乃不費詢諮,不待注擬,一朝擧以畀之,不少疑難。是以除目一下,夫人皆驚,公議所在,於玆可見,而聖上猶意其或可堪承,瀝血之籲,乃反視以例讓,臣心抑塞,尙有何言?目今時象紛軋,黑白交互,秉公祛私,激濁揚淸之責,專在銓地此時此任,豈是臣所可冒當者哉?至於籌司之銜,半歲虛帶,一未赴坐,事之有名無實,莫此爲甚。伏乞聖慈,曲察臣種種情勢,亟命鐫改本職兼任,以幸公私,不勝大願。答曰,省疏具悉卿懇。初批申諭,予何多誥?卿之所辭,若是齗齗者,皆予誠淺之致,良庸自忸,卿旣在朝訏謨之地,激揚之責,卿不自任,而更於誰乎?卿須安心勿辭,從速察職事,遣史官傳諭于吏曹參判宋德相處。
校理韓晩裕疏曰,伏以臣所帶春秋兼銜,與臣父知春秋之任,有應避之嫌,揆以公格,自在當遞,玆敢露章自列。伏乞聖明,亟令該曹照例遞改,不勝幸甚。答曰,省疏具悉。疏辭,下該曹稟處。
注書李兢淵疏曰,伏以臣所帶之職,與臣伯父右承旨臣鎭恒,有應避之嫌,揆以法例,在下當遞。伏乞聖明,亟命該曹,照例遞改,以存公格,不勝幸甚。答曰,省疏具悉。疏辭下該曹稟處。
敎咸鏡監司徐浩修書。王若曰,眷豐沛之舊鄕,永言予思,按溟渤之雄鎭,往哉卿欽。顧我靑丘諸藩,最重白山一路,三邊息烽煙之警,幸際天時之克和,五嶺疎陰雨之謨,莫曰,地利之足恃。王化隔鬼門之險,人稱南關監司,賊孥遍豆江之濱,俗雜北胡獷悍。況近日荐庚歲之急,而民事切丙枕之憂,倣海內移粟之規,縱運百萬包紅腐,念春後塡壑之命,曷慰數十州蒼生?肆朝廷每難其人,伊簪紳孰膺斯選?惟卿,閥是喬木,姿若精金,樂有賢父兄,詩禮服家庭之訓,不愧眞宰相,才猷適內外之宜。佐銓衡於東曹,已著藻鑑之譽,緩裘帶於南國,尙傳棠陰之謠。固眷注之冞隆,矧休戚之與共?玆授卿以咸鏡道觀察使兼兵馬水軍節度使巡察使咸興府尹,卿其追乃祖巡宣之風,體重宸委寄之意。地盡隔一水,衣帶仗節,整霜雪之威,日中交兩,市貂蔘攬轡,勵氷蘖之操。異西川翶翔之所,予實喜方面得人,畀北面鎖鑰之任,卿莫云邊頭無事。於戲,行非去國,那愁鐵嶺之征雲,樓名樂民,宜思襜車之隨雨。故玆敎示,想宜知悉。副修撰金宇鎭製進
己亥六月初三日,兼春秋洪光一。禁府啓目,覆檢官楊州前牧使洪益弼,抱川縣崔孝大成獄之案檢狀違格,議處,何如?傳曰,置對之命,不過重刑獄示飭勵之意是如乎,此時曠官可悶,分揀放送,使之卽速還官爲良如敎。
禁府啓目,金海府使李喆運,莫重軍餉之未捧,比他衙門各穀所捧,尤極夥然,議處,何如?傳曰,姑爲保放,待御史入來,更爲稟處爲良如敎。
己亥六月初三日辰時,上御孝徽宮。禮房承旨與魂宮都監堂上入侍時,左議政徐命善,戶曹判書金華鎭,兵曹參判鄭民始,左副承旨鄭元始,假注書洪仁浩,記事官徐龍輔·李信祜,以次進伏訖。上曰,禮曹判書入侍。賤臣承命,與禮曹判書鄭光漢偕入進伏。上曰,魂宮處所,旣定於此,而自內哭臨廳,不可不議定矣。命善·華鎭曰,然矣。上曰,自內至哭臨處路,必由文政殿庭,若不由文政殿,則聚景苑之路,延袤頗多,何以則好耶?華鎭曰,若設墻垣或笆子,則好矣。上曰,築墻則鉅弊,以笆子爲之,何妨之有哉?上曰,都監郞廳入侍。賤臣承命,召入司僕主薄洪樂顯進伏。上曰,內哭臨廳,汝亦見之否?樂顯曰,臣亦奉審矣。上曰,魂宮及園所都監役事,今至何境乎?命善曰,勿論堂郞,皆着實看檢,二十日前,可以了當矣。命善曰,臣等之今日登對,多有稟定之事矣。上曰,然矣。命善曰,啓殯時告宗廟一節,自當擧行,而取考皇朝典禮,則又有告社稷之禮矣,今番則竝告于廟社,何如?上曰,依爲之。命善曰,取考皇朝典禮,則皇妃下葬日,百官免朝參,會哭于園所,今番發靷時,宗親·儀賓,全數進參,百官亦當依此禮陪從,仍參於下梓室時哭班,而若全數陪從,則將無留都之人,又欲分排以往,則有違皇朝之禮,事多掣礙,有難酌定,何以爲之乎?上曰,皇朝典禮,下葬時百官,雖有免朝參會哭之文,而掣礙之端,誠如卿言,留都不可無,百官依前例,只以五上司六曹堂郞陪從,仍參哭班,返虞時則迎哭群官,自當合班導從,亦不悖於皇朝典禮,依此擧行,可也。命善曰,今番喪禮,比辛未用加一等之禮,皇朝典禮,亦有文武衙門各祭一壇之文,則凡諸儀節,自當有加,進香時,五上司爲之,而政府則率百官,遣奠時,宗親·儀賓·五上司·六曹堂郞陪從人員及闕內入直官員竝進參,宣諡·焚黃·啓殯·祖奠及練祥禫祭時,宗親·文武百官進參,何如?上曰,依爲之。命善曰,宣諡時正使及啓殯時啓欑室官·率舁梓室官·贈玉帛覆土官,當依補編,以一品重臣差出矣。上曰,宗親·儀賓中,正一品爲之,贈玉帛覆土官,仍以啓欑室官爲之,可也。命善曰,宣諡時告廟祭官,啓殯時告廟社祭官,以一品重臣差出,宣諡時奉冊印官,以文臣五品諸執事參上參外,舁梓室官,以武臣三四品差出,魂宮三年內祭官,初獻官以從一品,亞獻官從二品,終獻官堂上正三品,園所則勿論三年內外,以堂上正三品差出,而宗臣·儀賓中,如有求差者,依例勿拘品數,塡差,何如?上曰,依爲之。命善曰,發靷時,內禁衛陪衛者數,未滿五十,故番將例不領率云,今番則以五十人磨鍊,使該番將,領率陪衛,何如?上曰,依爲之。命善曰,發靷時陪衛前後廂軍兵數爻,兵曹自當臨時磨鍊,而中軍千摠中,當以何人率領乎?上曰,諸色標下軍,量宜除出,中軍率領陪從,可也。命善曰,園所遷尊時,旣不設欑室,則補編所載祝辭,恐不可用矣,啓欑室三字,改以下玄室,何如?上曰,依爲之。命善曰,發靷返虞時,分兵曹摠府堂郞各一員五衛將二員,武兼四員,陪衛當部官員,漢城府堂郞,禁府堂下官,前導贊請官,以攝相禮差出,擧行,何如?上曰,依爲之。命善曰,發靷時,闕內入直官員,各於本司前哭辭,下梓室時,百官亦於外庭,望哭奉慰,何如?上曰,依爲之。命善曰,宮園祝式奉審及凡諸擧行之事,一依他宮園例,自禮曹啓下節目,以爲擧行之地,何如?上曰,依爲之。命善曰,發靷返虞時儀仗等節,比辛未亦當有加,謄錄及補編所載,應爲擧行者外,內侍執烏杖者四人,金銀鐙各一,銀盂銀灌子各一,挽辭前後各十五,執鐸者四人,火鐵籠十隻,宮人二人,加數磨鍊,而前部鼓吹,旣有皇朝典禮,亦爲量宜磨鍊,何如?上曰,依爲之。命善曰,誌石張數旣多,若待其畢書而往燔,則有窘急之慮,故自前每隨其所書,出送燔所矣,今亦依此爲之,何如?上曰,依爲之。竝出擧條命善曰,此外如儀仗等節,一依補編所載,參酌磨鍊,而取考前例,則輓辭當有加數之擧矣。上曰,辛未年輓辭爲五十,戊申年則爲八十矣。命善曰,今番凡事,比辛未旣加一等,則輓辭亦當爲八十矣。製述官方欲加數,啓下矣。上曰,依。命善曰,儀仗等屬,如朱畫團扇·靑綉·紫綉·鞍馬,皆是補編中所載,故方欲依此造出矣。上曰,靑〈綉〉·紫綉·鞍馬,不知果是何物,司僕如有之,使內乘持入。上曰,喪禮補編原編,入之。賤臣承命持入,仍仰奏曰,下問司僕,則紫〈綉〉·靑綉·鞍,本非司僕常有之物,每當有用之時,自工曹進排云矣。上曰,唯。光漢曰,焚黃祭儀,旣載於補編,此是皇朝賜諡時儀注,而今番儀節,亦當倣此刪節,然在殯時三獻祭,終似未安於禮意矣。上曰,當爲單獻矣。光漢曰,獻官以何品差出乎?上曰,當親臨,以素祭擧行,可也。光漢曰,謹當以此磨鍊儀注矣。民始曰,讀禮通考詳細考見,則凡干儀節,極爲該備,實多今日照準之例矣。上曰,然矣,厥冊可謂禮書中最精者也,淸儒徐乾學之所著,而徐乾學亦可謂大儒矣。命善曰,然矣,通考中所載皇妃喪,太子服朞,則今番服制,宜據此例,而今雖已過之事,實是欠典矣。上曰,然矣,通考之文,果可傍照矣。雖因訓將所奏,初不深究博考,而今番之喪,我朝初有之事,故禮制等節,似不免疎漏矣。命善曰,然矣。命善曰,魂宮旣定,則守奉官亦當卽爲差出矣。上曰,然矣。上曰,孝徽宮守奉官二員,口傳差出。出榻敎上乘小輿還內,諸臣以次退出。
己亥六月初三日申時,上御誠正閣。咸鏡監司入侍時,咸鏡監司徐浩修,右副承旨洪樂彬,假注書洪仁浩,記事官徐龍輔·李信祜,以次進伏訖。上曰,北伯進前。浩修進伏,上曰,北路荐歉,且多隱虞,得卿任藩,予可忘憂,卿其欽哉?浩修曰,臣才性鹵鈍,猥荷藩寄,方切祗懼,今承前席諄諄之敎,惶悚感激,不知所達矣。上曰,今日欲發行耶?浩修曰,日勢雖晩,當宿樓院矣。上曰,何日當到任耶?浩修曰,潦水可慮,故欲爲緩緩作行,當於十五日到營矣。上曰,當炎遠程,無事下去,可也。浩修曰,行將逖違天陛,實不勝區區犬馬之誠矣。上命浩修先退,上命樂彬,書禁府啓目判付。又命書兵曹判書權導疏批。上曰,承旨出去,與都監堂上,入侍于魂宮,可也。仍命退,承史退出。
己亥六月初三日申時,上御集祥門西夾室。都監堂上入侍時,兵曹參判鄭民始,右副承旨洪樂彬,假注書洪仁浩,記事官徐龍輔·李信祜,以次進伏訖。上曰,俄者入啓之擧條,或多混書,且有未瑩處,兵參與都提調相議,更修以入,可也。仍命樂彬讀擧條。上曰,告廟社事外,不必一一盡出於朝報矣。民始曰,然矣。上曰,自內哭臨廳往來之路,將何以遮蔽乎?民始曰,築墻頗高,則似好矣。上曰,墻役甚鉅,連設笆子,無妨矣。民始曰,朝者都提調稟定諸件中,有未及仰奏者,故臣敢替達矣。今此返虞時服色,百官當爲從吉,而都監堂郞服色,似可稍別於百官矣。上曰,都監堂郞,則以淺淡服迎哭,可也。民始曰,發靷時,則何以爲之乎?上曰,哭送則以淺淡服,陪從則以華服,可也。民始曰,補編所載儀仗中,雖有朱畫團扇之名,而問諸儀仗庫,則無之矣。上曰,然則以儀仗中龍鳳扇代之,可也,而昨年新備者,必多可用,須勿改造也。樂彬曰,發靷時,旣有百官哭送之節矣。受服執事中,有外任二人,此亦依他執事例,哭送,何如?上曰,依。上曰,祭文通韻之法,如東冬庚靑等字,皆可以通押乎?民始曰,祭文等文字,雖非東冬庚靑之類,音同則皆互押矣。上曰,宿衛所加出近仗軍一名,能無疊役之弊乎?民始曰,近仗軍雖是苦役,而宿衛所加出一名,則料布旣均,使役亦歇,別無爲弊之端矣。上曰,然矣,非但近仗軍之爲苦役,予則以結束色,爲最可矜者矣。民始曰,然矣,結束色之爲役甚苦,而料布太輕,人無願入者,故所謂結束色吏,皆是不解事之類矣。上曰,結束執吏一人,頗似了了,而其餘諸吏,皆不成樣,誠如卿言矣。果是料布殘薄之致,則合有變通之道,予意則欲於諸色吏中,輪回差出,或於原料布外,從優加給,卿意,何如?民始曰,聖敎至當矣。輪回之規,添料之擧,固宜從便商稟,而亦難猝然定行矣。上曰,兵曹吏原數幾何?民始曰,各色書吏,合爲百餘名矣。樂彬曰,臣於待罪騎堂之時,稔知其弊,而大抵兵曹吏元額旣多,諸堂郞行下頻數,故百弊層生,漸至難堪矣。上曰,元數太多,故其弊如此矣。民始曰,行下之弊,果如承宣之言矣。上曰,然矣。仍命退,諸臣退出。
上在昌德宮。停常參·經筵。
觀象監啓曰,夜二更流星,出箕星下,入南方天際,狀如拳,尾長三四尺許,色白。
傳于沈頤之曰,騎馬一匹立之,宣傳官一員待命。
申思運啓曰,大司憲鄭昌順被論,執義兪彦鏶在外,掌令李奎緯被論,金鍾厚在外,持平洪樂淵受由在外,林濟遠被論,依例監察茶時之意,敢啓。傳曰,知道。
申思運,以園所都監郞廳,以都提調意啓曰,壙中地灰,三寸畢築鍊正,仍設拘捧機之意,敢啓。傳曰,知道。
又以園所都監言啓曰,今日辰時,丁字閣齋室立柱之意,敢啓。傳曰,知道。
又以園所都監言啓曰,丁字閣上樑文,監造官金師柱,今日酉時量,陪進設所權安之意,敢啓。傳曰,知道。
又以禮葬都監郞廳,以都提調意啓曰,表石陰記草圖書,令書寫官兵曹參判鄭民始,書出以入之意,敢啓。傳曰,知道。
又以長生殿郞廳,以都提調意啓曰,今此仁明園外梓室着漆,依舊例已準三十度,臣等來詣奉審,則漆色光潤,無所欠頉,仍爲結裹,移安於正殿前楹內,今月初六日習儀,初七日巳時,陪進園所之意,敢啓。傳曰,知道。
鄭元始,以禮葬都監郞廳,以都提調意啓曰,表石陰記所改處,付標以入之意,敢啓。傳曰,知道。
上在昌德宮。停常參·經筵。
傳于鄭元始曰,違牌臺諫,勢難行公,竝許遞,大司憲處義,亦無異同,一體許遞。
又傳于曰,政官牌招開政。
傳于申思運曰,禮房承旨入侍。
傳于沈頤之曰,同副承旨入侍。
傳于洪樂彬曰,新除授承旨,待下批牌招察任。
備忘記,前掌令李奎緯,承旨除授。
鄭元始啓曰,吏曹判書鄭尙淳,參判宋德相,參議柳戇,牌不進推考傳旨及罷職傳旨今方捧入,而開政命下之後,如是違牌,不卽擧行,事甚未安,判書·參判,竝卽更爲牌招,何如?傳曰,允。參議只推,一體牌招。
有政。吏批,判書鄭尙淳牌不進,參判宋德相肅拜後病,參議柳戇進,右承旨李鎭恒進,吏批啓曰,判書鄭尙淳牌招不進,參判宋德相懸病出去,小臣獨政未安,何以爲之?敢稟。傳曰,只出緊任。又啓曰,昌城府使,今當差出,而不可不各別擇差,他道邊將竝擬,何如?傳曰,允。以洪國榮爲大司憲,洪彦喆爲司諫,南鶴聞爲掌令,李濟萬爲持平,李碩九爲獻納,安廷玹·徐郁修爲正言,南玄老爲禮曹參議,李東植爲昌城府使,安聖彬爲靈巖郡守,趙光逵爲安義縣監,檢閱單鄭東浚,錦城尉單朴明源。
兵批,判書權噵病,參判鄭民始病,參議柳義養入直進,參知鄭宇淳病,左副承旨洪樂彬進。以朴性善·田光說·尹得逵·金命埏·柳鎭夏·權伋·李文燮·具埉·田光羽·金宗淵·李恒祚·李奎緯爲副護軍,李溎·鄭昌順·金履素·金文淳·宋煥億·申應顯·吳載紹·金蓍耇·鄭啓淳·李枰·林濟遠爲副司直,尹長烈·申應淵·沈埉爲副司果,李德茂·柳得恭·朴齊家·徐理修爲副司勇,僉知單金相庚,兼安興守城將單柳鎭說,統禦營左海防將單白東俊,右海防將單許侙。
洪樂彬啓曰,合辭方張之時,兩司無詣臺之員,今日政新除授臺諫,竝待下批牌招,何如?傳曰,允。
又啓曰,大司諫林得浩,一體牌招,何如?傳曰,允。
傳于洪樂彬曰,都監堂上入侍。
以同副承旨李奎緯牌不進罷職傳旨,傳于洪樂彬曰,只推,更爲牌招。
大司憲洪國榮啓曰,臣素乏言議,且礙地處,淸朝都御史之職任,初非意想所到,今者新除,在臣不擇夷險之義,雖不得不勉膺,而自前身居將任,又兼見職者,無是例矣。且臣方在宿衛,臺閣一步,自多掣肘,揆以公格,不可仍帶,請命遞斥臣職。答曰,依啓。
鄭元始啓曰,檢閱鄭東浚,旣已付職,卽爲牌招入直,何如?傳曰,允。
又啓曰,漢城府以詞訟劇地,連三日不爲開坐,委屬可慮,當該堂上,推考警責,何如?傳曰,允。
又啓曰,卽者奉敎徐龍輔,檢閱李信祜,謂以館規,陳疏徑出,原疏纔已退却矣。所當直捧禁推傳旨,而此與無端徑出有異,竝推考警責,仍卽牌招,待敎金勉柱,一體牌招,以爲推移入直,何如?傳曰,允。
又以實錄廳郞廳,以摠裁官意啓曰,本廳堂上行司直李徽之,分掌纂修,乙未一年今旣畢修,戊寅己卯壬午丙申四年中時政記及政院日記,何年條先爲移奉乎?敢稟。傳曰,戊寅·己卯年日記,先爲抄出。
又以園所都監郞廳,以都提調意啓曰,丁字閣今日申時,讀上樑文後,依禮文奉安於道里長舌間,仍爲上樑,齋室一體上樑之意,敢啓。傳曰,知道。
又以園所都監言啓曰,丁字閣掛椽,月臺次第排鋪之意,敢啓。傳曰,知道。
沈頤之,以兵曹言啓曰,禁軍來秋冬等祿試射,今當設行,而凡係試射,竝皆停止,不得爲之之意,敢啓。傳曰,知道。
洪樂彬,以兵曹言啓曰,卽接慶熙宮衛將牒報,則衛將李恕采,除授在外,過限未上來云,依法例改差,何如?傳曰,允。
己亥六月初五日午時,上御誠正閣。同副承旨入侍時,同副承旨申思運,假注書洪仁浩,記事官徐龍輔·李信祜,以次進伏訖。上命書傳敎曰,再疏之批,申布心曲,卿何不諒予至意,至此之甚乎?予之授卿此任,非私于卿,乃爲世道也,尤豈容一味辭巽乎?況今政命旣下,諸堂亦皆屢違召牌,卿又何不思有傷國體之端乎?在卿處義,實無固讓深引者,卿之如是所執,徒損事面,卿其安心肅命事,遣史官傳諭于吏曹參判處。上曰,注書正書此傳敎,令事變注書,卽卽往傳于儒賢處,可也。賤臣正書後,承命出傳。上命書傳敎曰,詞訟重地,堂上不容數易,近日公車由單踵至,該房難免曲循之失,事體所在,誠爲不然,捧入承旨,從重推考。又命書傳敎曰,次對時,欲爲下敎而未果,今則統禦營鈐轄之制,體面與前自別,所屬邑鎭,不可無考核勤慢之擧,而須有稱號,然後亦可不悖於他營磨勘之規,喬桐·永宗防禦使,以統禦營左右海防將啓下,以爲同爲等題之地事,分付。又命書傳敎曰,參議只推,與判書·參判,更卽牌招開政。仍命退,承史退出。
己亥六月初五日酉時,上御誠正閣。禮房承旨·都監堂上入侍時,兵曹參判鄭民始,左副承旨鄭元始,假注書洪仁浩,記事官徐龍輔·李信祜,以次進伏訖。上曰,今日政,新除臺諫牌招事,注書出去分付,可也。賤臣承命出傳,上曰,都監所造明器,其已持來耶?民始曰,已爲待令矣。上曰,明日持入,可也。上曰,新都憲似不行公矣。民始曰,公格私情,果難行公矣。上命民始先退,上曰,俄者政廳,何承旨進去耶?元始曰,該房承旨李鎭恒進去矣。上曰,諸臺許遞傳旨,未及啓下,而直爲出代,事未前聞。銓曹雖曰,未諳前例,而政廳承旨,甚爲生疎矣。上命書傳敎曰,做錯非細,年前況有飭敎,當該承旨遞差。仍命退,承史退出。
上在昌德宮。停常參·經筵。
行都承旨沈頤之,左承旨林鼎遠,右承旨鄭元始,左副承旨洪樂彬,右副承旨申思運啓曰,伏以近緣臺啓之久闕,臣等之隨而泯默者,亦多日矣。噫,諸賊不可一刻容貸,懲討不可一日少緩,而臣等職任,旣異言官,啓語亦待臺批,人皆視之以循常,殿下不爲之傾聽,一啓二啓,已閱時月,此啓無得請之時,此賊無可殺之日,將見彝倫斁而亂逆肆,寧不大可寒心哉?況今國家有故,人心易危,雖使群醜廓淸,朝著晏如,猶懼天何樣禍機,不知伏在何處,此正君臣上下,長慮而却顧,不忘先事之憂,克盡不見之圖,而今乃元惡大憝,偃息自在,臺啓院辭,循例空言,天理無由以明,民志無由以定,憂懼之心,有倍前時,誅討之道,日急一日,此臣等所以繞壁彷徨,又犯瀆擾之罪也。伏願聖明,快揮乾斷,亟允三司之請焉。無批答
傳于鄭元始曰,右承旨入侍。
洪樂彬啓曰,明日國忌齋戒,再明日乃是初伏,自明日至處暑,視事頉稟之意,敢啓。傳曰,知道。
傳于沈頤之曰,門鑰開閉,史官宣傳官,與司鑰眼同監視,閉後按鑰,開前又按鑰者,法意果何等愼重也?向者以此事,有別樣飭敎之後,皆能遵守云,近日政院事,何其駭然也?因事悶之。闕門開閉,注書又復不往,雖有進去之時,止於肅章門國內外之間云,事似微細,殊近傷巧之歎,及今下詢之時,又不以實仰對,事之無據,莫甚於此。當該注書,爲先汰去,下該府從重勘處,旣在堂上,初不檢飭,難免溺職之失,又於問奏之下,不問注書,泛對漫應,與本事大段相左,有若不緊酬酢者然,數遞雖甚可悶,此等承宣,予不欲一味含容。俄者傳唱入啓承旨遞差,在院諸承旨,一竝姑先從重推考,堂后下隷,竝令該曹從重科罪。
洪樂彬啓曰,因實錄廳草記,戊寅·己卯年日記,先爲抄出事,命下矣。戊寅日記十四卷,己卯日記十六卷,合三十卷輸送之意,敢啓。傳曰,知道。
林鼎遠啓曰,以園所都監郞廳,以都提調意啓曰,臣命善,依前定奪,明日除辭朝,進詣園所之意,敢啓。傳曰,知道。
以同副承旨李奎緯牌不進罷職傳旨,傳于洪樂彬曰,只推。
又傳于曰,同副承旨,卽爲牌招入侍。
又傳于曰,政官牌招開政。
備忘記,禮曹參判兪彦鎬爲都承旨。
李奎緯啓曰,今日伴直無人,都承旨兪彦鎬,所當牌招,而拘於廳規,不得請牌,何以爲之?敢稟。傳曰,牌招。
又啓曰,吏曹判書鄭尙淳,參判宋德相,參議柳戇牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝卽牌招,何如?傳曰,今已夜深,待明朝更爲牌招。
大司諫林得浩,掌令南鶴聞,校理鄭淵淳,副校理柳孟養·尹行元,正言徐郁修,修撰趙鼎鎭·徐有成,副修撰金宇鎭·沈樂洙啓曰,請亟寢鄭致達妻,減死黜置之命,夬正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府拿鞫嚴問,快正王法。請黑山島定配罪人龜柱,亟加嚴鞫,快正王法。措辭見上答曰,不允。
大司諫林得浩,掌令南鶴聞,正言徐郁修所啓,請濟州牧移配罪人敬彬,亟令王府更爲設鞫得情。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府嚴鞫得情。請還寢李觀源定配之命,仍令王府嚴鞫得情。請遲晩後物故罪人啓能,亟施孥籍之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。措辭見上答曰,不允。
掌令南鶴聞所啓,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫遠,依律處斷。請削出罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府更加嚴問,依律處斷。請長鬐縣遠竄罪人聖中,亟令王府設鞫嚴問,期於得情,快正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,快正王法。請旌義縣減死安置罪人興老,亟竄酌處之命,仍令王府設鞫得情,快正王法。請薪智島荐棘罪人瑩中,設鞫嚴問,夬施當律。請濟州牧定配罪人後樂,亟令王府更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府更加嚴鞫,期於得情。請逆輅妻,爲先絶島定配。請李璟·韓後良·金默行·兪纘柱·金奎五,竝令王府設鞫嚴問,究覈得情。措辭見上新除授持平李濟萬,時在京畿坡州地,請斯速乘馹上來事,下諭。答曰,不允。下諭事,依啓。
正言徐郁修所啓,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府,設鞫得情,快定王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請大靜縣定配罪人聖中,放逐罪人有臣·宗甲·義駿等,竝令王府設鞫嚴問,期於得情,快定王法。請還竄福氷酌處之命,依律處斷。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬爀,更令王府嚴鞫得情,快定王法。請定配罪人具翼遠,亟寢酌處之命,仍令王府嚴鞫得情,夬施當律。請減死安置罪人大燮,亟寢酌處之命,仍令王府設鞫得情,夬正王法。請減死安置罪人弼海,亟寢酌處之命,仍令王府設鞫得情,夬正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,夬施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請柒原縣定配罪人志遜,更令王府設鞫嚴問,期於得情。請減死定配罪人德秀,亟令王府更加嚴鞫,夬正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放還田里。請平海郡殺獄罪人黃師憲,亟收減死之命,更加嚴訊,期於得情,以重儻命之典。請定配罪人權翊,亟令王府嚴加刑訊,遠地定配。請鎭海縣定配罪人埏,亟令王府拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府刻期發捕,嚴鞫得情。請李璟·金默行·兪纘柱·韓後良·金奎五等,亟令王府嚴鞫得情,夬伸王章。請申大年,亟施屛裔之典。請定配罪人元幹,亟寢酌處之命,更令王府嚴鞫得情,依律處斷。請亟寢鎭寬·大春酌處之命,更加嚴鞫得情。措辭見上新除授司諫洪彦喆,時在江原道春川地,獻納李碩九,時在慶尙道星州地,請竝斯速乘馹上來事,下諭。答曰,不允。下諭事,依啓。
己亥六月初六日卯時,上御集祥門西夾室。右承旨·都監堂郞入侍時,兵曹參判鄭民始,右承旨鄭元始,司僕正鄭志儉,假注書洪仁浩,記注官崔大奎,記事官金健修,以次進伏訖。上曰,明器持入乎?民始曰,持入矣。上曰,制樣固好,而器數則多省減矣。民始曰,然矣。上命志儉先退,上曰,輓詩製進,爲幾張乎?元始曰,只一張先入矣。上曰,催促製進,可也。上曰,禮房承旨入侍。出榻敎上曰,禮房承旨與香室官員,同爲入侍,而辛未·丁丑·丙申三次國恤時,進香文謄錄及御製祭文儀軌,竝爲持入事,注書出去分付,可也。賤臣承命出傳,與左副承旨洪樂彬,偕入進伏,上命樂彬,讀進香文頭辭訖。上曰,今番則頭辭,何以書之乎?民始·樂彬曰,當以某官臣某等敬祭書之矣。上曰,自前進香文,皆書單銜,不書具官,何也?問于香室守僕,可也。民始曰,守僕所奏,只書單銜云者,不成說矣,豈有自下進香,而書以單銜者乎?上曰,然矣。儀軌所謄中,干支亦不書,似是省文謄書之故也,以具銜書之之意,分付,可也。上曰,勿論祭文·進香文,例以女侍讀奠,不可不以諺文翻書矣。民始·樂彬曰,然矣。上曰,翰林及實注書,皆不入矣。樂彬曰,諸翰林違牌,而注書則未差矣。上曰,宣諡時贊唱一節,當有磨鍊之儀注,而此門外,旣成閤門,則門內甚狹,百官似難成班矣。贊引二員,待令於閤門外庭,以爲次次傳唱之地,可也。上曰,今日則戶判,當入來於都監,兵參則出去,可也。上曰,頃日下敎中,三年內親祭儀注,使禮判消詳磨鍊,今夕或明朝持入,可也。上命民始先退,上曰,宣諡時,發冊於殿庭,則百官當華服陪從矣。元始曰,然矣。上命元始先退,上曰,禮房之待罪,何其頻也?正書朝報,多有誤書傳敎之字,甚可訝也。自前東宮,有朝報修納之規,故代理時,復古例爲之矣。登極後,仍爲正書朝報而如肅拜等事,何必盡書也?樂彬曰,至若臺啓新啓,則不可不書之矣。上曰,此則然矣。上曰,各司進香,或有宗親先進之例,或有政府先進之時,今番,則何以爲之乎?樂彬曰,臣當考問前例而仰稟矣。上曰,擧條啓下之規,必以當該職掌之官銜書之,此後則雖大臣,如有以兼帶衙門事奏達者,則以都提調某所啓書之,其他擧條,亦依此例書納之意,注書付壁愓念,可也。上曰,王大妃殿進御調氣飮五貼製入。出榻敎仍命退,承史退出。
己亥六月初六日酉時,上御誠正閣。同副承旨入侍時,同副承旨李奎緯,假注書李敏采,記注官崔大奎,記事官金健修,以次進伏訖。上曰,春坊以後,今入近密,甚可喜矣。奎緯起伏,命書傳敎曰,諸承旨豈但認以在堂上,不能檢飭堂后之致,有俄下勅敎,而徑出之疏,只曰,云云乎,蓋俄者問備之命,予意不獨在於闕門事而已也,別有深非而切慨者。大抵十數年來,勿論小大各司,凡有命令,輒以彌縫周遮,苟逭罪罰爲高習,至若喉院,又是號令百司之地也,雖謂之爲表爲準於百司,可也。是以命令之下,政院躬自勤勵,則百司不期勤而自勤,予之輒於政院,必先責勉者,亦此意也。故近年則政院擧行,頗覺頓變,但見其勤勵之爲效,而未見其不勤勵之爲弊矣。今日注書,本事則雖是門鑰一細節,顧其命令,乃是査奏者,則滿院諸承旨,慢不動念,初不面問於注書,又不嚴覈於該隷,及其査奏也,又甚相反,若是不已,幾何而復踵弊習乎?予雖急於董率群僚,若非事有關於防杜之端,則豈於注書微官,門鑰小事,多費辭敎,至遞一院之長乎?況於司謁口傳,亦以此,已有所分明下敎,則今玆疏語,又何其太不領會?此上疏還出給,且此不嫌煩複,若是申申者,不特爲今日事也。繼此承宣,亦當惕念,竝令知悉。又命書傳敎曰,勢難行公,今日諸承旨,一竝遞差。又命書傳敎曰,政官牌招開政。上曰,近來朝廷事,誠多可悶,士大夫規模風留,幾乎蔑如,居官者,能盡其職者,亦鮮矣。以今日承宣輩言之,雖有過失,宜思務實之道,而今却不然,此雖一事,實爲重難矣。予於昔日,不無妄想,始也自謂一踏了到,以今觀之,事不酬心,不能滿了準的人非不多,鮮有可恃者矣。奎緯曰,旣承下敎,有所仰達者矣。臣自爲宮官時,事殿下如父母,父母之前,何所不達乎?上曰,好矣,其有何語乎?奎緯曰,丁亥春宮官時,前後登筵數十餘次,臣豈有出去之心,而其時有逼側之事,不得已以母病出去,而仰認聖上大有爲之德,久矣。退伏田野,所聞率多忭喜之事,而顧今爲殿下左右者,不能奉承聖志,而忍使大賊,尙在於覆載之間,治道之不能傒志,職由於此矣。上曰,于今四載,無一成就,而支流餘派,尙有存者,難保改心革慮,以今時勢觀之,坐而待亡之外,無可奈何。奎緯曰,伏願毋求之於他,而宜自勉焉。臣竊聞之,聖上進講春秋,必不是文具而止,孔聖所以作一部春秋,果是何事?群下無狀,不能盡職,懲討之典,尙今未伸,殲厥巨魁,脅從罔治,此乃盛德事也。臣豈不欽仰,而抑有所不然,渠輩之有罪而幸逭者,何嘗知聖上德意乎?上曰,是予之過矣。世道之可畏,若此之甚,誅了一賊,又起一逆,隨行逐隊之類,豈可人人盡誅,而麟·謙餘派,尤爲可怕,喬木世臣,巨室大族,盤據一世,人皆曰,討逆,而此亦有不足恃矣。奎緯曰,殿下欲求忠臣,必求於孝,宜令臣僚,固守父祖之讎,父子天顯之親,而其讎尙忘,則其於義合之君臣,孰有以效其忠哉?臣所憫然者,聖上之孤單,甚矣。至如方位二字,願勿置之於聖心。上曰,方位云何?奎緯曰,卽南北之謂也。上曰,其間世道怪矣,誠未知何以得有今日,而實賴我先大王至慈至明之德矣。奎緯曰,尙何言哉?上曰,承旨登科幾年乎?奎緯對曰,十七年矣。上曰,卽今院中皆空,注書出去頒鑰,金吾門則留門,待政官入來,丹鳳門則更待下鑰之令而閉之,可也。賤臣承命出,頒鑰各門後復命。命退,承史以次退出。
上在昌德宮。停常參·經筵。
李奎緯啓曰,大司憲未差,執義兪彦鏶在外,掌令金鍾厚在外,南鶴聞呈辭,持平李濟萬在外,洪樂淵受由在外,今日以監察茶時之意,敢啓。傳曰,知道。
又啓曰,吏曹判書鄭尙淳,參判宋德相,牌不進推考傳旨,今方捧入,而開政命下之後,連日違召,不卽擧行,事甚未安,參判陳疏入啓,判書更爲牌招,何如?傳曰,參議只推,與判書更爲牌招。
假注書望,洪仁浩汰去,代閔孝克。
傳于李奎緯曰,騎馬一疋立之,宣傳官一員待令。
兪彦鎬啓曰,今日政新除授承旨,待下批牌招察任,何如?傳曰,允。
有政。吏批,判書鄭尙淳牌不進,參判宋德相陳疏入啓,參議柳戇進,行都承旨兪彦鎬,以尹勉升爲左承旨,以吳載紹爲右承旨,以李義行爲左副承旨,以李東遇爲右副承旨,以李爲大司憲,以李在協爲禮曹參判,以李慶泰爲章陵令,以李廷衡爲禁府都事,以宋宅圭爲南原府使。
兵批,判書權噵進,參判鄭民始病,參議柳義養進,參知鄭宇淳病。兵批啓曰,白翎僉使,今當差出,同道及他道守令,竝擬,何如?傳曰,允。又啓曰,知訓鍊今當差出,而當品中可擬人乏少,從二品竝擬,何如?傳曰,允。以具善復爲知訓鍊,以洪檢爲同知,以李漢泰爲副摠管,以金爔爲宣傳官,以白師誾爲白翎僉使,以沈頤之·李鎭恒·林鼎遠·鄭元始·洪樂彬·申思運爲副司直。
傳于李奎緯曰,左承旨馳詣明陵,奉審以來。
又傳于曰,開城留守入侍。
李奎緯啓曰,開城留守李鎭衡,依下敎來待矣。傳曰,入侍。
傳于尹勉升曰,右承旨入侍。
尹勉升啓曰,新除授左副承旨李義行,時在京畿廣州地,斯速乘馹上來事,下諭,何如?傳曰,在外承旨許遞,前望單子入之。
承旨前望單子入之,尹冕東·金思穆落點。
傳于李奎緯曰,大臣留待,園所進去都監堂上,一體留待。
以正言安廷玹牌不進罷職傳旨,又傳于曰,只推。
李奎緯,以兵曹言啓曰,禁軍別將李邦綏,身病猝重,時月之內,無望起動,屢度呈狀,實病旣如是,則領軍重任,不宜久曠,今姑改差,何如?傳曰,允。
兵曹,禁軍別將具明謙。
李奎緯,以長生殿郞廳,以都提調意啓曰,臣等陪外梓室當日午時量,無事到園所之意,敢啓。傳曰,知道。
兪彦鎬,以轝士廳言啓曰,外梓室陪往,本廳事官韓光迪馳報內今日午時,外梓室無弊陪進園所,轝士軍別無大段中暑致傷之事云矣,敢啓。傳曰,知道。
李奎緯,以園所都監郞廳,以都提調意啓曰,今日午時量,外梓室無事到園所,奉安于隧道閣,解結裹移安,壙上詳細奉審,則內外漆色,少無所欠,故仍爲下壙之意,敢啓。傳曰,知道。
又以園所都監意啓曰,今日丁字閣,畢蓋瓦築中防,四面簷階排設始役,而香大廳以下蓋瓦後,土役之意,敢啓。傳曰,知道。
又以園所都監言啓曰,今日丁字閣齋室,蓋瓦始役之意,敢啓。傳曰,知道。
又以禁衛營言啓曰,本營千摠申㬚,身病累月沈頓,勢難察任,改差,何如?傳曰,允。
吳載紹,以園所都監郞廳,以都提調意啓曰,外梓室下壙之由,纔已啓達矣。橫臺板排設後,仍築三面旁灰之意,敢啓。傳曰,知道。
吏曹參判宋德相疏曰,伏以臣自叨謬恩,屢瀆天聽,惟以亟遞爲期,不意昨者,召牌三臨,繼又史官,傳宣別諭,辭旨隆厚,誨責備至,恩出格外,事異常例,顧臣無狀,何以堪此?臣誠驚隕感激,章皇出肅,不知臣者,必以臣謂已任其事也。至於長僚之終不赴政,其意必欲臣一出而然耶?苟如是,則緣臣之故,無故行公之人,忽地違牌,使政命稽留多時,在臣廉隅,烏得不引疾亟退也哉?且臣之病,非比昔疾今愈者也。癃老宿痾,挾暑頻作,雖一日之內,差劇無常,除非嫌拘,時或難强,若夫見職之以臣空空,靡所堪當,已盡於前疏,不敢更事煩溷。仍念聖明,不以臣不肖,欲其毋遄其歸,則不若改此職名,而許留輦下,時賜晉接,使臣隨事得竭其愚,且以舊聞章句,仰備顧問,則臣之志願,千萬滿足矣。伏乞殿下,曲垂鑑諒,亟賜財處焉,臣不勝惶恐冀懇之至。答曰,省疏具悉卿懇。卿於銓任,奈之何堅辭固讓,至於再至於三,殆若必解而後已者然哉?予於是乎自愧誠意之不能孚卿也。世道之責,莫急於取捨,取捨之政,莫要於政曹,則予之不待銓擬,特授于卿者,予意豈淺尠也哉?然則卿何不諒予至意乎?前批旣罄予心腹,此不更煩,卿其諒之,日後登筵,從當面諭,卿其安心勿辭。仍傳曰,此批答,遣史官傳喩于吏曹參判處。
己亥六月初七日申時,上御集祥門西挾室。都監堂郞入侍時,戶曹判書金華鎭,兵曹參判鄭民始,都廳鄭志儉,右承旨吳載紹,假注書李敏采,記注官崔大奎,記事官金健修,以次進伏訖。惠慶宮進服加味六君子湯停止,淸暑六和湯製入事。出榻敎大臣及園所進去都監堂上,左副承旨·玉堂下番皆令入侍。賤臣敏采承命出,與領議政金尙喆,禮曹判書鄭光漢,開城留守李鎭衡,副司直洪樂彬,左副承旨金思穆,玉堂下番金宇鎭,偕入進伏。上命直閣志儉,讀親奠祭文。上曰,戶判素有聰明,旁看其疊文有無,可也。上曰,新除授承旨,牌招察任。出榻敎禮曹判書光漢所啓,取考喪禮補編,則啓殯以發靷前一日爲之事,自丁丑年永爲永式,丙申年亦用此例矣。今番擇日時,誤以發靷前三日啓殯,循例推擇啓下,故原單子中,今方改付標以入,而莫重擇日,有此錯誤之擧,日官則令攸司科治,臣亦有不早覺察之失,惶恐待罪矣。上曰,觀象監官員事依爲之,卿等勿待罪,可也。又前啓內喪全體加漆,書上字結裹時,宗親及五上司二品以上·六曹堂上·三司長官,竝進參矣。今番宜有隆殺之節,何以爲之?敢稟。上曰,比內喪前例減等,二品以上,勿爲進參,只五上司·六曹堂上·三司長官,參班,可也。
上在昌德宮。停常參·經筵。
金思穆啓曰,大司憲李未肅拜,執義兪彦鏶在外,掌令金鍾厚在外,南鶴聞呈辭,持平李濟萬未肅拜,洪樂淵受由在外,今日以監察茶時之意,敢啓。傳曰,知道。
傳于兪彦鎬曰,吏房承旨入侍。
傳于兪彦鎬曰,都監堂郞待令。
傳于尹冕東曰,禮房承旨入侍。
吏曹口傳政事,奎章閣待敎兼校書館博士徐龍輔。
兵曹口傳政事,副司正徐龍輔。
李奎緯,以宿衛所言啓曰,戶曹書吏,十度以下,從輕重決棍事,命下矣。其所不勤擧行執吏該掌,別無輕重之別,執吏書吏趙景祚·康德新,該掌書吏黃載元·河有淸·劉相祜等,一倂決棍各三度之意,敢啓。傳曰,知道。
己亥六月初八日卯時,上御集祥門西挾室。吏房承旨入侍時,兵曹參判鄭民始,都廳郞廳鄭志儉,行都承旨兪彦鎬,假注書李敏采,記注官崔大奎,記事官金健修,以次進伏訖。禮曹判書鄭光漢,左議政徐命善,玉堂下番金宇鎭,左承旨尹冕東,追後入侍。上曰,再昨承宣事,誠爲可駭,都承旨其宜董飭諸僚。命善曰,其必善爲之矣。上曰,一院之長,宜守體面。命善曰,只須先立紀綱,若先失其道,則無以飭諸僚矣。上曰,園所役事物力,能不多入矣。命善曰,然矣,今番工役,誠爲順且易矣。光漢曰,齋室蓋瓦之前,不遇雨,尤可幸矣。上曰,明日親奠時笏記,修整以入,可也。命退,諸臣以次退出。
己亥六月初八日酉時,上御集祥門西挾室。禮房承旨入侍時,左承旨尹冕東,假注書李敏采,記注官崔大奎,記事官金健修,以次進伏訖。命書傳敎曰,御製亦多擧行事,奎章閣前待敎徐龍輔敍用,仍任閣職,令該曹口傳付軍職,殯宮別奠親臨正時,以辰時磨鍊事。出榻敎奎章閣,待敎徐龍輔令本閣卽爲牌招察任事。出榻敎又命書傳敎曰,殯宮親祭儀註,多有疎漏之節,設予哭位於靈座前楹間正中稍南北向,奠爵位於香案前,守園官及侍園內待,陪祭宗戚及執事之位,則設於殯宮門外,都監都提調以下之位,則設於集祥門外,典儀等贊唱諸官之位,一設於集祥門外,一設於百官班前之意,朝有筵敎矣,禮判或未諦聽而然也。以此意,分付,使之釐正儀註,雖以笏記言之,入內庭之宗戚執事官都提調以下,引儀當引入引出,守園官侍園內侍引入引出,稱以執事者,以內侍塡差,使之擧行,至於自上入臨時,自少次至殯宮門外,內侍前導,門內尙宮前導事,一體知悉,昨年嘉禮時,旣有考據典禮酌定者,吉凶之禮,似無異矣。予跪而哭止後,但興而平身,亦爲知悉,磨鍊擧行。命退,承史以次退出。
上在昌德宮。停常參·經筵。
親行別奠罷後,大殿·政院·玉堂單子奉慰問安。答曰,知道。
王大妃殿·惠慶宮·中宮殿,政院·玉堂口傳問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
大殿,領議政以下,率百官單子奉慰問安。答曰,知道。
王大妃殿,惠慶宮,中宮殿,朝廷二品以上·六曹堂上·大司憲口傳問安。答曰,知道。
大殿,宗班單子奉慰問安。答曰,知道。
金思穆啓曰,掌令南鶴聞,當此合辭方張之時,旣入闕中,謂以諫院牌招啓辭之未下,直爲出去,事甚未安,推考警責,仍卽牌招,何如?傳曰,允。
又啓曰,大司憲李,肅拜之後,不待諫院牌招啓辭之允下,直爲出去,推考警責,仍卽牌招,當此合辭方張之時,憲府兩臺,無人詣臺,事甚未安,除在外外,持平李濟萬,一體牌招,何如?傳曰,允。
傳于尹冕東曰,禮房承旨入侍。
傳于李奎緯曰,禮房承旨入侍。
又傳曰,日熱若此,禁府輕囚,今日內放送後草記,其中李喆運,亦令姑爲保放後草記,刑曹輕囚,一體放送後草記。
尹冕東,以禮曹言啓曰,啓殯來七月初一日擧行,宗親府進香,今月十一日進定事,啓下矣。原單子及粘目中,竝爲改付標以入之意,敢啓。傳曰,知道。
又以禮曹言啓曰,因魂宮都監啓辭,梓室全體加漆,間一日爲之事,已爲啓下,而漆布上加漆,幾準十度矣。全體加漆三度吉日時,令日官推擇,則梓室加漆初度,今六月初十日午時,再度加漆,同月十二日辰時,三度加漆,十四日辰時爲吉云,以此日時,擧行,何如?傳曰,允。
又以禮曹言啓曰,今此仁淑元嬪魂宮虞祭·卒哭祭·練祥·禫祭及解謝祭所用生獐減省,以猪代用事,自魂宮都監磨鍊,啓下矣。各祭享所用生獐,代生猪依例進排之意,分付,何如?傳曰,允。
又以禮葬都監郞廳,以都提調意啓曰,取考辛未謄錄,則哀冊文,女官進讀,故眞諺書,前期書入矣,今亦依此書入之意,敢啓。傳曰,知道。
又以禮葬都監言啓曰,取考辛未謄錄,則諡冊文女官進讀,故眞諺書,前期書入矣,今亦依此例書入之意,敢啓。傳曰,知道。
又以禮葬都監郞廳,以都提調意啓曰,取考辛未謄錄,則印篆文,女官進讀,故眞諺書,前期書入矣。今亦依此書入之意,敢啓。傳曰,知道。
又以園所都監言啓曰,壙中三面旁灰,今日酉時量,已爲畢築,橫臺板上面築灰,始役之意,敢啓。傳曰,知道。
己亥六月初九日卯時,上御集祥門西挾室。禮房承旨入待時,左承旨尹冕東,假注書李敏采,記注官崔大奎,記事官金健修,以次進伏訖。命書傳敎曰,宗親儀賓府進香時,則與政府進香有異,且無百官入參之事,設位於集祥門外事,分付。又如敦寧府進香,則聞有敦寧人進參云,設位亦於集祥門外至集陽門內爲之事,一體,分付。命退,承史以次退出。
己亥六月初九日辰時,上御集祥門西挾室。親行別奠入侍時,行都承旨兪彦鎬,左承旨尹冕東,右承旨尹勉升,左副承旨金思穆,右副承旨吳載紹,同副承旨李奎緯,假注書李敏采,記注官崔大奎,記事官金健修,以次序立訖。上詣殯宮,親行別奠時,掖庭署設殿下位於靈座前楹間正中稍南北向,設奠爵位於香案前北向,設守園官侍園內侍及宗戚執事官位於殯宮門外。近宗入內庭,疎宗就外庭北向,設都監·都提調以下位於集祥門外北向,設典儀·贊儀·引儀位於集祥門外如常,前二刻攸司進禮饌,內侍傳捧尙食,入設於靈座前,設香爐香盒竝燭於其前,設尊於戶外之左,置盞三於尊所。前一刻典儀·贊儀先入就位,執事者內侍,引守園官侍園內侍杖入就位,引儀引宗戚執事官入就位,引儀引都監·都提調以下,淺淡服入就位。時至,內侍詣小次前,跪啓請行禮,上具翼善冠·黲袍·烏犀帶·白皮靴,盥水以出,內侍導上就位北向立,內侍跪啓請跪哭,上跪哭,守園官侍園內侍跪俯伏哭,贊儀唱跪俯伏哭,宗戚·執事官·都監·都提調以下跪俯伏哭。內侍跪啓請止哭興平身,上止哭興平身,守園官侍園內侍止哭,贊儀唱止哭興再拜興平身,宗戚·執事官·都提調以下,止哭興再拜平身。內侍導上詣香案前北向立,內侍跪啓請跪,上跪,贊儀唱跪,宗戚以下跪。內侍跪啓請三上香,上三上香,執事官酌酒跪進,上受盞以授執事官,執事官跪受奠于靈座前,連奠三盞。內侍啓請興少退跪,上興少退跪,執事官進靈座之左西向跪。讀祭文訖,內侍啓請興平身,上興平身,贊儀唱俯伏興平身,宗戚以下俯伏興平身。內侍導上還就位,內侍啓請跪哭,上跪哭,守園官侍園內侍哭,贊儀唱跪俯伏哭,宗戚以下跪俯伏哭。內侍啓請止哭興平身,上止哭興平身,守園官侍園內侍止哭,贊儀唱止哭興再拜興平身,宗戚以下止哭興再拜興平身。內侍導上還次,尙食撤禮饌,執事官焚祭文於爐,執事者引守園官侍園內侍出,引儀引宗戚以下出。上命退,諸臣以次退出。
己亥六月初九日酉時,上御集祥門西挾室。禮房承旨入侍時,左承旨尹冕東,假注書李敏采,記注官崔大奎,記事官金健修,以次進伏訖。上曰,笏記善爲之矣,葬前可以通用之矣。命書傳敎曰,都監·都提調入侍。賤臣敏采承命出,輿徐命善偕入進伏。上曰,臺臣之疏,可謂慘矣,大臣之追奪,豈可以一臺臣,容易言之乎?命善曰,設或論罪,而似不可請勘矣。上曰,死後追奪,卽生前一律,如此臺疏,曾所未聞,且直斥以鄭賊,豈可下語若是乎?命善所啓,敦寧府進香,只隔數日,而領敦寧未差,其他堂上,或在外或老病,無進參之員云,竝改差,仍卽差出,以爲備員進參之地,何如?上曰,依爲之。出擧條命退,諸臣以次退出。
上在昌德宮。停常參·經筵。
未時,灑雨下雨,測雨器水深四分。
夜一更,灑雨下雨,測雨器水深七分。
仁淑元嬪梓室加漆後,大殿·政院·玉堂單子奉慰問安。答曰,知道。
王大妃殿·惠慶宮·中宮殿,政院·玉堂口傳問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
大殿,朝廷二品以上·六曹堂上·奉朝賀單子奉慰問安。答曰,知道。
王大妃殿·惠慶宮·中宮殿,朝廷二品以上·六曹堂上·奉朝賀口傳問安。答曰,知道。
傳于尹勉升曰,禮房承旨入侍。
傳于兪彦鎬曰,諸承旨持公事入侍。
吏曹口傳政事,奉敎單徐龍輔,待敎單金勉柱,檢閱單李信祜·鄭東浚。
假注書望閔孝克在外,代以李尙度爲假注書。
傳于尹冕東曰,左承旨入侍。
尹冕東,以成均館官員,以行大司成意啓曰,四學學製,分四等設行,而有過限之慮,則當等季朔旬間,以限內不得爲之,自本館草記事,曾已定式矣。兼中學敎授金憙,方在園所都監,兼西學敎授黃昇源奉命在外,兼東學敎授沈煥之,兼南學敎授朴祐源,俱以身病,限內不得設行云,令政院稟旨擧行,何如?傳曰,允。
尹勉升啓曰,因成均館草記,四學學製,限內當爲設行,而兼中學敎授金憙,方在園所都監,兼西學敎授黃昇源奉命在外,兼東學敎授沈煥之,兼南學敎授朴祐源,俱以身病,限內不得設行,令本院稟旨,擧行事,允下矣。兼東學敎授沈煥之,兼南學敎授朴祐源,謂有身病,限內不得設行,依定式禁推傳旨捧入,而兼中學敎授金憙,方在園所,兼西學敎授黃昇源在外,合有變通之道,何以爲之?敢稟。傳曰,竝改差,今日政差出。
傳于兪彦鎬曰,大臣旣奏,工曹判書許遞,今日政差出,使之卽爲殿最。
尹勉升,以吏批言啓曰,領敦寧府事,今當差出,而時任外,無故大臣,只有二員,以二望擬入之意,敢啓。傳曰,知道。
又以吏批言啓曰,新除授靈巖郡守安聖彬戶奴呈狀內,矣上典老父宿病,當暑添劇,委頓昏涔,症形非細,以此情理,時月之內,萬無離捨赴任之望云,親病旣如是危重,則不可强令赴任,依例罷黜,何如?傳曰,允。
金思穆,以兵批言啓曰,前判敦寧具善復,自吏曹送西矣。資級係是輔國,知中樞當爲下批,而時無見窠,依例作闕,下批之意,敢啓。傳曰,知道。
有政。吏批,判書鄭尙淳進,參判宋德相牌不進,參議柳戇式暇,行都承旨兪彦鎬進,以洪樂春爲工曹判書,李溵爲領敦寧,具允鈺爲判敦寧,李福源爲知敦寧,洪檢爲同敦寧,尹泰國爲儀賓都事,黃仁煐爲平山府使,李義綱爲林川郡守,李徽之爲刑曹判書,鄭東浚爲注書,尹行修爲兼中學敎授,金宇鎭爲兼東學敎授,李度默爲兼南學敎授,柳誼爲兼西學敎授。兵批,判書權噵病,參判鄭民始病,參議柳義養病,參知鄭宇淳入直進,右承旨尹勉升進,副司直韓光會·尹東暹·趙㻐·鄭景瑋·李義行,知事單具善復。
工曹判書前望單子入之,以鄭好仁爲工曹判書。
尹冕東,以禮曹言啓曰,梓室加漆準度後,上字書寫及結裹吉日時,令日官推擇,則書上字今六月十六日辰時,結裹同月十九日辰時爲吉云,以此日時擧行,何如?傳曰,允。
又以禮曹言啓曰,卽接奉常寺所報,則神主今月三十日當畢造成云,故奉安及詣殯宮吉時,問于日官,則來七月初一日爲善堂奉安吉時辰時,同月初二日詣殯宮吉時,辰時俱吉云,以此時擧行,而奉安及詣殯宮節次,依前啓下,施行之意,分付,何如?傳曰,允。
又以禮曹言啓曰,今此仁淑元嬪喪,來七月初二日戌時發靷時,同月初三日辰時下梓室時,同月十二日卒哭日,諸道大小奉命使臣及外官,具淺淡服,各於正廳,設香卓望哭事,八道及兩都良中,行移,何如?傳曰,允。
又以禮曹言啓曰,今此仁淑元嬪啓嬪,以發靷前一日爲之事,稟定矣。啓殯吉時,令日官推擇,則來七月初一日辰時爲吉云,以此時,原擇日單子中,付標以入之意,敢啓。傳曰,知道。
又以禮曹言啓曰,今此仁淑元嬪喪,發靷習儀節目及各差備官差出節目,發靷返虞時節目,一依稟定,原單子中,釐改付標以入之意,敢啓。傳曰,知道。
又以禮葬都監郞廳,以都提調意啓曰,哀冊文誌文誌銘·表石陰記原單子及草圖書中所改處,竝付標以入之意,敢啓。傳曰,知道。
又以園所都監言啓曰,今日酉時量,壙中天灰,限金井上面而畢築,金井機撤去後,覆釜形仍爲始役,丁字閣樑上塗灰之意,敢啓。傳曰,知道。
又以園所都監言啓曰,正壙上覆釜形畢築後,半月成墳築土,丁字閣丹靑始役,魂遊石今方磨正之意,敢啓。傳曰,知道。
金思穆,以義禁府言啓曰,日熱若此,禁府輕囚,今日內放送後草記,李喆運亦令姑爲保放事,命下矣。時囚罪人洪仁浩卽爲放送,而李喆運頃因判付,已爲保放之意,敢啓。傳曰,知道。
又以刑曹言啓曰,日熱若此,刑曹輕囚,一體放送事,命下矣。依傳敎,輕囚罪人權應福·李德祥等,竝放送之意,敢啓。傳曰,知道。
己亥六月初十日午時,上御集祥門西挾室。禮房承旨入侍時,左承旨尹冕東,假注書李敏采,記注官崔大奎,記事官金健修,以次進伏訖。上曰,諸承旨持公事入侍。賤臣敏采承命出,與都承旨兪彦鎬,右承旨尹勉升,左承旨金思穆,右副承旨吳載紹,同副承旨李奎緯,偕入進伏。上曰,都承旨進前。命書傳敎曰,政官牌招開政。又命書傳敎曰,團領次粉紅苧布,具內拱一次,送于儒賢家事,分付尙衣院。又命書傳敎曰,日熱若此,儒賢家,生脈散十貼,醍醐湯一劑製送事,分付內醫院。又命書傳敎曰,違牌諸翰林竝敍用,仍令該曹口傳付軍職,行都承旨彦鎬所啓,違牌諸翰林竝敍用,仍令該曹口傳付職事,命下矣。諸翰林待下批牌招察任,何如?上曰,依爲之。出擧條諸承旨讀奏狀啓,命書判付。命退,承史以次退出。
己亥六月初十日酉時,上御誠正閣。左承旨入侍時,左承旨尹冕東,假注書李尙度,記事官李信祜·鄭東浚,以次進伏訖。上曰,後日陪祭,只宗戚諸臣及都監堂上入參乎?冕東曰,似然矣,而自下不敢擅便矣。上曰,都監堂上,則拔之,可也,來日贊儀,依今日擧行乎?冕東曰,禮曹儀註姑未出,出後當持入矣。上曰,工判於貶坐,似難擧行,許遞,可也。命書傳敎曰,工判許遞前望單子,入之。王大妃殿進御調氣飮五貼製入事。出榻敎諸臣以次退出。
上在昌德宮。停常參·經筵。
金思穆啓曰,大司憲李呈辭,執義兪彦鏶,掌令金鍾厚在外,南鶴聞傳旨未下,持平李濟萬疏批未下,洪樂淵受由在外,今日以監察茶時之意,敢啓。傳曰,知道。
尹冕東啓曰,來十六日儒生殿講,今日當爲取稟,而仁淑元嬪發靷前,頉稟之意,敢啓。傳曰,知道。
傳于尹冕東曰,今番殯宮上食所用,各道卜定魚鮮置之事,分付宣惠廳。
傳于金思穆曰,擇日官姑爲保放。
以沈煥之·朴祐源囚單子,又傳于曰,法已行矣,飭亦施矣,竝放送。
李奎緯,以禮葬都監郞廳,以都提調意啓曰,表石今已磨正,所下前面御筆,謹奉入刻之意,敢啓。傳曰,知道。
又以禮葬都監郞廳,以都提調意啓曰,誌文中所改處,付標以入之意,敢啓。傳曰,知道。
又以禮葬都監郞廳,以都提調意啓曰,都監各房中二房,先已畢役,工匠竝皆罷遣,郞廳監造官,仍爲輪回直宿之意,敢啓。傳曰,知道。
又以園所都監言啓曰,今日午時量,半月墳形畢築鍊正後,莎草蓋覆,碑閣立柱上樑之意,敢啓。傳曰,知道。
兪彦鎬,以吏曹言啓曰,今日本曹褒貶坐起時,堂上當爲備員,而參判宋德相病不來,令政院牌招,以爲同參開坐之地,何如?傳曰,允。
尹勉升,以御營廳言啓曰,今日本廳褒貶時,東宮入直騎士將·把摠哨官及集春營入直哨官,依前例使之替代來參,而待宿衛所令箭擧行之意,敢啓。傳曰,知道。
金思穆,以刑曹言啓曰,擇日官姑爲保放事,命下矣。依傳敎,擇日官金喜慶·姜熙輔·金鼎煥等,竝保放之意,敢啓。傳曰,知道。
吏曹參判宋德相疏曰,伏以臣之情勢,前後章牘,殫悉無餘,庶幾日月之明,已有所俯燭者矣。天聽愈邈,恩兪終靳,十行批諭,委曲懇摯,從古人臣,曾有獲此於其君者乎?臣戴罪含恩,不敢每每冒瀆,容俟登對,更暴衷悃,而虛縻華銜,輒犯違逋,一日二日,徒增罪戾,不意衣資藥物之命,又下此際,此乃古之聖王,惠養老臣之德意,愚賤如臣,豈所堪承者哉?誅罰不加,恩數反隆,臣心惶蹙,益無所容。伏乞特賜諒察,將臣匪據之任,過分之典,一倂收還,千萬幸甚。抑臣病蟄旅邸,晉見雖罕,若其忠愛之忱,銷鑠不得,依依一念,長懸楓宸,每願須臾無死,仰覩聖上德業成就,以興衰撥亂,嘉靖邦國,而今値盛暑,筵講久廢,犬馬微誠,自效無地,臣聞聖人之學,不專在讀書,凡於動靜語默之間,政令施措之際,隨處省察,無往非學,此在殿下益加點檢,一心靡懈而己。伏望勿以停撤視事爲拘,簡其禮數,時接儒臣,務盡延訪之道焉。臣非敢謂聖念,有忽於此,而區區葵忱,自有不能已者,略此尾陳焉。答曰,省疏具悉卿懇。日前疏批,予意罄悉,卿胡不諒,復尋控引之章歟?祗覺予不孚卿之甚也。歉愧無已,夏衣暑劑之送,物不腆也。意在養賢,又何過自讓執歟?疏末云云,言甚好矣,雖爲停講之時,例有召對之規,擬俟朝暮之涼,從近行之爲計,更冀卿之同入筵席也。仍傳曰,此批答,遣史官傳諭于吏曹參判處。
上在昌德宮。停常參·經筵。
仁淑元嬪梓室加漆後,大殿,政院·玉堂單子奉慰問安。答曰,知道。
王大妃殿·惠慶宮·中宮殿,政院·玉堂口傳問安。答曰,知道。
大殿,王大妃殿·惠慶宮·中宮殿,藥房口傳問安。答曰,知道。
大殿,朝廷二品以上·六曹堂上·大司憲單子奉慰問安。答曰,知道。
王大妃殿·惠慶宮·中宮殿,朝廷二品以上·六曹堂上·大司憲口傳問安。答曰,知道。
金思穆啓曰,合辭方張之時,諫院無詣臺之員,除在外疏批未下,陳疏留院外,正言安廷玹,卽爲牌招,何如?傳曰,允。
又啓曰,正言安廷玹牌招啓辭,允下矣。大司憲李,當此合辭方張之時,旣入闕中,不爲留待,直爲出去,事甚未安,推考警責,仍卽牌招,何如?傳曰,允。
尹勉升啓曰,守禦使徐命膺,以南漢城堞看審事,今方出去矣。所佩密符,來請還納,何以爲之?敢稟。傳曰,仍佩。
傳于尹冕東曰,身爲差備中官,差備闌入,不能禁斷,事極駭然,當該守門內官,令該府處之。
又傳曰,召對爲之。
尹冕東啓曰,卽者奉敎徐龍輔,待敎金勉柱等,謂有館規,陳疏徑出,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
李奎緯啓曰,以檢閱李信祜禁推傳旨。傳曰,罷職。
金思穆啓曰,合辭方張之時,憲府無詣臺之員,事甚未安,持平李濟萬,疏批已下,卽爲牌招,何如?傳曰,允。
注書鄭東浚病,代以李錫夏爲假注書。
尹冕東,以禮曹言啓曰,啓殯以來七月初二日退定事,旣已筵稟矣。原單子中,以此日付標以入之意,敢啓。傳曰,知道。
又以禮曹言啓曰,今此啓殯,來七月初二日退定事,旣已筵稟矣。社稷·宗廟·永寧殿·景慕宮告由祭,啓嬪前期三日,以今六月二十九日設行之意,分付,何如?傳曰,允。
李奎緯,以園所都監郞廳,以都提調意啓曰,今日巳時量,退壙金井機排設,仍爲穿壙之意,敢啓。傳曰,知道。
又以園所都監郞廳,以都提調意啓曰,退壙畢穿鍊正後,外梓室假隅板,開拆奉審,則內無所欠,仍築地灰之意,敢啓。傳曰,知道。
尹冕東,以魂宮都監郞廳,以提調意啓曰,魂宮修理及床卓修補·祭器鍊正之役,今已完畢,諸色工匠竝放送,魂宮守奉官,自明日爲始,依例直宿之意,敢啓。傳曰,知道。
金思穆,以刑曹言啓曰,保放日官,竝放送事,命下矣。依傳敎,擇日官金喜慶·姜熙輔·金鼎煥等,竝放送之意,敢啓。傳曰,知道。
持平李濟萬疏曰,伏以邦運不幸,仁淑元嬪,奄忽薨逝,中外驚慟,曷有其極?仍念臣情踪臲卼,念絶榮塗,杜門省愆,分甘溝壑,廼者柏府新命,遽降於暫出郊坰之間,臣聞命悄怳,誠莫知何以得此於聖明也。噫,年前簡通一款,臣則只據兩司通行之例,而惟彼趙德潤之不問僚臺,不頒朝紙,誠非臣意慮之攸及,則其所謬妄,無與於臣,而忽地臺評闖發,聲罪狼籍,旨意甚緊,幸蒙我殿下,天地於臣,曲加庇覆,罰止薄勘,祗今追惟,感涕無從,今於新除,宜卽趨謝,而第臣所遭,非比尋常,則豈可諉以時移事往,揚揚冒出,重自陷於忘廉喪恥之科哉?召牌之下,承應無路,玆敢猥入文字,略暴危懇,伏願聖慈,俯賜矜諒,特許鞶帶之遞,仍降逋慢之誅,以肅朝綱,以安賤分焉。臣旣不以言官自居,不宜拖及他說,而亂臣賊子,人皆誅之,臣亦可以沐浴而請矣。鳴呼,天下之惡,莫極於亂逆,有國之刑,莫嚴於懲討,而四載相持,一味玩愒,如此而其可曰亂逆已討,而刑政能擧乎?恒·簡·範·能之劇逆,而根柢自在,量海·翼·之猾賊,而窩窟伊誰,鄭妻之百計射日,龜柱之三罪滔天,釀出萬古天下所未有之許多兇變,梟腸相連於奧處,獍肚自綻於諸供,環東土數千里,凡有血氣者,義不與此兩賊,共戴一天,而尙今近處於城闉,而假息自如,戴頭於海島,而氣熖猶存,三司之簡紙,徒歸文具,喉院之陳啓,亦近例套,殿下歷覧前史,曷嘗有如此討逆,如此義理乎?殿下之導率於群工,風敎萬民者,維義與理,而今於懲討一事,獨抑而閼之,使一區靑丘之大義理,晦而不章,臣愚死罪,竊不能無憾於天地之大也。今日殿下之靳允者,不出於一恩字,而罪之輕者,惡之小者,容或有以恩掩義之道,寧有如彼兩魁之難赦,而有以一恩字容貸者乎?聖人以義而制事,明主以法而割恩,殿下之明聖,何不念及於此,而當斷不斷,伈泄度日,以致天討未伸,乾綱漸解,逆孽層生,民志靡定也?惟願殿下,幡然改圖,廓揮乾斷,逆折奸萌,永淸亂源焉。至若相福之負犯罔赦,而優遊田里,瑩中之疑亂大義,而得保首領,宗集之扺死護逆,而尙遲一問,倫常日斁,典刑益紊,神人之憤,無時可已,亦願殿下,亟降兪音,次第允從焉。答曰,省疏具悉。所陳當留意,爾其勿辭察職。
大司諫林得浩疏曰,伏以臣,本以無似,遭遇聖明,前後歷揚,莫非聖恩,毛髪頂踵,無非造化,每逄除命,感淚自零,欲報之德,昊天罔極,閤門頌祝,不知死所,不意日前,薇垣除旨,遽降於自下邑受暇上京之際,臣雖愚迷,逖違天陛,今已周歲,區區犬馬之忱,豈不欲獲覲耿光,而第臣本末長短,聖鑑之所俯燭,淸朝耳目之任,不待人言,臣固自知其不稱。況是諫長,地望尤別,決非如臣巽軟者,所可堪承,聞命惝怳,五內失守,當此愼簡百僚之日,謬見何爲而至此也?臣於昨夕召牌之下,不敢違傲,隨闕外,欲暴實狀,則門鑰已下,陳章路阻,冒没入肅,粗效義分,而至於仍因蹲冒,若固有之,揆分量才,實所不敢。玆不得不猥陳短章,仰瀆崇嚴,伏惟聖慈,在臣天地也,父母也。俯垂諒察,特命鐫改,以重公器,以安私分焉。臣方乞免之不暇,豈敢以言官自處,而沫血請討,秉彝同得,略此俯陳焉。鳴呼,妖如鄭妻,凶如龜柱,而尙今容貸於覆載之間者,其可曰國有法乎,朝有臣乎?其至妖至凶之跡,昭著布列,綻露無餘,天地之所不容,古今之所未有,宗社之所罔赦,臣民之所共憤,上自公卿大夫,下至皁隷下賤,皆曰此兩賊可殺,雖千剮而萬裂,食肉而寢皮,猶不足以贖其罪,以殿下日月之明,何不念及於此,而閱歲相持,典刑莫施,三司之啓,只煩謄傳,二字之批,徒損國體,亂臣賊子,何所懲畏而顧忌也哉?禮曰風雨霜露無非敎,聖王所以奉天無私,斬殺必當者,乃是刑期無刑之義也。天焉而當其霜露之時,行之以風雨,則此是時氣之反常,故月令曰季冬行春令,則國多痼疾,噫噫,痛矣。君父之讎,尙未殄滅,共戴一天,或偃息於城闉之外,或薄竄於海島之中,比之於天道,有若風雨於霜露之節,其爲反常,實非細故,由此而人心陷溺,世變層生,奇奇怪怪,至妖至凶之逆,無歲無之,天下後世,其將以今日之世,爲何如時,以今日之臣,爲何如人哉?巨魁末滅,禍源自在,宿灰復燃,勢所必至,此輩死中求生之計,將無所不至,未知何樣禍機,闖發於何處,思之及比,自不覺骨顫而心掉。至於福·瑩·集三賊,乃麟·謙之倀鬼,而尙逭三尺之誅,繡啓中諸凶,乃是量·之餘流,而尙稽究覈之擧,竟使此等妖凶之輩,尙此戴頭於天壤之間,人心之憤惋,世道之危懼,倘何如哉?伏願殿下,穆然深思,淵然遠圖,亟正群凶典刑之誅,以伸王章,以快輿憤,杜亂源於將來,措國勢於無疆,是臣刳肝瀝血之誠也。且伏念凶逆餘醜之竄配於絶島者,法意甚嚴,而臣於待罪南邑時,詳察楸子一島之地形,則此島以周回三十里之地,西通珍島之鳥島,東接康津之呂鼠島,南距濟州,其北卽靈岩郡所通之處,而距官門爲陸路百餘里,水路三百餘里,商舶漁船之來往於本島者,可謂四通五達,而其所管領之責,則專屬於靈岩一邑,爲守令者,雖欲伺察動靜,其威令之所及,只在於北一邊,而至於東西南三面,則窺察無策,其爲踈虞,孰甚於此哉?以羅州之黑山島,康津之薪智島言之,或有別將,或有萬戶,一島事情,主管有人,獨於此島而不然,有欠於嚴隄防之意。臣愚見,依他道例,設置別將,斷不可已也。答曰,省疏具悉所陳,當留意,末端事依施,爾其勿察職。
副修撰沈樂洙疏曰,伏以父子君臣,固有異於恩義之分,而臣嘗讀古人資父移孝之語,未嘗不深感也。臣三歲而孤,又早失母,天壤之間盡人倫,而可以專心所事,恩與義至者,惟我殿下也。釋褐數載,遽玷從班,區區戀君之誠,根天理而達人情,炳然寸心,不泯如丹,今使臣出入法筵,昵近耿光,以少伸犬馬之情,則臣之所欲願而不可得者也,臣豈敢虛辭巽讓,以自欺其斷斷之心,而今臣所叨之職,卽古之集賢學士也,經術文章,苟不足以裨聖學而煥治猷,則固不可居其職也。徒結戀愛之情,而冒承光榮,未盡報效之責而瘝尸職位,亦臣之所不敢也。臣雖至愚,粗聞人臣事君之義,百工庶職,皆可以量能度力,宜自盡於去就之節,則不思職責之難效,只知趨承爲恭者,不免其見譏於君子,而況是論思之任,尤豈不可自量度,徒然以奔走爲事而已哉?顧臣早而失學,晩益無聞,平生伎倆,不過抉摘章句,點綴文字,苟爲功令之業而止爾,經傳正文,腐儒老生之所皆誦,而臣不能盡讀,尋常句讀之間,往往多不辨音義,持此而冒入經幄之列,則臣雖欲貪榮戀寵,不願進退之義,而亦豈不貽羞朝廷乎?臣於除職之初,猥蒙召牌之再臨,蟻蝨賤臣,不敢逋違,顚倒承命,粗伸微分,非敢爲居然仍冒之計也。先儒云臣之於君,若能如子之於父,則至誠所感,無所不應,今臣所懇,實由衷赤,無一亳假飾之辭,而誠如赤子之呼籲父母,則竊冀聖鑑之俯諒也。臣旣乞遞本職,則兼銜非所可論,而同副承旨李奎緯,卽臣妻兄,春秋之銜,在公格又不可暫帶,不敢不竝瀆崇聽。伏乞聖明,亟命遞改臣職名,以重名器,以安私分焉。答曰,省疏具悉。兼帶春秋,下該曹稟處,爾其勿辭察職。
己亥六月十二日辰時,上御集祥門西挾室。諸承旨入侍時,行都承旨兪彦鎬,左承旨尹冕東,右承旨尹勉升,左副承旨金思穆,右副承旨吳載紹,同副承旨李奎緯,注書鄭東浚,假注書李尙度,記事官徐龍輔·李信祜,以次侍立訖。內侍以梓室加漆正時,跪啓請出次,上入就版位。內侍跪啓請跪哭,上跪哭,守園官侍園內侍俯伏哭,宗戚諸臣·執事官·都監·都提調以下·應參諸臣皆俯伏哭。內侍跪啓請止哭,上止哭,守園官侍園內侍止哭,宗戚諸臣·執事官·都監·都提調以下·應參諸臣皆止哭。內侍導殿下還次,守園官以下,以次出。上命都承旨進前,命讀御製挽詞,彦鎬奉讀訖。上命領左相進前。上曰,御製挽詞,誰當寫之?領議政金尙喆曰,自當差出書寫官,而當以一品重臣爲之矣。上曰,寫於何樣紙面乎?左議政徐命善曰,當於紅縀上寫之矣。上曰,都提調何緣出往園所乎?命善曰,外梓室開金井時當奉審,而其外亦不無小小檢察之事矣。上命禮判入侍。上曰,啓殯,來月初二日爲吉云乎?禮曹判書鄭光漢曰,然矣。命善曰,初二日太涉促急。曾聞今月二十九日亦吉云,當更問於日官而稟定矣。保放日官竝放送事。出榻敎惠慶宮進服淸暑六和湯五貼,製入事。出榻敎上還內,諸臣以次退出。
己亥六月十二日午時,上御誠正閣。召對入侍時,經筵官宋德相,參贊官李奎緯,侍讀官尹行元,檢討官徐有成,假注書李尙度,記注官宋益中,記事官崔顯重,以次進伏訖。上命上番玉堂進讀,行元讀,自近思錄第六卷伊川先生曰,止況聖人乎。又命下番玉堂進讀,有成讀,自問孀婦,止深以爲非。又命參贊官進讀,奎緯讀,自橫渠先生曰,止當專一也。又命假注書進讀,尙度讀,自君子所賁,止不能去矣。又命記注官進讀,益中讀,自晉之初六,止爲有咎也。又命記事官進讀,顯重讀,自鼎之有實,止踰分非據乎。上曰,日熱方劇,姑以當前文義,討論,可也。行元曰,盡性至命,聖人之極功,而非高遠難行之事也。至於入孝出悌,達之於窮理盡性,則是所謂下學上達,而性命之學,不越乎此,故孟子曰,堯·舜之道,孝悌而已。小臣區區之望,以堯·舜之道仰勉焉。婢僕之勤慢,在於提掇警策,則人君之董飭臣工,豈有異哉?凡在下而觀感者,惟係在上者導率之如何。是以書曰,草上之風必偃,此等處,惟願深加體念焉。有成曰,弟子職章本文,蓋出於論語,而大要在於先實行後文藝矣。大抵三代以上,質勝於文,三代以下,文勝其質,質勝之弊,猶可說也,文勝之弊,其害無窮,至於後世,凡百之弊端,莫不由於文華之太勝也。此章所訓,豈獨爲弟子之當務哉?伏願聖上,袪文務實四字,益推導率之化焉。孟子曰,事親若曾子,可也,此章樞要,在於可之一字。孝如曾子,則宜謂之至矣盡矣,而孟子只謂之可者,蓋以曾子之孝,莫非子職之當爲,初非有餘過分之事,故程子亦嘗曰,事君如周公,可也,臣竊以是推之,則爲君之道,必如堯·舜然後,方可謂之可也。伏願聖上,深體此義,以堯·舜之道,自期而自勉焉。上曰,經筵官爲之。德相曰,餘力學文之說,詳載於論語,聖人之意,必欲先行誼而後文藝,此非欲廢文藝而不爲也。若先務文藝,則必害於眞實道理,在學者孰非可勉,而帝王之學,尤當以德行爲先,文藝非所急也,願留聖念,益軫務本之道焉。事親條,可字有深意。曾子之孝,豈不爲至,而子之孝於親,不過其職分內事。如周公事君,其勳勞功業,豈不爲大,而亦不過人臣分內事。故成王賜魯天子禮樂,而程子以爲受賜皆非,然則子之事親,臣之事君,當自知其不足,而不敢以爲有餘然後,方可謂能子能臣矣。幹母之蠱以下,卽易傳也。蠱卦九二,陽剛爲六五之應,乃是陽在下而幹止陰柔之事,故以子幹母蠱爲義,蠱者事也。然子之事親,將順爲美,若伸己剛陽,遽然矯拂,則傷其恩害其事,必矣。剛陽之臣,事柔弱之君亦然。故註中所解如此矣。九三乃幹父之蠱也。九旣陽而又居剛爻,且過於中,是過剛失中者也。事親而過剛失中,豈得旡悔?只以其在於巽體,不爲無順,陽爻居陽位得其正,故亦不至大過,而謂之小悔,則非事親之善者,聖人垂戒之意,蓋可見矣。正倫理篤恩義,處家之道也。然倫理不正,則恩義不可以篤也,二者之中,又當以正倫理爲先。卦象風火,自內而出,由家及外之義也。治國之道,實本於此,治國治天下,必皆先正倫理然後,可篤恩義也。家人六二傳,蓋家人之間,每患恩奪義·情勝禮,故必不以私愛,失其正理,此家人卦之以剛爲美者也。剛卽卦中初三上,是也。至於上九,治家之道,當有威嚴,而聖人又戒以先嚴其身,蓋所謂威嚴,非謂繩治督責之嚴,必先正己,使家人有所畏憚,有所觀感,則自然有矜式歸正之效,此乃身修而後家齊之義也。治國之道,亦不徒在威令法禁之嚴,人君必先正其身,表率群下然後,在下者罔敢踰越。故曰,一正君而國定,此等義理,聖上正宜加意體念,此臣區區之望也。此下數條,無深意矣。性命孝悌,雖有精粗淺深,其理則一也,欲臻其精,當自其粗處用力,故聖人工夫,自卑至高,由淺入深,未嘗有躐等之事,而若或止於卑淺,而不務高深,則亦豈聖人垂訓之意哉?蓋孝悌,百行之源,故推行至於極處,性命可以盡而至矣。今人能孝悌,而不能盡性至命者,蓋由於不能推行造極故也。第五倫之十起不起,固是私意,而私意分數猶小,故能自覺其爲私,非平日之大段用工,能如是乎?後之學者,當如倫之用工,一念之間,省察其私與非私,此乃聖學要切工夫,願留聖念焉。父子天性,只就孝上說,而君臣·朋友·兄弟·賓主之道,何莫非天性也?兄弟同父母而分形連氣,以其分而連焉。故曰,兄弟之子猶子也,一猶字,略似有間,而旣曰猶,則所爭,幾何?程子甚不是之訓,蓋爲是也。或言南容,賢於公冶,故聖人以其侄妻容,此則專以己之私意,妄度聖人之心也。雖非聖人,若稍解事理者,亦不爲此事矣。論孀婦處,程子之言,若是嚴截,而其稱太中之取甥女改嫁者,與之相反,蓋天下義理,有多少不盡分處。人倫大經,因自如此,而亦未有改嫁設禁之事,故大賢亦不免如是矣。病臥於床,乃指己之病,而非父之病,子之病矣。下一條不必論,買乳婢條費字,卽買二乳之所費也,致誤其子之子,卽乳母之子也,程太中固賢矣,而候夫人儘是賢哲,故生得兩夫子,使其行誼不泯,凡爲人子者,能修身立名,則又爲顯揚其親之道,豈不美哉?患不能屈此義,先臣嘗屢奏於孝廟朝,蓋不獨匹庶輿人之意如此。人君或於政令之間,群下有爭執者,不當有務勝强合之心,只當視其義理而已,義理是,則雖萬世必伸,何患一時之屈也?義理不合,則雖以威力勝之,萬世必屈矣,可不念哉?舜之事親條,別無深義,而舜之孝,使瞽瞍底豫,瞽瞍底豫,而天下之爲父子者定,蓋所謂天下無不是底父母者,非謂父母凡事,勿論事理,皆以爲是也。只就父子間相接之事而言,如瞽瞍之待舜,皆失其道理,而舜只見己過,不見親之過,益盡事之之道,故瞽瞍終焉底豫,天下之爲父子者,率用此道,則父子之間,豈有乖和之事乎?此所謂天下之爲父子者定也,斯干詩橫渠說,與集註不同,而其意甚好矣。大扺兄弟之間,惟盡在我之道,而不念彼之報我如何,則自無相違之患矣。二南所言,修身齊家之事也。人而不修身齊家,則譬如面墻而立,一物無所見,一步不可行,何事可爲哉?此在匹庶,亦所當戒,而帝王之學,尤宜加勉,惟願深留聖念焉。婢僕條說,玉堂所陳,誠好矣。仕者之日進日退,專在於在上者,有可學無可學,在上者若能正心修身,以之好惡克公,刑賞得當,立紀網而正風俗,則仕其朝者,自然敬飭祇慄,其德日進,不然則反是,伏願聖明,每於此等義理,自及而深省焉。比者,相親比之謂也。親比而苟非其道,則便是朋比之比,大失其道矣。比之九五,以獨陽居君位,爲衆所附,而上亦親下,故以此戒之。君之比下,下之從君,必以正道,不爲邪媚然後,親比之道,可得永貞而无咎矣。履之初九,有進往之才,故爻辭與傳文皆如此。賢者雖志於行道,若有些求富貴之心,挾雜其中,則便與道理相離,與小人之貪躁者,何以異哉?遇時做治之,君子所當深戒也。天地否隔之時,大人能守其正道,不亂於群醜,則誠無愧於爲大人矣。然時君世主,使群醜得志,大人身否,則其國之危亂,可知矣,此豈非人主之所可警愓乎?伏願深留聖念焉。凡邪正是非,分爲兩岐,不必於此,必入於彼,無兩是兩從之理,人於從違之際,首鼠兩端,其從善之心,不能專一,則終必係於邪而失於正,凡人之交朋友,以至學者克己閒邪工夫,聖人治天下賢邪進退之際,皆當以隨之六二爲戒矣。舍車而徒,世俗所恥,而君子不以爲恥,蓋世俗則以勢位爲貴,君子則以行義爲重。賁之初九,近舍二之昜,遠從四之難,是爲守其正而不渝也。高尙其事有四等,人皆不害爲高尙,故謂之志可則也。後世學者,量能度分,安於不求知者蓋多,而四等人規模,與孔·孟法門,微有不同。然人君之所以取士,則亦當於此流中求之矣。遯卦,是陰陽消長,邪正進退之一大機。故聖人雖知道之將廢,不肯坐視不救,必也强此之衰,艱彼之進,此所以小利貞也。伏願殿下,克念於此,凡於政令施措之間,必察消長進退之機,毋使陰益盛而陽盡衰,邪必勝而正必負,以盡古聖人扶抑之義。此愚臣惓惓之意也。明夷初九,惟見幾之君子知之,而所謂見幾,非窮理克己之工,又何以能之哉?然而見幾一事,若斷章論之,則人君之於治亂興亡之兆,亦必用見幾之道,而必待方寸之間,無一亳私意然後,無失其幾矣。不正而合,乃睽卦六三傳文所謂合者,可以通君臣·朋友·尊卑·貴賤而論也。必合以正道然後,終無睽乖之理。若或不正而合,則決無久而不離者,此雖論賢者出處,而人主之與臣下相合,必以正道,乃得久而無睽矣。致命遂志,固是君子之事,而亦必窮理克己而知命然後,可能當生而生,當死而死,不失於守志之道矣。有泉澄潔而不見食於人,譬如人有濟用之才,而不見用於世。故爲心之惻怛也。然九三剛而不中,故未免如是,若君子則用之則行,舍之則藏,雖不見用,何憂惻之有也?爻辭之旨,所以爲戒也。仍止講。上曰,所陳文義,皆好矣。參贊官繼陳之,可也。奎緯曰,臣自來蔑學,無所仰陳,而況今儒賢入侍論講,儒賢之十言,勝於臣之百言,儒賢之百言,勝於臣之千言,臣何敢覼縷仰對乎?乞令經筵官,更陳餘藴。上顧謂德相曰,予亦欲與卿,更加論難,而午炎方熾,卿亦有憊汗之意,須爲可念,留待後日,亦無妨矣。德相曰,臣於近來,進見稀濶,伏熱停講,亦是舊規,而耿耿愚衷,自不能已。昨日疏中,有所仰陳,蓋聖人之學,不專在於讀書論經,隨時隨處,莫非省察,克治底地頭,伏願聖上,勿忘此義,益加體念焉。上曰,日熱如此,而必命召對,與卿講討,蓋示用卿昨日疏語之意也。德相曰,如此極熱,乃有召對之擧,聖上至意,豈不仰揣?臣聞命差晩,今玆入來,而當此午熱,久開講席,聖體不瑕有損,臣不勝憂慮矣。臣於向者袖箚中,亦嘗以程子之言,有所敷陳,蓋君臣之間,專以尊嚴爲禮,則上下惜志,難於交洽,故所貴,日召講官,簡其禮貌,時以便服進之寢殿,或討論書義,或諮訪治務,如家人父子之無間,則眞可有啓沃諭思之益,不必以冊子爲限,筵禮爲拘矣。臣之昨日疏語,亦出於此義矣。奎緯曰,此不但程子之言,先正臣宋時烈,曾在孝廟朝,屢以此言仰奏矣。德相曰,程子則過哲宗沖幼之歲,而先臣則奏此言於孝廟盛壯之歲,今殿下何難體行此道乎?上曰,此意果好矣,而此亦有過不及之節,惟宜適中而爲之矣。德相曰,此外,卽臣陳情乞遞之事矣。上曰,此事予欲先言矣。顧今世道,一無可恃,而朝廷百職,銓衡爲重,其進退人物,激濁揚淸,專是銓官之責,方此之時,豈不任卿,而大抵參判與判書·參議不同,便同漫任,別無所事,此後判書則卿必不如是,而卽今參判之任,則予亦不無許副之意矣。德相曰,上敎至當矣。參議則猶以通塞一事爲任,而參判則全無所事矣。世道之責,激揚之任,固非如臣衰鈍者,所敢承當,而且此吏曹參判,何以爲世道之責乎?奎緯曰,聖上軫念儒賢,至有許副之意,而賤臣區區之意則不然。參判雖云無所事,猶是銓地,若在其位,則士流之依仰而期望者,實多,今若許解,則人情必落莫矣。德相曰,承旨之言,太不相諒矣。無所事而居其位,有何所補乎?奎緯曰,儒賢出來時,必有所商量,惟當鞫躬盡悴,豈可遽然求解乎?德相曰,鞠躬盡悴,死而後已,則承旨之言,誠可謂知臣心事,而但居是任而無可爲之事,豈非不當之甚乎?奎緯曰,今日世道,誠可悶也。凡百事爲,全没誠實二字,救濟之策,豈不任之儒賢,若只以講論經義爲任,則豈殿下招來之本意乎?德相曰,聖上英明無比,而出外見之,則世道人心,全欠誠實,只是架漏牽補矣。上曰,架漏牽補,亦不能爲矣。奎緯曰,果然矣。架漏牽補,亦自不昜,今日則不能及此矣。卽今如此,此後又當如何?誠可悶也。德相曰,今日之勢,正宜强此之衰,艱彼之進,而入瞻天顔,酬昨如響,出而見世道,則人皆以苟免目前罪過爲事,全無誠實擔當底意,豈不可悶乎?奎緯曰,傳云不誠無物,所謂無物,非謂無人物無形狀,只是君君臣臣父父子子,皆無誠實底意,則是可謂無物矣。今之世道,將至之於無物之境矣。德相曰,臣未知殿下推誠之道,或有所未至,而世道則誠多可悶,此非一人之所可挽回矣。上曰,本職旣是漫任,實不欲長委於卿,而承宣之意,則不如是矣。德相曰,自古讀書者,少出來做事,而臣乃出來,故人或譏嘲焉,亦或期望焉。蓋天下事,固不可朝行政夕責效,而況以如臣不似之蹤,當無所猷爲之任,人之期望者,歸虛必矣。況今大政不遠,尤豈可一向虛帶乎?上曰,予雖以委卿漫任爲難,而欲循卿意,承宣惟允之言如此,今雖欲傳敎,承宣豈受而書之乎?德相曰,聖上之軫念至此,而承旨之言若是沮戲,臣誠悶阨矣。至於臣之備局兼銜,尤不誠實,半年虛縻,一未赴坐,豈不一時可悶乎?尤不可不急速遞免矣。上曰,此則尤難矣。吏參則固可謂漫任,而至於備堂,則與聞紆謨,卽古樞密之職,卿豈可遽解乎?德相曰,若無此職,而次對時同爲入侍,猶或可也,而徒帶職名,顧何實效乎?奎緯曰,殿下以孝廟招延先正之意,致敬盡禮,置之朝廷之上,則上之意,非欲徒見其面下之意,非欲徒謝恩命,眞出於諸葛武候遂許驅馳之意。今若遍辭樞要之任,而只以經筵官,入參請席而止,則是豈儒賢出來之本意乎?顧今世道,惟當汲汲,以明天理正人心爲先務,使君爲君,臣爲臣,父爲父子爲子而後,方可以爲人之國矣。若此之時,豈不委任於如此儒賢乎?先正卽臣高祖之妹夫,故臣與儒賢,戚分不遠,在外則相與稱兄稱弟,豈無私情,而若係國家大體,則臣豈敢顧念私情乎?雖使先正,在於今世,臣亦不敢曲念私情,而不爭於求解之際矣。上曰,日熱方劇,見卿汗出,殊爲悶然,姑爲早退,好矣。德相曰,臣亦有所欲陳之言,而日熱如此,恐勞聖體,不能盡達矣。上曰,且當非久更召矣。德相先爲退出。上命書大司諫林得浩,持平李濟萬,副修撰沈樂洙疏批。奎緯曰,近來院中,事多不遵行古規,以今番檢閱李信祜事言之,召對命下之後,謂有身病,不先不後,陳疏徑出,以致史官不備,入侍遲滯,屢勤促敎,事極駭然,本院請推之外,無他可施之罰,何以爲之?,敢稟。上曰,罷職,過矣,推考,可也。出榻敎諸臣以次退出。
上在昌德宮。停常參·經筵。
以持平李濟萬牌不進罷職傳旨,傳于金思穆曰,只推。
傳于尹冕東曰,黃海監司留待。
又傳于尹冕東曰,黃海監司入侍。
傳于李奎緯曰,明日次對爲之。
又傳于李奎緯曰,御史,明日次對,同爲入侍。
尹冕東,以禮曹言啓曰,仁淑元嬪賜謚之賜字,改以宣字事,命下矣。前後啓下單子中,改付標以入之意,敢啓。傳曰,知道。
黃海監司金熤書。王若曰。虞政勤岳牧之咨,倚毗斯重,周家置藩翰之職,揀選宜精。玆輟春官典禮之班,庸昇西臬承流之任。眷彼黃海一域,實我靑丘重藩。環溟嶽二十三州,爲㯲爲帶,距京師四五百里,如齒如唇。間緣饑疫之頻仍,重以弊瘼之棼起,海稅多出於橫斂,民皆喁魚,公貨半入於私逋,吏緣作蠧。唐舶颷集,嗟備禦之多踈,燕价星馳,亦供億之難給。顧今按察輯綏之責,宜畀恬約公明之才,惟卿爲世完人,在家肖子。入則孝出則悌,蔚爲士夫家模楷,磨不磷涅不緇,超乎勢利場馳逐。天門抗疏,純誠夙著於先朝,雷肆橫經,雅識己許於平日。暫勞朱墨,頌幾騰於袴襦,力辭淸華,惜未久於銓席。雖卿心之澹若,每懷謙挹自持,當人才之眇然,必欲內外歷試。玆授卿以黃海道觀察使兼兵馬水軍節度使巡察使海州牧使,卿其祗若休命,勉竭良猷。黜迷陟明,毋或憚於大吏,蘇殘祛害,期永綏於小民。石潭院美規尙傳,須思振儒術之道,海雲亭聖躅追想,宜殫詰戒政之圖。范孟博登車之風,惟復繼者,張方平整器之手,深有望焉。自餘稟裁,厥有彝典。於戲,嚴明可以礪俗,廉白乃其傳家,跡暫違於朝端,卿應切北拱之悃。化初宣於海右,予則弛西顧之憂。故玆敎示,想宜知悉。知制敎徐有成製進
大司憲李,大司諫林得浩,校理鄭淵淳,副校理柳孟養·尹行元,正言安廷玹,修撰徐有成·趙鼎鎭,副修撰金宇鎭·沈樂洙啓曰,請亟寢鄭致達妻,減死安置之命,快正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島定配罪人龜柱,亟加嚴鞫,夬正王法。措辭竝見上答曰,不允。
大司憲李,大司諫林得浩,正言安廷玹啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得倩。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。措辭竝見上答曰,不允。
正言安廷玹啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,夬正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請長鬐縣定配罪人聖中,放逐罪人有臣·宗甲·義駿等,竝令王府,設鞫嚴問,期於得倩,夬正王法。請還寢福永酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得倩,快施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請㓒原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,夬正王法。請削黜罪人鄭履煥,絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎吾等,亟令王府,嚴鞫得情,快伸王章。請申大年亟施屏裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。措辭竝見上答曰,不允。
左承旨尹冕東,右承旨尹勉升,左副承旨金思穆,右副承旨吳載紹,同副承旨李奎緯等啓曰,伏以有國之禍,莫急於姑息,人臣之罪,莫大於恬嬉,試看今日之國事,能無志士之痛哭乎?國有賊謀害我君父,謀覆我宗祊,而爲其臣者,經年不能誅其賊,使吾君孤立於上而莫之恤焉。歲月久而人心狃安,逆之一字,視若尋常,循例傳啓,循例批答,討逆之事,有如是乎?是以天理晦熄,人心陷溺,斬草留根,種下種生,始也自謂革面而革心者,近則或不無依舊樣子,中心所存,其可欺乎?此無他,討之者不誠,故人不畏也。不誠實三字,寔是臣等今日之斷案,臣等之罪,何敢自恕?雖然,臣等死罪,竊以爲此非但臣等之未盡分也,抑亦我聖上所以深慮遠覩,杜禍遏亂之圖,亦有失也。鋤治略及於餘孽,殲厥尙稽於巨魁,窩窟自在,枝葉漸滋,諦審爻象,無處非憂,將此國勢,與彼人心,伈伈度日,終莫振勵。假使一夕風吹草動,龍蛇起陸,則四百年宗社,將稅駕於何地也?思之及此,寧不氣短?鳴呼,講學,所以需用也。我殿下素講春秋,而春秋之義,則未之能行者,何也?我朝之制,國有大論,惟大臣三司是聽,而殿下於大臣之疏,三司之啓,一例不允者,徒以賊出於戚親也,以戚親而輒貸凶逆,則凶圖無可熄之世,而人國無討逆之典也。兩魁旣貸,諸賊猶在,遂使爲殿下臣者,君讐國賊,與同寢食而不知怪焉,世上天下,寧有是哉?藉使諸賊不死,而更無他慮,則其害不過爲失刑之歸,而顧今世道人心,果可使彼自在之窩窟,能無慮也,漸滋之枝葉,能無亂乎?苟不能是,則縱賊遺君,固是臣等之罪,而養虎自遺,亦非殿下之失乎?伏願聖上,亟從三司之請,竝降諸賊處分,以安宗國,以副臣民之望焉。答曰,不允。
領敦寧府事李溵箚曰,伏以先大王五十載豐功偉烈,卓越千古,史不勝其書,鳴呼,盛哉。稽之舊例實錄編摩之工,動經累年,而何幸我殿下,連加董飭,開局不久,今幾就緖,此時摠裁之任,尤不宜輕授,而乃命之於臣不肖,噫,模天畫日,其責至大,若其撰修之工,雖極一時之選,至於是任,從古非曾經館閣之臣,則輒逡巡而不敢當,況臣之魯莾,只以名忝大官承乏苟充,遂被謬恩,以臣子,於戲,不忘之恩,豈不欲自效尺寸之勞,以圖萬一之報,而前輩辭巽之地,願何敢不自揆量,唐突冒膺哉?纔從郊坰,又肅新銜,今始短箚控籲,尤不勝惶悚。伏乞聖明,亟寢臣摠裁之命,以重史事,以安賤分,千萬幸甚。取進止。答曰,省箚具悉卿懇。摠裁之任,卿何過辭?安心行公。仍傳曰,此批答,遣史官傳諭于領敦寧。
己亥六月十三日申時,上御誠正閣。黃海監司入侍時,黃海監司金熤,左承旨尹冕東,假注書李錫夏,記注官崔大奎,記事官金健修,以次進伏訖。上曰,海伯進前。熤進前伏。上曰,海營地距孔道,且人心頑悍,極爲難治矣。熤曰,臣亦聞之,則果然難治云矣。上曰,予知卿雅操,而今當重任,必須善爲宣化矣。熤曰,臣素非方面之才,而今承重寄,非不欲仰體倚毗之眷,而才猷空疎,只切兢兢之忱矣。上曰,海伯先退。熤退出。冕東曰,親臨焚黃祭,事體自別,祭文,使館閣臣製進,似宜矣,上曰,唯。此後當親祭時,稟旨擧行事,永爲謄錄,可也。上曰,魂宮參奉,何日入直乎?冕東曰,自今日入直云矣。上命書傳敎曰,都監姑未撤罷,魂宮修理處,自都監守直,參奉姑勿入直。又命書傳敎曰,日熱如此,明日加漆後,勿爲庭候,只應參諸臣,來會事,分付。又命書摠裁官箚批。上曰,梓室書上字,十六日爲之乎?冕東曰,然矣。上曰,結裹同日爲之事,知委,可也。上曰,諸承旨申退乎?冕東曰,以啓辭之上達,皆等待矣。上曰,初度加漆時,宗親無入參者,招致下隷,問其委折以稟,可也。上命退,諸臣以次退出。
上在昌德宮。停常參·經筵。
傳于金思穆曰,大臣·備局堂上引見。
尹冕東啓曰,今此殯宮焚黃時,親祭祭文,當爲製進,藝文提學洪樂命,待明朝牌招,使之製進,何如?傳曰,允。
傳于吳載紹曰,右副承旨同爲入侍。
承旨前望入之,洪樂彬·徐有元落點。
有政。吏批,判書鄭尙淳進,參判宋德相牌不進,參議柳戇牌不進,右承旨尹勉升進。尹勉升,以吏批言啓曰,宗簿寺正成德朝呈狀內,身病甚重,勢難察任云,今姑改差,何如?傳曰,允。以徐有鍊爲正言,李兢淵爲注書,金履安爲密陽府使,沈重奎爲豊基郡守,金載人爲梁山郡守,朴宗厚爲永川郡守,趙長鎭爲慶山縣監,金思義爲昌寧縣監,沈景錫爲龍宮縣監,洪宣輔爲宜寧縣監,朴緩源爲軍威縣監,李厚源爲新寧縣監,朴聖泰爲㓒原縣監,金啓漢爲高靈縣監,金鳳顯爲彦陽縣監,黃泰彦爲靈巖郡守,林夏喆爲龍潭縣令,沈鏗爲金泉察訪,李邦城爲茂山府使。兵批,判書權噵病,參判鄭民始病,參議柳義養入直進,參知鄭宇淳病,左副承旨金思穆進。金思穆,以兵批言啓曰,領中樞今方有闕,判中樞鄭弘淳下批,其代輔國知事沈㲄,依例從座目,判中樞下批之意,敢啓。傳曰,知道。領中樞單鄭弘淳,判中樞單沈殼·李再寬·李徽遠·金相台·林永老·吳載衡·宋迪中爲副護軍,洪樂春·吳載紹爲副司直。
以吏曹參議柳戇牌不進罷職傳旨,傳于尹勉升曰,只推。
以大司諫李奎緯牌不進罷職傳旨,傳于尹勉升曰,只推。
傳于尹勉升曰,今日政新除守令,明日入侍。
尹冕東,以禮曹言啓曰,梓室結裹,以今六月十六日,梓室書上字後,仍爲擧行事,命下矣。書上字吉時,以辰時仍用,而結裹吉時,更令日官推擇,則同日午時爲吉云,以此時擧行,何如?傳曰,允。
尹冕東,以禮曹言啓曰,儀賓府進香退行事,命下矣。吉日,更令日官推擇,則儀賓府進香,今六月十九日辰時,敦寧府進香,同月二十一日辰時爲吉云,以此日時擧行之意,分付,何如?傳曰,允。
尹勉東,又以實錄廳言啓曰,本廳堂上行刑曹判書臣李徽之所掌戊寅·己卯政院日記,旣爲移奉,而時政記,姑未出來,不可不參考於編修之時,何以爲之?敢稟。傳曰,一體輸送。
又以園所都監言啓曰,退壙地灰畢築鍊正,水刺間守僕房,蓋瓦之意,敢啓。傳曰,知道。
又以御營廳言啓曰,本廳中部千摠李漢五,身病甚重,勢難察任,改差,何如?傳曰,雖有留相帶去之近例,而留相事體,與藩臣有間,筵稟啓請,又與無端帶去大異,則今不可襲用。設有前此一二之例,不過承訛之事,不但不敢循用,又況軍官啓下,在於昨日,而今日草記,以身病樣請遞者,事之不以實,莫甚於此,大將李敬懋,爲先越俸三等,此草記勿施。職在該房,不能照祭,致煩提敎,當該承旨,從重推考。
金思穆,以義禁府言啓曰,金海前府使李喆運,原情公事判付內,姑爲保放,待御史入來,更爲稟處事,命下矣。御史旣已入來,保放罪人李喆運,還囚之意,敢啓。傳曰,知道。
又以義禁府言啓曰,慶尙前兵使白東俊,前水使柳鎭恒,不可循例拿處而止,令該府爲先嚴囚,嚴問口招,期於取服事,傳旨啓下矣。柳鎭恒今方待命,具枷杻嚴囚南間,而白東俊以喬桐府使,時在任所云,依例發遣府書吏,交代後拿來,何如?傳曰,允。只有嚴囚之命,而直爲具格囚南間,豈前例然乎?姑未得情,且値盛暑,姑爲解枷嚴囚西間,此蓋庚炎恤囚之意,而罪則贜吏,俾勿疎虞事,知悉,白東俊待拿來,依此擧行。
又以義禁府言啓曰,慶尙道前右兵使尹僖東拿處事,傳旨啓下矣。尹僖東自任所未及上來云,依例發遣府書吏,所到處拿來,何如?傳曰,允。宣傳官及府屬下去,貽弊可悶,況特敎拿來,事體自別,無敢遲滯事,嚴飭。
又以義禁府言啓曰,義城前縣令徐琢修,順興前府使洪配浩,玄風前縣監金載均,長鬐縣監吳泰彦等,竝拿處事,傳旨啓下矣。徐琢修·洪配浩·金載均,今方待命,卽爲拿囚,吳泰彦時在任所云,依例發遣府羅將,拿來,何如?傳曰,待待命拿囚
又以義禁府言啓曰,㓒原縣監宋興錫,永川郡守金道淳,新寧縣監徐邁修,宜寧縣監李彦光等,先罷後拿事,傳旨啓下矣。宋興錫·金道淳·徐邁修·李彦光等,倶在任所云,依例發遣府書吏·羅將,拿來,何如?傳曰,賑邑待待命,拿囚。
又以義禁府言啓曰,東萊訓導李命和,別差韓廷修等,拿問嚴處事,傳旨啓下矣。依例發遣府書吏·羅將,竝拿來,何如?傳曰,允。
大司憲李,校理鄭淵淳,副校理柳孟養·尹行元,正言安廷玹,修撰徐有成·趙鼎鎭,副修撰沈樂洙·金宇鎭啓曰,請亟寢鄭致達妻,減死安置之命,快正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島定配罪人龜柱,亟加嚴鞫,夬正王法。措辭竝見上答曰,不允。
大司憲李,正言安廷玹啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。措辭竝見上答曰,不允。
正言安廷玹啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。措辭竝見上答曰,不允。又啓曰,噫嘻,痛矣。聖中·有臣·宗甲·義駿等犯罪,尙何言哉?倡邪說而作爲窩窟,結凶從而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群凶,獨可容貸耶?情跡旣露,負犯至重,決不可一刻容貸,而況此聖中,居謫以來,不思畏縮,乃敢聚會學徒,通按官隷,至登繡啓,大臣筵白,雖卽移配絶島,而此輩久逭王章,亂賊無以懲畏。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。答曰,不允。又啓曰,還寢福永酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請㓒原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,夬正王法。請削黜罪人鄭履煥,絶島安置。請淸川君金鍾正,亟命刊去爵秩,姑先放遂田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訉,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎吾等,亟令王府,嚴鞫得情,快伸王章。請申大年亟施屏裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。措辭竝見上答曰,不允。
右承旨尹勉升,左副承旨金思穆啓曰,伏以今日三司之啓,又何爲而一例靳允耶?兩魁通天之罪,固不容更事臚陳,而雖以國家懲討之擧言之,三司聯請,體段甚重,似宜劃卽蒙兪,而一年二年,己至四載,天聽愈邈,王章莫伸,噫嘻,此何事耶?合啓之不足,又有前後諸臣之章疏,似或因是蒙兪,而一疏二疏,殆過百紙,天聽愈邈,王章莫伸,噫嘻,此何事耶?章疏之不足,遂至於近日,本院議啓而極矣。似或自此蒙兪,而一月二月,已迄半載,天聽愈邈,王章莫伸,噫嘻,此又何事耶?方其議啓定式之初,人心竦聳,期望甚切,庶幾明目張膽,極言竭論,誅凶除亂之機,若將在此,曾未幾何,退沮銷鑠,辭窮意竭,不免爲應文備數之歸,畢竟所得,只不過合啓之外,又添一啓而已,原其議啓之意,豈亶然哉?臣等雖甚不肖,亦具秉彝,粗知君讐之當復,國賊之當誅,義之所在,直欲北首爭死,而乃反俛眉下心,恬嬉玩愒,每覘合啓之後,只事塞責之擧,不誠不實,孰甚於此乎?以此顔狀,誠不忍靦面對人,是固臣等遇駑,辭拙忱薄,未有以理奪明主,而以我殿下日月之昭,斧銊之嚴,獨於此一味掩置,一味牽攣,使群凶晏然於地上,使國是淪入於晦塞,使世道益增其危厲,使臣等都喪其義理,是豈擧國含生,所望於平日者哉?念及于玆,不覺危涕自逬,不能無憾於天地之大也。伏願殿下,更加三思,亟揮乾斷,竝允三司之請,以洩神人之憤,以除宗國之憂焉。答曰,不允。
正言徐郁修疏曰,伏以臣,明經一第,僥倖得之,樣不入俗,才非需世,自分空疎短拙,爲聖朝之棄物矣。卽者薇垣新命,忽下於千萬夢想之外,義重沐浴,他不暇顧,冒没肅命,蓋出於粗伸義分之計而已,莫重臺閣之任,豈臣蔑劣,所可虛縻也哉?且臣八耋偏母,夙抱貞疾,老益忱痼,數年以來,危形敗症,凜凜有朝夕難保之憂,入夏以後,泄痢交作,眞元益下,一日之間,昏倒而不省者,亦已屢矣。以此情理,豈有一刻相捨之勢哉?伏乞天地父毋,俯垂矜憐,亟遞臣職,以便救護,因治臣罪,以昭法紀,千萬幸甚。臣於乞免之日,不宜以諫臣自處,而國有大賊,人得以誅之,臣何可以循例參啓,更無一言請討,而事在目下,亦不容泯默,敢此附陳焉。噫嘻,痛矣。鄭妻·龜柱之罪,可勝誅哉?妖女之釀禍基亂,寸斬何惜,而尙今假息於牖下,猾賊之無君不道,萬戮猶輕,而迄今戴頭於島中,其所臚列,昭載於前後三司之疏啓,而自上例靳允兪之音,自下愈切抑鬱之忱,一日二日,國體徒損,一啓二啓,亂賊自在,如此而可謂國有法乎?伏望廓揮乾斷,少泄神人之憤,而凡臺啓中所論列者,次第允從,以爲定國論鎭世道之地焉。金漢耆之爲龜柱所慫慂之狀,已著於臺啓中,則自同平人,翺翔近郊者,其心所在,誠不可測。臣謂亟允臺請,以施屛裔之典,斷不可已也。且伏念今之逆魁,一則鄭妻,而鄭妻之爲逆,蓋其所由來者漸矣。曩在辛壬凶徒之危逼儲位,罔有紀極,而時則有若鄭壽期者,爲泰億·眞儒輩爪牙,臺端凶啓,多出其手,渠家伎倆,本自如此,至於其子羽良·翬良,以天生妖惡人,莫測其心腸,自其結婚天家之後,識者爲國深遠之慮,無所不至,幸而羽良先斃,罪未及大彰耳,若翬良之與其姪婦,相爲表裏,積有醖釀者,罔非凶國禍國之計,噫嘻,翬良之罪,可勝道哉?今此鄭妻,爲逆魁之一者,一言以蔽曰,危逼儲位之大逆,而此非但鄭妻之罪也,卽翬良有以釀成者也。向使謙賊,不爲鄭妻之子,則其凶猾之謀,何緣而生,鄭妻不爲鄭家之婦,則其前後稔惡,豈至若此之極耶?乃者懲討之論方張,而翬良之爵秩自如此,豈拔本塞源於治亂逆之道哉?臣謂翬良追奪之典,決不容少緩也。且元仁孫,與麟·謙兩賊,結爲死黨,爲世所指目,久矣,而專藉兩賊家吹噓之力,久據銓席,驟入相府,日夜之所經營,無非爲賊謀忠,賊勢之鴟張,未必不由於此輩之助成,論其罪犯,則有浮於賊晦,不下於養厚。方當賊黨鋤治之日,捨此人而誰論哉?臣謂元仁孫,亦宜亟施追奪之典也。沈觀之,卽一市井之類耳,不文無行,濫竊科第,東趨西附,先龜後麟,憑藉國婚,勒奪廛物,千金之貲,至今不償,勢利所在,父事而奴役,人皆唾罵,搢紳羞與同其列,狗彘將不食其餘矣。曾叨訓郞,稱以貸用,莫重公貨,竟歸偸食,及宰東府,專事割剝,無辜峽氓,如逢毒螫,且與逆,爲從遊之近族,則平日渠輩同堂之中,豈無往來綢繆之事,而亦安敢晏然自在,自同無故也哉?臣謂沈觀之,亟施屏裔之典,斷不可已也。大司冠之職,爲任不輕,都民休戚,有所係焉。惟彼尹東暹,特一庸之鄙夫,前後踐歷,罔非踰分,而及叨見職,事多蔑法,公以私掩,政以賄成,輿論喧騰,人情駭憤。臣謂刑曹判書尹東暹,亟施刊改之典,可也。臣無任激切屏營祈懇之至,謹昧死以聞。答曰,省疏具悉。所陳兩大臣事,方欲處置於爾,沈觀之·尹東暹事,又何其萬萬過也?
己亥六月十四日辰時,上御集祥門西夾室。加漆入侍時,左承旨尹冕東,右承旨尹勉升,左副承旨金思穆,右副承旨吳載紹,同副承旨李奎緯,假注書李尙度·李錫夏,記注官崔大奎,記事官金健修,以次侍立訖。上曰,注書出去,宗親府擧案,催促捧入,可也。賤臣承命出來,捧入擧案。引儀分引領議政金尙喆,都監都提調徐命善,都監堂上鄭光漢·金華鎭·鄭好仁·鄭民始,都廳鄭志儉,入就中門外位。上還內,俄而復臨夾室。仍下敎曰,暫時入內之問,有何難事,而應參諸臣,多離班次?問名捧現告,可也。思穆捧現告以進。上曰,御史書啓,自內直下,兩銓之臣,守令·邊將可褒可罰者,卽爲抄出,使今日次對時,回啓,可也。內侍跪請出次,上入就版位,執事官都監都提調以下及長生殿都提調,入詣靈座之左,西向立。漆工加漆訖,都監諸臣,皆降復位。內侍跪啓請跪哭,上跪哭,諸臣皆跪俯伏哭。內侍跪請止哭,上止哭興平身,諸臣亦皆止哭興平身,上還次,諸臣以次退出。
己亥六月十四日辰時,上御誠正閣。大臣·備局堂上引見,慶尙道暗行御史,右副承旨,同爲入侍時,領議政金尙喆,左議政徐命善,判敦寧具允鈺,行刑曹判書李徽之,吏曹判書鄭尙淳,行副司直金孝大,江華留守洪樂純,兵曹判書權噵,禮曹判書鄭光漢,戶曹判書金華鎭,訓鍊都正李敬懋,行副司直李衍祥,開城留守李鎭衡,漢城右尹李性源,大司憲李,大司諫林得浩,校理鄭淵淳,正言安廷玹,副修撰沈樂洙,御史黃昇源,右承旨尹勉升,右副承旨吳載紹,假注書李錫夏,事變假注書兪任柱,記注官崔大奎,記事官金健修,以次進伏訖。上曰,史官坐次,指揮,可也。勉升引諸史官,分伏左右。上曰,右副則不欲言,儱侗,甚矣。右副承旨吳載紹遞差。出榻敎載紹退出。尙喆曰,日氣極熱,聖體,若何?上曰,一樣矣。尙喆曰,王大妃殿氣候,若何?上曰,一樣矣。尙喆曰,惠慶宮氣候,若何?上曰,一樣矣。上曰,書啓外,大臣有仰達事乎?尙喆·命善曰,別無仰達事矣。上曰,御史進前。昇源進前伏。上曰,御史經年而歸,王事多勞,能無病還來乎?昇源曰,王靈所曁,僅得無恙而還矣。尙喆曰,吏判當回啓矣。上曰,只以守令回啓,可也。尙喆曰,帥臣則自兵曹回啓矣。尙淳進前伏曰,今此書啓中尙州爲首褒,奉化爲之次矣。上下詢昇源曰,兩守令治績,果何如耶?昇源曰,尙州則嶺南沿路,治聲如一,奉化則治聲小不及尙州,而治績居其亞矣。上曰,尙州牧使兪彦鉉居首褒,特賜璽書表裏之典,奉化縣監趙長鎭,爲左道之最云,陞敍,可也。尙州牧使兪彦鉉,特賜璽書表裏之典,奉化縣監趙長鎭陞敍。出榻敎上曰,他承旨入侍事,分付,可也。左副承旨入侍事。出榻敎任柱承命出去,與左副承旨金思穆,偕入進伏。上曰,郵官中金鳳顯爲最云,果然乎?昇源曰,以臣所見,果然矣。上曰,自其爲兼春秋時,已知其醇謹,而今居郵職,能復如此,良可嘉也。命善曰,其爲人果醇謹無他矣。上命書傳敎曰,兩守令,旣己論褒,而雖以郵官言之,有諸驛之最者,此人自兼史時,熟知其醇謹,治如其人,極可尙也。幽谷察訪金鳳顯,守令除授。尙淳曰,慶尙道暗行御史黃昇源書啓,登對時稟處事,命下矣。監司李在簡,御史雖爲褒啓,道臣體重,置之。密陽府使尹光裕,穀簿或僞,斛落滋濫,昌寧縣監兪漢寧,治傷細察,處事太銳,査陳之餘,實惠未均,束濕之際,刑罰或過,龍宮縣監朴基正,倉逋未充,流戶過多,梁山郡守任濟遠,奸猾頗橫,徵骨最多,慶山縣令金相龜,綜理太疎,倉逋未鋤,深根俵災,而實惠未均,豐基郡守趙思忠,旁開密筒,廣占屬婢,物情甚駭,怨謗頗聞,軍威縣監兪漢炅,綜核不足,奸猾莫戢,選武加額,俵災招怨,高靈縣監洪大顯,倉逋査正,未發猾吏之情僞,帖價分徵,亦多奸鄕之擅弄,彦陽縣監朴長瀗,氣力不足,奸猾莫戢,金泉察訪申大尹,立馬之際,招謗已多,守令·察訪竝罷職,㓒原縣監宋興錫,酒後濫杖,已多民怨,稅米以錢代捧,或移納漕倉,或歸官用,卿鄰狎客差送,領運鄕所,永川郡守金道淳,才疎剸劇,滯訟招謗,束濕猶緩,而帖價區處,猶不分明,新寧縣監徐邁修,束濕頗緩,莫遏潛售之習,倉米立本,固已不法,而帖價取利,歸之官用,宜寧縣監李彦光,奸鄕用事,小民貽嘲,倉穀欠頉,亦有論列,四邑守令,先罷後拿,義城前縣令徐琢修,成給倉監帖文,以勸分例,多數勒捧,倉吏所納租代太七百石,査出發賣,自官取用,順興前府使洪配浩,柴炭租一百石,以倉穀中舊租換出,作錢私用,遞歸時,稱以漏結,歸之私用者,爲七十餘結,玄風前縣監金載均,隱餘結四十結,擅自私用,長鬐縣監吳泰彦,罪人防限,有時解弛,竝拿處,其餘守令·察訪,別無優異之績,又無顯疵,竝置之,何如?上曰,依爲之。出擧條密陽府使尹光裕,昌寧縣監兪漢寧,龍宮縣監朴基正,梁山郡守任濟遠,宜寧縣監李彦光,慶山縣令金相龜,豐基郡守趙思忠,軍威縣監兪漢炅,新寧縣監徐邁修,㓒原縣監宋興錫,高靈縣監洪大顯,永川郡守金道淳,彦陽縣監朴長瀗,金泉察訪申大尹罷職事,榻前定奪。義城前縣令徐琢修,宜寧縣監李彦光,順興前府使洪配浩,新寧縣監徐邁修,玄風前縣監金載均,㓒原縣監宋興錫,永川郡守金道淳,長鬐縣監吳泰彦,拿處事,榻前定奪。上曰,書啓中李喆運,旣在拿問,自禁府當添問目盤問矣。上曰,長鬐縣事,果何如?昇源曰,縣中吏隷,通接罪人,極駭然矣。尙喆曰,長鬐縣定配罪人聖中,負犯至重,方在屏裔之中,惟當縮頸屏息之不暇,而今聞御史歸奏之言,則乃敢聚曾學徒,通接官隷,聽聞駭惋,至入繡衣之廉問,該縣地方官,今方拿問,則聖中亦不可仍置其地,分付該府,移配絶島,何如?上曰,依爲之。出擧條尙喆曰,吏判回啓中,當入與不當入,令御史以其意見仰奏,似好矣。上命昇源仰奏,昇源曰,別無所奏事矣。噵進前伏曰,今覧慶尙道暗行御史黃昇源書啓,則以爲慶尙前左兵使白東俊,稱以補賑,成出外兵房帖文,每張三十兩式,合錢四百五十餘兩,本營守城軍五百七十餘名,每名錢二兩式收捧,合一千一百四十兩,稱以城堞修補,如例會減,以土卒城堞塗灰,不給雇價,硫黃軍錢一千二百兩,亦是軍器修補物力,而會減後,中間消瀜,旗幟稍爲鮮明,而弓矢環刀,皆年久破傷,物力上下,只是一百三十兩,其餘一千餘兩,自營中取用,所謂修補器械,亦極寒心,推覈於吏房朴守儉處,則所供內,守城硫黃軍錢所收,爲二千三百兩內,除公用私用者,合一千五百餘兩,而錢六百兩,紙物二馱,合六馱追後上送云云。貪汚不法,如是狼藉,爲先罷黜,拿問嚴處,何如?上曰,依爲之。出擧條上曰,白東俊事,極爲無狀矣。命善曰,誠如聖敎矣。渠爲帥臣,不思報效之道,有此無狀之擧,極爲駭然矣。噵曰,今覧慶尙道暗行御史黃昇源書啓,慶尙前左水使柳鎭恒段,戰兵船更點軍把立,法意甚重,而謂以襲謬,廢其給代,昨年軍餉米一百二十九石,發賣立本後,反作於分給中,大同未一百石,稱以需米餘儲,船運發賣釡山市場,現發於本營倉色及鎭撫吏房輩捧招,則不法之狀,昭然難掩。至於軍器戰船什物,前虞候李栭漢在任時,謂以軍器船所什物修補,狀聞論賞,臣考閱,則旗幟改備的實,而其他皆是年久破傷,實無改備者。吏房李斗新所供內,前虞候李栭漢赴任前,年年流伊修補之物,混同入錄於論賞狀聞中,身爲帥臣,私護一虞候,瞞蔽朝廷,若是無忌。柳鎭恒罪狀,照法嚴繩,而李栭漢,請一體勘罪矣。柳鎭恒所爲,果如繡啓,則極爲駭然,爲先罷職,其罪狀拿處,而李栭漢之所謂軍器別備,如是爽實,一體拿問嚴査,何如?上曰,依爲之。出擧條慶尙前左兵使白東俊,前左水使柳鎭恒,先罷後拿,榻前定奪。上曰,在京者,先爲拿囚事,分付,可也。上曰,柳鎭恒事,可怪矣。前者入於純褒,今此入於論勘,一年之內,豈有如此判異之理哉?其事實,若何?昇源曰,其不立更點軍及軍餉米立本,大同米發賣等事,其不法之狀,於此可知矣。上曰,軍器什物之修補,前者聞之,則果然着實爲之云,而繡啓旣如此,以此盤問于李栭漢,得其實狀然後,賞典之還收與否,可以定之矣。尙喆·命善曰,如是,則果好矣。噵曰,因大司諫林得浩陳疏,請差出楸子島別將而蒙允矣。當此新設之初,宜究接濟之道,分付道臣,以爲報備局,區劃之地,何如?上曰,後日次對,更稟,可也。出擧條上命書傳敎曰,今則便是,今後,繡啓臚列觀之,不法之狀,萬萬痛駭。其在懲礪之政,決不容復事含容,不可循例拿處而止,慶尙前兵使白東俊,前水使柳鎭恒,令該府爲先嚴囚,嚴問口招,期於取服。上曰,尹僖東雖入於褒啓中,而實有怪駭之事矣。渠之按閫,今旣一年,不能釐革廢瘼,至以二千五百兩償債之事,敢請朝廷,此道理乎?尙喆曰,慶尙右兵營流來逋債,果爲難支之民弊,則身爲帥臣,經年按閫之餘,旣不能從長釐革,又不能狀聞變通,而今因繡衣之書啓,反請餉耗之區劃,負職責,大矣,不可以已遞,而置之不論,前右兵使尹僖東,罷職,何如?上曰,依爲之。予則以爲身爲閫帥,坐擁雄閫,不得救千金之債弊,使一城之民,幾至渙散,而至于今不思矯救之策,及對御史,反與相議,致煩朝廷之請,誠極可駭,不可罷職而止,拿問處之。至於本營債事,旣係大弊瘼云,令廟堂劃卽講確,期於蕩殺之地,可也。出擧條慶尙前右兵使尹僖東罷職,榻前定奪,慶尙前右兵使尹僖東拿處。出榻敎命善曰,矯弊,乃是急務,而不能變通,償債,不過小事,而敢煩陳請,事實駭然矣。上曰,近來人材,誠眇然矣。去年西關御史,不能稱職,今此嶺南御史,又不善奉使,此後則不可以復遣繡衣矣。昨歲凶歉,朝廷之特遣御史者,蓋欲評聞弊瘼,期圖矯救,而今此書啓中,數三條設弊,止於驛站奴婢錢還等事,而閭巷疾苦,州郡疵瘼,想必多矣,一無蘇革之正策,此豈特遣之本意乎?其中論勘者,有不捉踏印文書,徑先封庫,而守令之同時下去者,或有論斷者,或有稱之以赴任屬耳者,此亦不愼者也。至於武邊將,則無一擧不法之事,豈以十六鎭之多,而擧皆無頉乎?經嵗勞苦,雖可念及,而奉職不稱,其事不小,此御史不可不論罪也。仍命書傳敎曰,嶺南大道也,昨年凶歉之餘,特遣繡衣者,必欲細櫛民瘼,期有實效也。今覧書啓,御史之屢朔奔走,良足勞若,而大扺罷黜守令也,先列罪狀於狀啓,烏在其暗行之意也?不捉踏印文書,則還朝論勘,雖置極律,無所不可,而只憑吏招,徑先封庫,乃是禁令,又關後弊,其餘守令論斷,可見其奉職之一端,而諸守令到任之期,無甚先後,則繡啓中或論或否,抑何事也?況以本道七十州之幅員,其幽鬱之莫能上聞者,膏肓之不得蘇革者,果何限,而設弊數三件,不過曰驛路絶站,此朝廷之所知,而方講矯救之政者也,曰奴婢比摠,此朝廷之所知,而已有筵飭之擧者也,曰統營錢還,此朝廷之所知,而又下防塞之命者也。其中安東宮結,晉州債錢,或可謂聞所不聞者耶?至於穀簿査列,亦甚疎漏不謹,反不如備郞摘奸,又若邊情條,亦不過曰彼人貧窮,銅鐵不出云,此前後象譯輩,所嘗稱訴於朝廷者也。又況虐民之政,不法之事,專在於無識邊將,則今番特命廉察,蓋出格外,十六諸鎭,無頉彌縫,良亦駭也。且以封書內條件言之,毋論有無,初不仰覆者,亦何其不小也?聞有別單,登時披見,又何其虛疎之甚也?觀此書啓,則嶺南一道,雖謂之太古淳風,而曰無南顧之憂,可也。噫,人材漸不如古,國綱日益墜下,前年送御史於關西,則奉使失實,今番又如此,此後毋寧不遣御史,使民邑不敢輕朝廷之爲愈也,可勝寒心?其在朝廷飭礪之道,不可以原濕之勞,有所曲恕,慶尙道暗行御史黃昇源,姑先罷職。上曰,御史出去。昇源進封書,遂退出。喬桐府使,口傳差出,當日下送事。出榻敎上曰,吏判出去,擬望以入,可也。尙淳承命出去。上命書傳敎曰,政官牌招開政。上曰,此時弊邑,不可不擇置守令矣。李性源新經嶺伯,必應詳知,何邑爲弊邑乎?性源曰,梁山·㓒原,最爲弊邑矣。上命書傳敎曰,梁山·㓒原,聞是弊邑云,不拘常格,今日政各別擇差事,分付。又命書傳敎曰,繡啓所薦人材孝義,卽令該曹,從速覆啓,以爲聳勸之地。尙淳持喬桐府使望筒入來,思穆讀之。上曰,諸臣有仰奏事,奏之,可也。諸備堂曰,別無仰奏事矣。尙淳曰,參議雖不入來,而臣於祭官事,有所仰達者矣。今二十八日告由祭獻官,當以從一品塡差,而從一品只有二人,甚苟艱矣。上曰,近來獻官,非李重祜則韓光會,只以二人輪回塡差,此實難矣。今番則宗班中,通同差定,可也。尙淳曰,宗班亦只三人,無路分排矣。上曰,都尉中亦爲差定,好矣。上曰,徐郁修事,何如?尙喆曰,臣欲仰達,而旣異大義滅親之事,則嫌不敢仰達矣。命善曰,非但事之太過,追奪前斥以名字,尤極過矣。上曰,大臣追奪,乃生前一律,其事大矣。不可以臺諫,有所曲恕,賜批後將論罪矣。仍命書徐郁修疏批。又命書傳敎曰,不得以一臺臣,直勘大臣以某律者,兩朝禁令,昭載記注,向者申熤之處分,此意也。況死後追奪,卽生前一律,此等重典,一人容昜勘斷,則朝廷之公議,三司之衆論,其將廢閣而不行,良可寒心。此路一開,後弊難防,不可以言官,有所曲恕,正言徐郁修削職。上曰,禮判進前。光漢進前伏。上曰,東萊進上,禮判捧之乎?所謂丹木,極小且細,誠駭然矣。光漢曰,臣雖不自捧上,而其事則已聞之,果駭然矣。上曰,旣非禮判捧上,則非禮判推考之事也。光漢曰,申飭萊府,還爲下送,似好矣。上曰,予素不貴遠物,且登極之後,曾無罪封進官事,而此實係紀綱之漸頹矣。尙喆曰,倭人進上物種,聞極萬萬駭然,關係國體,誠極未安,其在懲後之道,不可置而不論。不能察飭之東萊府使李致中罷職,當該訓別,拿問嚴處,何如?上曰,依爲之。出擧條東萊府使李致中罷職,當該訓別,拿問嚴處事,榻前定奪。上曰,大司諫,昨日入來乎?思穆曰,不爲入來矣。上曰,臺臣出外,傳啓,可也。諸臺臣俱退出。校理鄭淵淳曰,大司諫林得浩,肅謝之後,莫重合啓,不爲進參,在家謹悉,致勤聖敎之屢下,而仍伏坐次,終不引避,已損臺體,有失廉隅,不可置之,請施以罷職之典。上曰,依爲之。出擧條大司諫林得浩罷職事,榻前定奪。上命書傳敎曰,臺官不備,同副承旨李奎緯,大司諫除授,新除授李奎緯,牌招察任事。出榻敎上命書傳敎曰,承旨前望單子入之。新除授承旨,竝待下批牌招察任事。出榻敎上命退,諸臣以次退出。
上在昌德宮。停常參·經筵。
徐有元啓曰,合辭方張之時,兩司無詣臺之員,事甚未安,除在外·傳旨未下外,未肅拜·呈告人員,竝卽牌招,何如?傳曰,允。
又啓曰,新除授注書李兢淵,今日不爲出肅,卽爲牌招,何如?傳曰,允。
洪樂彬啓曰,本院今春夏等褒貶,當爲磨勘以入,而都承旨兪彦鎬有故,不得循例磨勘之意,敢啓。傳曰,知道。
備忘記,都承旨兪彦鎬許遞,開拆相値,大司諫李除授。
備忘記,萬萬駭然,左右番司謁汰去,司鑰廉載均,司謁除授。
李秉鼎啓曰,卽者吏曹假郞廳來言,今日爲政事,命下,而判書鄭尙淳,參判宋德相,參議柳戇,俱以病不來,不得開政,判書·參判·參議,竝卽牌招開政,何如?傳曰,允。
傳于李曰,吏兵房承旨,持殿最,入侍。
傳于洪樂彬曰,褒貶啓本,不拆自折,前所未有,設或遠來紙弊,微稟,可也,焉敢矇然捧入?大關後弊,當該承旨罷職。
徐有元啓曰,卽伏見全羅監司鄭一样,今春夏等褒貶啓本,則守令·邊將中,無一人居下,殊無嚴明殿最之意,推考警責,何如?傳曰,允。
傳于洪樂彬曰,承旨前望單子,入之。
李秉鼎爲落點。
尹勉升啓曰,新除授左副承旨李秉鼎,卽爲牌招察任,何如?傳曰,允。
傳于徐有元曰,都監都提調入侍。
傳于李秉鼎曰,禮房承旨入侍。
徐有元啓曰,事變假注書兪任柱,身病猝重,勢難察任,今姑改差,何如?傳曰,允。
兪任柱改差,代以朴奎淳爲事變假注書。
傳于徐有元曰,他承旨與留待守令,入侍。
以承旨前望單子入之,李義弼落點。
傳于徐有元曰,新除授承旨,牌招察任。
洪樂彬啓曰,都監都提調徐命善,依下敎來待矣。傳曰,入侍。
傳于李曰,坐直承旨與左議政·觀象監官員·典醫監官員,入侍。
傳于尹勉升曰,近來百度解弛,今番京司褒貶,適多不爲,故觀象監·典醫監官員,欲試術業,特命來待,則所謂兼敎授輩,終不來待,亦自擅拔於擧案中,此等放恣之習,雖朝臣不敢爲,況幺麽賤流,良極痛駭,令該曹嚴加照律以聞。
傳于徐有元曰,發靷時,神輦前燭籠五雙,魂魄轝前燭籠五雙,返虞時,同大轝前燭籠十五雙,返虞時只五雙,列於三色燭籠前,神輦及神轝前燭籠及侍衛假別監九十人處,紫巾次,自戶曹上下,發靷時大轝前燈籠假別監,素巾素衣,亦爲竝上下擧行後以聞。
傳于李曰,政事當日爲之。
李秉鼎,以吏曹言啓曰,新除授㓒原縣監朴聖泰呈狀內,矣身本生偏母,年迫八耋,法不當冒赴云。親年七十以上者,勿許三百里外遠邑守令事,載在法典,㓒原縣監朴聖泰,依例改差,何如?傳曰,允。
傳于李秉鼎曰,不必連日開政,儲窠外,可以差出者,今政盡爲差出,邊地守令,何待都政?亦爲差出。
以㓒源縣監望筒,傳于徐有元曰,昨夕副擬,今日首擬,殆若非此人莫可者然,判書推考,改差以入。
有政。吏批,判書鄭尙淳進,參判宋德相牌不進,參議柳戇進,同副承旨徐有元進。以兪彦鎬爲大司憲,以洪留浩爲禁府都事,以李弘之爲錦山郡守,以吳泰魯爲奉化縣監,以權惠應爲連山縣監,以崔粹翁爲幽谷察訪,以尹行晉爲宗簿正,以洪樂性爲左參贊,以李徽之爲判義禁,以宋德相爲掌樂提調,以洪樂春爲知義禁,以金履仁爲文化縣監,以洪秉德爲工曹正郞,以趙器鎭爲刑曹佐郞,以李延喆爲三水府使,以李格爲渭源郡守,以金樂豊爲㓒原縣監。
有政。兵批,判書權噵病,參判鄭民始病,參議柳義養入直進,參知鄭宇淳病,同副承旨徐有元進。以兪彦鎬·金思穆爲司直。
假注書李錫夏拿處,代以李敏采爲假注書。
李,以吏曹言啓曰,曹所屬宗簿寺官員等矣,今己亥年春夏等褒貶,當爲等第,而因本寺提調有故,不得磨勘之意,敢啓。傳曰,知道。
李,以禮曹言啓曰,宗廟暑·社稷暑·各陵殿宮園墓本曹郞廳·四學童蒙敎官·掌樂院·典牲署·東西活人署·禮賓寺·東西氷庫·通禮院·圖畫署官員等,今春夏等褒貶等第以入,而弘文館·藝文館春秋館·承文院·成均館·奉常寺·觀象監·內醫院·司譯院·典醫監·惠民署·東南關王廟官員等褒貶,各其司領事·都提調·提調堂上有故,不得一時磨勘之意,敢啓。傳曰,知道。
李,以禮曹言啓曰,本曹今春夏等褒貶時,永禧殿參奉鄭昌老,與判書臣鄭光漢,永祜園守奉官吳彦謨,與參判臣李在協,竝有應避之嫌,不得同議等第,各其別啓本,以入之意,敢啓。傳曰,知道。
李,以禮曹言啓曰,今此本曹春夏等褒貶時,成均館學正金瀍,學諭兪度興,奉常寺副奉事李益瑞,稱以未肅拜,受由在外,不爲參謁,事體未安,以各其司褒貶不爲之故,雖不得等第,不可置之,令吏曹中考施行,何如?傳曰,允。
李,以戶曹言啓曰,今春夏等所屬各司褒貶啓本中,司宰監奉事金啓濂,以判書臣金華鎭子相避,參判臣李義翊,參議臣鄭述祚,同爲磨勘以入之意,敢啓。傳曰,知道。
李,以戶曹言啓曰,本曹郞廳及所屬各司官員,今己亥春夏等褒貶,依前例磨勘以入,而至於軍資監·長興庫·平市署·五部,則因各其司都提調·提調·漢城府堂上有故,限內不得磨勘之意,敢啓。傳曰,知道。
尹勉升,以濬川司郞廳,以都提調意啓曰,本司都廳及郞廳,今己亥年春夏等褒貶,當爲等第,而公事提調臣具善復,以都監堂上,方在園所,限內不得磨勘之意,敢啓。傳曰,知道。
尹勉升,以禁衛營從事官,以都提調意啓曰,本營從事官及諸將官,今己亥春夏等褒貶,當爲等第,而大將臣具善復,以都監堂上,方在園所,限內不得磨勘之意,敢啓。傳曰,知道。
尹勉升,以兵曹言啓曰,本曹今己亥年春夏等褒貶啓本中,刀擦六處之意,敢啓。傳曰,知道。
又以兵曹言啓曰,本曹今己亥年春夏等褒貶,等第以入,而曹所屬軍器司·典設司·訓鍊院官員等褒貶,因各其司提調及堂上有故,不得一體磨勘之意,敢啓。傳曰,知道。
又以宣惠廳郞廳,以都提調意啓曰,本廳郞廳等,今己亥春夏等褒貶等第,磨勘以入之意,敢啓。傳曰,知道。
又以訓鍊都監從事官,以都提調意啓曰,今己亥年春夏等褒貶,磨勘以入之意,敢啓。傳曰,知道。
李,以漢城府言啓曰,本部郞廳及五部官員,今己亥年春夏等褒貶,當爲等第,而兼判尹具善復,以都監堂上,奉命出去,方在園所,限內不得磨勘之意,敢啓。傳曰,知道。
尹勉升,以中樞府郞廳,以判府事意啓曰,今春夏等褒貶,當爲等第,而領府事未差,限內不得磨勘之意,敢啓。傳曰,知道。
李,以儀賓府言啓曰,本府郞廳,今春夏等褒貶,當爲磨勘,而本府只有單郞廳,都事尹泰國,除授日淺,限內不得爲之之意,敢啓。傳曰,知道。
尹勉升,以耆老所言啓曰,本所堂上,多有身病,今春夏等褒貶啓本,限內不得奉進之意,敢啓。傳曰,知道。
李,以敦寧府言啓曰,本府郞廳等,今春夏等褒貶等第,當爲磨勘,而首堂上有故,限內不得爲之之意,敢啓。傳曰,知道。
尹勉升,以御營廳言啓曰,今己亥年春夏等褒貶,依例磨勘以入之意,敢啓。傳曰,知道。
李,以工曹言啓曰,本曹郞廳,今己亥年春夏等褒貶,磨勘以入,而屬司尙衣院·繕工監·典涓司·掌苑署·造紙署·瓦署,今己亥年春夏等褒貶,因其該司提調之有故,限內不得磨勘之意,敢啓。傳曰,知道。
尹勉升,以兵曹言啓曰,園所周回設布帳,在前守摠兩營間,隨地方擧行,而今番則園所在於部字內,依壬申五月例,令三軍門合力擧行,何如?傳曰,日熱如此,且與經宿成殯有異,今番則竝除之,可也。
尹勉升,以兵曹言啓曰,取考壬申前例,則挾靈轝砲殺手四十名,前後牌軍二百名擧行矣。今番則中軍旣以領率,事當比前加數,以幾名幾哨磨勘乎?敢稟。傳曰,挾靈轝軍,以五十名磨鍊,先後射隊軍,以三百名磨鍊,可也。
徐有元,以義禁府言啓曰,慶尙道長鬐縣遠竄罪人聖中,移配絶島事,承傳啓下矣。罪人聖中,全羅道康津縣古今島移配,而仍前罪目,依例發遣府羅將,自長鬐縣執捉,押送配所,何如?傳曰,更定配所以入。
徐有元,以義禁府言啓曰,慶尙道長鬐縣遠竄罪人聖中,全羅康津縣古今島移配事,草記批旨內,更定配所以入事,命下矣。罪人聖中,濟州牧大靜縣移配,而仍前罪目,依例發遣府羅將,自長鬐縣配所,執捉押送,何如?傳曰,允。
己亥六月十五日辰時,上御誠正閣。吏兵房承旨,持褒貶啓本入侍,他承旨·都監都提調·下直守令,同爲入侍時,行都承旨李,左承旨尹勉升,右承旨洪樂彬,同副承旨徐有元,記事官李兢淵,假注書李錫夏,記注官崔大奎·金健修,都監都提調徐命善,茂山府使李邦城,靈嚴郡守黃泰彦,豊基郡守沈重奎,宜寧縣監洪宣輔,高靈縣監金啓漢,昌寧縣監金思義,新寧縣監李厚源,龍宮縣監沈景錫,龍潭縣令林夏喆,軍威縣監朴綏源,以次進伏訖。上曰,近來注書怠慢,頃日召對筵說,尙不修納,至於次對筵說,則全没事實,良可駭然。如此注書,承旨何不請罪乎?勉升曰,召對入侍時,注書李尙度,筵說尙不修納,十四日次對入侍時,注書李錫夏,筵說全没事實,前後申飭之下,若是疎忽,極爲駭然,先汰後拿,何如?上曰,拿處,可也。出擧條命善曰,政院則推考外,無他請罪之規,而左承旨尹勉升,以注書先汰後拿爲請者,有違格例,推考,何如?上曰,依爲之。出擧條上曰,廳注書,今當拿處,事變假注書入侍。錫夏退出,事變假注書兪任柱進伏。上曰,昨日柳鎭恒,只有嚴囚之命,而該府直爲具枷杻囚南間者,豈不怪駭乎?命善曰,然矣。該府之擧行,誠甚可怪矣。上曰,推考房承旨入侍。左副承旨金思穆進前。上曰,傳旨未入,而先入囚單,何也?思穆曰,傳旨前有上敎,故果入之矣。上曰,直囚南間,何事也?思穆曰,自該府如是擧行矣。上曰,嚴囚之傳敎,囚之南間,亦有前例否?承旨知入。思穆退出,還奏曰,若有嚴囚之命,則該府例爲具枷囚南間云矣。上曰,昨日禁府草記,何承旨捧入乎?思穆曰,臣以該房捧入矣。上曰,承旨之捧納草記,不可無罪矣。命善曰,卽見金吾草記,前慶尙水使柳鎭恒,具枷柤囚南間矣。若非事關鞫獄,罪著贜汚者,則特敎外,不可自該府直囚南間,而昨日傳敎中,旣無具格南間囚之命,則只以嚴囚二字,遽爲此無前之擧,雖因批旨,卽爲解枷移囚西間,而該府事,有關後弊,不可無飭,金吾當該堂上罷職,政院之不爲詳番,循例捧入,亦有疎忽之失,該房承旨遞差,何如?上曰,依爲之。出擧條思穆退出。上曰,左副承旨,先入侍後謝恩。上曰,尹僖東事,誠甚駭然,不可不各別處之矣。命善曰,然矣。命善曰,戶曹判書金華鎭,方在都監,兼帶知義禁之任,今姑許遞,何如?上曰,依爲之。出擧條上命開坼褒貶啓本,等讀奏褒貶啓本。上曰,典醫監·觀象監之無褒貶,何也?命善曰,閒司褒貶,或不擧行矣。上曰,注書出去,兩監提調知入,祿官竝待令事,分付。臣任柱承命出問,還入仰奏曰,典醫監提調宋德相·鄭民始,觀象監提調蔡濟恭·鄭尙淳云矣。上曰,諸守令以次進前。邦城進伏,上下詢職·姓名及履歷。上曰,爾,誰之子乎?邦城曰,故兵使臣李義壁之子也。泰彦進伏,上下詢職·姓名及履歷。上曰,春間以五衛將,入於侍衛時,已知之矣。上曰,何以加資乎?泰彦曰,待罪御營把摠時,連五次全布於射會,因營門別單書啓,特蒙加資承傳矣。上曰,與黃最彦,爲幾寸乎?泰彦曰,爲八寸矣。上曰,靈巖弊邑也,汝須着意焉。重奎進伏,上下詢職·姓名。上曰,曾經外任乎?重奎曰,壬辰年待罪於扶安縣監矣。上曰,準考乎?重奎曰,赴任五月,以武臣換差,故遞來矣。上曰,今年,爲幾何?重奎曰,六十矣。夏喆進伏,上下詢職·姓名。上曰,下去後,何以爲治乎?夏喆曰,當竭誠殫心矣。上曰,何以竭誠殫心乎?夏喆曰,才識魯莾,不敢預爲仰對矣。上曰,雖以七事言之,豈無竭誠殫心之可對者乎?夏喆曰,先務農桑矣。上曰,奏對駭然,改差,可也。夏喆退出。上曰,守令多不擇人,吏判亦非矣。上曰,龍潭縣令林夏喆,汰去。出榻敎上曰,注書出去,夏喆之爲工郞幾月,而昨日政事,有本曹薦者幾人,知入。臣任柱承命出問,還入仰達曰,昨年六月都政,爲工曹佐郞,十二月都政陞正郞,而昨日政事守令中,無本曹薦云矣。上曰,林夏喆改差榻敎,以拿處書出,可也。景錫進伏,上下詢職·姓名及履歷。上曰,何時爲參奉乎?景錫曰,乙未正月,李潭爲吏判時爲之矣。命善曰,此是沈㲄之子也。上曰,然乎?厚源進伏,上下詢職·姓名及履歷。綏源進伏,上下詢職姓名。上曰,誰某之後乎?命善曰,故贊成朴弼周之孫矣。上曰,奉祀孫乎?曰,然矣。上曰,何時入仕乎?綏源曰,甲午年金鍾正爲吏判時爲之矣。上曰,此是繡衣罷黜之代,下去後,盡心爲之,此後亦當有詳察之道,爾須無負此縷縷下敎意也。啓漢進伏,上下詢職·姓名。上曰,何時入仕乎?啓漢曰,癸巳年趙明鼎爲吏判時爲之矣。上曰,何至今未爲外任耶?啓漢曰,以陵參奉,見罷於木根摘奸時而然矣。宣輔進伏,上下詢職·姓名。上曰,頃以平市令入待時見之矣。思義進伏,上下詢職·姓名及履歷。上曰,今年,幾何?思義曰,三十矣。上曰,幾歲入仕乎?思義曰,二十二歲入仕矣。上命守令先退。左副承旨李秉鼎進前。上曰,尹僖東奪符宣傳官,若有遲滯之事,則當嚴處,右副出去後,申飭,可也。曰,卽伏見洪忠監司李命植,黃海前監司徐有寧,咸鏡前監司趙㻐,今春夏等褒貶啓本,則守令·察訪中,無一人居下,殊無嚴明殿最之意,竝推考警責,何如?上曰,依爲之。出擧條勉升曰,卽伏見江華留守洪樂純,慶尙監司李在簡,北兵使李明運,慶尙兵使尹僖東,今春夏等褒貶啓本,則邊將無一人居下,殊無嚴明殿最之意,推考警責,何如?上曰,依爲之。出擧條勉升曰,卽伏見南兵使李達秀,黃海水使李邦五,今春夏等褒貶啓本,則無一人居中居下,殊無嚴明殿最之意,推考警責,何如?上曰,依爲之。出擧條上曰,兩監祿官待令事,分付。上命書傳敎曰,自年前,遵先祖飭敎而警勵者,果幾遭也?又復不懲,以實軍銜,無端不參貶坐者,至於此多,司果金東淵等,竝令該府,拿問處之。又命書傳敎曰,昨年旣有飭敎,而各司多不遵行,至於兵曹,又多做錯,貶目中初考之人,皆不書題,間雖爲之,而亦皆或書或不書,殊非嚴明考績之意,該曹磨勘堂上,從重推考,此後去其謬例舊典擧行事,申明,分付。上曰,外方褒貶,則守令滿五十日後,始書等第,而喬桐府使白東俊,今姑日淺,何以書等第乎?命善曰,京幾監司,果以此事,議于備局,而此是仍任,故計其前後日字,則當書等第矣。上命書傳敎曰,日熱如此,明日行禮時,只二品以上進參,因行奉慰事,分付。上曰,王大妃殿進御調氣飮,停止。出榻敎上命退。上曰,承旨已退,而史官之不卽退出可駭,出去後請罪,可也。諸臣以次出。
己亥六月十五日未時,上御誠正閣。左議政入侍時,同副承旨徐有元,記事官李兢淵,記注官崔大奎,記事官金健修,左議政徐命善,以次進伏訖。上曰,觀象監·典醫監祿官,皆待令乎?有元曰,祿官皆待令,而觀象監兼敎授,未及待令矣。上命召入立庭。上曰,兩監褒貶時所講者,何許冊乎?兩監祿官等對曰,褒貶元無考講之規矣。上曰,觀象監兼敎授,何不待令乎?對曰,未及待令矣。上曰,兼敎授,皆以取才爲之乎?對曰,崔宅華圈點,而李仁芳以禁漏官爲之矣。上謂命善曰,兼敎授,卽渠輩爭窠,而以顔私差出者,豈不非乎?命善曰,兼敎授,卽六品遷轉之窠也,事宜愼擇矣。上曰,崔宅華則以圈點而爲之云,而至於李仁芳之空然差任,尤極痛駭,先爲嚴問事,分付刑曹。上命退,諸臣以次出,。
己亥六月十五日酉時,上御集祥門西挾室。禮房承旨入侍時,左副承旨李秉鼎,記事官李兢淵,記注官崔大奎,記事官金健修,以次進伏訖。上曰,政牌催促,判書·參議間無故者,日暮前入來開政事,分付。上命書宣謚書上字梓室結裹告由文,仍命讀奏。上曰,都廳入來乎?秉鼎曰,出往外都監,未及入來矣。上曰,書出發靷時燈籠數,都廳明日來待事,分付。仍命退,諸臣以次出。
上在昌德宮。停常參·經筵。
夜五更灑雨下雨,測雨器水深一分。
親臨書上字結裹後,大殿,政院·玉堂單子奉慰問安。答曰,知道。
王大妃殿·惠慶宮·中宮殿,政院·玉堂口傳問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,朝廷二品以上·六曹堂上·奉朝賀單子奉慰問安。答曰,知道。
李秉鼎啓曰,大司憲兪彦鎬,牌招啓辭未下,執義兪彦鏶,掌令金鍾厚在外,南鶴聞傳旨未下,持平李濟萬,傳旨未下,洪樂淵受由在外,今日以監察茶時之意,敢啓。傳曰,知道。
又啓曰,實錄廳持去辛酉年日記十四卷,還來之意,敢啓。傳曰,知道。
傳于李秉鼎曰,別軍職番次,只有一人云,平山府使當日辭朝,催促下送,富平府使孫相龍,遞付京職。
以李錫夏·李尙度·林夏喆囚單子,傳于洪樂彬曰,分揀放送。
李秉鼎,以禮葬都監郞廳,以都提調意啓曰,取考謄錄,則神主造成日,禮曹堂上·奉常寺提調,眼同監造,奉安日奉常寺都提調及禮曹長官,齊會奉審後奉安矣。今亦依此擧行,何如?傳曰,允。
又以禮葬都監郞廳,以都提調意啓曰,取考謄錄,則神主木面上墨書後,自前用漆加飾矣。今亦依此例用漆加飾,何如?傳曰,允。
又以禮葬都監郞廳,以都提調意啓曰,御製輓章,令書寫官判敦寧府事具允鈺書出奉入,以備睿覽之意,敢啓。傳曰,知道。
又以禮葬都監郞廳,以都提調意啓曰,一房諸役,今亦完畢,各色工匠,竝爲罷遣之意,敢啓。傳曰,知道。
洪樂彬,以備邊司言啓曰,卽見東萊府使李致中狀啓,則以爲裁判差倭,以公作米退年之請出來,而此是一時特恩,則每當限盡,輒請退限者,誠極痛駭,今方連加責諭,使不得更爲發說,而其所許接,自是前例,請令該曹,照例擧行,新島主平義功圖書請受,大差倭,非久出來,先文頭倭,今已出來,京接慰官及差備譯官,預爲差出,待差倭出來狀聞,卽爲下送事,竝令廟堂,稟旨分付矣。已出來差倭,分付本道及該曹,其所接待之節,使之擧行,至於公作米退限,此乃從前特恩,則不可視爲應行,每每請退,嚴加責諭,使之卽爲還送,圖書請受之差倭,旣有應行之前例,京接慰官及差備譯官,卽爲差出,待萊府狀聞,發送禮單等物,照例擧行之意,分付該曹該院,何如?傳曰,允。
又以義禁府言啓曰,慶尙監司李在簡狀啓,據刑曹粘目內,彦陽前縣監朴長瀗,移本府處之事,允下矣。朴長瀗時在任所云,依例發遣府羅將,拿來,何如?傳曰,如其賑邑,待待命拿囚。
又以義禁府言啓曰,副護軍張淀·金東淵·李恒祚,副司直李昇揆·金樂凞,副司果柳德中等,令該府拿問處之事,傳旨啓下矣。張淀時在京畿豊德地,李恒祚時在通津地,柳德中時在廣州地,金東淵時在洪忠道西原地,金樂凞時在忠州地,李昇揆時在慶尙道禮安地云,依例發遣府羅將,竝拿來,何如?傳曰,待待命拿囚,嶺人則勿論。
己亥六月十六日卯時,上御集祥門西挾室。書上字結裹入侍時,行都承旨李,左承旨尹勉升,右承旨李秉鼎,右副承旨洪樂彬,同副承旨徐有元,記事官李兢淵,假注書李敏采,記注官崔大奎,記事官金健修,以次序立訖。上曰,書上字時,旣有奠則宜有再拜,雖或不載於笏記,以此分付,可也。上詣殯宮,書上字時,領議政金尙喆,都監都提調徐命善,入就中門外位,都監堂上金華鎭·鄭光漢,兵曹參判鄭民始,長生殿提調鄭好仁,都廳鄭志儉,郞廳洪樂顯·金履仁,入就門內位。上親奠,諸臣哭再拜訖。上命入光漆寫字官,上復于西挾室。問兵曹參判民始曰,結裹時有奠乎?民始對曰,別奠待令矣。上命諸臣權退。領議政尙喆問安。答曰,知道。上復詣殯宮,親臨結裹時親奠。儀注上同上曰,別看役使之入參。賤臣敏采承命出,與許圭·金泳·申暎召入進參。尙衣提調洪國榮所啓,本院織造廳,在於慶熙宮,而屢百年來,頹圮摧傷,將有頹壓之患,若不趁卽變通,則實多可悶矣。臣意則姑爲移接於孝明殿典祀廳後,稍待國力之稍贍,更爲修改,何如?上曰,依爲之。出擧條結裹罷後,上就位哭,入參諸臣哭再拜訖,上復于西挾室。尙喆問安,答曰,直退。諸臣以次退出。
上在昌德宮。停常參·經筵。
自未時至戌時,灑雨下雨,測雨器水深一寸七分。
親臨宣謚焚黃後,大殿,政院·玉堂單子奉慰問安。答曰,知道。
王大妃殿·惠慶宮·中宮殿,政院·玉堂口傳問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
大殿·王大妃殿·惠慶宮·中宮殿,朝廷二品以上·六曹堂上單子奉慰問安。答曰,知道。
李秉鼎啓曰,大司憲兪彦鎬牌招啓辭未下,執義兪彦鏶,掌令金鍾厚在外,南鶴聞傳旨未下,持平李濟萬傳旨未下,洪樂淵受由在外,今日以監察茶時之意,敢啓。傳曰,知道。
徐有元啓曰,卽伏見全羅右水使柳今春夏等褒貶啓本,則邊將無一人居下,殊無嚴明殿最之意,推考警貢,何如?傳曰,允。
傳于徐有元曰,今日宣謚時,製述官以下書啓。
備忘記,前司鑰林興壽,排設司鑰除授,前司謁李德鳳,書房色司鑰除授。
傳于徐有元曰,明日惠慶宮誕日,錢文五百兩,木四同,入于本宮事,分付。
傳于洪樂彬曰,飭已行矣,中官金德九分揀放送。
備忘記,假承傳色內官方得賢,承傳色差下,政院知悉。
李秉鼎,以園所都監言啓曰,曲墻畢築蓋瓦,丁字閣丹靑畢役之意,敢啓。傳曰,知道。
徐有元,以兵曹言啓曰,頃因禮葬都監草記,興仁門門閾磚石,習儀前預爲掘去,修治門路,而自始役日,還爲塡補間,令繕工監,把子圍排,分授御營廳軍兵把守事,已爲啓下矣。今六月二十日發遣本曹郞廳,與各司官員,眼同始役之意,敢啓。傳曰,知道。
己亥六月十七日卯時,上御集祥門西挾室。親臨宣謚入侍時,都監都提調徐命善,堂上金華鎭·鄭光漢·鄭民始,都廳鄭志儉,郞廳洪樂顯·金履仁,行都承旨李,左承旨尹勉升,右承旨李秉鼎,左副承旨李義弼,右副承旨洪樂彬,同副承旨徐有元,記事官李兢淵,假注書李敏采,記注官崔大奎,記事官金健修,別看役許圭·金泳·申暎追入。正使詣仁政殿庭,復命如常,賜謚禮畢。承文院以紅紙,傳寫謚冊文,置於凾,盛於腰轝。細仗·鼓吹,振而不作前引詣殯宮門外,承文院官以凾傳授,內侍入置於神帛之前,上詣殯宮行禮。儀注見初九日別奠文武百官,設位於外庭。二品以上,位於端陽門內,三品以下,位於端陽門外上還就位後,尙儀曰,焚黃,典言捧謚冊文。寫本就燎所焚訖,尙儀啓請跪哭。儀注見上禮畢,尙宮導上至門內,內侍導上還內,守園官·侍園內侍·宗戚以下出,百官班首,進名奉慰。李秉鼎所啓,謚冊文奉進,何等重大,而當該尙傳,不卽待令,以致稽滯,事極駭然,宜有警責,而本院請推之外,無他可施之罰,何以爲之?敢稟。上曰,爲先罷職,令該府處之,可也。出擧條差備中官外,不待令中官,一竝罷職事。出榻敎排設房司鑰下人,令攸司科治事。出榻敎府有司中官,爲先削職,令該府處之事。出榻敎惠慶宮進服淸暑六和湯五貼製入事。出榻敎命退,承史以次退出。
上在昌德宮。停常參·經筵。
自未時至酉時,灑雨下雨,測雨器水深一寸三分。
惠慶宮誕日,大殿·王大妃殿·中宮殿,政院·玉堂口傳問安。答曰,知道。
惠慶宮,政院·玉堂單子問安。答曰,知道。
惠慶宮,朝廷二品以上·六曹堂上·奉朝賀單子問安。答曰,知道。
中宮殿,朝廷二品以上·六曹堂上·奉朝賀口傳問安。答曰,知道。
尹勉升啓曰,大司憲兪彦鎬,牌招啓辭未下,執義兪彦鏶,掌令金鍾厚在外,南鶴聞傳旨未下,持平李濟萬傳旨未下,洪樂淵受由在外,今日以監察茶時之意,敢啓。傳曰,知道。
洪樂彬啓曰,卽伏見全羅左水使李文爀今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
傳于沈頤之曰,領左相入侍。
又傳曰,昨今以來,多有做錯,禮房承旨遞差,前望單子入之。
前望單子入之,以尹冕東落點。
洪樂彬啓曰,新除授承旨尹冕東,方在罷散中,何以爲之?,敢稟。傳曰,敍用。
備忘記,行副司直沈頤之,都承旨除授。
備忘記,南城保障重地,而城役若是新完,其涉可嘉。守禦使徐命膺,大虎皮一令面給,廣州府尹李明中加資,留營別將黃仁煐,陞職調用,其餘將校等,令該曹卽速回啓。
備忘記,守禦營近甚凋殘之中,非一萬兩別備,何以辨此鉅役乎?前前守禦使訓鍊大將洪國榮,大虎皮一令賜給。
兵曹口傳政事,副司直李徽之,僉知孫相龍單付。
洪樂彬啓曰,領議政金堂喆,左議政徐命善,有稟達事,來詣閤外請對矣。傳曰,入侍。
又啓曰,諸承旨有稟達事,來詣閤外請對矣。傳曰,入侍。
又啓曰,玉堂上下番有稟達事,來詣閣外請對矣。傳曰,入侍。
又啓曰,諸玉堂有稟達事,來詣閤外請對矣。傳曰,入侍。
又啓曰,正言安廷玹,有稟達事,來詣閣外請對矣。傳曰,入侍。
又以義禁府言啓曰,鄭致達妻,減死出置喬桐府事,命下矣。依例發遣府都事,押送配所之意,敢啓。傳曰,知道。
副司直趙㻐疏曰,伏以邦運不幸,仁淑元嬪,奄忽薨逝,驚愕痛悼,中外惟均。仍伏念臣猥蒙寵擢,已過三朔,而震懍悸恐,五內靡定,陳章自劾,亦涉唐突,一味蹙伏,惟竢駁正之論,今則藩符已解,行將復命,而濫秩縻身,冒進無路,逖違天陛之餘,一曕耿光之期,將未免差遲,故略陳肝膈之懇,從縣道封上,而及到中路,伏聞職名已遞,辭本未徹,玆不得不更煩號籲,惟聖明垂察焉。噫,臣性本庸鈍,事多迂滯,夷考平生,不過爲章句之腐儒,簪紳之冗調耳。乃於殿下光御之初,旣被亞卿之特簡,復叨方岳之隆寄,榮春太侈,涯分已極,區區銘感之忱,唯以夙宵殫竭,爲一分自劾之道,而任重責大,識昏材劣,三載憒憒,徒費厚廩,辜恩負職之罪,誠無以自解,而格外除命,又下於此際矣。夫八座峻秩也。遴選自別,未嘗有匪其人而居是位者,今乃以已試蔑效之如臣者,超二階而授之,譬如弱馬將顚,而加之以千勻之擔,朽車欲摧,而引之於九仞之坂,其卽地僨敗,必無幸矣。臣之一身狼狽,固不足恤,而累聖朝官人之政,果何如哉?至若大臣筵白,尤有所不敢聞者,過實之褒,古人所恥,旣無其實,而所奏如此,此又臣慙愧怵愓,彷徨而難進者也。伏乞聖慈,特賜矜諒,將臣新授爵秩,亟行鐫免,以重官方,以安私分,不勝幸甚,臣無任。答曰,省疏具悉。卿其勿辭,上來肅命。
大司諫李奎緯疏曰,伏以臣之長短本末,卽聖明素所俯察者。知識也,文學也,言論也,政事之才也,一無當焉,只是愚妄之性,彳亍之行,動輒觸忤,仇怨遍世,十三年流離困窮,不死者天,獲覩大明中天,萬物咸遂,如臣至駑者,亦以簪履之舊,特推拂拭之盛,曾不旬日,寵擢頻繁,今忽以薇垣之長,驟加於人望之外,鳴呼,此何擧也?臣於直廬承命,惝怳震掉,莫之所以措躬也。夫淸朝設官,必也各隨其才,毋或淆濫,而至若責任之重,地望之淸,則無過於諫省,而況又長官,卽是一院之首也。歷考前後,曾有如臣者,亦嘗冒玷乎?噫噫,顧今國賊未討,主憂方殷,此政忠臣志士忘生獻愾之時也。苟非氣節誠力所嘗著聞於侍從之列,則莫宜居之,顧臣懦夫,其果近似於是乎?無是而上或偶然授之,下乃晏然受之,其於辱特簡而羞當世,尤當如何哉?臣反復自量,萬無承當聖意者。竊有感於朱夫子所謂將此身心,奉塵刹,是則名爲報佛恩之語。玆敢決策而起,循墻而走,昨違召命,今又以文字,仰瀆宸嚴。伏乞聖明,諒臣愚之無庸,念聖恩之太誤,亟命收還臣新除職名,仍治臣逋慢之罪焉。抑臣有區區私情之煎迫者,臣之老母,每當夏節,多有疾病,自去夜,暑泄方劇,食飮全却,氣息凜綴,轉側須人,臣方左右扶將,不可暫離,此是從宦情所不堪。伏願聖明,特垂體下之恩,俾便救護之私焉。臣無任。答曰,省疏具悉。爾其勿辭,救護母病。
司諫洪彦喆疏曰,伏以邦運不幸,仁淑元嬪,奄忽薨逝,臣民驚慟,中外惟均,伏惟聖心震悼,當復如何?仍伏念臣至愚極陋,百不踰人,而前後歷揚,涯分已溢,不自意薇垣新命,又下於鄕廬病伏之中,除旨纔頒,馹召繼降,鄕里動色,蓬蓽生輝,在臣分義,固當竭蹶趨承,少伸叩謝之忱,而第念臣之忝叨臺職,亦已屢矣。間嘗隨諸臣之後,略效誅討之義,而秖緣臣誠意淺薄,言辭拙訥,終不能感回天心,快伸王章,致使元惡大憝,尙保首領,共戴一天,一則臣罪,二則臣罪,虧損臺體,辜負職責,每自循省,不寒而栗,而矧又請譴之章,薦發於司直之地,聲罪狼藉,非止一再,臣誠慙恧震悚,無地自容,至今追思,惶汗猶沾。從此臺端一步,便是鐵限,惟當杜門屏跡,自訟愆尤,以爲自靖之道,豈可以時月之稍久,復敢爲抗顔之計哉?且臣素患伏暑之症,便成痼疾,每當炎節,輒復發作,近仍日氣之酷熱,喝病感疾,乘時竝發,嘔泄交作,飮啖全却,宛轉床席,㱡㱡欲絶,束裝登途,萬無其望。玆從縣道,疾聲呼籲於仁覆之下。伏乞聖慈,俯垂諒察,亟削臣所叨之職,仍治臣逋慢之罪,以肅朝綱,以安私分,不勝幸甚。臣旣進身無路,而區區憂憤之忱,有不能自已者,敢此附陳焉。噫嘻,鄭妻之千妖萬惡,龜柱之窮凶極逆,前後疏啓,臚列無餘,亦惟聖明之所洞悉,則不暇臣一二談,而凶逆如此,負罪如此,則寧容一日,暇息於覆載之間,使之偃息自如也哉?合辭之請,已閱四載,而上下相持,迄無止泊,下以謄傳,爲循例之啓,上以不允,爲循例之答,忨時愒日,視爲循常,由是而國綱不立,而亂賊無懼,人心陷溺,而世變層生,至于向來投書之變而極矣。嘻,彼兩賊之屏置城外,幽竄海中,宜若可以少戢凶圖,而凶孽之煽動誑惑,自干天誅者,踵相接焉,則又不知幾箇鎭厚,伏在何地,豈不凜然而寒心哉?況今國家有故,人心易危,憂懼之端,有倍於前時,而誅討之典,尤不容少緩,伏願廓揮乾斷,亟正典刑,快雪神人之憤,永絶方來之患焉。臣無任。答曰,省疏具悉。處分意在,爾其勿辭察職。
吏曹參判宋德相疏曰,伏以臣,昨蒙賜對便殿,使得執策譚說於數旬阻講之際,志願粗遂,榮感彌切,只緣日晏暑熾,恐勞聖體,猶未敢罄竭悃愊,退伏私次,餘懷耿耿,惟是臣之匪據職名,曲荷聖明,俯課許解,而乃因承宣覆奏,旋卽反汗,臣始喜終驚,方寸抑塞,噫,知臣莫如,古人收言,臣之長短深淺,仰想聖鑑,靡有遺照,而前後辭敎,輒以激掦世道爲諭,是不幾於責僬僥以扛鼎呂乎?夫古之聖王,設官分職,各有其義,參貮冢宰,進退人才,其爲任也,誠亦重且大矣。顧人以世降,官由人輕,今乃如臣無似,苟然充數,若式罔念古義,隨重奔趨,承牌而入,引暇而出,一政二政,若是而止,則其爲瘝厥職,曾不如一執吏之爲矣。苟如是,則臣心愧恥,有不可恤,而其爲負殿下簡畀之意,罪莫逃焉。此臣之旣肅還蟄,一辭再辭,終不敢冒進者也。仰惟聖上於臣,天地也,父母也,區區情勢,想或矜課,惟願將臣銓曹籌司之任,竝與新舊兼銜,亟賜䥴遞,以幸公私焉。鳴呼,今日之國事,可謂痛哭流涕而不足也。內而國本孤弱,外而凶孽潛伏,不知四百年宗社,稅駕於何地,何幸昨夏慈旨懇惻,命揀賢門,爰得淑女,臣民顒祝,惟在於螽斯之慶,而天理難諶,邦運不幸,今則萬事已矣。悠悠宗國之計,思之茫然,凡今之言者,以勉聖學講治道,爲大本急務,此誠然矣。臣之愚見,是亦猶屬告君者之例語也。惟我殿下,春秋已盛,嗣續漸遲,固知天佑邦家,則百之喜自有其時,而其所以廣求之方,日急於一日,至如某樣道理,非在下者所可指陳,而在殿下靡所不極之道,亦不待在下者之言,而必有所商量於聖念矣。向對宿衛,將臣飮泣而語者,先以此事,爲第一義矣。伏願聖明,勿以老迂之言而忽之也。鳴呼,討逆,乃所以尊君父杜禍亂也。今之討逆,又何與古之討逆,異也?妖如鄭妻,凶如龜賊,而尙貸一律,偃息於覆載之間,臣之或箚或奏,辭已竭矣,復何加疊,而顧今國勢時象,無一可恃,又此意外,喪故出於夢寐之外,適中凶孼輩幸其不幸之心,良亦悲憤,元氣自鑠,客邪亦侵,理之灼然也。賊臣漆室之憂,繞壁彷徨,無所不到,今之忠於殿下者,想必憂思之心,有倍於無事之時也。以此言之,討逆一事,豈尤在第二件中,而殿下之一例涵容,無意鋤治,是豈非恩常掩義,公不勝私而然耶?此賊未誅,人心無㡳定之期,國事無可爲之望,此實君臣上下非可以依舊因循之時也。伏願殿下,以臣所奏二條,先爲急務快賜哉處,則邦國滋休,倫彝克明矣。臣於床第病伏之中,不勝過計之慮,玆又唐突陳請,惟聖明恕其過而察其忠焉。臣無任云云。答曰,省疏具悉卿懇。卿之所辭至此,銓任今姑許遞,至於籌司,亦非亞銓閑慢之比,豈可曲循卿請乎?第一條所陳,讀卿疏意,不覺愴涕。予亦有商量于中者,感卿款款之忠。第二條討逆事,此時此言,卿果先護龜柱,亦云在島,而鄭妻之尙在城外,予失於寬,方思酌處之道矣。俟雨後稍涼,可以登對面悉爾。因傳曰,此批答遣史官,傳諭于儒賢處。
己亥六月十八日卯時,上御誠正閣。領·左相入侍時,領議政金尙喆,左議政徐命善,左副承旨李義弼,假注書李敏采,記注官崔大奎,記事官金健修,以次進伏訖。尙喆曰,連日勞動,聖體,若何?答曰,一樣矣。命善所啓,昨日冊印奉詣時,該房郞廳,偃便自在,慢不動念,幾致未及時刻之境,各差備官亦多有晩時來到之人,雖不能一一科責,其中尤甚者,若不摘發論罪,則此後擧行,無以董飭,各司如期集事,不可以事過而置之。都監郞廳李東賓汰去,差備官李命勳·吳大益·朴賢秀,竝令該府處之,何如?上曰,依爲之。出擧條又所啓,哀冊文別單書啓,初無書入之命,而政院之徑先推來,無端捧入,誠是意外。下吏則臣已爲科治,而當該承旨,不可無警,遞差,何如?上曰,依爲之。出擧條又所啓,都監郞廳金履仁,移拜外任矣,仍察都監,竣事後赴任,多有前例,今亦依此仍帶,李東賓代則工役今幾垂畢,不必更爲差出,使一房郞廳兼察,何如?上曰,依爲之。出擧條上命承旨進前,命書傳敎曰,宣謚時尙傳中官金壽光加資,謚冊差備長番中官金允謙等四人,各半熟馬一匹賜給,謚冊印及床差備出入番中官金益齡等八人,各加一資,資窮者代加。又命書傳敎曰,宣謚時正使錦城尉朴明源,熟馬一匹面給,謚冊文製述官判府事徐命膺,熟馬一匹賜給,書寫官副司直李衍祥,印篆書寫官黃海監司金熤,竝加資,奉謚冊印官正李度默,副司果朴祐源·趙尙鎭,校理鄭淵淳,各半熟馬一匹賜給,擧案執事佐郞洪景厚,守尹遠東,主簿趙德洵·李東迪,各加一資,資窮者〈代〉加,傳敎官承旨李秉鼎加資,贊儀趙時種陞敍,引儀金東覽·金彦國·閔憲·張濩,各兒馬一匹賜給,其餘引儀各加一資,資窮者代加,通禮院書員,令該曹考例施賞,事知書員,從最優例,加數施賞,宣謚時賞典,皆令口傳下批事。出榻敎上曰,東萊府使事,更欲一番相議於卿等,其爲人頗可,邊地數遞,亦爲可悶,今姑仍任,何如?命善曰,以本事言之,則雖涉不善爲之,而上敎如此,其爲仍任,誠爲好矣。尙喆曰,禁漏官事,誠爲無據,日前下敎,臣不勝惶恐慙愧之至,此皆臣之罪也。上曰,領相之言,過矣。予於領相,心之所存,初無所隱,故果有日前下敎,而豈有未安之意於卿也?自院相以後,無一展眉之時,予爲之深悶,此後則須勿以此等事,留着於心裏焉。尙喆曰,臣雖無狀,若有孤負聖上之心,則天必殛之矣。上曰,自先大王朝,期待甚重,昔年使行時陳疏,有諸葛亮臨表涕零之意,言人之所不能言,近來何獨無如此言乎?命善曰,有其事則豈無是言乎?上曰,別單捧入,同副當之乎?義弼曰,然矣。上曰,捧入·捧置承旨,竝遞差。命書傳敎曰,大臣旣已論勘,其代承旨前望單子入之,新除授承旨牌招察任事。出榻敎上曰,他承旨入侍。賤臣敏采承命出,與右副承旨洪樂彬進伏。命書傳敎曰,雖以體例,有大臣之論勘,而邊臣數遞,亦屬可悶,東萊府使李致中罷職傳旨,勿施,爲先緘辭從重推考,處分宜無異同,訓別亦勿拿處,自本府從重科罪事,分付。尙喆曰,宗廟秋享大祭獻官苟艱,以宗臣塡差,何如?上曰,依爲之。樂彬曰,賞典今日可以頒賜,而金壽光方在禁推,何以爲之?上曰,待放釋頒給,可也。命退,諸臣以次退出。
己亥六月十八日初更一點,上御誠正閣。大臣·諸承旨·三司請對入侍時,領議政金尙喆,左議政徐命善,校理鄭淵淳·韓晩裕,副校理柳孟養·尹行元,修撰徐有成·趙鼎鎭,副修撰金宇鎭·沈樂洙,正言安廷鉉,行都承旨沈頤之,左承旨尹冕東,右承旨尹勉升,左副承旨李義弼,右副承旨洪樂彬,假注書李敏采,記注官崔大奎,記事官金健修,以次進伏訖。尙喆曰,日熱愈酷,聖體,若何?上曰,一樣矣。尙喆曰,原任大臣不及於門限,方在闕外,而大司憲兪彦鎬,大司諫李奎緯,則俱以未肅拜,不敢遽然入侍,方在閣外矣。上曰,皆令入侍。賤臣敏采承命出,與彦鎬·奎緯,偕入進伏。尙喆曰,今此臣等之求對,非他事也。伏見山林疏批,則有鄭妻尙在城外,方思酌處之道之敎,臣等積年抑鬱之忱,正有一伸之會,故方此相率入來矣。命善曰,鄭妻之尙在城闉咫尺之地,誠爲悶然。顧其事勢,雖極難處,而不可不處分矣。上曰,山林之言,誠好矣。先大王素所鍾愛,若爲尋常,則予豈不思所以允從之道乎?尙喆曰,今則臣等無他煩復之說,而一番處分,斷不可已也。頤之與諸承旨,起伏而陳曰,妖如鄭妻,凶如鄭妻,而尙在於覆載之間,則爲今日殿下之臣子者,豈容一日與之俱生於一天之下乎?山林疏批酌處二字之敎,大違臣等之所請,凶逆如彼,而豈可以酌處而止乎?彦鎬曰,此時尤異於他時矣。以山林疏批中敎意言之,旣有此時此言,卿果先獲之敎矣。鄭妻之危逼上躬,沮撓大策,此乃何等罪惡,何等妖逆,而首尾幾年,上下相持,顧今時事,又不知何樣禍機,潛伏於不睹不聞之地,伏願亟下愈音,夬正王法。奎緯曰,禍根未祛,國憂方殷,臣等今日之請,蓋非循轍依例,以效一日之責而已。臣等不得請,則不敢退矣。上命書傳敎曰,大臣·三司之請,旣如此,非不欲允從,前後批旨筵敎,悉諭予意,特以不忍傷先王鍾愛之意也。是以雖不置律,儒賢疏陳,又如此,不容仍置城闉之外,鄭致達妻減死,坡州牧出置。上曰,苟非先王鍾愛之甚,則豈如是難之乎?大臣·三司,以坡州無異城闉之意,相繼爭執。上命改書以喬桐府。大司憲彦鎬,大司諫奎緯,校理淵淳·晩裕,副校理孟養·行元,正言廷鉉,修撰有成·鼎鎭,副修撰樂洙·宇鎭所啓,請亟寢鄭致達妻減死黜置之命,夬正王法,以洩神人之憤。措辭見上上曰,俄已悉諭矣。上曰,原啓未停,傳敎曾有擧行之例矣。命善曰,此例則臣未之聞也。事勢如此,無出稍之期,誠悶然矣。上曰,此傳敎,第令頒布。上曰,合啓則只擧末端。命善曰,旣已請對,則豈可循例合啓而止乎?此不誠實矣。請還寢遠竄罪人韓翼謩,金吾草記勿施之命,仍施遠竄之典。上曰,不允。命善曰,臺臣誠慨然矣。求對而入,合啓而退,此甚不誠矣。請放歸田里罪人金相福,亟令王府,拿鞫嚴問,夬正王法。上曰,不允。尙喆曰,臺臣又失體矣。左相旣有慨然之言,則豈不爲避嫌乎?彦鎬等所啓,臣等無似,俱不合於耳目之寄,而伏見儒賢疏批下者,於鄭妻事,有方思酌處之敎,故臣等不勝警惑,相率求對,傳啓爭執,而旣陳覆啓,雖未蒙允,揆以臺例,合啓未畢之前,不敢徑陳所懷,故仍爲繼陳他啓,而遽被大臣慨然之斥,臣等何敢晏然於臺次乎?請命遞斥臣等之職。上曰,勿辭,亦勿退待。請黑山島定配罪人龜柱,亟加嚴鞫,快正王法。上曰,不允。上曰,今日卽惠慶宮誕日也,啓辭,不可爲矣。命善曰,三司合啓則已畢矣。大司憲彦鎬,大司諫奎緯,校理淵淳·晩裕,副校理孟養·行元,正言廷玹,修撰有成·鼎鎭,副修撰樂洙·宇鎭所懷,臣等有區區所懷,敢此仰陳矣。噫,兩賊貫盈之罪,不可使之一日偃息於地上,而三司之請,尙未蒙允,此莫非臣等不忠不誠之罪,而至於今日臣等所以相率求對者,蓋以此時,與前尤異,故儒賢之疏,備陳人心之無以底定,上下之不可因循,而聖批中亦以此時此言,卿果先獲爲敎,則此賊之不可暫貸,此時之不容少緩,亦殿下之所以俯悉,而今於前席之齊龥,不惟不賜允從,畢竟鄭妻之處分,止於畿島之黜置,噫,殿下誠以此賊之罪,爲可以止於島中之薄竄耶?殿下試看今日,爲何等時也?此賊之容置於覆載之間者,一日有一日之憂,二日有二日之憂,而今於酌處之命,若未蒙收還,則臣等以何顔面,復立於天地之間乎?聖意所在,臣等亦豈不仰認,而殿下之靳持,卽私恩也,臣等之爭執,卽公法也。臣等以爲深軫今日之國勢人心,亟寢鄭妻酌處之命,廓揮乾斷,夬正王法,以杜禍亂,以安宗社,宜矣。上曰,更當思量處之。上命退,諸臣以次退出。
上在昌德宮。停常參·經筵。
卯時辰時,灑雨下雨,測雨器水深七分。
傳于沈頤之曰,前咸鏡監司明日入侍。
傳于李義弼曰,禁衛大將明日入侍。
假注書望,注書李兢淵病,代李彦祜。
洪樂彬,以御營廳言啓曰,興仁門門閾礴石,習儀前掘去,發靷後還爲塡補,而每夜把子圍排,把守軍亦令御營廳,依例定送,限還爲塡補間,與同門將卒,眼同守直事,自兵曹草記,允下矣。今六月二十日爲始,哨官一員,率領出番鄕軍二十名,塡補間輪回守直之意,敢啓。傳曰,知道。
又以戶曹言啓曰,禮曹啓下關內,園所三年內朝夕上食·晝茶禮所用炭燒木及各樣菜物,依辛未年例,令戶曹磨鍊擧行事,據取考前例,則園所三年內所用柴炭菜物,自本曹磨鍊啓下後,分付京畿,分定各邑矣。己亥年始因大臣陳達,除出江都米三千石,劃給宣惠廳,給價進排,甲寅以後,宣惠廳或以賑廳米,啓稟給價,或以賑廳·常平·江都米,啓下取用,或自宣惠廳,直爲給價,或以宣惠廳及米布所在衙門,自本廳啓稟給價矣。今此三年內朝夕上食·晝茶禮所用炭燒木及各樣菜物價米,一依今番存減數磨鍊,別單書入之意,敢啓。傳曰,知道。
大司憲兪彦鎬所啓,臣於風憲之長,自知其萬萬不稱,且臣兄臣彦鏶,方帶亞憲之銜,則揆以法例,不當冒膺,而適値三司諸臣有求對之擧,懲討義重,他不暇顧,不得不章皇出肅,相率登筵,粗申沐浴之請,而第臣私義,有不容一日仍帶。昨因夜深,今始來避,所失尤大,謂命遞斥臣職。答曰,依啓。
正言安廷玹所啓,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問。期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬爀,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,夬施當律。請減死安置罪人大燮,亟寢酌處之命,仍令王府,設鞫得情,快正王法。請減死安置罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄第,竝投絶島,以嚴隄防。請荐棘罪人瑩中,亟令王府,設鞫嚴問,快施當律,請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請㓒原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年,亟施屏裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。措辭見上鄭致達妻之窮凶極妖,豈可使之一一假息於覆載,而今此畿島出置之命,已失太寬,況彼妖賊,平日服使之奴僕,無非其爪牙心腹,今若一任其往來島中,通信綢繆,則又不知何樣禍機,伏於何處,其在防微慮患之道,決不可以微賤而容貸。請鄭致達妻使喚奴婢,竝令該府,一一査出,遠地散配。答曰,不允。
大司諫李奎緯箚曰,伏以鄭妻千妖萬惡,窮凶極逆,乃是宗社之罪人也,先王之罪人也,國人之所仇讎也。其誅之殛之者,壹是神人之事,非殿下所可得以自主張者。大論經年,兪音尙靳,輿情憤怒,如川之莫遏者,久矣。至於今日,則不幸有事,國勢孤單,人心危疑,虞憂之端,無處不在,爲吾君臣者,寢不能安,此時兩魁,生置方內,則事變難測,意外之慮,何所不有?此所以臣等相率齊龥,急急欲誅者也。奈之何?殿下察小遺大,以恩掩義,不允準律之請,而止有此出置之命也。鳴呼,殿下深居九重,外間爻象,潛伏禍機,宜有所未盡燭者。今之時誠若簜蕩平平無可憂者,臣等何苦以殺人之事請之哉?不然,而世道人心,實有岋嶪者,此臣等所以臺啓筵爭,斷斷不知止者也。且儒賢疏中擧請者,乃是兩魁,而殿下獨以鄭妻減死處分者,何也?伏願殿下,深爲宗社至計,亟割私恩,還寢鄭妻出置喬桐府之命,直命有司,快正王法焉。至於原啓未停之前,雖有發配之命,金吾之不得擧行,自是國家舊典,昨日筵中,聖上必使考奏前例者,良以是也。今伏聞金吾輕先擧行云,此固知急於去患之圖,而亦關後弊之啓,設有謬例,不可爲常。臣謂金吾該堂譴罷,可也。取進止。答曰,省箚具悉。昨已諭矣。所請不允。金吾堂上事,爾言是矣。該堂亦豈不知而奉承乎?然有關後例,依施。
校理鄭淵淳·韓晩裕,副校理柳孟養·尹行元,修撰徐有成·趙鼎鎭,副修撰金宇鎭·沈樂洙等,伏以今日三司之啓,孰非不得請則不可己者,而目前之虞危尤急,群下之懲討最先者,則惟鄭致達妻是已。臣等忱誠莫孚,兪允尙靳,共戴一天,忍憤度日者,今幾年矣。昨因儒賢之疏陳,旣下開納之音,又示酌處之意,臣等於是乎仰聖心之有槪,懼天討之或稽,半夜叫閤,疾聲齊籲,以冀乾斷之廓揮,亂本之夬鋤矣,畢竟處分,不過近島黜置而止,臣等相顧愕眙,誠莫曉聖意之攸在也。噫嘻,今此置島,乃是昨年已下之處分,而只因臺閣之爭執,金吾之覆難,尙未發配而已,初未嘗還寢成命,則殿下又奚爲而有此敎也?臣等固知我聖上不忍傷先王鍾愛之意,亦難咈群臣瀝血之請,有此因循姑息之擧,而其於君綱之不立,民彝之不明,何哉?況今國勢之孤危,有異他時。王章之稽緩,猶夫前日,凶孼旁伺之機,未知伏在何處,識者無窮之憂,終亦何時可已,儒賢之慷慨陳請,諸臣之相繼求對,可見王法之不容暫緩,而今者島配之典,有若以此勘斷者然,安在乎聖上開納之實,而臣等相率請討之意,豈亶然哉?至於龜柱之尙今偃息於海島之中,已是失刑之大者,而亦云在島之聖敎,雖因鄭妻而發,殿下其果以龜賊之在島,謂足以絶亂萌杜禍機,而無復可憂者耶?天下寧有是理?伏願聖明,亟允三司之請,夬施兩賊之誅,俾輿憤少洩,而國法獲伸焉。取進止。答曰,省箚具悉。已諭於諫長之批矣。
上在昌德宮。停常參·經筵。
巳時,灑雨下雨,測雨器水深一分。
沈頤之啓曰,今月二十二日祿都目政事爲之意,敢啓。傳曰,知道。
尹冕東啓曰,都監都提調徐命善,園所都監堂上具善復,禮曹判書鄭光漢爲稟定事,來待矣。傳曰,入侍。
沈頤之啓曰,前咸鏡監司趙㻐,依下敎來待矣。傳曰,入侍。
承旨前望單子入之,金魯淳落點。
以右副承旨金魯淳牌不進罷職傳旨,傳于沈㶊之曰,許遞。前望單子入之,尹塾落點。
傳于沈頤之曰,違牌翰林敍用,仍令該曹口傳付軍職。
兵曹口傳政事,副司正徐龍輔·金勉柱。
傳于沈頤之曰,奎章閣待敎徐龍輔,仍任察職。
吏曹口傳政事,奎章閣待敎校書博士仍任事,承傳。
傳于尹塾曰,昨日臺箚之依施,不過重禮例,而該堂擧行,亶出於急於出置之意也。前判義禁李徽之敍用,仍任前職。
尹塾啓曰,判義禁李徽之,時無職名,令該曹口傳付軍職,何如?傳曰,允。
兵曹口傳政事,副司直李徽之。
洪樂彬啓曰,判義禁李徽之牌不進推考傳旨,今方捧入,而特敎開坐之下,如是違牌,不卽擧行,揆以事體,誠極未安,更卽牌招,何如?傳曰,待明朝牌招。
洪樂彬啓曰,莫重軍號省記,申時已過,屢度催促,不卽來呈,以致遲滯,揆以事體,誠極未安。當該入直兵曹堂郞推考警責,下吏令攸司科治,何如?傳曰,允。
傳于洪樂彬曰,前黃海監司明日入侍。
傳于洪樂彬曰,與都監堂上入侍。
假注書望李彦祜,下義禁府推考,代李百亨。
尹冕東,以實錄廳郞廳,以摠裁官意啓曰,本廳纂次,今已過半,此時繼修,不容少緩,而堂上近多不備,行判中樞府事蔡濟恭,懸病不進,已至數朔之久,事甚未安,令政院稟旨牌招,申飭行公,前大司憲兪彦鎬,旣遞臺職,亦令該曹,口傳付軍職,俾卽仕進,黃海監司金煜外任,代行副司直趙埈差下,郞廳鄭志儉·金熹,方帶都廳,林道浩身病甚重,俱不可一任其虛縻,竝今姑減下,其代以弘文館修撰趙鼎鎭·徐有成,副司果林濟遠差下,依前分房,使之察任,何如?傳曰,允。
兵曹口傳政事,副司直兪彦鎬。
吏曹兼知實錄事趙埈,兼實錄編修官趙鼎鎭·徐有成·林濟遠。
尹冕東,以禮葬都監郞廳,以都提調意啓曰,推考謄錄,則發靷後各樣雜物還運之伇,以上園軍及元差備軍輸運矣。今番亦依此例擧行事,分付漢城府轝士廳,何如?傳曰,允。
洪樂彬,以禮曹言啓曰,返虞時攝司僕寺判官,以僉正改付標事,啓下矣。原節目中,付標以入之意,敢啓。傳曰,知道。
沈頤之,以吏曹言啓曰,今日本曹開拆坐起時,考見諸道褒貶啓本,則其中靑巖察訪白宗赫,以三十朔窠察訪,兩次居中,其不治可知,依例罷黜,何如?傳曰,允。
洪樂彬,以司僕寺內乘,以一二提調意啓曰,兼內乘李格,昨日政移拜渭源郡守矣。其代,卽令該曹口傳差出,以爲推移入直之地,何如?傳曰,允。
兵曹口傳政事,兼內乘任屹。
領議政金尙喆箚曰,伏以臣,久據匪據,近益昏憒,雖於尋常簿書之間,猶不能事事者,多矣。卽伏見御吏別單覆奏判付,則逐段誨責之敎,誠爲至當,臣方惶汗悚蹙,何辭自解也?當初起草,雖出該堂,畢竟摠轄,責實在臣,而未能詳審,謬錯至此,論其辜負,合被大何。玆敢短箚自列。伏乞聖明,重降威罰,以幸國事,以安賤分焉。取進止。答曰,省箚具悉卿懇。甚矣,上下之不相孚也。卿故不體小子之至意,巽讓至此耶?予則有慨該堂,而卿反替當尋箚,此予之不能無感於卿也。誠如卿箚中云云,則朝筵入侍之左揆,亦何不引義乎?卽此一節,卿想不待予申諭,必有覺悟者。不必多誥,卿須安心勿辭,卽起視事焉。仍傳曰,此批答,遣史官傳諭于領議政。
以同義禁李性源聯名上疏,傳于尹塾曰,判義禁旣已仍任,此上疏還給。金吾許久廢坐,判義禁李徽之牌招,使之開坐。
慶尙監司李在簡疏曰,伏以邦運不幸,仁淑元嬪,奄然薨逝,中外驚隕,久而冞切。仍伏念臣猥陳私懇,顒俟兪音,及承批旨,未蒙允可,臣誠狼狽失圖,罔知攸爲。嘻,臣之毛髮頂踵,皆歸造化,受恩如天,報答無階,區區所勉,惟有不擇夷險,殫竭駑鈍而已,苟使臣目下情私,有一分可强之勢,則臣雖無狀,〈亦〉具秉彝,何敢爲飾辭屢瀆,規占便宜之計哉?臣是孑然終鮮之身爾。遠離七耋之親,久至十朔之餘,兩地阻戀之私,已非人子所可堪忍,而況今臣母之病,屢月彌留,奄奄沈頓,將護無人,惟望臣之速歸,臣情到此,良亦慼矣。每念及此,心神飛越,近日以來,殆廢寢食,黽勉酬應,隨處做錯,雖以向來兩査官拿處事言之,臣之昏謬不察,亦其已然之一端也。目今大賑纔畢,民憂尙殷,農節過半,秋務當前,此時接藩之責,固當益加淬礪,日不暇給,而臣則伈伈素餐,茫無猷爲,雖欲强作而不可得,誠以心無二用,勢使然也。臣之私情,固不可恤,而一向羈縻,終至於僨誤國事,則臣雖萬殞,將何以贖其罪也?以公則重務多滯,有不可一日冒據,以私則情理至切,有不容一日按住。玆不得不冒犯,瀆擾之誅,申暴懇迫之情。伏乞聖慈,天地父母,俯賜矜諒,特許鐫遞臣所帶藩任,使重寄毋曠,私情獲伸,不勝大願。臣無任屛營祈懇之至,謹昧死以聞。答曰,省疏具悉。卿之情私,雖如此,卿於本道事,有釐弊者,宜付熟手,卿其勿辭行公。
正言安廷玹疏曰,伏以今之三司之啓,閱幾歲矣。鄭妻之百計射日,龜柱之三罪滔天,而乾斷尙稽,王章未伸,人心靡定,輿憤益激,識者之憂嘆,固已久矣。昨日儒賢疏批,旣承先獲之敎,半夜諸臣求對,伏奉更思之諭,而畢竟鄭妻黜置之命,殊勝於置之城外,而臣於此,亦不勝愕眙而失圖也。嘻,彼兩賊通天之罪,殿下之已悉俯燭,國人之皆曰可誅,而今當國家之有故,深憂遠慮,尤無所不到,或仍以容置海中,或隨以薄竄畿島,前後處分,俱若可以以斯而了當者然,無或廷臣之相繼力請者,有不足仰摡而然耶?國賊未殲,天聽未回,此誠群下之罪,而以憂虞則不可弛心,以典刑則不容先恩,何聖明之不爲念及於此也?伏願亟加三思,還寢酌處之成命,從群請,快正當施之王章,以杜方來之患,俾戢亂賊之萌焉。抑臣區區情踪,有不得不冒昧仰陳者。臣於是職,屢速官謗,以四維自持之道,無一分蹲仍之勢。且臣父母,年俱八耋,纔經喪慼之餘,宿病越添,諸症俱劇,以此情理,豈可離捨,而未敢遽然言私,抑情供職,已有日矣。今玆冒犯瀆擾,仰控裏懇。伏乞聖慈,俯垂矜察,亟遞臣職,仍治臣煩聒之罪,以昭法紀,以便救護,千萬幸甚。臣無任屛營祈懇之至,謹昧死以聞。答曰,省疏具悉。已諭於諫長批,爾其勿辭,救護察任。
己亥六月二十日巳時,上御誠正閣。都監都提調·園所都監堂上·禮曹判書·前咸鏡監司,同爲入侍時,都監都提調徐命善,園所都監堂上具善復,禮曹判書鄭光漢,前咸鏡監司趙㻐,假注書李彦祜,記注官崔大奎,記事官金健修,以次進伏訖。命善所啓,史官座目單子,注書不卽正書,詣閤許久之後,始爲入啓,事甚未安,當該注書,下義禁府推考,何如?上曰,依爲之。出擧條彦祜退出。賤臣敏采,進入進伏。上命前北伯進前曰,往釐絶塞,無事還朝,幸矣。㻐曰,臣以不才,猥叨重寄,今幸無事而還矣。上曰,農形,何如?㻐曰,大抵豊徵矣。上曰,過了七月望後,然後可以無慮矣。人心,何如?㻐曰,民風謠俗,極其不善,京師絶遠,尙以聖化之普洽,猶有所未曁矣。上曰,人才,何如?㻐曰,北俗所尙,只是弓馬,而亦未見特異之才,但比他道稍勝矣。上曰,近來尙文云,果然乎?㻐曰,其謂尙文,極其無實,只是冠儒而服儒,不可以此,便謂之尙文矣。大抵渠輩,自知無拔身之道,故便同自棄,第以土俗言之,則耐寒耐暑,善爲導養,則似有得力之道矣。上曰,別無更達之事,則先退,可也。㻐退出。上曰,園所堂上,旣爾登筵,似有可奏之事矣。善復曰,火巢限界,前旣悉陳,今無可達之事矣。上曰,愼勿廣占,必以至狹,可也。上曰,禁將筋力,誠好矣。其間顔色,少無所減。命善曰,不但無減,反復勝焉。上曰,工役今至,何境?命善曰,業已垂畢矣。上曰,丁字閣土役,何以爲之?善復曰,今已畢役。上曰,可謂神速,此皆禁將之功也。命善曰,用其財力,極爲節約,其所容入,亦不夥然矣。善復曰,左參贊凡節甚熟,臣則董役而已。都提調命善所啓,發靷時各門及橋梁祭官,例以禮葬都監都廳及一房郞廳塡差,而今番都廳,只是一員,一房郞廳,亦多有都監擧行之事,在前苟艱之時,或有他官塡差之例,今亦依此例,以他官塡差事,分付,何如?上曰,依爲之。出擧條又所啓,返虞時攝司僕官員,以判官啓下,而考見補編,則以僉正書之,令該曹改付標,何如?上曰,依爲之。出擧條又所啓,園所工役,今幾垂畢,而匠料軍價,猶有未盡給者,加劃錢二千兩,則足可入用云。賑廳有關西稅小米耗條,年年作錢上來者,此則與經費有間,其中二千兩取用,何如?上曰,依爲之。出擧條又所啓,神主造成後,奉詣魂宮時,當以何門作路乎?上曰,以敦化門東挾爲。出擧條又所啓,頓遞使,以判尹之方在園所,吏曹不得啓下云,而臨時往來,別無相妨之事,依例啓下之意,分付,何如?上曰,依爲之。出擧條禮曹判書光漢所啓,初虞不遠,祝文頭辭,當爲磨鍊,而取考丁丑祝式,則稱昭告,壬申祝式,則稱致告矣。似當折衷於兩年謄錄而擧,何以爲之乎?上曰,以遣臣謹告爲辭,可也。出擧條又所啓,孝徽宮·仁明園仲朔秋享,以上旬擇日擧行乎?以分至日定行乎?上曰,擇日,可也。出擧條又所啓,溯考曹上謄錄,則倭人所進者,曾無還下送之規,今番丹木,所見雖駭,勢將置之,而聞其捧出時,釜山僉使與訓別,眼同爲之,該府使則初無照察之例云。旣係進上物種,則爲本邑守臣者,亦安敢不爲致察乎?此後則凡倭獻之物,府使亦爲一一考閱,如有不成體樣者,則使之嚴斥還給,何如?上曰,依爲之。丹木置於禮曹,嚴關査實,果是中間幻弄,則摘發重繩,若該府使不善察飭之致,則更當論罪,訓別亦令取以聞,可也。出擧條命退,諸臣以次退出。
己亥六月二十日酉時,上御集祥門西挾室。右副承旨·都監堂上入侍時,都監堂上金華鎭,右副承旨洪樂彬,假注書李敏采,記注官崔大奎,記事官金健修,以次進伏訖。上曰,輪輿,何以爲之?華鎭曰,限神祐門,不得不爲之矣。上曰,神祐門不能容輪輿矣。華鎭曰,足以入來,而中間甚窄,數間許破壁毁墻,然後可以容矣。私家則無輪輿板,故以人力運柩,而今以人力奉出,太無儀節,輪輿則限神祐門,不可不爲之矣。上曰,依爲之。命退,諸臣以次退出。
上在昌德宮。停常參·經筵。
酉時戌時,灑雨下雨,測雨器水深四分。
洪樂彬啓曰,大司憲未差,執義兪彦鏶在外,掌令金鍾厚在外,南鶴聞傳旨未下,持平李濟萬傳旨未下,洪樂淵受由在外,今日以監蔡茶時之意,敢啓。傳曰,知道。
尹冕東啓曰,知實錄事趙㻐,旣入闕中,不爲肅謝,直爲出去,事甚未安,推考警責,何如?傳曰,允。
沈頤之啓曰,前黃海監司徐有寧,依下敎來待矣。傳曰,入侍。
傳于洪樂彬曰,非徒進香所重,敦寧旣在闕中,何不進參?承旨雖曰不得出入,而亦何不微稟乎?右承旨尹勉升,左副承旨李義弼,罷職。
又傳于曰,時囚中金壽光·姜渭大放送。
備忘記,新除授承旨牌招察任。
備忘記,行副司直鄭元始·李鎭恒,承旨除授。右承旨李鎭恒,左副承旨鄭元始。
傳于洪樂彬曰,判義禁批下,卽爲牌招察任。
又傳于曰,刑房承旨與禁府都事入侍。
尹冕東,以園所都監言啓曰,曲墻內各樣石物,次第排立,丁字閣四面簷階畢役後,方甎排布,月臺下築正路,鋪礴石之意,敢啓。傳曰,知道。
又以禮葬都監郞廳,以都提調意言啓曰,表石前面,宜有御筆二字,故臣命善,謹以篆文寫出,今方入刻之意,敢啓。傳曰,知道。
又以禮葬都監郞廳,以都提調意言啓曰,魂帛輦,當以嘉禮時輦仍用矣。習儀不遠,使都監郞廳,預爲陪來看審,平轎子則內出事,書下矣,今當一體陪來,何以爲之?敢啓。傳曰,知道。
洪樂彬,以義禁府言啓曰,慶尙監司李在簡狀啓,據刑曹粘目內,淸道前郡守金常行,移本府處之事,允下矣。金常行時在任所云,依例發遣府羅將,拿來,何如?傳曰,待待命拿囚。
判義禁李徽之疏曰,伏以臣,不能師師,臺箚之請譴,固所自招,聖恩洪大,寵諭勤摰,半日之內,威惠竝行,臣誠惝怳感激,罔知所爲。伊日情事,日月之明,旣燭其急於出置,而臺臣亦言其急於去患之圖,僚堂之疏,又陳其參考前例,臣無容更煩瀆,而第執法之論,爲慮後弊之啓,則臣方瞿然悚蹙之不暇,何可晏然冒膺於前職,而徒恃聖寵,不思自處之道,其爲傷廉害義者,大矣。玆犯違逋之罪,恭俟鈇鉞之誅。伏乞天地父母,亟賜處分,以勵群工焉。嗚呼,鄭妻之窮凶極賊,尙在偃息於覆載之間,中外之隱憂深慮,豈敢少須臾弛心乎?今雖置諸海島,少寬肘掖之憂,而殿下豈可因此而謂伸王章,靳允三司之請乎?亟揮乾斷,以洩神人之憤,是臣區區之望也。臣無任屛營祈懇之至。答曰,省疏具悉。卿之擧行,予已諒悉,臺評據例,亦何爲嫌?末段所陳,已喩於三司之批。暑日滯囚,亦甚可悶,卿其卽爲開坐。
己亥六月二十一日卯時,上御集祥門西挾室。敦寧府進香入侍時,左承旨尹冕東,假注書李百亨,記注官崔大奎,記事官金健修,以次進伏訖。上曰,領敦寧入侍。出榻敎李溵進伏曰,臣於近來,初入侍矣。昨年六月以後,下情之所祈祝者,有若泰山,而今遽至斯,尙何仰達?連爲悲撓,聖體,若何?上曰,一樣矣。今日敦寧進香進參人,若是數少,何也?溵曰,自本府捧甘,各司連爲申飭,而各司擧案,皆以無乎爲言,卽今進參者,左相外,重臣四,宰臣八矣。上曰,只以無乎爲言乎?溵曰,其中或有以病懸註者矣。上曰,武臣及文臣參下中,亦豈無有敦寧之人乎?溵曰,許多人中,豈必盡無,而擧案以無爲言之後,自本府更無可爲之道矣。俄於閤外,聞具明謙有敦寧而不參云,故此則指名催促,已使之入參矣。上曰,何以面面言之乎?溵曰,大抵今番進香期日旣遠,前期捧甘,連加申飭,而以無乎擧案,來到之後,亦末如之何矣。上曰,更無可奏者,退出,可也。上曰,今日進香,不參諸宗臣,一倂罷職。出榻敎上命退,承史以次退出,。
己亥六月二十一日巳時,上御誠正閣。前黃海監司入侍時,右副承旨洪樂彬,假注書李百亨,記注官崔大奎,記事官金健修,行副司直徐有寧,以次進伏訖。上曰,待敎徐龍輔入侍。出榻敎上曰,卿在營,幾載乎?有寧曰,二周年矣。上曰,無時弊耶?有寧曰,本營餉穀,以錢參半分給,而錢則往來,別無浮費,穀則捧給出納之時,旣有閪失,牛馬輸運之際,自多浮費,若以錢變通,則事甚便好。故前日狀啓中所達者,以此矣。上曰,若此則無或有錢還之嫌乎?有寧曰,此與還穀有異矣。上曰,此外又有弊瘼乎?有寧曰,事係關防者有之矣。上曰,何也?有寧曰,金川地,有靑石洞,卽西路咽喉之處,而可謂天設之險也。丙子之亂,虜亦以此洞爲慮,則其爲險惡可知。若此地失守,關海水陸,脫有長驅之患,實無可禦之勢。臣意則別設埅鎭,以爲固圉,則似好矣。上曰,其外又有可達者乎?有寧曰,此外別無可達矣。上曰,向來殺人罪人朴世奉狀啓,善爲矣。有寧曰,考覆後文報,猶不詳盡,故巡察之路,親爲更査,則干證分明,果無可疑矣。上曰,道內善治守令,誰其爲最?有寧曰,黃州·瑞興民譽藉甚,至以千餘金,防給民役云,而其外頗有善治者,多矣。上曰,然則道內無有貪暴守令乎?有寧曰,屢經殿最,擧多懲勵,故今則別無不善爲者矣。上曰,今年年事,海西,何如?有寧曰,雨暘適中,燥濕皆宜,大有豊登之望矣。上謂龍輔曰,誌文及行錄,已盡讎校,而無誤字乎?龍輔曰,間或有之矣。上曰,行狀,依都監本釐正,挽章則以本草校準,可也。上命先退。仍命書傳敎曰,罰已施矣,中官金德九,給牒敍用,中官金壽光·金允謙·金壽民·柳仁默,竝敍用。上命退,承史以次退出,。
己亥六月二十一日酉時,上御誠正閣。刑房承旨與禁府都事入侍時,右副承旨洪樂彬,假注書李百亨,記注官崔大奎,記事官金健修,禁府都事李漢棟,以次進伏訖。上問都事曰,鄭妻押去時,何時發去,何日入島,道里幾何?漢棟曰,伊日辰時治發,昨日未時入去,里數則竝海路一百五十里矣。上曰,初往時其家屢已知之,而有幾微色乎?漢棟曰,宮奴輩聞黜置之言,似有遑遑之色,而別無驚怯呼哭之事矣。上曰,宮奴婢之隨往者,幾名乎?漢棟曰,初發時四婢三奴隨去,而中路數三宮奴騎馬踵至,皆是豪勒之漢矣。上曰,路中所食何物,入島後所接屋子,能容滕乎?漢棟曰,只以一甁隨之,時時飮之,而不知其中何物盛之也。接置家舍,卽本府東軒俯視處,而宮奴輩另擇好大家捉得,故房軒間數,頗爲廣好矣。樂彬曰,殿下當允臺啓,而尙此靳持,今所勘處,止於黜置,豪悍宮奴輩,散出橫行,日後之慮,尤無不到,實萬萬不成說矣。伏願殿下,亟允臺請焉。上命退,諸臣以次退出。
上在昌德宮。停常參·經筵。
自昧爽至卯時,灑雨下雨,測雨器水深一分。
洪樂彬啓曰,大司憲未差,執義兪彦鏶在外,掌令金鍾厚在外,南鶴聞傳旨未下,持平李濟萬傳旨未下,洪樂淵受由在外,今日以監察茶時之意,敢啓。傳曰,知道。
傳于尹冕東曰,禮房承旨與都監堂上入侍。
有政。吏批,判書鄭尙淳病,參判未差,參議柳戅進,行都承旨沈頤之進。啓曰,判書鄭尙淳病不來,參判未差,小臣獨政未安,何以爲之?敢稟。傳曰,只出緊任。以趙時俊爲大司憲,趙㻐爲刑曹判書,尹師國爲分兵曹參議,朴聖集爲分兵曹正郞,趙時萬爲戶曹正郞,成光默爲永禧殿令,洪景仁爲漢城主簿,宋日休爲司䆃主簿,宋在淵爲富平府使,柳漢奎爲木川縣監,李琜爲淸道郡守,判義禁李徽之仍任事,承傳,廣州府尹李明中,前牧使朴宗益,以上今加嘉善加資事,承傳,禁府都事趙景鎭,童蒙敎官鄭東愈相換。
兵批,判書權噵進,參判鄭民始病,參議柳義養病,參知鄭宇淳入直進,左副承旨鄭元始進。以洪樂春爲都摠管,李秉鼎·李漢昌·洪秀輔爲副摠管,李爲分副摠管,金光國爲同知,洪緯浩爲僉知,李徽遠爲宣傳官,李邦鵬爲內禁衛將,成玉·金處升·金纘勳爲五衛將,閔百恒爲分都摠都事,副司直李秉鼎·金魯淳·李鎭恒·徐有元,以金相台爲南漢留營別將,金龜瑞爲露梁別將,同知單李起尙,僉知三單姜翼齊·朴文浹·李東植。
備忘記,承旨李鎭恒許遞。
備忘記,前大司諫蔡弘履給牒敍用,承旨除授。
傳于沈頤之曰,新除授承旨牌招察任。
又傳于曰,大臣在董率之地,旣有敦寧,則一番進參,有何難乎?此而不飭,庶僚何論?領府事鄭弘淳罷職,其餘現告人竝勿論。
鄭元始啓曰,禁衛都提調鄭弘淳罷職事,命下矣。本營大將兼察,不可一刻暫曠,何以爲之?,敢啓。傳曰,御營大將兼察。
又啓曰,禁衛大將,以御營大將兼察事,命下矣。御營大將李敬懋,卽爲牌招,以爲聽傳敎之地,何如?傳曰,允。
傳于洪樂彬曰,旣在近邑,又非兼營將,則遞付多日,尙不上來,事極駭然,別軍職孫相龍汰去。
又傳于曰,推考房承旨入侍。
傳于鄭元始曰,副司直宋煥億來侍。
尹冕東啓曰,副司直宋煥億,依下敎來待矣。傳曰,入侍。
又啓曰,卽者副修撰金宇鎭,以昨日現告事,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以副修撰金宇鎭牌不進罷職傳旨,傳于尹冕東曰,只推。
尹冕東,以禮葬都監郞廳,以都提調意言啓曰,沙誌石正本副本,各兩件已爲畢燔,今將陪進園所,而誌石中有欠而更燔者,合爲三張矣。取考謄錄,則不用餘張,埋安於副本埋安之傍,今亦依此擧行之意,敢啓。傳曰,知道。
又以禮葬都監郞廳,以都提調意言啓曰,表石及誌石正副本·誌銘正副本,今月二十四日都監堂上·郞廳·監造官陪進園所之意,敢啓。傳曰,知道。
又以禮葬都監郞廳,以都提調意言啓曰,三房諸役,今旣完畢,各色工匠,竝皆罷遣,郞廳監造官,依前輪回直宿之意,敢啓。傳曰,知道。
又以園所都監郞廳,以都提調意言啓曰,臣命善依前定奪,今日除辭朝,進詣園所之意,敢啓。傳曰,知道。
又以園所都監郞廳,以都提調意言啓曰,園所火巢定界事,已爲筵稟矣。令禮曹依例,定日擧行,何如?傳曰,允。
鄭元始,以司僕寺官員,以一提調意言啓曰,今此仁淑元嬪發靷敎是時,各差備入把馬別單書入之意,敢啓。傳曰,知道。依別單中抹下者擧行,此外不足之數,待馬牌爲之事,知悉,而許多馬匹責立之時,必有內外所屬作弊之弊,雖一匹馬一名軍,若有法外侵漁之事,一提調另加廉察,隨現重繩,該官員草記論罪。
尹冕東,以禮曹言啓曰,因園所都監草記,園所火巢定界,令禮曹定日擧行事,命下矣。依前例本曹堂上及漢城府堂上,今六月二十八日進去園所,與都監堂上,眼同定界後,稟處,何如?傳曰,允。
洪樂彬,以刑曹言啓曰,尹僖東押來之吏,不徒不爲趲程,如是恣意逗遛,極涉無據,令該曹從重科治事,命下矣。依傳敎卽當擧行,而招問義禁府書吏,則當該押來書吏梁啓賢,尙未還來云,隨其所到處,星火捉送事,卽爲發關分付於沿路各道,待其捉來勘處之意,敢啓。傳曰,知道。
大司諫李奎緯啓曰,臣姿性駑下,本非淸朝耳目之材,而特除之眷,旣出尋常,齊籲之擧,他不暇顧,侵夜詣闕,章皇出肅,因仍冒據,非臣所敢,卽伏見傳敎下者,以敦寧人不參進香,董率之大臣,至命罷職,臣亦有敦寧,而病未進參,入於現告者也。雖有其餘現告人勿論之聖敎,而罪同罰異,惶悚已極,顧此職名,異於庶官,苟有一毫關於廉隅者,臺體所重,不可一刻晏然於職次,請命遞斥臣職。答曰,勿辭,亦勿退待。
己亥六月二十二日,兼春秋洪光一。禁府啓目,慶尙前左水使柳鎭恒,戰兵船把立軍,謂以襲謬,廢其給代,軍餉米立本,反作大同米一百石,稱以需米餘儲,發賣於釜山市,前虞候李栭漢在任時,謂以軍器戰船什物修補,狀聞論賞,私護虞候,欺蔽朝廷,極爲駭然,因傳敎拿處,刑推得情,何如?傳曰,繡啓中論列者,曰海貿頗重事也,曰更軍不立事也,曰大同發賣事也,曰請賞不實事也。凡此四件事,渠皆極口發明,不遺餘力,海貿則謂有革弊之效,更軍則歸之久遠之例,大同則發賣之罪,不但不服,水營元無大同名色是如爲旀,請賞則紬縀旗幟之措備,至過九十件,城堞公廨之建築,殆近五百數,新辦之夥然,有如是之故,弓箭甲衣修補之虛張數爻,果無利害於獲賞是如,縷縷分疏,終不直招。設如渠供是良置,在朝家戢他不法吏之政,不必以渠原情,遽然取信是如乎,更良嚴問口招,以御史書啓中辭意,逐條盤問,使之擧實納招爲旀,渠果居官廉謹,事事修擧,則御史雖欲覓疵吹毛,何從而得乎?卽此一節,於渠罔赦之大端。御史旣曰有所犯,則勿論虛實有無,朝家則但信繡啓之外,無他道理,竝以添問目,取招爲良如敎。
禁府啓目,慶尙前兵使白東俊貪汚不法之罪,刑推得情,何如?傳曰,繡啓中臚列,不啻狼藉,況旀供辭又極窘遁,或諉之謬例,或稱以憫冤,觀其爲說,決不可以此取信兺不喩,御史論罪,非比尋常不職之事是隱則,雖以贓汚之律,勘斷是良置,在渠無發明之端是去等,焉敢以依俙未瑩之說,周遮彌縫乎?豈其御史之因他事被譴之故,認以爲竝與渠輩所犯,而自上或不欲深究而然是隱喩,原情段甚爲糢糊是如乎,更良嚴問口招,期於得情爲乎矣,勿論有犯與無犯,問目內條件,使之逐條明白指陳,俾勿如前之意,竝以嚴加究問以聞爲良如敎。
禁府啓目,差備官李命勳·吳大益·朴賢秀等冊印奉詣時,偃便自在,慢不動念,幾致未及時刻之境,李命勳·吳大益段議處,朴賢秀段刑推得情,何如?傳曰,除刑推議處爲良如敎。
禁府,假注書李彦祜,史官座目單子,不卽正書,詣閤許久之後,始爲入啓,李彦祜笞四十收贖,付過還職,啓。傳曰,分揀放送爲良如敎。
禁府啓目,副護軍李恒祚,副司直金樂熙,副司果柳德中等,以實軍銜不參貶坐之罪,議處,何如?傳曰,分揀放送爲良如敎。
禁府啓目,李喆運依前供辭,議處,何如?傳曰,依允。
禁府啓目,慶尙左水虞候李栭漢,赴任前流伊修補之物,混入於論賞狀聞中,極爲駭然,刑推得情,何如?傳曰,柳鎭恒事,姑未出場,李栭漢段,待結末,更爲稟處爲良如敎。
己亥六月二十二日卯時,上御集祥門西挾室。禮房承旨·都監堂上入侍時,戶曹判書金華鎭,禮曹判書鄭光漢,兵曹參判鄭民始,左承旨尹冕東,假注書李百亨,記注官崔大奎,記事官金健修,以次進伏訖。上曰,內外都監凡諸工役,皆已垂訖乎?光漢等曰,今則別無未備矣。上曰,輪輿今當排鋪,而地形無礙窄難便處乎?民始曰,因地勢委曲鋪之,似無難矣。上曰,尹僖東奪符,宣傳官入侍。賤臣承命偕入。上曰,尹僖東尙今不來,何也?李尙說曰,小臣則奪符先來,而聞日行數三十里云,今明似難入來矣。上曰,僖東事駭然矣。旣已拿來,則渠焉敢若是稽緩乎?命書傳敎曰,尹僖東催促拿來事,飭敎何等至嚴,則日行不過二三十里,宣傳官雖已入來,罪人杳無就理之期,不但僖東罪上添罪,論以紀網,萬萬痛駭。該府若能嚴加督促,豈有是理?該堂爲先從重推考,押來之吏,不徒不爲趲程,如是恣意逗遛,極涉無據,令該曹從重科罪。上曰,今番御史褒啓,僖東不無隱情,反復詰問,則初非身親採訪,只聞於城內人云,其所爲人,已極儱侗。且以柳鎭恒事言之,觀其供辭,則御史所謂四件事,幾皆脫空,御史之彼此扶抑,於此可見。列鎭邊將,外面雖小,事係邊堡,故其鎭治能否,使之各別探來,而許多邊將,一味褒啓,申飭本意,又安在哉?當初送遣,只恨其不善矣。民始曰,大體近來御史,皆未善爲,實是朝廷之羞恥事矣。上命退,諸臣以次退出,。
己亥六月二十二日未時,上御誠正閣。推考房承旨入侍時,右副承旨洪樂彬,假注書李百亨,記注官崔大奎,記事官金健修,以次進伏訖。上命書白東俊·柳鎭恒,禁府判付後,上曰,水營無大同乎?樂彬曰,水營本無大同矣。上曰,御史書啓,旣甚矇矓,罪人供辭,亦足發明,別無更問之端矣。樂彬曰,然矣。上曰,日熱如此,滯囚可悶,判付卽當書下,禁府堂郞,齊會開坐事,出去,分付。上命退,承史以次退出。
己亥六月二十二日申時,上御誠正閣。副司直宋煥億入侍時,右副承旨洪樂彬,假注書李百亨,記注官崔大奎,記事官金健修,副司直宋煥億,以次進伏訖。上曰,惠慶宮進服淸暑六和湯五貼,製入。出榻敎樂彬曰,李尙説事,何以爲之乎?上曰,聞有八十老母云,情勢可矜?俄者汰去,特爲安徐。上謂煥億曰,尤菴墓碑前面,以親筆書之,雖未善書,聊表予意,爾其陪往,可也。仍命退,諸臣以次退出。
上在昌德宮。停常參·經筵。
自申時至戌時,灑雨下雨,測雨器水深一分。
洪樂彬啓曰,大司憲趙時俊,牌招啓辭未下,執義兪彦鏶在外,掌令金鍾厚在外,南鶴聞傳旨未下,持平李濟萬傳旨未下,洪樂淵受由在外,今日以監察茶時之意,敢啓。傳曰,知道。
傳于尹冕東曰,二十七日殯宮別奠時,只承史及宗戚都監堂郞陪班事,分付。勿出朝報
尹冕東啓曰,假注書李敏采,以禮曹判書鄭光漢所奏,倭人進獻丹木事擧條,莫重上敎,誤爲書入,事體極爲駭然,本院請推之外,無他可施之罰,何以爲之?,敢稟。傳曰,從重推考。
傳于洪樂彬曰,今聞該房微稟,前御史處雖有問啓之命,而尙不書呈,屢次申飭之下,僅書一段云,此何擧措?奉使而旣僨王事,問事而但見慌忙,揆以事體,良覺寒心。當初只命問啓,姑不拿問,意在曲念,而如是慢忽,復或延拖,則是尤難免奉使無狀之罪矣。當拿問處之,該房知悉。
傳于沈頤之曰,吏房承旨入侍。
尹冕東,以禮葬都監郞廳,以都提調意言啓曰,明日表石陪進時,祭器一體陪進之意,敢啓。傳曰,知道。
又以園所都監言啓曰,今日酉時量碑閣,安籠臺之意,敢啓。傳曰,知道。
洪樂彬啓曰,卽伏見慶尙左水使曺學臣今春夏等褒貶啓本,則邊將守令,無一人居下,殊無嚴明殿最之意,推考警責,何如?傳曰,允。
又以義禁府言啓曰,時囚罪人李喆運,杖一百收贖,告身盡行追奪,流三千里定配事,照律公事判下內,功減一等,啓下矣。李喆運功減一等,杖一百收贖,告身盡行追奪,洪忠道泰安郡下川驛徒三年定配,而以議啓內辭意,具罪目,依例發遣府書吏,押送配所,何如?傳曰,允。
尹冕東,以吏曹言啓曰,今月二十九日行社稷·宗廟·永寧殿·景慕宮告由祭,獻官實預差八員,當以一品塡差,而錦城尉朴明源·昌城尉黃仁點,行副司直李徽之三人外,無他推移塡差之道,何以爲之?敢稟。無批答。
己亥六月二十三日,兼春秋洪光一。禁府啓目,李命勳·吳大益·朴賢秀等,冊印奉詣,不能先期進去之罪,照律,何如?傳曰,分揀放送爲良如敎。
禁府啓目,李喆運照律,何如?傳曰,依允。
禁府〈啓目〉,李喆運從重論杖一百收贖,告身盡行追奪,流三千里定配,啓。傳曰,功減一等爲良如敎。
禁府啓目,白東俊更招,終不直告,刑推得情,何如?傳曰,各項負犯,旣如是狼藉,則眞所謂諱不得處也,渠有一分嚴畏之心,更招之下,焉敢一味隱忍,不卽輸情乎?設使渠有瞹昧冤枉之端是良置,對供之語,須皆逐段剖拆,隨問明辨,然後庶可爲白脫之道,而此囚則不然,校帖軍錢事,軍器民役事及潛賣穀包等事,或謂之俱在重記是如爲旀,或謂之初無染手是如爲乎矣,觀厥爰辭所發明者,太不分明,所稱冤者,亦非可冤者是置,卽此一事,可知渠不事事不了了,儱侗昏聵之一端。以此治閫,難望擧職,固不足深誅是乎矣,究其本罪,屬於贓汚也。在朝家懲貪之政,豈容以渠熹微自解之辭,遽然原恕乎?更良發問目取招爲乎矣,毋論罪之有無,如前除良,使之別白納供爲旀,今番段諸般問目內條件,以某事無所犯,某事有所犯,逐條對供,可以自首者,從實自首,可以申暴者,從實申暴,俾無若初再招之未瑩爲良如敎。
禁府啓目,白東俊更招,終不直招,刑推得情,何如?傳曰,一招再招,一味糊塗,若此爰辭,其可曰發明乎?雖念乃祖,姑不加刑,其所犯贓之事,必須十分發明是去乃,直爲遲晩是去乃,獄體所在,不可任其攢那,更良嚴問口招以聞爲良如敎。
禁府啓目,柳鎭恒更點軍不立事,雖已遲晩,其他條件,終不直陳,刑推得情,何如?傳曰,渠之罪狀,卽四條事,而第一第三第四條,證引有據,事實似然,此則或可歸之於繡啓之爽誤是隱乃,至於更點軍事段,本府議啓結語,雖以遲晩爲言,觀此爰辭,則所謂遲晩云者,非眞是輸款也。供中但以爲五十年襲謬之例是如爲遣,罪在因循,謂無發明之道云,此則在朝家綜核之政,柳鎭恒耳亦,決不可以循襲之罪,混勘於首犯之律是置,到今本事,不可專歸鎭恒,而不問御史也,明矣。爲先以鎭恒四條罪狀臚列者,繡啓囚供之相左處,自政院卽爲問啓於御史,待下批,自本府更良出意見,發問目取招爲良如敎。
己亥六月二十三日巳時,上御誠正閣。吏房承旨入侍時,行都承旨沈頤之,假注書李百亨,記注官崔大奎,記事官金健修,以次進伏訖。以備邊司·御史書啓回啓,上命書傳敎曰,任藩寄之責者,隨事克副委畀之意,可也,況大如嶺南之道乎?時監司在任周歲,無甚有別般矯革之政,而適會此時,有此許多令本道蘇弊之事矣。予以爲政合明試之方,自備局申飭該監司處,毋或玩愒,期於一新,而事不急迫,且有待秋成擧行者,須可任之責成,近日辭疏,殊涉屑越,慶尙道御史書啓中,弊瘼釐整,前道臣辭疏,勿爲捧入事,政院亦爲知悉。又命書傳敎曰,飭已施矣,受祿之期不遠,罷職諸宗臣,竝敍用。上命退,承史以次退出。
上在昌德宮。停常參·經筵。
藥房都提調徐命善,提調具允鈺,副提調沈頤之啓曰,庚炎轉甚,伏未審此時,聖體,若何?臣等今日率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?中宮殿氣候,何如?臣等不任區區憂慮,敢來問安,竝此仰稟。答曰,知道。慈殿·慈宮氣候一樣,各殿氣候一樣矣。
王大妃殿·惠慶宮·中宮殿,藥房口傳問安。答曰,知道。
洪樂彬啓曰,大司憲趙時俊牌招啓辭未下,執義兪彦鏶在外,掌令金鍾厚在外,南鶴聞傳旨未下,持平李濟萬傳旨未下,洪樂淵受由在外,今日以監察茶時之意,敢啓。傳曰,知道。
傳于尹冕東曰,禮房承旨與都廳入侍。
吏曹口傳政事,恩彦君禋·海溪君·鶴城君楡·安昌君燝·安春君烿·茂林君塘·安川君烓·雲峯君杺·西溪君熠·西淸君煋·花陽君榷·凝善君爔。
傳于尹冕東曰,藥房入侍。
尹塾啓曰,卽伏見慶尙兵使洪和輔到任狀啓,則交龜日字,在於今月十五日,而狀啓則今始到院,計其程途,已爲過限,極涉稽緩。原狀啓依例捧納,而不可無飭,慶尙兵使洪和輔,推考警責,何如?傳曰,允。
洪樂彬啓曰,因禁府時囚罪人柳鎭恒原情四件罪狀,繡啓·囚供相左處,自本院問啓於御史處事,命下矣。問於前御史黃昇源處,則以爲臣潛行,入左水營,則民間呼怨之事,不一其端,而其中海貿煩重事段,民間以爲本營海物貿易,比前倍蓗,而雖以全鰒貿易事言之,一貼價二兩式出給後,及其捧上時,點退多端,故民間則全鰒一貼,價至爲十兩,而一年所責,多至三四百貼,他餘物種,亦皆稱此,海民同然,一辭稱怨。臣出道本營時,以海民呼怨事,推覈本營官廳色朴思性庫子奴以儉處,則全鰒一貼價,二兩酌定出給,而民間貿納之費,則可至七八兩,至於一年責應三四百貼之說,色庫輩以過實納招。故臣於書啓中,只以海貿煩重,怨謗播聞,有所論列,今此囚人之供,許多發明中,所謂定常價貿用海産者,果是酌量民情,無一分割民之端。民間所以呼怨者,在於廉價出給,點退至煩,雖三四倍價,而不能支當,則所謂遞歸時成節目蠲減云云者,臣未知其何說。更點軍事段,戰兵船更點軍合四十五名,不爲把立,其給代錢,則作爲官用,以入番砲手替行,怨言播聞,故臣於出道後,推覈於該掌將校,則近年以來,果以謬例,因循廢却,列鎭亦因此次次廢却,今則列鎭,便作謬例之意納招。故此則臣依其供辭書啓中,以謂以襲謬,廢其給代載錄,囚供中,五十年來一切停廢云者,臣未知其何據而爲說。軍餉米立本事段,民間以爲昨年軍餉米三百石,每石錢六兩式發賣,以二兩五錢立本,辭說狼藉,臣出道後,推覈於本營倉色金光白·崔起英等處,則立本軍米,合爲一百十二石,而此則吏房李斗升次知發賣,色吏輩,私自犯用,又爲二十六石。大同米段,三次運賣釜山,爲一百餘石,納供吏房李斗升所供內,昨年倉米立本,合爲一百二十九石,明白納招。臣於廉探時,民間辭說,旣如是狼藉,而該吏輩納供,又以立本納供,則數爻雖與民間傳說少異,而立本旣已明白,則所謂進上價米·箋文價米作錢云云者,臣實未知其何說。大同米事段,該吏捧招,不以立本納招,而以發賣納招,民間則不賣本營鎭民處,取其時價之稍踊,船運發賣釜山市場,頗有怨罵之言。故臣從實載錄於書啓中。軍器事段,旗幟則稍鮮明,改備的實,故臣據實載錄於書啓中。至於長箭段,囚供中,矣身到閫後,所追補者,爲四百部,臣點閱時,長箭則無一部完全者,箭羽則擧皆剝落,而本營軍器監官張回南所供內,長箭一部三十介內,其時修補者,一部中或一二箇改補,箭羽則通稱一部修補,明白納招,則囚供中所謂四百部追補云者,臣未知其何說。論賞狀聞,旣載軍器船所什物修補件數,而今乃以公廨城堞改新,請賞爲言者,亦見其窘遁不成說。若如囚人之供,則當初軍器與船所什物之虛張名目,莫重狀聞中,如是列錄者,臣實未曉其果是何意。軍器與軍米立本事,該色輩供辭,旣昭然俱在,臣不敢縷縷陳辨云矣,敢啓。傳曰,知道。以此問啓下該府,柳鎭恒處添問目,更招。
傳于沈頤之曰,柳鎭恒事,自初供,已知本事之果無模捉,而實有虛謊之嘆矣。雖以重繡啓重民命之義,斗護御史,至于今日,而今則事情如是緯繣,有不容一味含忍,一味曲循,而況昨日御史問啓之所對,鎭恒更招之所供,其明白與囫圇,自有公眼之可辨者。然猶屬之三令,昨日御史問啓,姑爲勿施,自政院,更卽問啓本事,虛謊委折於御史處,朝筵入侍承宣,旣承筵敎,昨日間啓中,太不成說處,全然未瑩條,使之分明對啓事,嚴飭。國體所在,御史之罪,豈止問啓,而以惜其官之意也?復有此問啓之命,而所對又復儱侗,則自有重繩之道,亦令知悉。
吏曹口傳政事,禁府都事鄭東愈,司饔奉事尹秀東相換。
備忘記,承旨房仍。
傳于尹冕東曰,都監堂上都廳入侍。
沈頤之啓曰,今此仁淑元嬪發靷時及立主時,承旨一員陪從入參事,禮曹草記,允下矣。自再明日,習儀當爲進參,何承旨進去乎?敢稟。傳曰,都承旨進去。
鄭元始,以訓鍊都監言啓曰,今七月初三日禮葬發靷時,臣營軍兵,令中軍領率事,擧條啓下矣。溯考前後謄錄,則雖大喪時,堂上將官,例爲領率矣。今番亦依舊例擧行,何如?傳曰,允。
己亥六月二十四日,兼春秋洪光一。禁府啓目,白東俊更招,終不直招,刑推得情,何如?傳曰,爰辭極爲未瑩,區處又甚泛忽是如乎,更欲推問,則徒傷國體是置,刑推乙良除良,姑先出意見議處以聞爲良如敎。
己亥六月二十四日卯時,上御集祥門西挾室。禮房承旨·都監都廳入侍時,左承旨尹冕東,假注書李百亨,記注官崔大奎,記事官金健修,都監都廳鄭志儉,以次進伏訖。上曰,都監都提調·都監堂上入侍。出榻敎上曰,殿座前承旨入來,司謁先導而入來乎?冕東曰,然矣。上曰,承旨入侍時,不爲引接,司謁汰去。出榻敎冕東曰,非特司謁,小臣亦未詳審,敢此請罪矣。上曰,有何關係乎?都監都提調徐命善,都監堂上金華鎭·鄭光漢·鄭民始,承命以次進伏。上曰,柳鎭恒四件罪狀中更點軍,渠供以五十年謬例,因仍襲來云,則與渠創行有異,至於旗幟,雖御史,旣以鮮明爲言,且城堞修改,殆爲九千餘數,以此論之,軍容城堡,其功亦多。設有些少罪過,亦足將贖,何況所謂四件事,皆有發明之端乎?命善曰,聖敎,允當矣。上曰,大體御史於鎭恒·僖東事,毁譽不實,貶褒惟意,至於昨日問啓,又不成說。當初不擇御史,寔予之過也。命善曰,人心,豈可測乎?民始曰,問啓果爲混同矣。上曰,靷行時路祭所,宮人輩必致嚃之弊,今番則另爲痛禁,勿使近入,至於班次先後,亦易亂雜無統,何以則好耶?命善曰,各有次知書吏,嚴加申飭,似當井井矣。上曰,各軍門中,事知者五六人,別定領役部將,使之檢飭,何如乎?民始曰,如是,則好矣。命善曰,禮葬都監監造官鄭東愈,日昨政,換差禁府都事矣。見今郞廳,極爲苟艱,詞訟劇務,勢難兼察,禁府都事鄭東愈,更令該曹,卽爲口傳,閑司相換,何如?上曰,依爲之。出擧條上曰,園路橋梁,幾何造成乎?華鎭曰,可改處改之,仍舊者置之,今則已皆完成矣。上曰,今番前後所費,可量三萬兩乎?華鎭曰,成服前所入,已爲六千餘兩矣。命善曰,今番省減,幾十之九,似不夥入矣。華鎭曰,入處皆有記簿,終後會計,則可知多寡矣。上曰,明日習儀矣,明日開門差早。出榻敎命書傳敎曰,昨日敍用宗臣,卽令該曹,一倂付職。仍命退,諸臣以次退出。
己亥六月二十四日巳時,上御誠正閣。藥房入侍時,都提調徐命善,提調具允鈺,副提調沈頤之,假注書李敏采,記注官崔大奎,記事官金健修,醫官慶絢·吳道亨,以次進伏訖。上曰,惠慶宮進服淸暑六和湯十五貼,太多矣。改以加味六和湯,似好。命善曰,伏未知證情,若何?上曰,別無顯證,但元氣積敗,或多上升之氣矣。道亨曰,黃連似爲太過,加人蔘一錢,改以加減六和湯,似宜矣。上曰,當用幾貼?道亨曰,可進十貼矣。命書傳敎曰,惠慶宮進服加減六和湯十貼,製入。上曰,柳鎭恒供辭,左相見之乎?因命頤之讀奏供辭訖。上曰,可謂善作矣。命善曰,果能善作矣。上曰,尹僖東之尙今不來,尤爲無據,本事之外,慢命之罪,尤所難宥。命善曰,誠爲無據矣。上曰,鎭恒之供文,極好,必非渠作。命善曰,鎭恒,素以能文,名矣。上曰,又有善治之名矣。予所深惡者僖東,而所欲恕者鎭恒也。似涉扶抑,而靜夜思之,使僖東,處鎭恒之事,則必無異同矣。上曰,白東俊供辭,催促以入。賤臣敏采承命出。諸臣以次退出。
己亥六月二十四日申時,上御集祥門西挾室。都監堂上·都廳入侍時,右副承旨洪樂彬,假注書李百亨,記注官崔大奎,記事官金健修,都監堂上鄭光漢,都廳鄭志儉,以次進伏訖。上曰,明日習儀時,內庭及端陽門內執事之當入者,其數,幾何?禮判出去知入,可也。上曰,尹僖東尙今不來,何故云耶?樂彬曰,聞都事所傳,則渠聞拿命後,初不食飮,且甚肥大者,當此盛熱,兼有身病,故不得驅馬作行,如是遲緩云矣。上曰,望日交龜,至今不來,亦甚怪訝。肥且有病,若或致死,豈勝慘哉?樂彬曰,若然則慘矣,而何至於斯乎?上曰,白東俊供辭亦混同,爲人未渠矣。樂彬曰,然矣。上曰,御史再次問啓,漸爲未瑩,實無可言,且許多邊將,初無一人貶論者,豈皆善治?必有曲折矣。御史今在,何處?樂彬曰,尙今待令於闕外云矣。命都廳奏陳班次圖後,上曰,發靷時守奉官所騎,分付司僕,覓給小馬,可也。樂彬曰,頗爲夙成,雖大馬,可騎矣。上曰,十歲中稍大矣。樂彬曰,然矣。上命退,諸臣以次退出。
上在昌德宮。停常參·經筵。
洪樂彬啓曰,大司憲趙時俊牌招啓辭未下,執義兪彦鏶在外,掌令金鍾厚在外,南鶴聞傳旨未下,持平李濟萬傳旨未下,洪樂淵受由在外,今日以監察茶時之意,敢啓。傳曰,知道。
傳于尹冕東曰,禮兵房承旨及陪從承旨待令。
鄭元始啓曰,左邊捕盜大將具明謙,以習儀,今方出去矣。所受命召,來請還納,何以爲之?敢稟。傳曰,仍佩往來。
洪樂彬啓曰,以時囚罪人柳鎭恒,口招供辭,前御史黃昇源處,更卽問啓事,命下矣。問于黃昇源處,則以爲臣書啓中載錄事件,皆以民間所聞,不爲相左,則一一載錄於書啓中是白如乎,海貿事段,潛行時海民呼怨之言,實爲大段,而出道後究覈於官廳色庫輩,則所供內民間所謂一年責應三四百貼云云之說,誠太過,而全鰒每貼二兩式折價貿用,則的實是白遣,民間則二兩價錢受出後,以七八兩貿納之說,矣身等亦有所聞是如納供是白乎矣,民間所傳三四百貼數爻,色庫輩旣不直招,故臣直爲刑治色庫輩後,書啓中,以海貿煩重怨謗播聞載錄者,以色庫輩所供爲準是白遣,色庫輩推覈時問目等節及以海貿招怨事刑推之狀,囚人在本營,皆已聞知是白遣,五錢加定之說,民間與色庫輩推問時,旣無現出者,故臣則未有聞焉是白乎旀,海民呼怨之說,旣不爽實,故臣果論列於書啓是白齊,更點軍事段,該掌將校推問時,以近年以來謬例因循是如納供,故臣於書啓中,謂以襲謬載錄者,亦以該掌將校所供爲準,而若是五十年謬例,則該將校必不以近年謬例納供是白乎旀,此亦臣出道在本營時所推治者,囚人亦當聞知是白齊。大同事段,民間則以軍餉米發賣立本爲言,而又以船運發賣釜山場市事,有怨罵之說,而該色庫推覈時,一百二十九石則以軍餉米立本納供是白遣,一百石則以大同米船運發賣釜山場是如納供,而此則不以立本納供,以發賣納供,則一依該色供辭,載錄於書啓中,而本營旣有大同庫舍,故該色所供大同米根本,則臣未及究竟以問是白齊。軍器事段,旗幟外諸器械,則以臣愚見,未知其爲新備兺不喩,雖所謂修補者,擧皆破傷,而該監官所供,旣皆的實,故一依該監官供辭,載錄於書啓中是白遣,至於長箭,則無一部完全者,而臣之愚見,則以一二矢改羽,謂之全部修補,事涉虛張,故果於書啓中論列是白齊云矣,敢啓。傳曰,知道。
尹塾啓曰,卽伏見濟州牧使金永綬封進農形狀啓,則皮封不爲具銜,莫重狀聞,如是疎忽,事體未安。原狀啓依例捧入,而不可無飭,濟州牧使金永綬,推考警責,何如?傳曰,允。
尹冕東,以禮葬都監郞廳,以都提調意言啓曰,發靷時道路橋梁摘奸事,本都監堂上都廳郞廳,與頓遞使,兵曹郞廳·工曹郞廳·繕工監提調各一員,今月二十七日依例進去之意,敢啓。傳曰,知道。
又以園所都監言啓曰,今日未時量,表石無事豎立之意,敢啓。傳曰,知道。
又以園所都監言啓曰,誌石·表石,今日午時量,禮葬都監堂上,鄭民始,陪詣園所矣。臣等眼同解封裹奉審後,設所奉安之意,敢啓。傳曰,知道。
又以園所都監言啓曰,今日辰時量,誌石正本埋安後,魂遊下,磚石排設,副本埋安於長明燈所排處,仍爲杵築之意,敢啓。傳曰,知道。
又以禮曹言啓曰,今此仁淑元嬪發靷下玄室返虞時,內殿望哭儀註,依例直爲書入各殿之意,敢啓。傳曰,知道。
洪樂彬,以義禁府言啓曰,卽接罪人尹僖東拿來都事洪留浩牒報,則昨日申時,到西氷庫船所,尹僖東暑病猝劇,症情危惡,故多般救療矣。當日亥時量物故云矣,敢啓。傳曰,知道。
又以義禁府言啓曰,全羅監司鄭一祥狀啓,據刑曹粘目內,肇慶廟前別檢姜栳,移本府處之事,允下矣。姜栳時在慶尙道善山地云,依例發遣府羅將拿來,何如?傳曰,待待命拿囚。
又以義禁府言啓曰,仁同前府使權綸,宜寧前縣監具膺·李彦光,比安前縣監李錫稷等,嚴覈重繩事,傳旨啓下矣。權綸,以慶州營將,時在任所云,依例發遣府書吏交代後拿來。具膺,以大丘判官,時在任所,李錫稷,時在洪忠道林川地云,發遣府羅將拿來。李彦光,前以他罪待待命拿囚事,發關該道,未及上來,隨其所到處,發遣府羅將拿來後,添問目取招,何如?傳曰,待待命拿囚。
以掌令南鶴聞,持平李濟萬,正言徐有鍊等牌不進,罷職傳旨,傳于洪樂彬曰,只推。
傳于洪樂彬曰,尹僖東之遲滯,意者有病,故昨以救療押來之意,至於馳驛傳敎,則身爲都事,目擊其病重之狀,則雖死囚鞫囚或狀聞緩期,或手本先報,自有其例,今者都事,初無上聞之事,忽以物故草記,事極駭然,有關後弊,當該都事,爲先拿處。
鄭元始,以禁衛營言啓曰,本營中軍具明謙,身病猝重,勢難察任,改差何如。無批答
己亥六月二十五日,兼春秋洪光一。禁府啓目,白東俊之罪,令道臣詳査啓聞後,稟處,何如?傳曰,依允。
己亥六月二十五日卯時,上御集祥門西挾室,禮·兵房承旨·陪從承旨入侍時,行都承旨沈頥之,左承旨尹冕東,左副承旨鄭元始,假注書李百亨,記注官崔大奎,記事官金健修,以次進伏訖。上曰,兵曹判書權噵,守禦使徐命膺,摠戎使金孝大,御營大將李敬懋,習儀進參時,仍佩往來,正日亦依此爲之。出榻敎習儀時至,上詣殯宮後,上曰,都監堂上入來。都監都提調徐命善,提調金華鎭·鄭光漢·鄭民始,以次侍立訖。上曰,都監事知書吏,待令於近處,習儀發靷禮訖。節次當在正日日記上曰,朝奠上之,禮·兵房承旨,待令於魂宮。上詣魂宮後,上曰,騎馬二匹立之,宣傳官二員待令。出榻敎上曰,軍士房承旨入侍。元始承命入。上曰,大轝已至路祭所乎?傳語連爲催促。上曰,魂宮都監堂上入侍。民始承命入。上曰,馳送宣傳官於路祭所,日熱如此,轝士軍得無傷者乎?特爲勞問。上曰,推考房承旨入侍。樂彬承命入。上曰,尹僖東來到西氷庫後,病勢旣重,不食糜飮,則項足鎖之解脫與否,問于禁府,旣非死罪,且聞有病,故各別救療之意,昨已下敎矣。此敎不傳而不得聞歟?竝爲知入。返虞習儀至魂宮後,節次當在正日日記上曰,俄往路祭所哭拜乎?命善曰,爲之矣。上曰,神輦降輿時,自上迎哭,則百官亦當哭四拜,此則奉慰,故當爲四拜矣。命善曰,然矣。上曰,正日儀註,以此磨鍊,可也。冕東曰,以此方添入儀註矣。上還內,諸臣以次退出。
上在昌德宮。停常參·經筵。
懿仁王后忌辰齋戒。
沈頤之啓曰,刑曹判書趙㻐,除拜後過三日,不爲出肅,依定式推考警責,仍卽牌招察任,何如?傳曰,允。
傳于沈頤之曰,都監堂上入侍。
吏曹口傳政事,檢閱李信祜。
傳于尹冕東曰,都監堂上入侍。
備忘記,不過體例間事,且經數日,前領府事鄭弘淳敍用。
以大臣置處政事取稟,傳于尹冕東曰,爲之。
沈頤之啓曰,監察十三員內,三員未差,三員未署經,各處祭享,無以推移分排,在前如此之時,有未署經監察署前行公之例,今亦依此例出仕事分付,何如?傳曰,允。
洪樂彬啓曰,因左議政徐命善所啓,時御所公廨窓戶閪失時,入直兵曹堂郞,捧現告重勘事,擧條啓下矣。現告今已來到,以何傳旨捧入乎?敢稟。傳曰,衛將旣已分揀,此亦勿論。
尹冕東啓曰,修撰徐有成,以其親病,陳疏徑出,原疏以國忌齋戒退却矣。所當直捧禁推傳旨,而此與無端徑出有異,推考警責,何如?傳曰,允。
洪樂彬啓曰,諫院之許久闕啓,事甚未安,正言安廷玹,由限已過,卽爲牌招,何如?傳曰,允。
又啓曰,憲府連日監察茶時,事甚未安,除在外牌招啓辭未下外,掌令南鶴聞,持平李濟萬,竝卽牌招,何如?傳曰,允。
又啓曰,合辭方張之時,連日闕啓,事甚未安,今日政新除授大司憲,待下批牌招,大司諫李奎緯,一體牌招,何如?傳曰,允。
尹冕東啓曰,實錄堂上蔡濟恭,卽爲牌招察任,何如?傳曰,允。
傳于尹冕東曰,前承旨李義弼·尹勉升敍用。
又傳于曰,吏曹參判前望單子入之。
吏曹參判前望單子入之,兪彦鎬落點。
有政。吏批,判書鄭尙淳進,參判兪彦鎬未肅拜,參議柳戇病,左承旨尹冕東進。以徐有防爲工曹參議,趙㻐爲弘文提學,徐命善爲禁衛都提調,李徽之爲司僕提調,權聖應爲漢城庶尹,曺遠振爲丹陽郡守。
吏批啓曰,前領府事鄭弘淳敍用事,命下矣。當爲置處,而本曹只有領敦寧一窠,他大臣今方見帶,無相當窠,依例送西之意,敢啓。傳曰,知道。
兵批,判書權噵病,參判鄭民始病,參議柳義養入直進,參知鄭宇淳病,右副承旨洪樂彬進,領府事單鄭弘淳,副司直李義弼·尹勉升。
尹冕東,以吏曹言啓曰,今此宗廟永寧殿秋享大祭,諸執事今方磨鍊,而都監差備官及老病與公頉外,實無推移分排之路,不得已西班實職人員,通融塡差之意,敢啓。傳曰,知道。
洪樂彬,以兵曹言啓曰,取考壬申前例,則設布帳外排立軍,京畿束伍軍三百五十名,以守·摠兩營所屬,隨地方徵發環圍矣。今番園所,在於部字內,束伍軍不當徵發,而且有設布帳除之之命,只以前後射隊三百名環圍,事甚疎略,加數磨鍊,何如?傳曰,已下敎。
己亥六月二十六日,兼春秋洪光一·禁府啓目,柳鎭恒屢次嚴問之下,不爲直招,所當請刑是乎矣,旣有草供入之之命,上裁,何如?傳曰,議處爲良如敎。
己亥六月二十六日卯時,上御集祥門西夾室。都監堂上入侍時,左副承旨鄭元始,假注書李百亨,記注官崔大奎,記事官金健修,都監堂上鄭民始,以次進伏訖。上曰,御製輓章粧䌙乎?民始曰,爲之矣。上曰,望哭儀註添入乎?元始曰,禮房承旨,昨已爲矣。上命書傳敎曰,下玄宮時擧哀處所,以魂宮內神門外爲之,返虞時迎哭處所,以魂宮外神門外爲之,竝隨地之宜,坐向磨鍊以入。勿出朝報又命書傳敎曰,園所旣不設欑宮,直詣隧道閣者,爲除糜費也。布帳不設,則帳外排立之軍,除亦無妨,且是霎時之間,勿爲磨鍊。又命書傳敎曰,下玄宮及返虞哭禮時,出還宮自魂宮門爲之,旣是咫尺,侍衛雲寶劍外,但以入直磨鍊,槍劍及挾輦軍副輦儀仗,竝勿磨鍊於節目事分付。勿出朝報上曰,下玄宮時·哭臨時,只二品以上入門內。命書傳敎曰,前翰林李信祜敍用,口傳付職。元始曰,檢閱李信祜敍用付職事,命下矣。左右史不備,卽爲牌招察任,何如?上曰,依爲之。出擧條上命退,諸臣以次退出。
己亥六月二十六日午時,上御誠正閣。都監堂上入侍時,左副承旨鄭元始,假注書李百亨,記注官崔大奎,記事官金健修,戶曹判書金華鎭,兵曹參判鄭民始,以次進伏訖。記事官李信祜,追後入侍。上曰,戶判何時入來乎?華鎭曰,俄纔入來矣。上曰,卿近日連爲勞悴矣。然夜則家宿,謂之夙夜奔走則不可,今日何不早入來乎?華鎭曰,未及入來矣。華鎭曰,孝徽宮懸板,依孝明殿,揭於正堂乎?上曰,可也。上曰,輓章已入之否?民始曰,今方改竹矣。上曰,出去入之。命都監堂上先退。上曰,前後全羅監司,誰以善治名乎?元始曰,鄭亨復善爲之矣。上曰,其外有誰?元始曰,故大臣元仁孫,亦善爲云矣。上曰,明日別奠祭文當書下,紙及筆硯入之。賤臣承命捧入。上曰,右副承旨入侍。出榻敎洪樂彬承命以入。上命寫祭文。又命百亨曰,注書與右副分排書之。賤臣承命分寫訖。上曰,禮房承旨入侍。出榻敎尹冕東承命以入。上曰,他承旨入侍。出榻敎沈頥之承命以入。上命冕東校準,命頤之讀奏訖。元始曰,下番翰林李信祜入來。入侍之後,事當上番,兼春秋出去,下番兼春秋陞爲上番,而下番兼春秋金健修,徑先出去,事甚未安,從重推考,何如?上曰,依爲之。出擧條上命退承史,以次退出。
上在昌德宮。停常參·經筵。
仁穆王后忌辰齋戒。
親臨別奠罷後,大殿,政院·玉堂單子問安。答曰,知道。
王大妃殿·惠慶宮·中宮殿,政院·玉堂口傳問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
洪樂彬啓曰,大司憲趙時俊未肅拜,執義兪彦鏶在外,掌令金鍾厚在外,南鶴聞呈辭,持平洪樂淵受由在外,李濟萬呈辭,今日以監察茶時之意,敢啓。傳曰,知道。
鄭元始啓曰,左邊捕盜大將具明謙,以道路摘奸事,園所出去矣。所受命召來請還納,何以爲之?,敢稟。傳曰,仍佩往來。
傳于洪樂彬曰,差備中官宋來泰,令該府處之。
傳于尹冕東曰,諸承旨持公事入侍。
尹冕東啓曰,實錄堂上蔡濟恭,連違召命,不爲行公,事甚未安,卽爲牌招察任,何如?傳曰,允。
洪樂彬啓曰,明日次對,憲府無進參之員,除在外受由在外外,未肅拜呈告人員,竝待開門牌招,何如?傳曰,允。
尹冕東,以禮葬都監郞廳,以都提調意言啓曰,表石前面御筆一本及陰記一件粧簇以入之意,敢啓。傳曰,知道。
正言徐有鍊疏曰,伏以臣於前後,濫叨臺省,冒膺恩命者,豈眞謂臣之見識言議,可堪其言責之萬一哉?誠以大論方張,沐浴義重,他不暇顧,一再出肅,而未能出一言論一事,以效一日之責,其不合於淸朝耳目之任,不待人言,而臣固自知矣。果於向來,臺章荐發,皆以臺閣諸臣之緩於懲討,譏斥轉深,或謂之不可謂國有三司,或謂之臺省之不得其人,臣亦伊時諸臺中一人耳。自見此疏,惶懍縮伏,惟嚴誅是俟,今玆薇垣除命,忽下於千萬夢想之外,臣誠惝怳震剝,莫知措躬之所也。鳴呼,臣忱誠淺薄,未能格天,忍與君父之讎,訖今幾載,共戴一天,竟未能沬血碎首,獲請乃已,則人言之來,固所甘心,從今以往,臣於臺端一步,便成鐵限,臣之踪地之危蹙,不待臣言之畢,而天日之明,想己俯燭之矣。顧今合辭齊籲之日,臣何敢言私,而廉隅重防,亦不得不顧,頃於召牌之下,敢速違逋之罪,斧銊之誅,自分難逭,不圖寬假之聖恩,只降問備之薄勘,臣驚惶感激,以首頓地,不省四體之爲臣有也。雖然臣之情勢,如右所陳,反復思量,進身無路,玆敢略暴危懇,仰瀆崇聽。伏乞聖上,俯賜諒察,特命亟削臣職,仍治臣罪,以肅朝綱,以安賤分,不勝大幸,臣旣不以言官自處,則宜不敢開口論事,而憂憤所激,輒此尾陳,惟聖明澄省焉。噫嘻痛矣,鄭妻島置之擧,是何失刑之至於此也?此賊之千妖萬惡,傾海罄竹,實難殫紀,而若其圖危宗社,謀逼聖躬,罔非此賊之罪案也。人有如是之罪,而罰止如是之薄,則其可曰國有三尺,而亂臣賊子,尙可以懲懼之哉?殿下旣知其處城外之失於寬,而有此處分,抑未知今日之置島中,果不失於寬乎?日前儒賢疏批之始下也,臣私竊以爲,今而後,王章快伸,國賊伏法,而天地神人之憤,始可以少洩矣。臣終夜不寐,顒俟處分之下矣,畢竟磨勘,不過畿島出置而止,臣誠愕然失圖,直欲痛哭而太息也。嗚呼,此誠何等時也?國勢孤危,民彝斁絶,一種凶逆之徒,層生疊出,訖無止息之期,則又不知何樣禍機,伏於何處,而發於何時也?思之及此,不覺懍然而心寒。當此之時,不思所以振刷綱紀,勦絶亂本之圖,而猶爲此泄泄姑息之擧,臣恐若此不已,則四百年宗社,將不知稅駕之所矣。惟我聖明之爲宗社深遠慮,固無所不用其極,而獨於宗社之賊,必欲涵容而曲貸之,臣實不敢知聖意之攸在也。雖以先大王鍾愛之故,有不忍於加誅,而此有不然者,若使此賊之妖凶罪惡,一分彰著於先大王在宥之日,則先大王何嘗以平日之鍾愛,不置之誅逆之當律乎?臣謂殿下所以仰體先王之意者,惟在於斷以公法,而不在乎貸以私恩也。惟彼龜柱之爲諸逆之窩窟根柢,亦與鄭妻無間,其三案大罪,已是亘萬古所無之凶逆,而況復量·翼·諸賊之出,而此賊之窮凶情迹,尤益彰露,則此豈可以一刻容貸於覆載之間者哉?前後三司之請,近者喉院之啓,可見輿情之愈往愈激,而殿下牢拒公議,不賜兪音,徒使群下之瀝血而陳請者,便作紙上之空言,此豈所以望於殿下者哉?臣愚死罪,竊不能無憾於天地之大也。嗚呼,聖王之所作爲,必循人心,人心所在,天意可見,今玆兩賊之罪,上自卿大夫,下至隷儓之賤,遠而八方之民,皆曰可殺,而我殿下獨靳其加戮,此雖欲屈公法,以全私恩,而其如咈人心違天意,何哉?伏願聖上,深爲宗社之計,快施兩賊之誅,以洩輿憤,以伸國法焉。答曰,省疏具悉。所陳事悉諭,於前後三司之批,爾其勿辭察職。
大司諫李奎緯,正言安廷玹等箚曰,伏以鄭妻之劇逆,雖以我殿下仁聖,而終至減死而已乎?出置島中之擧,大拂于國人皆曰,可殺之論,而議者猶以爲賢乎已者,只以姑弭其坐在城外姦變不測之患也。臣等卽招金吾吏,詳聞其行色,隨往婢僕之過多,此已可慮,至於防守一節,元無朝家指揮,故一入之後,薪水出入,隣里來往,守臣無所關涉,而屋籬亦極疎短云。彼自知其罪,爲神人所不容者,今玆薄竄,適增其狠毒之性,禁防苟不嚴密,則以彼至妖至惡之物,死中求生之計,挾萬金之貲,門生故吏,遍於中外,其有所欲爲,豈以一帶水而不能有爲哉?名爲置島,實則無異在城外時,思之及此,凜然心寒。伏願聖明,亟命地方官,崇其堵墻,堅其外門,多定校卒,嚴加把守,凡日用之物,往來之人,一一自官檢察,然後許入許出,一如金吾重囚之爲,毋或秋亳放過,以待正法之日,而其前守臣,若或慢忽解弛,則斷以護逆之律事,急急命下焉。抑臣等目下,又有駭惋者,我聖上於年前,特命除罪人倍道之規者,聖意至仁,莫不感嘆欽仰。今番尹僖東之拿來也,日字多稽,聖上曲軫恤囚之念,以如有病故,須盡救療,勿爲趲程之意,至命馳驛,分付則身爲押來都事者,宜體聖敎,視症進止,而臣等伏聞僖東,行到板橋,聞此下敎,泣請都事,以聖敎如此,今日少息,明日入城之意,哀乞甚懇,都事終不肯聽,一直驅來,竟至致命於江上云。雖微上敎,罪人有病,則或狀聞或報府例也。今此强其不忍,終使聖上好生之至意,閼而不行,是誠何心?惟玆僖東,殿下必欲生之,而都事促其死,此路一開,日後朝臣之有罪被拿者,幾人能免於此?事甚痛駭,臣等竊謂當該都事,亟施竄配之典,可也。而方在拿囚,固當姑俟處分,而臣等過慮,竊恐聖上平日,每多寬恕之政,此或傅之薄勘,玆敢先事謦欬,竝乞省察焉。取進止。答曰,省箚具悉。上款事思欲量處,下款事先已拿處,當酌勘矣。
江原監司李亨逵疏曰,伏以邦運不幸,仁淑元嬪,奄然薨逝,下情驚隕,曷有其極。念臣猥以無似,過沐洪造,翺翔近密,殆將帀歲,而旋又出膺方面之任者,行且一年而强半矣。耿耿寸心,惟在殫誠竭慮,少效塵刹之報,而觸事生疣,無往非罪,竟未能革一弊而興一利,慰關東士民之望,副聖朝委寄之眷,反顧循省,慙惶靡措,理宜早解重擔,歸守拙分,竊庶幾毋犯古人不克知止貪進無懨之戒,而不幸昨年,穡事歉荒,賙賑方張,自春徂夏,未敢言私,一味蹲仍,每接邑報,行見民飢,則憂懼薰心,殆忘寢食,而繄初汔今,特蒙我聖上如傷惻怛之德,凡所以散貸而極活者,靡不用極,申飭而董勵者,至爲嚴截。臣於是,與各邑守宰,怵惕震懍,交相責勉,餱糧之分給,饘粥之設餽,一遵式例,無或違越。自正月至五月,合十四巡之間,倖無顚連捐瘠之患,而今則兩麥次第成熟,其所登稔,挽近罕有,山野之節候差殊,收獲之早晩不同,故設賑十五邑中,或有去巡已爲撤賑處,或有今巡始乃撤賑處,而至於目下,擧皆了當,言念民事,寧不萬幸?噫,臣之戴罪强顔,冒據匪據者,專爲賑事,而顧今賑事,又已畢矣。若蒙上天曲遂之仁,特降卽日鞶褫之恩,則臣身榮感,固不可言,而朝家處分,恐亦得當矣。抑臣且有區區悲若之情,臣生世險釁,早失怙恃,聸依爲命者,惟是松楸,而身係朝籍,不能以時省掃,昨嵗辭陛之時,亦因朝令催促,又不得陳情歷省,霜露屢降,感切于中。況臣以支子,祠版旣不得將來任所,今若及時解歸,伸此至情,則臣雖滅死萬萬,無餘恨矣。至如穀簿之磨勘,狀本之修啓,須代之際,日字有裕,似無窘急之慮,玆敢不避鈇銊之誅,悉暴肝膈之懇。伏乞聖慈天地父母,諒臣言之非出飾讓,亟許鐫遞臣職名,俾安私分,仍治其瀆擾之罪,以肅朝綱,千萬幸甚。答曰,省疏具悉。本職許遞焉。
洪忠監司李命植疏曰,伏以邦運不幸,仁淑元嬪,奄忽薨逝,驚慟之情,中外惟均。仍伏念臣於月前,冒上辭疏,顒竣恩遞,及承批旨,大失所圖,猥瀆之懼,懇急之私,兩下相薄,氷炭交中,夫剌史之尊,衣錦之還,古人所榮,祿食有餘,家眷無饑,私計甚宜。且臣受恩如天,圖報無堦,赴蹈是甘,隕結爲期,則豈敢爲愛身求便之計哉?苟非有至難之勢,至切之懇,何故而犯不測之誅,煩至尊之聽,而不自知止乎?臣本荏弱恇怯,此來以後,不敢爲剛核之治,一切用寬大之政,日月已久,聞見已熟,百度弛縱,一路上下,殆不知有按察之司。噫,臣非樂爲也,而其負國家則大矣。自悼自訟,憂疑成病,證形多端,不可名狀。盖臣蒲柳之質,本來早衰,牙齒全脫,髭鬚渾白,右耳偏聾,左臂不遂,浮脹之候,已成二十年貞疾,今則氣息綿綴,食飮頓廢,忽忽如忘,芒芒如癡,眞元大下,殆若下山之日,神識昏短,不記昨日之事,進退劇歇,今己四朔于玆矣。近因暑熱所崇,諸證越添,涔涔落席,流金之節,掩門深伏,猶患寒氣之相觸,終晝噉食,不過數匙,每致乾嘔之不止,溏泄交作,眩暈苦㞃,㱡㱡垂盡,公務都廢,一身生死,雖不足有無,其於民邑之受病,所關非細矣。伏乞聖慈,曲垂哀憐,特許鐫遞,俾公事無滯,私憂得解焉。噫,臣旣情理如此,疾病又如此,若使溘先朝露,不能復登文石之陛,獲承日月之光,終至飮恨於泉下,則豈不悲哉?臣不勝戰栗祈懇之至。答曰,省疏具悉。言私至此,本任許解。
左議政徐命善箚曰,伏以臣昨伏承提擧禁營之命,而臣方帶訓局,則軍門提擧,本無竝兼之例,敢陳短箚,恭竢處分焉。取進止。答曰,省箚具悉卿懇,箚辭若此,卿之兼帶禁衛營都提擧之任,纔命勉副矣。仍傳曰,此批答遣史官傳諭于左議政。
己亥六月二十七日申時,上御誠正閣。諸承旨持公事入侍時,左承旨尹冕東,右副承旨洪樂彬,假注書李百亨,記事官金健修·李信祜,以次進伏訖。上曰,訓鍊大將洪國榮,園所往來時,仍佩往來。出榻敎上曰,秋享大祭祭報府入之。冕東讀奏訖,仍命諸承旨各奏公事。上曰,三明日次對,進定於明日。上曰,大臣兼二軍門提調,前例有無知入。賤臣承命,以無前例知入。上曰,左相兼帶禁衛營都提擧許副。上命退,承史以次退出。
上在昌德宮。停常參·經筵。
宣懿王后忌辰齋戒。
洪樂彬啓曰,大司憲趙時俊牌不進,執義兪彦鏶在外,掌令金鍾厚在外,南鶴聞陳疏留院,持平洪樂淵受由在外,李濟萬牌不進,今日以監察茶時之意,敢啓。傳曰,知道。
傳于鄭元始曰,大臣·備局堂上引見。
傳于尹冕東曰,坐直承旨入侍。
有政。吏批,判書鄭尙淳病,參判兪彦鎬進,參議柳戇病,左承旨尹冕東進。啓曰,判書鄭尙淳,參議柳戇,俱以病不來,小臣獨政未安,何以爲之?敢稟。傳曰,仍爲之。又啓曰,洪忠監司及江原監司,今當差出,而擬望之人乏少,他道守令竝擬,何如?傳曰,允。以鄭弘淳爲禁衛都提調,趙㻐爲知經筵,李明中爲洪忠監司,具㢞爲江原監司,李樂培爲戶曹正郞,奇彦鼎爲奉常正,恩彦君䄄爲宗簿提調。承文著作單朴載德,校書著作單孫處仁,接慰官單柳孟養。
兵批,判書權噵病,參判鄭民始病,參議柳義養病,參知鄭宇淳入直進,左副承旨鄭元始進,副司直李命植·李亨逵。
以持平李濟萬牌不進罷職傳旨,傳于鄭元始曰,只推。
傳于尹冕東曰,推考房承旨入侍。
又傳于曰,向以文參上疏滯事,特敎定式之後,似以窠窄,姑無一人之疏滯,而雖曰不獲已之事,豈非無實之甚者乎?文臣前銜作散官案,近適修入,而又見闕案,復職之窠,至於此多,政月則相値,而特敎不用拘束,其中詞訟外窠,依初定式,使之調用,以爲務實之政事,分付銓曹。
再政。吏批,以鄭梡爲敬陵令,金煹爲司饔僉正,鄭志儉爲應敎,黃景源爲同成均,徐有隣爲同經筵,李徽之爲司宰提調,鶴城君楡·海溪君爲司饔提調,金聖規爲司䆃僉正,李東迪·申光鼎爲監察,鄭若淳·黃延祚爲禁府都事,朴斗相爲瓦署別提,權顯範爲引儀,睦萬中爲尙衣別提,黃鱗采爲禮賓主簿,金匡國·魚史弼爲活人別提,卜台衡爲造紙別提,李煒爲廣興主簿,朴天行爲掌樂主簿,羅處大爲溫陵參奉,學生李義淵贈持平特贈事承傳。
尹冕東,以禮曹言啓曰,臣光漢,漢城府右尹臣李性源,進詣園所,與都監堂上臣具善復,園所火巢定界處,同爲巡審,而自主峰輦巖下,西邊,屛門峴,至新木橋大路爲限,南邊,新木橋大路,由祭基峴,至舍人洞爲限,東邊,舍人洞,由上上峰,至主峰輦巖下爲限,摠計周回可十里有餘矣。卽爲分界立標,而令本園守奉官,頻頻摘奸,各別禁伐,以爲樹木長養之地,而四面定界處,趁卽開鑿之意,分付漢城府及當部,火巢內新入民田二十八卜,令戶曹發遣郞廳,打量給價,何如?傳曰,允。
尹冕東,以園所都監言啓曰,丁字閣及齋室塗褙畢役,各所工匠募軍,隨其役事之就緖,鱗次減去之意,敢啓。傳曰,知道。
鄭元始,以義禁府言啓曰,黑山島定配罪人龜柱,先加圍籬,以待朝家處分事,命下矣。黑山島定配罪人龜柱,卽爲發遣府都事,與地方官眼同,先加圍籬之意,敢啓。傳曰,知道。
領府事鄭弘淳箚曰,伏以,日月流駛,仁淑元嬪靷期奄迫,中外悲慟,益復如新。仍念臣之區區所自效,只在於筋力奔奏,隨事盡瘁,而頃於敦府進香之日,適有賤疾,實無自力之望,終犯闕禮之科,揆以邦憲,合被重罪,聖度寬貸,只從薄罷,臣誠懐恩訟愆,以感以悚,不自意恩敍旋降,爵秩如故,臣聞命兢惶,無以自措。噫,臣之罪負,雖在庶僚,尙云難貰,矧玆名以大官,而位在儀表之地乎?聖念雖出於涵覆,私分冞切於悚恧,玆敢冒控短章,略暴危悃。伏乞聖慈,重降譴罰,以昭法紀,不勝幸甚。取進止。答曰,省箚具悉卿懇。一時體例間事,眞所謂匪怒也。且予旣無深意,卿安用介懐,卿其安心勿辭,須卽肅命。仍傳曰,此批答遣史官傳諭于領府事。
己亥六月二十八日,兼春秋洪光一。禁府啓目,時囚罪人白東俊,因慶尙監司査啓照律,何如?傳曰,依允。
己亥六月二十八日辰時,上御誠正閣。大臣·備局堂上引見入侍時,領議政金尙喆,左議政徐命善,吏曹判書鄭尙淳,行副司直金孝大,江華留守洪樂純,兵曹判書權噵,戶曹判書金華鎭,吏曹參判兪彦鎬,行副司直李衍祥,訓鍊都正李敬懋,行副司直洪國榮,開城留守李鎭衡,吏曹參議柳戇,大司諫李奎緯,校理韓晩裕,左副承旨鄭元始,假注書李百亨,事變假注書朴奎淳,記事官金健修·李信祜,以次進伏訖。尙喆等曰,日熱少勝,聖體,若何?上曰,一樣矣。王大妃殿氣候,若何?上曰,一樣矣。惠慶宮氣候,若何?上曰,一樣矣。尙喆曰,昨聞園所消息,則事役垂畢,下情幸矣。仍伏念近日悲擾之中,又値極熱,臣僚之接待,機務之酬應,日覺浩繁,此際而又有次對進定於今日,勤勵至此,實所欽仰,而如臣譾劣,無所一半分禆益,尤不勝惶愧矣。上曰,豈可無中生有乎?命善曰,果如聖敎,幸値無事之時,故無別般可爲者矣。尙喆曰,此平安監司金鍾秀狀啓也。以爲本月初三日之雨,嘉山郡民家漂失,爲十四戶矣,當年所受還上停捧,自有前例,請令廟堂,稟旨分付矣。漂失民人之當年停糶,係是舊例,依狀請施行之意分付,何如?上曰,依爲之。出擧條上曰,近日東風憫矣。命善曰,卽今別無所損矣。尙喆曰,得聞彼國物議,則不以元朝爲重,而歸重於生日云。曾前康熙生日,及期送使,齎付方物,而明年八月,亦似如前送使,而尙無咨文知委之事。今番冬至使,探知彼中物議,送使與否,待其回還,議定,何如?上曰,好矣。尙喆曰,回還謝恩使之行,賜物謝恩方物移准咨文,與賜筆謝恩方物移准咨文帶來,而方物移准,則例有無方物稱謝矣,此二起謝表,預爲撰出,順付於節使事,分付槐院及該曹,而使名以冬至兼謝恩使差出之意,分付銓曹,何如?上曰,依爲之。出擧條尙喆等曰,今番罪人出置海島,擧國人心,因此少紓,而若無防閑,則誠有難測之慮,果如諫長之箚矣。殿下宜賜允從,以嚴隄防之道也。命善曰,許多奴僕輩,爛漫相通,豈無意外之憂哉?上曰,本府自當禁之矣。命善曰,非特本府,道臣亦當申飭矣。上曰,宜其死而至今苟存者,亦可異也。命善曰,聞到配所,求得大屋,欲爲偃處之計,其無欲死之意,推此可知矣。尙喆曰,出置之際,初無憂難底意云矣。上曰,有可奏之事,奏之。尙喆曰,今番嶺南御史之事,實爲朝廷之羞矣。黃昇源,以白面書生,曾未經守令,又未能諳鍊,凡事,而初任嶺南大道,其不能堪承,無足怪矣。但近來御史之奉命者,毋論此彼,前後僨誤,皆無命送之效,而至於黃昇源,帶行本道兵使軍官,尤不成說矣。上曰,誰也?尙喆曰,尹僖東之幕裨云矣。上曰,所以純褒尹僖東者,豈其以此耶?國榮曰,所謂軍官,小臣知之矣。此乃臣待罪禁營時所使將校之同生,而爲人至庸,不識眞諺者也。帶去如此之人,委以廉探之事,其損體而失着,誠不少矣。且後弊所關,豈以暗行,帶去本道監·兵使之軍官乎?尙喆曰,今番嶺南御史黃昇源,不善奉使,已被譴罷,而近聞帶去行中,與同廉察者,卽前右兵使尹僖東時幕云。暗行御史之借率本道內營閫之裨,而爲此廉問之擧,非但前所未聞,其爲後日之弊,有不可勝言。其失職之罪,不可止於薄勘,前御史黃昇源削職,何如?上曰,依爲之。出擧條慶尙道暗行御史黃昇源削職事。榻前定奪尙喆曰,行司直李徽之,刑曹判書趙㻐,工曹判書鄭好仁,備局堂上還差。湖南句管行右參贊洪樂性,京畿句管吏曹判書鄭尙淳,北關句管刑曹判書趙㻐,海西句管漢城右尹李性源差下,使之察任,何如?上曰,依爲之。出擧條行司直李徽之,刑曹判書趙㻐,工曹判書鄭好仁,備局堂上還差,洪樂性湖南,趙㻐北關,鄭尙淳京畿,李性源海西句管堂上差下事。榻前定奪尙喆曰,向因楊牧所奏,畿民弊瘼啓下備局稟處矣。此亦今日回啓乎?上曰,此是大政,豈可已乎?副提調進前讀奏,訓將亦近而前。戇且讀且奏曰,此則只依楊牧所奏條件而抄出者,故不過山直等弊,而如校院募屬之大弊,則不入此中矣。國榮曰,以此抄出,較之大典,則不遵法者甚多,雖以鰲興家言之,山直幾至三十餘名之多,而他人之過濫者,亦皆類此。但慶恩家能遵法意,墓直之數,小於法典原定數云矣。爲今之計,莫如一遵大典爲之,而旣有有司在焉,自禮曹按法申飭,自可擧行,何必自備局爲之乎?本道之不請令該曹稟處,而遽請令廟堂稟處者,亦失體也。尙喆曰,訓將之言誠然矣。上曰,旣下備局,卿等出去,使本道更爲抄出校院募屬等弊,而其他遺漏之弊端,亦皆一一條列,以爲消商釐正之地,可也。國榮曰,此等之弊,八路同然,而京畿尤有甚焉。先自京畿而釐正,可無騷擾之患矣。上曰,雖是爲民祛瘼之事,而若一時竝發,則必多騷擾之弊,卿言誠是矣。上曰,此外柴場之弊亦大矣。國榮曰,此弊甚多,雖有如南山之大,稱以柴場,全欲次知矣。上曰,不特此也。雖封山,亦無所憚矣。戇曰,政府及司僕柴場山直亦多矣。上曰,其數幾何?戇曰,政府則四十名,而此則不在大典者矣。尙喆曰,司僕則似不可無柴場矣。上曰,諸宮房山直及墓直,其弊不少,亦若一例釐正,則必有呼冤,而比諸白骨徵布之冤,則抑豈不愈乎?命善曰,聖敎允當矣。,戇曰,臣待罪東萊時,見校院多濫,一校校生,甚至八百名之夥然,以此之故,軍丁尠少,此亦不可不釐改矣。國榮曰,外方從當漸次査正,而畿內爲尤甚,當先爲之矣。戇曰,臣曾經州郡,稔知其弊,實戶多漏,軍丁單弱者,實由於士夫家投托墓直之甚多故也,此是方今之大弊矣。樂純曰,有形勢家墓直輩,雖官威,亦無奈何矣。戇曰,未必盡然,若使宰相,先爲自首,則誰敢隱諱乎?上曰,副提調之言是矣,法綱雖弛懈,職在卿宰者,豈可不遵朝令,而依前掩置乎?國榮曰,士夫家之墓,最多於畿內,而湖中·嶺南,又次之矣。上曰,朝家每以白骨之徵,黃口之簽,爲第一憂,而勢家之墓直,宮房之山直,都是逃丁之藪,而置不擧論,竝與校院之所屬,若統而論之,其數足充白骨黃口之代,而曾不念及於此,徒使吾民,偏受其困,寧不哀哉?此則任之副提調,試自京畿釐正,次及於諸道,可也。戇曰,臣於言端,有所仰達者矣。軍丁之隱漏,其弊多端,而未有甚於漏籍之爲害也。大扺各邑籍法,自來疎漏,富戶壯丁,百計圖免,只以殘獨無依之類,苟然充數,以此之故,軍丁戶役,率歸貧殘之人,事目中漏籍隱丁,自有當律,法意甚嚴,而爲守令者,慢不致意,一任監色之幻弄,種種奸竇,日滋月甚。軍丁之無以塡充,元戶之不能支保,皆由於此,今當式年,不可不及時釐正,若復如前慢忽,只籍殘獨,而多漏富實之弊,則當該守令,嚴加重究,道臣亦爲勘罪之意,發關諸道,嚴加申飭,何如?上曰,依爲之。出擧條噵曰,五家作統,實是良法美制,而今則此法蕩然,若使移去移來之際,無公文者不受,則似無逃去之弊矣。命善曰,此等事該府所當盡力爲之,而第無擔當者,奈何?國榮曰,京兆尹·司寇長,若作廟薦,如兩銓之爲,則必有盡其職者,而無今日除拜明日圖遞之患矣。都民休戚,專係於秋曹京兆之得人,而朝除暮遷,作一厭避之窠,如此而安望其實政之能副其職耶?上曰,予甚愧矣。御極已及三年,而尙未見治效之著,此雖由於予之不能有爲,而亦莫非在廷無承佐之人故也,可勝歎哉?命善曰,無他,近來居官者,實無血誠盡職之人而然耳。上曰,從古立國旣久,則自不得不更張矯革,而矯革更張,其亦有道,如宋神宗之時,不可不更張。然以其不善更張之故,未見其效,反致其弊矣。尙喆曰,安石之散債,非欲害民,以其執拗之見,直欲通行天下,以廣其利,而利不及民,民反被害,譬如廣廈,隨毁隨補,則可以支久矣。如欲一更新之,則必有斲小之嘆,治國亦然,惟在聖上之體念矣。上曰,舊法守而勿失,亦自不易,而更張之道,比若調琴,一弦促則當弛一弦,不可弦弦皆易,其改不改,亦維時矣。時之義,豈不大矣哉?尙喆曰,觀象監兼敎授,旣無管領之處,雖盡罷祛,亦似無妨矣。上曰,何必罷乎?予見之,禁漏官最爲可矜,多有貧窮無依之類,夏未穿葛,冬不衣絮者,以其曹司之故,獨有偏勞之歎矣。國榮曰,凡於殿座時,禁漏官中曹司之人,奔走於告時,其勞苦誠可矜,而及賞格之下,每歸於居其首而偃便者,此弊宜有所軫念也。且臣曾見無賴之類,多稱禁漏官,而未幾,旋或有得除東班之職者,故怪而問之,則皆以爲不必供其役也。㧌名於此,則爲得官之階梯云。渠輩旣無所事,又無其勞,而公然冒稱,徒爲覓官之計者,誠爲可痛矣。上曰,誠如卿言矣。此後則嚴戢此習,一從久勤遷轉,則於此輩,當無稱冤偏苦之歎也。尙喆曰,此輩爲人凡百,不合於除職矣。上曰,不然。予於登極初,問其最久勤一人而除職,其後見之,則足可堪當,不下於人,此則左相當知之矣。命善曰,此人卽臣所差監牧官者,而聞其居官,足可堪當云矣。上曰,果若視其久勤,以爲遷轉好矣,而兼敎授之不善奉行者,爲先定式施罰,然後可以申飭矣。國榮曰,此亦以三十朔爲限準,此後因使遷轉爲好矣。尙喆曰,從今以後則兼敎授等官,自觀象監,當爲管領也。上曰,然則好矣。尙淳曰,蔭官參外之或在任遭故,或公頉作散之人,若爲甄復,則例爲通計前仕,而年前萬寧殿官及向來內侍敎官權減之後,其時作散人復職之流,事當依例竝計前仕,而不可自下擅便,何以爲之乎?敢稟。上曰,依爲之。出擧條尙淳曰,故學生李義淵,年前因筵臣陳達,有贈職之命,而其後關西道臣金鍾秀爲吏判時,以敎官·持平問,有所提稟,未承明白下敎,尙不得擧行,敢此仰達矣。上曰,然則以持平贈職,可也。出擧條上曰,政事當日爲之。樂純曰,今秋當爲水操,事當與喬桐府使,永宗僉使,合操於江華前洋,預爲定式爲宜,敢此仰達矣。尙喆曰,事勢有所難便矣。上曰,更加商量爲之,好矣。樂純曰,江都物力,本來不敷,而今當兩營合設之時,如壯義旅賞射之資,亦難措手,而他無可以周旋之路,年前本府餉米二千餘石,自洪忠道貸去,而至今遷就不報,事甚無謂。今秋穡事,將有大登之望,竝耗推來,年年以此還分取耗,一以爲賞射之資,一以爲儲留之道,誠合事宜,申飭該道道臣,待秋成,指揮於貸去各邑,及時輸送之地,何如?上曰,依爲之。出擧條上曰,今年年事,幾至半成乎?尙喆曰,若過數十日,可以成熟,而如無風雹之災,則別無他慮矣。國榮曰,數日間市直,稍爲賤下云,而且聞洪忠道所聞,則若至八月望間,將田無滯粒云矣。上曰,今年若又歉,則民事殆無可言矣。樂純曰,誠如上敎,又若値歉,則民無支堪之望,而幸蒙我聖上至誠憂民,致此豊登之漸,民皆晏然有鼓舞之樂矣。國榮曰,民心如水,激之則怒,順之則流,安民之道,勿爲侵擾,是第一策矣。上曰,非特百姓然也,元來人情,皆如是矣。樂純曰,江都風俗,皆是戴笠垂袖者,而束伍之役,擧皆圖避,其習可惡。且本府束伍外,無軍士名色,臣意則束伍中疲癃殘疾及老弱無用者,査出頉減,以閑散遊手之徒,號曰武學軍官,以充其數,則外有軍官之名,實爲束伍之軍,以此變通,似好矣。尙喆曰,名曰軍官,則旣已衣冠矣。誰復肯着戰笠,擔鳥銃而赴行伍乎?必有掣礙之端,似難變通。且非卒乍間可決者,使之更探物情,消商議定,則似好矣。上曰,此則追後狀聞,可也。樂純曰,鎭撫營壯義軍官施賞時,所用極甚苟艱,無以變通。今聞空名帖下北關者,還來備局云。賣賈善不善,姑未可知,而若得許給,則可以補用矣。尙喆曰,各道空名帖之還來者,今有四百餘張,此則當劃給矣。上曰,此亦狀聞,可也。噵曰,以楸子島別將新設事,有後日次對稟處之命矣。敢此仰稟。上曰,前道臣武將之意,何如?左副承旨鄭民始曰,本島設鎭之論,不無所見,而臣意則此是彈丸小島,與黑山島等地有異,自本郡,足以管束島中凡事,設置官長,則館舍廩祿等節,亦必先爲區劃,然後始可議爲,而物力亦無出處,似難輕議矣。訓鍊大將洪國榮曰,臣未諳其形便,亦未知其財力所入之幾何,有難臆對矣。御營大將李敬懋曰,今此設鎭之論,非爲關防,而專出於慮弊句檢之意,則不必設鎭將,自本官擇定鄕人將校中有風力者一人,作爲任窠,留置本島,使之嚴加檢束,似好矣。權噵曰,本島無官長之地,重罪人編配,事渉疎虞。前諫長林得浩之請置邊將者,不無意見,而前道臣鄭元始之言,亦自有理矣。聞島中凡事,自本郡檢察,則反有勝於卑微之一邊將,且雖欲設置,而館舍及廩祿接濟之節,亦不可不先爲措置,然後始可議定,令本道道臣,詳察事勢當否,以爲狀聞處之之地,何如?上曰,令本道道臣,設置之便否,區劃之物力,參量事情,出意見論理狀聞後,更爲稟處,可也。出擧條上曰,以今番破船事觀之,朝令之解弛可知也。靈岩船所載竝太幾三千石,而通計四五船致敗所失,則殆爲四千石之多,此豈成說乎?船漢勘罪,猶屬歇後,地方官固當罪矣,該道監司,亦不可無飭矣。尙喆曰,聖敎至當矣。國榮曰,近來亞將,多出外,排望甚爲苟簡云,而柳鎭夏向因禁軍別將時事,有亞將勿擬之特敎,今則屢閱年月,宜有收用之道,且因開釋之敎,其間已經坡牧矣。如禁御中軍,則似當蕩滌備擬,故敢此仰達矣。上曰,依爲之。出擧條國榮曰,三軍門哨官陞六之人,無他遷轉之道,仍作廢枳之類,故朝家以訓鍊主簿一窠輪回差擬,以爲疏通之階梯,而近來銓曹,諉以窠窄,多不收用,事之矜憐,莫重於此。臣意則另飭銓曹,俾無違越定式之地,似好矣。上曰,申飭斯速區處,可也。出擧條國榮曰,駕後禁軍,卽護駕禁旅,所重自別,故軍裝馬匹之申飭鮮明,非比凡禁旅,而自前願入者,特以久勤之稍速於凡禁軍故也。頃自一內爲宣薦之後,一內禁軍之久勤,移屬於各番久勤,故禁軍之不願屬駕後者,以其久勤之無彼此而然也。禁軍七番內一內則爲宣薦,二三內及一二兼·一二羽,各有久勤二窠,而一窠則爲元久勤,一窠則爲前仕,通計久勤,見今二內,又旣爲宣薦,則二內元久勤一窠,無所歸屬矣。事當以此一窠,屬之於駕後,而若以駕前近來勞苦言之,殆有倍於駕後矣。臣意則將此一窠,以爲駕後駕前每都目輪回間差之窠,在渠輩大有所益,在朝家尤爲懋實之政,下詢大臣,處之,何如?尙喆曰,將臣所奏,誠得宜,依此施行,似好矣。命善曰,駕前駕後護衛之緊重,不比乎他禁旅,今若於久勤遲速,無甚別於他禁旅,則孰肯有願入者乎?一內窠之移屬各番,已是禁旅之大幸,至於二內窠,便屬望外,以駕前駕後輪差之論,極爲便當矣。上曰,所奏好矣。依此定式施行,可也。出擧條國榮曰,臣於禁營事,又有所仰達者矣。禁營餉色太邊太不足,放料苟簡,故年年以錢三千餘兩,付諸吏胥輩,使之貿納,不但愆期過限,又從以尾閭,作一痼弊,臣意則均廳移送給,代米中,除留七百石,以甲太例換送太一千四百石則彼此所益甚大矣。以此擧行,何如?上曰,依爲之。出擧條上曰,都政何間當爲之乎?尙淳曰,聞兵判之言,取才試射,卒哭後始可爲之云。然則望後念前,似可爲矣。上曰,今番出六窠,必多矣。尙淳曰,參下窠竝引儀,通計爲十四矣。上曰,備堂中有可達之辭乎?命善曰,無之云矣。尙喆·命善曰,鄭妻之只令出置於畿島,已是失刑之甚者。況聞赴配之時,豪奴妖婢,多數隨往,而防守不嚴,出入無禁,將不知何樣凶圖陰謀,潛自醞釀,則烏在其屛逐城闉之意,而其爲國家無窮之憂,庸有極哉?臣等謂另飭地方官,凡係防閑管束之道,益加嚴密,俾無一分疎虞之慮,有不可已矣。上曰,旣有地方官,防虞之策,在於此矣。出擧條奎緯曰,今日卽齋日,不得傳啓,而合辭之外,有所仰達矣。臣昨以喬桐府出置罪人鄭妻防守事陳箚,獲奉量處之批,而今日無下敎,臣實憂鬱,卽登前席,大臣先爲陳達,而語甚綽約,似以臣當有所奏而然矣。聖上答敎,亦無發落,臣實慨然,今日上下,以此事爲無慮而然耶?臣請略陳其絶可憂之狀矣。以其女子而無足憂耶?則孝任非女子乎?以其置海中爲無慮耶?則述賊輩謀凶之時,不在濟州絶海乎?臣詳聞其行時情狀,無非不可測量之事,此豈可泛忽而不可慮者乎?試下詢于入侍諸臣,臣言豈不然乎?上曰,旣諭大臣,依此爲之,可也。出擧條上曰,臺臣之言雖如此,予旣貸其死,而置於島中,則是誠不忍傷先大王鍾愛之恩也,予何以更有所指揮於其間乎?旣有地方官,似必嚴防也。尙喆等曰,然矣。奎緯曰,臣又有所更達者矣。臣曾在外,伏聞殿下有受敎定式,逆賊之不結案徑斃者,勿令拏籍云。惟此聖心之至仁,眞是迓續景命之道,臣實欽仰,第此有未區別,而將爲今與後之掣礙者,如昔之麟·亮等元凶,如近之賊能輩極逆,亦以此受敎,爲其不結案,而不施當施之典可乎?臣謂須於此受敎下懸註云,如麟·亮輩之元凶極逆者,不在此例云,則在今日無掣礙,在千百代後,似無弊矣。此事係令甲,下詢大臣處之,何如?上曰,旣防之法,不可旋壞也。出擧條上曰,何如耶?尙喆曰,未捧結案,不爲追律之處分,聖意有在,而麟·亮輩擧兵犯闕之賊,何待結案與否乎?命善曰,不爲追律,亦有窒礙之端矣。上曰,臺言雖有所見,然法者在於用之之如何,故弛張之際,權衡之時,易失其中,而難得其平,今若依臺言添入,則此後雖罪不及麟·亮者,將必有比而同之,不免過濫之歎,此予所以審愼者也。元始曰,今日諫長之言,實出沬血之誠,有深憂遠慮,卽賜允從,是臣區區所望者也。奎緯曰,臣非曰,改之也,只欲懸註其下,以爲區別矣。上曰,如賊能者,旣無斬屍之法,則只當拏籍,而其子已死,田畓未知幾何遺在,而更無施法之處矣,若興文徑斃,則自當置於不論之科矣。但以予涼德,遭時多艱,至如宮衛單疎,寢宇淺薄,殊無君門如海之意,以致匹夫挾匕之變,若使君綱之立,如天之不可階升,則豈有如此之變乎?奎緯曰,臣非爲逆能而發此言也。殿下不爲當爲之道,如此而何以責群下乎?殿下答大臣之批,亦似渾漫,有非臣所望者也。國榮曰,懲討國逆,固無彼此之殊,而於龜柱朝廷,尤當各別討之矣。上曰,龜柱荐棘乎?諫長考見笏記,可也。奎緯曰,初不荐棘矣。國榮曰,國法之疎闊有如此,實不成說矣。上曰,龜柱之尙不荐棘,誠是怪矣。尙喆等曰,當初定配,自上爲之,而其後卽請按律,故尙未荐棘矣。然用法之前,不可仍置,臣等謂亟命荐棘宜矣。奎緯曰,當初不爲荐棘,卽是急於按律之啓爲然,而今雖加棘,臺啓則無相關涉矣。然如龜柱而至今不爲荐棘,近來討賊之有其名而無其實,類皆如此,誠可寒心矣。上命書傳敎曰,誠如諫長所奏,以龜柱而尙不荐棘,近來討逆,皆如此云者,果的確之論,原臺啓許與不許之遲速,惟在處分,而論以王法,不加圍籬者,其可成說乎?黑山島定配罪人龜柱,先加圍籬,以待朝家處分。上曰,姑舍其不忍言之說,就其中最小者而言之,先大王在位時,若有下詢,將至何如境也?苟究其本,則金時默自以爲知之,至於懸保者也。奎緯曰,伊時擧世,皆見欺於其疏,而不能知其罪矣。及處分下,而其罪始彰矣。樂純曰,其時不知何許事機,將迫卽地,而賴祖宗保佑之靈,荷先王止慈之德,幸而無事,思之氣塞,言之膽掉矣。戇曰,亂臣賊子,人得以誅之,今因言端,敢此仰達矣。尙魯之不用追律,此豈國有法乎?上曰,其支屬之散處島中,亦一禍根也。戇曰,尙魯之三字說,至今思之,不覺心寒骨顫,而趾海輩非但門生故吏,又其族屬,則尙魯之爲諸賊根柢者,有如此矣。上曰,此無他,莫非予遭不幸之致也。戇曰,聖上之憂,旣及於此,則何不快施乾斷,以除其禍根乎?上曰,予所以爲難者,不但有蔓及之患,且逆非一種,故實恐隨除而隨出,豈非難乎?戇曰,雖有所害,豈可容貸乎?上曰,予未知尙魯之何以締結於聖國,而其時致仕,又何卒遽也。國榮曰,以其卒遽,故人皆謂勒致仕矣。上曰,史牒亦多有勒令致仕者,皆若此之類也。前聞蔡濟恭爲都承旨時,與尙魯同爲入侍而見之,則所對之言不聞,但以手畫地而書之云矣。尙喆等曰,尙魯所爲極凶矣。上曰,今日次對,初則若無可爲之事,而諸臣所奏對甚多,其中亦多有實政實事之可稱者也。命善曰,禮葬後,諸臣輓章,例皆焚之,而今番御製輓章,同爲焚之,似甚未安,當洗草乎?上曰,從便焚之,可也。上命退,諸臣以次退出。
己亥六月二十八日申時,上御誠正閣。推考房承旨入侍時,左副承旨鄭元始,假注書李百亨,記事官金健修·李信祜,以次進伏訖。上曰,今已開政乎?元始曰,姑未爲之矣。上曰,卯時以開政下敎,而尙不擧行,紀綱所在,其果成說乎?仍命書傳敎曰,近者百隷,莫不怠慢,而至於銓曹,則所任,尤非閑漫各司之比,雖謂之表率,可也。以政坐事,前後申飭,非止一再,至於今日,則次對時下政命,而兩銓諸堂,旣皆入侍親聽矣。退卽擧行,固何所妨,而況提問之下,猶不開政,飭敎之後,强始赴坐,以在闕之政官,而卯初命下,申後開政者,不但事未前聞,其於傷體貌壞紀綱,子則以爲所係非細,豈以予事事必皆任之,不欲提撕而然乎?目今朝象,未見不大聲以色之效,秪覺泛泛悠悠,日趨玩愒委靡莫可收拾之境,豈非大可寒,心者乎?今日吏兵曹赴政堂上,姑先越俸三等,該房承旨,亦皆爲先從重推考。又命書傳敎曰,旣以當處分下敎,則赴政政官,不可晏然開政,吏曹參判兪彦鎬,卽爲牌招開政。上命退,承史以次退出。
己亥六月二十八日酉時,上御誠正閣。坐直承旨入侍時,左副承旨鄭元始,假注書李百亨,記事官金健修·李信祜,以次進伏訖。上命書傳敎曰,政批旣命仍爲之,而儲窠甚多,勿論緊漫,今日政盡數差出。上曰,分付吏曹·大提學及雖堂下,應不出之外,使之一倂差出,賤臣承命,分付。又命書傳敎曰,兩道道臣,皆以守令移拜,灣尹·廣尹之代,斯速薦望事,言于廟堂。上命退,承史以次退出。
上在昌德宮。停常參·經筵。
洪樂彬啓曰,大司憲趙時俊未肅拜,執義兪彦鏶在外。掌令金鍾厚在外,南鶴聞陳疏留院,持平洪樂淵受由在外,李濟萬呈辭,今日以監察茶時之意,敢啓。傳曰,知道。
傳于洪樂彬曰,昨日文參上復職傳敎中,詞訟外幾窠之幾字,司謁落漏,當該司謁,從重推考。
傳于沈頤之曰,政事當日爲之。
備邊司薦望,以宋煥億爲廣州府尹,鄭志儉爲義州府尹。
傳于沈頤之曰,直閣今日政差出。
又傳于曰,新除授直閣,待下批,令本閣牌招察任。
有政。吏批,判書鄭尙涥病,參判兪彦鎬進,參議柳戇病,行都承旨沈頤之進。啓曰,判書鄭尙淳,參議柳戇,俱以病不來,小臣獨政未安,何以爲之?敢稟。傳曰,仍爲之。又啓曰,奎章閣直閣,今當差出,而擬望之人乏少,外任竝疑,何如?傳曰,允。以趙尙鎭爲掌樂正,李德熈爲光陵令,徐命珪爲東部都事,金熹爲奎章閣直閣,朴師崙爲驪州牧使,韓晩裕爲江原都事,通德郞洪廷準贈吏參例兼,進士洪澤贈吏議,以上同敦寧洪檢考·祖考,依法典進贈。
兵批,判書權噵病,參判鄭民始病,參議柳義養病,參知鄭宇淳入直進,左副承旨鄭元始進,江原道兵馬水軍節度使單具㢞,洪忠道兵馬水軍節度使單李明中,廣州鎭兵馬節度使單宋煥億,京畿右防禦使單宋煥億。
傳于尹冕東曰,禮房承旨,持各祭祭報府入侍。
掌令南鶴聞疏曰,伏以時序貿遷,淑昌宮啓靷在邇,仰惟聖情傷悼,益復如新,仍伏念臣叨縻見職,今已數旬矣。若其獻替陳列,固不可責之於如臣魯劣愚蒙者,而至於國賊君讐,尙容偃息,王法之不可不伸,人彝之不可不明者,則臣亦張膽摩拳,恥居人後,誓不與此賊俱生,而適因向者之違召,以致屢日之竢勘,故紙騰傳,亦至久闕,不職之罪,固無所逃,卽者賓對有命,召牌儼臨,在臣分義,固當竭蹶承膺,一登前席,以伸沐浴之義,而彌日患暑之餘,挾食之症,夜又兼發,吐瀉無數,剌痛難忍,雖欲自力起而旋仆,以此病狀,實無趨朝之望,玆不得不略暴徵懇,仰瀆崇聽。伏乞聖明,亟削臣所帶之職,仍治臣逋慢之罪,以爲溺職者之戒焉。臣方乞解,豈宜贅陳,而亘中憂憤,自激於病思昏憒之中,敢此略控焉。嗚呼,合辭中諸賊,尙貸首領,假息於此天地者,今幾日月也。三司之臣,沬血請討,必誅乃已者,亦幾日月也。國體之虧損,人心之潰裂,殆無餘地,有識寒心,容有極哉?噫,彼鄭妻之千妖萬惡,實爲逆之魁罪之首,而殿下所以起警儒賢之疏,赫奮天討之威者,不過移置於畿輔咫尺之島,而此亦年前已下之命,今始勉從而已,顧安足懲治其萬一也哉?臣於此,有以知我殿下嚴隄防誅亂逆之聖斷,終失於泥於小恩,優游容忍,恐無礪大義伸王章之日,若然則龜賊之島配,謂之罪已懲,而不寘之法,相福·瑩中,謂之罰已行,而不加之律乎?上稽邦典,俯聽輿論,萬萬無此理,臣未知殿下何所持疑,而不斷至此,亦何所企待,而靳允若是乎?嗚呼,我聖上御極以後,凡所以飭勵臣工,施措政令者,只以一䛋字爲主,痛革文具,禁祛虛僞,朝象時風,可期丕變,而獨於此莫大莫重誅逆杜亂之義理,則下之所爭,只歸於不誠之科,上之所答,亦近於應文之具,因循度日,玩愒經年,三司交章,公車殆滿,臺廳聯啓,袖紙生毛,當官者則雖或竭誠致討,而見聞者皆以例套爲譏,今臣此疏,亦不過爲衆目傳笑之資而已,豈意國家懲討之大典,反惹今日文勝之弊也?至如喉院陳啓,事體尤重,有異於臺閣之日傳故紙,而近日以來三司登筵,未得蒙允,則輒發院議,仍成例規,其次第擧行者,則寂然無聞,蓋緣如臣者之不忠無似,徒縻臺銜,不能碎首彤陛,積誠回天之致,而夫以我殿下神武英斷,其鋤去亂類,不啻若一腐鼠耳,顧何待群僚之交口煩瀆之請哉?臣愚死罪,竊以爲目今朝廷間第一急務,不出乎討逆二字,此類未殲,則王綱頹矣,天彝斁矣。雖嘉謨滿前,美政日敷,亦不足稱也。伏願殿下,更加三思,以殄遏禍本,爲懋實之一大政,明正典刑,昭布中外,使億兆臣庶,咸知大聖人奉天行討大公無私,則豈不休哉,豈不盛哉?臣無任屛營祈懇之至。答曰,省疏具悉。所陳當留意,爾其勿辭察職。
己亥六月二十九日申時,上御誠正閣。禮房承旨入侍時,左承旨尹冕東,記事官鄭東浚·金健修·李信祜,以次進伏訖。上命讀公事,冕東讀奏。仍命書判付訖,命退,承史以次退出。
上在昌德宮。停常參·經筵。
自昧爽至午時,灑雨下雨,測雨器水深七分。
申時灑雨下雨,測雨器水深一分。
尹冕東啓曰,今此啓殯·祖奠遣奠時,親祭告文,當爲製進,藝文提學洪樂命,待明朝牌招,何如?傳曰,允。
傳于洪樂彬曰,不入來兩司竝牌招。
鄭元始啓曰,假注書李百享,以行副司直洪國榮所奏禁營餉色太換送擧條中太一千四百石之百字,落漏書入,事甚疎忽,推考警責,何如?傳曰,允。
傳于尹塾曰,觀此禁府錄啓公事,當此歊炎,滯囚猶至數人,已保放者,未査啓者外,皆令今日開坐,或取招,或照律,或議處以聞,時囚中前虞候李栭漢,初以待出場讞啓爲敎矣。今則柳鎭恒,該府旣已議處,栭漢,亦不可公然淹囚,一體議處中官宋來泰,令內侍府,刋名後放送事,竝卽分付該府。
尹冕東,以實錄廳郞廳,以摠裁官意言啓曰,本廳堂上行副司直李徽之,還爲差下,依前纂修郞廳沈煥之,以身病久不仕進,今姑減下,竝與黃昇源削職代,以弘文館副修撰沈樂洙,兵曹佐郞權以綱差下,使之察任,何如?傳曰,允。
又以魂宮都監·禮葬都監郞廳,以都提調意言啓曰,都廳郞廳鄭志儉,昨日陞拜義州府尹矣。郞廳之除拜外任者,自前有仍帶兼察之例,今亦依此,使之仍察,何如?傳曰,允。
蔡弘履,以漢城府言啓曰,松都市民五十名,今方上來,轝士軍自願,而今則各差備軍丁,自轝士廳,旣已分排,他無使役處,渠等俱是市民,則有難責定於坊民之役,引曳軍中,依前添付使用後,卽爲下送之意,分付轝士大將,何如?傳曰,允。奉轝後卽其地,以傳敎內辭意,勞問後下送,下送時令惠廳,各給米升事,分付陪往大將處及惠廳。
鄭元始,以都摠府言啓曰,今此仁淑元嬪下玄宮時及返虞哭禮親臨時,寶劍四員,旣已受點,侍衛二員,不可不備員,而都摠管一員,都監堂上進去,都摠管一員,副摠管一員未肅拜,都摠管二員未差,侍衛將不得備員,二員未差之代,令該曹卽爲口傳差出,以爲備員侍衛之地,何如?傳曰,未肅拜摠管許遞與未差之代,口傳差出。
兵曹口傳政事,以趙㻐·海溪君·安川君烓爲都摠管,鄭昌順爲副摠管。
傳于尹塾曰,全羅道古群山漂人止泊處,另加守護供饋,卽爲依願移接內洋事,星火分付道臣處。
吏曹兼知實錄事李徽之,兼實錄編修官沈樂洙·權以綱。
傳于尹塾曰,朝者以今日卽無故日,而兩司請牌啓辭,何不入之?有所下敎,而又以都憲雖已肅命,而他臺臣之果亦詣臺與否,又有所提問於該房矣。中官·司謁,轉相誤傳,至有未入來臺諫牌招事,書出傳敎之擧云。中官則査問知名,以從重推考捧傳旨,雖以政院言之,傳敎之下,受書頒布,似非異事,而論以惟允之責,兩司旣皆備員,方又傳啓,則決知其誤傳之敎矣。然則何不以兩司詣臺,方傳合啓,此外臺諫,更爲牌招乎云云,不卽覆稟乎?傳敎書出承旨,亦爲推考。
大司憲趙時俊,司諫洪彦喆,掌令南鶴聞,持平洪樂淵,校理鄭淵淳,副校理柳孟養·尹行元,正言安廷玹,修撰趙鼎鎭·徐有成,副修撰沈樂洙·金宇鎭啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及四載,轉而合辭之啓,合辭之啓,又閱累朔,轉而爲伏閤之爭,至於今日處分,又止於近島黜置。噫嘻,此賊之有萬戮難赦之罪者,殿下之所嘗洞燭者也。無一分可恕之端者,殿下之亦嘗俯諭者也,今何爲而又有此末減之命耶?國無法則已,如其不然,則夫安有謀危宗社之如此賊,而使之首領之得保也,危逼聖躬之如此賊,而施以海島之薄罰耶?殿下之不忍置法,而姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先王之宏謨英烈,卓越百王,而昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?請喬桐府黜置罪人鄭致達妻,快正王法,以洩神人之憤。乙未冬國家安危之機,至今追思,尙覺凜然,苟有體國大臣,雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其負犯,至爲深重,則向者近地移配,已失太寬,況可以全釋乎?雖以悶旱之聖意,有此收殺之敎,而乍允旋收,有咈輿情,請還寢遠竄罪人韓翼謩,金吾草記勿施之命,仍施遠竄之典,金相福之罪,可勝誅哉?諸般罪惡之昭在人耳目者,於渠猶屬細故,而乙未冬相臣疏出之後,瑩中深文之說,稱以所見無異同,麟漢不必知之說,謂以語脈不如此,只此二言,已萬萬凶慘,而至於言根究覈之請,此又麟·謙之所不敢爲者,昭著之逆節,已難自掩,包藏之禍心,尤極叵測,揆以典刑,萬戮猶輕,而日月漸久,反置尋常,自上處分,不過放逐,在下爭執,只止遠竄,興言及此,心竊慨恨,國無法則已,夫安有罪惡之如此,而終屈王章,使之晏然自在於田里之中乎?請放歸田里罪人金相福,亟令王府,拿鞫嚴問,快正王法。噫嘻痛矣,龜柱之罪,可勝誅哉?顧其地處,如何,恩造,何如,而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢以自內酬酢,登諸章癸,陳之於先大王之前乎?臣等於筵敎中,若有俯詢,其將何辭,仰對之諭?讀之未半,不覺寒心而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭?而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心。噫嘻,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以趙峸事言之,其窮凶極惡情節,尤萬萬叵測。殿下旣賜之罪,非不知其罪之必可誅也。間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地。殿下於賊麟,旣已斷恩行誅矣。龜柱之凶逆,何異於賊麟,而一行一否,輿情益激,又況以今番量·翼·諸逆之招觀之,根柢之所萌孼,龜賊也,窩窟之所豢養,龜賊也。其在塞亂源杜禍本之道,尤不可假息於海島,而尙今靳允,憂危轉深,若此度日,則將不知幾許量·,又起於幾處,方來之慮,先事之虞,容有極哉?日前加籬時,雖有待處分之敎,而此賊處分,決不可一刻少待,請黑山島圍籬罪人龜柱,亟加嚴鞫,快正王法。答曰,不允。
大司憲趙時俊,司諫洪彦喆,掌令南鶴聞,持平洪樂淵,獻納李碩九,正言安廷玹啓曰,敬彬之與若淵·相簡,爛熳綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請濟州牧移配罪人敬彬,亟令王府,更爲設鞫得情。澤遂,爛熳同參於啓能凶慘不道之謀,而只誅其身,王章已失,與憤未泄,其陰凶情節,其父其弟,萬無不知之理。請彦衡·養遂·獻遂,竝令王府,設鞫嚴問,會遂之罪惡,與澤遂,一而二,二而一,則啓能凶慘不道之謀,決無不知之理,而忍杖不服,遽有酌處之命,仍令王府,設鞫得情。李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請還寢李觀源定配之命,更令王府,設鞫得情。噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃。王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。請遲晩後物故罪人啓能,亟施孥籍之典,啓能·趾海等諸賊,窮凶極惡,自有天地以來所未有者,而限以國法,賊能未施孥戮,賊趾兄弟,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也固是守法之常也。其啓也豈非處變之權,而一向膠守,不卽處分,豈不有欠於懲亂逆防後患之大經大法耶?請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患,志恒之罪,可勝誅哉?聖朝之眷注於渠,何如?倚毗於渠,何如?而始旣拔摧於擧世擯棄之中,特又寬宥於贓汚狼藉之後,而少無圖報之意,反肆悍厲之氣,久掌戎權,而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱。卽此一事,固已難逭於三尺之法,而帳殿訊問之時,着署而悖逆,執杖而咆勃,此實無前之凶逆,且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來而爛熳酬酢之說,尤是萬古所無之惡逆。窮凶情節,綻露無餘於賊泰之招,密書之頻數往復於逆來,諸囚之供辭,若出一口,情節昭著,無非渠之結案,以其頑慝抵賴,忍杖徑斃,未施當施之律,王章尙稽,輿憤益切,請物故罪人志恒之支屬應坐者,絶島散配。答曰,不允。
掌令南鶴聞,持平洪樂淵啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷,爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究厥所爲,萬萬窮凶,決不可一刻容貸於覆載之間。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。錫達,以厚賊之父,尙今偃息於覆載之間者,輿情已極齊憤,而況且犯贓之數,死有餘罪,以此以彼,決不可杖配而止。請梁山郡定配罪人錫達,依律處斷。金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德。伏見備忘下者,仰認分析之意,而揆以國法,有難曲貸。請削黜罪人金漢耆,亟施竄配之典,竄配罪人金載順附麗諸逆,受人指點久矣。當此新化之後,宜思政革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止。請海南縣竄配罪人金載順,亟令王府,設鞫嚴問。洪達洙干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩,此必有窩窟譸張之致,若不鉤覈得情,快施當律,則其何折姦萌而杜禍源哉?決不可歸之於尋常造言之科,而有所容貸。請三水府定配罪人洪達洙,亟令王府,更加嚴鞫,依律處斷,聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引。噫嘻痛矣,先大王朝,十三年不着帽,而始仕於殿下,欲辰蘊抱之說,尤極萬萬凶慘。且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間?而居謪以來,小不畏縮,乃敢聚會學徒,通接官隷,至登繡啓。大臣筵白,雖卽移配絶島,而經年爭執,尙逭王章,窮凶之節,無以嚴覈,亂賊之徒,無所懲畏。請大靜縣定配罪人聖中,亟令王府,設鞫嚴問,期於得情,快正王法。有臣·宗甲·義駿,和應聖中叵測之說,推詡薦引,看作奇貨,敢於書筵出入之時,肆然迭奏。噫嘻痛矣,聖中之主張凶論,罪不容誅,而此輩之同一心腸,尤極痛惋,究厥罪犯,與聖中,豈可異同。疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未伸,已極憤惋。到今日記旣播之後,如此負犯之至重者,不可一刻容貸,而削版放逐之律,不足以懲其罪犯。請削版罪人有臣·宗甲·義駿,竝令王府,設鞫嚴問,依律處斷。罪人趙濟泰·李潤成,俱以逆禶之切姻,凶謀逆節,萬無不知之理,而濟泰則初不刑訊,徑先白放,潤成則未盡究覈,遽然酌處,揆以王章,失之太寬,獄體乖當,輿情駭憤。請鍾城府定配罪人趙濟泰,海南縣定配罪人李潤成,更令王府,設鞫得情,施以當律,罪人趙嵎,以物故罪人峸之弟,今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切。請楸子島定配罪人趙嵎,亟寢酌處之命,仍令王府,設鞫得情,快正王法。罪人南興老,以逆述之狎客,隨在謫所,究其情狀,已極萬萬叵測,而又於逆範輩聚會信德家之時,渠亦同席,則陰慘情跡,宜無不知之理,而終始抵賴,忍杖不服,誠極痛惋,遽有酌處之命,輿情益切駭憤。請旌義縣減死安置罪人興老,亟寢酌處之命,仍令王府,設鞫得情,快正王法。瑩中之附麗凶逆,擧世所共知,而乙未冬,相臣一疏,實關宗社大計,則伊時禍機,迫在呼吸,而瑩中,身爲憲長,敢以未詳知深文等說,顧護凶賊,欲售包藏之心,幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時承宣,則護逆之律,不可以荐棘而止。請薪智島荐棘罪人瑩中,設鞫嚴問,快施當律,後樂,旣以後翼爲弟,且以量·爲黨,則凶謀逆節,必無不知之理,而親問之下,遊辭漫漶,至以本不見重於其弟之說,肆然納供,究其情節,極爲叵測,不可以不了了極蠢蠢,而有所容貸。請濟州牧定配罪人後樂,亟令王府,更加嚴鞫,期於得情。鳴遠,旣於若淵冤死之說,爛熳參涉,又敢作爲萬萬叵測之語,恣意護逆,甘心死黨,至登於道臣之密啓,究其情迹,與量海·後翼,一串貫來,則不可以孤雛腐鼠,而有所容貸。請慶源府定配罪人鳴遠,依律處斷,定配罪人孫效忠等八宦者,俱極凶獰,終始抵賴,遽有酌處之命,雖出於我聖上好生之德,曠蕩之典,而效忠則自是凶孼,旣多負犯。又以逆宦切族,及其鞫問之際,端緖未究,亦無指的發明之端,定配罪人柳仁培,罪人李鳳昌·沈聽一·李德成,俱以逆來之切族,若其在京,則或吹噓應澤,已露腸肚之糾結,及夫放逐,則或出沒城闉,益著蹤迹之陰祕,則志恒與國來陰凶情節,萬無不知不參之理,而頑忍不服。效忠·仁培,定配而止。鳳昌·德一·德成,更逐本鄕而止。罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤。請三水府定配罪人孫效忠,泗川縣定配罪人柳仁培,放逐本鄕,罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。噫,商輅之徑斃,未施孥戮之典,已切神人之憤,而雖以輅妻已著之罪論之,與相吉酬酢,非但窮凶情節,至以相吉所交通處,渠亦送婢僕交通爲言,則締結妖任,往復凶徒之狀,昭不可掩矣。其所謀逆,與妖任,同一腸肚,而妖任伏誅之後,輅妻之尙今晏然者,揆以王章,寧有是理?請逆輅妻,爲先絶島定配,亂逆終古何限,而豈有若量·翼·之窮凶極惡者哉?李璟·韓後良·金默行·兪纘柱·金奎五等五人,與量·翼·,或爲至親,或爲切姻,或爲血友,棊列鄰鄕,腸肚相連,往復和應,不出乎凶謀逆圖,寤寐經營,專在於無君禍國,及其三逆伏法之後,猶不懲畏,或借助奴馬,或出沒京闉,或率置逆女,此已萬萬無嚴之甚,而至於親喪散髮,雖,無識下賤,壹是行之者,而不散髮,卽量賊創行於渠家,奎五效行於其姪,則可知其傳授心法,與量賊,一而二,二而一也。噫,彼五人之負犯,何如?而俱爲漏網之魚,尙逭黨與之治,論以王法,寧有是哉?繡啓一出,罪惡尤著,其在嚴懲討之道,決不可島配而止。請李璟·韓後良·金默行·兪纘柱·金奎五,竝令王府,設鞫嚴問,究覈得情。答曰,不允。
司諫洪彦喆,獻納李碩九,正言安廷玹啓曰,大靜縣爲奴罪人金壽賢,以幺麽·宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一·刻容貸於覆載之間,請爲奴罪人河翼龍·金重得,亟命王府,設鞫得情,快正王法。李弘濟,地旣卑微,跡又閃倏,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計。當此嚴懲討鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順,亟令王府,設鞫嚴問。噫嘻痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群凶,獨可容貸耶?情迹旣露,負犯至重,決不可一刻容貸,而況且聖中,居謫以來,不思畏縮,乃敢聚會學徒,通接官隷,至登繡啓,大臣筵白,雖卽移配絶島,而此輩久逭王章,亂賊無以懲畏。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此酌處之命,其在淸宮禁杜亂萌之道,如此妖惡之徒,決不可以微賤而容貸。請還寢福氷酌處之命,依律處斷。申光復,本以啓能之切姻,腸肚相連,綢繆往來之狀,世所共知,向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理。請海美縣定配罪人申光復,更令王府,嚴鞫得情。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,只施應坐之律。定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛熳同參,昭不可掩,而究覈未竟,酌處有命,王章未伸,輿情愈激。請定配罪人具翼遠,亟寢酌處之命,仍令王府,嚴鞫得情,快施當律。罪人大爕,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人作隊犯闕之說,具出於謀議之席,則渠之爛熳同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,與憤愈激。請減死安置罪人大爕,亟寢酌處之命,仍令王府,設鞫得情,快正王法。罪人弼海,以逆範之族屬,卵育其家,爛熳綢繆之狀,世所共知。旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府,設鞫得情,快正王法。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,贗犬於麟漢,左右跳跟,前後闔闢,凶謀祕計,無不力贊,浮言妖說,率多譸張,王敦之錢鳳·桓溫之郄超,今古一轍,而善地薄竄,邦刑不加。況今麟·謙,雖伏王法,而凶徒盤結,實多伏戎之憂,究覈情節,兩賊最爲機括。藉曰孤雛腐鼠,無足以汚我刀鋸,則天網不免於太恢,奸謀無時而盡發,亂臣賊子,益何所忌憚,而國家之虞危,恐終無巳時也。請遠竄罪人安兼濟·李宅鎭,亟命王府,竝加嚴鞫,期於得情,依律處斷。恒烈·善海,何等凶逆,而其兄弟子姪,晏然在家,無異平人,治逆不嚴,防患太疎,厚謙逆節,萬古所無,而日謙以同惡相濟之凶種,偃處近郊,官爵不收,輿情憂憤,去而益甚。請恒·善支屬,亟命散配,日謙兄弟,竝投絶島,以嚴隄防。乙未冬相臣之疏,實關宗社之大計,凡有血氣者,孰不知出於忠赤?而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,快施當律。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是恒·簡切屬,則俱不可全然放釋。請亟收放逐罪人鄭遠達,珍島郡定配罪人閔百奮放繹之命。乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府安置罪人朴宗集,亟令王府,拿鞫得情,施以當律。昌鼎旣是逆淵之至親,自同平人,偃息城闉,已極放恣,而與量海·後翼,爛熳往來,綢繆謀議,前後情跡,綻露無餘,則不可以量海端緖之自渠現露,有所參酌。請河東府減死定配罪人昌鼎,依律處斷。範聖,以逆淵之至親,黨附極賊,締結凶徒,日夜綢繆,情跡叵測,雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。志遜,以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯䋜,惟在志遜,則不可以其供辭之似實,遽施寬典。請漆原縣定配罪人志遜,更令王府,設鞫嚴問,期於得情。今番鞫獄,諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡,酌處之命,雖出於好生之德,揆以獄體,不可不窮核。請減死定配罪人德秀,亟令王府,更加嚴鞫,快正王法。鄭履煥,特一龜柱之食客也,私人也。龜柱島配後,特下傳敎,斥黜履煥,處分至嚴,好惡大明,而其黨後翼,不勝狼毒之心,投進凶悖之章,右袒龜柱,稱詡履煥之不己,至有犯上不道之語,今秋後翼,始伏王章。履煥,自知其難免於黨與之誅,身在罪籍,敢投一疏,外稱自引之義,內售黨惡之心,上款下語,盛稱龜柱奮不顧身爲國討賊之事,下段引罪,不過取友不端四字而已。噫,世所謂不端之友,卽是博奕酒色操身不謹者類,渠敢以亘古所無凶魁,强謂之不端,見其疏者,擧皆奇怪,聞其言者,無不痛駭。此輩眼中,無君無國,惟以愛護血黨,抵死不悔,使主勢國綱,日趨孤弱者,爲今日凜凜岌岌之憂,而豈有如履煥之放恣無嚴者耶?此而置之,將見凶醜餘孼,稱以自明,後先接跡,爲國家無窮之患。請削黜罪人鄭履煥,絶島安置金鍾正,卽一宵小之輩耳。締結晦賊,圖遍淸要之罪,已不可勝誅,而曾在騎曹,納媚謙賊,莫重驛田,任自換給,小無忌憚,而及判金吾泰淵配所,定以近地,顯有顧備之意,究厥情狀,尤極駭憤。負犯如此,而爵秩自如,揆以王章,失之太寬。請淸川君金鍾正,亟命刊去爵秩,姑先放逐田里。殺獄償命之法,至重且嚴,不可有一毫低仰者,一或過主原情之意,輕加平恕之律,則惟輕之傅生,雖若可喜,而枉死之抱冤,實爲矜慘。平海郡減死罪人黃師憲,以覆檢屍帳及各人等招辭觀之,則萬有必殺之罪,一無可恕之法。特以其母之先自經殞,難於母子之同死一獄,有此曠蕩之特恩,而臣之愚意,以爲其母之殞,適足以實其子之行凶,元不干涉於此獄之從輕,則三尺至嚴,決不可以竝命之可矜,貸其必殺之律。請平海郡殺獄罪人黃師憲,亟收減死之命,更加嚴訊,期於得情,以重償命之典。定配罪人權詡,身在衛列,竊聽獄情,暗地漏洩,大關後弊,此等無嚴之類,不可編配而止。請定配罪人權詡,亟令王府,嚴加刑訊,遠地定配。今番投書,亘古所無之變,其凶肚逆腸,直與任·輝諸賊,一串貫來,心寒骨冷,尙忍言哉?窮凶情節,畢露無餘,忍杖抵賴,徑先致斃,常刑未加,輿憤愈激,論以王章,宜施追律,而平法新令之下,雖不敢仰請。惟以凶計之暗地排布者,不可不一一究覈,則埏以鎭厚之父,其敢曰在家不知,且於其子就捕之後,雖曰以罪名之在身,不得入城待命,然縣獄席藁,道理當然,不此之爲,偃臥其家,少無嚴畏之心,顯有肆毒之態,人理臣分,掃地盡矣。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施散配之典。近來諸賊之凶,莫憯於趾·述,而趾·述之爲千萬古所無之惡者,以其一家之內,父子兄弟妻妾奴僕之屬,甚至親族庶孼之類,通同作賊,反有甚於晉室之王敦,我國之逆适矣。凡厥族黨,假使殪殄滅之無遺類,固不爲過,而日前鞫囚之時,所謂順海者,又出於益華之招,則益華,卽趾賊之切客,而順海,乃趾賊之至親也。以其切客至親,尙此漏網,逗留近畿,潛相往來,一心怨國,則安知其凶謀之不與綢繆,而禍機之不爲潛伏耶?其在絶奸萌之道,決不可置而不問。請順海,亟令王府,刻期發捕,嚴鞫得情。向者量·翼·三賊之逆,卽是窮天極地之所未有者,其身雖滅,可畏者其餘黨也,其罪雖正,可畏者其餘謀也。今番繡衣之所發五賊,乃其餘黨餘謀之潛伏而始露者,腹心於三賊,師法於三賊,不啻如三賊之推慕逆能,稱氏趾·述,豺凶虺妖,一串貫來,則三賊之所嘗綢繆者,五賊共之矣。前日所招嘯聚挾匕等諸般陰計,又安知不在今日耶?五賊之罪,不但不可散配而止,因其端緖而破其窩窟,亦專在於五賊之口。請李璟·金默行·兪纘柱·韓後良·金奎五等,亟令王府,嚴鞫得情,快伸王章。前校檢申大年,爲人陰邪,處身傾巧,自在韋布,縱橫時流,附勢趨利,爲人指目久矣。至以麟賊爲切姻,養賊爲切友,日夜綢繆,無不干涉,則何可獨免黨與之治,而向者貶官薄罰,雖足以見其公議,而可謂失之太輕矣。璟等諸賊,亦旣以凶賊姻親切友,至有窮凶極惡之事,發於繡衣之廉得,而臺論峻發,則大年之姻婭切友於凶賊者,豈獨諉之無虞,而勘之以薄罰,處之於城闉乎?鄕曲幺麽之類,尙以失志之怨,叵測之憂,凜然寒心,則唯此族是華閥,官曾淸顯者,尤有深憂,而不可不嚴其隄防。請申大年,亟施屛裔之典,元幹,卽一天生逆種也。述海,何等大逆,與惟吉,爛熳酬酢,固是凶慘,而終無一言發明於連日嚴鞫之下,其所凶言,明若觀火,凶肚逆腸,直與述海,一而二,而只配遠地,豈曰有國法乎?夫以我聖上至仁好生之德,如此凶逆之類,每每假貸,不施當律,故前後惡逆之疊生層出者,蓋緣處分太寬,凶徒無所懲畏之致,其在明典刑嚴懲討之道,不可竄配而止。請定配罪人元幹,亟寢酌處之命,更令王府,嚴鞫得情,依律處斷。今番投書,鎭厚所爲,明白無疑,而鎭厚,以凶獰之類,忍杖徑斃,其所究覈之道,專在於鎭寬·大春。且以當初惟吉之招觀之,十一日惟吉入來時,鎭寬亦見之,則其敢曰不知乎?如此窮凶情節,若不明覈正法,則凶徒莫懲,王章不嚴。請亟寢鎭寬·大春酌處之命,更加嚴鞫得情。鄭致達妻之窮凶極妖,豈可使之一日假息於覆載?而今此畿島出置之命,己失太寬。況彼妖賊平日服使之婢僕,無非其瓜牙心腹,今若一任其往來島中,通信綢繆,則又不知何樣禍機,伏於何處,其在防微慮患之道,決不可以微賤而容貸。請鄭致達妻使喚奴婢,竝令該府,一一査出,遠地散配。答曰,不允。
左承旨尹冕東,同副承旨尹塾啓曰,伏以今日兩賊之凶,爲今日神人之所積怒,爲今日擧國之所共討者,凡幾年矣。兪音久閟,輿憤莫洩,何幸天心開悟,邦憲略加,海島出置之敎,荐棘先施之命,相繼頒下,此雖有歉於直斷以法,而中外人情,尙或以爲猶賢乎已者,吁亦慼矣。其所冀望之切,比前愈倍,庶幾乾斷赫然,斧鉞之典,不日將下,而乃者三司合辭之批,又何爲以依舊例降,漠然無允許之期,臣等於此,實不覺相顧愕眙,直欲碎首沬血而不可得也。噫嘻,兩凶之罪,言固支離,千古以來,亂逆何限,而未有若鄭妻·龜柱之比,此非獨今日之罪人,卽是先王之罪人,又非獨先王之罪人,卽是宗社之罪人,只愧臣等不忠無狀,未能如張柬之之直斬妖女,段秀實之手擊凶豎,尙忍與君父之讐,共戴一天,而若其日夜腐心,口燥唇乾,號呼而不知止者,蓋亦出於一段狗馬之性。夫以我聖上日月之明,豈不俯燭,而一味靳允,又至此極。臣等抑塞憂悶,誠莫知其所以也。此雖臣等忱誠淺薄,不能孚感之致,而使臣等進退靡據,相率入於不忠無狀之域者,亦豈不有欠於大聖人體下盡物之德耶?夫獸窮則搏,鳥窮則攫,兩凶之不生不滅,亦可謂窮矣。死中求生之計,奚所不至,而況其婢僕之多率,家舍之擇占,惟意所欲,少無顧忌,卽此一事,奸謀猾習,猶不知戢,尤可凜然。以此逞凶,何變之不圖?且其金錢滿國中,黨羽遍京外,量·翼旣死,而璟·默又踵,如此氣焰,如此布置,雖古之權凶,一失勢之後,未嘗有者,兩凶不誅,則論彝無可明之日,兩凶不死,則國家無安枕之時,義理之正,典章之嚴,姑舍勿論,而只以防患之道言之,桐浦如帶之水,黑嶼一重之棘,其可遏百計潛售之路,而以是爲目前救急之策者,其亦窘矣。古今天下,寧有這樣事乎?言念及此,太息之不足,至於流涕,流涕之不足,至於慟哭,奈之何察微之明,聽卑之聰,獨阻於三司之啓,又獨阻於臣等籲耶?是之謂泄泄猶沓沓也。兩凶之外,諸賊之罪,豺狼狐狸之別,縱有先後,鷹鸇鳥雀之義,宜無異同,竝乞亟降明命,一施天憲,以安宗社,以慰臣民。答曰,不允。
己亥六月三十日,兼春秋洪光一。禁府,柳鎭恒杖八十收贖奪告身三等啓。傳曰,功減一等爲良如敎。
禁府啓目,李栭漢別無可問,合有分揀之道,上裁,何如?傳曰,依回啓施行爲良如敎。
上在昌德宮。停常參·經筵。
傳于尹冕東曰,都提調·都監堂上入侍。
尹塾啓曰,今此仁淑元嬪神主,奉詣殯宮時,門單子誤爲磨鍊以入,事甚未安,當該兵曹堂上,推考警責,何如?傳曰,允。
吏曹口傳政事,以林泰遠·李始郁爲禁府都事,禁府都事洪絲浩,司饔奉事尹廷烈相換。
傳于尹冕東曰,都承旨與左議政入侍。
吏曹口傳政事,奉敎徐龍輔,待敎金勉柱。
沈頤之啓曰,吏曹判書鄭尙淳,特敎牌招之下,屢度催促,而懸牌闕下,終不膺命,事體道理,誠極未安,推考警責,何如?傳曰,俄者傳敎中,旣盡開釋,又以匪怒之意,有所提喩,則分義道理,焉敢復事引義?事之寒心,莫甚於此。吏曹判書鄭尙淳,從重推考,違牌之望,旣命勿爲呼望,則進與不進,旣無可論,仍以前牌,使之申飭膺命。
傳于尹冕東曰,禮房承旨入侍。
鄭元始,以備邊司言啓曰,全羅道古群山漂人止泊處,另加守護供饋,卽爲移接內詳事,星火分付道臣處事,命下矣。謹依傳敎,今方星火發關分付於道帥臣,而所傷船什,使之改給,所着衣服,亦令造給,而引入內洋後,依其願待風高,捧手稟後,卽令發送,而回還時越海糧及塩醬柴油等物,考例優給,以示朝家優恤之德意,留住間,禁雜人等節,各別嚴飭於道帥臣處,俾無疎虞之慮,待其發送狀聞之來,令槐院撰出咨文,別定禁軍,騎撥下送于灣府,使之傳給鳳城將,以爲轉送北京之地,何如?傳曰,允。
又以禮曹言啓曰,今此仁淑元嬪發靷前一日,至發靷日各祭,依傳敎,更爲別單書入之意,敢啓。傳曰,知道。
尹冕東,以禮曹言啓曰,遣奠時則陪從官入參,而在都百官,祖傳後,先詣路祭所事稟定矣。原節目中,更爲付標以入之意,敢啓。傳曰,知道。
又以禮曹言啓曰,發靷時刻,以丑時退定事,命下矣。依聖敎,原擇日單子中,發靷吉時,以今七月初三日丑時,改付標以入之意,敢啓。傳曰,知道。
又以魂宮都監郞廳,以都提調意言啓曰,向因本都監草記,有魂宮修理處,自都監守直之命矣。今則日期已迫,傳掌之際,自多擧行之事,守奉官自今日爲始,使之入直,何如?傳曰,允。
洪樂彬,以義禁府言啓曰,高山察訪宋銓,爲先令該府,拿問口招以聞事,傳旨啓下矣。宋銓時在京畿富平地云,依例發遣府羅將,拿來,何如?傳曰,允。
又以義禁府言啓曰,明日仁淑元嬪發靷時,各差備都事六員及本府入直都事,當直入直都事,公事回公都事,當爲分排,而無以備數,都事李德熙遷轉之代,令該曹口傳差出,出使都事洪絲浩,亦令該曹,口傳相換,以爲分差之地,何如?傳曰,允。被囚都事照律,則自當見汰,爲先改差,與遷轉之代,竝卽口傳差出,近來都事,出使考喧等事,皆不得成樣,爲害非細,今番則以可合人,另加擇差。
大司憲趙時俊,司諫洪彦喆,掌令南鶴聞,持平洪樂淵,獻納李碩九,校理鄭淵淳,副校理柳孟養·尹行元,正言安廷玹·徐有鍊,修撰趙鼎鎭·徐有成,副修撰金宇鎭·沈樂洙啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。措辭見上答曰,不允。
大司憲趙時俊,司諫洪彦喆,掌令南鶴聞,持平洪樂淵,獻納李碩九,正言安廷玹·徐有鍊啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂,絶島定配之命,仍令王府,設鞫得情。請還寢李觀源,定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典。趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。措辭見上答曰,不允。
持平洪樂淵啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙亟令,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻,爲先絶島定配。請李璟·韓後良·金默行·金纘柱·金奎五,竝令王府,設鞫嚴問,究覈得情。措辭見上答曰,不允。
正言徐有鍊啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大爕,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權詡,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年,亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻,使喚奴婢,竝令該府,一一査出,遠地散配。措辭見上答曰,不允。
左承旨尹冕東,右副承旨洪樂彬啓曰,伏以臣等,昨者略貢憂憤之忱,仰冀開許之音,及奉批旨,又以不允爲敎,臣等終宵繞壁,寸衷愈激。今日三司之啓,又復如昨日之例批,一日二日,前啓後啓,不過爲應文之歸,群下之忱誠淺薄,固難望於上天之格回。以臣等抑塞悶隘之情,亦不能無憾於天地之大矣。畿邑薄竄,豈足以勘妖女之惡,海島加棘,亦何以防猾賊之凶乎?國勢孤危,人心無底定之期,倫綱斁絶,典章無可伸之日,此所以爲殿下臣子者,唇焦口燥,不得請則終不可已者也。臣等雖甚愚下,亦具人性,而忝在近密之地,以殿下體下之仁,豈忍使臣等,靦然無君讐國賊,同戴一天,而恬不知痛耶?上下相持之際,國體之虧損,已無餘地,群情之怫鬱,轉而益甚。伏乞聖明,翻然回思,廓揮乾斷,亟允三司之請,快正諸賊之罪焉。答曰,不允。
己亥七月初一日辰時,上御誠正閣。都監都提調·都監堂上入侍時,左議政徐命善,刑曹判書金華鎭,禮曹判書鄭光漢,行都承旨沈頤之,記事官鄭東浚·金健修·李信祜,以次進伏訖。命善曰,日間聖體候,若何?上曰,一樣矣。上曰,都監擧行,不無爲弊之端,必從約省減,其他園所役民等事,亦皆從約爲之,毋至濫度之患,可也。命善等曰,別無爲弊之端矣。上曰,園所地形,予未詳知,而聞太近都城云,得無如何之嫌乎?命善曰,雖典都城相近,里數幾爲二十里矣。上曰,都監凡節,必從約爲之也。仍命退,諸臣以次退出。
己亥七月初一日巳時,上御誠正閣。左議政入侍時,左議政徐命善,行都承旨沈頤之,記事官鄭東浚·金健修·李信祜,以次進伏訖。上曰,更思之,園所若太近於都城,則極涉如何,卿須更思爲之也。命善曰,少無如何之歎矣。命善曰,卽見平壤罪人車京保,到配狀本,京保之罪,旣以僞造圖署帖文爲目,則僞造勿論大小,自有其律,況聞內侍府所用,非圖署卽印信云。本營之引關防印記條,遽以徒三年照律,雖未知其間委折,而罪名與照律,若是相左,不可以已發配而置之,平安監司金鍾秀推考原狀啓,令該曹更爲査實稟處,何如?上曰,依爲之。出擧條命善曰,副校理柳孟養,前任注書時日記,尙未及修納,而方差接慰官,往來之間,當費數三朔云。日記體重,不可因此而遲滯,柳孟養接慰官之任,許遞,何如?上曰,依爲之。出擧條上命書傳敎曰,近來在下者,或有不善擧行之事,而自上有所申飭,則必欲爲深引之端,然則申飭二字,其將廢閣乎?今聞銓堂陳疏云,非但此時銓任不可輕遞,伊日下敎,亦云匪怒,則何敢若此?況三銓兵判,不過隨行參政,亦何可自引乎?銓堂上疏,已皆退却云,今無可論。吏曹判書鄭尙淳,參議柳戇,兵曹判書權噵,竝卽牌招,申飭行公。又命書傳敎曰,翰林竝口傳付職。頤之曰,諸翰林旣有付職之命,左右史不備,卽爲牌招察任,何如?上曰,依爲之。出擧條上命書傳敎曰,高山察訪宋銓事,極涉痛駭,不有昨年定式者,已是無嚴,而況於以差員辭陛之後,一味隱處,至於狀聞之境,決不可尋常處斷,爲先令該府,拿問口招以聞。仍命退,諸臣以次退出。
己亥七月初一日未時,上御誠正閣。禮房承旨入侍時,左承旨尹冕東,記事官鄭東浚·金健修·李信祜,以次進伏訖。上命讀狀啓及公事,冕東讀奏訖。上命書公事判付。仍命退,承史以次退出。
上在昌德宮。停常參·經筵。
啓殯祭罷後,大殿,政院·玉堂單子問安。答曰,知道。王大妃殿·惠慶宮·中宮殿,政院·玉堂口傳問安。答曰,知道。大殿·王大妃殿·惠慶宮·中宮殿,藥房口傳問安。答曰,知道。仁淑元嬪發靷後,大殿·王大妃殿·惠慶宮·中宮殿,政院·玉堂單子問安。答曰,知道。大殿·王大妃殿·惠慶宮·中宮殿,藥房口傳問安。答曰,知道。
傳于沈頤之曰,承史待令。
沈頤之啓曰,仁淑元嬪發靷,只隔三日,緊急公事外,閑漫公事,不爲捧入之意,敢啓。傳曰,知道。
鄭元始,以兵曹言啓曰,今此仁淑元嬪發靷時,左邊捕盜大將具明謙,以陪往大將,進去園所矣。回還間,以右邊捕盜大將李昌運,姑爲兼察,何如?傳曰,允。
己亥七月初二日卯時,上御集祥門西挾室。諸承旨入侍時,行都承旨沈頤之,左承旨尹冕東,右承旨蔡弘履,左副承旨鄭元始,同副承旨尹塾,記事官鄭東浚·李兢淵·徐龍輔·李信祜,以次進伏訖。上命書啓殯後別奠晝茶禮別奠祝文。上曰,朝奠後卽當啓殯,百官整齊事,分付。上詣殯宮,行朝奠啓殯別奠,還爲殿座。命書傳敎曰,今夜侍衛,只以明日望哭時侍衛仍用。又命書傳敎曰,侍衛旣命,只明日例擧行,挾輦槍釰軍置之,只以入直欄後軍排立事,分付。又命書傳敎曰,發靷時,至端陽門外,待進發乘轎,由協陽門還內,以此知悉。上命退,諸臣以次出。
己亥七月初二日申時,上御集祥門西挾室。諸承旨入侍時,行都承旨沈頤之,左承旨尹冕東,右承旨蔡弘履,左副承旨鄭元始,同副承旨尹塾,記事官鄭東浚·李兢淵·徐龍輔·李信祜,以次進伏訖。上命書傳敎曰,左捕將具明謙,仍佩往來。又命書傳敎曰,右捕將李昌運,卽爲牌招聽傳敎。上曰,祖奠時刻已至,百官整齊事,分付。上詣殯宮行祖奠,還御小次,上曰,都監堂上入侍。都監堂上鄭民始進前。上曰,明日返虞,何時當入來耶?民始曰,似於午時入來矣。上曰,奉冊印差備官,夕上食後,使之待令。上曰,日暮則易致紛擾,神輦儀仗等物,預爲整齊事,分付。上命書傳敎曰,騎馬三匹立之。上曰,宣傳官三員,分送三運所,勞問以來。上曰,陪往大將具明謙入侍。具明謙進前。上曰,轝士軍,能無不實之慮乎?明謙曰,元數甚多,故各別精抄,果無不實之慮矣。上曰,日熱如此,軍人能無病傷者乎?明謙曰,姑無病者矣。上曰,陪往之節,着意擧行,可也。仍命先退。元始曰,興仁門今當留門矣。上曰,宣傳官一員,持標信出去留門。上曰,宣傳官入直外,何不待令乎?上曰,行首宣傳官汰去。出榻敎上詣殯宮,行朝奠朝上食。發靷時至,上詣端陽門外,行哭辭禮,乘輿入協陽門。諸臣退出。
上在昌德宮。停常參·經筵。
藥房提調具允鈺,左承旨尹冕東啓曰,日月易邁,仁淑元嬪發靷奄過,仰惟聖情,益復傷悼。達宵勞動之餘,聖體不瑕有傷損之節乎?臣率諸御醫,趁早入診,詳察聖候,有不可已。王大妃殿氣候,何如?惠慶宮氣候,何如?臣不任區區憂慮,敢此問安,竝爲仰稟。答曰,知道。慈殿·慈宮氣候一樣矣。仁淑元嬪發靷習日,大殿·王大妃殿·惠慶宮·中宮殿,政院·玉堂·藥房口傳問安。答曰,知道。大殿·王大〈妃〉殿·惠慶宮·中宮殿,朝庭率百官,奉慰問安。答曰,知道。
備忘記,傳于尹塾曰,仁淑元嬪初喪時,複差備中官金景佑,事當加資,而旣已資窮矣。代加亦多有例,中官金性完加資。
傳于沈頤之曰,今番賞典,一人雖兼數事,毋得疊受。傳于鄭元始曰,騎馬一匹立之。傳于尹塾曰,未下直守令,皆令明日辭朝。
兵曹口傳政事,以李敬懋爲左邊捕盜大將,以李漢昌爲禁軍別將。
洪樂彬啓曰,新除授左邊捕盜大將李敬懋,卽爲牌招,命召及大將牌·傳令牌,傳授,何如?傳曰,允。以吏曹參議柳戇牌不進,罷職傳旨,傳于尹塾曰,只推。
尹塾,以吏批言啓曰,吏曹佐郞金憙,加資事命下矣。雖已資窮,未經準職,何以爲之?敢稟。傳曰,勿拘下批。
有政。吏批,判書鄭尙淳進,參判兪彦鎬進,參議柳戇牌不進,同副承旨尹塾進,權以綱爲校理,李秉鼎爲禮曹參判,左參贊洪樂性今加輔國,戶曹判書金華鎭·鄭光漢以上,今加正憲,西春君爗今加嘉德,掌令南鶴聞今加通政,副司果李枰·李亨元以上今加通政,嘉義鄭東仁今加資憲,折衝金夢臣·申英以上今加嘉善,吏曹參議柳戇今加嘉善,吏曹佐郞金憙今加通政,加資事承傳。以徐有防爲承旨,柳東亨爲尙衣主簿,金基良爲長興主簿,中官金允謙今加嘉義,梁大宜·方得賢以上今加嘉善,文鳳億·高夢賢以上今加資憲,金明祐今加崇政,故牧使鄭錫範,贈吏參例兼義州府尹,鄭志儉考。
兵批,判書權噵病,參判鄭民始病,參議柳義養入直進,參知鄭宇淳病,同副承旨尹塾進,副護軍金纘勳·成玉分,副摠管李,分都摠都事閔百恒,以上減下。
傳于尹塾曰,直閣今日政差出。吏批啓曰,奎章閣直閣,今當差出,而擬望之人乏少,外任竝擬,何如?傳曰,允。再政。金宇鎭爲直閣,鄭餘慶爲禮賓參奉,內官金性完今加嘉義。
傳于沈頤之曰,承旨房仍。
傳于尹塾曰,新除授承旨,牌招察任。
又以吏曹言啓曰,頃日政新除授知經筵趙㻐,資級座次,在於同經筵金華鎭之下,陞降單子,依例書入之意,敢啓。傳曰,知道。
徐有防,以禮葬都監郞廳都提調意啓曰,大轝今日丑時,無事到路祭所之意,敢啓。傳曰,知道。
又以禮葬都監郞廳,都提調意啓曰,大轝今日丑時,自路祭所離發之意,敢啓。傳曰,知道。
又以魂宮都監郞廳,都提調意啓曰,今日寅時,行遷奠之意,敢啓。傳曰,知道。
又以園所都監郞廳,都提調意啓曰,今日寅時,大轝到園所,仍爲奉安於隧道閣之意,敢啓。傳曰,知道。
又以禮葬都監郞廳,都提調意啓曰,大轝今日寅時,無事到園所,仍爲奉安于隧道閣之意,敢啓。傳曰,知道。
又以禮葬都監郞廳,以都提調意啓曰,今日卯時,奉梓室解結裹奉審,則無頉之意,敢啓。傳曰,知道。
又以園所魂宮禮葬三都監郞廳,都提調意啓曰,今日辰時,下玄室之意,敢啓。傳曰,知道。
徐有防,以園所魂宮禮葬三都監郞廳,都提調意啓曰,今日辰時,玄室封閉,仍爲灰隔杵築之意,敢啓。傳曰,知道。
尹塾,以園所魂宮禮葬三都監郞廳,都提調意啓曰,今日辰時,吉帷宮題主,仍行立主奠,兼行晝茶禮之意,敢啓。傳曰,知道。
又以禮葬都監郞廳,都提調意啓曰,今日辰時,園所返虞之意,敢啓。傳曰,知道。
又以禮葬都監郞廳,以都提調意啓曰,大轝旣已無事到園所,各差備轝士軍,竝爲放送,還運雜物,以上園軍三百名及元差備軍,還運之意,敢啓。傳曰,知道。
徐有防,以禮葬都監郞廳,都提調意啓曰,下玄室後,燒火物件,洞口外精潔處,堂上郞廳,依例看檢燒火後,別軍書入之意,敢啓。傳曰,知道。
又以園所都監言啓曰,退壙內所排之物,前西築灰畢役後燒火,而梓室結裹諸具,魂宮都監次知燒火矣。燒火物件,竝爲別單開錄,以備睿覽之意,敢啓。傳曰,知道。
沈頤之,以園所都監言啓曰,正壙前面築灰之由,朝已啓達矣。連爲杵築十二次,已過橫臺板,故退壙內各樣函石排安,始役丁字閣,永排紅箭門之意,敢啓。傳曰,知道。
鄭元始,以備邊司言啓曰,卽見全羅監司鄭一祥狀啓謄報,則以爲異國人七十七名,漂到於靈岩郡於籣鎭露兒·甫吉兩島間洋中,而考其票文,見其問情,則果是淸人商船之漂泊者,渠輩情願,所傷什物典石蛤灰等物備給,則待風,從水路速歸云矣。今此異國人之又爲漂到於本道,可謂一時稠疊,而所乘船隻,旣已完固,依其願捧手票後,待風指路,卽爲治送,船隻改備,什物中請得者,不過麻皮蛤灰等物,從所請卽令備給。至於衣袴,渠輩雖或例讓,在朝家柔遠人之道,不可無顧恤之道,依例精造以給,留住間糧饌,回還時越海糧及鹽醬魚藿柴油等物,從厚題給,以示朝家軫念之德意,禁雜人看護等節,各別嚴飭之意,分付於道帥臣處,俾無疎虞之慮,待其發送狀聞之來,與前漂來古群山漂人咨文,竝令槐院一體撰出,下送灣府,傳送鳳城,以爲轉致北京之地,何如?傳曰,允。
徐有防,以賑恤廳言啓曰,依傳敎,松都市民,自願轝士軍五十名,回糧米各三升式,依例分給之意,敢啓。傳曰,知道。
己亥七月初三日辰時,上詣孝徽宮內神門外。望哭入侍時,左承旨尹冕東,右承旨蔡弘履,左副承旨鄭元始,同副承旨尹塾,記事官鄭東浚·李兢淵·徐龍輔·李信祜,以次侍立。上具翼善冠·淺淡服·烏犀帶,詣板位行望哭禮,還御齋室。上曰,宣傳官一員入侍。宣傳官金燨進前。上曰,馳往園所,題主後,卽爲返虞事,傳于都提調。上命書傳敎曰,各都監堂郞以下,員役工匠等竝書啓。弘履曰,左承旨有老父,而病勢甚重云矣。上命書傳敎曰,左承旨尹冕東,情理勢難强令察任,許遞。又命書傳敎曰,政官牌招開政。又命書傳敎曰,奎章閣直閣,待下批令本閣牌招察任,返魂至,上詣神門外幕次,行迎哭禮,還御齋室。上曰,假引儀朴民源汰去。出榻敎上曰,都監都提調入侍。都提調徐命善進前曰,夜間聖體,若何?上曰,一樣矣。命善曰,陪往大將具明謙,昨於宣仁門下,遽先乘馬,掠過大轝,擧措駭妄,削職,何如?上曰,爲先削職,令該府拿問處之。命善曰,大將如此之故從事官輩,一例馳出,少無顧忌廻避之意,亦不可不嚴懲,從事官韓光迪·申大偀,捕盜從事官洪格,竝先汰後拿,何如?上曰,依爲之。元始曰,左邊捕盜大將具明謙削職事,命下矣。在前有他邊大將兼察之例,何以爲之乎?上曰,右邊捕盜大將兼察,可也。元始曰,右邊捕盜大將李昌運,卽爲牌招,以爲聽傳敎之地,何如?上曰,依爲之。竝出擧條上曰,政官更爲牌招,申飭開政。上命書傳敎曰,昨日中官,無不騎馬,有難區別,其中不能檢飭之人,宜用首犯之律,行首挾侍中官,行首都薛里中官,爲先削職。又命書傳敎曰,吏曹判書參判,如是違牌,事甚未安,竝爲先從重推考,更卽牌招開政。上命都提調先退。上命書傳敎曰,殯宮魂宮都監都提調議政府左議政徐命善,鞍具馬一匹面給。提調禮曹判書鄭光漢,戶曹判書金華鎭竝加資,行副司直韓光會,兵曹參判鄭民始,熟馬一匹賜給。都廳義州府尹鄭志儉,前已加資,熟馬一匹賜給。郞廳刑曹正郞趙鎭憲,工曹佐郞徐直修,司僕主簿洪樂顯,文化縣令金履仁竝陞敍。前正郞李東賓,禮曹正郞崔大奎,竝兒馬一匹賜給。魂宮修理所監造官,童蒙敎官李義敎,禶室魂宮別工作監役官繕工監役宋煥程,殯宮內修理所監役官繕工假監役鄭若淳,殯宮別工作監役官繕工奉事沈鉁竝陞六。已陞六者陞敍,補階所監役官繕工監役金思善,直長除授,別看役僉使許圭,折衡申英竝加資,計士金泳令本衙門高品付料,錄事·計士·工匠·員役等,令該曹依定式參酌,分等磨鍊施賞。又命書傳敎曰,園所都監都提調議政府左議政徐命善,厩馬一匹面給。提調漢城府判尹具善復,議政府左參贊洪樂性竝加資,資窮者熟馬一匹面給。行副司直韓光會,禮曹判書鄭光漢,各熟馬一匹賜給。都廳吏曹佐郞金熹加資,郞廳副司果柳曾養,工曹佐郞徐直修竝陞敍。前正言李東賓,京郞廳兵曹佐郞崔顯重,各兒馬一匹賜給。監造官副司勇金師柱,別工作繕工監奉事尹昌胤竝陞六。分長興庫直長兪洪柱,相地官觀象監敎授安思彦,各兒馬一匹賜給。方外地師禮賓奉事金基良,參奉柳東亨竝陞六。士人鄭餘慶,相當窠調用,監董別看役僉使許圭,折衝申英·金夢臣,加義鄭東仁,閑良丁遇泰,直赴張光郁竝加資,計士·醫員,令該衙門高品付料,員役·工匠等,令該曹依定式參酌分等磨鍊施賞。又命書傳敎曰,禮葬都監都提調議政府左議政徐命善,鞍具馬一匹面給。提調禮曹判書鄭光漢,戶曹判書金華鎭,竝加資,行副司直韓光會,都廳鄭志儉,竝熟馬一匹賜給。郞廳刑曹正郞趙鎭憲陞敍,工曹佐郞徐直修,前佐郞李東賓,各兒馬一匹賜給。監造官司饔奉事鄭東愈,奉常奉事金夏漣,別工作繕工奉事沈鉁陞六。監造官奉常主簿吳壽民,分長興庫奉事李性重,分典設司別檢朴賢秀,燔造官司饔直長李㝡源,兒馬一匹賜給。錄事計士員役工匠等,令該曹依定式參酌分等磨鍊施賞。又命書傳敎曰,長寧殿都提調議政府領議政金尙喆,熟馬一匹賜給。提調禮曹判書鄭光漢,戶曹判書金華鎭,各半熟馬一匹賜給。工曹判書韓光會·鄭好仁各兒焉一匹賜給。都廳禮曹正郞金文鐸,工曹正郞南述毅,郞廳尹昌胤,各兒馬一匹賜給。繕工主簿申光弼加一資,資窮者代加,內梓室漆匠金德重,依例帖加成給,計士負役工匠等,令該曹依定式分等參酌磨鍊施賞事,分付。又命書傳敎曰,表石陰記製述官行副司直李徽之,書寫官兵曹參判鄭民始,誌文製述官議政府右參贊黃景源,書寫官漢城府右尹李性源,誌銘製述官成均館祭酒宋德相,書寫官開城府留守李鎭衡,哀冊文製述官行判中樞府事蔡濟恭,書寫官吏曹參判兪彦鎬,御製挽章書寫官判敦寧府事具允鈺,贈玉帛官昌城尉黃仁點,各熟馬一匹賜給。神主題主官吏曹參議柳戇加資,丁字閣上樑文製述官弘文館副修撰金宇鎭,書寫官副司果李儒慶,各半熟馬一匹賜給。挽章書寫官前正李亨元等八人,各兒馬一匹賜給。又命書傳敎曰,頓遞使漢城府判尹具善復,陪往大將行副護軍具明謙,各半熟馬一匹賜給。從事官副正申大偀,僉正韓光迪,各兒馬一匹賜給。又命書傳敎曰,初銘旌書寫官行副司直尹師國,改銘旌書寫官行副司直李秉模,各熟馬一匹賜給。代奠官西春君爗加資,啓禶室兼拭梓室及覆土官昌城尉黃仁點,熟馬一匹面給。封閉官司憲府掌令南鶴聞加資。又命書傳敎曰,捧敎命竹冊·銀印謚冊謚印哀冊等執事校理尹行元等十二人,半熟馬一匹賜給。擧案執事工曹正郞洪秉德等十五人,差備官軍資判官沈宗之等十七人,各加一資。資窮者代加,率舁梓室官海溪君,熟馬一匹賜給。舁梓室官訓鍊副正洪志浩,都摠經歷朴基豊,各半熟馬一匹賜給。羽葆捧持官繕工副正尹心緯,遷奠時執巾掌苑奉事李英遠,拭梓室執事氷庫別檢朴光晦,執水奉常僉正韓㵛,各兒馬一匹賜給。攝相禮副司果李亨元·李枰竝加資。贊儀趙時種守令除授。攝贊儀引儀金彦國·閔憲竝陞敍。捧贈玉帛官工曹佐郞曺暈振等二人,攝司僕僉正副司果李學源,各兒馬一匹賜給。東西唱引儀李範天·崔璹,引接引儀沈遇·金南瑞竝陞六。通禮院禮曹員役擧案啓下人,令該曹參酌施賞。禮曹書吏趙光國,前後效勞,非比尋常,帖加成給,大轝擔領率衛將李春馨等六人,竝上弦弓一張賜給。又命書傳敎曰,分副摠管李,分兵曹參議尹師國,各半熟馬一匹賜給。分都摠都事閔百恒,分兵曹正郞朴聖集,各兒馬一匹賜給。又命書傳敎曰,仁淑元嬪初喪結裏梓室下玄室時執事江華留守洪樂純,右副承旨洪樂彬,順安縣令洪樂淵,司僕主簿洪樂顯,義興縣監洪樂莘,各半熟,馬一匹賜給。幼學洪泰榮,進士洪益榮,幼學洪福榮·洪㝡榮,副司果柳曾養,弘文校理柳孟養,文化縣令金履仁,藝文館待敎金勉柱,繕工監役李濟遠,進士李義翼,咸興判官金獻柱,各兒馬一匹賜給。又命書傳敎曰,陪從承旨行都承旨沈頤之,禮房承旨左承旨尹冕東,取土承旨左副承旨洪樂彬,各半熟馬一匹賜給。陪從史官事變假注書朴奎淳,兼春秋宋益中,各兒馬一匹賜給。陪從政院吏隷,各木綿一疋題給。又命書傳敎曰,陪香官校書正字孫處仁,禁漏奏時官朴興元等十四人,各兒馬一匹賜給。香室忠義守僕禁漏下人等,考例參酌施賞。又命書傳敎曰,尙傳中官金允謙,神輦別侍衛中官金明佑竝加資。神輦挾侍中官吳浚謙·李允默竝加資。資窮則熟馬一匹賜給。魂帛差備中官金得麗,熟馬一匹賜給。御題挽章奉持中官高夢賢,虞主差備中官文鳳億,浴主差備中官梁大宜,神主奉審時中使方得賢竝加資。敎命竹冊銀印謚冊謚印哀冊等差備長番中官金壽光等九人,各半熟馬一匹賜給。出入番中官趙光濂等十一人,各兒馬一匹賜給。銘旌及跌差備出入番中官崔基平等二人,贈玉帛及匱臺卓等差備出入番中官韓光佑等八人,魂帛奉大轝及宮人行帷帳差備出入番中官申益喆等二十人,大轝前實果進止及五色燭籠紅蓋靑陽繖靑扇旌旄節銊素扇素蓋及跌烏杖等差備出入番中官韓宅臣等四十一人,步行奉神輦扶策等差備出入番中官金夢賚等三十四人,竝各加一資。資窮者代加,歸遊赤丁志完等三十人,各兒馬一匹賜給。又命書傳敎曰,殯宮次知中官金德九·金景佐,造果次知中官李允默,熟馬一匹賜給。從事中官金商彦等三人,令內侍府陞敍調用,內需司造果監董官別坐李枝盛,兒馬一匹賜給。殯宮都薜里金景佑·李漢謙,熟馬一匹賜給。薜里中官李春華等二人,進止差備中官李景潤等四人,亦有內侍府陞敍調用,籠排及哭差備中官金世興等十二人,兒馬一匹賜給。無職者,令內侍府復職調用。又命書傳敎曰,宣謚時哀冊差備長番中官吳浚謙·梁大宜,各半熟馬一匹賜給。哀冊差備出入番中官咸昌郁·韓宅臣,排案床差備中官金義喆·朴昌覃,讀冊床差備中官金興喆,各兒馬一匹賜給。又命書傳敎曰,表石前面·御筆北漆,神主光漆寫字官安福臣,表石塡紅·謚冊塡紅·哀冊塡金劃員崔得賢竝加資。又命書傳敎曰,擇日官姜熙輔等三人,令本衙門高品付料。又命書傳敎曰,殯宮司鑰金壽完·太命喆,神輦司鑰崔昌福,竝加一資。資窮者,兒馬一匹賜給。扶策別監十八人,練結別監十五人,虞主別監十一人,米布參考前例磨鍊題給。神輦別監十六人,神輦陞降別監四人,各木一疋題給。神輦前燭籠假別監十人,侍衛假別監二十人,魂帛轝前燭籠假別監十人,侍衛侍衛假別監二十人,大轝前燭籠假別監三十人,嘉禮時燭籠假別監八人,各布一疋題給。一人雖兼數事,毋得疊受。又命書傳敎曰,殯宮事知守僕李昌彬,帖加成給,別監韓泰赫,書題除授,其除守僕別監,當自內施賞,勿論。上詣魂宮,親行別奠初虞。仍還內,諸臣退出。
上在昌德宮。停常參·經筵。
自卯時至午時,灑雨下雨,測雨器水深一寸六分。
自未時至酉時,灑雨下雨,測雨器水深七分。
下直,鍾城府使任觀周,廣州府尹宋煥億,昌寧縣監金思義,連山縣監權惠應,軍成縣監朴綏源,任實縣監李時淵,丹陽郡守曺遠振,載寧郡守李昌會,宜寧縣監洪宣輔,廷安府使洪彦燮,奉化縣監吳泰魯,光州牧使趙時述,豊基郡守沈重奎,梁山郡守金載人,新寧縣監李厚源,高靈縣監金啓漢,驪州牧使朴師崙,木川縣監柳漢奎,靈岩郡守黃泰彦,淸道郡守李琜,龍宮縣監沈景錫,文化縣令金履仁,安義縣監趙光逵,龍潭縣監林夏喆,茂山府使李邦城。
洪樂彬啓曰,大司憲趙時俊呈辭,執義兪彦鏶,掌令金鍾厚在外,一員未差,持平李濟萬傳旨未下,洪樂淵呈辭,今日以監察茶時之意,敢啓。傳曰,知道。
沈頤之啓曰,左副承旨鄭元始,今日不爲仕進,牌招,何如?傳曰,許遞。
注書李兢淵病代,以姜彙鈺爲假注書。
傳于沈頤之曰,下直守令留待。
又傳于曰,都承旨與留待守令入侍。
傳于徐有防曰,右承旨入侍。
又傳于曰,承旨房仍。
備忘記,又傳于曰,長番內官金性完·方得賢·金得麗竝罷職。
尹塾,以園所都監郞廳,以都提調意啓曰,本都監堂上洪樂性,陞資後時無職名,令該曹口傳付職,都廳金憙,一體付軍職,何如?傳曰,允。
兵曹口傳政事,知事單洪樂性,副司直金憙。
鄭樂彬,以都摠府言啓曰,副摠管鄭昌順,以今初六日宗廟秋享大祭終獻官,祭物看品捧上事,晝仕出去之意,敢啓,傳曰,知道。
沈頤之,以園所都監言啓曰,退壙內函石畢排安,以水灰塡隙,又以三物灰均齊,通共築灰,限金井下面,而隧道閣先爲撤毁之意,敢啓。傳曰,知道。
洪樂彬,以刑曹言啓曰,禮葬都監,今己撤罷,還入本曹之意,敢啓。傳曰,知道。
徐有防,以園所都監言啓曰,退壙上覆釜形築灰後,半月墳添築始役之意,敢啓。傳曰,知道。
又以園所都監言啓曰,半月墳添策畢役後,被莎始役,魂遊石排設之意,敢啓。傳曰,知道。
戶曹賞格別單軍,傳于徐有防曰,當此經費節省之時,不可不分力擧行,此木布,本曹則四分一上下,其餘自惠廳·兵曹,分半上下事,分付。
蔡弘履,以賑恤廳言啓曰,依下敎,武藝別監八十七名,各木三匹布一匹式,從厚提給之意,敢啓。傳曰,知道。
尹塾,以兵曹言啓曰,因戶曹賞格單子判下內,當此經費節省之時,不可不分力擧行,此木布,本曹則四分一上下,其餘自惠廳·兵曹,分半上下事分付事,命下矣。依判下分半,木六同十三匹十七尺五寸,布二同三十六匹十七尺五寸,上下之意,敢啓。傳曰,知道。
又以賑恤廳言啓曰,依傳敎,戶曹啓目,今番員役·工匠等賞格木,十六同三十六匹,布七同十四匹內,戶曹四分一上下木四同九匹,布一同四十一匹,其餘木十二同二十七匹,布五同二十三匹,與兵曹分半,木六同十三匹,布二同三十七匹,上下之意,敢啓。傳曰,知道。
副摠管李秉鼎疏曰,伏以臣,甫闋喪制,復玷邇班,數遭登筵,粗慰逖違之戀,三日在院,屢犯迷錯之辜,聖度包容,罰止遞免,循省感悚,恭俟重誅。忽於此際,伏見仁淑元嬪諡禮時賞典下者,以臣忝居該房,特命加資,顧以待勘之蹤,叨此罔功之渥,臣誠震駭惶感,莫知所以自措也。伏念我聖上勵精圖治,百度維新,而尤兢兢致意於重名器愼恩賞,雖係微末甄調,罔或苟然輕施,而況於古所稱命德之秩乎?若臣向日之事,特一時宣敎而止耳。初無絲髮可記之勞,而今玆寵命,遽出常格,毋論臣私心之恧蹙不安,其有累於聖朝綜核之政,非細故也。臣本性迂跡冷,多畸寡合,偏蒙我殿下生成之澤,前後恩造,與天無極,寸心銘鏤,糜粉是期,而報效全蔑,愆尤徒積,矧自孤露以來,情悲病痼,念絶榮塗,今乃夤緣事會,躐躋宰列,追先臣謹畏之心,誦大易負乘之戒,其所怵惕憂懍,不但無功濫賞,爲可懼而已也。所帶摠管之任,有難曠日虛縻,而亦不敢唐突承膺,玆敢略控短章,冒暴至懇。伏乞聖慈,曲垂鑑諒,亟命收還臣新授資級,以重公器,以安賤分,不勝幸甚幸甚。答曰,省疏具悉。陞資晩矣,卿其勿辭行公。
左議政徐命善箚曰,伏以日月易得,仁明園禮葬奄過,仰惟宸情,彌切傷悼,臣於敦匠之任,晩始承命,實役幾盡,就緖虛銜,不過備員,猶懼忱誠之未效,有何勞勩之可記,而便蕃之錫,忽出望外,懷恩含愧,還不知寵賚之爲榮也。聖意雖遵舊章,臣言實非例讓。伏乞曲賜體諒,亟許收還,以重賞典,以安私心焉。答曰,省箚具悉卿懇。厩駟之錫,式循彝典,所辭不已過乎?卿其安心領受焉。仍傳曰,此批答,遣史官傳諭于左議政。
己亥七月初四日辰時,上御誠正閣。都承旨典下直守令入侍時,行都承旨沈頤之,記事官李兢淵·金勉柱·李信祜,廣州府尹宋煥億,驪州牧使朴師崙,鍾城府使任觀周,丹陽郡守曺遠振,豊基郡守沈重奎,梁山郡守金載人,光州牧使趙時述,茂山府使李邦城,靈巖郡守黃泰彦,延安府使洪元燮,淸道郡守李琜,載寧郡守李昌會,任實縣監李時淵,文化縣令李履仁,龍潭縣令林夏喆,新寧縣監李厚源,連山縣監權惠應,龍宮縣監沈景錫,奉化縣監吳泰魯,木川縣監柳漢奎,安義縣令趙光逵,宜寧縣監洪宣輔,昌寧縣監金思義,軍威縣監朴綏源,高靈縣監金啓漢,以次進伏訖。上曰,守令以次進前。煥億進前。上下詢職姓名。上曰,予於本府,以爲得人,數遞之餘,積弊可悶,而以目下事言之,今年異於他年,故將欲往謁寧陵,路過山城,此亦預爲知悉,可也。師崙進前,上下詢職姓名。上曰,速爲下往,盡心爲治,可也。觀周進前,上下詢職姓名。上曰,此是邊門撫摩之政,守御之軍,着意爲之,可也。遠振進前,上下詢職姓名,上曰,下去善爲,可也。重奎進前,上下詢職姓名。上曰,殫心爲政,可也。載人進前,上下詢職姓名。上曰,梁山聞是弊邑云,益加盡心,可也。時述進前,上下詢職姓名,命奏七事。邦城進前,上下詢職姓名,上曰,頃已招見矣。泰彦進前,上下詢職姓名。上曰,漂人出來,曠官可悶,速往,可也。元燮進前,上下詢職姓名。上曰,前亦屢見矣。琜進前,上下詢職姓名,命奏七事。昌會進前,上下詢職姓名,命奏七事。時淵進前,上下詢職姓名,命奏七事。履仁進前,上下詢職姓名,命奏七事。夏喆進前,上下詢職姓名。上曰,頃已見之矣。惠應進前,上下詢職姓名,命奏七事。景錫進前,上下詢職姓名,命奏七事。泰魯進前,上下詢職姓名,命奏七事。漢奎進前,上下詢職姓名,命奏七事。光逵進前,上下詢職姓名,命奏七事。宣輔進前,上下詢職姓名,命奏七事。頤之曰,奉化縣監吳泰魯,七事奏達。有落漏者,宜寧縣監洪宣輔,易次以奏,事甚未安,竝從重推考,何如?上曰,依爲之。思義進前,上下詢職姓名。上曰,頃已見之矣。綏源進前,上下詢職姓名。上曰,頃已見之矣。啓漢進前,上下詢職姓名。上曰,頃已見之矣。上命讀諭宣諭及別諭。上曰,今番守令,多是御史論劾之代也。不治之餘,尤不可放心,此後亦當有廉探之道,着意爲之。且今番宋銓亦處分,而夫馬久留,爲弊不些,從速下去,可也。仍命退,諸臣以次出。
己亥七月初四日午時,上御誠正閣。右承旨入侍時,右承旨徐有防,記事官鄭東浚·徐龍輔·李信祜,以次進伏訖。上命讀狀啓及公事,有防讀奏訖。上命書公事判付。仍命退,諸臣以次退出。
上在昌德宮。停常參·經筵。
仁淑元嬪宮再虞祭後,大殿·王大妃殿·惠慶宮·中宮殿,政院·玉堂·藥房口傳問安。答曰,知道。
洪樂彬啓曰,大司憲趙時俊呈辭,執義兪彦鏶,掌令金鍾厚在外,一員未差,持平李濟萬傳旨未下,洪樂淵呈辭,今日以監察茶時之意,敢啓。傳曰,知道。
傳于徐有防曰,右承旨入侍。
沈頤之啓曰,左承旨蔡弘履,今日不爲仕進,牌招,何如?傳曰,許遞。
徐有防啓曰,春秋館郞廳來言,因實錄廳草記,時政記自戊寅二月十四日,至庚辰二月初二日,今九冊移奉云矣,敢啓。傳曰,知道。
傳于徐有防曰,禮房承旨,馳詣宗廟·永寧殿奉審後,祭物·祭器·祭井看審,諸執事進排官摘奸以來。
又傳于曰,承旨前望單子入之。
徐有防,以園所都監言啓曰,園上莎草,畢蓋覆後,甕家撤毁,長明燈排立之意,敢啓。傳曰,知道。
李秉模,以兵曹言啓曰,興仁門門閾磚石掘去處,今已塡補矣。御營廳把守軍兵,卽爲撤罷之意,分付,何如?傳曰,允。
己亥七月初五日巳時,上御誠正閣。右承旨入侍時,右承旨徐有防,假注書姜彙鈺,記事官金勉柱·李信祜,諸臣以次進伏訖。上曰,肅廟朝丁酉年日記,先王朝庚申年日記持入,奉敎徐龍輔,使之入侍。賤臣承命而出,持丁酉·庚申兩年日記,與奉敎徐龍輔,偕入進伏。上曰,注書科榜何榜,科題何題?賤臣曰,乙未九日製,以賦登第,而題則坐南薰殿元凱侍矣。上曰,殿試題何題?賤臣曰,祝有年箴矣。上曰,科作誦奏,可也。賤臣誦奏。上曰,旣是節製,則赴於何殿試乎?賤臣忘未能仰對。上曰,渠之科名,渠可不知乎?乙未年有追殿試,豈付於此科乎?賤臣曰,似然矣。上命書傳敎曰,假注書姜彙鈺,奏對言語,極爲妄屑,從重推考。出榻敎上曰,日記持入乎?賤臣曰,已持入,而丁酉·庚申兩年日記中,未知何月日記,當爲持入,故只抽五六卷入來矣。有防曰,假注書姜彙鈺奏對之際,不由承宣,大失筵體,從重推考,何如?上曰,依爲之。出擧條上曰,庚申年九月日記持入。賤臣承命出,持九月日記還入進伏。上命退,諸臣以次退出。
上在昌德宮。停常參·經筵。
徐有防啓曰,前廣州府尹李明中,所授密符,不爲親納,使其褊裨替納,事甚未安,依定式推考,何如?傳曰,允。
李義翊,以弘文館言啓曰,新除授校理權以綱,卽爲牌招察任,何如?傳曰,允。
徐有防,以都摠府言啓曰,入直宣傳官武兼及有廳軍士,中日習射事,仁淑元嬪發靷間,啓稟停止矣。今則發靷已過,卒哭間姑停之意,敢啓。傳曰,知道。
承旨前望單子入之,以鄭民始爲承旨。
備忘記,新除授承旨,牌招察任。
備忘記,承旨房仍。
備忘記,都承旨沈頤之,兵曹參判除授。
備忘記,同副承旨,病未仕進云,許遞。
備忘記,承旨有闕,前望單子入之,待下批牌招察任。
承旨前望單子入之,以柳義養爲承旨。
備忘記,承旨房依前。
備忘記,兵曹參判沈頤之,牌招察任。
備忘記,右副承旨洪樂彬,今日不爲仕進云,許遞。
備忘記,戶曹參判李義翊,承旨除授。
備忘記,新除授承旨,待下批牌招察任。
備忘記,承旨房仍。
備忘記,前承旨洪樂彬,兵曹參議除授。
備忘記,行副司直洪國榮,都承旨除授。
備忘記,新除授都承旨,卽爲牌招察任。
傳于洪國榮曰,都承旨入侍。
傳于鄭民始曰,左承旨與園所都監堂上入侍。
傳于李義翊曰,右承旨與守禦使入侍。
柳義養,以禮曹言啓曰,寧陵親祭後,詣英陵展拜吉日,以來月初擇入事,命下矣。卽令日官推擇,則來八月初三日爲吉云,而初三日後,旬前俱有拘忌云,以此日定行乎?敢稟。傳曰,以初三日定行。
李義翊,以禮曹言啓曰,仁淑元嬪魂帛,今七月初十日五虞祭畢後,陪進園所埋安事,已爲節目啓下矣。宜有魂帛出納及神轝陞降贊請等節,宮闈令攝相禮攝司僕寺,僉正,令該曹差出,以爲擧行之地,何如?傳曰,允。
又以園所都監言啓曰,曲墻內初二階及穴前被莎處,今已畢役之意,敢啓。傳曰,知道。
柳義養,以兵曹言啓曰,寧陵幸行,來八月初三日定行事,命下矣。以何營軍兵隨駕,何營軍兵留都,而禁軍馬步軍,幾番幾哨磨鍊乎?敢稟。傳曰,訓局·御營隨駕,禁營留都,摠營亦爲依定式留都,而隨駕禁軍騎士番數及馬步軍哨數,留都軍兵數爻,新舊番合用事,外方軍兵徵發事,倂爲遲考,戊辰·癸酉·庚戌·庚申各年曹上謄錄秩秩抄出,區別年條及名色,更以草記列錄稟處,待下批以爲依此奉行之地可也。
徐有防,以兵曹言啓曰,去夏三朔能麽兒考講時,守門將金鼎燦,陣二次講一次不通,訓鍊院判官朴載憲,主簿李東憲,都摠府經歷兪碩柱,濟用監主簿張翼大,武臣兼宣傳官鄭潤玉,守門將金益魯,講一次陣一次不通,武臣兼宣傳官朴載熙,都摠府都事李義彬,訓鍊院判官申協,主簿李需克,部將韓翊柱·吳鐸,守門將金昌胤·金鼎燁·李陽信,講一次不通,都摠府都事金景濂,訓鍊院主簿李敬大·李景烈,部將閔修益,陣一次不通,竝依定式,從重推考,何如?傳曰,允。
又以御營廳言啓曰,興仁門門閾礴石掘去處,今已還爲塡補,把守軍依例撤罷之意,敢啓。傳曰,知道。
又以守禦廳言啓曰,本廳親牙兵右司把摠崔雲柱,身病猝重,勢難祭任,今姑改差,何如?傳曰,允。
大司憲趙時俊,司諫洪彦喆,持平洪樂淵,獻納李碩九,校理鄭淵淳,副校理柳孟養·尹行元,正言安廷玹·徐有鍊,修撰徐有成·趙鼎鎭,副修撰金宇鎭·沈樂洙啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。措辭見上答曰,不允。大司憲趙時俊,司諫洪彦喆,持平洪樂淵,獻納李碩九,正言安延玹·徐有鍊啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂,絶鳥定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。措辭見上答曰,不允。持平洪樂淵啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·虛聖翊,仍令王府,更加嚴鞫,期於得情。請逆輅妻,爲先絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。措辭見上答曰,不允。獻納李碩九啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人堯泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大爕,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致遠妻,使喚奴婢,竝令該府,一一査出,遠地散配。措辭見上答曰,不允。行左承旨鄭民始,同副承旨柳義養啓曰,鳴呼,極妖如鄭妻,窮凶如龜柱,而殿下終可以近畿出置,海島加棘而止而已耶?方其黜置也加棘也,擧國臣民,竊庶幾聖斷,因此赫然,王章不日將擧,快洩積年積鬱之憤,孰謂臺啓?復作故紙,批旨一例不允,依舊是泄泄沓沓之甚也。議者以爲,或竄或棘,猶賢乎已,若可以少紓急患,而臣等以爲窮寇之謀,困獸之噬,益無所不至也。言之及此,寧不凜然,而心寒,憂老轉深,辭意亦渴,敢綴數行之啓,仰請一字之兪。伏願聖明,無以今日之言,又作文具焉。答曰,不允。
己亥七月初六日,記事官姜彙鈺。義禁府,以永川前郡守金道淳,新寧前縣監徐邁修,帖價租以錢代納罪,刑推得情,何如,啓目。傳曰,除刑推議處爲良如敎。
義禁府,以高山察訪宋銓,不有昨年定式者,已是無嚴,而況以差員辭陛之後,一味隱處,至於狀聞之境罪,議處何如?啓目。傳曰,依允。
己亥七月初六日巳時,上御誠正閣。都監堂上入侍時,左議政徐命善,判尹具善復,知中樞府事洪樂性,行司直韓光會,行左承旨鄭民始,記事官鄭東浚·金健修·金勉柱,以次進伏訖。上曰,今番園役,卿等勞矣,得無爲弊於民間之端乎?命善曰,別無爲弊之端矣。上曰,今日欲爲陵幸傳敎矣。仍命書傳敎曰,今年卽己亥也,禮當往拜寧陵,而春初以爲念民間之艱食,果未遑矣。今則年事庶幾就緖,且程途亦遠,若待草記而下敎,則似多窘迫,旣問大臣,驪州,寧陵親祭後,詣寧陵展謁,以來月初擇入。又命書傳敎曰,今番行幸之路,卽庚戌以後初行之事,凡治道之際,如有侵犯田沓之弊,則固當嚴禁,而況村閭之逼則塜墓之傍近者,必多有之,此則一切勿犯,俾無毁撤蹂躝之弊事,預令畿伯知悉,爲先審察形止後,後日登對時以奏。又命書傳敎曰,今番船艙時,船人等許多弊端,不可勝言。工判親執凡事,毋委下吏,如有捧僨貽弊等事,現發於廉問之時,則下吏當直施重律,堂郞亦難免嚴勘,預爲知悉,另加飭勵事嚴飭。又命書傳敎曰,出宮日山城宿所,翌日利川宿所。翌日詣陵所行祭後,驪州邑內宿所,翌日還到利川宿所,又翌日山城宿所,以此知悉擧行。又命書傳敎曰,宿所一款當下敎,展拜日子,以此推移擇入。命善曰,寧陵程道稍遠,宿所等節及擧行等事,下詢於領相及畿伯,使之商確,則似好矣。上命書傳敎曰,左相旣奏,再明日領左相·戶禮判·畿伯·守禦使,使之來待。仍命先退,命書傳敎曰,承傳色中官不成貌樣,方得賢·劉仁默·金性完竝汰去。仍命退,諸臣以次退出。
上在昌德宮。停常參·經筵。
夜自初更至五更,灑雨下雨,測雨器水深一分。
傳于鄭民始曰,都承旨入侍。
又傳于曰,都提·調提調入侍。
吏曹口傳政事,檢閱單鄭東浚。
以校理權以綱牌不進罷職傳旨,傳于李義翊曰,只推。
李義翊,以弘文館言啓曰,校理權以綱,旣有只推之命,卽爲牌招察任,何如?傳曰,允。
傳于李義翊曰,都目日,以望間擇入。
又傳于曰,都政之踰月可悶,兵曹之取才等事,雖明再明,卽爲擧行事,分付。
又傳于曰,左承旨入侍。
李義翊,以園所都監言啓曰,園上內外及丁字閣左右庭畢修掃安園奠,依禮文設行矣。役事旣已完畢,別看役領役部將等,先爲入送,今方復路,而封園制度,前面高八尺,後面高七尺五寸,左右高七尺八寸,圓七十二尺,徑二十四尺之意,敢啓。傳曰,知道。
李義翊,以成均館官員,以同知館事行大司成意啓曰,今七月初七日,儒生上旬輪次,當爲設行,而大提學未差,限內不得爲之之意,敢啓。傳曰,知道。
徐有防,以兵曹言啓曰,五衛將金相庚,除授在外,過限未上來,依法典改差,何如?傳曰,允。
洪忠監司李明中疏曰,伏以,邦運不幸,仁淑元嬪,奄忽薨逝,日月不居,玄室已閉,中外悲痛,曷有其極?伏念臣卽常調一蔭官耳,人旣無似,材又最下,倥侗謭劣,百無可取,而徒以先蔭,過蒙國恩。十數年間,不離州郡,涯分已足,絲毫蔑效,至於南城保障,職任自別,豈是臣所可堪據,而丐免無路,冒沒承當,尋常凜惕,如集于木。日前陞資之典,又及罔功之賤臣,此已極其滿心恧蹙,措躬無所,而湖西藩臬之命,忽下於千萬夢想之外,臣誠五內失守,四體投地,直欲逃遁而不可得也。噫,方岳重任,自古難愼,雖以淸朝才望素著者,猶且逡巡却步,未敢容易承膺,而又況歷數國朝官方,由蔭路而居是職者,蓋絶無而堇有其或有之者,則必以才猷特異,望實俱茂然後,始乃簡而授之。如臣庸愚,不循資格,遽然冒占,則其爲累則哲之明,駭四方之聽者,當復如何?噫,臣之父子,偏被我聖上不世之恩,旣拂拭之,又㧞擢之,以至數朔之中,竝躋卿列而極矣。每闔門頌祝,未嘗不感淚被面,粉糜隕結,思所以圖報萬一,而其奈童子備官,古人攸戒,老蔭濫竽,一世所嗤,何哉?今臣欲辭則殆同文宰之例疏,欲默則又非私分之所堪,臣計到此,誠亦慼矣。然與其晏然冒據,自速玷汚之譏,曷若疾聲一籲?寧犯猥越之罪,玆敢簡其蔓辭,略暴血懇。伏惟我殿下,天地父母,無物不遂,斷斷此心,庶或蒙一言而俯燭也。臣於見職,旣無冒膺之路,玆不得不替禆納符,臣罪至此,尤無所逃。伏乞聖明,亟收誤恩,還他本分,以卒生成之澤,公私幸甚。答曰,省疏具悉。卿其勿辭往欽哉。
行知中樞府事洪樂性疏曰,伏以,日月迅邁,孝徽宮廞禮已畢,返虞奄過,伏惟聖情愴悼,益復如新,臣不勝區區悲念之忱。臣忝叨敦匠之役,猥蒙陞資之恩,驚惶兢惕,歷日靡定。夫國有事役,奔走董飭,固是常分,而實無可記之勞,濫被罔功之賞,臣心不安姑捨之,亦豈不大有欠於朝家綜核之政哉?況玆輔國,資級高亢,地位自別,實非人人所可濫據者,顧臣無似,冥升無漸,至於此極,私心凜懼。尤倍恒品,雖緣反命義重,未免冒沒祗肅,臣若貪戀榮寵,若固有之,罔念滿盈之戒,則人猜鬼忌,理所必至也。災咎之來,尙誰怨尤?玆敢披瀝肝血,略暴危懇。伏乞聖慈,特垂體諒之恩,亟寢新資之命,俾公器重而私分安焉,不勝千萬幸甚。答曰,省疏具悉。今者賞典,乃遵舊例,卿其勿辭行公。
黃海監司金熤疏曰,伏以臣,向於辭陛之前,見差淑昌宮印篆書寫之任,伏念幽宮篆章,事係至重,而臣本拙於筆藝,至如篆隷,尤其素昧,則固宜據實力辭,不敢冒當,而時値期日已迫,回旋不得,竟不免依樣模畫,隨例寫進,自顧慙惶,無地自容。乃者酬勞之典,至有進秩之命,臣聞命恧,繼之以驚惑也。噫,官秩陞擢,最是顯賞,苟非有殊功實勩之不可無酬者,則不可以爵秩之重,而容易虛授者,其義較然,則藉使臣精習於筆翰之藝,盡職於工役之場,亦不過爲薄技之效勞,而初非可記之功也。況臣强其不能,隨人畫葫,所自效者,只是霎時操筆之役,而今反猥蒙誤思,遽陞一資,不特臣心之恧蹙而已,豈不大有累於朝家愼賞之典耶?惟願聖明,還收臣新授資秩,無使輕爵賞而累治道焉。且臣於幕禆啓請一事,竊有萬萬不自安者,盖見帶軍門之人,藩臣不得擅自啓請,事體則然,而臣誠愚迷,只知其或有已例,不覺其襲謬之爲不可,向以時任軍門,遽然混擬於幕府之啓矣。及夫改差草記之入,警責之敎,至及於該營大將,臣之惶懷隕越,當復如何?論其辜犯,專在臣身,而譴罰之加,臣獨倖逭,臣於是益不省措躬之所也,玆敢附陳自劾之義,仰請威罰之加。伏乞俯垂鑑照,亟賜處分,以昭法紀,以安私分,千萬甚幸。答曰,省疏具悉。今者賞典,乃遵舊例,卿其勿辭行公。
吏曹判書鄭尙淳疏曰,伏以,日月易邁,仁淑元嬪禮葬,倐焉已過,伏惟聖懷,冞切傷悼。仍伏念臣猥以無似,偏蒙洪造,半歲銓席,瘡疣百出,而聖度涵容,尙免大何,臣雖蠢愚,寧不知感?日前政命之久稽,亦出昏迷所致,而論其辜犯,合被重誅,畢竟越俸之末勘,特出曲貸之聖渥,臣方戴罪含恩,縮伏兢惶。竊自幸其免卸有路,庶不至重添罪戾,不意飭敎荐降,仍有牌望勿捧之命,控辭無階,終未免黽勉冒膺,反顧初心,已切惶愧。日昨政牌,適降於身在祭班之時,咫尺天陛,三違嚴召,非不知其萬萬悚悶,而不可以一時之膺,仍爲久據之計,威罰不加,促敎繼下,情窮勢蹙,遂不得不冒赴政席,心雖出於怵分,跡實涉於貪榮,臣猶自愧,人謂斯何?從今以往,惟當力辭乃已,少爲黥劓之補,毋貽淸朝之羞,玆敢瀝陳衷悃,仰瀆崇聽。伏乞聖明察臣決難冒居之義,諒臣非出例讓之懇,亟命鐫改,仍治臣罪,以安微分,以昭法紀,不勝幸甚。答曰,省疏具悉。卿又何過引?當初處分,已盡開釋,則豈料處義之轉至於此也?大政不遠,卿其勿辭行公。
司諫洪彦喆,啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依徫處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快定王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權詡,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年,亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻,使喚奴婢,竝令該府,一一査出,遠地散配。措辭見上答曰,不允。
己亥七月初七日卯時,上御誠正閣。藥房都提調·提調入侍時,都提調徐命善,提調具允鈺,行左承旨鄭民始,記事官鄭東浚·金勉柱·李信祜,以次進伏訖。命善曰,夜間聖體候,若何?上曰,大體則比昨少減,而尙有憊薾之症,可悶矣。命善曰,似是一時暑症矣。上曰,口味亦不開可悶。命善曰,湯劑當更爲議定煎入矣。上命退,諸臣以次退出。
己亥七日初七日辰時,上御誠正閣。同副承旨入侍時,同副承旨柳義養,記事官鄭東浚·金勉柱·李信祜,以次進伏訖。上命讀狀啓及公事,義養讀奏。上命書公事判付訖,命退,承史以次退出。
己亥七月初七日酉時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書洪忠監司李明中,吏曹判書鄭尙淳,知事洪樂性,黃海監司金熤疏批。又命書傳敎曰,近因膠擾,又患暑感,久未迎接矣。卿其明日入侍事,遣史官傳諭于儒賢處。上命退,諸臣以次出。
上在昌德宮。停常參·經筵。
李秉模啓曰,大司憲趙時俊牌招未下,執義兪彦鏶,掌令金鍾厚在外,一員未差,持平李濟萬傳旨未下,洪樂淵牌招未下,今日以監察茶時之意,敢啓。傳曰,知道。
傳于鄭民始曰,都承旨入侍。
鄭民始啓曰,領議政金尙喆,左議政徐命善,守禦使徐命膺,戶曹判書金華鎭,禮曹判書鄭光漢,京畿監司鄭昌聖,依下敎來待矣。傳曰,入侍。
傳于李義翊曰,禮兵房承旨入侍,訓將同爲入侍。
兵曹判書前望單子入之,以鄭尙淳爲兵曹判書。
傳于徐有防曰,旣無情勢,又有政命,則如是違牌,事甚未安,吏曹判書李徽之,從重推考,更爲牌招開政。
傳于李義翊曰,無情勢之可言者,又何如是違牌,況今本兵,多有時急擧行之事,尤焉敢一味不出乎?揆以分義,誠極未安,兵曹判書鄭尙淳,從重推考,更卽牌招,傳授命習,仍令行政。
傳于李秉模曰,吏兵判牌去來申飭,斯速開政。
有政。吏批,判書李徽之,參判兪彦鎬進,參議未差,承旨徐有防進。啓曰,本曹參議,今當差出,而擬望之人乏少,外任竝擬,何如?傳曰,允。以金亮行爲吏曹參議,吳大益爲掌令,權噵爲左參贊,宋德相爲戶曹參判,金憙爲工曹參議,朴天行爲兵曹佐郞,朴宗幹爲禮賓奉事,金光宇爲平山府使,姜世晃爲南陽府使,李熤爲竹山府使,尹泰國爲龍仁縣令,李昌遠爲袊川縣監,鄭尙淳爲軍器提調,徐鼎修爲金泉察訪。接慰官單李泰永,新溪君,銀溪君楔,以上在喪終制,兼校書校理單金宇鎭,駕前別抄李邦顯,今加嘉善,園所都監都領役部將,加資事承傳。
兵批,判書鄭尙淳進,參判沈頤之病,參議洪樂彬入直進,參知鄭宇淳病,右承旨李義翊進,以韓光會爲知事,柳戇爲同知,申應周爲宣傳官,副司直權噵·柳戇·鄭晩淳·蔡弘履·尹師國·鄭元始·尹塾·南鶴聞·李亨元·李坪,廣州中軍單宋迪中,都摠經歷朴基豊,宣傳官金聖和相換。
傳于柳義養曰,宣傳官多奉命在外,且方有擧行之事,朴基豊參上宣傳官中相換。
又傳于曰,儒賢入侍。
傳于徐有防曰,左副承旨入侍。
鄭民始,以吏批言啓曰,宗班年七十者,歲首抄啓加資事,曾有定式矣。銀溪君楔,今年七十有一,而纔已在喪終制,故雖非歲首,依例別單書入之意,敢啓。傳曰,知道。
李義翊,以兵曹言啓曰,來八月初三日,寧陵擧動時,各差備驛馬入把之數磨鍊,別單書入,而應把驛馬一百四十一匹內,本曹驛馬四十匹除,其不足之數,爲一百一匹矣。依前例,以各道驛馬,分排添補,而此與近陵動駕有異,各道入馬,有難仍把。京畿驛馬則替把於廣州宿所,洪忠·江原兩道驛馬,則替把於利川宿所,還宮時,亦依此例擧行,而各其監營,定差使員。今月二十六日,京中逢點,司僕寺添補京畿驛馬,則從本寺啓下數,直爲入把之意,各該道監司處,分付,何如?傳曰,允。各別檢飭,無得如前濫雜,復踵前習,則該色郞廳,繩以重律,斷不饒貸,以此嚴明分付。
又以兵曹言啓曰,隨駕禁軍騎士番數及馬步軍哨數,留都軍兵數爻,新舊番合用事,外方軍兵徵發事,竝爲漽考戊辰·癸酉·庚戌·庚申各年曹上謄錄,秩秩抄出,區別年條及名色,更以草記列錄稟處事,命下矣。取考謄錄,則戊辰年寧陵擧動時,挾輦砲殺手四百名,二百名式替代,駕前巡視旗軍牢手各五雙,別差備軍牢手一雙。禁軍入番外六番,左廂訓局軍兵四哨,右廂禁衛軍兵四哨,陵所扈衛軍兵,驪州,利川軍兵調用事,守禦使親承傳敎,隨其容入之數,利川宿所扈衛軍兵,竹山軍兵一千名,調用事定奪。癸酉年齊陵擧動時,挾輦砲殺手二百名式,分左右侍衛,駕前廵視旗軍牢手各五雙,別差備軍牢手一雙,禁軍入番外六番,左廂訓局軍兵四哨,右廂禁衛軍兵四哨,宿所及兩陵上扈衛,摠戎使鎭撫使所屬軍兵及開城府軍兵調用事定奪。庚戌年寧陵擧動時,挾輦砲殺手四百名,二百名式替代,駕前巡令手十雙,軍牢手十雙,別差備軍牢手一雙,禁軍除一番留都入番外五番,左廂訓局軍兵八哨,右廂禁衛軍兵五哨,訓局馬兵四哨,水原軍兵十二哨調發,摠戎使率領,弘化門外留都事定奪,利川宿所扈衛軍十哨,陵所扈衛軍十四哨,守禦廳所屬軍兵調發。庚申年齊陵擧動時,挾輦袍殺手四百名,二百名式替代,駕前巡令手十雙,軍牢手十雙,別差備軍牢手一雙,禁軍入番外六番,前廂訓局軍兵八哨,後廂禁衛軍兵四哨,訓局馬兵四哨,開城府宿所扈衛軍,本府牙兵及軍官竝作十哨,調發事定奪。摠戎使率訓局餘軍三哨,弘化門外留都,而騎士番數,留都軍兵數爻,新舊番合用事,自其營擧行,而本曹謄錄,元無載錄,故只禁軍番數,馬步軍外方軍兵徵發哨數,列錄以入之意,敢啓。傳曰,知道。前廂訓局步軍八哨,馬軍四哨,後廂御營步軍五哨,騎士三番,磨鍊擧行,挾輦軍六百名,前排二十雙磨鍊。
柳義養,以義禁府言啓曰,平安監司金鍾秀狀啓,據刑曹粘目內,中和前府使李得永,移本府處之事,允下矣。李得永今方待命,卽爲拿囚之意,敢啓。傳曰,知道。
李義翊,以兵曹言啓曰,南漢山城命官別試武科初試吉日,令日官推擇,則今七月十七日爲吉云,以此日定行之意,敢啓。傳曰,知道。三邑儒武之試取,蓋出於追踵盛蹟,兼寓慰悅之意也。此係所不已之擧,而若其因仍倖㑹,致有糅挐之弊,則是適足爲科弊未杜,科弊復作之歸矣,述古忭今之意,果安在哉?鄕人無識,雖或犯之,爲官長者,若能早加束濕,而明覈於收單之際,發防於初試之日,則奸何從生,僞亦易禁。又如殿試時,自無紛攔之弊,以此意,自本曹枚擧謄關,各別嚴飭于守禦使及京畿監司處,與地方官,眼同細考,累式之籍,十分惕念擧行。如是申諭之後,或有現發者,則主試之人及該地方官,難免重勘,竝以此意分付,期於無犯之地。
己亥七月初八日,記事官姜彙鈺。刑曹,仍黃海監司殺獄罪人朴世奉獄事,更覈啓本啓下者,究其獄情,則不可以一時變招,遽擬酌處,嚴刑得情後,稟處之意,分付,何如?啓目。傳曰,依允爲旀。文化縣囚推罪人朴世奉,道臣論啓,旣有意見,苟有可生之道,豈可一味例推,不卽酌放乎?其在重民命之道,合施傅生之典,特爲減死,照律定配爲良如敎。
刑曹,仍平安監司啓本啓下者,究其獄情,則罪人居士式連,打殺其妻實禮節次,旣已承服,依例結案取招,而係是一罪,依法典照律,報議政府,詳覆施行,何如?啓目。傳曰,依允。
己亥七月初八日辰時,上御誠正閣。都承旨入待時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,今日則感氣少勝矣。上曰,都政將於望前爲之耶?國榮曰,兵曹取才,似有未及之慮矣。上曰,宣薦禁軍出後,則取才不多矣。國榮曰,宣薦禁軍,亦有取才矣。上曰,遠陵動駕,不可不預議凡節,故今日有諸臣入侍之命矣。國榮曰,臣亦以訓局事,有稟定者矣。上曰,何事乎?國榮曰,步軍八哨,當爲隨駕,而除其雜頉及攔後等軍,則數甚苟艱,禁御兩營處所,若以該營軍仍直勿替,則可以分排,而一經稟達然後,可以擧行矣。上曰,諸臣入侍時,奏達,可也。上命退,諸臣以次出。
己亥七日初八日辰時,上御誠正閣。領左相·守禦使·禮戶判·京畿監司·訓將·禮兵房承旨,同爲入侍時,領議政金尙喆,左議政徐命善,守禦使徐命膺,禮曹判書鄭光漢,戶曹判書金華鎭,京幾監司鄭昌聖,訓鍊大將洪國榮,行右承旨李義翊,左副承旨徐有防,記事官李兢淵·李信祜·鄭東浚,以次進伏訖。尙喆等曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,陵行旣定,似多有預爲禀定者,故召卿等。尙喆曰,自前動駕於經宿之地,則諸道監司,例有待候境上之事,今番幸行時,自政院依例下諭,使之趁期出待,而其中江原監司,則所處信地,以其畿甸接界之故,庚戌陵幸時,勿令出待,今亦依前留營之意,分付,何如?上曰,依爲之。尙喆曰,自前動駕,若或程道稍遠,日字差久,則隨駕百官,輒皆自持飯矣。今此幸行時,外而民邑,內而各司,連有節省之飭敎,則各司支供,竝令除減,無或犯禁抵罪之意,預爲嚴飭,何如?上曰,以此嚴明分付大臣,衙門事體自別,此則勿論,可也。尙喆曰,卽見全羅監司鄭一祥狀啓謄報,則萬頃古群山漂人,不願受暑月衣袴,以待朝家處分云矣。渠輩之言,雖或如此,其在柔遠人之德意,何恤前例有無乎?聞其還發,且在風高後,所着衣袴,一依靈巖漂人例,精造分給之意,分付,何如?上曰,依爲之。竝出擧條上曰,兵判年老,遠陵幸行,勢難隨駕耶?尙喆曰,耆社之臣,以本兵隨駕遠陵之難,果如聖敎,其在體下之政,似有變通之道矣。上命書傳敎曰,當此遠陵幸行,耆社之臣,勢難以本兵陪往,旣詢大臣,兵曹判書權噵,令姑許遞。上曰,兵曹判書前望單子入之。又命書傳敎曰,祖宗朝展謁驪州陵寢,還御淸心樓,有試士之例,今番則回到山城,翌日試士,只廣州·驪州·利川人赴擧武士,亦依此擧行,而武科則依松都別試例,先期命官,設初試於山城事,分付。又命書塼敎曰,試士翌日,仍試城操,以此知悉擧行事,分付該營,又命書傳敎曰,當此秋務方殷之時,許多軍兵之徵發可悶,今番陵幸時,摠戎使只率訓御隨駕,餘軍弘化門外結陣留都,水原軍兵勿爲徵上,禁御兩營八月下番軍,依舊例待回鑾後還送,鄕軍之愆期滯京,不可無軫恤之道,留京間,糧饌參量分給事,分付。尙喆曰,卽有摠戎使弘化門留都之敎,而摠戎使金孝大,近來有病,每以一遞之意,屢有面懇於臣等,而以其重任之故,尙未陳達矣。今番留都,當爲多日,則以此病狀,勢難强責,今姑許解,何如?上曰,依爲之。上命書傳敎曰,政官牌招開政。又命書傳敎曰,旣有下敎,馬兵隨駕四哨外,自本營抄出一哨,稱以攔後別隊,屬之宿衛所。義翊曰,新除授兵曹判書,待下批牌招,傳授命召,何如?上曰,依爲之。尙喆曰,此守禦使徐命膺狀啓也。以爲本廳屬三營束伍及左右牙兵,今秋合操,何以爲之事,令廟堂稟旨,分付。此摠戎使金孝大狀啓也。以爲坡州·長湍束伍軍兵等,令秋輪操,何以爲之事,令廟堂稟旨,分付。此江華留守洪樂純狀啓也。以爲鎭撫軍兵及外四營,今秋合操,依例設行,而統禦營今旣移屬本府,舟師操鍊,亦當依例設行,而秋操則畿·海兩道,各其前洋鍊習,已有定式,依此擧行事,令廟堂稟旨,分付,此永宗防禦使許侙狀啓也。以爲臣營今已移屬於統禦營,水操依統禦使啓下關擧行,而陸軍等今秋陸操,依例擧行事,令廟堂稟旨,分付。此洪忠兵使吳載熙,秋操取稟狀啓也。以爲今秋習操巡歷及各鎭營將巡點等事,令廟堂稟旨,分付。此黃海兵使具以謙狀啓也,今秋習操及各邑鎭軍器點視,與別武士鄕騎士武學都試設行事,請廟堂稟旨,分付。此平安兵使金相玉狀啓也。以爲今秋淸北各邑鎭巡操,依例擧行,令廟堂稟旨,分付。此全羅兵使金海柱狀啓也。以爲今秋巡操巡點,只依例擧行事,令廟堂稟旨,分付矣。諸道操鍊之停廢已久,其在詰戎之政,恐不宜一任疎虞,顧今秋事,庶有登熟之望,勿論水陸之輪操與合操,竝令依定式設行,海西之勸別武鄕騎士武學都試,亦令一體擧行,何如?上曰,左相·將臣之意,何如?命善曰,戎政近久不修,今年則不可不行之,而至於守·摠兩營,適當遠陵幸行之時,似宜有軫念民弊之道矣。國榮曰,臣意亦與大臣之意同矣。上曰,依爲之。竝出擧條上命書傳敎曰,行司直李徽之,吏曹判書除授。又命書傳敎曰,新除授吏曹判書,牌招·察任。出榻敎命膺曰,庚戌年則只利川宿所,而驪州爲過站,故扈衛但於利川磨鍊,而今番則驪州·利川,俱爲宿所,驪州扈衛,加數磨鍊,何如?上曰,不必加定。陵所則不過暫時展拜之間,以陵所扈衛軍,仍用於驪州宿所,可也。命膺曰,布城,庚戌年只設於利川宿站,而驪州則以過站不設布城,今番則似當加設,故敢達。上曰,置之,山城·布城,亦依舊例置之,可也。上命書傳敎曰,其在除弊之道,不可不省約,山城及驪州·利川,布城虎網子,一竝勿爲待令。今番程道雖遠,而分排日字裕如,必無侵夜之慮,植炬一節,亦爲除之,切勿措備事,分付。又命書傳敎曰,自山城行宮到利川時,勿設大小晝停,兩處只設一晝停,處所以慶安擧行事知悉。命膺曰,今番擧行之際,自多有費入,而以本廳如干財力,萬無策應之望,百爾思之,他無着手處,第有一事,臣於頃者,南漢添餉米,昨年條一千三百餘石,業已輸送山城,而明年添餉,本廳又爲當次,若以關西小米二千石,預爲區劃,姑先推移用之,而添餉米,明年某條經紀變通,則庶可有措手之道,故敢達。洪國榮曰,守禦使自言故如此,而明年添餉米,追後充報,其勢必難矣。上曰,大臣之意,何如?尙喆曰,本廳目下需用,必有費入,而無他區劃之處,依此許施,勢不可已矣。命善曰,以明年添餉條,區劃需用,誠爲便當,而畢竟充報之難,果如知申所奏矣。上曰,依爲之。命膺曰,向來惠廳堂上,以守御廳給代米四百三十石,自今永不出給事,陳達蒙允矣。臣於本廳事例,實甚生疎,故伊後數次登筵,未嘗敢提達,中間溯考本事始末,則當初結錢磨鍊時,水原·廣州,以防營獨免結錢,其後水原府,以摠廳軍額之有弊,因民人等狀,盡罷軍額,以結錢收送摠廳,以爲結代之費,行之數年,百弊俱蘇,故廣州留守,亦引此事,論理狀聞,以爲軍官軍保一千八百名,太半黃口流亡,實爲莫大之痼弊,一府民情,願出結錢,以矯此弊,如水原之例云云。下備局覆啓,遂自均廳,收納其結錢,而以四百三十石出給本府,以爲將士支放之資,及夫還鎭之後,一百四十五石,送于廣州府,二百八十五石,留之守禦廳,今若永罷此米,則本廳姑無論廣州府一朔支放全闕逐年引用,若過十二年,則一年支放全闕,此其爲弊,不可勝言,故臣以此意,酬酢於惠堂,則惠堂亦以爲守廳之欲推尋本色,事理當然云矣。今若以四百三十石米,依惠堂言,留置惠廳,而所捧結錢,準數還付於守廳,以補營府之支放,事順名正,下諭大臣處之,何如?上曰,大臣之意,何如?尙喆曰,當初四百餘石米,果是結錢之代,則今於本米還推之後,竝與結錢而都失者,守禦使所達,無怪其如此,錢則使之還推,以爲將士支放之需,誠好矣。命善曰,給代米,則惠堂旣已推去,守禦廳則還推其結錢,以爲營府支放之資,事甚順便矣。上曰,依爲之。命膺曰,南漢利川行宮鎖錀,庚戌年大臣提稟,利川則置之事有敎矣。今番又有驪州宿站,兩處鎖鑰,何以爲之乎?上曰,置之,可也。命膺曰,臣於再昨筵中,伏承鍊兵館前試閱軍兵之敎,故退問地形廣狹,則堇容二三哨排陣,而至於坐作進退,則不可論云,軍無坐作進退,不能成軍容矣。山城城操,關然不行,將近二十年云,今番若行一面操,則以廣州上下道所在牙兵二哨,城內僧軍一哨,赴擧武士中守堞,軍官二百名,其餘城中標下雜色,通而計之,足可爲千人,除其治道等雜役,排列於西南一面,擧行城操,而自上御西將臺,下覽其節奏則似好,惶恐敢達。上曰,依爲之。命膺曰,庚戌年以本廳三營將,皆以守令,多有擧行之事,別遣本廳左別將,行扈衛營將之事,今番亦依此擧行,何如?上曰,依爲之。光漢曰,自上御步輦,則陪從人員,例皆步從矣。山城南門外及東門外道路頗險,自寧陵詣英陵時,其間甚遠,戊辰年則只大臣乘馬,庚戌年則陪從諸臣,竝因特敎而乘馬矣。今番則何次爲之乎?上曰,以乘馬磨鍊於節目,可也。光漢曰,陵幸時,例有告宗廟之擧矣。今番則來月朔祭,兼行告由,何如?上曰,依爲之。華鎭曰,排設幕次,今春幸行時,二幕次所入,雖已上下,今番則程道旣遠,排設甚多,若以定例言之,猶有一幕次,餘數,何以爲之乎?上曰,半幕次給之,可也。華鎭曰,龍床等七種,今春雖不上下,而幕次旣減其半,此則置之,何如?上曰,依爲之。華鎭曰,年分事日,匪久當啓下矣。敬差官下送與否稟定,然後可以擧行,而近年連使道臣擧行,今番何以爲之乎?上曰,依近例爲之,可也。國榮曰,今番幸行時,以訓局步軍八哨隨駕事命下矣。除却老病雜頉,攔後斥候等軍,則甚爲苟艱,禁·御兩營處所,若以該營軍仍直,而勿爲替代,則可以分排擧行,依此分付,何如?上曰,依爲之。昌聖曰,每當遠陵幸行之際,朝家爲軫畿驛之殘弊,或許米太之劃給,使之接濟於京中聚待之時矣。向在庚申豊德陵幸時,亦有米太各一百石劃給之例,今番遠路,無異於豊德,新穀未盡於登熟,人馬糧料,辦備甚難,亦依庚申例,賑廳米太,量宜劃給,俾免飢困之患,何如?上曰,考例爲之,可也。昌聖曰,陵幸新定節目中,百官假家,二三日程,則依例造給,雖已定式,取考二去戊辰寧陵幸行時謄錄,則其時因大臣筵奏,百官依幕,皆令各其司帳幕爲之,假家造給,竝令除之矣。今番亦依此例,百官假家,一倂除減,何如?上曰,依爲之。有防曰,京畿監司鄭昌聖,奏對進退之除,有欠筵體,推考,何如?上曰,依爲之。尙喆曰,今番幸行時,外邑除弊之前後飭敎,若是申嚴,而京上司下屬輩,不悛舊習,稱以情債,若或有從中侵徵之弊,則不但犯者之當被重律,不能察禁之官員,亦難免論責,以此預爲各別嚴飭,何如?上曰,依爲之,竝出擧條上命書傳敎曰,今秋冬等宿衛將士內試射時,應射放人名,比前甚多,呼名監的,傳箭·告箭·執錚·尺量·執鼓等官,勢難只以宣傳官·軍器寺官員分排用之,訓鍊院官員,多數待令,使之推移擧行事,分付宿衛所。又命書傳敎曰,畿邑守令,待下批當日辭朝。上命退,諸臣以次出。
己亥七月初八日巳時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,旣無情勢之可言,又何如是違牌,況今本兵,多有時急擧行之事,尤焉敢一味不出乎?揆以分義,誠極未安。兵曹判書鄭尙淳,從重推考,更卽牌招,傳授命召,仍令行政。上曰,吏兵判牌去來申飭,斯速開政事,分付。上曰,今番陵幸,必欲除弊,今日有所下敎者多,果將有實效耶?民始曰,外邑除弊則果大矣,而儲置米會減者多矣。上曰,今番陵幸,幾道驛馬上來乎?民始曰,洪忠·江原兩道驛馬上來云,而近來驛馬之凋殘,誠可悶矣。上曰,以畿驛言之,馬位田之預賣,誠爲大弊,外方亦必如是矣。民始曰,然矣。上曰,吏議望幾人乎?民始曰,山林及李秉模·李敬養矣。上命退,諸臣以次出。
己亥七月初八日午時,上御誠正閣。儒賢入侍時,儒賢宋德相,同副承旨柳義養,假注書姜彙鈺,記事官李信祜·鄭東浚,以次進伏訖。上曰,承史進前。賤臣未卽進前。義養曰,假注書姜彙鈺,不與承史同爲進前,有失筵體,推考,何如?上曰,依爲之。出擧條上曰,近因悲擾,且値多事,久未延接,故予方有感候,而特强作召卿耳。德相曰,得聞聖候欠和,雖是一時感候,而臣心憂慮,誠不自勝矣。臣亦賤疾連綿,而久未登筵,不勝耿結,故欲一承候,今日則强疾入來矣。元嬪葬禮倏過,伏想聖懷,益難抑矣。上曰,今年是己亥,而卿又上來,此際謁陵,誠不偶然。卿雖不能隨駕,或先或後,只參行禮之時,則似不勞矣。德相曰,賤臣筯力,苟可堪則敢不隨駕乎,上曰,驪州山林,何時上來云乎?德相曰,未能的知,而似當從近上來矣。上曰,今年暑熟,殆若無前,卿於旅邸,何以爲過乎?德相曰,雖甚熟而猶勝於鄕廬,故幸得支堪矣。上曰,予患感冒,且定陵行,自多擾擾,久闕講筵,誠極可悶,故擬於數日後爲之,卿亦入參好矣。聞卿有鬢腫云,輕重,何如?德相曰,出於髮除,而姑不大段,然醫云分野不輕,故方付藥,未見效矣。上曰,久未延見,有何欲奏之事乎?德相曰,常時固欲陳奏而未果矣。今當謁陵,不容泯默,故敢此陳達矣。孝宗大王嘗不忘忍痛含冤四字,彼國常稱以虜國,則本陵祭享時祝文,用彼國年號,臣意則似未安,只書以年月干支,似好矣。上曰,卿言䛋然矣。德相曰,文廟祝式,則亦不必盡如是矣。上曰,文廟祝式,則已改之矣。德相曰,此則臣未及詳知矣。德相曰,賤臣曾以許衡黜享事,有所陳達,而槪許衡卽被髮左袵之人也。其不可侑配於文廟,義理較然,此在聖斷之何如矣。上曰,卿言好矣,而事係重大,當以卿言,問議於在外諸儒賢而決之矣。德相曰,如此則聖敎誠然矣。德相曰,賤臣曾以科制田制事,有所仰達,而未蒙採施,故敢此陳達矣。第井田雖卒難行之,若追先王之遺制,或爲均田與量田,詳爲區別,則陳起自別,田賦自均矣。且科制亦依古經之遺意,以作一時之良法則,似好矣。上曰,卿言果好矣。第法久弊生,理所必至也。明經則本爲通明經義,而近則不過爲記誦而止。製述則本欲討論經綸,而近亦不過爲掇拾而止,未知行何法制而可以革捄也。予亦自前意謂治化,庶幾可興,勵精圖治者,數年于玆,而終無好策,誠爲悶然。大抵科字出後,士趨殊岐,俗習不古,雖有法制,若不得人,則行之實難,非法之無也。以今之制,推而上之,求合於古規,則所謂增廣之科,事不師古,固非三代之制也。至於大比之科因其勢而利導之,則三物賓興之法,因此可興矣。朱子語類,亦有賦詩簡士之規,賦詩簡士,亦似不悖於古人取士之規矣。然而輓近以來,末流之弊滋生,未知何以則爲好也?且以田制言之,古不有三品九等之制乎?今時則視禹貢,亦有異焉。禹貢則有上之上·中之中·下之下之田賦,而我國則無非下下之田,故禹貢下等之田,則猶較數歲之中,以爲常矣,而我國下等之田,則雖較百歲,難以爲常矣。況我國則山溪居多,難以區劃,雖欲區劃,若不得人,益生其弊,此兩制,必得人而後可以行矣。不然,恐不可輕議也。德相曰,慮始雖難,行之非難,顧在聖斷之如何耳。上曰,予豈曰卑無高論哉。第當商議於廟堂爲之矣。上曰,頃日所送親筆,雖不能善寫,卿其見之否?德相曰,下送御筆,一倍生色於臣先祖,天恩罔極,生死俱榮,臣不勝惶感之至矣。上曰,可以用之否?後面未能詳書耳。德相曰,若得眞本,當爲臣家百世之寶藏矣。上曰,若有之,送之豈難?卽爲遺棄可歎。上曰,驪州儒賢,何時當上來?德相曰,雖未的知,固宜上來云矣。且定陵行,似當從近上來矣。上曰,似不欲因其地覲謁也。德相曰,似然矣。上曰,兩儒賢偕往於陵所,則亦是奇事也。先正詩不云乎?有不知何處跪陳辭之句,而今年卿之參拜於陵所事,豈偶然耶?德相曰,聖敎至此,臣無任惶隕之極矣。上曰,今日則酬應甚難,卿其退出。德相曰,聖候欠寧,臣不勝憂悶矣。上曰,卿亦觸風似難,須善調攝。上曰,章服次送之矣。卿其受之否。德相曰,臣蒙被天恩,伏受裁縫,感戴無地矣。德相退出。上曰,注書筵說讀奏,可也。賤臣不能讀奏,上曰,退而修書,申前入之。上曰,吏曹判書李徽之入來與否知入。賤臣承命而出,還奏曰,姑不入來矣。上曰,吏曹判書李徽之,更爲牌招。出榻敎賤臣承命,分付,還入進伏。上命退,諸臣以次退出,。
己亥七月初八日申時,上御誠正閣。左副承旨入侍時,左副承旨徐有防,記事官李兢淵·李信祜·鄭東浚,以次進伏訖。上曰,今方開政乎?有防曰,吏曹參判牌招啓辭姑不下,故未及開政矣。上曰,吏曹參判兪彦鎬,一體牌招。上命準御製所謄冊子。仍命退,諸臣以次出。
上在昌德宮。停常參·經筵。
仁淑元嬪宮四虞祭後,大殿·王大妃殿·惠慶宮·中宮殿,政院·玉堂·藥房口傳問安。答曰,知道。
傳于洪國榮曰,都承旨入侍。
傳于鄭民始曰,承旨入侍。
兵曹口傳政事,薪知島萬戶金聲九,兼內乘許湛。
李義翊,以都摠府言啓曰,副摠管李漢昌,以禁軍別將,宣薦禁軍取才事,南別營晝仕出去之意,敢啓。傳曰,知道。
又以宿衛所言啓曰,本所所管諸將校,今秋等內試射時,居首人,依定式別單書入之意,敢啓。傳曰,知道。
己亥七月初九日卯時,上御春塘臺,別試射入侍時,㣔都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,記事官李兢淵·李信祜·鄭東浚,以次進伏訖。上命宿衛所將校軍兵試射放。上曰,左相入來乎?民始曰,以藥房問安入來矣。上曰,左議政入侍,左議政徐命善進前曰,夜間聖體,若何?上曰,一樣矣。上曰,今番山城之科擧子將多乎?命善曰,畿內中三邑,本多擧子矣。上曰,武擧子亦多乎?命善曰,然矣。上曰,擧子必有濫雜之弊,各別申飭好矣。命善曰,武初試錄名,將考籍捧之云矣。上曰,今番陵幸時,除弊者果多乎?命善曰,外邑民弊,幾皆除之矣。上曰,日勢尙早,兼行內試射事,分付。上曰,近來宣傳官,不成貌樣,陵幸時,擧行誠難矣。命善曰,此誠可悶矣。射放畢,上命書傳敎曰,今秋冬等宿衛所將士內試射時,居首本所別武士朴文彩依定式直赴殿試,之次敎鍊官出身金聲九,邊將除授。國榮曰,內乘李潤春,以射員呼不矣。上曰,內乘李潤春汰去。出榻敎上曰,禁衛從事官,亦爲汰去事,分付。上曰,明月問安勿爲之。仍命退,諸臣以次出。
上在昌德宮。停常參·經筵。
李秉模啓曰,大司憲趙時俊牌招未下,執義兪彦鏶,掌令金鍾厚在外,吳大益茶時避嫌依啓,持平李濟萬傳旨未下,洪樂淵牌招未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
李義翊啓曰,臣依定式,今日進詣仁政殿月臺,入直禁軍等,軍器服色點考則皆無頉。仍以傳敎內辭意勞問,則倂好在云矣。敢啓。傳曰,知道。
傳于徐有防曰,召對爲之。
備忘記,傳于鄭民始曰,前司謁石聖運,司勇金學成,司謁除授,前司謁廉載均,中宮殿司鑰除授。
傳于鄭民始曰,左承旨入侍。
徐有防,以禮曹言啓曰,臣光漢,奉魂帛,陪進園所,權安於幄次,率相地官趙弘度,泛鐵於曲墻後十五步之地,擇定子方,辰時宮園令園司,奉出魂帛,臣與園司,眼同埋安之意,敢啓。傳曰,知道。
李義翊,以都摠府言啓曰,副摠管李漢昌,以禁軍別將,昨日未畢試宣薦禁軍取才事,南別營晝仕出去之意,敢啓。傳曰,知道。
徐有防,以承文院官員,以都提調意啓曰,濟州漂民尹道俊等九名出送事,禮部咨文,纔已出來矣。令槐院撰出回咨,正書安寶,定禁軍給馬,下送于灣府,使之傳給鳳城將,以爲轉送北京之地,漂民出送後,例有無方物謝表矣。謝表亦爲撰出,順付於節使行之意,分付槐院及該曹,何如?傳曰,允。
李義翊,以備邊司言啓曰,自北京回還漂人全羅道濟州人尹道俊等七名,臨陂人鄭奉贊等二名,縣次替送,繞已上來,故使本司郞廳,詳細問情後所供辭緣,別單書入,而今無留置更問之事,下去時,分付沿路各道,使之善爲饋食,所騎刷馬,次次替給之意,亦爲分付,何如?傳曰,允。
又以備邊司言啓曰,卽見全羅右水使柳,狀啓,則以爲靈巖郡露兒島漂人,雖有指引日本路之請,有違前例,依漂漢人入送例,絶望處,指其方向入送事,令廟堂稟旨分付矣。前此漂到者,若是倭人,則定差員指路,護送領付於倭館。至於淸漢人漂泊者,絶望處,指路還送例也,依此擧行之意,纔已行會,而帥臣狀辭又如此,依漂漢人例,指其方向,待風發送之意,分付於道帥臣處,何如?傳曰,允。
鄭民始,以兵曹言啓曰,在前陵幸時,十里外斥候伏兵,守·摠兩營,各隨地方擧行,十里外傳語軍士,京畿束伍步軍,定差使員擧行矣。今亦依此磨鍊,何如?傳曰,允。守禦軍兵,利川·驪州宿所及城操時,所用甚多,有難加把,斥候伏兵,竝以摠廳所管軍兵,分派磨鍊擧行,此或爲摠軍難便之端,則自摠廳使之論理草記,稟處可也。
又以兵曹言啓曰,今此南漢山城別試武科命官,初試試官,當爲磨鍊,而取考庚申年松都別試謄錄,則其時本府留守中軍,經歷敎授擧行矣。今亦依此例,以廣州府尹宋煥億,留營別將金相台,陽智縣監兪岳柱差下使之試取,何如?傳曰,允。以守禦使試官啓下,使之主試。
又以兵曹言啓曰,戊辰年寧陵擧動時,陵所扈衛驪州·利川軍兵調用事,守禦使親承傳敎,隨其容入之數擧行,利川宿所扈衛,竹山軍兵一千名調用,而庚戌年則利川宿所扈衛軍十哨,陵所扈衛軍十四哨,守禦廳所屬軍兵,調發擧行矣。今番則以何年例磨鍊乎?敢稟。傳曰,以守廳軍兵,兩處宿所,各以十哨磨鍊,可也。
李義翊,以兵曹言啓曰,今七月十一日,武臣賓廳武經講書日次,而仁淑元嬪卒哭前,不得爲之之意,敢啓。傳曰,知道。
鄭民始,以宣惠廳言啓曰,魂宮園所,三年內所供菜蔬柴炭價,本自戶曹磨鍊,分定於京畿各邑,而己亥以後國恤時,爲除畿民之弊,始令本廳句管給價,而價本則或以江都米,或以常平賑廳·宣惠各廳與兵戶曹各軍門所在銀錢米布,啓稟取用者,已成恒例矣。今此孝徽宮三年內菜蔬等價,亦依此例,以米木錢三分磨鍊,米四百八十六石十三斗四升六合六石,木二十九同九疋,錢二千九百十八兩等,取用於宣惠各廳·常平賑廳·兵戶曹各軍門,而自本廳有難直爲派定,依前例特令廟堂,參量區劃,一依各其司定式上下,以爲貢人進排之地,而魂宮入番宗室以下蔘䓀價元數,入百五十一石四斗一升八合,依乙卯定奪,折半減除外,米木錢三分磨鍊,米一百四十二石四斗五升九合,木八同二十五疋,錢八百五十兩等,亦令廟堂,一體劃定,直給魂宮所屬,俾無窘迫之弊,何如?傳曰,允。
掌令吳大益啓曰,臣於本府,曾經兼執義,揆以格例,有難仍冒,請命遞斥臣職。答曰,依啓。
敎摠戎使李柱國書。王若曰,中宸聽鼙,方注隆眷,北城授鉞,庸侈殊章,惟特除固非偶然,而是任所托重者,惟卿,才稱鈐轄,譽著干城,笠轂之重望夙彰,幾膺先王朝隆寄,藩閫之歷試已久,蔚有古將臣遺風,蓋內外委任者專,所前後倚畀也重,念我畿服重鎭,莫如摠戎一營,水陸相連於沁都,戎謨鞏桑土之備,關防對峙於南漢,地利成輔車之形,苟非瓜牙之良材,曷畀保障之重任,玆授卿以摠戎使,卿其祗服寵命,式闡壯猷,摠一路之重兵,須思心腹之攸托,鎭三輔之雄閫,毋日膂力之旣愆,於戲戎垣之紀䋖肅明,爲是宿趼之地,中權之節制委畀,宜體再命之恩,故玆敎示,想宜知悉,知製敎權以綱製進。
己亥七月初十日辰時,上御誠正閣。左承旨入侍時,行左承旨鄭民始記事官李兢淵·李信祜·鄭東浚,以次進伏訖。上曰,船艙造成時,必有民弊,故昨者廉探,則果有下輩操縱之弊云,豈不可痛乎?民始曰,下輩之習,誠極痛駭矣。上曰,守禦廳給代米事,果無害於惠廳乎?民始曰,惠廳則每患米邊之不足,守禦廳之推去結錢,別無所害矣。上命書公事判付。仍命退,諸臣以次出。
己亥七目初十日午時,上御誠正閣。召對入侍時,參贊官李秉模,侍讀官權以綱,檢討官徐有成,假注書姜彙鈺,記注官崔大奎,記事官鄭東浚,以次進伏訖。上曰,翰林徐龍輔有身病云,兼春秋入侍,龍輔退出後,大奎入侍,上命進講,以綱讀近思錄,自人之止難於久終,止噬嗑者治天下之大用也。上命下番進講,有成讀,自大畜之六五曰,豶豕之牙,止不然則上下皆有咎也。上命參贊官進講,秉模讀,自革而無甚益猶可悔也。止有益而在我者無自辱矣。上命注書進講,賤臣讀,自職事不可以巧免,止問御吏曰,正己而格物。上命兼春秋進講,大奎讀,自橫渠先生曰,凡人爲上則易,爲下則難,止爲憂則不敢墮四益也。上命下番翰林進講,東浚讀,自濂溪先生曰,剛善爲義爲直爲斷,止亦不敢易乎近矣,讀訖。上曰,久未開講,故强疾召對,而氣候不平,酬應甚難,文義則俟後日召對,竝爲之無妨也。仍命玉堂先退。上曰,右副承旨,馳詣仁明園,奉審以來。出榻敎秉模承命出去。上曰,同副承旨,持報府入侍,賤臣承命而出,與同副承旨柳義養偕入進伏,義養讀奏報府訖。上曰,聞政院有家禮三卷云,出自何處,問于承旨,而家禮仍爲持入。賤臣承命而出還奏曰,問于承旨,則以爲日前渾下於諸冊中,故已爲微稟而還入云矣。上命退,諸臣以次退出。
己亥七月初十日戌時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,俄者召對時,咯血之症苦劇,不得久爲講論矣。民始曰,膈氣未下而然矣。上命書公事判付。以十一日文臣殿講輪對取稟。上曰,停。仍命退,諸臣以次出。
上在昌德宮。停常參·經筵。
自申時至酉時,灑雨下雨,測雨器水深一分。
自初昏至夜五更,灑雨下雨,測雨器水深二寸九分。
李秉模啓曰,大司憲趙時俊牌招未下,執義兪彦鏶,掌令金鍾厚在外,吳大益未肅拜,持平李濟萬傳旨未下,洪樂淵牌招未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,承旨入侍。
以禁衛營從事官望筒,傳于李秉模曰,節目啓下之後,各營門從事官,當以有履歷鍊事務之人差擬,此後申飭各營門,依此擧行,此望筒勿施,使之更爲擬入。
傳于徐有防曰,旣未親祭,明日卒哭問安勿爲之。
又傳于曰,左副承旨入侍。
兵曹口傳政事,副司果吳大益。
李義翊,以兵曹言啓曰,宣薦內禁衛取才時,三技以上入格人,單子修入之意,敢啓。傳曰,知道。
徐有防,以吏曹言啓曰,新除授漆原縣監金樂豊戶奴呈狀內,奴矣上典,老母宿病,當暑越添,時或昏窒,日夜扶將,不得暫離云,親病如是危重,則不可强令赴任,漆原縣監金樂豊,依例罷黜,何如?傳曰,允。
李義翊,以訓鍊都監·禁衛營·御營廳言啓曰,丹鳳門西邊宮墻頹毁處,今月十一日始役改築之意,敢啓。傳曰,知道。
又以禁衛營言啓曰,本營二番騎士將李光國,身病危重,勢難察任,改差,何如?傳曰,允。
己亥七月十一日辰時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書孝徽宮卒哭祭文,上曰,祭文正書後,仍爲傳香事,分付。仍命退,諸臣以次退出。
己亥七月十一日申時,上御誠正閣。左副承旨入侍時,左副承旨徐有防,記事官李兢淵·李信祜·鄭東浚,以次進伏訖。上命讀宋史眞詮本紀卷。又命書宋史目錄。仍命退,諸臣以次出。
上在昌德宮。停常參·經筵。
自昧爽至午時,灑雨下雨,測雨器水深四分。
未時申時,灑雨下雨,測雨器水深二分。
李秉模啓曰,大司憲趙時俊牌招未下,執義兪彦鏶,掌令金鍾厚在外,掌令一員未差,持平李濟萬傳旨未下,洪樂淵牌招未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左議政入侍。
傳于徐有防曰,今番陵幸時,大臣以下,旣已自持飯,則道路事知,何可官供乎?行關兵曹堂上知入。
又傳于曰,大臣以下,旣自持飯,則事知之出去,該曹何可以供饋事行關,該曹雖行關,畿伯旣知下敎,則又焉可循例擧行乎?此等朝令,亦不奉行,兵曹堂上·京畿監司,從當下敎,事知往來,勿爲供饋事,自畿營卽爲發馬知委,而若或稽滯則當重繩,以此分付。
兵曹口傳政事,內乘任,宣傳官鄭彦衡,內乘許湛,宣傳官趙麟逵,以上相換。
徐有防啓曰,今七月十五日,都目政事爲之之意,敢啓。傳曰,知道。
傳于鄭民始曰,左承旨入侍。
徐有防,以實錄廳郞廳,以摠裁官意啓曰,本廳纂修之役,庶有垂畢之望,而近來堂上,多不行公,莫重史事,漸致稽滯,今則孝徽宮虞卒已過,江華留守洪樂純,自可依例仕進,而判府事蔡濟恭,連違牌召,一味不進,刑曹判書趙㻐,差下已久,尙不仕進,卽今新涼已生,秋夜向長,政宜着實編摩之時,蔡濟恭更加申飭,趙㻐待疏批下,令政院稟旨牌招,其餘堂上,亦爲申飭,自今堂上一員,輪回直宿,使之專意擧行,郞廳南鶴聞陞資,代副司果宋樂差下,察任,何如?傳曰,允。
吏曹口傳政事,實錄編修官宋樂。
徐有防,以兵曹言啓曰,卽接南所衛將牒報,則景秋門南邊宮墻一間許,因雨頹落云,令紫門監,爲先以把子堅實,圍排,急速修築,而金虎門入直砲手八名,自宿衛所,發令箭除出,修築間,嚴加守直,何如?傳曰,允。
又以訓鍊都監言啓曰,景秋門南邊宮墻一間許頹落處,金虎門入直砲手八名除出,限修築間,嚴加守直事,自兵曹草記入啓矣。待宿衛所令箭,擧行之意,敢啓。傳曰,知道。
又以司僕寺官員,以一二提調意啓曰,濟州出來先運各樣進上馬八十八匹,禾毛色別單書入之意,敢啓。傳曰,知道。
又以禁衛營言啓曰,本營中軍,今當差出,而擬望之人乏少,外任竝擬,何如?傳曰,允。
徐有防,以義禁府言啓曰,保放罪人徐琢修·洪配浩·金載均等査狀,旣已啓下,依例還囚之意,敢啓。傳曰,知道。
又以義禁府言啓曰,慶尙道暗行御史黃昇源別單據,熊川縣定配罪人李沖,恣意行樂時,不能禁斷之當該地方官,指名現告後,稟處事覆啓蒙允,行會本道矣。慶尙監司李在簡狀啓內,當該地方官,以熊川前縣監任希莘,指名現告,而任希莘以開城留守李鎭衡褊裨下去云,依例發遣府羅將,拿來,何如?傳曰,允。
都摠管趙㻐疏曰,伏以日月流邁,仁明園葬禮纔過,仰惟聖懷傷悼,益復如新。仍伏念臣濫竊非分之職,已踰月矣。臣聞君道莫大於仁恩,而至於除拜之典,不可不量材而施焉。臣道莫先於嚴恭,而至於去就之節,不可不裁義而行焉,信斯言也。今臣之所以自處,與殿下之所以處臣者,其道可知已。噫,臣之所叨,皆重任也。固非如臣者,所可堪承,而至若提學兼銜,係是文苑極選,臣於此,尤不勝怵愓悚蹙之至。臣才性鈍滯,藻鑑瞢昧,旣不能嫺習於詞章,又不免齟齬於功令,雖尋常述作,常患其戞澁艱辛,而凡於程式文字,了不辨其工拙,顧何以掌多士考試之責,賁淸朝黼黻之治乎?況臣曾忝瀛館,每帶三字銜,而自量已熟,有除輒辭,一切應製之文,未嘗冒當,而今乃晏然承膺於見職,視若固有,則是所謂辭卑居尊,而將不免爲前後兩截之人矣。顧今新化淸明,文敎丕闡,八域有風動之效,而乃以臣之淺學蔑識,苟然充擬於詞翰之任,而不少難愼,豈不貽當世之羞,駭遠方之聽哉?嗚呼寵眷徧隆,榮名太溢,疾顚之戒,臣固自知,而猶不敢恤也。眇福已過,賤疾亦痼,滿盈之災,理所難免,而亦不暇顧也?惟以上累則哲之明,下壞自畵之義,爲大懼焉。伏乞聖慈,時賜鑑諒,將臣文任,先行汰免,仍遞臣本兼諸職,以爲公私之幸焉。答曰,省疏具悉。卿其勿辭察職。
中樞府事柳戇疏曰,伏以臣以無似賤品,偏荷不世之洪造,屢玷踰分之華顯,居常惶愧,若隕淵谷,不意今者,錄臣仁明園題主之微勞,至有同中樞晉秩之新命,臣聞命驚惶,無所容措。屢朔敦匠,猶是臣分之當然,一時執事,有何顯賞之可論,而誤恩荐加,私心冞兢,臣之從前踐歷,已犯梁鵜之譏,目下寵擢,尤切軒鶴之愧,臣雖冒沒,人將謂何,玆將肝膈之懇,仰籲父母之天。伏乞亟收臣新授職名,以重官方,以安賤分。答曰,省疏具悉。卿其勿辭察職。
正言安廷玹疏曰,伏以日月易邁,孝徽宮虞卒已過,仰惟聖情,冞切愴悼。仍伏念臣於不稱之職,積有仍蹲之愧,且臣私懇,向瀆宸嚴,未承勘罰,反蒙恩暇,屢日診護,瞻天感祝,目今情理,除非比前尤急,則又豈敢種種煩聒,冒犯屑越之誅,而臣之老父母宿病,一向沈綿,長時焦慮,近當換節之際,益失調攝之宜,諸症越添,俱屬危厲,泄度無數,兼以痰蛔,飮啖全却,氣息凜綴,刀圭之用,扶將之道,臣實無暫捨之勢,而猶復怵畏未陳,則雖以天地之大,豈盡日月之燭也?玆控短章,仰籲於慈覆之下。伏乞聖明,曲垂矜諒,亟命鎸遞臣職,仍治臣罪,俾無職名虛縻,以之昭法紀而安私分焉。答曰,省疏具悉。爾其勿辭,救護父病。
己亥七月十二日,記事官姜彙鈺。義禁府,以宜寧縣監李彦光,奸鄕用事,倉穀欠頉罪,刑推得情何如啓目。傳曰,除刑推議處爲良如敎。
己亥七月十二日辰時,上御誠正閣。左議政入侍時,左議政徐命善,行左承旨鄭民始,記事官李兢淵·李信祜·鄭東浚,以次進伏訖。命善曰,日間聖體,若何?上曰,一樣矣。上曰,當此遠陵幸行之時,轎馬與鞍馬,不可不各別調習矣。命善曰,然矣。命善曰,陵幸不遠,而內乘任屹·許湛,俱以新差之人,自多生疎,與宣傳官鄭彦衡·趙麟逵相換,何如?上曰,依爲之。命善曰,陵幸時,晝停所百官假家,因京畿道臣所啓,皆令勿爲進排矣。其中藥房·政院·玉堂,則各其本司,旣無自備之道,而且與各該司有異,不可一例坊塞,此則假家釜鼎之屬,令本道從略進排,似好矣。上曰,依爲之。命善曰,金吾滯囚甚多,而判義禁李徽之,以都政之不遠,無暇開坐云,委屬可悶,判義禁之任,今姑許遞,何如?上曰,依爲之。命善曰,司饔院提調黃景源,乃以耆社之人,難於監膳之任,屢次求解,許遞,何如?上曰,依爲之。命善曰,禁衛營從事官望,初以申鴻周擬入,已是不擇,而昨日飭敎之後,又以如金章勳之無履歷無名稱之人擬入者,禁將事極爲駭然矣。禁衛大將具善復,從重推考,望單子勿施,更令各別擇差,何如?上曰,依爲之。竝出擧條上命退,諸臣以次出。
己亥七月十二日初更三點,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,判義禁前望單子入之。又命書傳敎曰,判義禁待開門牌招,卽爲開坐。上曰,違牌及受由臺諫,竝許遞。出榻敎又命書傳敎曰,今番船所,許多船執捉之際,必有下吏輩憑公受賂之事,故旣有先甲之令,不啻丁寧,則若畏國法,收船捉船之時,至有此數十隻柴船,有賂則許其過涉,無賂則執而留泊,種種呼冤之端,不一而足,極可痛駭,工曹堂上,爲先從重推考,該吏隷,姑令該曹,嚴問得情以聞後,復有似此之弊,入於廉問,則非徒下輩,堂郞決難免重勘,以此更爲嚴飭。命書刑曹判書趙浚,同知柳戇,正言安廷玹疏批。仍命退,諸臣以次出。
上在昌德宮。停常參·經筵。
李秉模啓曰,大司憲趙時俊牌招未下,執義兪彦鏶,掌令金鍾厚在外,一員未差,持平洪樂淵牌招未下,一員未差,今日以監察茶時之意,敢啓。傳曰,知道。
徐有防啓曰,今日乃是處暑,視事當爲取稟,而新涼未生,老炎猶甚,依前例,姑觀日候更稟之意,敢啓。傳曰,知道。
以來十八日武臣殿講取稟,傳于柳義養曰,停。
徐有防啓曰,知實錄事蔡濟恭,連違召命,尙不行公,事甚未安,卽爲牌招察任,何如?傳曰,允。
柳義養啓曰,合辭方張之時,憲府無詣臺之員,事甚未安,除在外傳旨未下外,呈告人員,竝卽牌招,何如?傳曰,允。
徐有防啓曰,事變假注書朴奎淳,身病卒重,勢難察任,今姑許差,何如?傳曰,允。
柳義養啓曰,興仁門仍留,待罷漏後復命事下敎,而標信宣傳官林擎翰,不待罷漏,輕先下鑰而來,城門開閉之命,何等嚴重,而若是妄着,萬萬可駭,本院請推之外,無他可施之罰,何以爲之?敢稟。傳曰,爲先從重推考。
又啓曰,闕門開閉之時,都摠府郞廳,來告政院,眼同司鑰,趁時按鑰例也。而今日都摠府入直郞廳,門鑰已放,始爲來告,紀綱所在,不可無飭,本院請推之外,無他可施之罰,何以爲之?敢稟。傳曰,從重推考。
徐有防啓曰,因實錄廳草記,堂上趙㻐,待疏批下,今本院稟旨牌招事允下矣。疏批已下,卽爲牌招,何如?傳曰,允。
李秉模啓曰,諫院闕啓,今已多日,事甚未安。呈告人員,竝卽牌招,何如?傳曰,允。
傳于李義翊曰,軍士房承旨入侍。
又傳于曰,左承旨入侍。
徐有防,以吏曹言啓曰,新除授接慰官李泰永呈狀內矣。身接慰官之任,有不可冒赴之義,此是世所共知者也。卽速入啓變通云,情勢旣如此,則不可强令冒往。接慰官李泰永,改差,何如?傳曰,允。
又以吏曹言啓曰,成均館直講吳德一,除拜後過限未肅拜,依例改差,何如?傳曰,允。
李秉模,以兵曹言啓曰,今十四日訓鍊都監,入直哨官落點單子中,徐有龍昨已受點矣。都監書字的,今始來告,徐有龍遷轉,梁塤代差,而草省記矇不覺察,誤爲書呈,以致受點云。事之驚駭,莫此爲甚,元單子今方改付標以入,而臣亦有不能檢飭之失,惶恐待罪,下吏之只憑草省記,誤爲書入之罪,自臣曹從重科治,當該書字的,令訓鍊都監,一體科治之意,敢啓。傳曰,知道,勿待罪。
李義翊,以兵曹言啓曰,忠壯衛將白鳳獜,身病卒重,旬月之內,無望供職,呈狀乞遞,輪番之任,不可久曠,改差,何如?傳曰,允。
又以御營廳言啓曰,本廳分授丹鳳門西邊,小南門連墻三間頹毁處,前以東營入直軍十五名把守矣。今固修築,纔又毁撤連接處三間許,故依宿衛所令箭,東營入直鄕軍五名,加把守直之意,敢啓。傳曰,知道。
校理鄭淵淳疏曰,伏以日月駛流,孝徽宮虞卒奄過,仰惟聖懷,彌切傷悼。仍伏念臣學諛才疎,不合當世之用,而家貧親老,只爲祿仕之計,幸逢聖際,濫測邇班,光榮所及,寵渥逾分,愚衷感激,夙夜祗懼,惟思策勵疲鈍,圖報涓埃而已。至若陳私干恩,非但心之所不敢萌,亦豈義之所敢出者哉?第臣有悲苦之情,懇迫之私,綳結于中,不忍自阻於孝理之下,屢回趑趄,不免唐突冒瀆,惟聖明,愍其情而恕其僭猥焉。臣生世險釁少失所怙,只依偏母,而年今八十三矣。素抱貞疾,長在床褥,食飮之暫失,則氣息有垂盡之形,藥餌之或違,則頃刻有難保之慮,臣旣不孝,不能躬負米之役,菽水難繼,刀圭不給,有子如臣,寧欲無吪?噫,臣之五十年係身粒吻,莫非臣母劬勞鞠育之恩,而室如懸磬,未效子職,直廬傳餐,常貽母憂,淸塗華銜,徒爲身榮,親廚蕭然,朝夕屢空,至於滋補,尤無可論,臣情到此,安得不愓然傷痛哉?事親事君,元無二致,爲子而不能盡爲子之道,則尙何望於藉手而事君乎?親年八十,許其歸養,固是敦孝之令典,近臣陳情,畀以專城寔出體下之盛意,令臣控籲,如蒙聖慈,典垂矜察,特命有司,許補一縣,使得盡心於芻牧之任,自效於簿書之末,而仍以廩餘,惠養病母,食飮之供,無失其時,藥餌之用,得如其方,則烏鳥私情,庶可遂願,生死隕結之感,當復何極?臣待罪經幄,已踰屢月,而不過備數輪番,未嘗效一日論思之責,自顧慙恧,惟罪罰是俟,豈敢以私事,仰于天聽,而古人所謂事君日長,事親日短之語,實獲臣心。噫,九十之年,餘日幾何?倘或蹉過此時,則不但爲臣終身之恨,亦豈不有傷於錫類之大化哉?至情所迫,語涉煩猥,自知臣罪,無所逃遁,而抑臣情私,似在垂憐之中。伏乞天地父母,快施及老之恩,俾伸便養之願,千萬幸甚。答曰,省疏具悉。疏辭,下該曹稟處。
己亥七月十三日辰時,上御開泰門,軍士房承旨入侍時,行右承旨李義翊,記事官李兢淵·李信祜·鄭東浚,以次進伏訖。上曰,禁·御兩將來待乎?義翊曰,俄已來待矣。上曰,入侍。禁衛大將具善復,御營大將李敬懋進前。上曰,武藝別監技藝,卿等考試,可也。仍命試藝。義翊曰,守禦使有稟達事來待矣。上曰,入侍。守禦使徐命膺進前。上曰,稟達者何事乎?命膺曰,莫重親臨試閱,不可無私操,而大駕出宮後,則私操又不可行,標信豫爲請出,動駕前數日,先行私操,旣發之兵,又不可散送其家,臣等旗鼓迎接時,以此軍兵,兩傍排立,入軍門節次,依例爲之,而至於軍兵,仍爲後廂,入城後排立於行操信地,未知,何如?上曰,依爲之。命膺曰,常時城操,則守禦使循例擧行,無請標信之事,而今番則乃是親臨試閱,無標信調發,事涉如何,待標信擧行,何如?上曰,臨時該房微稟,可也。命膺曰,今番擧動,不但歷臨山城而已。又有城操一事,守禦之臣,不可自同於凡諸陪從之臣,大駕出宮日,臣與中軍,具甲冑領率大旗幟,祗迎於山城五里程栗木亭,何如?上曰,依爲之。祗迎則境上爲之,可也。命膺曰,城操期日,臣伏承試士翌日爲之之敎,而只行夜操,則夜操以前無一事焉。晝夜操兼行乎?或夜操申後卽稟乎?上曰,晝夜操兼行,可也。命膺曰,今番動駕,旣有城操一事,則御前前排吹手不可不自本廳豫備待令,故臣謹以措備待令矣。整待於何處乎?上曰,前排則待令於境上,吹打則待令於五里程,可也。命膺曰,斥堠伏兵,自摠廳擧行之敎,亶出於軫念束伍軍兵之盛意,而卽伏見摠廳草記,楊州斥堠伏兵外,有難擧行云。旣是守禦擧行之事,且束伍軍兵,摠爲七十五哨,此等事,自可優優擧行,依前本廳束伍軍擧行,未知,何如?上曰,依爲之。命膺曰,行宮則雖無布城,固無淺露之慮,至於鍊兵館三面淺露,不可不略設布城,故臣已使之豫備待令矣。何以爲之乎?上曰,依爲之。命膺曰,自山城,駕幸驪·利時,扈衛軍兵,皆是守廳軍兵,且皆是不鍊之兵,烏合之卒,臣不可不隨駕董飭,伊時城操軍兵,使中軍領率待令,而臣則隨駕,及夫回鑾時,自驪州先爲馳到山城,與中軍,具甲冑,領率祗迎,未知,何如?上曰,依爲之。命膺曰,在前則守禦使往來山城時,除下直,只狀聞而已。今番武科初試開場,則係是試事,臣以今十五日下直出去之意敢達。上曰,依爲之。竝出擧條上曰,城操後還宮日,山城參操將士,親臨犒饋。出榻敎上曰,諸臣仍爲考試,仍還內。
己亥七月十三日巳時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,此似小事,支供之勿爲等待,旣有朝令,則該曹但憑前例,本道但依曹關,如前供饋者,其在遵朝令之道,豈可如是乎?兵曹當該堂上,本道監司,從重推考,此後勿拘前例,一依今番大臣擧條擧行事,自政院申飭。又命書校理鄭淵淳疏批。仍命退,諸臣以次出。
己亥七月十三日未時,上御開泰門,頒賞入侍時,左副承旨徐有防,記事官李兢淵·李信祜·鄭東浚,以次進伏訖。上命頒賞武藝別監技藝入格人。上曰,奎章閣堂郞入侍。奎章閣提學徐命膺·洪國榮·兪彦鎬·鄭民始,直閣金宇鎭進前。上曰,檢書官應製試劵持入,仍命考劵。上曰,檢書官竝召入。檢書官李德懋·柳得恭·朴齊家·徐理修進前,上下詢族派及年歲。上命書傳敎曰,製述居首檢書官副司勇李德懋,閣莊明義錄一部,之次副司勇柳得恭·朴齊家·徐理修,閣莊韻考一部賜給事,分付本閣。上曰,工曹書吏推治公事勿施,捧供堂上推考,判書明日開坐,更爲捧供以入。出榻敎上還內,諸臣以次出。
上在昌德宮。停常參·經筵。
李秉模啓曰,大司憲趙時俊牌不進,執義兪彦鏶,掌令金鍾厚在外,一員未差,持平洪樂淵牌不進,一員未差,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,都提調入侍。
又傳于曰,滯囚可悶,開坐,時囚照律。
備忘記,傳于鄭民始曰,今己亥夏等武藝別監內試射放時,武藝別監兼司僕吳興德,片箭一巡二中,直赴殿試,武藝別監姜鐵得·金光玉,鳥銃三放邊三中,禁·御兩營高品付料。秋等試放時,武藝別監兼司僕崔聖起,鳥銃三放邊三中,禁·御兩營,一體高品付料。
徐有防,以禁衛營言啓曰,武藝別監,今夏等試射放時,鳥銃邊三中入格之類,令禁·御兩營,高品付料事命下矣。依傳敎,武藝別監姜鐵得·金光玉,本營別武士差定之意,敢啓。傳曰,知道。
又以御營廳言啓曰,武藝別監姜鐵得·金光玉·崔聖起等,禁·御兩營高品付料事命下矣。其中崔聖起,本廳別武士分差之意,敢啓。傳曰,知道。
傳于鄭民始曰,御營廳敎鍊官,屢度催促,雖一人無待令者,論以紀律,自有當律,該大將當爲處分,御營大將李敬懋處,以此罪狀,爲先問啓。
鄭民始,以宿衛所言啓曰,依傳敎,禁衛營敎鍊官姜翰範,御營廳敎鍊官片得秋,各決棍十度之意,敢啓。傳曰,知道。
李義翊,以兵曹言啓曰,取考謄錄,則戊辰年禁軍入番外,六番隨駕,庚戌年除一番留都,入番外五番隨駕矣。今番則以何年前例磨鍊乎?敢稟。傳曰,以五番磨鍊。
鄭民始,以司僕寺官員,以一二提調意啓曰,濟州出來後運進上歲貢馬二百匹內,一匹船中故失,一匹到康津病留,三匹到衿川病留,合五匹計除,實納馬一百九十五匹,禾毛色別單書入之意,敢啓。傳曰,知道。
己亥七月十四日,記事官姜彙鈺。義禁府啓目,金道淳·徐邁修等,合有分揀之道,臣府不敢擅便,上裁何如事。傳曰,不但發明之言,有可信之端,推以事理,誠如議啓內論理,竝分揀放送爲良如敎。
義禁府,宋銓照律何如啓目。傳曰,解任薄勘,徒損國綱,姑先付過放送,使之當日下送爲良如敎。
義禁府,李彦光合有分揀之道,上裁何如啓目。傳曰,議啓內論理似然,益知其御史昏謬之失,在朝家綜核之政,不可混同處分,依回啓分揀放送爲良如敎。
刑曹,罪人金奉鎭,更招啓目。傳曰,更加嚴刑,期於得情爲良如敎。
刑曹,殺獄罪〈人〉李千奉加刑啓目。傳曰,更良各別嚴刑,期於得情爲良如敎。
刑曹,僞造御寶罪人朴,加刑啓目。傳曰,更加嚴刑,期於得情爲良如敎。
刑曹,僞造罪人金龍河加刑啓目。傳曰,更加嚴刑,期於得情爲良如敎。
己亥七月十四日辰時,上御誠正閣,都提調入侍時,藥房都提調徐命善,行左承旨鄭民始,記事官李兢淵·李信祜·鄭東浚,以次進伏訖。命善曰,日間聖體,若何?上曰,一樣矣。命善曰,伏聞水刺進御太小云,似是脾胃不開之致也。伏望加意於調攝之道焉。上曰,昨日召見檢書官,爲人與文字,別無出類者矣。命善曰,渠輩中雖有名稱,而亦何足道乎?上曰,今日應製,兵曹郞廳皆製進乎?民始曰,只以入直製進云矣。上曰,兵曹郞廳,一竝製進事,分付。上曰,觀此李彦光供辭,則本事皆脫空矣。命善曰,然矣。上曰,宋銓事雖可駭,而解任薄勘,反不如申飭下送矣。命善曰,聖敎誠好矣。上命書禁府公事判付。上曰,明日璿源殿祭酒待令事,分付奉常寺。仍命退,諸臣以次出。
己亥七月十四日申時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,應製文捧券幾何?民始曰,幾盡捧之矣。上曰,左副承旨持試劵入侍。左副承旨徐有防進前。上曰,都承旨入侍。行都承旨洪國榮進前。上命考券,仍命坼封。上曰,李秉模善作矣。國榮曰,然矣。上命退,諸臣以次出,。
上在昌德宮。停常參·經筵。
李秉模啓曰,大司憲趙時俊牌招未下,執義兪彦鏶,掌令金鍾厚在外,一員未差,持平洪樂淵牌招未下,一員未差,今日以監察茶時之意,敢啓。傳曰,知道。
傳于洪國榮曰,都承旨入侍。
李義翊,以都摠府言啓曰,今日入直宣傳官武兼及有廳軍士,當爲中日習射,而都目政事相値,不得爲之之意,敢啓。傳曰,知道。
傳于徐有防曰,今日朝廷,雖曰紀綱掃地,百度怠慢,而至於大政,事體尤甚自別,則勿論門開早晩,爲政官者,皆當夙至公所,待漏以入,何所難哉?況今日以眞殿將事之相値,有闕門差早開鑰之命,則門開之後,至數晷,吏判吏郞外,無一人到朝房而入闕中者,差早傳敎,雖不出朝紙云,而若能待鑰於闕外,則豈有是哉?況又見今時刻,又不甚早者乎?揆以體統,極可寒心,吏曹參判兪彦鎬,兵曹判書鄭尙淳,參議洪樂彬,爲先從重推考,至於兵郞,小官焉敢若此?未及待令兵曹郞廳,事過後,竝令該府處之。
李義翊啓曰,守禦使徐命膺,以南漢武科初試試官,今方下直出去矣。所佩密符,來請還納,何以爲之?敢稟。傳曰,仍佩往來。
傳于李義翊曰,今日吏兵曹誠駭然矣。下敎之下,慢不動念,吏兵曹政色書吏,令騎堂決棍。
又傳于曰,兵曹當該堂上,罷職不敍。
又傳于曰,未肅拜知義禁,許遞。
以冬至正使望單子,傳于李義翊曰,宗親·儀賓中,備擬。
柳義養,以兵曹言啓曰,大峴山城別將洪受涵,二等居中,其不職可知,依例罷黜,何如?傳曰,允。
都政。吏批,判書李徽之,參判兪彦鎬進,參議金亮行在外未肅拜,左承旨徐有防進。啓曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不通,故自前雖未經九處講,亦有陞六之規矣。令春夏等褒貶,不得爲之之故,當出六品者,未免積滯,依例遷轉,何如?傳曰,允。又啓曰,今都目大政,各歧仕滿應遷者,相避及未準朔監察·禁府都事·戶曹·刑曹·工曹·漢城府郞官·平市署官員·五部都事·各司久任時推人員,竝擬,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍都事·守令·察訪,竝擬,何如?傳曰,允。又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。以南鶴聞爲兵曹參知,宋致淵爲平市主簿,許湜爲南部都事,鄭來鼎爲中部都事,權綜爲眞寶縣監,柳光命爲固城縣監,趙時種爲平陵察訪,黃延祚爲社稷令,洪一源爲直講,崔大奎爲靑巖察訪,洪樂春爲司饔提調,姜應煥爲漆原縣監,金宇鎭爲獻納,趙湛爲敦寧主簿,韓鼎謩爲瓦署別提,金鍰爲司饔主簿,兪漢緯爲義盈直長,吳泰瞻爲平市直長,尹昌胤爲社稷直長,李奎緯爲谷山府使,黃仁點爲冬至正使,洪檢爲副使,洪明浩爲書狀,李始郁爲獻陵令,張翼大爲監察,兪碩柱爲德源府使,洪志浩爲草溪郡守,柳戇爲刑曹參判,黃景源爲活人提調,洪宅夏爲龜城府使,鄭淵淳爲江東縣監,曺潤根爲肅川府使,趙升鉉爲南海縣令,蔡濟恭爲知經筵,李性源爲同春秋,李亨元爲敦寧都正,李文會爲禁府都事,徐有悌爲引儀,金亮材爲軍資主簿,邊得一爲尙衣直長,朴禮源爲宗廟直長,吳載絅爲禮賓直長,金鎜爲廣興奉事,蔡敏恭爲內資奉事,任焴爲繕工奉事,金最儉爲贊儀,韓鼎謩爲禁府都事,銀溪君楔,今加崇憲,年七十加資事承傳,書題單韓泰赫,以朴明淳爲司饔主簿,趙景鎭爲掌樂主簿,金相丁爲宣陵直長,金重祚爲司圃直長,金啓濂爲內資直長,柳詢爲東部奉事,李鼎烈爲濟用奉事,任時習爲司饔奉事,徐有悌爲監察,尹㬘爲儀賓都事,宋益中爲禮曹正郞,金魯淳爲大司諫,趙弘鎭爲尙瑞直長,李厚瑾爲內贍奉事,韓世裕爲軍資奉事,李厚福爲司宰奉事,沈遇爲繕工主簿,尹行履爲兵曹正郞,柳曾養爲瓦署別提,林永孝·徐命珪爲監察,李時秀·魚錫光爲典籍,辛普謙爲內資主簿,南有寬爲郭山郡守,尹塾爲洪州牧使,金履素爲兵曹參判。故修撰柳謙明贈吏曹參判,故參奉柳完贈吏曹參議,故通德郞柳世顔贈司僕正,以上同知柳戇三代追贈。鄭光憲爲尙瑞副直長,金尙廷爲濟用主簿,李燁爲司宰主簿,柳曾養爲宗廟令,安廷鉉爲遂安郡守,韓光載爲司圃別提,李應燁爲東部都事,李時秀爲兵曹佐郞,崔鳳民爲兼引儀,李思祚爲結城縣監,洪檢爲知義禁,朴祐源爲吏曹佐郞,金履禧爲司諫,兼漢學敎授二單尹行修·李度默,接慰官單李殷模,以李身晦爲掌令,金翊休爲校理,朴文絅爲引儀,鄭彭齡爲瓦署別提,李崇運爲濟用副奉事,兪任柱爲英陵別檢,李百亨爲康陵別檢,姜鳳瑞爲獒樹察訪。典籍四單柳橚·崔大恒·宋徵一·丁俔祖,以上四館去官。宋獻奎爲弘陵參奉,金正淳爲敬陵參奉,李普衍爲顯陵參奉,鄭宜淳爲康陵參奉,朴彝源爲貞陵參奉,許霔爲厚陵參奉,李趾馨爲思陵參奉,金觀秋爲慶基殿參奉,金相進爲肇慶廟參奉,鄭致綏爲敦寧參奉,李邦仁爲景慕宮守奉官,許筞爲順康園守奉官,朴孫慶爲童蒙敎官,兪彦鏽爲繕工假監役,權默·白東鈺爲假引儀,成均博士二單洪聖臣·張漢喆,學正二單金文瑞·劉度興,學諭二單崔鳳諧·李益瑞,以尹得孚爲正言,吳大益爲副校理,李光燮爲戶曹佐郞,洪檢爲同義禁,朴聖泰爲文川郡守,柳匡天爲鏡城判官,宋樂·申應淵爲持平,朴天行爲正言。內資直長金啓濂,司饔直長金載復,以上相換。兼養賢主簿單崔泰恒,直長單吳錫齡,兼春秋二單吳鵬南·崔顯重。司饔奉事任時習,司宰奉事李義福,以上相換。以尹行修爲副修撰,崔守魯爲兵曹佐郞。
兵批,判書鄭尙淳進,參判金履素,未肅拜,參議洪樂彬進,參知南鶴聞肅拜進,右承旨李義翊進。啓曰,今日都政時,本曹堂上,不可不備員,參知有闕,代待下批牌招,同參,何如?傳曰,允。又啓曰,多大浦僉使及群山僉使,今當差出,而擬望之人乏少,未準朔禁軍將,竝擬,何如?傳曰,允。以具敏和爲都摠管,柳戇爲副摠管,金弘濟·南履五爲忠壯將,朴光翰爲訓鍊副正,崔擎漢爲訓鍊僉正,金明遇爲咸鏡中軍,金㷞爲晉州營將,李潤春爲慶州營將,具世元爲三道統虞候,元宇鎭爲羅州營將,李㷜爲三陟營將,鄭潤弼爲慶尙右兵虞候,尹璋爲別害僉使,朴載憲爲全羅右水虞候,趙岱爲中樞經歷,吳載重爲多大僉使,金道煥爲群山僉使,李迪爲南虞候,李東植爲北虞候,副司直李福源·徐有隣·鄭宇淳·李奎緯·柳孟養·李濟萬,副司果安廷鉉,訓鍊判官權擬,主簿朴致彬·吳道炡·柳師倫,以上减下,李明奎·鄭東勳爲五衛將,朴文浹爲昌洲僉使,申鴻周爲都摠都事,黃翼振爲訓鍊判官,南有寬爲訓鍊僉正,高尙峻爲東里僉使,鄭安世爲廣梁僉使,李春起爲赤梁僉使,副護軍李徽遠·鄭彦衡,副司直金用謙,以金樂淳爲羽林將,趙心泰爲五衛將,李度默爲文兼,蔡顯五爲宣傳官,金爔爲都摠都事,金魯直爲訓鍊副正,朴泰根爲善積僉使,李東植爲龜山僉使,李廷駿爲所斤僉使,金宇彬爲彌串僉使,訓鍊主簿單鄭泰興,以鄭昌順爲同知,丁遇泰爲景福衛將,鄭東仁爲慶熙衛將,朴順陽爲都摠經歷,蔡顯五爲訓鍊僉正,申鴻周爲宣傳官,曺夏彬·申光鎭爲訓鍊主簿,金東範爲慶尙中軍,黃翼振爲慶尙左水虞候,晉州營將金㷞,慶州營將李潤春,統虞候具世元,咸鏡中軍金明遇,以上今加折衝,加資事啓下。李益魯爲忠壯衛將,金爔爲宣傳官,李義彬爲都摠經歷,沈默之爲都摠都事,朴祐源爲北評事,李彦黜爲秋坡萬戶,趙洵爲伐登萬戶,韓載範爲恃寨僉使,李仁聃爲碧團僉使,康鎭圭爲柔遠僉使,李同爀爲內禁將,李東憲爲都摠都事,沈默之爲宣傳官,辛弼垕·孫捧·李漢佐爲訓鍊主簿,金禹澤爲永登萬戶,金東臣爲加背梁萬戶,趙明濬爲位羅萬戶,陸鴻鎭爲長峯萬戶,吳道炡爲訓鍊判官,方處行·李義興·林就愼爲訓鍊主簿,李彦春·柳文範爲都摠都事,具綱爲訓鍊主簿,宋應休爲都摠經歷,柳心源·李熽·申光魯爲武兼,鄭泰興爲越松萬戶,金尙禧爲寅火堡萬戶,金鼎胤爲龍津萬戶,副護軍金㷞·李潤春,以徐德世爲景福宮衛將,尹弼成爲慶熙衛將,曺希元爲訓鍊僉正,金命峻爲都摠都事,李敬大爲訓鍊判官,宋興濂爲方山萬戶,李慶胤爲廢茂山萬戶,朴昌源爲古突山別將,金復源爲慈母山城別將,金東煜爲長壽山城別將,張世顯爲大峴山城別將,李顯益爲訓鍊判官,副司直朴取源,以申光復爲中樞都事,金載吉·尹彦喆·鄭光述·李東秀爲訓鍊主簿,金震郁·鄭忠翊爲武兼,尹洽爲守門將,李琦鉉·閔百履·金爔·李雨普·閔光德·金益魯·金昌胤·柳鳳得爲武兼,元光厚·鄭行儉·沈擇之爲部將,孫昌軫·閔垙·李良弼·李錫宇·李長炯·李英義爲守門長,雙靑權管單金興澤,甲巖權管單韓宗碩,廣坪權管單白宗喆。
柳義養,以吏曹言啓曰,今日政,成均館學錄金文瑞·劉度興,單付啓下,而學錄之錄字,矇不照察,誤以正字書啓,惶恐待罪,而原單子,以錄字付標以入之意,敢啓。傳曰,知道,勿待罪。
又以兵曹言啓曰,今日都政,武兼金魯衡,訓鍊主簿遷轉次,書置單子矣。未及作闕,而經先混入望筒,以至落點,原單子,爻周次還入,而臣等俱有矇未覺察之失,惶恐待罪之意,敢啓。傳曰,知道,勿待罪。
傳于柳義養曰,同副承旨入侍。
以兵曹郞廳禁推傳旨,傳于柳義養曰,旣示警勵,竝分揀。
傳于鄭民始曰,承旨持公事,入侍。
徐有防,以弘文館言啓曰,新除授校理金翊休,時在咸鏡道文川郡任所,經筵入番事緊,請斯速乘馹上來事下諭。傳曰,依啓。
李秉模,以兵曹言啓曰,依傳敎,吏批政色書吏金廷相,兵批政色書吏石守誼,各決掍十度之意,敢啓。傳曰,知道。
又以義禁府言啓曰,全羅監司鄭一祥狀啓,據刑曹粘目內,長興前府使朴載淵,移本府處之事,允下矣。朴載淵今方待命,卽爲拿囚之意,敢啓。傳曰,知道。
都承旨洪國榮疏曰,伏以臣以例兼,方帶廚院副提擧矣,見今大政,臣父爲本院提擧矣。揆以公格私義,不敢仍帶。伏乞聖慈,亟遞臣廚院副提擧之任,以幸公私焉。答曰,省疏具悉,卿之兼帶廚院副提擧之任,揆以公格,在下當遞,依所請許副焉。
己亥七月十五日申時,上御誠正閣。同副承旨入侍時,同副承旨柳義養,假注書姜彙鈺,記事官李信祜·鄭東浚,以次進伏訖。上命書都承旨洪國榮疏批曰,省疏具悉。卿之兼帶廚院副提擧之任,揆以公格,在下當遞,依所請許副焉。上曰,所修冊子,幾何修整?義養曰,尙未訖工矣。上命退,諸臣以次退出。
己亥七月十五日初更三點,上御誠正閣。承旨持公事入侍時,左副承旨徐有防,記事官李兢淵·李信祜·鄭東浚,以次進伏訖。上命書御營大將問啓批答·禁府公事判府·禮曹草記批答,仍命讀準御製冊字。上命退,諸臣以次出。
上在昌德宮。停常參·經筵。
自昧爽至辰時,有霧氣。
傳于洪國榮曰,都承旨入侍。
傳于徐有防曰,都提調入侍。
又傳于曰,吏兵批初入仕人,明日待令。
又傳于曰,昨者司謁口傳下敎,予知其過矣。前參判沈頤之敘用。
李秉模啓曰,假注書姜彙鈺身病猝重,勢難察任,今姑改差,何如?傳曰,允。
傳于徐有防曰,守令有闕,政事當日爲之。
鄭民始啓曰,臣進參於吏批政廳,而右副承旨李秉模,以到記收來事出去,同副承旨尹塾,未肅拜矣。臣兵批政廳,兼進之意,敢啓。傳曰,知道。
有政。吏批,判書李徽之呈辭受由,參判兪彦鎬進,參議金亮行在外未肅拜,左承旨鄭民始進,啓曰,判書李徽之呈辭受由,參議金亮行在外未肅拜,小臣獨政未安,何以爲之?敢稟。傳曰,仍爲之。以朴漢奎爲監察,朴奎淳爲肇慶廟別檢,李泰永爲京畿都事,柳義養爲成川府使,高明輝爲長䰇縣監,奉常直長單朴載德,洪州牧使鄭景淳仍任事承傳,學正二單,許鍒·吳錫齡。
兵批,判書鄭尙淳受由,參判金履素未肅拜,參議洪樂彬病,參知南鶴聞入直進,副司直沈頤之·柳義養,司果洪明浩。
傳于李秉模曰,左承旨入侍。
姜彙鈺改差,代以徐龍輔爲假注書。
以寶劍望筒,傳于李秉模曰,相避摠管許遞,口傳差出,更爲修整以入。
兵曹口傳政事,以徐有隣爲副摠管。
尹塾,以吏批言啓曰,繕工監假監役官宋煥程呈狀內,身病甚重,勢難察任云,今姑改差,何如?傳曰,允。
又以吏批言啓曰,江原道都事李家煥呈狀內,身病甚重,勢難察任云,依例改差,何如?傳曰,允。
李秉模,以禮曹言啓曰,取考庚戌年謄錄,則供上與茶啖等事,自京各司進排矣。今此行幸時,依前例以京司擧行之意,分付,何如?傳曰,允。供上則竝自京司進排,不緊物種,皆除之,只不得不入用者,自戶曹草記磨鍊以啓,至於茶啖,猶屬土誼,今番留宿日子亦多,使之依舊例自本營擧行,務從省約事,一體,分付,而但於山城待令,驪·利等邑宿所茶啖,切勿擧行事,申明知委。
徐有防以奉常寺官員,以都提調·提調意啓曰,東籍親耕田皮黍,今七月念間,當爲成熟之意,敢啓。傳曰,攝刈。
李秉模,以義禁府言啓曰,時囚罪人洪配浩,杖一百收贖,告身盡行追奪,流三千里定配事,照律公事判付內,功議各減一等。李得永,杖一百收贖,告身盡行追奪,流三千里定配事,照律公事判付內,功減一等。金常行,杖七十收贖,告身盡行追奪,徒一年半定配事,照律公事判付內,功減一等啓下矣。洪配浩功議各減一等,杖九十收贖,告身盡行追奪,洪忠道禮山縣日興驛,徒二年半定配。李得永功減一等,杖一百收贖,告身盡行追奪,黃海道白川郡金谷驛,徒三年定配。金常行,功減一等,杖六十收贖,告身盡行追奪,洪忠道西原縣長命驛,徒一年定配,而以議啓內辭意,具罪目依例發遣府書吏羅將,押送于各其配所,何如?傳曰,允。
李秉模,以刑曹言啓曰,工曹書吏姜順得,使令河必徵等捧賂放船情節,以傳敎內辭意,發問目反覆究問,半日嚴覈,而順得等獰頑特甚,一辭抵賴,無意吐實,與昨日之招,少無異同,情狀萬萬狡惡,故嚴杖詰問,則只曰貢人等處,得喫酒肴云,而其他受賂之節,終不直招,平問之下,難以輸款,在前如此之罪人,例有草記請刑之規,罪人姜順得·河必徵等,各別嚴刑,期於得情,何如?傳曰,摘奸時所捉,旣甚明白無疑,則焉敢抵賴乎?依草記期於得情。
吏曹參判兪彦鎬疏曰,伏以,日月易邁,孝徽宮虞卒已畢,恭惟聖情,冞切傷悼。仍伏念,臣見縻職事,曠省老母,半歲于玆矣。區區情理,豈得一日自安,而連値國家有事,不遑言私,抑情遲徊,以迄于今,不惟臣久違定省,方寸錯亂,臣母念臣不置,每一書來,輒問歸期,臣心悶鬱,當復如何,倘蒙體下之仁,特許旬日之暇,則可以趁卽往還,玆敢冒暴衷懇。伏乞聖慈,曲賜矝許,俾伸至情焉。答曰,省疏具悉。卿其依所請往覲焉。
己亥七月十六日辰時,上御誠正閣。都提調入侍時,藥房都提調徐命善,行左承旨鄭民始,記事官李兢淵·李信祜·鄭東浚,以次進伏訖。命善曰,日間聖體,若何?上曰,一樣矣。命善曰,水刺之節,何如?上曰,不能善進矣。命善曰,水刺之不善進御,誠甚可悶,召入醫官診候,何如?上曰,別無痛勢,置之。上曰,昨日都政早畢矣。命善曰,午時畢政,前所未有云矣。上曰,吏兵批皆善爲云乎?命善曰,別無做錯之失云矣。上曰,秋到記,欲於明日爲之,設行於春塘臺無妨耶?命善曰,似好矣。上命書傳敎曰,右副承旨馳詣太學,夕食堂到記收來。命善曰,鄭景淳之差送洪州,本爲蘇弊之意,而未及一朞,遽以病罷,景淳之必欲遞免,道臣之臨歸曲循,俱極非矣。新差之代,非不好矣,而一番迎送,自多貽弊於民邑,洪忠前監司李命植推考,洪州牧使鄭景淳仍任,何如?上曰,依爲之。上命書傳敎曰,明日秋到記儒生試取處所,以春塘臺爲之。命善曰,聞慶州府尹金尙集,安東縣監洪益弼,上京屢朔,無意還任云,嶺南纔經大賑,民事政急蘇瘵,此時曠官,誠甚悶慮。兩邑守令,令該曹囚家僮催促,使之卽爲還官,何如?上曰,依爲之。竝出擧條上命書傳敎曰,同副承旨許遞,又命書傳敎曰,前牧使尹塾,承旨除授。上曰,新除授承旨牌招察任。上曰,左副承旨入侍,左副承旨徐有防進前,上命書刑曹草記判付。上曰,明日出宮,以協陽門爲之,以此,分付,設布帳,自春雲門至觀豐閣爲之事,亦爲,分付。仍命退,諸臣以次出。
己亥七月十六日初更三點,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,到記擧子何其多乎?民始曰,欲見到記科,而來參食堂者似多矣。上曰,其中實才亦多矣。民始曰,然矣。民始曰,俄有初入仕人明日待令之敎,而其中似多有赴擧者矣。上曰,赴擧人出榜後,使之來待,可也。上曰,昨日沈頤之罷職時下敎似過當,故卽命敍用矣。民始曰,下敎誠好矣。上命書公事判付。仍命退,諸臣以次出。
己亥七月十七日卯時,上御誠正閣。都承旨入侍時,行都承旨洪國榮,記事官李兢淵·李信祜·鄭東浚,以次進伏訖。國榮曰,夜間聖體,若何?上曰,一樣矣。國榮曰,今日到記之科,不可無主文,而弘文提學不入來矣。上命書傳敎曰,親臨試士,豈無主文乎?此付標勿施,弘文提學趙㻐,卽爲牌招。上曰,今日到記擧案,頗不小矣。國榮曰,收券將多矣。上曰,侍衛整齊事,分付。仍命退,諸臣以次出。
上在昌德宮。停常參·經筵。
自昧爽至辰時,灑雨下雨,測雨器水深一分。
未時,灑雨下雨,測雨器水深一分。
以都摠府中日草記,傳于李義翊曰,置之。
李義翊,以宿衛所言啓曰,今日中日日次矣,本所所管入直部將·守門將·禁軍·扈衛軍官·武藝別監及內外營入直軍兵等,竝待標信下,發令箭分送試所之意,敢啓。傳曰,雨勢若此,停止。
傳于洪國榮曰,都承旨入侍。
傳于徐有防曰,都提調入侍。
傳于鄭民始曰,左承旨入侍。
又傳于曰,右承旨入侍。
徐有防,以內醫院官員,以都提調·提調意啓曰,院鍼醫崔遂燁·全行儉有頉,代醫人李翼昌·金有濟術業頗精,以此二人差下,竝令付軍職冠帶常仕,何如?傳曰,允。
鄭民始,以戶曹言啓曰,因禮曹草記,今此幸行時,供上自京司擧行,不緊物種除之,只不得不入用者,自戶曹草記磨鍊以啓事命下,而供上物種,俱是不得不入用者,且考昨年謄錄,亦無除減之例矣。分付各該司,使之依例封進,而各樣物種分排日數,竝書入之,敢啓。傳曰,知道。昨已下敎於廚院提擧矣。京營所封日下雉鮮外,京司進排物種,依庚午年例,動駕前一日,竝爲捧入,自水刺間量宜輸去,以除貢人之弊事,自卿曹申明分付各該衙門。
李義翊,以兵曹言啓曰,本曹佐郞李時秀身病沈重,時月之內,差復無期,呈狀乞遞,宿衛重地,不可久曠,今姑改差,何如?傳曰,允。
己亥七月十八日記事官姜彙鈺,守禦廳啓本,寧陵幸行時斥堠伏兵依後錄磨鍊事。傳曰,雖以存羊之義,姑令爲之,鋤棘之徒,多日裹糧淹留之弊,亦足可恤,依此刪下數爻,星火知委三營將處,俾無如前措備之弊事,卿其照此奉行。
己亥七月十八日辰時,上御誠正閣。都提調入侍時,藥房都提調徐命善,行左承旨鄭民始,記事官李兢淵·李信祜·鄭東浚,以次進伏訖。命善曰,夜間聖體,若何?上曰,一樣,而血症尙未快勝矣。命善曰,寢睡之節,何如?上曰,一樣矣。命善曰,生冷之屬,最害於膈痰,愼勿進御,伏望。上曰,別無生冷過進之事矣。命善曰,湯劑以加減太和湯議定矣。上曰,加減太和湯,自今日煎入。出榻敎上曰,昨日到記壯元,何如?命善曰,老儒矣。講製居首之皆是六十老人誠異矣。上曰,山城初試,幾日可畢云耶?命善曰,可至六七日云矣。上曰,見守禦使狀啓,擧子追單,皆不捧云,能無稱冤之慮乎?命善曰,似多有冒籍之類故耳。上命退,諸臣以次出。
己亥七月十八日申時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,入把馬單,存減以下,依此擧行,俾無如前濫雜之弊事,分付該寺,以嶺南道臣密啓。上曰,以文案觀之,可知其誣告,其中正犯,自本道除尋常各別嚴刑,期於得情,亟施反坐之律,干連諸人滯囚,亦足可恤,竝卽放送事,分付。上曰,左副承旨入侍,左副承旨徐有防進前,上命準御製冊子。上曰,陪從官單子,亦有除減者,更爲書入事,分付,仍命退,諸臣以次出,。
上在昌德宮。停常參,只召對。
自昧爽至卯時,有霧氣。
傳于尹塾曰,都承旨入侍。
傳于鄭民始曰,左承旨入侍。
傳于徐有防曰,今日欲爲召對儒賢入來事,遣史官傳諭。
傳于李義翊曰,以守禦使斥堠伏兵磨鍊狀啓。傳曰,雖以存羊之義,姑令爲之,鋤棘之訖,多日裹糧淹留之弊,亦足可恤,依此刪下數爻,星火知委三營將處,俾無令前措備之弊事,卿其照此奉行。
記事官金健修書啓,臣敬奉聖敎,馳往傳諭于經筵官宋德相處,則以爲臣之至願,只在於講筵入侍,今玆命下,豈敢不欲蹶趨詣,而第臣前患鬢㾿,間緣觸風添加,不能梳洗冠巾已久,見方日夕調治,必趁陵幸,遵聖敎先詣爲計,而今則末由進參侍講之列,伏地悚隕,不知所達,且臣有區區衷悃,敢此附陳。臣伏覩向日召對時自止分撥,自止張數太多,故講說全未有焉。自今自止不過五六張,而專意於反覆討論,實合聖賢講書之法。臣竊欲以此仰達於其後筵侍矣。臣今不克趨命疏陳,勢亦不及,敢忘僭猥,如是提稟。伏乞俯諒愚忠,不勝大願云矣。敢啓。傳曰,知道,遣御醫看病。
御醫皮弘翼書啓,戶曹參判宋德相病症看審,則腫生於鬢底,初甚堅硬,主家,杏仁·萆麻子·麻子末,和蜜作餅,連付腫處,今已自潰,濃汴幾盡出,腫根幾盡消,而猶有未盡去者,自今朝改付神異膏,以爲去惡生新之地,而腫處大小,如銀杏大,以臣所見論之,毒氣幾盡去,新肉亦始生,似有向差之望,此意詮次啓達。傳曰,知道。
事變假注書望,朴奎淳改差,代以趙衍德爲事變假注書。
傳于尹塾曰,召對爲之。
李秉模啓曰,明日次對,兩司當爲進參,除在外外,未肅拜,呈告人員,竝待開門牌招,以爲入侍之地,何如?傳曰,允。
李義翊,以備邊司言啓曰,卽見南兵使李達秀·北兵使李明運狀啓,則南各營兵使習操及三甲左右營所屬邑鎭堡,各其官門聚點,北兵營合操,富寧以南各衛防營獨守軍兵巡操,依定式擧行事,令廟堂稟旨,分付,而親騎衛都試,依例設行爲辭矣。詰戎之政,西北尤重,何可一向停廢,南兵營秋操及三甲左右營官門聚點,北兵營合操與巡操,一體設行,親騎衛都試,亦令依例擧行之意,分付,何如?傳曰,允。
李義翊,以御營廳言啓曰,本廳哨官閔昌運,管下鄕軍卜馬,私自借役,有犯紀律,決棍汰去之意,敢啓。傳曰,知道。
李義翊,以御營廳言啓曰,本廳分授丹鳳門西邊宮墻頹毁處,前以東營入直軍二十名把守矣。今因修築,纔又毁撤處四間許,故依宿衛所令箭,東營入直軍十五名,加把守直,而竝計丹鳳門東邊宮墻一間半許頹毁處守直軍十名,則合爲四十五名,而餘數不多,宮墻外巡邏,難以推移,出番鄕軍三十名添入東營事,待宿衛所令箭擧行之意,敢啓。傳曰,知道。
尹塾,以義禁府言啓曰,因刑曹啓辭,潼關前僉使李萬益,移本府處之事允下矣。李萬益今方待命,卽爲拿囚之意,敢啓。傳曰,知道。
李秉模,以刑曹言啓曰,潼關前僉使李萬益在任時,鎭卒朱眞泰之妻沃惠,稱以淫女,定屬房婢,仍爲作妻,及其遞歸,換着男服,從間路潛自率來,而自本道移關本曹,故所率來之女沃惠,依法典頃已捉來,刷還本土,而萬益,以幺麽賤流,忝叨邊鎭,管下鎭卒之妻,初旣勒屬潛奸,末乃不有朝禁,換服率來者,殊極痛駭,後弊所關,不可不嚴懲,前僉使李萬益罪狀,移義禁府處〈之〉,何如?傳曰,允。
兵曹判書鄭尙淳疏曰,伏以,臣等向日待罪東銓,情窮勢蹙,瀝陳腔血,竊冀體下之仁,俯遂至懇,此際忽伏奉移長司馬之命,纔半日而遍歷兩銓,以一人而迭主政柄,顧臣材器之不稱,姑捨勿論,此豈淸朝愼簡之政,而亦豈賤臣私分之所敢安者哉?負乘之懼,猶屬歇後,僨事之憂,茫無涯畔,而適當幸行之有命,又値大政之逾月,庚牌荐臨,飭敎繼降,臣旣控籲路阻,逃遁無地,遂不得不章皇出肅,冒昧承膺,而若臣之所自料者則有之,差耐數日,挨過都政,則便是瓜熟之期,惟此副急之用,而不過爲旬望間事,而區區私義,庶幾粗伸矣。今則大政已過,幸行又迫,恭俟三度之恩,庶蒙鞶禠之恩,不意親臨試士之日,乃有特召入侍之命,黼座天臨,促敎相望,陪衛義重,戒務事急,又未免顚倒承命,遽復出仕,反顧初心,無面可顯,狼狽失圖,驚惶悶蹙,殆有倍於初承除命之日,益不知置身之地。噫,兩銓之長,孰非重任,而至若西銓,號本兵,諸般戎政之管轄統攝,許多武士之甄別疏滯,莫不於是乎係焉。責任之殷,有如此者,稱塞之難,抑又甚焉。又況政席之晩赴,望筒之遲滯,罪著怠慢,荐勤嚴敎,揆以邦憲,合被重誅,聖度涵容,終逭大戾,臣誠縮伏自訟,俟勘不暇,而若夫久勤之不均,固是政官大罪,納牌之違式,亦係綱紀之一端,種種釁孼,莫非臣昏謬之致,則兩大僚問備之請,其亦失之太恕,私心懍愓,益無所措,豈可以已經薄勘,晏然仍冒,以益其無忌憚之罪哉?且今陵幸期日無餘,本曹之擧行多端,臣若不早引過,終扺大何,則臣身顚沛,顧不足恤,其於誤國事而僨軍政何哉?玆敢冒控短章,仰瀆崇聽。伏乞聖明,諒臣言之非出飾讓,察臣職之已試蔑效,亟命鐫免,仍治臣罪,以幸公私,以安賤分,不勝幸甚。答曰,省疏具悉。所辭過矣。卿其勿辭行公。
吏曹參議金亮行疏曰,伏以,臣自頃承批,益切惶蹙之私,調息賤軀,宜卽進詣輦下,以俟指揮,而顧臣沈痼之疾,重以署濕之祟,百證交攻,一息僅存,牀簀奄奄,旣無自力登程之望,而間者邦運不幸,仁淑元嬪,遽爾喪逝,驚隕憂遑,朝野同情,臣身在外,有不敢以微末去就,復煩呼籲,泯默度日,祗自悚悶,乃於此際,伏聞聖上興懷賤方之歲,爰定謁陵之期,淸蹕之臨,適在臣所居之鄕,臣積違恩召,因此事會,固當先期趨造,一以伸臣子之分,一以效陪扈之誠,而臣之病狀,不但如右所陳,當此輿衛將發,百僚奔走之時,冒昧呈身,亦有所不便者,方欲扶曳作行,進伏中路,恭俟駕至之日,而跡涉偃便,冞增惶隕,玆敢冒上文字,以請其許久慢命之罪。伏乞聖慈,亟降威罰,以肅朝綱,俾臣得從田父野老之後,瞻望屬車之塵,不勝幸甚。臣於治疏將上之際,又伏承天官佐貳之命,臣誠惝怳隕越,不省所措。夫銓衡之任,地淸責重,有非如臣庸陋所敢虛縻者,而乃今重叨誤恩,臣心悶蹙,已無可言,而貽累朝廷,所關非細,況大政迫近,尤不容一任瘝曠,亦願聖明,亟許鐫改,使公務不廢,賤分獲安焉。臣無任云云。答曰,省疏具悉爾懇,爾之造朝,予日望之,涉春徂夏,未見幡然之意,悵然之極,無以爲喩,見今新涼已生,愆節想或痊可,且見爾疏,旣有中路來見之語,則可見美恙之不至難强也。爾何不念予側席之至意,卽起登程乎?玆因疏批,更布心腹,爾其勿復過讓,斯速上來。仍傳曰,此批答,遣史官,傳諭于吏曹參議金亮行處。
己亥七月十九日,記事官姜彙鈺,刑曹,以工曹書吏姜順得·河必澄,不有飭敎,過去柴船,惟意操縱,捧賂私放罪,嚴刑得情何如啓目。傳曰,旣施一次之刑,自本曹酌決爲良如敎。
刑曹罪人金龍河更招啓目。傳曰,更加各別嚴刑,期於得情爲良如敎。
刑曹罪人金奉鎭加刑啓目。傳曰,更良各別嚴刑,期於得情爲良如敎。
刑曹罪人李千奉加刑啓目。傳曰,更良各別嚴刑,期於得情爲良如敎。
刑曹僞造御寶罪人朴加刑啓目。傳曰,更良各別嚴刑,期於得情爲良如敎。
義禁府啓目,罪人白東俊,下吏之情債加捧,不能覺察,守城錢,硫黃錢,混淪區處罪,以此照律,何如?傳曰,依允。
己亥七月十九日巳時,上御誠正閣。左承旨入侍時,行左承旨鄭民始,記事官李兢淵·徐龍輔·李信祜,以次進伏訖。上命書吏曹參議金亮行疏批。又命書戶曹草記判付。上命退,諸臣以次出。
己亥七月十九日酉時,上御誠正閣。召對入侍時,參贊官李秉模,侍讀官權以綱,檢討官沈樂洙,記事官李兢淵·徐龍輔·李信祜,以次進伏訖。上曰,下番出去,兼春秋入侍。信祜退出,以綱進讀近思錄,自明道先生曰,憂子弟之輕俊者,止先有所據守。樂洙進讀,自語學者以所見未到之理,止後不敎以遠大也。秉模進讀,自伊川先生曰,止豈有由誠哉。賤臣進讀,自古之小兒,止且先安詳恭敬。龍輔進讀,自孟子曰,止豈少補哉。以綱曰,古人之敎子弟,必以經學爲根本,以文字爲枝葉,蓋爲有輕俊之弊,此不但父兄之敎子弟,在上者之作成培養,亦可以推之。伏願留念焉。詩三百篇,雖是感發善心,懲創逸志之本,而使後人觀之,則未易曉義,必先敎之以灑掃應對之文,由淺入深,然後可無驟躐之患,此亦由於導率之如何。伏願留念焉。舞射雖似小節,非誠則不得導和正志。伏願留意於一誠字焉。上曰,下番陳之。樂洙曰,說書必非古意,學者須是潛心積慮,優遊涵養者,卽儒者工夫,而帝王之學,亦無異焉。一時講筵,臣僚之所陳達,不足以仰贊聖學,常於燕閒之際,益加優遊涵養之工,是臣區區之望也。自十五入學,四十方仕,中間自有二十五年學,後之人,自童稚,已有汲汲趨利之意,此言甚好,今世科目中人,無以爲學,必求科目外學問之人,布列講讀之任,是臣區區之望也。上曰,所奏好矣。秉模曰,儒臣皆陳文義別無可達者矣。上曰,古者興於詩立於禮成於樂,其次序何故而然耶?以綱曰,詩者始條理也。樂者終條理也。先以詩動盪血脈,次以禮拘束筋骸,終以樂導達和氣,詩禮樂之不可偏廢者,似以此也。上曰,歌詠以養其心志者,詩也。聲音以養其性情者,樂也。則詩與樂,別無所異,而分而爲二者,豈無意疊之嫌乎?樂洙曰,詩則發於性情,樂則加之律呂,有如道器之相須而然矣。上曰,子厚以禮敎學者,而程子稱之,大抵禮樂不可偏廢,其爲相須竝用,如鳥之有翼,如車之有輪,而專以禮敎人,則偏爲節文度數之歸,易有固滯執拗之病矣。此果何如?以綱曰,不以禮爲防,則易有放肆馳騖之病,故似是以禮防之也。上曰,然矣,而禮樂旣不可偏廢,則專以禮爲敎者,豈無其弊乎?以綱曰,先敎以禮,則樂亦在其中而然矣。上曰,此則可謂禮之大備也,而張門敎人,專以禮爲言,則豈無過於拘束,有欠動盪之意耶?樂洙曰,似是先由繩墨之旨意矣。秉模曰,講筵事體,何等至嚴,而校理權以綱,上敎未畢之前,輕先奏對,誠極未安,推考,何如?上曰,依爲之。出擧條兼春秋吳鵬南進伏,上曰,兼春秋之不卽待令,良可駭也。上曰,兼春秋吳鵬南汰去。出榻敎上命退,諸臣以次出。
上在昌德宮。停常參·經筵。
夜五更,月暈。
傳于洪國榮曰,都承旨入侍。
李秉模啓曰,合辭方張之時,兩司無詣臺之員,今日政新除授臺諫,竝卽牌招,何如?傳曰,允。
以獻納金宇鎭,正言朴天行牌不進罷職傳旨,傳于李秉模曰,只推。
李秉模啓曰,禁衛營從事官來言,本營軍兵今日日次私習云矣,敢啓。傳曰,知道。
又啓曰,御營廳從事官來言,本廳軍兵今日日次私習云矣,敢啓。傳曰,知道。
傳于尹塾曰,大臣·備局堂上引見。
傳于李秉模曰,右副承旨入侍。
以皇壇望拜禮取稟,傳于鄭民始曰,敬依。
鄭民始啓曰,明日望拜禮時,諸承旨當爲齋宿,右承旨李義翊,不爲仕進,卽爲牌招,何如?傳曰,允。
徐有防啓曰,明日望拜禮時,九卿當爲備員,而戶曹判書金華鎭病不進,卽爲牌招,使之淸齋,何如?傳曰,允。
傳于李秉模曰,明日出宮門路,依三月例擧行。
以兵曹望拜禮侍衛節目,傳于李義翊曰,陵幸不遠,挾輩軍·攔後軍,皆以入直擧行。
傳于徐有防曰,冡宰重任,豈可乍授旋解乎?然則纔經大政,便作自劃之場,召牌之下,至於再違,事體所在,極可寒心。吏曹判書李徽之從重推考,更卽牌招開政。
傳于徐有防曰,日前以文任事處分,意在矯枉,至如司寇劇地,予以爲得人,前判書趙㻐敍用,仍任前職。
傳于徐有防曰,刑曹判書趙㻐牌招,使之淸齋。
傳于鄭民始曰,左承旨入侍。
吏曹口傳政事,以洪檍爲坡州牧使。
傳于徐有防曰,下直守令入侍。
兵曹口傳政事,以李得臣爲僉知。
以吏曹判書四牌啓辭,傳于徐有防曰,此何擧措,良足寒心,更卽牌招開政。
有政。吏批,行判書李徽之進,參判兪彦鎬受由在外,參議金亮行在外,右副承旨李秉模進,以洪樂春爲知敦寧,趙㻐爲奉常提調,鄭益祚·宋㯙爲兵曹佐郞,金鍰爲禁府都事,李秉鼎爲洪忠監司,孟至大爲金泉察訪,司饔奉事李義福,禮賓奉事朴宗幹相換,司饔奉事李觀秀,繕工奉事沈鉁相換,兼春秋單宋益中。
兵批,判書鄭尙淳進,參判金履素入直進,參議洪樂彬病,參知南鶴聞病,右副承旨李秉模進,安昌君燝爲都摠管,朴祐源爲文兼,趙垈爲都摠經歷,副司直洪撿·李明中,同知單徐命亮,僉知單金衡柱·李光彬。
徐有防以禮曹言啓曰,今此行幸時,自寧陵詣英陵時,改服·戎服事,旣承下敎矣。原節目中,改付標以入之意,敢啓。傳曰,知道。
李秉模,以備邊司言啓曰,卽見統制使徐有大,慶尙左兵使李文德,右兵使洪和輔狀啓,則今秋水陸操及營城將節制使巡點,依例擧行事,請令廟堂稟旨分付矣。近年諸道習操,連爲停止,詰戎重政,不可一任抛廢,三南各其水操及左右兵使習操,竝令擧行,而至於營城將節制使巡點行操之年,不必竝擧,此則今姑停止之意,諸道一體分付,何如?傳曰,已下敎矣。
又以兵曹言啓曰,今七月十七日武臣堂上朔試射試官望,已爲擬入受點矣,親臨秋到記儒生試取相値,不得爲之之意,敢啓。傳曰,知道。
己亥七月二十日辰時,上御熙政堂。大臣·備局堂上引見入侍時,領議政金尙喆,左議政徐命善,漢城判尹具善復,行知中樞府事洪樂性,判敦寧府事具允鈺,禮曹判書鄭光漢,江華留守洪樂純,右參贊權噵,行副司直李柱國,行訓鍊院都正李敬懋,行都承旨洪國榮,行左承旨鄭民始,漢城右尹李性源,校理權以綱,持平宋樂,右副承旨李秉模,記事官李兢淵,事變假注書趙衍德,記事官徐龍輔·李信祜,以次進伏訖。尙喆曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。尙喆曰,伏聞近日聖候欠寧,臣等不勝憂慮矣。今則虞卒已過,萬事已矣。伏望寬譬聖懷,益加保嗇焉。上曰,予雖無工夫,每以動心忍性爲務,豈有生病之理乎?尙喆曰,向日儒賢箚首之言,實是方今之急務。伏願深留聖意,以基億萬年無疆之福焉。上曰,予亦豈不留意乎?命善曰,進御湯劑,有何動靜乎?上曰,纔服數貼,姑未見效矣。尙喆曰,臣於前日,收效於是劑矣。上曰,今日兵判何不入來乎?尙喆曰,當此動駕不遠之時,本兵多有擧行之事,申飭行公宜矣。上命書傳敎曰,旣已承批,又無情勢,況今本兵多事之時,爲判曹之臣者,豈是引入之日乎?事體分義,俱極寒心,兵曹判書鄭尙淳,從重推考,牌招入侍。尙喆曰,京畿監司鄭昌聖狀啓,以爲巡牙兵習操,今番巡路設行事,令廟堂稟旨分付矣。今秋畿內民力,不可不恤,巡牙兵操鍊,姑令停止之意,分付,何如?上曰,依爲之。尙喆曰,此江華留守洪樂純狀啓也。鎭撫軍兵及外四營春秋合操與統禦營舟師今秋水操設行當否,令廟堂稟旨分付矣。統禦營新設之後,況且秋事不歉,當年水操,何可廢也?使之依狀請設行,至於鎭撫營陸操,水陸竝擧,恐涉煩弊,秋操則姑令停止之意,分付,何如?上曰,依爲之。尙喆曰,此黃海前監司徐有寧狀啓。本道直路五邑立馬軍及資保合七百五十名,作爲軍卒,轉餉軍官中,又差五哨官及一把摠,仍作軍制便否,令新道臣採取物情,商量狀聞之意,覆奏行會矣。卽見監司金熤狀啓,則以爲資保卽納布軍,而又入編伍,是爲一身兩役,若以疊役之爲不可,只存團束之名,而不爲操鍊,則雖當緩急,必無得力之效,又置哨官·把摠之名色,則便成一部軍制,必有軍裝之備,收斂之弊,以此貧殘之民,旣納身布,又有贅費,則自願無人,勢將搜括充代,其亦爲各邑之弊,保人輩皆無願言,擧懷不便,前道臣狀請立馬保人作爲編伍之制,姑此寢閣,勿爲擧行事,請令廟堂稟處矣。新道臣所論,亦有意見,有不宜創開無前之軍制,依狀請置之之意,分付,何如?上曰,依爲之。尙喆曰,洪忠監司李明中,感激恩命,雖卽出肅,聞有疾,必欲引免,久不辭朝,難責强赴,何以爲之乎?上曰,許遞可也。竝出擧條上命書傳敎曰,政官牌招開政。尙喆曰,新除授許多守令,聞以幸行前辭朝爲難云,而欲待回鑾後,則秋務漸晏,邑事可悶,不多日內催促下送,何如?上曰,依爲之。尙喆曰,諸道水陸操狀啓,皆已上來,而獨關東道臣,尙無封啓之事,欲待新道臣擧行,則恐不無愆期之慮,江原監司李亨逵推考,使之卽爲狀聞,何如?上曰,依爲之。尙喆曰,嶺南水陸操,已有特敎停止,而帥臣停操之時,若行城營將巡點,則有非爲軍民除弊之意,使之一體停止,雖他道行操之處,城營將巡點,不當竝擧,亦爲除減之意,分付,何如?上曰,依爲之。尙喆曰,陵行時,依舊例留都百官,各於本司直宿,備堂亦令輪回入直於本司之意,分付,何如?上曰,依爲之。尙喆曰,刑曹參判柳戇,備局堂上差下,使之仍察有司之任,何如?上曰,依爲之。尙喆曰,禮曹印顆之見失,尙未推得,誠極寒心,當初本曹之不能典守,難免其責,該曹堂上,一竝從重推考,當該入直郞廳,拿問處之,何如?上曰,依爲之。國榮曰,今此幸行時,攔後別隊馬兵信地,當以攔後作門外磨鍊,而且有駕後禁軍,則自多相妨,何以爲之乎?上曰,然則從便駕後禁軍,合陣於駕前別抄,可也。國榮曰,大駕入幕次後,以先後廂爲一哨,調發環衛,待二嚴下,各歸本陣事,近有定奪,而今此渡涉時津頭幕次,則先廂一哨,二嚴後,勢難卽解渡江,以後廂軍,加一哨環衛,而先廂則盡令先渡,何如?上曰,依爲之。國榮曰,大駕渡船艙時,宿衛所自多有擧行之事,而號令承接,尤爲緊重,龍舟之內,無以周旋,依昨年大閱時中營將臺例,另付一船於龍舟之傍,以爲陪扈指揮之地,何如?上曰,依爲之。國榮曰,大駕渡船艙時,攔後別隊馬兵,追後渡江,則必多紛踏之患,依先廂馬軍例,大駕詣幕次後,使之先爲渡江,何如?上曰,依爲之。國榮曰,前此幸行時,差備中官·掖庭所屬及醫官,每於攔後外隨駕矣。今番則多日動駕,自多掣礙之端,以攔後內從便區處,何如?上曰,依爲之。國榮曰,自前幸行時,例有走馬禁軍待令之事,而今番則勢將於攔後外待令,信地太遠,時急傳命,必有遲滯之患,何以爲之乎?上曰,今番則善騎禁軍,置之,駕前駕後中,各五人抄擇定立,使之待令於攔後之內,可也。國榮曰,大駕寧陵行祭後,詣英陵時,洞口太遠,不可不兩處作門,而自寧陵作門,詣英陵作門時,駕出環衛之外,先廂中軍及後廂大將,使之進陣排立,臣亦率本所軍兵,進陣侍衛,何如?上曰,依爲之。國榮曰,御營中軍今方有闕,而亞將乏人,無以備擬云,如坡州牧使閔義爀,可合是任,方在外任,故敢此仰達矣。上曰,本職改差,可也。國榮曰,他守令亦爲通融備擬,何如?上曰,依爲之。國榮曰,本營升戶軍之逃躱者,多至十七名,而臣於除拜後,行關各鎭,使之捉致者,今已十許名矣。取考本營當律,則初次逃躱,決棍百度,再次逃躱,軍前䲷示矣。夫決棍百度者,卽死刑也。有何再次之可論,而若或歇治,則亦非嚴紀律之道,臣意則初次逃躱者,更定以五十度,再次逃躱,依前啓請䲷示,而此後用棍衙門一次百度之法,永爲革罷,俾存朝家欽恤之意,無啓濫棍之弊,何如?上曰,所奏甚好,依此釐革,可也。上曰,李得臣事,業欲下敎而未果矣。旣無釁累,公然廢枳,實爲矜惻,予欲甄用,卿等之意,何如?尙喆曰,聖敎誠好矣。命善曰,收用果好矣。上命書傳敎曰,每欲下敎而未果,今因言端,已有提及於筵敎者,旣無釁累,且自宮官時,稔知其爲人,前承旨李得臣,僉中樞除授。樂純曰,今此下敎,實是盛德事也。上曰,爲人與文學,誠可惜。國榮曰,如洪檍之類,銓曹亦宜收用。上曰,卿言好矣。上曰,坡州牧使悶義爀改差,其代口傳差出,當日辭朝。樂曰,請大靜縣爲奴罪人金壽賢依律處斷。上曰,不允。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。上曰,不允。請梁山郡定配罪人錫達依律處斷。上曰,不允,請削黜罪人金漢耆,亟施竄配之典。上曰,不允。請海南縣竄配罪人金載順,亟令王府,設鞫嚴問。上曰,不允。請三水府定配罪人洪達洙,亟令王府,更加嚴鞫,依律處斷。上曰,不允。請大靜縣定配罪人聖中,亟令王府設鞫,期於得情,快正王法。上曰,不允。請削版罪人有臣·宗甲·義駿,竝令王府,設鞫嚴問,依律處斷。上曰,不允。請鍾城府定配罪人趙濟泰,海南縣定配罪人李潤成,竝令王府,設鞫得情,施以當律。上曰,不允。請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。請薪智島荐棘罪人瑩中,設鞫嚴問,快施當律。上曰,不允。請濟州牧定配罪人後樂,亟令王府,更加嚴鞫,期於得情。上曰,不允。請慶源府定配罪人鳴遠,依律處斷。上曰,不允。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。上曰,不允。請逆輅妻,爲先絶島定配。上曰,不允。請李璟·韓後良·金默行·兪纘柱·金奎五,竝令王府,設鞫嚴問,究覈得情。上曰,不允。措辭竝見上樂曰,新除授掌令李身晦,時在咸鏡道鏡城判官任所,司諫院司諫金履禧,時在洪忠道西原地,正言尹得孚,時在京畿高陽地,請竝斯速乘馹上來事,下諭。上曰,依啓。掌令李身晦,時在任所,勿爲下諭。上命退,諸臣以次出。
己亥七月二十日未時,上御誠正閣。右副承旨,下直守令同爲入侍時,右副承旨李秉模,記事官李兢淵·徐龍輔·李信祜,坡州牧使洪檍,以次進伏訖。上曰,曾經外任幾次乎?檍曰,曾經順川·江界·義州矣。上曰,坡州非但孔路,陵行時差員等事,亦甚緊要,盡心爲之,可也。仍命宣諭,又命宣別諭。命先退。命書傳敎曰,今番陵行出還宮時,城外替馬小次,依庚戌年例擧行事,分付掖庭署及該寺。又命書傳敎曰,飭敎之下,此何分義?兵曹判書鄭尙淳,更爲牌招行公,仍令申飭參政,以吏曹判書更卽牌招啓辭。上曰,豈可如是違牌乎?更卽牌招出仕,使之開政。秉模曰,明日望拜禮時,侍臣不可不備。獻納金宇鎭,正言朴天行,旣有只推之命,竝卽牌招淸齋,何如?上曰,依爲之。出擧條上曰,吏曹郞廳發牌,明日應參諸臣·大臣外,淸齋與否,摘奸以來。以二十一日朝參取稟。上曰,停。以二十一日輪對取稟。上曰,停。上命退,諸臣以次出。
己亥七月二十日初更三點,上御誠正閣。左承旨入侍時,行左承旨鄭民始,記事官李兢淵·徐龍輔·李信祜,以次進伏訖。上曰,今日李得臣事,何如?民始曰,多年廢枳之餘,特命收用,實是盛德事也。渠之闔門,必當感泣矣。上曰,今日訓將之決棍減數之奏,亦一實政。民始曰,然矣。在朝家欽恤之道,其所釐革者,果爲實惠矣。上命奏諸道農形,狀啓。上曰,今則秋事幾判矣。民始曰,然矣。上命書,公事判付。仍命退,諸臣以次出。
上在昌德宮。停常參·經筵。
夜三更,月暈。
傳于洪國榮曰,都承旨入侍。
大駕皇壇望拜禮時入幕次後,政院·玉堂·藥房口傳問安。答曰,知道。
大駕拜禮入幕次後,政院·玉堂·藥房口傳問安。答曰,知道。
大駕還內後,政院·玉堂·藥房口傳問安。答曰,知道。
李義翊,以都摠府言啓曰,今日入直宣傳官武兼及有廳軍士,當爲中日習射,而親臨望拜禮相値,不得爲之之意,敢啓。傳曰,知道。
李義翊啓曰,禁衛營從事官來言,本營軍兵今日日次私習云矣,敢啓。傳曰,知道。
又啓曰,御營廳從事官來言,本廳軍兵今日日次私習云矣,敢啓。傳曰,知道。
傳于鄭民始曰,左承旨入侍。
吏曹口傳政事,以金尙斗爲贊儀。
傳于尹塾曰,召對爲之。
李義翊以司僕寺官員,一二提調意啓曰,今此寧陵行幸敎是時,山城東南門及新峴等道路險峻處,依例臨時啓稟,以人夫奉駕之意,敢啓。傳曰,知道。
鄭民始,以兵曹言啓曰,今七月二十一日,武臣賓廳講書日次,而親臨望拜禮相値,不得爲之之意,敢啓。傳曰,知道。
己亥七月二十一日辰時,上詣北苑望拜禮入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,同副承旨尹塾,記事官李兢淵·徐龍輔·李信祜,以次侍立。上具翼善冠·絳紗袍,乘輿出協陽門,詣北苑入幕次,改具黑圓領袍,就板位行望拜禮,還御幕次。有防曰,贊儀金最儉,行禮之時,不待正時,先讀笏記,已極未瑩,而其他擧行,全不成樣,尤爲駭然,本院請推之外,無他可施之罰,何以爲之?敢稟。上曰,汰去,可也。上曰,贊儀汰去代,口傳差出。兵曹判書鄭尙淳進前曰,今番行幸時,隨駕禁軍及標下軍兵等四日糧米,依聖敎當自營門備給,而龍虎營本無米儲,他無變通之道,軍資監米一百石,先爲取用,追後貿米還報似好,故敢此仰達。上曰,依爲之。尙淳曰,留都營狀啓,例有付撥,而或有時急事,則京驛馬待令,曾有定奪矣。今亦依此擧行乎?敢稟。上曰,依爲之。尙淳曰,一軍色專管龍虎營接濟,故物力苟艱,禁軍等馬草與幸行前不得不需用處,無以繼用矣。在前如此之時,有二軍色錢木以遺儲取用之例,今番亦依前以二軍色木三十同錢四千兩,移來取用,何如?上曰,依爲之。尙淳曰,今番山城試士後放榜陳賀時,宜有鹵簿陳列之節,何以爲之乎?上曰,置之,可也。尙淳曰,在前經宿動駕時,城門外屛門把守,大駕行過後,卽爲入來留都營,還宮時還爲出去,依前把守矣。今亦依此擧行,何如?上曰,依爲之。竝出擧條上曰,金用謙率望拜禮入參諸人入侍。行副司直金用謙,兵曹參判金履素,副司果洪秉殷,軍資主簿金亮材,禁府都事金晩根·林泰遠,前郡守尹煜,前直長尹行儼,社稷令黃延祚,宗廟令車大修,廣興奉事金友行,幼學吳在鎭·金斗寅·李台燮·尹行烈·許·洪秉玉·金履采·曺允遇·許㬘,進士金履恭,幼學洪善泳·金協淳·尹行普·黃載恒·黃載浚·南履度,前營將黃世中,出身王道源·王漢桂,前僉使康鎭奎,訓鍊奉事溤慶文,閑良黃胤,以次進前,上下詢姓名及世代。仍命退,上還內,諸臣退出。
己亥七月二十一日初更四點,上御誠正閣。召對入侍時,參贊官徐有防,侍讀官吳大益,檢討官尹行修,記事官李兢淵·徐龍輔·李信祜,以次進伏訖。上曰,以次讀之。大益進讀近思錄,自濂溪先生曰,止皆病也。行修進讀。上曰,下番眼昏不能讀,參贊官讀之。有防進讀,自較事大小,止備言之。賤臣進讀,自釋氏本怖死生,止惟嫌重也。上曰,儒臣陳文義,可也。大益曰,處豫久安,至於耽溺,而終能復善者鮮矣。君子所以見幾於未安未久之時,能辨早而去速也。無逸一篇,爲古來人君之要鑑,而所其無逸之所字,與處豫之處字,其義略似,處於豫而安於溺矣。所其無逸而安且久,則貞正而吉已在其中矣。伏願留念焉。上曰,更陳文義好矣。大益曰,臣於倉卒,未及詳見冊字矣。行修曰,君子常失於厚,小人常失於薄,此所以君子小人仁與不仁之分也。而君子之失於厚,亦非中道也。以近日三司之啓言之,如鄭妻·龜柱之元惡大憝,尙靳天討者,豈非失於厚者乎?伏願留念焉。有防曰,臣則別無可陳者矣。上曰,治水,天下之大任也。非其至公,能捨己從之,盡天下之議,則不能成其功,治水雖是大事,不過一役,則何言其公與不公耶?大益曰,捨己從人之謂公,任己恃才之謂私,未有私而能濟事者也。未有公而不成功者也。鯀方命圮族,咈公議而逆人心,豈能濟事而成功也?其心不公,故其功不成矣。上曰,君子敬而直內,微生高所枉雖小云者,此與敬果無小異者乎?大益曰,君子敬而直內,敬者未有一毫之邪,直者不容一事之枉者也。微生高乞隣與人,以無爲有,其心邪矣。曲意循人,其事枉矣。其心邪則反於敬,其事枉則害於直,事雖微細而害則大矣。上曰,人有慾則無剛,如子路者,卽升堂入室之賢,而未免有慾處多何也?大益曰,子路別無屈於慾之事矣。上曰,子路之仕季氏等事,果可謂一循天理乎?大益曰,仕季氏而不得正命者,雖不可謂之純然天理,而卒能殺身成仁,以成其剛,若謂之屈於剛則不可矣。上曰,嗜欲深者,其天機淺,天機之機字,當以天理之理字看之乎?大益曰,機者,幾也,此與理,略不同矣。上曰,然則近於氣乎?大益曰,然矣。上曰,氣質之氣乎?大益曰,似是理邊,而有萌孼者也。上命退。有防曰,講筵事體,何等重大,而入侍玉堂,冊子懸吐,太半誤讀,已涉未安,而及其退出之際,不爲曲拜,旣降之後,旋欲陞階,大欠筵體,不可無警,從重推考,何如?上曰,生疎之致,推考,可也。諸臣以次出。
上在昌德宮。停常參·經筵。
傳于洪國榮曰,都承旨入侍。
傳于李義翊曰,右承旨入侍。
傳于尹塾曰,下直守令入侍。
徐有防以奎章閣言啓曰,直閣金宇鎭,時無職名,令該曹口傳付軍職,何如?傳曰,允。
兵曹口傳政事,以金宇鎭爲副司果。
傳于鄭民始曰,左承旨入侍。
傳于徐有防曰,左議政入侍事,遣史官傳諭。
尹塾啓曰,左議政徐命善,依下敎來待矣。傳曰,入侍。
傳于李義翊曰,中官文鳳億,誤踏啓字,從重推考。
徐有防,以奉常寺官員都提調意啓曰,東籍親耕田所種皮黍打作,則所出爲一石七斗之意,敢啓。傳曰,知道。
徐有防,以吏曹言啓曰,接慰官李殷模呈狀內,矣身老父病狀,累朔沈痼,差勝無期,無佗兄弟,獨自將護,以此情勢,萬無閱月離側之望云,親病旣如是,則不可强令遠往,依例改差,何如?傳曰,近來接慰官,輒以有公故有私義之人苟差者,已是該曹之不察,而至於李殷模事,而所係紀綱者,亦云非細,假使殷模之親年過七十,旣非遠地守令,則凡於出宰與奉使之行,法不當規避矣。況殷模之親年,聞不過六十餘云,若有嚴畏之心,此等法外之事,輒煩上聽乎?極甚駭然,李殷模爲先罷職,令該府拿問定罪,該曹堂上之曲循草記,殊甚未安,爲先從重推考。
李義翊,以兵曹言啓曰,卽接內醫院牒報,則今此行幸時,水刺待令員役所騎器皿載持馬爲十五匹矣。依前例以京畿驛馬,直爲入把之意,分付本道,何如?傳曰,允。
李義翊,以訓鍊都監言啓曰,本局從事官沈煥之,身病甚重,勢難察任,改差,何如?傳曰,允。
李義翊,以訓鍊都監言啓曰,都監別將李聖師,身病甚重,勢難察任,改差,何如?傳曰,允。
徐有防,以義禁府言啓曰,全羅監司鄭一祥狀啓據,刑曹䊀目內,萬頃縣令李柱延,移本府處之事允下矣。李柱延時在任所云,依例發遣府羅將拿來,何如?傳曰,待漂人回還後拿囚。
李秉模,以刑曹言啓曰,工曹吏隷等供辭啓目判付內,旣施一次之刑,自本曹酌決事判下矣。取考律文,則官吏受財條,有曰,官吏受財枉法者,一貫以下杖七十,一貫之上至五貫杖八十,名例云,加者數滿乃坐,罪人姜順得·河必徵等所犯,雖過一貫,而未滿五貫,故以一貫以下,杖七十照律,姑爲仍囚,待拷訊十日之限,各決杖七十度,放送之意,敢啓。傳曰,知道。
三司合啓,大司憲趙時俊,持平申應淵·宋樂,校理權以綱,副校理吳大益·尹行元,正言朴天行,修撰趙鼎鎭·徐有成,副修撰尹行修·沈樂洙啓曰,請喬桐府黜置罪人鄭致達妻快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答曰,不允。措辭見上
兩司合啓,大司憲趙時俊,持平申應淵·宋樂,正言朴天行啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典,請令王府,一依古典。趾賊等凶種之年未滿者,待其稍長,卽施邦刑,俾絶凶逆易種養禍之患,請物故罪人志恒之支屬應坐者,絶島散配。答曰,不允。措辭見上
府啓,持平宋樂啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達依律處斷。請削黜罪人金漢耆,亟施竄配之典?請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻,爲先絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。答曰,不允。措辭見上
院啓,正言朴天行啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,亟令王府,設鞫嚴問,期於得情,快正王法。請還寢福永酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴堤防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等亟令王府,嚴鞫得情,快伸王章。請申大年亟施屏裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。答曰,不允。措辭見上
承政院行右承旨臣李義翊,同副承旨臣尹塾啓曰,天下之事,莫急於懲討,朝廷之患,莫大於玩愒,今以莫急之事,而日趨莫大之患,則後之論今日者,當以爲何如也?嗚呼,爲殿下臣子,而與兩賊俱生,孰不欲卽地得請?不日置法,而難失者機,易忸者心,一失於城外海中之置,而人心一狃,再失於黜島加棘之典,而人心再狃,昔之疾聲者,今作例語,昔之籲閤者,今成古紙,幾何不日遠日狃,便不知有君讎國賊之同戴一天也哉?此臣等所以遶壁彷徨,隱憂而竊歎者也。殿下何不一刀割斷,小警此玩愒之朝象,俾知天下之事,莫急於懲討也。憤鬱之極,復敢聯籲。伏乞亟允三司之請焉。答曰,不允。
行吏曹判書李徽之疏曰,伏以,日月易得,孝徽宮虞卒奄過。伏惟聖心益復傷悼。仍伏念臣於四載之間,遨遊兩銓,連當大政,今已七次矣。屢據睢盱之場,而猶懷耽榮之計,則人怒可畏,久履滿盈之地,而不思知止之義,則天殃必招,此臣所以夙夜懍惕,眠食靡寧也。朝廷之上,已試之彦,儲望之賢,不爲不多,而獨奈何如臣譾劣空疎者,偏蒙洪私,連叨重任,纔遞東銓,則便入西銓,堇經夏政,則旋當冬政,有若非臣莫可者然。此非聖朝愼簡之政,而亦豈賤臣守分之宜也哉?噫,惟我殿下,不知臣不肖無狀,眷注之隆,倚任之專,逈出尋常,當世道散漫之日,而欲使之收拾也。當人心危疑之際,而欲使之衛扈也。臣固自知其無以稱塞,而惟以奉令承敎,可幸無罪。於是乎不敢言私,奔走供職,唯以盡瘁爲期,以顧今年邁而神耗,悴積而病痼,雖欲强其所不能,以從事於宿硏之地,其亦末由也已。抑臣又有不能無憾於天地之大者,頃當西銓之許遞也。至有愛惜之眷,俾遂丐閒之請,臣誠私心感歎,以爲,殿下父母於臣,日月於臣,從今以往,庶可缷却重擔,退守拙分,而曾未幾何,又畀東銓,從前愛惜之敎,未蒙實惠,伊後擔負之重,更加前任,在聖朝體下之道。竊恐有歉於終始之恩,而使臣辭五萬而受十萬,則其爲傷廉而害義,當如何耶?向當除命之下,豈不欲力辭乃已,而大政踰月,嚴召荐降,呈疏路阻,終未免黽勉復進,傍觀之竊笑,公議之嗤罵,有不暇顧,今則大政已了,臣分粗伸矣。顧臣瓜遞之期,冀在三度,而不意如給之命,又出格外,庚牌四臨,飭敎嚴截,臣誠畏分怵義,章皇趨膺,而自念初心,尤增愧恧,仍因盤磗,依舊蹲冒,決非私義之所可安者也。玆敢瀝血呼籲於聽卑之天。伏乞聖明,諒臣情勢,察臣苦懇,特垂鞶褫之恩,俾卒生成之澤,不勝大願,臣無任云云。答曰,省疏具悉。卿其勿辭,從速行公。
大司憲趙時俊疏曰,伏以,日月迅邁,孝徽宮虞卒奄過,仰惟宸情,益復傷悼。臣於向來,以待罪畿營時,檢獄失格事,至被大僚之筵罷,至今追思,惶愧冞切。夫殺人,重獄也,實因,成案之要領也。三邑文狀,皆違格例,檢體乖損,孰甚於此,而緣臣昏憒,論責之請,不及推官,推治之擧,只在下吏,不職之失,非比微眚,而薄罷之罰,猶屬末勘,纔過數月,遽下特敍之命,繼有憲職之除,感惶之忱,宜卽蹶,而危蹙之踪,久益慙悚,前後違召,徒積逋慢之罪,中間肅命,祗爲參班之計,區區自訟之義,不可以時月之稍移,職名之乍膺,厭然自恕,因仍蹲據也決矣。且臣腹暑舊症,每當庚夏,如期輒發,近値無前酷炎,本疾之外,添以泄痢,乍苦乍歇,亦旣踰朔,又當換節之際,調治失宜,諸症簁劇,嘔瀉兼發,食飮全却,自來情地,無望束帶,目下病形,尤難進身。顧今國勢之憂危轉甚,亂逆之誅討益急,臣於此時,猥叨臺地,引義言私,極知非時,而廉防所係,疾病之來,雖欲强起,其勢末由,天牌又臨,跬步難動,虧分之罪,逋命之誅,無所自逃,日前違牌諸臺,擧被勘罷,而如臣情病俱苦者,罪同慢傲,罰止例推,惶隕狼狽,益無所措,玆敢略入文字,仰暴危懇。伏乞聖明,亟賜鐫削,仍降威罰,以警具僚,以安微分焉。噫嘻,鄭妻之黜置畿島,龜柱之先加圍籬,尙可謂懲討之少行耶?今此妖逆之黜置,不過昨歲成命之追後擧行者,將奴挈婢,偃息自如,則屈法因循,猶復前日,而元非別般致討之典,至若凶賊之加籬,視頃年賜死之還,是減一等之律,逆魁假息之憂,少無所損,國家失刑之嘆,殆近姑息,經年閱歲,上下相持之餘,始乃略有處分,故積憤之輿情,久鬱之國論,雖皆曰猶賢乎已?而若臣憂忿之心,竊以爲,如使二凶而一日留在地上,則海府之防守雖嚴,島棘之律名差重,而其爲聖上牽私不斷之政,今猶昨也。其爲群下與賊俱生之恥,後如前也。三尺之未伸,均之爲失,而直是五十步百步之間耳。國體王法,寧有是哉?伏願殿下,無事濡忍,奮發乾剛,亟允三司之請,以副一國之望焉。臣情危病劇,憂慨徒激,敢以短拙之語,略效沐浴之義,神思昏瞀,辭不盡意,臣尤死罪。答曰,省疏具悉。酌處意有在焉,卿其勿辭行公。
大司諫金魯淳疏曰,伏以,日月易邁,孝徽宮虞卒已畢。伏惟聖心冞切傷悼。仍伏念,臣之素患目疾,猝㞃於數月之前,毒膜遍翳於阿睹,苦痛殆甚於攢刺,對面咫尺,莫知家人之誰某,委身床第,不辨宵晝之晦明,一疾三朔,幾乎失明,向來銀臺除命,末由承膺,未兔違傲,至今追思,尙切悚惶,伏想聖鑑,亦有以下燭也。時月旣久,針藥雜試,較諸始初之狀,則不無分寸之效,而其奈痛楚雖減,而擧眼轉覺昏瞀,障翳稍開,而視物猶不分明,此際薇垣新除,又下於千萬夢想之外,繼之有天召臨門,臣於是,聞命驚惶,撫躬悶感,益不知所以自措也。噫,今日此何等時也?三司之聲討方張,兩賊之首領尙保,凡在一國含生,莫不欲明目張膽,爲國家討亂逆,而況臣職在言責,義重沐浴,苟是尋常可强之疾,則雖有顚仆殿陛之慮,曷敢不扶舁趨承,少伸懲討之誠,而兀兀面壁,便一盲瞽,强起房闥,如墮烟霧之中,試看文字,不分魚魯之際,假使自力出肅,至於登前席而奏前啓,計亦末如之何矣。閶闔入望,蠢動無路,有臣如此,生不如死,若夫濫竽之戒,循墻之義,有不暇論。伏乞天地父母,特垂哀憐,亟下刊削之命,仍治逋慢之罪,以肅朝綱,以安微分,不勝幸甚。臣雖在閉目叫楚之中,一段沫血之忱,有不能自已,玆敢略暴危衷,仰瀆宸嚴,惟聖明留意焉。噫嘻痛矣。鄭妻射日之謀,龜賊滔天之罪,誠窮宙亘古所未有之極逆大憝,而未聞窮宙亘古,有如許之極逆大憝,而得保其妖腰亂領於四三年所者也。三司合辭而爭,喉院鎭日而請,兪音尙靳,三尺未施,古今天下,寧有與君父之讎,同戴履於一天地之中,共食息於四寒暑之間,而國可以爲國,人可以爲人乎?厚·麟·範·能之逆節,而根柢則未鋤,量··後翼之凶圖,而窩窟則未破,今乃翦其枝幹而不思叢蘗之復生,伐其狐兔而不慮豺狼之自在,彼衣帶之水,數尺之籬,烏足以塞禍源而杜亂萌乎?臣之淺計,竊恐野燒未盡,困獸肆毒,將不知何樣危機,潛滋暗長於冥冥之中矣。夫以殿下之明聖,豈不念二賊之必不可宥,輿論之終不可遏,而輒以量處爲批,又以待處分爲敎,國人之言,皆曰可殺,則殿下所以商量者何事也?國賊之討,不容少緩,則殿下所以待處分者,將待何時也?殿下以先王之心爲心,亦不忍於東朝之所貽慼,臣雖至愚至迷,豈不知我殿下止孝之聖德,而惟被二賊,不止爲殿下之罪人,卽我先王之罪人,不但先王之罪人,亦係宗社之罪人也。今殿下以宗社之公法,割殿下之私恩,亟討先王之罪人,有光先王之志事,則亦豈不爲聖孝之大者乎?且夫二賊之千妖萬惡,不翅倍簁於太平·薄昭,而漢文·唐宗,尙能割恩而斷義,則臣等之所望於殿下者,卽堯·舜也。獨奈何漢唐之所能行者,不能行於今日乎?臣之病狀,若是難强,旣不得從三司之後,參三司之啓,則元惡巨魁,雖已臚列於短疏,而此外三司請討中諸賊,孰非可誅而可討,至如相福·瑩中·相集,附麗凶逆,包藏禍心之類,尤不可一刻容貸。伏願殿下,慮之於先事,深惟宗社之計,斷之以大公,竝允三司之請,快正邦刑,以洩輿憤焉。答曰,省疏具悉。所陳當留意,爾其勿辭察職。
獻納金宇鎭疏曰,伏以,臣識與年淺,最爲人下,偏荷天地覆燾之洪造,分外驟躐,罔非循墻之地,而含恩畏義,有除輒膺,每怵焉悸恐,只有愧汗浹背,今玆納言新命,亦豈臣所可堪承,而況臣於臺職,竊有私義之難冒,曾已援例陳懇,特蒙鞶褫之恩,區區去就,前後無異,而昨因淸齋有命,天牌荐降,雖不得不黽勉趨承,因仍蹲據,斷無其理,玆敢露章自列。伏乞聖明,俯垂鑑諒,遞臣所帶之職,以幸公私,治臣瀆撓之罪,以昭法紀,不勝幸甚,踏啓字。
京畿儒生宋文錫·白東旭·李東晩·崔益賢·趙弘遠·尹赫東·趙學元·趙益喆·黃載鼎·李尙謙·黃夏鎭·白東璿·李益謙·李亨復·崔景翼·金克載·柳緯漢·李廷栢·李德中·宋光載·鄭東羽·李德海·魚漢翼·魚致兩·李箕顯·姜文遇·魚周德·黃孝源·柳達三·徐有海·柳·柳·李寅恒·李河一·李命勛·洪㦂·李聖夔·李景白·尹行儉·李廷權·李㝡懋·李一壽·李廷樞·李昌懋·李廷柱·李東奕·李宗遠·李始春·李埴·李光顯·李星彬·金熙運·姜壽聖·李植·金道瀷·李亨輔·金道溫·愼致翕·朴天淳·朴淳欽·李得勳·鄭遂亮·鄭商霖·趙銓·安允豐·金錫佑·金載益·金鍊商·李得陽·柳㦂·洪達溟·辛泰三·郭咸濟·洪敬默·尹在禮·李堉·洪翊疇·洪日源·洪述泰·李德泓·柳德秀·尹斐喆·尹就喆·金珩·尹聖敎·禹億獜·李昌延·尹宗赫·權時中·朴光赫·韓泳·柳觀晦·金道洪·金泰身·金養萬·金聖杰·金道汶·洪有源·李莞·金世權·金聖秀·任希容·李復鎭·金稰·李存亨·徐有選·姜泰源·金普光·金祜永·金鍊夏·姜理源·慶燁·柳師衡·慶觀國·姜浩源·蔡奎·尹錫三·沈濟元·尹晦·辛彦復·尹德永·安德楫·李翼祜·朴長炯·宋重源·宋師鎭·宋采·宋廷沆·崔卜賢·崔日煥·尹錫保·李儒珍·宋義中·沈明鎭·邊植·李宜達·崔鳳祚·金載弘·朴鳳啓·崔柱夏·崔命卨·李昌復·李佐世·閔安世·尹勉喆·李光國·李世喆·魚錫一·魚有亮·李東暉·李東五·白東逸·金璞·白獜鎭·白聖鎭·李景躋·李昌運·李百泰·任時中·任大夏·任永祜·李敬德·洪普源·李堯鼎·李相烈·具宗勳·安百直·李鎭邦·申永洸·徐晩修·金鎰·金基翼·李恒齊·趙景逵·任揆夏·高命聖·趙槃·任保·尹淹·李碩運·吳儆·申·吳偉·宋煥心·尹東赫·具命柱·洪夏彬·朴光岳·閔始大·李百祿·任褧·李修大·韓益鉉·尹錫復·權光翊·權養性·閔思儼·崔萬亨·宋文鏞·趙永福·李宜碩·崔玩·李鉉·洪禹濬·任祏·李秉·徐命著等疏曰,伏以,臣等前以麗朝忠節臣南乙珍·趙狷祠院宣額事,齊聲仰籲於黈纊之下,及奉批旨,敎之以當有商處,又戒以退修學業,臣等聚首莊誦,只有感激霣越而已。噫,臣等之所請,雖出於百世之公議,而若其言之所自出,則至疏遠也,至微賤也,而迺殿下特槪睿念,辱賜反覆,卽此一事,有足以通天下之情,而作一世之氣也。臣等固當泯默縮首,恭俟命下之日,而第伏念,天下之事,常患於知而不行,行之不果,遂成因循,以至擔閣者,在在如是,今就此祠院言之,營立旣久,饗祀無替,所不備者,數字恩額之宣,而在士林則不能力請屢懇,在朝家則不能當下卽行,上下持循,一向延拖者,亦且六七十年,若是者,臣等又安敢復踵前慢,不事申請,以冀聖明之垂蔡乎?臣等謹按乙珍,卽開國功臣左議政臣在之叔父也。早服性理之學,不事進取於世,晩就徵辟,官至參知門下府事,及王氏政亂,國事日非,則盡傾家貲,設酒食會宗族故舊,飮而流涕曰,吾不能力扶宗社,生不忍爲亡國大夫,吾將歸死於巖穴,今日與故人訣矣。仍有詩曰,難逐之奇行,明從採薇魂,翌日棄官歸,隱於沙川縣紺岳山下,及聞麗運已訖,被髮痛哭,入石窟中,目不覩天日之光,足不踐窟外一步地,太祖下詢于在曰,卿之叔父安在?在對以實,於是屢加旌招,而乙珍終不膺命,太祖以御札付在,使之勸起,乙珍語在曰,父子兄弟,志有不同,汝爲新主之勳臣,吾則已決不事二之義,雖九死,擔不出此窟外,在留窟中三日,强請不已曰,周靖殷亂,十亂皆賢,從周十亂,義不損矣。叔父其不可回心耶?乙珍掩面反臥而答曰,夷·齊何如?天日在上,此心不易,仍更不言,在知其無奈何,歸告聖祖,聖祖亟加歎賞曰,此人之志難奪,將表忠節於來後,環其所居而封之,號曰,沙川伯,未幾乙珍竟死窟中,死後白雲沈繞,三日不散,斂尸出窟之夕,大風忽起,雲氣亦收,一時慕義之徒,模其像刻于石崖,至今宛然不沫,土人名其窟曰,南仙窟,縉紳章甫之道畿東者,莫不就訪瞻敬,咨嗟太息而不能去,至於狷則初名胤,卽開國功臣平壤伯臣浚之弟也。平生以名節自勵,嘗過殷山,有詩曰,首陽亦周土,薇蕨累淸風,知有殷山在,應先箕子東,其所存所養,固已可見矣。及見浚有拔亂之志,涕泣以責之,浚知其意,故出之以爲嶺南伯,及聞麗朝革命,痛哭入頭流山中,太祖擢拜戶曹典書,胤辭曰,願採松山薇,不願爲聖人氓,因改名曰,狷,字曰,從犬,蓋國亡不死,有類於大,而亦取犬有戀主之誠也。自頭流,轉至淸溪山,每哭望松京,輒有陰雲,起自松岳,連亘淸溪,時人名其峯曰,望京,太祖幸其居,使浚引出之,狷蒙被鞱面,浚撫衾曰,自我不見已數年矣。兄弟孔懷,能不依依,狷從衾中答曰,國破家亡,無父無君,焉知兄弟?浚出告曰,臣弟性隘,臣無奈何。太祖請見以賓主之禮,狷始出揖而不拜。太祖歎曰,趙狷志操,堅如金石,有可奪,命封以淸溪一曲,又築石室與之,狷曰,新王所築,非舊臣所宜居,遂移居楊州地,自號松山,蓋取松不凋山不移之義,其後仍爲地名,卽今之松山是也。臨死謂其子曰,我死題墓以高麗按廉使,諸子不敢遵其命,書以我朝典書,立碑之日,忽當震折其半,只餘趙公之墓四字,此等事蹟,具在二家家乘及印行平壤志及故名臣曺植遺集中,今可按覆而徵也。嗚呼,彼二臣苦節貞忠,矢死不渝,固無問於文忠公臣鄭夢周,其生死不同,特以所遇之地,有異而然,而若其終始處義,實與吉再·徐甄·元天錫三臣者,少無差殊,則後人之尙論,聖朝之崇報,宜無所異,而再·甄·天錫則旣蒙贈官節惠之典,尸祝之所,卽施恩額,而惟此乙珍·狷二臣,獨未蒙一例之恩典,其於國體事義,得無虧損之甚乎。今雖以聖批中商處二字而論之,非以二臣之事,有異於再·甄·天錫而不合祠享之列,特以持重之意,亦欲熟量而審處之也。然凡事之遲疑難斷,或在於可否之相參,或由於施爲之張大,若彼二臣義烈之卓然,而故靳恩額於已成之祠,卒使一方之人士失望,百世之幽光未闡,則誠非所以勸一世而詔後人也。臣等因伏念,人臣效忠,孰非可以表揚,而至於革伐之際,殉節之士,罔僕之臣,其所以褒顯而酬報之者,尤別於尋常死義之徒,此其所以扶植人綱,禆補風化,以揭萬世人臣之常程者,自不得不然。肆惟我列祖暨肅廟·英廟之世,凡於麗代效節之士,闡發而旌異之者,靡有闕漏,而獨此二臣忠節之如彼,而猶未盡於褒揚之方者,特由於其時在廷之臣,未諳故實,不得照例陳請,留時失機,以致如此耳。伏況殿下臨御三載,政化維新,而其所先務,尤在於彰明節義,培植綱常,風動之化,四方拭目,遵先王已行之典,述先王未遑之事者,此時不可失,此臣等所以連章叫閤,不得請則不欲已者也。伏願殿下,俯察二臣節行之合在祀典,明詔有司,亟頒華額,使鄕邑之士,得遂尊賢之誠,聖明之世,克盡顯忠之方,以光盛德,以幸世道焉。臣等無任屛營祈懇之至,謹昧死以聞。答曰,省疏具悉。旣有量處之敎,則在爾等道理,固當恭俟處分,何敢如是煩聒乎?
己亥七月二十二日辰時,上御誠正閣。右承旨下直守令同爲入侍時,行左承旨李義翊,記事官李兢淵·徐龍輔·李信祜,義州府尹鄭志儉,成川府使柳義養,平山府使金光宇,龜城府使洪宅夏,文川郡守朴聖泰,遂安郡守安廷玹,鏡城判官柳匡天,結城縣監李思祚,江東縣監鄭淵淳,以次進伏訖。上曰,守令以次進前。志儉進前,上下詢職姓名,上曰,卿則予以爲得人,下去善爲之。義養進前,上下詢職姓名,上曰,成川,何如?義養曰,閑僻云矣。上曰,盡心爲治,可也。上曰,冊子所掌者,何以爲之乎?義養曰,姑未及訖工,下去後當修納矣。上曰,義州府尹亦從速爲之好矣。淵淳進前,上下詢職姓名,上曰,以侍從出外,盡心爲之。聖泰進前,上下詢職姓名,上曰,爾亦侍從,盡心爲之。廷玹進前,上下詢職姓名,上曰,爾亦侍從,盡心爲之。匡天進前,上下詢職姓名,上曰,曾經守宰乎?匡天曰,曾經成歡察訪矣。上曰,汝亦侍從,下往善爲之。思祚進前,上下詢職姓名,上曰,爾亦侍從,下去善爲之。光宇進前,上下詢職姓名及履歷,上曰,此是孔路,善爲之。宅夏進前,上下詢職姓名及履歷。義翊曰,龜城府使洪宅夏,擧措非但慌亂,奏對亦涉猥屑,事體所在,極爲駭然,從重推考,何如?上曰,擧措慌亂,奏對失實,不可推考而止,拿處可也。出擧條仍命守令先退。上命書吏曹判書李徽之,大司憲趙時俊,京畿儒生宋文錫等疏批。命退,諸臣以次出。
己亥七月二十二日巳時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,都提調·開城留守入侍。藥房都提調徐命善,開城留守李鎭衡進前。命善曰,夜間聖體,若何?上曰,一樣矣。命善曰,寢睡水刺之節,何如?上曰,此亦一樣矣。命善曰,湯劑中以遠志·石菖蒲加入議定矣。民始曰,湯劑太和之名誠好,聖心亦以太和爲念則幸矣。命善曰,聖心和平,則症患自當差勝矣。上曰,松留下往,非久而來矣。鎭衡下往數十日而上來矣。上曰,松都及所經處農形,何如?鎭衡曰,到處大豐矣。上曰,今番守御使,多爲經綸矣。命善曰,山城擧行者多故也。上曰,武科初試多出矣。命善曰,然矣。上曰,旗軍洗馬,何當爲之?命善曰,二十六日爲之矣。上曰,當此遠幸,不可不另加調習矣。命善曰,各別申飭矣。上曰,李殷模處分,何如?命善曰,其欲謀避,果非矣。上命退,諸臣以次出。
己亥七月二十二日酉時,上御誠正閣。左議政入侍時,左議政徐命善,行左承旨鄭民始,記事官李兢淵·徐龍輔·鄭東浚,以次進伏訖。上曰,左副承旨持應製試劵入侍。左副承旨徐有防進前,上曰,都承旨入侍。行都承旨洪國榮進前。上命考券·考券訖。上命書傳敎曰,承政院右副承旨李秉模再次居首,貂皮笠耳掩一部賜給,之次承政院左副承旨徐有防織毛馬粧一部賜給,之次奎章閣直閣金宇鎭,待敎徐龍輔,兵曹參知南鶴聞,各紙三卷筆五枝賜給。上曰,洪忠監司李秉鼎疏本中,職銜不書兵馬水軍節度使者,何故也?命善曰,似是兵批未付,而有違格例矣。上命書傳敎曰,奏御章疏,何等愼重處,則觀此錦伯疏本,所書職銜,無兵馬及水軍節度使之稱,借曰,兵批未出官敎之致,則胡不差待後政下批而陳疏乎?且或以單銜書之之致云,則上疏書銜,不但元無此例,況旣書公山府使及巡察使之號,則又不可以單銜言也。以此以彼,難免欠敬之歸,洪忠監司李秉鼎從重推考,捧納承旨亦爲推考。有防曰,全羅道靈巖郡·萬頃縣漂人問情事,統制使及該水使,皆有馳問者,而統制使謄啓則以爲,萬頃縣令李柱延,靈巖兼任海南縣監李恒林,於蘭萬戶高命喆,令攸司稟處事,已爲狀聞云云,該水使原狀啓,則元無守令邊將請罪之語,狀聞事體,何等嚴重,邑鎭請罪,亦宜審愼,則兩營狀啓之如是相左,誠極怪訝,此不可不一番査實處之,統制使徐有大,全羅右水使柳,竝緘辭推考,何如?上曰,依爲之。出擧條上命退,諸臣以次出。
上在昌德宮。停常參·經筵。
傳于洪國榮曰,都承旨入侍。
傳于李秉模曰,右副承旨入侍。
傳于李義翊曰,左承旨牌招。
傳于徐有防曰,明日出宮,以協陽門爲之。
李義翊啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營廳從事官來言,今日本廳軍兵日次私習云矣,敢啓。傳曰,知道。
傳于鄭民始曰,左承旨入侍。
徐有防,以宿衛所言啓曰,明日景慕宮擧動時,本所所管內外各處入直馬步軍兵,各其將官領率,弘化門外把守排立,而待標信下發令箭擧行之意,敢啓。傳曰,知道,除標信擧行。
徐有防,以吏曹言啓曰,新除授南海縣令趙升鉉呈狀內,矣身老母,貞疾積年沈痼之餘,近添危篤,食飮專却,轉側須人,日事藥餌,不忍暫捨云,親病如是危重,則不可强令赴任,依例罷黜,何如?傳曰,允。
李秉模,以兵曹言啓曰,來八月初三日幸行時,闕內入直訓鍊都監·局別將·把摠·哨官及內三廳將·守門將·銅龍門把摠·哨官等番單子,每中日入啓受點,趁期替直矣。今番則動駕相値,不得入啓受點,依舊例今七月二十九日受點人員,來八月十一日至,仍爲入直,巡將監軍,亦以來八月初二日受點人員,初十日至,以爲仍察,來八月十二日入直訓鍊都監·局別將·把摠·哨官及內三廳將·守門將·銅龍門把摠·哨官等番單子,回鑾翌日入啓受點後,分所單子,亦爲書入,而來八月初三日,以初十日至,大省記及別省記,依例修正,初二日預爲書入,京中軍號,亦以來八月初三日,初十日至,初二日預爲啓下,留置政院,逐日頒布,隨駕所軍號,自隨駕所啓下頒布之意,敢啓。傳曰,知道。
李秉模,以兵曹言啓曰,今此幸行時,侍衛禁軍,不可不點擇以行矣。各番禁軍中新受馬及病蹇不能致遠之類,依舊例推移替直之意,敢啓。傳曰,知道。
徐有防,以兵曹言啓曰,元內吹及兼內吹今秋等習角賞格,依啓下單子,木綿一同十七匹,分等施賞之意,敢啓。傳曰,知道。
徐有防,以訓鍊都監言啓曰,本局兼內吹今秋等習角賞格,依啓下單子,木綿四十四匹,分等施賞之意,敢啓。傳曰,知道。
徐有防,以禁衛營言啓曰,本營兼內吹今秋等習角賞格,依啓下單子,木綿三十七匹,分等施賞之意,敢啓。傳曰,知道。
徐有防,以御營廳言啓曰,本廳兼內吹今秋等習角賞格,依啓下單子,木綿三十七匹,分等施賞之意,敢啓。傳曰,知道。
三司合啓,大司憲趙時俊,持平宋樂·申應淵,校理權以綱,副校理吳大益·尹行元,正言朴天行,修撰趙鼎鎭·徐有成,副修撰尹行修·沈樂洙,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島團籬罪人龜柱,亟加嚴鞫,快正王法。答三司曰,不允。措辭見上兩司合啓,大司憲趙時俊,持平宋樂·申應淵,正言朴天行,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源,定配之命,更令王府,嚴鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司合啓曰,不允。
持平宋樂啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達依律處斷。請削出罪人金漢耆,亟施竄配之典。請海南縣定配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大定縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻爲先絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。
正言朴天行啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請巨濟牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削出罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大䄵,亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻,使喚奴婢,竝令該府一一査出,遠地散配。答院曰,不允。措辭見上
行左承旨臣鄭民始,左副承旨臣徐有防啓曰,伏以,近因三司之闕啓,院議之隨以停閣者亦久矣。昨日又一陳之,天下之事或有急之則不成,緩之則可圖者,蓋其日月轉久,商量已熟,有可以片辭而孚感也。是以向來力爭而不得請者,今日一言而竊有望矣。及承批旨,又復如前疾籲而只如此,緩請而又如此,臣等於此,其亦計窮辭竭而無復望矣。嗚呼,人情絶望則解弛,解弛則怠惰,怠惰而遂無奮勵激發之氣矣。殿下將使擧世之人,有解弛怠惰之心,無奮勵激發之氣,幾何而不至於斁彝倫忘君讐之歸哉?諸逆之罪,已悉陳矣。今不暇言,而臣等之所大懼者,人心之日趨於陷溺也。惟殿下深念而亟許焉。答曰,不允。
己亥七月二十三日辰時,上御誠正閣。右副承旨入侍時,右副承旨李秉模,記事官李兢淵·徐龍輔·鄭東浚,以次進伏訖。上命書傳敎曰,秋序已深,且當遠陵動駕,禮宜祗謁,明日由日瞻門,展拜景慕宮,禮房知悉。又命書傳敎曰,軍兵連値勞苦,挾輦軍以六十名磨鍊,而與攔後軍,皆以入直軍兵中擧行,駕前駕後槍劍軍,皆勿待令,先廂當以中軍替行,雖諸色標下,入直外切勿待令,禁·御兩營,只以入直軍出用,依此擧行事,分付。上曰,明日展拜時副輦儀仗,置之。又命書傳敎曰,雲寶劍外,侍衛只以入直磨鍊事分付兵曹。又命書傳敎曰,太廟秋展謁,旣未爲之,方切悚惕,明日景慕宮展拜時,百官行禮一節,置之。又命書傳敎曰,溫王古廟·顯節遺祠,朝家之歲致香火者,俱係感念舊都,崇奬危忠之令典也。駕到日,遣禮官致祭。又命書傳敎曰,險川·北門·雙嶺等戰亡之處,行者至今傷心,況有已例,駕過日,令本府設祭,以侑幽鬱之魂。又命書傳敎曰,淑靜·淑敬公主墓,亦依兩朝故事,還宮後擇日,遣內侍致祭,祭物自本邑進排,明安公主墓致祭一節,依此擧行。永昌大君及明惠·明善公主墓,旣付壽進宮矣。還宮後致祭,一體擧行,而祭物使該宮房擧行,祝文則但令製進。上曰,往十里近處,辛亥飢死人處,依前例一體致祭。上曰,今番各處致祭祭文,各令知製敎分撰,從速入啓,上命退,諸臣以次出。
己亥七月二十三日申時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,恩彦君·鶴城君,宗親府有司堂上仍察事,分付。上曰,左副承旨入侍,左副承旨徐有防進前,上曰,朝者致祭傳敎,無遺漏者乎?有防曰,溫王廟,以完豐府院君配享,而在前一體致祭矣。上曰,溫王廟致祭時,配享完豐府院君一體致祭。出榻敎有防曰,前則公主墓致祭時,駙馬一體致祭矣。今番則何以爲之乎?上曰,淑靜·淑敬·明安公主墓致祭時,都尉一體致祭。出榻敎上曰,達城府院君墓,則遷葬他處云,原傳敎中,拔之,可也。上曰,山城標信,何當出送耶?民始曰,守禦使以二十六日出送之意,書報于軍士房矣。上命分奏公事,命書判付。仍命退,諸臣以次出。
上在昌德宮。停常參·經筵。
大駕詣景慕宮,入齋室後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于徐有防曰,諸司預備。
傳于鄭民始曰,左承旨入侍。
尹塾啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營廳從事官來言,今日本廳軍兵日次私習云矣,敢啓。傳曰,知道。
徐龍輔有頉,代以徐鼎修爲假注書。
傳于徐有防曰,左副承旨入侍。
傳于徐有防曰,政事當日爲之。
傳于尹塾曰,摠管中享官及禁軍別將遞差,今日政差出。
有政。吏批,判書李徽之進,參判兪彦鎬受由在外,參議金亮行在外,左副承旨徐有防進。以李命勳爲獻納,金魯鎭爲禮曹參判,趙㻐爲弘文提學,黃景源爲藝文提學,卜台衡爲司饔主簿,盧廷尹爲海南縣令,趙鎭憲爲古阜郡守,崔台衡爲北靑府使,李光彬爲萬頃縣令,尹履䙗爲典獄參奉,接慰官趙鼎鎭,完川君李命奎,學諭金命彦,校書著作金瑞復單付。
兵批,判書鄭尙淳進,參判金履素病,參議洪樂彬病,參知南鶴聞入直進,同副承旨尹塾進。以新溪君爲都摠管,李明中爲副摠管,徐有龍爲中樞經歷,副司直李義翊,副護軍閔義爀單付。
兵批啓曰,新除授昌洲僉使朴文浹,老母今年七十五歲,廢茂山萬戶李慶胤,老母今年八十二歲,法不當遠離赴任,俱爲呈狀乞遞,邊將之親年七十五歲以上者,許遞其任,已有定式,依法例竝改差,何如?傳曰,允。
以右承旨李得臣牌不進罷職傳旨,傳于尹塾曰,只推。
備忘記,長番內官李漢謙·李允默給牒敍用,金性完·方得賢竝敍用。
徐有防,以奉常寺官員,以都提調·提調意啓曰,東籍親耕田所種皮稷,今七月晦間,當爲成熟之意,敢啓。傳曰,攝刈。
尹塾,以左右捕盜廳言啓曰,頃因禮曹草記,本曹所上奉使印信偸竊賊,令捕廳譏捕事,允下矣。印賊私奴德基,竝其所偸印信十四顆,捉得究覈,則印信偸竊情節,箇箇直招,故所推印信,出給禮曹,印賊奴德基,依律勘處事,移送秋曹之意,敢啓。傳曰,知道。
李秉模,以訓鍊都監言啓曰,今此幸行時,隨駕軍兵糧米六百四十七石零所載步軍卜馬三百十七匹,馬兵卜馬五十四匹,守直軍七十四名,今月二十四日,預先出送,輸置於各站後,卜馬軍卽爲回還,守直軍仍留各站之意,敢啓。傳曰,知道。
尹塾,以禁衛營言啓曰,今此幸行時,隨駕軍兵糧米七十三石零所載京標下卜馬四十二匹,鄕軍卜馬九匹,守直軍十七名,今月二十四日,預先出送,輸置於各站後,卜馬軍卽爲回還,守直軍仍留各站之意,敢啓。傳曰,知道。
李秉模,以御營廳言啓曰,本廳分授丹鳳門西邊小南門連墻頹毁處,今已畢築,東營入直把守軍,還爲入直,漆入軍三十名,亦爲出送,而待宿衛所令箭,擧行之意,敢啓。傳曰,知道。
三司合啓,大司憲趙時俊,持平申應淵·宋樂,校理權以綱,副校理吳大益·尹行元,正言朴天行,修撰趙鼎鎭·徐有成,副修撰尹行修·沈樂洙啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍里罪人龜柱,亟加嚴鞫,快正王法。答三司曰,不允。措辭見上兩司合啓,大司憲趙時俊,持平申應淵·宋樂,正言朴天行啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒支屬應坐者,絶島散配。答兩司曰,不允。措辭見上持平申應淵啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更如嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻爲先絶島定配。請李璟·韓後良·金默行·兪纘柱·金奎五等,竝令王府,設鞫嚴問,究覈得情。答府曰,不允。措辭見上正言朴天行啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福永酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更今王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍今王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝役絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範星,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大䄵,亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。答院曰,不允。措辭見上
左副承旨徐有防,同副承旨尹塾啓曰,伏以,嗚呼,今日上下之相持,不過一允字而已。允與不允之間,而國家之安危係焉,義理之晦明隨焉。何殿下苦惜此一允字,使臣等徊徨悶迫而不知止耶?前後章疏之批,或以留意,或以量處留意也。量處也,蓋莫非一允字張本,而于今幾十百啓,一例斷之以不允,留意之敎,量處之旨,從此而亦不敢仰待矣。顧今四方解體,披臺紙而皆曰文具,讀院啓而亦皆曰文具,古今天下,安有以討逆爲文具,而國其爲國者乎?伏願殿下,快降一允字,毋使今日之啓,又作文具焉。答曰,不允。
己亥七月二十四日辰時,上詣景慕宮。擧動入侍時,行都承旨洪國榮,行左承旨鄭民始,左副承旨徐有防,右副承旨李秉模,同副承旨尹塾,記事官李兢淵·李信祜·鄭東浚,以次侍立。上具遠遊冠·絳紗袍,乘輿出協陽門。國榮曰,右承旨李義翊,今日爲病狀矣。上曰,右承旨李義翊許遞。命書傳敎曰,僉知中樞府事李得臣承旨除授。上曰,新除授承旨牌招。上詣景慕宮,入齋室,改具冕服,詣宮板位,行展拜禮,仍詣奉審,出宮門。兵曹判書鄭尙淳進前曰,南漢山城武科殿試處所,因禮曹節目,令臣曹稟旨擧行矣。移關守禦使擇問形止,則以爲,本府鍊兵館南臺,可以設場云,依此擧行之意,分付,何如?上曰,依爲之。尙淳曰,寧陵行幸時,當山城險峻處,蛟龍旗勢難馬上奉持,以人夫陪往矣。今番則,何以爲之乎?敢稟。國榮曰,在前遠陵行幸時,有遠搖旗名色,差少於蛟龍旗,所以便於奉持而然矣。今番亦當造去矣。分付戶曹,何如?上曰,依爲之。竝出擧條上還內,諸臣退出。
己亥七月二十四日巳時,上御誠正閣。左承旨入侍時,行左承旨鄭民始,記事官李兢淵·徐龍輔·李信祜,以次進伏訖。上曰,今日侍臣之不爲待令,何故也?民始曰,禮曹以副輦置之之故,不爲磨鍊云矣。上曰,祈雨祭時,雖乘步輦,亦有侍臣班,豈可以副輦置之,無侍臣乎?民始曰,該曹未及周思而然矣。上曰,李得臣入來乎?民始曰,今方陳疏云矣。民始曰,都提調爲承候來待矣。上曰,都提調入侍。藥房都提調徐命善進前曰,俄伏聞醫官之言,有後重之候,俄間,若何?上曰,一樣矣。命善曰,湯劑中加檳榔進御,似好云矣。上曰,守禦使今留山城,爲何事云乎?命善曰,動駕不遠,似多有擧行之事矣。上曰,李得臣善爲矣。命善曰,拂拭之恩,可謂罔極矣。上曰,兵曹郞廳道路摘奸置之事,分付。仍命退,諸臣以次出。
己亥七月二十四日初更四點,上御誠正閣。左副承旨入侍時,左副承旨徐有防,記事官李兢淵·李信祜·鄭東浚,以次進伏訖。上命書傳敎曰,觀此狀啓,本事極爲駭然,此而例勘,則國法將無所施,況黜陟之政,旣付道臣,貶之褒之,悉皆畀之,則爲守令者,或有居中居下之人,而輒到營下,詬罵方伯,則其端雖微,足啓凌分之漸,向來姜栳之歇處,可謂失之太寬,其在振網防弊之道,不可只今攸司處之,古阜前郡守趙武範,爲先卽其所居官定配。又命書傳敎曰,今番陵行渡涉時,曳船軍人,使江村民人,隨戶立役,自是古例,則聞今任船人,亦皆疊役於曳船之軍云,不但法外,亦屬小民幽鬱,該府該曹所掌郞官,姑令自政院爲先發牌,委折問啓。又命書傳敎曰,觀此上下流捉船各邑摘奸宣傳官書啓,朝令何等至嚴,則四邑現發之弊,如是狼藉,殊極痛駭,此書啓下該司,該守令不能檢飭之罪,從輕重稟處,所作俑之猾鄕奸民,卽令該道臣親執區別,亦爲分首從嚴勘後狀聞事,分付該府該曹。仍命退,諸臣以次出。
上在昌德宮。停常參·經筵。
鄭民始啓曰,右承旨李得臣,旣有只推之命,卽爲牌招,何如?傳曰,允。
傳于洪國榮曰,都承旨入侍。
傳于尹塾曰,下直守令入侍。
傳于鄭民始曰,左承旨入侍。
以禁府啓目,傳于李秉模曰,四邑守令稟處,過陵幸後擧行。
李秉模,以實錄廳郞廳,以摠裁官意啓曰,本廳堂上趙㻐,還爲差下,郞廳鄭淵淳·李泰永外任,代弘文館副修撰尹行修,司諫院正言朴天行差下,使之察任,何如?傳曰,允。
吏曹口傳政事,知實錄事趙㻐,實錄編修官尹行修·朴天行單付。
李秉模,以內醫院官員,以都提調·提調·副提調意啓曰,自前陵幸擧動時,若是經宿之地,則陪從掌務官一員,例自司僕寺,補把馬一匹許給矣。今此寧陵行幸時,依前例許給之意,分付該寺,何如?傳曰,允。
徐有防,以宗親府郞廳,以有司堂上意啓曰,今此寧陵幸行時,宗臣十二員,以每品例爲隨駕,而摠管·享官及老病·罷散·在喪人員外,只是五員,以此數隨駕之意,敢啓。傳曰,知道。
李秉模,以備邊司言啓曰,卽見江原前監司李亨逵狀啓,則以爲,今秋道內三鎭合操及勸別武都試,依例設行,而校生考講秋巡時兼行事,竝令廟堂稟旨分付爲辭矣。道內今年秋事,庶有登熟之望,詰戎重政,何可一向停廢,三鎭合操及勸別武都試,竝令依例設行,校生考講,秋巡時亦令兼行之意,分付,何如?傳曰,允。
又以兵曹言啓曰,今此行辛時隨駕禁軍及標不軍兵等糧米一百十七石零所載各番禁軍卜馬七十匹,標下卜馬十六匹,別定將校三人及守直軍七名,今七月二十五日,預先出送,輸置於各站後,卜馬軍卽爲回還,將校與守直軍,仍留守直之意,敢啓。傳曰,知道。
又以御營廳言啓曰,今此幸行時隨駕本廳軍兵糧米三百七十三石零所載卜馬軍九十九名,守直軍三十名,今月二十二日,預先出送,輸置各站後,卜馬軍卽爲回還,守直軍三十名,將校率領,仍留各站,臨時分給之意,敢啓。傳曰,知道。
又以義禁府言啓曰,靈巖郡兼任海南縣監李恒林拿來,全羅監司鄭一祥啓本,宣惠廳粘目憑閱處之事,傳旨啓下矣。李恒林時在任所云,依例發遣府羅將,拿來,何如?傳曰,待漂人回還拿囚。
又以義禁府言啓曰,古阜前郡守趙武範,爲先卽其所居官定配事,承傳啓下矣。趙武範以承傳內辭意,具罪目依例發遣府羅將,卽其所居官古阜郡定配之意,敢啓。傳曰,知道。
三司合啓,大司憲趙時俊,持平宋樂·申應淵,獻納李命勳,校理權以綱,副校理吳大益·尹行元,正言朴天行,修撰徐有成·趙鼎鎭,副修撰沈樂洙·尹行修啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍里罪人龜柱,亟加嚴鞫,快正王法。答三司曰,不允。措辭見上兩司合啓,大司憲趙時俊,持平宋樂·申應淵,獻納李命勳,正言朴天行啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,亟施邦刑,俾絶凶逆易種養禍之患。請物故罪人志恒支屬應坐者絶島散配。答兩司曰,不允。措辭見上持平宋樂啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲女罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更如嚴鞫,期於得情。請逆輅妻爲先絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。當此遠陵幸行之時,駕前後各邑差備軍,殆至二百三十餘名之多,事當以有根着知來歷之人,各別抄擇,以盡慮患之道,而由來兵曹之所分排者,皆是隨時雇立,率多無賴之類,安知無凶逆家族屬奴僕傔從輩,闖居於其間乎?雖在平時,出入闕中,至於水刺間架子軍等役,竝以此屬而分送,已是疏虞之甚,而況今駕幸之路,恰滿二百里,多日經宿,則凡所以戒嚴而慮患之道,尤不容少忽,豈可使無賴之類,混處於鑾輿咫尺之內乎?請令趁此動駕前,別擇有根着知來歷者,以補幸行時各差備,而使之一一點閱於宿衛營,俾無疏虞之弊。答府曰,不允。末端事,實有枉疑平民之嘆,不允。獻納李命勳啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬亟命散配,日謙兄弟竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年,亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭厚·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。答院曰,不允。措辭見上
行左承旨鄭民始,右副承旨李秉模啓曰,伏以,討逆之論,臺請爲重,而格天之道,院議尤切,以其日覲耿光,地最近密。凡所以導達群情,感回宸聽者,不無疏近之別也。是故,三司之紙欲弊,而朝野幾乎斷望,一院之議纔發,而中外頓然改觀。街夫巷孺,莫不翹足而竢曰,輿憤之洩,顯戮之行,其或自院啓始矣。奈之何依舊二字之批,沮却四方之心,便謂臺請只如許,院啓只如許,均之爲不足輕重。嗚呼。譏嘲之來,在臣等固不自恤,而獨不爲朝廷羞耶?臣等,竊爲之心寒也。玆復隨三司之後而一陳之,惟殿下亟降一兪焉。答曰,不允。
右承旨李得臣疏曰,伏以日月易流,孝徽宮虞卒奄過,仰惟聖懷冞切傷悼,仍伏念,臣身陷大僇,而天地猶假以生成,跡同枯朽,而雨露殆偏於沾潤。頂踵毛髮,一皆歸於造化,生死肉骨,語猶涉於歇後。臣誠感激隕趙,不知死所也。臣本以百無似之賤,又犯一不幸之戒,先蔭徒藉,而弱植易撓,華貫歷踐而猜怒萃至。乃者李一曾之疏出,而遣辭絶危,指意極憯,罔非人臣所不忍言,所不忍聞之極惡大罪也。有一於此,萬戮猶輕,噫嘻痛矣。惟彼厚·簡兩逆,卽窮天地亘萬古所未有之劇賊也。凡在含生血氣之倫者,孰不欲千剮萬臠,食肉寢皮,而臣旣冒占榮途,出入三司,若謂之接話於稠廣,面熟於僚宷則誠有之。噫,彼言者,忍以此而必欲驅之罔測湛滅之科者,其亦危且憯矣。有罪無罪,聖明在上,臣不敢復泚筆舌,有所辨明,而爲人臣負此罪名,將安歸哉?上辜聖恩,下以忝所生。臣宜卽地滅死,小暴此心。而只以臣偏母在堂,依臣爲命,不忍遽自引決,以到于今,而復見天日,此生已矣。不自意日昨僉樞特除,忽下於泣血追愆之中,恩敎鄭重,開釋備至。覆盆之回照,死灰之復燃,未足以爲喩。臣始焉惝怳,殆若夢寐,中焉悚蹙,如墜烟霧,繼以血淚被面,誠莫曉滓穢如臣,罪負如臣,何以得此於君父也?臣手擎除旨,口誦恩言,言于臣母,則臣母抱持臣身,聲淚俱逬,此乃臣旣死復生之日也。於是乎益覺臣身之非臣所有,恩私所被,廉愧反輕,重入脩門,祗肅帳殿,四載逖違之餘,仰瞻咫尺之天。雖卽日退塡丘壑,無復餘憾,曾未幾何,又伏奉銀臺特授之命。有若以臣自同無故,尙可以復廁近密者然,除旨之下,瞻聆亦聳,臣非木石,寧不知感。宜卽顚倒趨承,以伸叨謝之忱,今臣所叨,卽言者所請刋改者也。臣雖至愚且迷,亦具一段秉彝,夫豈昧義分之至嚴,寵眷之難孤,而誠以廉防所係,無面可顯。心神飛越,進退維谷,臣情到此,吁亦慼矣。玆敢隨牌詣闕,瀝血陳懇。伏乞聖慈天地父母,察臣哀苦之情,憐臣窮蹙之踪,亟賜鐫削。仍命選部,刋臣名姓,俾得没齒田野,歌詠聖德,以卒天地生成之澤,千萬至祝。臣無任瞻天仰聖激切隕惶之至,謹昧死以聞。答曰,省疏具悉。昨日特授,意在振拔,爾其勿辭察職。
己亥七月二十五日巳時,上御誠正閣。左承旨入侍時,行在承旨鄭民始,記事官李兢淵·徐龍輔·鄭東浚,以次進伏訖。上曰,俄者召見下直守令,而長鬐縣監高明輝之奏對,全不成樣。雖不可以此,斷其不治,而所見則甚不似矣。民始曰,爲人似庸劣矣。上曰,都提調今日又入來乎?民始曰,爲承候來待矣。上曰,都提調,入侍。藥房都提調徐命善進前曰,夜間,聖候,若何?上曰,一樣矣。命善曰,後重之症,何如?上曰,此亦一樣矣。命善曰,動駕迫頭,聖候,如此,下情不勝憂悶矣。上曰,趙武範處分,何如?命善曰,其在尊體統之道,處分,誠允當矣。上曰,宗廟秋展謁,尙未爲之。陵幸時歷過,心甚未安矣。命書傳敎曰,今番陵幸時,出宮門路,以弘化門,爲之。民始曰,闕內則以何門,磨鍊乎?上曰,以賓陽門,爲之。上曰,明日爲旗軍洗馬乎?命善曰,然矣。而處所,無可合處矣。民始曰,以廣津,爲之,似好矣。上曰,然矣。上曰,古阜,何以爲弊邑云乎?民始曰,吏習甚惡,逋欠難捧,此等弊端,多云矣。上曰,以善治南行差送,則好耶?命善曰,聖敎誠好矣。上命退,諸臣以次出。
己亥七月二十五日午時,上御誠正閣。下直守令入侍時,同副承旨尹塾,假注書徐鼎修,記事官徐龍輔·鄭東浚,谷山府使李奎緯,德源府使兪碩柱,草溪郡守洪志浩,郭山都守南有寬,固城縣令柳光命,長鬐縣監高明輝,漆原縣監姜膺煥,以次進伏訖。上曰,守令,以次進前。奎緯進伏奏職姓名。上曰,出自近密,下去勉旃,可也。命退,明輝進前奏職姓名。上曰,履歷,何如?明輝曰,登登俊科,乙未加資,五衛將,今爲見職矣。上曰,七事誦奏,可也。明輝奏七事。上曰,何以則七事皆得其當而有實效乎?守令爲治,無出於七事,此必有預爲料量,然後可以臨民爲政矣。明輝曰,農桑省之省字,乃成字之意也。竭力爲之,則農桑可以成就矣。戶口增則益得民戶之意也。軍政修則簽役無老弱之意也。學校興則敎民之意也。賦役均則捧稅之際,無濫捧之意也。詞訟簡則無訟事之意也。奸猾息則守宰奸猾之謂也。上曰,守宰之奸猾,以守宰而何以禁之乎?對曰,此則臣未及知之,而誤爲仰達矣。此乃民吏奸猾之謂也。塾曰,長鬐縣監高明輝,履歷擧對之際,旣多顚錯。七事仰奏之時,又極慌亂,誠甚駭然。從重推考,何如?上曰,依爲之。出擧條碩柱進伏,奏職·姓名。上曰,履歷奏達,可也。碩柱曰,武兼訓鍊主簿·都摠都事·經歷,今爲見職矣。上曰,七事,奏達,可也。碩柱奏七事後。上曰,下去,善爲,可也。命退。志浩進伏,奏職姓名。上曰,七事,奏達,可也。志浩奏七事後。上曰,下去,善爲之,可也。有寬進伏,命誦七事後。上曰,下去善爲,可也。命退,光命進伏,奏職姓名。上曰,履歷·七事,奏達,可也。光命,奏履歷·七事後,上曰,下去,善爲之,可也。命退,膺煥進伏,奏職姓名·履歷後,上曰,七事,奏達,可也。膺煥,奏七事。上曰,七事之意,一一陳奏,可也。膺煥曰,足民衣食,則農桑省矣,多得民口,則戶口增矣。振人材,則學校興矣。詰戎兵,則軍政修矣。收稅簡,則賦役均矣。公於聽理,則詞訟簡矣。明於聰察,則奸猾息矣。塾曰,漆谷縣監姜膺煥七事仰對,語多未瑩,事體所在,不可無警,推考,何如?上曰,依爲之。出擧條命書傳敎曰,左承旨,入侍。出榻敎命退,諸臣以次退出,。
己亥七月二十五日初更三點,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書禁府公事判付,又命書右承旨李得臣疏批,上命讀奏致祭祭文。上曰,祭文,或失體段,或爽事實,不可不改製矣。民始曰,然矣。上曰,知製敎,一竝推考,致祭祭文,明日內,更爲製進。出榻敎上命退,諸臣以次出。
上在昌德宮。停常參·經筵。
鄭民始啓曰,右承旨李得臣,今日,又不仕進。卽爲牌招,何如?傳曰,允。
傳于洪國榮曰,都承旨入侍。
傳于鄭民始曰,左承旨,入侍。
傳于李秉模曰,知製敎徐有成事,可謂駭然矣。代撰王言,何等愼重,而事係肅廟朝事,以先朝書之者,已甚疎忽。況今番各處祭文,使之趁卽製呈,則有成獨不致意,屢敎之下今始書呈,焉在其重詞命之意乎?爲先禁推傳旨捧入。
徐有防以觀象監官員,以領事提調意啓曰,天文學兼敎授禁漏官李寅邦定配代,禁漏官前主簿鄭德和,入仕最久,術業頗精。依例差下,使之付軍職冠帶常仕,何如?傳曰,允。
李秉模,以兵曹言啓曰,自前陵幸時,交龍旗差備馬,預爲調習矣。今亦依前例旗與竹,出郊外試習之意,敢啓。傳曰,知道。
尹塾,以兵曹言啓曰,今此寧陵幸行廣津過涉時,御駕粧船及各樣應把船隻,別單書入,而許多軍兵及各司下人爭渡之際,不無雜亂之弊。量其人馬容載,計其船隻,分排整齊而後,可無紛爭墊溺之患,而以本曹數三使令,決無號令禁雜之勢,不可無別樣變通之道。依例分付守禦·摠戎兩廳,旗手·軍窂各十雙,使之定送。而哨官一人,領率來待津頭,以爲排立禁雜之地,而亦以此分付隨駕軍門及各司,如有違令爭先者,勿論軍兵·上司·下人,卽其船所,從重決棍,甚者,入啓論罪,何如?傳曰,允。
李秉模,以訓鍊都監言啓曰,幸行不遠,故本局諸將官馬匹,使中軍點考,則馬兵右前哨官李泰亨,暗借本哨軍馬,肆然逢點,事極可駭。如此將官,不可置之。決棍汰去之意,敢啓。傳曰,知道。
又以禁衛營言啓曰,來十月當六番中部左司屬京畿五哨軍兵,來九月二十五日京中逢點。依例準二朔立番之意,本道監司處,預爲知委,何如?傳曰,允。
又以禁衛營言啓曰,來八月,當六番中部前司屬京畿五哨軍。兵逢點實數六百五十二名,已爲點閱整齊。來八月初一日,與內外各處入直將官軍兵等,依例替代。而八月下番軍,依舊例,待回鑾後,還送。鄕軍之愆期滯京,不可無軫恤之道,留京間糧饌,參量分給事,前已命下矣。依傳敎,舊番軍兵等處,糧饌分給,仍留赴陣,而回鑾後,放送之意,敢啓。傳曰,知道。
又以御營廳言啓曰,本廳來十月十一月兩朔,應立中部後司屬。洪忠右道五哨軍兵,來九月二十五日,京中逢點。十月初一日,與右司軍兵,當爲替代立番,趁期調送事,本道監·兵使處。依前知會之意,敢啓。傳曰,知道。
又以御營廳言啓曰,本廳來八月·九月兩朔,應立中部右司屬。洪忠右道五哨軍兵六百七十名,已爲逢點整齊。八月初一日,當與中司軍兵,依例替代。而頃日傳敎中八月下番軍,依舊例,待回鑾後,還送。鄕軍之愆期滯京,不可無軫恤之道,留京間糧饌,參量分給事,命下矣。依傳敎,舊番軍兵,給糧饌姑爲留京,回鑾後,放送之意,敢啓。傳曰,允。
三司合啓,大司憲趙時俊,持平申應淵·宋樂,獻納李命勳,校理權以綱,副校理吳大益·尹行元,正言朴天行,修撰趙鼎鎭·徐有成,副修撰尹行修·沈樂洙等啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答三司曰,不允。措辭見上
兩司合啓,大司憲趙時俊,持平申應淵·宋樂,獻納李命勳,正言朴天行等啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
持平申應淵啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿等,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪入瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻,爲先絶島定配,請李璟·韓後良·金默行·兪纘柱·金奎五,竝令王府,設鞫嚴問,究覈得情。請令趁此動駕前,別擇有根着知來歷者,以補幸行時各差備,而使之一一點閱於宿衛營,俾無疎虞之弊。答府曰,不允。措辭見上
正言朴天行啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福永酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律。其應坐支屬,不可遠地散配而止,亦竝施絶島散配之典。請順海亟令王府刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年亟施屛裔之典,請定配罪人元幹亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。答院曰,不允。措辭見上
右副承旨李秉模,同副承旨尹塾啓曰,伏以其情急者,其聲疾,其聲疾者,其辭略,今日臣等之啓,情不可謂不急,聲不可謂不疾,而殿下之一例靳允,豈以其辭之略,不足孚感而然耶?噫,兩賊窮凶之罪,一國齊憤之情,聯籲而論之竭,筵達而爭之屢,固不待更事反復,而殿下已畢燭矣。何乃情急而視愈邈,聲疾而聽愈靳,殆若不諒其徊徨迫鬱之心者然,此豈所仰望於殿下也?嗚呼,上下孚感之道,不在於文字,而只係誠意之如何,則又安敢以枝辭蔓語,徒煩宸聽也哉?臺批之下,情轉急而聲轉疾,玆復略其辭而陳之,伏願深念而快允焉。答曰,不允。
己亥七月二十六日,記事官姜彙鈺,刑曹罪人金龍河加刑啓目。傳曰,更良各別嚴刑,期於得情爲良如敎。
刑曹罪人金奉鎭加刑啓目。傳曰,更良各別嚴刑,期於得情爲良如敎。
刑曹罪人李千奉加刑啓目。傳曰,更良各別嚴刑,期於得情爲良如敎。
刑曹僞造御寶罪人朴加刑啓目。傳曰,更良各別嚴刑,期於得情爲良如敎。
己亥七月二十六日巳時,上御誠正閣。左承旨入侍時,行左承旨鄭民始,記事官李兢淵·徐龍輔·鄭東浚,以次進伏訖。上曰,俄下標信,送于守禦使處乎?民始曰,俄已送之矣。上曰,右承旨承批後,又違牌,不欲出仕耶?民始曰,似欲一遞矣。上命書傳敎曰,宜使一伸廉隅,右承旨李得臣,今姑許遞。又命書傳敎曰,行副司直李義翊除授,仍察兵房,兼帶尙衣院副提調,亦令仍任。上曰,新除授承旨牌招。出榻敎上命退,諸臣以次出。
上在昌德宮。停常參·經筵。
自初昏至夜五更,灑雨,測水器水深一分。
李義翊,以都摠府言啓曰,今日入直宣傳官武兼及有廳軍士中日習射,請出標信。又以宿衛所言啓曰,今日,中日日次矣。本所所管入直部將·守門將·禁軍·扈衛軍官,待標信下,發令箭分送試所,而武藝別監,以瑞䈡臺侍衛,不得參試之意,敢啓。傳曰,今日則安徐。
傳于洪國榮曰,都承旨,入侍。
傳于鄭民始曰,左承旨。右承旨,入侍。
尹塾啓曰,假注書徐鼎修,時無職名,令該曹,依例付軍職,冠帶常仕,何如?傳曰,允。
傳于徐有防曰,禮房承旨,入侍。
以工曹·漢城府郞廳問啓。傳于徐有防曰,知道。
以留都大臣,取稟。傳于李義翊曰,鄭領府事,留都。
以江原監司李亨逵狀啓,七月令薦新所封生鰱魚,限內不得封進,惶恐待罪事。傳于尹塾曰,勿待罪事,回諭。
徐有防以禮曹言啓曰,卽接社稷署所報,則今日申時量,神室後庭南墻外大松木一株,中等折落,西邊一枝,蓋覆於神室後面,東邊屋上瓦子十餘張潰散云。莫重神室之上,有此樹木摧折震驚之患,不可無慰安之擧。慰安祭,不卜日,今二十九日設行。而有頉處修改之由,來八月初七日,秋享祭,當爲兼告擧行。祝文中,措辭添入,始役吉時,同日卯時爲吉云。以此時擧行,移安同日同時,還安及還安祭,事畢後,隨時設行。所用雜物,令各該司,磨鍊進排,亦令繕工監別定監役官,趁卽修改事,分付,何如?傳曰,允。
李義翊以宿衛所言啓曰,右番行首武藝別監金昌謙等所告內,該番別監具鐵得,事多不謹,有難仍置云。依等訴,汰去之意,敢啓。傳曰,知道。
尹塾,以訓鍊都監言啓曰,依傳敎,馬上才上中等一名,木綿一匹,上下等三名,布各一匹式,自臣營施賞之意,敢啓。傳曰,知道。
徐有防,以摠戎廳言啓曰,卽接兵曹移文,則守禦軍兵,利川·驪州宿所及,城操時,所用甚多,有難加把。斥候伏兵,竝以摠廳所管軍兵分派,磨鍊擧行。此或爲摠軍難便之端,則自摠廳使之論理,草記稟處可也事,命下矣。本廳軍兵一時出用,別無掣礙,而本廳軍兵所在邑中附近鎭營,卽水原·南陽,以此兩邑所屬軍兵,調發排立於楊州·廣州境內。斥候伏兵,則程道不遠,可無難便之端。自水原至利川,越陽智爲一百十里,自水原至驪州,越陽智·利川爲一百六十里。遠地徵發,實有難便之端矣。旣有論理草記稟處之命,故敢此條陳之意,惶恐,敢啓。傳曰,知道。
三司合啓,大司憲趙時俊,持平宋樂·申應淵,獻納李命勳,校理權以綱,副校理吳大益·尹行元,正言朴天行,修撰趙鼎鎭,副修撰尹行修·沈樂洙等啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼暮,金吾草記,勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答曰,不允。措辭見上
兩司合啓,大司憲趙時俊,持平宋樂·申應淵,獻納李命勳,正言朴天行等啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種年未滿者,待其稍長,卽施邦刑,俾絶凶逆易種養禍之患。請物故罪人志恒支屬應坐者,絶島散配。答兩司曰,不允。措辭見上
持平宋樂啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削出罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿等,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻爲先絶島定配,請李璟·韓後良·金默行·兪纘柱·金奎五,竝令王府,設鞫嚴問,究覈得情。請令趁此動駕前,別擇有根着知來歷者,以補幸行時各差備,而使之一一點閱於宿衛營,俾無疏虞之弊。答府曰,不允。措辭見上
獻納李命勳啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬亟令散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪入鄭履煥絶島安置,請淸川君金鍾正亟命刋去爵秩,姑先放逐田里。請平海郡殺獄罪人黃師憲亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年亟施屛裔之典,請定配罪人元幹亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。答院曰,不允。措辭見上
左副承旨臣徐有防,同副承旨臣尹塾啓曰,伏以殿下以今日世道人心之皆已底定,凶徒餘孽之更無餘憂耶?不然,何殿下若是其靳於臣等之請也?殿下試思之。假使世道人心,皆已底定,凶徒餘孽,更無餘憂。爲今之義理,惟當亟誅元惡,明示八方,扶樹億萬年倫綱,而況䧟溺之患,綢繆之慮,如水益下,日甚一日。國勢轉以孤危,忠志擧皆竊歎,將不知稅駕於何地。臣等苦口之爭,夫豈可已而不已哉?究其情則亦慼矣。殿下旣知其言之爲公,議其討之爲當,然而獨爲小不忍所拘,世道凶孽之憂,殆若置之而不念。臣等於此,誠莫曉其故,而繼之以慨然也。敢復齊籲,祗竢兪音。答曰,不允。
洪忠監司李秉鼎疏曰,伏以日月流駛,孝徽宮虞卒奄過,仰惟聖懷冞切傷悼。臣於千萬匪意,伏奉湖臬除書,惝怳駥惑,公憂私懼,不知所以措躬也。竊念,方岳之寄,職鉅任重,苟非著才敏有聲名者,莫宜居之。臣旣素蔑望實,尤昧吏事,其不容擬議於是職,不獨臣自量已熟,抑亦通朝之所共知,則今玆之命,奚爲而及於臣哉?矧臣所叨之地,於諸路最以難治名,氓俗之頑悍,郡邑之凋弊,自昔已然,而甫經逆變,因之饑荒。撫綏彈壓之責,在今倍艱,以臣疎鈍疲軟,其何能導宣王化,賙恤民隱,無孤簡畀之聖眷乎?抑又伏念,臣曾祖貞孝公臣彦綱,曁伯父翼獻公臣昌誼,俱按是道。今臣之往,闔道之人,必以所嘗追誦其遺愛者,責之於臣。臣之不肖,無能爲役,雖欲遵先勿失,少塞衆望,決知其不可得矣。噫,臣偏被渥恩,天地莫量,糜粉圖酬,寤寐如結,苟使有利於國家,蹈湯赴火,猶且不避。況於昔人亦榮之職,何苦而爲此逡巡哉?顧區區所大懼者,只在於辱聖簡而㤁先美,非但爲一身顚沛之憂而已。玆敢略暴肝膈之懇,冒瀆崇嚴之聽。伏乞聖明,俯垂鑑諒,亟命鐫遞臣新授職名,以幸公私,不勝大願。答曰,省疏具悉。授藩意在,欽哉。
全羅道儒生生員臣朴夏鎭·金相觀,進士臣吳時裕·朴纘赫·金義集,生員臣洪鳳周·任昌祚·任昌郁,進士臣鄭潤吉·文演樸·南煜·李敬錫·李以錫,生員臣鄭桔·鄭日煥·朴相一·高時遇,進士臣朴虎瑞·奇繼商·廉宗愼·吳時垕,生員臣吳光源·愼師浚·金益休·李省身,進士臣李楀·李志德·朴聖溵·尹任鉉·申景源,幼學臣安致磐·梁學點·文處吾·丁檍·李師祖·安涍胤·鄭重璡·安致嶨·羅處義·尹應履·高啓迪·金履商·羅星五·宋益佐·姜柱世·金琮·丁友德·柳元龜·金載觀·金宅揆·吳亨相·丁友三·辛檀·金烓·丁奎·鄭履東·李永顯·李宗杰·金烈·丁命爀·吳定國·宋顯洙·柳胤徵·李載益·李榮祖·宗能孫·柳顯徵·金尙直·李疇錫·宋復休·李延厚·金應岳·李學輔·柳鎭輔·朴亮垕·柳經漢·崔命岳·李肯述·黃道鎭·李敬烈·宋相德·朴龍鎭·朴星鎭·高一樞·奇彦燮·李英坤·安季胤·金重煜·朴恒鎭·朴斗鎭·崔鼎國·金鐸鳴·朴周鎭·奇炳勳·高可淑·奇泰勳·高天昇·朴采星·李寶根·朴壽赫·李福元·李厚根·朴奎東·鄭嗚東·奇宗履·李福源·崔宗灚·申就溟·柳定三·朴載鎭·羅彦衡·奇宗煥·金天鳴·宋益臣·李希仁·高山赫·李宅仁·奇錫垕·閔百履·朴燮·高益勳·崔宗迪·洪有文·金致澤·朴鳴東·崔澐之·柳逵·李敏坤·奇學淳·朴聖漢·奇學心·奇宗述·奇宗稷·鄭潤邦·洪重燮·宋益采·李采·李政垕·文聖吾·梁聖恒·具頤鉉·文濬吾·林泰赫·安昌信·梁聖甲·朴鳳鎭·文亨鎭·李義玉·李宅垕·奇宗喆·宋·閔奎炯·宋相枰·文喜軫·具重鉉·柳希澤·李聖禧·鄭維東·安晩學·李慶禧·鄭宅東·安衡璨·李弘心·安鳳胤·鄭一東·安衡璞·李再發·鄭錫百·安洙胤·李再復·鄭五錫·鄭浹·安衡尹·李敦孝·金垕觀·安衡璹·鄭錫禹·安衡中·李弘燁·鄭錫亮·安復胤·鄭相錫·安衡心·李敦錫·安衡天·鄭錫元·鄭郁夏·鄭復垕·鄭亨觀·奇宗協·朴重恒·金大鳴·朴一鎭·李秉五·柳邁·朴相直·金恒錫·李晉孫·徐漢喆·鄭百行·李秉直·金元錫·柳奎煥·朴徽直·姜必成·宋翼中·南宮鳳·宋文中·李相晦·金尙七·梁學海·鄭械·高錫謙·盧廷喆·金載復·梁學烈·吳奎源·鄭忠煥·柳宅和·柳道弘·吳相瑾·吳相權·丁德華·鄭龜煥·鄭在謙·梁濟億·梁濟來·曺一相·金鑑·金銓·朴光赫·李冒仁·李復命·曺鳳振·曺彙振·崔正錫·林守謙·崔億昌·林允復·林守說·鄭仁壽·李基周·吳聖源·鄭錫臣·李煃瑞·李若欽·金啓佑·任述遠·羅廷鳳·金就礪·姜龜煥·成道彦·金塤·金邦冑·金彦承·李汝學·金景福·任潗·洪憲東·金鐸·朴鳳章·崔錫奎·黃冑錫·李師恪·任興源·柳永履·金宇承·柳賓廷·朴麒瑞·廉宗集·曺彦東·高萬瞻·李廷燦等疏曰,伏以,臣等謹按咸平縣志云,縣東三十里紫陽山下武夷溪上,有宋臣朱文公之祠。蓋自祖宗時所嘗虔奉者,而間經兵燹,祠板俱燼,遺礎尙存於荒墟豐草之中,爲故老之咨嗟,牧豎之指點者,久矣。乃者土人,因其遺址,重加構葺,棟宇粗成,而以其處地遐逖,士俗愚陋,未及上聞於朝。故不敢備儀揭板,而只奉朱文公遺像,配以本朝文正公臣宋時烈之影本,而春秋以瞻禮焉。嗚呼,文公,閩人也。先正,朝鮮人也。時代已五百有餘年,而地之相遠,亦數萬里矣。雖然,本縣卽我國之南閩,而先正之所嘗經過往來之所也。地名旣同於紫陽·武夷,則意若默契曠感,而有不偶然矣。古人之立祠者,豈徒然哉?寔出於因地懷賢,寓慕報祀,有不能自已者,而正若文公之揭武候像於臥龍菴也。其志,可謂悲矣。況我先正値丙·丁之後,忍痛含憤,與文公復讐之義,異世同貫,千載一轍,則配隅之禮,其又可已乎?臣等竊謂,文公,卽洙泗後一人,而先正,亦洛·閩後一人也。自慶元之後,夷狄陸梁,陸·王熾盛,吾道幾乎熄矣。惟我聖朝右文尙道,群賢迭興,獨宗朱氏學,而先正尤尊信之。卽其正直剛大之學,戰兢嚴密之功,一稟於考亭之泰山喬嶽。而寤寐羹墻,服膺躬行,有如親灸而私淑,耳提而面命。自其言行事爲,出處進退,以至于辨異端闢邪說,悉遵其遺訓成法,以爲律令繩尺,而有所違越者鮮矣。歷觀元·明以來,未有若先正之篤守酷肖者,而又當我孝廟盛際,毅然以尊攘之業爲己任,魚水之契,密勿謨猷,志貫金石。雖其事功未究,而大義皦然,亦足以有辭於天下萬世,與夫文公之所嘗惓惓於宋宗者,一何相符也。顧今虜運難窮,人心陷溺,世道漸下,儒風日渝矣,而凡爲士者,猶識麟經之所䘱銊,而朱書之爲菽粟。環東土數千里,免淪於夷狄禽獸者,其功不啻若砥柱之峙洪河矣。欲配文公之祠,而捨先正,其誰也?臣等,每登斯堂,而讀延英之奏,講先正之書,則相與感歎噓唏,益切匪風·下泉之思,而未嘗不瞻遺像而有助,喜同地之不廢也。又何幸伏遇我聖上崇賢重道,明義尊王之日,忘其遐賤,相率來籲於魏闕之下。伏願殿下,特許院享,仍賜華扁,命復舊規,而爲士林之標準矜式,則非直爲擧斯文之缺典,其必有禆於聖朝作成風化之效矣。此誠光前之盛擧,而吾道大幸也。答曰,省疏具悉。退修學業。
己亥七月二十七日記事官姜彙鈺,刑曹啓目。禮曹印信偸竊罪人德基偸去情節,箇箇直招,依例結案取招,而干連張寅甲·趙德仁等,勘處,何如?傳曰,依允。
義禁府啓目。白東俊,依大明律,杖一百收贖,告身盡行追奪,私罪照律事。傳曰,依允。
己亥七月二十七日卯時,上御殯宮。別奠入侍時,行都承旨沈頤之,左承旨尹冕東,右承旨蔡弘履,左副承旨鄭元始,右副承旨洪樂彬,同副承旨尹塾,注書鄭東浚,假注書李百亨,記事官金健修·李信祜,都監都提調徐命善,提調金華鎭·鄭光漢·鄭民始,都廳郞廳鄭志儉,宗臣恩彦君禋,海溪君,密安君焍,鶴城君楡,安昌君燝,安春君烿,雲山君楢,武林君塘,安川君烓,靈峯君杺,西春君爗,西溪君熠,西淸君煋,凝善君燨,以次侍立訖。上入就哭位,北向立。承史止於內庭內侍跪啓請跪哭,上跪哭。宗戚之臣·執事官·都監都提調以下跪,俯伏哭。內侍,請止哭興平身,上止哭興平身。宗戚之臣執事官·都監都提調以下止哭,興再拜。內侍導上詣香案前,北向立。內侍,請三上香。執事官,酌酒跪進。上受盞以授執事官,進奠于靈座前。連奠三盞。內侍,請少退。上少退跪,執事官進靈座之左,西向跪。讀祭文訖。內侍導上還就位,請跪哭,上跪哭。宗戚之臣·執事官·都監都提調以下俯伏哭。內侍,請止哭興平身,上止哭,興平身。宗戚之臣·執事官·都監都提調以下止哭,興再拜。內侍,導上還次。執事官,捧祭文焚於爐。宗戚之臣·都監都提調以下,以次退出。
己亥七月二十七日卯時,上御暎花堂。內試射入侍時,行都承旨洪國榮,行左承旨鄭民始,行右承旨李義翊,記事官李兢淵·李信祜·鄭東浚,以次進伏訖。上曰,內乘宣傳官及宿衛所將校,先以鑯箭試射。上曰,柳葉箭則先試宿衛所後,當爲內試射,以此擧行,上命書兵曹中日草記批答。民始曰,都提調爲承候來待矣。上曰,都提調,入侍。藥房都提調徐命善進前曰,日間,聖體,若何?上曰,一樣矣。命善曰,寢睡水刺之節,何如?上曰,一樣矣。命善曰,昨日,爲旗軍洗馬,而御乘中副望馬,略有驚逸之慮,故以他馬改立矣。上曰,改立之馬,何如?命善曰,甚馴良矣。上命都監中軍·馬兵別將參現。上曰,馬兵別將之落馬,殊可駭也。而都監中軍則善於御馬,不可無賞矣。命賜筒介一部,試射畢。上命書傳敎曰,今番陵幸時,瑞葱臺內試射,宣傳官廳騎芻居首南行宣傳官李晳,依例,直赴殿試。三中別軍職王漢禎,亦爲依例加資,仍命頒賞。上命退,諸臣以次出。
己亥七月二十七日初更三點,上御誠正閣。禮房承旨入侍時,左副承旨徐有防,記事官李兢淵·李信祜·鄭東浚,以次進伏訖。上命書傳敎曰,同副承旨馳詣社壇奉審後,神室有頉處,亦爲奉審以來。上曰,宣傳官一員待命,騎馬一匹,立之。出榻敎有防讀奏社稷慰安祭祭報府。上曰,祭官似未及淸齋,獻官以下,皆以闕內闕外入直人塡差事,分付。上命書洪忠監司李秉鼎,全羅道儒生朴夏鎭等疏批,以留都大臣,取稟。上曰,鄭領府事,留都。又命書傳敎曰,社壇慰安祭獻官以下諸執事,擇差,淸齋與否,發遣吏郞,摘奸以來。上命退,諸臣以次出。
上在昌德宮。停常參·經筵。
自辰時至午時,灑雨下雨,測雨器水深一分。
未時申時,灑雨下雨,測雨器水深五分。
傳于洪國榮曰,都承旨,入侍。
傳于尹塾曰,禮房承旨馳詣社壇奉審,祭物·祭器·祭井看審,諸執事進排官,摘奸以來。
傳于徐有防曰,儒賢,留待。
傳于鄭民始曰,儒賢,入侍。
李義翊啓曰,禁衛營從事官來言,今日本營日次,私習云矣,敢啓。傳曰,知道。
又啓曰,御營廳從事官來言,今日本廳日次,私習云矣,敢啓。傳曰,知道。
又啓曰,再明日儒賢先詣驪州時,往來沿路,使之乘驛事,命下矣。以此意下諭于京畿監司處,何如?傳曰,允。
傳于鄭民始曰,承旨入侍。
徐有防啓曰,寧陵親祭祭文,當爲製進,藝文提學黃景源,待明朝牌招,何如?傳曰,藝文提學黃景源明日受香,他提學牌招。
又啓曰,明日次對,兩司長官當爲進參,大司憲趙時俊,待開門牌招,何如?傳曰,允。
備忘記,昨日瑞葱臺內試射時,六兩三矢居首宣傳官尹守訥陞敍,之次宣傳官朴基豐半熟馬一匹,賜給。
傳于徐有防曰,明日晝講爲之。
傳于徐有防曰,屢敎之下,筵說不爲書呈,當該注書徐鼎修,從重推考。
傳于徐有防曰,信箭宣傳官林擎翰,擧措駭然,明日令兵曹決棍。
傳于徐有防曰,宣傳官沈錫·林擎翰·李昌會,日昨不善傳命,亦多可駭之事,他官中換差。
傳于徐有防曰,從當下敎,備局有司堂上柳戇,爲先削職。
傳于徐有防曰,政官待明朝牌招開政。
徐有防啓曰,監察十三員內,五員未署經,二員未差。各處祭享,無以推移分排,在前如此之時,有未署經監察署前行公之例,今亦依此例出仕事,分付,何如?傳曰,允。
李義翊以宿衛所言啓曰,右番武藝別監具鐵得汰去代,左番別監李枝華移差,其代差出,何如?傳曰,允。
徐有防,以工曹言啓曰,今此寧陵幸行時廣津過涉時,各軍門各司卜馱,其數不少,而若與許多軍兵諸司下隷,當其偕渡,與之爭先,則非但雜亂搔擾,亦必有顚仆渰溺之患。今番則預爲分付於隨駕軍門及各司,大小卜馱,使之初二日,先爲渡涉,而如是申飭之後,若有初三日追渡,以致紛爭。毋論軍兵·上司下人,卽其所從重決棍,甚者,入啓論罪,何如?傳曰,允。
尹塾,以吏曹言啓曰,今此社稷秋享祭執禮·大祝,皆以侍從塡差,而時無職名人員,令該曹口傳付軍職,何如?傳曰,允。
又以兵曹言啓曰,僉知中樞府事洪緯浩除授,在外過限未上來,依法例改差,何如?傳曰,允。
李義翊以訓鍊都監·禁衛營·御營廳言啓曰,丹鳳門東西兩邊宮墻頹毁處,今已畢築之意,敢啓。傳曰,知道。
又以御營廳言啓曰,本廳分授丹鳳門東邊宮墻頹圮處,今已畢築。東營入直把守軍,依宿衛所令箭撤罷,還入直之意,敢啓。傳曰,知道。
三司合啓。大司憲趙時俊,持平申應淵·宋樂,獻納李命勳,校理權以綱,副校理吳大益·尹行元,正言朴天行,修撰趙鼎鎭,副修撰尹行修·沈樂洙等啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩,金吾草記,勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答三司曰,不允。措辭見上
兩司合啓。大司憲趙時俊,持平申應淵·宋樂,獻納李命勳,正言朴天行啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
持平申應淵啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻,爲先絶島定配。請李璟·韓後良·金默行·兪纘柱·金奎五等,竝令王府,設鞫嚴問,究覈得情。請令趁此動駕前,別擇有根着知來歷者,以補行幸時各差備,而使之一一點閱於宿衛營,俾無疎虞之弊。答府曰,不允。措辭見上正言朴天行啓曰,請大靜縣定配罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福永酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬,亟命散配,日謙兄弟竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請柒原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲亟收,減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年,亟施屛裔之典,請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。答院曰,不允。措辭見上
左副承旨徐有防,同副承旨尹塾啓曰,伏以,討逆之法,自有次序,一司之不足,繼之以兩司,兩司之不足,則繼之以三司,三司而不得請,則於是乎院啓發,院啓發而討逆之事,極矣。到此地頭,雖以人主之尊,亦不得不俛而從之者,豈不以憤切神人,事關安危而然耶?何殿下一味掩之以私恩,一例斷之以不允,殆若不諒其先後緩急之別者。若此不已,竊恐懲討之法,從此壞了而無餘矣。殿下縱不爲臣等地,何不念國體之不可不顧邪?情之所急,言不敢文,快賜處分,不勝大願。答曰,不允。
己亥七月二十八日辰時,上御誠正閣。儒賢入侍時,祭酒宋德相,行右承旨李義翊,假注書徐鼎修,記事官李信祜·鄭東浚,以次進伏訖。上曰,儒賢,進前。德相進伏。上曰,日間所愼加減,如何?德相曰,賤疾幾盡差減矣。上曰,今日欲爲召對,而予氣適不平,故未得爲之矣。德相曰,伏聞有上候,下情,不勝伏悶。上曰,陵行不遠,卿欲先爲發去乎?德相曰,再明,欲爲發往矣。上曰,驪州山林,何不上來乎?德相曰,聞有疾病,故不得上來,而駕到利川,則欲爲力疾祗迎云矣。上曰,有可奏之事乎?德相曰,臣之造朝,已及半年,無一報效,而尙今留在者,蓋以感激恩遇,未忍便訣之意也。事雖已往,雖不敢屑屑仰達,而有累聖德,故不得不仰達。向者大冢宰以政望之遲滯,有越俸之敎,且有政吏科治之命,處分,可謂過中,亦不無遷怒之嫌,此等處益加涵養之工,是臣區區之望也。上曰,非但此事,凡諸酬應之際,每多尤悔之端,至於政吏事,卿言果是矣。往雖不追,來猶可諫,當益加涵養之工矣。德相曰,先朝或以政官不出,有補外之事,而近來則爲政官者,只以急急奉承爲事,廉恥一事,擔却一邊,此可悶矣。今番政官,非曰無失,而處分旣已過中,則政院·大臣,無一言匡救者,主勢轉益孤立,臣用是憂歎矣。上曰,卿言果好,無非自反處也。德相曰,近來毋論大臣·諸臣,全以循常爲主,玩愒度日,每事無一成就,是可悶也。日前左相來見,而其言極爲慈良好善,可與有爲之人也。德相曰,科制田制事,臣於日前箚子中所論也。槪臣所論文廟黜享事,與此兩事,合爲三條,黜享事則聖上已許以問議於在外山林施行,而此兩事則敎以當商確於廟堂諸臣。臣意,則科制之略遵鄕貢古法,田制之略倣井田遺意,其當否使廟堂諸宰,商量已心,詢問他見,或具冊子以陳。至於庶官韋布,亦有所見,亦許具文字,論列登聞,何如?上曰,依爲之。出擧條德相曰,臣以壬寅冤死五人,贈職錄後事,頃有所仰達者,聖上敎以先爲錄後,而贈職則追後更商。臣竊謂,壬獄專爲誣逼,兇逆輩,至請變書中語及東宮者,勿書文案,鍜鍊羅織,脅勒結案。若論其殉國之忠,則尤有別於趙聖復諸人矣。朝家褒贈之典,旣蒙商量之下敎,而錄後成命之後,銓官不肯擧行,今番都政,始官一人,世道,誠亦寒心。臣謂五人錄後事,更飭銓曹,使之隨窠擧行似好,故敢達矣。上曰,依爲之。出擧條德相曰,臣待罪樂院,音樂一事,實所昧昧,而蓋聞本院樂器與音律,多有詿誤不叶,不可不一番釐正矣。樂經殘缺,雖不得其制作之意,而今世之人,亦不無稍解音律者,若使此等人,詳審釐改,則亦可庶幾矣。臣意則自今各別申飭,以爲次次釐正之地,一提調金用謙,如有所見,亦令商確,以文字陳聞似好,故敢此仰達矣。上曰,依爲之。出擧條德相曰,今因樂院事,又有所仰達者矣。樂器及音律,如欲釐改,則必得解知音律者任本院之職,然後庶可有實效。臣聞有徐常修者,頗解音律云。故招見而聞其言,則果於樂制,極爲通解。臣意則當此禮樂復古釐正之時,別設一窠,以此人塡差,使之釐正,則似必有丕變之效,故敢此仰達矣。上曰,事異常格,令該曹稟處可也。出擧條德相曰,六臣事。聖祖有當世亂臣,百世忠臣之敎,故列聖朝因此敎,輒於六臣,加褒恤之典矣。故兵使趙崇文,其子哲山,與成三問同死,蓋與六臣同死者三十餘人,皆無子孫。不知其家族之爲如何,獨崇文父子有子孫,其故居在順天地云。故宣廟朝,其後孫信·朴彭年子孫錄用時,同爲參奉矣。趙崇文及其子哲山忠節,不可泯没,今於其舊基,特旌其閭,以勸風化,似好,故敢達矣。上曰,依爲之。出擧條德相曰,墨世旌褒事。憲臣疏陳蒙允,而其所居基址與族屬,終未求得,尙不施行矣。墨世以十七歲稚女,終無一言,甘死於酷刑之下,忠烈凜然,令人嗟惋。先王以此屢形於筵敎,凄咽不已,而不擧褒恤之典者,聖意有在,蓋欲留待後嗣也。臣意則更令訪問其族屬,以爲擧行之地,族屬如終不得,其所居之址,無路尋問,則特爲旌表樹石於彰義宮城外當否,待在外山林入來,問議後擧行,何如?上曰,依爲之。出擧條德相曰,今此所奏擧條,未及頒布之前,不可不先使中外知之,然後可以趁卽擧行,先以榻前定奪書出,好矣。上曰,依此爲之,可也。上曰,承旨依儒賢所言,書出定奪,可也。義翊,仍書榻敎曰,前日箚子中所陳科制之略遵鄕貢古法,田制之略倣井田遺意此兩事,廟堂之臣,勿拘常格,各以意見商確論列,具文字或冊子以進。雖庶官韋布,於此兩制變通之事,苟有所懷,各以文字登聞事,榻前定奪。髢髮一事,朝廷·備堂外諸宰,在外山林處問議事,榻前定奪,故兵使趙崇文,其子哲山,其忠節,不可泯没,特旌其閭,以勸風化事,榻前定奪。掌樂院樂制,詿誤者甚多,樂器與音律,皆不相叶,自今各別申飭,以爲釐正之地,一提調如有所見,亦爲陳聞事,榻前定奪。壬寅誣獄冤死五人錄後事,申飭銓曹,卽爲隨窠擧行事,榻前定奪。墨世旌褒事,更令訪問其族屬,以爲擧行之地,族屬如終不得,其所居之址無路尋問,則特爲旌表樹石於彰義宮城外當否,待在外山林入來,問議後擧行事,榻前定奪。德相曰,景廟實錄,今旣釐正,則舊本竝存,誠甚不緊,臣意則釐正本旣出之後,則舊本投諸水火,似好矣。上曰,我朝列聖朝實錄中,釐正本及舊本,亦有兩存之事,至於宋時范祖禹史,旣已修史,而章·蔡輩,又復變改。其後范沖,更加釐正,而前後兩本,亦爲竝存,時人謂之朱墨史。以此觀之,兩本俱存,似亦故例矣。德相曰,以此實錄事,外間議論,亦多異同,金種秀以兩存爲當,柳戇則以爲投諸水火爲好云。而今承聖敎,二本竝存,亦不害爲遵行故規矣。柳戇,亦以奏文事,要臣一陳,而此亦不可不趁卽擧行矣。上曰,奏文事曾已詳考,則辛丑奏文後,更以此有所伸雪,奏文之擧,今則似不必更擧矣。德相曰,墨世旌閭事,五人錄後事,竝出擧條。德相曰,今日筵席,旣甚從容。且有言端,故敢此仰達矣。以辛壬事言之,耇·輝·鏡·夢諸賊,百計沮戲於建儲之策,至於名號已定之後,猶蓄不滿之心。敢與儲君角立,至有虎龍告變之擧,而仍以剪除羽翼,網打忠良,將欲推而至於不敢言之地。尙今追思,不勝憤痛,今則義理大明,忠逆已分,而一邊之人,無論大小,皆以此作爲義理,互相傳授,外雖唯唯,而內實包藏。雖於千百代之後,其意必欲一伸,至如五人輩贈職錄後事,亦必冷看,專不擧行。以此觀之,此輩之心,誠極可痛矣。近日逆賊,則初無言論義理之所執,而直行凶逆之事,此則嚴其隄防明其懲討,則別無可慮。至於辛·壬之賊,渠輩以爲,有所執之義理,而實不無深憂,先王朝每以事關聖躬,凡於懲討之事,初不廓揮處分。彼此兩用,而及至末年,則初中年未決之事,幾皆收殺。以此觀之,可見先王聖意,未嘗不耿耿於此,而亦有俟於後世者也。上曰,所陳當體念矣。德相曰,安東木石居,乃先正臣金尙憲,丙子自南漢歸臥,結屋孤居,欲爲終老之地也。其後見拘潘獄,及歸已老,故更未歸處,而至今士林,於此略置書齋,以爲慕仰之所。書院建置,雖有禁令,而此等處,實不可無俎豆之享矣。士林縉紳議,莫不如此,故敢此仰達矣。上曰,先朝有此禁令,而其時委折,予未詳知。第當取覽其謄錄,然後可以處分矣。德相曰,以文正公李縡書院賜額事,近來儒疏,紛然登聞,前後批答,皆以商量爲敎,尙無處分。蓋凡事或有一二日可以商量者,或有二三朔可以商量者,而至於經年閱歲之久,則其爲商量,反涉不誠矣。上曰,絲綸旣不可煩多,故取其簡便,時或以商量爲答,而卿言果是矣。德相曰,昨日湖南儒疏批答,只以退修學業爲敎,故渠輩則旣知不許之聖意,而絲綸體段,則亦甚簡重矣。上曰,卿言果好,此後則當以此爲批答矣。德相曰,只以退修學業爲答,誠無妨矣。上曰,今日得聞許多嘉言,予心欣滿充然,如有所得矣。儒賢曰,愚衷所激,敢陳區區數語,而實無可取矣。命書傳敎曰,再明日儒賢先詣驪州時,勿爲辭朝之意,旣已面諭矣。往來沿路,使之乘驛事傳諭。上曰,聞是食前云。卿則先退,可也。仍命退,諸臣以次退出。
己亥七月二十八日申時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,俄者,儒賢多陳袞闕,可謂頂門一針,誠可幸也。而至於歷論新舊之逆,多有攻斥大臣之語矣。民始曰,筵話未及聞知之矣。上曰,大臣若聞筵話,則必將引入,是可悶矣。民始曰,若然則明日次對,勢難來會矣。上曰,然矣。上命書公事判付。仍命退,諸臣以次出。
上在昌德宮。停常參·經筵。
自昧爽至辰時,有霧氣。
傳于洪國榮曰,都承旨,入侍。
傳于鄭民始曰,禮房承旨持祭報府,晝講,同爲入侍,右副承旨,亦爲入侍。
傳于徐有防曰,領左相·備局有司堂上,明日入侍。
徐有防啓曰,吏曹判書李徽之牌不進,推考傳旨,今方捧入。而開政命下之後,如是違牌,不卽擧行,事甚未安。更卽牌招,何如?傳曰,允。
傳于徐有防曰,旣命開政,宣傳官換差之代,今日政擧行,邊地邊將,亦令今日政擧行。
徐有防啓曰,卽者兵曹郞廳來言,宣傳官換差及邊地·邊將今日政擧行事命下,而判書鄭尙淳病不來,不得擧行云,兵曹判書鄭尙淳,卽爲牌招,使之開政,何如?傳曰,允。
又啓曰,弘文提學趙㻐牌不進,推考傳旨,纔已捧入矣。寧陵親祭祭文,今番製進,而如是違牌,事甚未安。更卽牌招,使之製進,何如?傳曰,允。
李義翊啓曰,兵曹判書鄭尙淳牌不進,推考傳旨,今方捧入,而開政命下之後,如是違牌,不卽擧行,事甚未安。更卽牌招,何如?傳曰,允。
傳于徐有防曰,開城留守,使之入來。
李秉模啓曰,開城留守李鎭衡,依下敎來待矣。傳曰,入侍。
又啓曰,吏曹判書李徽之三牌不進,推考傳旨,今方捧入,而特敎申飭之下,不卽膺命,事甚未安。所當更請牌招,而係是一日四牌,何以爲之?敢稟。
又啓曰,兵曹判書鄭尙淳三牌不進推考傳旨,今方捧入,而特敎開政之下,連違召命,終不擧行,揆以事體,殊甚未安,所當更爲牌招,而係是一日四牌,何以爲之?敢稟。
傳于李義翊曰,特敎申飭之下,終不膺命,揆以事體,誠極未安。吏曹判書李徽之,兵曹判書鄭尙淳,從重推考,更爲牌招開政。
徐有防啓曰,吏曹參判兪彦鎬,自鄕上來云。一體牌招開政,何如?傳曰,允。
有政。吏批,判書李徽之進,參判兪彦鎬進,參議金亮行在外,行左承旨鄭民始進。以鄭晩淳爲大司諫,洪檢爲刑曹參判,李明中爲同敦寧,徐有慶爲漢城府左尹,徐重修爲刑曹正郞,李齊亨·李燁爲監察,尹九宗爲崇陵別檢,尹東暹爲分內醫院提調。承文副正字宋相殷,單付。天文學敎授鄭德和,單付。別軍職王漢禎,今加正憲。內試射騎芻三中加資事,承傳。駕後白鳳翼今加嘉善加資事,承傳。
兵批,判書鄭尙淳進,參判金履素病,參議洪樂彬病,參知南鶴聞入直進,左副承旨徐有防進。啓曰,白翎僉使,今當差出,而擬望之人乏少,未準朔禁軍將,竝擬,何如?傳曰,允。以花陽君㰌爲副摠管,金相庚爲僉知,姜柱河爲五衛將,金魯衡爲訓鍊主簿,田景祥爲昌洲僉使,李健秀爲白翎命使,金鼎三爲廢茂山萬戶。宣傳官沈錫,武兼李琦鉉相換,宣傳官李昌會,武兼金燨相換,宣傳官林擎輪,武兼閔百履相換,副司直李得臣·金魯淳,單付。副司正徐鼎修,單付。副司果崔雲柱,單付。
傳于鄭民始曰,左承旨,入侍。
徐有防,以弘文館言啓曰,召對繼講冊子,問議于領事及在京儒賢事,命下矣。上番副校理臣吳大益,以問議事,晝仕出去之意,敢啓。傳曰,知道。
又以宿衛所言啓曰,今此陵幸時,本所所管內外各處入直省記,以今月二十九日,受點人員。來月十一日至,使之仍直建陽門,入直欄後軍,旣已隨駕,其代銅龍門,入直鄕軍二十名除出,哨官率領。初三日,與欄後軍,替代入直,而還宮後,還爲替直,內巡亦自初三日回鑾間撤巡之意,敢啓。傳曰,知道。
李義翊以司僕寺一二提調意啓曰,今此寧陵行幸時,內乘二員,當爲隨駕矣。假內乘一員,令該曹依例口傳差出,使之入直,回鑾後卽爲減下,何如?傳曰,允。
又以兵曹言啓曰,信箭宣傳官林擎翰,擧措駭然,明日令兵曹決棍事,命下矣。依傳敎,宣傳官林擎翰,決棍十度之意,敢啓。傳曰,知道。
徐有防,以工曹言啓曰,今此寧陵行幸時,隨駕百官及軍兵過涉船數爻,雖已別單啓下,多有餘船,然後可免窘速之患。今番餘船,姑勿放還,依例待令,而至於津船,松坡·漢江·露梁·楊花·臨津等五鎭船合七十三隻矣。各鎭二隻式,留置,俾通行人,則餘船只是六十三隻,分半於左右馬軍禁軍,使之往來渡涉之地,何如?傳曰,允。
尹塾,以工曹言啓曰,昨日之雨,上流大漲,船槍上水深,幾至一丈,故不可不急急改築,而所入空石,若自外邑輸來,則不無遲滯之患。故在前如此之時,直自臣曹,有捧甘取用於兩倉之例,今亦依例捧甘取用,何如?傳曰,允。
李義翊,以禁衛營言啓曰,本營哨官朴泰禎身病危重,勢難察任,改差,何如?傳曰,允。
又以摠戎廳言啓曰,因工曹草記,今此寧陵行幸廣津渡涉時,許多軍兵與各司下人爭渡之際,不無亂雜之弊。守禦·摠戎兩廳旗手軍牢各十雙定送,使其哨官領率,來待於津頭禁雜事,允下矣。本廳旗手軍牢合十雙,哨官一人領率,預待津頭,使之排立禁雜之意,敢啓。傳曰,知道。
徐有防,以義禁府言啓曰,卽接月令醫員金道崑手本,則時囚罪人李錫稷,屢日處濕之餘,素患痰癖之症,猝然添劇,度數無限。氣息奄奄,實有難保之慮云。自前罪人病勢如此,則有保放救療之規,敢此,仰稟。傳曰,保放。
三司合啓,大司憲趙時俊,持平宋樂·申應淵,獻納李命勳,校理權以綱,副校理吳大益·尹行元,正言朴天行,修撰趙鼎鎭,副修撰尹行修·沈樂洙啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩,金吾草記,勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答曰,不允。措辭見上
兩司合啓。大司憲趙時俊,持平宋樂·申應淵,獻納李命勳,正言朴天行啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答曰,不允。措辭見上
持平宋樂啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿等,亟令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻爲先絶島定配,請李璟·韓後良·金默行·兪纘柱·金奎五等,竝令王府,設鞫嚴問,究覈得情。請令趁此動駕前,別擇有根着知來歷者,以補行幸時各差備,而使之一一點閱於宿衛營,俾無疎虞之弊。答府曰,不允。措辭見上
獻納李命勳啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,快施當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請㓒原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥絶島安置,請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請大年亟施屛裔之典,請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。答院曰,不允。措辭見上
行左承旨臣鄭民始,左副承旨臣徐有防啓曰,伏以,臣等之啓,倐已七易月,而此月今且盡矣。天時屢變,秋氣漸肅,此政聖人對時行討之日也。意或殿下赫然改圖,斷然置法,以副八域神人之望,及奉臺批,又是前日之不允也。譬之當霜而恒雨,當寒而恒燠,將無以序四時而成萬彙,而殿下體天之誠,曷不念及於此耶?臣等,欲已則臣分之不敢出,欲言則辭意之已云竭矣。臣情到此,誠亦蹙矣。與其抑鬱而且止,無寧披瀝而更籲,謹以對時行討四字,爲殿下誦之,亟賜兪音,以幸國事焉。答曰,不允。
己亥七月二十九日辰時,上御誠正閣。晝講入侍,左副承旨·右副承旨同爲入侍時,特進官沈頥之,參賛官洪檢,同知事李普行,經筵官宋德相,侍讀官權以綱,檢討官沈樂洙·西淸君煋,行副護軍李邦鵬,左副承旨徐有防,右副承旨李秉模,假注書徐鼎修,記事官李信祜·鄭東浚,以次進伏訖。上進講論語,讀前受音訖。以綱進讀,自子路·曾晳,止孰能爲之大,上讀新受音訖。以綱曰,此章,聖人與群弟子,互相問答,各言其志。其氣像之從容和暢,千載之下,可以想像矣。君臣之間,禮貌雖嚴,而若使之從容問答,各言其志,則儘有盡言之效矣。此等處留意焉。諸子之言志,皆不免規規於事爲之末,而獨曾點之言,天機可見,故聖人許之,此等處,亦必推類而觀之則好矣。樂洙曰,三子言志,皆是有國之大事,而曾點所言,不過日用間常事也。然而聖人特爲許之者,皆取其人慾淨盡,天理流行處氣像也。帝王之百千萬事,莫不由於本源工夫,與物同春而已也,此等處留意焉。德相曰,聖人欲見群弟子志趣之如何,而使之各言其志。蓋曰,毋吾以也者,使之無難而盡言之意也。曾點鼓瑟,故末段發問,而鼓瑟希者,可見其氣像,異乎三子者,自謙也。三子之說,雖是實事,而曾點則氣像可見,天理流行,故聖人許與之。蓋其意與聖人之意,沕然相合,而後世程·朱之議,謂之堯·舜氣象者,正謂此也。人君御世,悠悠萬事,不出於人君一心,而格致誠正,天理流行,然後可爲堯·舜。此等處可以推演,而知王伯之分矣。上曰,然矣。普行曰,曾點之言,聖人許之者,蓋取其物各得其所之意也。此等處,留意焉。頤之曰,臣則別無所達者矣。檢曰,臣亦無可達者矣。德相曰,堯·舜氣像,乃位天地育萬物。而致中和之工,專在於戒愼恐懼。伏望殿下,必於中和工夫,益爲加勉焉。上曰,子路十乘之說,冉求足民之言,公西華小相之語,此皆就實地上言志。而曾點之言,比之此數子之說,外面觀之,似或無實。然而聖人許之者,蓋聖人之心如天,故取其氣像,而有意外之意矣。若後世學者,欲學曾點,而只就其氣像求之,則恐不無爲病處矣。德相曰,聖敎,誠然矣。上曰,曾點氣像,與聖人同,故聖人許之。而蓋聖人如天,後世學者,實難企及,而至於三子所言,雖或小且近焉。如欲學焉,則當誰從乎?德相曰,以曾點之心,學西華之事則好矣。普行曰,人材,各有長短,而曾點,外面觀之,似無實用,公西華之言,雖是小事,若學之而至於上達,則庶有進益之效矣。上曰,中和之工,如欲其要而下工,則何者,爲中之工,何者,爲和之工乎?德相曰,中爲未發之工,和爲已發之工矣。上曰,未發時工夫,甚難着手,何以則爲要耶?德相曰,儼若思,肅然不亂,炯然不昧,此爲工夫矣。上曰,不亂與不昧,已是用意下工,則恐未爲未發前工夫矣。先儒之論,或以爲平平存在,略略提撕者,可謂格語矣。德相曰,聖敎,誠然矣。上曰,都承旨,入侍。都承旨洪國榮,進伏。上曰,今日,適開講筵,而卿又入來,深用欣幸矣。儒賢曰,聞有晝講爲之之敎,故早朝,入來矣。上曰,卿旣登筵,或有可奏之事乎?德相曰,以目下事,有所仰達者,臣聞今日次對,以大臣有病,不得設行云,故莫知其由。入闕後始聞,兩大臣及吏·兵判,皆以臣昨日筵中新舊逆論奏之時,或曰,一邊人,將欲日後反案云。或曰,尙不改心革面云。或曰,近來政官,全没廉防云云。以此爲撕捱之端,此誠可怪矣。臣於昨筵,只以新舊逆根底源委,有所仰奏,而其所指斥,乃耇·輝·鏡·夢等諸賊,非指今日廷臣而言也。至於反案革面等說,初不出於臣口,則大臣有何不安之端乎?至若銓官事,則不過以近日百工怠慢之意,有所略及於君德陳勉之際而已。初非有意指的,則今玆傳播之言,與臣本意,大相反焉。有此葛藤,臣心不安當如何?上曰,卿於昨日筵中,歷論新舊之逆也,有曰,今番諸逆,直行凶逆之事,故一番誅滅之後,別無他慮,而至於辛·壬之逆,則皆以耇·輝·鏡·夢之心,作爲渠輩之義理。到今忠逆已定之後,一邊彼輩,尙有包藏之心,雖於千百代之後,必欲一伸,以爲反案云云,故予亦意卿於近日,必有不摡於世道而然矣。故筵話雖祕,果於昨夕筵中,以此等筵話,不可不使大臣·諸臣知之,一依注書所記,使之傳頒爲敎矣。聞卿之本意,初不如此云,然則似由予聽瑩而然矣。德相曰,臣之昨日所奏,果有所指,則今日,亦當直陳之,何必反其前說耶?本意,實不如此矣。國榮曰,臣則不入於昨日筵中,故其時說話,不得詳知,而俄聞儒賢之言,始知昨日所奏之本意,果不如此矣。德相曰,大臣政官之以此引入,實是料外。至於左相,則臣以慈諒好善,可與有爲,昨亦仰達,尤豈有一毫他意乎?自上慰安勉出則,似好矣。諸臣若以此決其去就,則在臣廉隅,亦不可不與同去就矣。上曰,卿言旣如此,則大臣·諸臣,固當勉出,而諸臣若聞卿今日之言,則亦豈介意乎?況卿至以去就爲言,諸臣尤宜可撕捱乎。卿之入於今日晝講,有此酬酢,爲朝廷幸矣。國榮曰,儒賢旣如此陳達,則本事自當妥帖,而大臣·諸臣,似亦不以此爲引嫌之擧矣。上曰,然矣。上曰,月三講事,儒賢頃已陳達,而此當申飭儒賢,必親往泮中勸奬,然後可有振作之效矣。德相曰,臣亦欲一往,而聞掌議姑未出,故未果矣。命德相先退。命書傳敎曰,禮房承旨,馳詣宗廟·景慕宮奉審,祭物·祭器看審,諸執事進排官摘奸以來。又命書傳敎曰,如是違牌,事甚未安。吏曹判書李徽之,兵曹判書鄭尙淳,更爲牌招開政。命退,諸臣次退出。
己亥七月二十九日未時,上御誠正閣。開城留守,左承旨入侍時,開城留守李鎭衡,行左承旨鄭民始,記事官李兢淵·李信祜·鄭東浚,以次進伏訖。上曰,今日儒賢以爲昨日云云之言,本意則不如此云。今則大臣似無撕捱之端耶?民始曰,大臣若見筵話,則似無引入之端矣。上曰,事已妥帖,可幸矣。命書傳敎曰,領左相·備局有司堂上,明日入侍。上曰,松都農形,近則何如云乎?鎭衡曰,今則已決大豐云矣。上命書公事判付,仍命退,諸臣以次出。
上在昌德宮。停常參·經筵。
傳于洪國榮曰,都承旨入侍。
李義翊,以都摠府言啓曰,今日入直宣傳官武兼及有廳軍士,當爲中日習射,而景慕宮秋享祭齋戒相値,不得爲之之意,敢啓。傳曰,知道。
徐有防啓曰,領議政金尙喆,備局有司堂上洪國榮·兪彦鎬·鄭民始,依下敎來待矣。傳曰,入侍。
傳于徐有防曰,禮房承旨,馳詣景慕宮奉審後,祭物祭器看審,諸執事摘奸,進排諸官·佾舞樂工,一體摘奸以來。
又傳于曰,他承旨與奉審承旨入侍。
兵曹口傳政事,以沈釋之爲內禁將。
李義翊啓曰,御營廳從事官來言,今日本廳日次私習云矣,敢啓。傳曰,知道。
又啓曰,禁衛營從事官來言,今日本營日次私習云矣,敢啓。傳曰,知道。
傳于尹塾曰,動駕在近,其將許久癈坐,禁府時囚罪人,判付未下外,皆令明朝草記議處照律。
徐有防,以吏曹言啓曰,祭酒宋德相,以別設掌樂院官員一窠塡差,徐常修,樂器音律,使之釐正事,仰稟,而令該曹稟處事,命下矣。此是創有之事,而又係官方變通,官職名號,臣曹有難輕議以定,不得擧行之意,敢啓。答曰,知道。
又以兵曹言啓曰,今此陵幸時,左邊捕盜大將李敬懋,以御營大將隨駕,右邊捕盜大將李昌運,以訓鍊都監中軍隨駕矣。限回鑾間,留都摠戎使李柱國,姑令權察,何如?傳曰,允。
又以禁衛營言啓曰,今八月初三日寧陵行幸時,本營軍兵留都事,命下矣。銅龍門·西營兩處入直將官軍兵,依定奪,以訓鍊都監軍兵,勿爲替代,仍爲入直。新番鄕軍三哨,舊番鄕軍五哨及出番騎士標下軍兵等,專屬留都陣,而本營則千摠李章漢,騎士將鄭景曾,哨官廉億齡·朴相一,敎鍊官姜渭贊,騎士二十五人,鄕軍三十七名,兼別破陣二名,率領入直。火藥庫則哨官邊義邦,別破陣九名,兼別破陣五名,卿軍八名,率領守直。南別營則哨官李彦豐,別騎衛二人,鄕軍十七名,率領守直之意,敢啓。傳曰,知道。
又以禁衛營言啓曰,建陽門入直攔後軍,旣已隨駕,其代銅龍門入直鄕軍二十名除出,哨官率領。初三日,與攔後軍,替代入直,而還宮後,還爲替直事,自宿衛所草記,允下矣。依宿衛所草記,入直鄕軍二十名,哨官率領,初三日,與攔後軍,替代入直,而待宿衛所令箭擧行之意,敢啓。傳曰,知道。
左議政徐命善箚曰,伏以臣頃因脫着失宜,觸風成感,而猶足以自强,故不敢言病者,已五六日矣。忽自昨晩,寒熱交作,四體無力,落席,昏涔,如在雲霧中,冷痰,又橫亘胸膈間,呼吸不順,坐臥輒牽痛如刺。今方急試和解之藥,必欲進參於陪從之班,而此際入侍有命。臣病裏自量,不但目下之蠢動無望而已,今若復失將攝,諸症越添,則再明隨駕,其勢末由。玆不得不略入文字,仰暴實狀,跡涉違傲,無所逃罪。伏乞聖明,亟降威罰,以爲慢命者之戒。且使臣便意調治,俾不至重犯闕禮之罪,不勝幸甚。取進止。答曰,省箚具悉卿懇。以疾未克造朝,庸何傷哉?卿其安心善攝,遄臻勿藥,是予區區之望也。仍傳曰,此批答,遣史官傳諭。
己亥八月初一日辰時,上御誠正閣。大臣·備局有司堂上入侍時,領議政金尙喆,吏曹參判兪彦鎬,行都承旨洪國榮,行左承旨鄭民始,右副承旨李秉模,假注書徐鼎修,記事官徐龍輔·鄭東浚,以次進伏訖。尙喆曰,日間,聖體,若何?上曰,左臂似有不仁之氣,左耳時或有聽瑩之意,是可悶矣。尙喆曰,伏聞下敎,不勝仰慮矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,一樣矣。尙喆曰,左相去就,與臣固無異同,而聞積瘁之餘,果有實,欲爲一二日調理,故未得入來云矣。尙喆曰,臣居僻聾甚,一切時奇,漠未得聞,故昨日出次對令,而其後,始聞再昨日儒賢筵奏之語,情地惶縮,不敢入來矣。儒賢所達之語,蓋出於爲國之誠意,臣不必張皇自陳,而大體則如臣鹵莾蔑劣,百不肖似者,久叨此職。自上雖孜孜圖治,勤勤求助,而在下者,因循玩愒,不能出一言做一事,以副聖意之萬一,則國事之日非,固其勢也。伏望斥退臣身,復求他人,任以此職,則必有匡救之益矣。臣於昨秋,亦以此意仰暴,而未蒙允許,至今盤礴,臣心愧恧固不言,其於僨誤國事,何哉?臣之此言,非爲私計,實出爲公之意也。上曰,此莫非予一人之咎也。再昨儒賢奏語,予亦聽瑩,致此起閙,至有卿等之引嫌,以此以彼,更誰咎尤?只自反躬慙恧,無以爲喩。尙喆曰,臣今所叨之職,卽古人論道經邦之任,而國之治亂係焉。如臣無似,久據不退,使聖上獨勞於上,有臣如此,將焉用之。而若是不已,則國事至於何境耶?伏願聖明,更求朝野叶望之人,畀以此任,使之責成,而亟退臣身,以爲公私之幸焉。顧臣情勢,固不當遽入修門,而再明幸行,旣不得不陪往,則今於入侍命下之後,勢不敢更事退縮,故冒没登筵,而惶愧則深矣。上曰,卿雖若是辭免,而今者捨卿,更於何處,得來別人,與同國事乎?尙喆曰,雖於今日斥退,假之以西樞一銜,則區區情願,當卽不避顚沛,匍匐陪往於今番行幸之時矣。上曰,卿言過矣。目今世道,無可收拾,上而天災,中而時事,下而民心,無一可恃,遑遑岌岌,若不保朝夕。此皆予涼德所致,卿何自引至此乎?尙喆曰,殿下臨朝發嘆,遑遑求助,不以爲已安已治,而兢懼警惕,若是不懈,此實臣民之幸矣。上曰,昨日次對,旣不得爲之,故今日召見卿等,如有稟處之事,奏達,可也。尙喆曰,別無可以稟處之事矣。上曰,再昨日儒賢擧條見之乎?尙喆曰,姑未得見,而以其時所出定奪榻敎觀之,其中科制之略遵鄕貢古法,田制之略倣井田遺意事。請令廟堂之臣,各出意見,具文字登聞。而此旣袖箚所陳,則箚中本意,臣等,旣未詳知,故有難遽然論列,左相之意,亦如此云矣。上曰,今則袖箚,出示諸臣無妨矣。尙喆曰,臣等,見其袖箚後,可以商確論列矣。上曰,儒賢,亦以髢髻事,有朝廷·備堂外諸宰及在外山林處問議之請。而諸宰問議,旣無前例,事異常格,此則承旨自政院,從便擧行,可也。尙喆曰,若以諸臣收議之例而爲之,則似或無妨矣。上曰,在外山林,旣非一處,則皆遣禮郞問議乎?尙喆曰,似然矣。國榮曰,儒賢諸擧條中,亦有待山林入來問議之語,而諸山林之一時俱爲入來,亦未期必,則問議一節,誠莫知何以則爲好,而此在朝家商量擧行矣。上曰,聞儒賢言,則髢髻之制,近頗減少云。若然則可幸矣。尙喆曰,頃日筵敎之後,果多減損云矣。上曰,儒賢以髢髻事,若是眷眷者,蓋以用夏變夷,少寓春秋之義,非爲他制之費,減於髢髻而然矣。尙喆曰,儒賢之意,似在於用夏變夷而然矣。上曰,儒賢擧條,吏曹,何以稟處乎?兪彦鎬曰,首堂所見,姑未知何如矣。上曰,卿意則何如?彦鎬曰,擧條以別設一窠爲言,而此是官制變通,事甚重難,有不可遽然創行矣。上曰,領相之意,何如?尙喆曰,儒賢必有所見,故如是爲言矣。上曰,再昨儒賢入侍,以爲樂制釐改,朝家每以經費爲難,則宮懸樂器,不必更造,以今所存鍾磬,分懸四面,實爲便好。且以音律言之,牙舌之音,我國人全不通解。惟徐常修,極爲詳明於此等制例,若使之釐正,則甚好云云。果如儒賢之言,而樂制得以一新,則誠亦好矣。國榮曰,儒賢旣以此陳達,則自朝家,所當卽賜開納,且樂制因此釐正,亦甚爲好。而但別設一窠,不無難便。以本院言之,則樂生典樂外,無他變通之道,是可悶矣。上曰,然矣。尙喆曰,此時畿邑守令,不可久曠,而富平府使宋載淵,尙未辭朝云,自朝家催促下送好矣。上命書傳敎曰,畿邑未下直守令,使之當日辭朝。出榻敎國榮曰,今番行幸時,信砲等節,皆自都監擧行矣。軍器寺別破陣隨駕,竝置之,何如?上曰,依爲之。出擧條國榮曰,禁軍將李長燁,方有老病,實難遠赴行陣云,今姑改差,其代口傳差出,何如?上曰,依爲之。出擧條國榮曰,靑坡·蘆原兩驛保木,丙申至庚子條,合一百二十三同十疋,丙申冬自訓局,給價九千二百四十兩買得。以爲逐年條,以錢捧納者,傳爲餘剩之取用,不顧事面之苟艱,誠極駭然,而聞驛卒輩,預賣保木之後,凡差公幹,無以應役。此實兩驛難保之弊,而朝家之所當恤者也。丙申以後,至昨年所捧,已爲六千三百六十兩,而若到今年歲末,則恰滿當初所買本錢九千兩零數。臣意則本錢盡推之後,利條三千八十兩,特爲蕩減。一以爲殘驛支存之道,一以杜殖利取剩之弊。而大抵驛卒輩,本以貪窮之類,不計來頭難支之端,只爲目下救急之策,有此預賣之擧。此後則勿論公私賣買,若或預賣而現發,則當以嚴繩之意,申飭兵曹,何如?上曰,領相之意,何如?領議政金尙喆曰,本錢盡推後餘利之特爲蕩減,日後預賣之嚴加防禁,將臣所奏誠得宜,依此施行,好矣。上曰,依爲之。命尙喆先退。上曰,再昨日儒賢所達中諸語,予亦聞之,而儒賢旣以爲初不發口云,則此似予聽瑩之致。其日筵話大臣,則雖因筵敎見之,而此外更勿頒示之意,注意知悉,可也。命退,諸臣以此退出。
己亥八月初一日未時,上御誠正閣。左承旨入侍時,左承旨鄭民始,記事官李兢淵·徐龍輔·鄭東浚,以次進伏訖。上曰,左相之病,何如云乎。民始曰,汗後觸風,感症,非細云矣。上曰,病若未差,則勢難隨駕耶?民始曰,數日調治,則似可隨駕矣。上命書公事判付。上曰,徐常修事,吏曹,何故防啓耶?民始曰,常格之外,有難創始而然矣。上曰,奉審承旨,入侍。左副承旨徐有防進前曰,臣承命馳詣景慕宮奉審後,祭物·祭器及諸執事·進排官·佾舞樂工,看審摘奸,而皆無頉矣。上命退,諸臣以次出。
己亥八月初一日申時,上御誠正閣。軍士房承旨入侍時,行右承旨李義翊,假注書徐鼎修,記事官李信祜·鄭東浚,以次進伏訖。上曰,擧動後,宮都城開閉,當有該曹單子,而何門則開,何門則閉,磨鍊云耶?義翊曰,該曹似當旁照庚戌前例而爲之矣。上曰,然則庚戌年,敦化西夾門及丹凰·曜金·通化門開之,其餘則盡閉。此則該曹參商,區別而爲之好矣。城門則庚戌年,崇禮·興仁及西小門開之,其餘盡閉,亦當依此磨鍊乎?義翊曰,宮門則該曹,似或參酌,其當閉當開之門而爲之,而城門則似當一依庚戌例矣。上曰,單子預先入啓,然後可以擧行,該房催促,可也。上曰,班次單子,隨卽啓下,然後可無混雜之弊矣。義翊曰,今方催促矣。上曰,動駕後,留都軍兵之累日露處,實涉可悶,故已有傳敎,而結陣移陣等事,各別申飭於軍門,可也。義翊曰,今當招致從事官,各別分付矣。上曰,留院承旨,當出假承旨乎?義翊曰,然矣。上曰,何時當差出乎?義翊曰,前期一日,當差出矣。上曰,在前則例以實承旨留院,而近例則之以假承旨留院矣。今番動駕,多費日子,守宮凡節,專委於留院承旨,必以屢經鍊熟之人差出,可矣。義翊曰,宮城門開閉等節,若使生疏之人當之,生事可慮,院中方欲極擇差出矣。上曰,自前陵幸,雖一日回還之間,京外受弊,可謂非細,而外邑殆有甚於京司,各務擧行之際,官長非不董飭,而官吏輩,乘此爲奸,民受其害。今番則別樣嚴飭,然後可無此弊,而此則全在於監司守令矣。義翊曰,聖敎至當矣,前後幸行時,飭敎非止一再,而今番則縷縷絲綸,嚴截懇惻,爲監司·守令者,孰不惕念擧行乎?上曰,非特此也。雖以日前工曹事言之,捉船裝船之際,下吏之操切如此,良可痛駭。日前處分之後,安知更無如此之弊也。伊時聽傳敎時,各別申飭於該曹乎?義翊曰,自該房各別嚴飭矣。上曰,兵曹節目中,改付標處,趁卽付標以入,可也。義翊曰,當催促矣。上曰,外方傳語軍之多日露處,無異於軍兵,而此則可已而已者,故今番則以騎撥代之,足可除畿民一分之苦矣。義翊曰,奚特除一分之苦耶?畿民必當聳躍感祝矣。日前斥候伏兵之特敎删下,亦爲大惠矣。上曰,南漢城操等事,俱係未慣習之事,該房一依釐正笏記,謄出一本,着意看過,亦與宜傳官輩,預先約束,可也。義翊曰,當依聖敎爲之矣。上曰,陵幸時承史,例騎驛馬矣。諸道之驛馬立於兵曹者,率多苟充,而司僕補把馬稍勝,於則往復於一提調,從便換騎,可也。義翊曰,聖敎果然矣,陵幸時諸道驛馬中,司僕補把馬稍勝矣。無論遠近,陵幸時承史之騎驛馬,非但特恩之所暨,未有私馬而無處可得者,賴此而幸免狼狽矣。命退,諸臣以次退出。
上在昌德宮。停常參·經筵。
傳于洪國榮曰,都承旨,入侍。
傳于鄭民始曰,左承旨,入侍。
傳于李義翊曰,軍士房承旨,同副承旨,入侍。
傳于鄭民始曰,都承旨,入侍。
傳于李義翊曰,左承旨,入侍。
傳于李秉模曰,推考房承旨,入侍。
尹塾啓曰,今此幸行時,本院印信,當爲齎去,留院所用,則禮曹印信一顆取用,何如?傳曰,允。
李義翊啓曰,因兵曹草記,今此陵幸時,左邊捕盜大將李敬懋隨駕,右邊捕盜大將李昌運,以訓鍊都監中軍隨駕矣。限回鑾間,留都摠戎使李柱國,姑令權察事允下矣。摠戎使李柱國,卽爲牌招,以爲聽傳敎之地,何如?傳曰,允。
傳于徐有防曰,藥房分提調,守宮大將兼察。
徐有防,以禮曹言啓曰,自前凡受香獻官以下,雖於陣中,有開陣由正路出去之事矣。今番行幸出宮後,敦化門前,當有留都陣,今八月初六日,行文宣王釋奠祭,同月初七日,行社稷祭及風雲雷雨祭·三角·木覓·漢江祭。獻官受香進去時,一依前例,開陣出去之意,臨時分付擧行,何如?傳曰,允。
又以吏曹言啓曰,今此文宣王釋奠祭初獻官,以正二品塡差,而公故老病外,實無推移分排之路,在前如此之時,有以從二品塡差之規矣。今亦依此例,從二品塡差以入之意,敢啓。傳曰,知道。
李義翊,以兵曹言啓曰,今此南漢山城別試武科初試入格人,依啓下節目。自試所移文漢城府,使之考淮帳籍,回移臣曺,而漢城府移文內,司果任基重·金熙儒等四祖年歲,俱與帳籍所載相合,而帳籍中,以任龍重·金熙吉載錄,渠之單子,以任基重·金熙儒書錄。閑良盧潤光,則帳籍中,渠之四祖入籍明白,而非盧潤光,乃以盧彦得載錄,而四祖年歲,則一如潤光之四祖年歲。司果文漢敎·崔慶烈·鄭翊周·具匡殷等四人,則帳籍中,只載其父名,而四人之名字,初不入籍。閑良柳在善·金仁龍,則元無入籍於本州云。上項任基重·金熙儒,則四祖年歲,與帳籍所載,俱無差誤,而任基重之爲龍重·金熙儒之爲熙吉,帳籍傳書之際,一字之或誤,與渠輩之籍後改名,不是異事。盧潤光之四祖年歲,則與京兆帳籍中所載盧彦得四祖年歲,少無差異,而彦得之改名爲潤光與否,無以知得。文漢敎·崔慶烈·鄭翊周·具匡殷·柳在善·金仁龍等六人,俱不入籍於本州。似當依節目,原榜目中,竝拔去付標,而其在審愼之道,外邑擧子之奸僞虛實,臣曺未能詳知。更令守禦使及廣州府尹,嚴査稟處,何如?傳曰,允
徐有防,以奉常寺官員,以都提調·提調意啓曰,東籍親耕田所種皮稷打作,則所出爲三石三斗之意,敢啓。傳曰,知道。
李義翊,以扈衛廳別將,以留都大臣領中樞府事鄭弘淳意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
又以扈衛廳別將,以留都大臣領中樞府事鄭弘淳意啓曰,明日大駕擧動後,都城各門,向曛而閉,啓東時開事,已自兵曹啓下矣。城門旣已早閉晩開,則巡邏亦當早發而晩罷,待南山擧烽火發巡,趁啓東時撤還。此意令漢城府,知委各部,使閭巷人,預爲知悉。亦爲分付於留都軍門,何如?傳曰,允。
又以禁衛營言啓曰,屢日軍兵之露處,實屬可恤,旣有庚午已例,留陣禁營軍兵,天明後結陣,日暮後移陣,入接於本營,巡綽等事,各別愓念,勿以移接而疎忽事,命下矣。依傳敎,明日出宮後,移陣於敦化門外,日暮後入接於本營,而限回鑾間,依此擧行之意,敢啓。傳曰,知道。
李秉模,以義禁府言啓曰,時囚罪人判付未下外,皆令草記議處照律事,命下矣。時囚罪人潼關前僉使李萬益段,北路人物招引,法禁何等至嚴,而身爲鎭將,潛奸鎭卒之妻,變着男服,間路率來者,究厥所爲,萬萬痛悪。禮曹佐郞權應奎段,身爲入直郞廳,印信見失,至於十五顆之多。其不能典守之罪,在所難免。竝以此照律罪,取考律文,則續大典禁制條,有曰,招引人物,入去兩界者,以一律論,兩界人物招引者,以次律論,杖一百流三千里。大典推斷條,有曰,犯私罪,杖一百決杖,告身盡行追奪,先朝受敎內,王府決杖者,代以金贖。大明律不應爲條,有曰,凡不應得爲而爲之者,笞四十,名例有曰,犯私罪,笞四十,附過還職。大典推斷條,有曰,犯枉法受贜外,笞杖竝收贖云矣。李萬益段,杖一百收贖,告身盡行追奪,慶尙道梁山郡,流三千里定配,而以議啓內辭意,具罪目,依例發遣府羅將,押送配所。權應奎段,笞四十收贖,附過還職,何如?傳曰,允。
李義翊,以右邊捕盜廳言啓曰,去夜三更量,武藝別監李春復,着白衣,犯夜被捉,故依更數治罪之意,敢啓。傳曰,淸齋相値,勿爲決棍,只令汰去,可也。
副司直金用謙疏曰,伏以日月易邁,孝徽宮虞卒已過。伏惟聖心,彌切傷悼。仍竊伏念臣,以至痛極陋之蔭吏,凡於庶務,無所知識。況於樂律,尤所昧昧。昨冬忽蒙樂院提調除命,臣辭免不得,冒沒膺命,今過半年,而凡於樂律,一任樂師輩而已。每於開坐肄習之時,臣則袖手坐觀,無以規正,故夙宵不安,每欲仰請卸解,而猥越不敢陳籲,以至于今矣。伏聞昨日本院二提調宋德相入侍時,以樂律申飭釐正事陳達,則有令臣亦陳所見之下敎,而臣旣素昧律,則豈有所見之可以仰陳者乎?昨年冬,臣以承宣入侍時,自上下詢臣之曉解樂律與否。故臣以音律至精至微,無所曉解,仰對矣。今此樂律申飭釐正之時,尤不當以如臣蒙識者,苟充司樂之重任也,明矣。玆不得不疾聲控辭,聖慈亟遞臣所帶樂院提調之任,改畀曉解音律之臣,委任責成,期有成效,千萬幸甚。答曰,省疏具悉。知斯知之,不知斯不知,安庸多讓爲哉?卿其勿辭焉。
己亥八月初二日,記事官姜彙鈺。義禁府,以龜城府使洪宅夏擧措慌亂,奏對失實,刑推得情,何如?啓目。傳曰,分揀放送爲良如敎。
己亥八月初二日辰時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,左相之病,今則差勝云乎?民始曰,小有減勢云矣。上曰,肅廟朝及先王朝,寧陵幸行時,連有慰諭父老之擧,今番亦當爲之矣。民始曰,旣有已例,恐不可廢却矣。上命書慰諭父老文。民始曰,同副承旨待罪有日,尙無發落矣。上曰,勿待罪事,分付。仍命退,諸臣以次出。
己亥八月初二日申時,上御誠正閣。右承旨,同副承旨入侍時,行右承旨李義翊,同副承旨尹塾,記事官李兢淵·徐龍輔·李信祜,以次進伏訖。上命義翊書傳敎曰,明日出宮後,昌德則敦化·金虎門,依例開閉。昌慶則弘化門,卽爲還閉,只通化門開閉事,分付,以問安承旨,取稟。上命塾書傳敎曰,明日到山城後,則右副承旨進去,初七日還到山城後,則同副承旨,進去。上命退,諸臣以次出。
己亥八月初二日酉時,上御誠正閣。推考房承旨入侍時,右副承旨李秉模,記事官李兢淵·李信祜·鄭東浚,以次進伏訖。上命書禁府公事判付。上曰,禮房承旨,入侍。左副承旨徐有防進前。上命書傳敎曰,屢日軍兵之露處,實屬可恤,旣有庚午已例,留陣禁營軍兵,天明後結陣,日暮後移陣,入接於本營。巡鐸等事,各別惕念,勿以移接而疎忽事,申飭禁衛營。其在一視之道,摠帥所領訓·御餘軍留陣處,亦當用此例,而該營所對,極爲末瑩,謂以全無前例,殊可駭也。此則更令査奏,姑待下敎擧行事,一體分付。上命退,諸臣以次出。
上在山城行宮。停常參·經筵。
夜五更,灑雨下雨,測雨器水深一分。
大駕詣晝停所,入幕次後,政院·玉堂·藥房口傳問安。答曰,知道。
大駕入山城行宮後,政院·玉堂·藥房·朝廷二品以上·六曹堂上,口傳問安。答曰,知道。
王大妃殿·惠慶宮,遣承旨,問安。答曰,知道。
傳于洪國榮曰,都承旨,入侍。
傳于鄭民始曰,都提調·提調,入侍。
李義翊啓曰,南漢山城四大門十三暗門,守御使留營時則鎖鑰,守禦使句管,今則令兵曹句管乎?依例,以守禦使句管乎?敢稟。傳曰,依前,以守御使句管。
兵曹,口傳政事,以李柱國,爲左邊捕盜大將。
李義翊,以宿衛所言啓曰,依下敎,本所所管御前前排挾輦軍·槍劍軍·攔後軍等,令各該營門療飢之〈意〉,敢啓。傳曰,知道。
又以禁衛營言啓曰,摠戎留都軍兵,禁將都領,摠戎中軍下來間,禁衛中軍領軍事,命下矣。依傳敎,摠戎留陣軍兵都領,摠戎中軍下來間,本營中軍金範勳,使之進去領軍。而摠戎中軍下來後,還歸本陣之意,敢啓。傳曰,知道。
尹塾啓曰,行宮與時御所無異,則宜有入直守門將,而兵曹不善磨鍊知委,以致開閉時無守門之人,事極駭然。兵曹當該堂上,從重推考,何如?傳曰,允。
己亥八月初三日辰時,上詣寧陵。擧動入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,同副承旨尹塾,記事官李兢淵,假注書徐鼎修,記事官李信祜·鄭東浚,以次侍立訖。上具戎服,乘輿出仁化門,至仁政殿月臺。上曰,禮房承旨,進前。有防進伏。上曰,今當遠陵行幸,禮當展拜太廟,而旣命遣官告由,景慕宮則纔亦躬拜,以寓出必告之意。況自我祖宗朝,皆行是禮,此則我朝家法也。且於先朝每當陵謁之時,必行展拜於眞殿,予小子,每敢修述舊典,不敢忽焉。今日,亦當奉審璿源殿,仍行展拜禮後發行,該房以此知悉,可也。仍詣萬安門外降輿,詣璿源殿,自內展拜訖。還出萬安門外乘輿。上曰,訓將·兵判,進前。訓鍊大將洪國榮,兵曹判書鄭尙淳,進伏。上曰,今番幸行,程路甚遠,非比近陵擧動也。蓋師行百里之外,師律所在,凡於行陣之際,軍容所當整齊,無至有雜遝違律之弊,可也。我國,文治是尙,武備不修,故人不習兵,兵不習鍊,每當行軍,雖於一舍之地,一食之頃,少爾驅馳,則輒皆喘息靡定。或投戈顚仆,或脫伍散落,而將帥不以此爲怪,軍兵知以爲常事,師律之紊亂,莫此爲甚矣。矧今法綱掃地,命令不行之時,尤豈非着意修擧處乎?至又訓局,卽三軍司命之地,元戎,乃國家莫重之任也。昔唐玄宗,卽一中主,而開元之初,講武驪山,因軍法失儀,置兵部尙書郭元振於法,史,至今稱之。今予惟玆之敎,殆若誓師,訓將其宜勉之,至於扈駕事務,衛內巡綽,亦是本兵之任,兵判其亦勉㫋,可也。尙淳·國榮等,受命而退。上曰,今番承傳宣傳官,可謂自中極擇之人,皆予撫摩成就者也。若於師律所係,不謹承接,凡坐作進退之號令,不以節度從事,則爾輩難免重律,以此預爲知悉,着念擧行,可也。宣傳官申應周等,俯伏承命而退。義翊進前曰,宣傳官請出信箭,以授奉持人,而別差備信箭,亦爲請出矣。上曰,此信箭,卽古所謂彤弓彤矢也。我國曾於皇朝,受九章之服·九錫之恩,而此信箭,亦受賜之物。予於聽政初,先大王以此錫予,蓋宮中流傳之物也。自昔每當師行之時,必立此箭於駕前,是乃專征伐之意,諸臣亦不可不知矣。上至仁政門外,降輿乘馬,出興仁之門,宣傳官跪告廣津晝停所。上曰,知道。宣傳官趨出,馳傳於先廂陣,少頃宣傳官,跪稟開金大吹打,啓行。上曰,知道。駕到關王廟前路,上曰,兵房承旨,進前,義翊,進伏。上曰,引宋祖軍行必拜之禮,我朝肅祖·英考,亦有展拜之擧,予小子敢不遵行?伊時有百官參班之儀,而今番則陪班稍遠,必當遲滯,百官行禮,姑爲安徐。上仍詣廟大門外,下馬乘輿,至門內降輿,左右通禮前導,至廟階上。宣傳官以軍樂旗幟,列於庭之左右如常儀。左右通禮導上,詣殿內板位,行再拜禮。樂作,禮訖,樂止。通禮前導出,至乘輿所,上乘輿,至大門外,降輿乘馬。宣傳官,跪稟,開金大吹打,啓行。駕至華陽亭,微雨始作,有頃不止。義翊進前曰,奉傘驛卒,雨傘,不爲待令,事極駭然。當該進排官,爲先査治,何如?上曰,其委折査問以奏,可也。義翊曰,臣承命査問,則雨傘雖已待令,奉持驛卒,不爲等待,故遲滯云矣。上曰,驛卒誰爲次知乎?義翊曰,京畿都事所掌矣。上曰,京畿都事,記過拿入。上命駐蹕,有頃。上曰,畿營距此雖稍遠,都事則必以秪迎,來候此地,而不待大駕之過,豈可經先還歸乎?路上久駐,徒損事體,拿入京畿都事,更令晝停所待令。駕進發,至馬場西北隅,啓螺及招搖旗,不爲前進。上命宣傳官,問其委折,宣傳官承命出問後,回奏曰,啓螺及招搖旗次知宣傳官,誤認駐駕,不發行鼓云矣。義翊曰,次知宣傳官之不發行鼓,極爲駭然,爲先記過,何如?上曰,知道。宣傳官,因卽傳命拿入,啓螺宣傳官田益顯,招搖旗宣傳官任屹,以次拿入。上曰,路次推治,殊近屑越,次知宣傳官,更爲拿待於行在所,可也。因命拿出,駕至廣津晝停所。上曰,都民之挾路觀光者,分付京兆及金吾,勿使禁逐,可也。宣傳官跪稟鳴鑼邊,旗幟分立左右,鳴金,吹打止。上下馬,入幕次,少頃,通禮跪,啓請出次,上將出次,宣傳官稟放信砲,上出幕次,乘輿至船艙所。上曰,許多軍兵,若皆一時渡涉,則紛沓之中,傷人可慮,宣傳官各持令旗,分往諸處,使之以次乘船,從容渡涉,可也。兵曹判書鄭尙淳,跪啓放陞船砲,上降輿,御龍舟,先廂將士·龍虒營將士,在龍舟之左,左曳船之外。後廂將士·京畿營旗鼓,在龍舟之右,右曳船之外,俱挾龍舟,扈駕而渡。尙淳跪啓放行船砲,宣傳官啓請擧起火一枝。又稟開金大吹打,各營亦皆放砲,擧起火吹打以應之。上曰,軍兵渡涉者幾何乎?義翊曰,各營軍兵,幾盡上船,而先廂則已渡泊彼邊矣。上曰,行船砲,各營旣皆應之,則砲聲又出,何也?國榮曰,砲聲無端役出,極爲驚駭矣。左議政徐命善曰,軍中號令,何等嚴愼,而各營無端放砲,萬萬駭怪矣。上曰,宣傳官出去,査覆以奏,可也。申應周承命出去,少頃回奏曰,御營陣中,誤爲放砲,故各營皆爲應砲云矣。上曰,無端放砲,殊極駭然,御營大將,爲先記過,待令。上曰,予於先朝戊子年,陪駕詣獻陵時渡此津,而伊時則軍器寺官在挾船,誤聽御船上號令,亦爲非時放砲,故先大王渡涉後,仍命回示該官員於三軍矣。今番又有此誤放之擧,先後事之相符,亦可謂不偶矣。命善曰,伏聞聖敎,此事果不偶然矣。上曰,戊子年行幸時,日氣,亦如今日,到馬場乍雨,到晝停卽晴,今亦然。不但軍兵免霑濕之患,天氣昭朗,亦不甚熱,殊可幸也。領議政金尙喆曰,乍雨卽晴,御路無塵,許多軍兵,俱免沾濕,實爲欣幸矣。臣於戊子年,亦以陪班渡此,而日氣之前後相同,果如聖敎,臣等之心,亦不勝感愴矣。上曰,予之今日此行,寔遵先志而復渡此江,仰惟昔日,予懷感慕,其何堪乎?上曰,此江下流,卽松坡津乎?義翊曰,然矣。上顧謂侍臣曰,漫山赤子,遍野黃雲,極可堪賞,然年事之幸獲登稔,寔由於皇天眷顧蒼生,惟予否德,豈或致此乎?嗣歲之屢登,方切祈祝,至於觀光民人,如堵如墻,可以億萬計,携老携幼,嗔咽委滿。予於今日,臨此地,對此民,憧憧一念,思所以無一夫不獲之方,而所恃者,亦在於卿等協輔之功也。尙喆·命善曰,伏承聖敎,下情不勝感歎。年事之豊登,生齒之蕃殖,莫非皇天眷顧之恩,聖上撫育之化,而至於臣等,魯莽不似,無一分裨補之效,實爲惶愧矣。尙喆曰,殿下以無一夫不獲之念,耿耿于中,此實大聖至仁至慈之德也。誠能推是心,而做實政,無使今日御船上之念,或忽於處宮中之時,則生民幸甚,國家幸甚矣。上曰,君猶舟也。民猶水也。予今御舟臨民,觸物興懷,益切兢愓矣。大抵人心之感,多在於遇物之時,古人所謂觸類以長者,政道予今日也。昔我聖祖,作舟水圖,命詞臣,撰其銘,序其事,聖祖之敬畏一念,不以宴安幽獨而或忽,卽此一圖,庶可以仰體其萬一。惟予小子,臨水興思曰,有云云者,是誠石火消息,自顧不任慙悚也。國榮曰,今夫億萬生靈,爲瞻羽旄而來,如堵如墻,誠如聖敎,而此輩,豈皆安業樂生之人也?或有不堪愁苦之情者,或有不勝困窮之阨者,今以安樂之人,較此愁困之類,則樂者必少,愁者必多。只以外面視之,似皆無所求者,而唉此幽鬱之情,殿下將何以燭其隱而恤其憂乎?故古之聖王,尊居九五,俯臨億兆,凜乎若朽索之御六馬者,誠以此也。伏望,留念焉。上曰,卿言好矣。義翊曰,知申所達,誠爲切當矣。有防曰,殿下俄者下敎,可謂透金石而感䐁魚也。伏望推此心以往,則豈有知不艱行惟艱之嘆乎?上曰,諸臣所達,當爲體念矣。上命宣饌,賜酒船上,諸臣皆侍食。上命宣傳官,持饌一器酒一壺,乘夾船往傳于中營以下諸將官。因敎曰,酒饌些略,不能遍及於卒伍,是可嘆也。義翊曰,諸玉堂有稟達事,來詣請對矣。上曰,入侍。校理權以綱,副校理尹行元·吳大益,修撰徐有成·趙鼎鎭,副修撰沈樂洙·尹行修,以次進前奏曰,軍中紀律,何等嚴重,而御營陣中,誤爲放砲,以致諸營之應砲,事極驚駭,罪關軍律。臣等以爲當該大將,爲先削職宜矣。上曰,依啓。出擧條義翊曰,諸玉堂之請罪御將也。初以罷職仰奏,繼以削職爲請。啓事體段,何等嚴重,而前後措辭之若是慌亂,誠極未安。入侍諸玉堂,一倂推考,何如?上曰,依爲之。出擧條命善曰,論人宜有商量,勘律尤當端的,而俄者儒臣之奏,語多有未妥處,末梢或罷或削之請,亦甚失體,諸玉堂,一倂從重推考,何如?上曰,依爲之。出擧條上命書傳敎曰,摠戎使李柱國,爲御營大將。義翊曰,新除授御營大將李柱國,卽爲牌招,傳授命召,何如?上曰,依爲之。義翊曰,新除授捕盜大將,待下批牌招,傳授命召及大將牌·傳令牌,何如?上曰,依爲之。出擧條上曰,留都捕將,禁將兼察。出榻敎上曰,摠戎留都軍兵,禁將都領,摠戎中軍下來間,禁衛中軍領軍。出榻敎龍舟進泊船艙所,宣傳官跪啓鳴金吹打止,尙淳跪啓放下船砲訖,宣傳官跪稟鳴金邊,旗幟分立三行。上降座乘輿下龍舟。義翊曰,守禦使,當有栗木亭迎接節次,故曾於筵中,以津頭祗迎後先詣陣上之意,已有定奪云云。以此送言于臣,而今方先詣云矣。上曰,知道。上降輿乘馬,宣傳官跪稟,開金大吹打啓行。上曰,訓局前排,遠路連爲驅馳,誠爲可悶,分其一半,使之待候於迎接所。守禦廳前排,與訓局前排一半,作內外行排立,可也。上曰,守禦廳待令御前前排,極其鮮明無,異訓局前排,殊可尙也。宜有激勸之道,當該次知敎鍊官,各給弓箭一部,可也。上曰,守禦廳敎鍊官一人,待令於駕前近處,凡有下詢,使之仰對,可也。駕到栗木亭前路,上下馬,入幕次,改御金甲,乘馬,到迎接所。尙淳跪啓稟,旗鼓在前,請駐蹕。宣傳官奉藍白信箭前行,宣傳官跪稟,鳴金止螺,吹打止。宣傳官跪稟放信砲,守禦營,亦放砲,吹天鵞聲,點旗吶喊,共三次。宣傳官請開金大吹打,守禦陣中,亦吹打以應之,於是駕進發,入作門內。守禦使徐命膺,具甲冑,率中軍以下各營將,跪迎路左,各兵平列於守禦使之後。尙淳跪啓請駐蹕,義翊跪稟傳敎訖。因退立,稱有敎,尙淳擧手旗,高聲宣敎曰,敬勞卿等之軍,宣敎訖。上命宣傳官,持信箭傳于守禦使曰,卿率卿營兵,爲先驅,可也。守禦使與中軍,率軍兵一半爲先驅,一半爲扈駕殿後。又以守禦廳京鄕旗鼓吹打,在駕前,迎駕以行,上至南城外。上曰,守禦廳敎鍊官之待令於駕前者,極爲伶俐,有問輒對,多識古事,其姓名誰也?義翊曰,問其姓名,則乃延德雨云矣。上因命駐蹕,周覽城池,凡有下詢,德雨俱以仰對。上曰,京軍門將校,素稱解事,而不料山城校屬,亦有如許諳鍊者也。山川道里,或可領略,坐作進退,亦能通曉,信乎才無遐邇之殊也。卽此一事,可見用人之爲難,因此思之,遐方抱才莫能展施之類,將不知其爲幾輩矣。駕發至南門外峴,命以酒肴,分賜兵房承旨及諸史官,仍進發到南門。上曰,城門扁額,誰所書也?德雨對曰,主將臣徐命膺所書也。今番城役,雉蝶門樓,無不修改,四門扁額,亦皆新造矣。上謂義翊曰,四門扁類,竝命告達,可也。義翊承命,問於德雨·德雨對曰,東門則左翼,西門則右翼,北門則全勝,此門則至和矣。上入南門,至行宮門外,宣傳官跪稟鳴金邊,旗幟分立左右。上入宮門下馬御正堂,宣傳官跪稟鳴金吹打止,諸臣以次陞殿,承史於立御座左右,雲寶劍在其後。重行列立堂上堂下,侍衛竝在階上,東西形色前排,重行分列於庭中左右,上命守禦使參現,各班竝以次參現。宣傳官跪稟回信地吹打,守禦使以下,竝趨出轅門。上降座入便次,擇甲胃御戎服,還出陞座,兵判以下諸將臣,皆釋甲冑,還就侍立位。上曰,守禦使入侍,命膺進伏。上曰,本營軍兵,今日必多勞苦矣。命膺曰,積年不鍊之兵,猝然赴陣,幸免大段失儀,實爲多幸矣。上曰,驪·利扈衛之軍,皆是守禦軍,則守禦使旣已隨駕,而不爲領軍,可乎?卿其自此領軍前導,可也。上曰,山城四城門及十三暗門鎖鑰,守禦使句管,可也。上謂命膺曰,赴操校卒,旣多勞苦,不可無慰恤之擧矣。仍命書傳敎曰,宜有慰恤之政,亦不可濫雜,明日詣利川後,守禦中軍留在,赴操校卒,與廣州府尹眼同,依觀武才例。初試試取,文武科殿試,亦當一體親臨,殿試規矩,待下敎擧行。又命書傳敎曰,守禦將士觀武才初試時規矩,將校則以柳葉箭一中,帿箭一中,取一技,軍兵則以鳥銃一中,柳葉箭一中取一技,入格人,使之書啓。上命退,承史·侍衛諸臣,以次退出。
己亥八月初三日申時,上御南漢行宮。左承旨右承旨入侍時,行左承旨鄭民始,行右承旨李義翊,記事官李兢淵,假注書徐鼎修,記事官徐龍輔·鄭東浚,以次進伏訖。上曰,京畿監司,率各務差使員入侍。京畿監司鄭昌聖,廣州府尹宋煥億,水原府使金光默,楊州牧使嚴璹,豊德府使尹守仁,以次進伏。上曰,今番幸行,卿等之勞苦多矣。輦路所過,民邑必多貽弊之端,卿等其須各陳所懷,有可以矯捄者,矯捄之,有可以釐革者,釐革之,俾爲一分恤民之政,可也。昌聖曰,今番擧動時,民邑弊瘼,自上莫不軫念,凡諸不緊事役,幾皆蠲除,又令會減,故實無大段爲弊之事矣。煥億等曰,苟有一分弊端,則臣等,旣承下詢,敢不陳達,而今番則朝家蠲恤之政,比前自別,故沿路列邑,果無弊端矣。上曰,以船艙及道路橋梁修治等事言之,動民赴役之際,豈無愁苦之弊?昌聖曰,畿邑民人,雖多赴役,而幸蒙朝家拔例蠲恤之恩,擧皆歡欣爭先,而少無愁苦之端矣。上曰,秋事方成,禾穀遍野,軍馬往來之際,傍近田畓,能免傷損乎?昌聖曰,此則各該地方官,着實禁飭。且今番因特敎,輦路所過,雖非部字內,皆令扈駕。禁軍,亦爲分站列立,各別禁斷。故雖無知愚民,亦皆知聖上㦖恤之德意。至於兒童婦女,互相告諭,各自禁戢,故路傍田畓,無一禾一稼之被傷者,父老民人等,皆以爲此則前所未有云云矣。且輦路修治,在前則比法制,頗加廣闊矣。今番又因飭敎,一遵尺度修治,故禾穀之獲免傷損,亦多賴是,雖於臣等春秋巡歷之行,道路修治,亦不能減於此云矣。上曰,前路傷糓,亦爲可慮,其須十分禁飭,可也。昌聖曰,聖上軫念民弊,至於此極,臣等,雖甚無狀,敢不竭力奉行乎?上曰,民邑弊瘼,卿其各別採訪,待回鑾時,一一稟裁,可也。因命宣醞於畿伯差使員等處。上曰,念卿等之勞,實爲可悶。而適有小饌,玆以宣賜矣。昌聖等,起伏曰,伏承聖敎,惶感之極,不知所達矣。諸臣皆霑醉而退。上曰,領左相守禦使入侍。領議政金尙喆,左議政徐命善,守禦使徐命膺,以次進伏。尙喆等曰,日氣和暢,動駕萬安,下情不勝忻幸矣。伏未知,聖體更若何?上曰,一樣矣。上因命宣醞訖。上曰,駕行必曰,行幸者,蓋自古傳稱之例語,而嘗見古人文字,亦載此說。大抵行幸之謂者,民幸其車駕之行臨也。車駕所至,必有恩澤之及於民者,故民皆以此爲幸而然也。今予駕到此地,唉彼小民,其豈無顒望之情乎?古人所謂行幸之義,予將實踐之,然後庶免自愧於心。卿等,其思便民捄弊之策,各陳于前,可也。尙喆曰,殿下追述列聖朝舊典,有此謁陵之擧,來臨舊宮,特下恤民之敎,此實繼述之聖意也。臣等,欽仰之極,敢不竭其所蘊,以副我殿下勤諮之德意也哉?謹當退與僚相,相議仰達矣。上曰,今來此地,又臨此宮,追感之懷,實不能自抑。曾見故事,粵在丙子,聖祖御此宮,汗軍,登漢峰發大砲。砲丸擊殿柱,聖祖移御後內殿云。此殿卽其時所御之殿乎?命膺曰,臣則未及詳知,當問於本邑解事人以奏矣。上曰,我國武備,近益疎虞,民不聞桴鼓之響,兵不解坐作之節,一日二日,玩愒以度。若念丙子時事,君臣上下,烏可以若是大恬憘,不思所以雪恥之道乎?日暮道遠,聖祖所以發嘆於中朝也。閉關絶約,先正所以屢陳於上疏也。大抵我東,以蕞爾蝶域,粗知禮義之方,世有中華之稱,而今則人心,漸至狃安,大義轉益堙晦。北走之皮幣,看作常事,不以爲恥,思之及此,寧不心寒?漢官威儀,不可復覩,神州腥膻,不可復掃,惟此北苑尺壇,略寓執壤之誠。大明日月,只照一區之邦,庶可以有辭於後世也。矧當此年,仰惟孝廟未就之志事,實不勝慷慨激昂也。顧今民力凋殘,經費匱乏之時,豈必作遠道行幸,而逢此己亥之歲,不有寧陵之幸,則是豈天理人情之所可出乎?然列邑供億之弊,各營撼頓之勞,何嘗食息暫忘也?尙喆曰,今日殿下,臨御此殿。此乃丙子年經亂之地也。城下之盟,終古羞恥,而至今人士之經過此地者,莫不指點而傷心,扼腕而興憤,則況殿下其爲興感於宸衷,當如何哉?臣等,亦不勝悲憤之忱矣。況今年,乃己亥年也。惟我孝宗大王,勵薪胆之志,講復雪之策。將以成仁祖未就之志事,伸天下旣絶之大義,不幸大業未半,奄棄臣民,此忠臣烈士所以痛心泣血而不能已者也。今我殿下,承丕大之基,講繼述之謨,其所繼述之道,不出於修明刑政,收拾人材,養軍兵而理財用數件事而已。興師往討,縱不可輕議,而春秋尊攘之義,庶可以不泯於天下萬世矣。上曰,卿言,誠好矣。命善曰,今我殿下,來臨此地,追想丙·丁之事,慨然興懷于中,筵席辭敎,旣懇且摯,臣等,實不勝欽仰感歎矣。其所繼述之策,領相旣皆備陳,臣不必更爲仰勉。而第益憤發振勵,無以歲月之已遠,昇平之已久而有所少忽焉。上曰,卿等,陳戒之言,實爲懇切矣,豈不益勉乎?上曰,行宮頗爲軒敞矣,府尹亦居此乎?尙喆曰,行宮太爲高暢,故府尹夏則居此,冬則移居於鍊兵館內舍云矣。上曰,山城四面,峯巒環立,此處地形,亦極陡高,春夏之間,必多嵐氣矣。府尹其何以居此云耶?尙喆曰,此地處在山谷之上,山嵐谷霧,朝夕昏霾,晴日常少,雖於昭朗之時,朝前罕見日光云矣。上曰,廣州府尹入侍。廣州府尹宋煥億進伏。上曰,守禦廳五營之制果如何?命膺曰,左右營各有別將,以京營將官爲之,前營廣州,後營竹山,中營楊州矣。上曰,軍摠合爲幾何?命膺曰,一萬五千七百十四人矣。上曰,本營軍摠爲幾何?煥億曰,本州所管,爲二千入百十四人矣。上曰,本營操鍊時,左營陣于東將臺,右營陣于西將臺,前營陣于南將臺,中營陣于北將臺,後營陣于東將臺嚴城云,信否?命膺曰,各營列陣處所,果如聖敎矣。上曰,東西南北,皆有將臺,而獨無中將臺之稱,何也?抑以城中地形,中凹四高而然乎?煥億曰,中將臺之不設,果緣地形之使然矣。上曰,宣傳官出去,本營將校一人招入,可也。宣傳官招守御廳敎鍊官,伏於階下。上命宣傳官,問於敎鍊官曰,本營操習次數,一一陳達,可也。敎鍊官奏曰,每年則五營,各一次輪操,三年則五營,一番合操矣。上曰,私操正操之法,何如?敎鍊官奏曰,假如今日會軍,則其翌日私操,第三日正操,第四日晝夜操,第五日犒軍,仍試射放。第六日,罷送各兵矣。上曰,申應周進前,應周進伏。上曰,御極之初,命爾來審此處軍器矣。今則比伊時果,何如?爾其待下敎,抽牲摘奸以來。應周承命而退。上曰,本營屯田爲幾何?命膺曰,二十九所矣。上曰,各在何處乎?命膺曰,臣則未及詳知,當問於敎鍊官以奏矣。上曰,敎鍊官旣在階下,卽於此處問之,可也。命膺招敎鍊官問之,敎鍊官奏曰,屯田之在廣州者六處,在果川者一處,在龍仁者三處,在陽智·永平·利川·砥平·原州·洪川·平澤·忠州·金海·昌原·扶安·長興·海州·定州·稷山·振威·永同·載寧·橫城者各一處,而合爲二十九處矣。上曰,予於丙申御極之初,命罷諸宮房折受,而深知載寧屯田與宮房相爭之弊,故特命還屬本廳,誠以軍餉體重,不可與宮庄相等故耳。近來則何以爲之耶?命膺曰,臣之弟左相,在本廳時,因特敎,以此屯復屬本廳。伊後則連以敎鍊官軍官中,差送屯監,每年收稅以來,而所收殆近千金。其外防隁開洋之費,不在此中。以此觀之,本營若無此屯,可謂着手無處。幸蒙特恩,有此還屬之擧,其爲有益於本營,實爲不貲,故軍校輩,至今感頌矣。上曰,本州戶口,幾何?曾聞城內人戶,纔過千數云,然否?煥億曰,城內民戶,爲一千一百十四,而男則二千四十一口,女則二千三百口矣。上曰,摠一府戶口,爲幾何?煥億曰,戶一萬六百六十三,口四萬八千十八矣。上曰,民口雜役,不一其端,有烟戶焉。有紫草鷄雉等名色焉,此等戶役,能無弊端乎?命膺曰,故府尹徐宗憲,創立雜役價米之制,凡諸雜物,皆自官貿用。至於擧動陵役時,雜物及使星往來時,柴草進排等役。故府尹南泰溫,立策應庫當之,而雜物進排,一切革罷,今則只有城內行宮些少之役矣。上曰,本州倉廩,爲幾何?煥億曰,倉則十一,庫則七矣。上曰,曾聞故靑城府院君金錫冑之所儲餉穀最多,至於京營別備,故判書趙觀彬爲最云。然否?命膺曰,山城軍餉穀措置等節,皆是金錫冑所設,而趙觀彬,亦多別備矣。上曰,本營歲入之數,摠爲幾何,而一年支放外,亦有嬴餘乎?命膺曰,營財之嬴縮,固在於得人之如何,而近年以來,每患不敷。內營歲入,雜穀外米不過二千餘石,外營歲入,其數亦然,而歲費之外,餘者無幾矣。上曰,仁廟甲子年築城時,以僧覺性爲名者,爲八道都摠攝,召募八道僧軍赴役,仍命居此城。蓋僧軍之制,始於此時大備云。卿亦聞之乎?命膺曰,果於其時,創設云矣。義翊曰,更漏已深,閉門之後,挾門尙今權開,似爲未安矣。上曰,待筵退後下鑰,可也。
先是日暮,宣傳官跪稟,懸燈號令。義翊,傳稟。上曰,知道。宣傳官又稟,放起火一枝,各營一體應之。義翊啓稟,閉門吹。上曰,知道。宣傳官跪稟,放砲三聲,牢子大喝三聲,宣傳官又稟,開金大吹打,鳴金,吹打止,擂鼓三通,又吹天鵞聲,仍閉門。人定時至,將定更,義翊稟初更,宣傳官跪稟號令放砲一聲,吹天鵞聲,各營起刁斗,至二更,亦然。上曰,二更以後,宣傳官直稟定更號令,卿等退去。待開門前入來,可也。義翊曰,今則筵姑未退,臣待筵退出去乎?上曰,然矣。上謂義翊曰,今番卿以軍士房,連爲隨駕,筯力甚健,殊可幸也。上曰,軍兵·百官,旣甚勞苦,明日初吹,天明時爲之。仍命退,諸臣,以次退出,夜已四更三點矣。
上在利川行宮。停常參·經筵。
大駕詣晝停所,入幕次後,政院·玉堂·藥房口傳問安。答曰,知道。
大駕入利川行宮後,政院·玉堂·藥房·朝廷二品以上·六曹堂上口傳問安。答曰,知道。
翌日,政院·玉堂·藥房·朝廷二品以上·六曹堂上口傳問安。答曰,知道。
傳于李義翊曰,御史,入侍。
李義翊,以守禦廳言啓曰,依傳敎,今番赴操校卒等,臣營中軍柳鎭夏,廣州府尹宋煥億,使之眼同。試取於鍊兵館之意,敢啓。傳曰,知道。
己亥八月初四日卯時,上御南漢行宮。開門取稟入侍時,行右承旨李義翊,假注書徐鼎修,記事官徐龍輔·鄭東浚,以次侍立訖。宣傳官跪稟落燈,止刁斗號令,義翊跪稟,開門吹。上曰,知道。宣傳官跪稟,號令放砲三聲。牢子,大呼開門。又大喝三聲。宣傳官跪稟,擂鼓三通,開金大吹打,鳴金吹打止,仍開門。諸承旨及侍衛諸臣,以次入就位。上具戎服,出便次陞座。義翊曰,時,原任大臣,爲承候,來待閤外矣。上曰,入侍。領敦寧李溵,領議政金尙喆,左議政徐命善,以次進伏。溵等曰,遠路動駕,經夜行宮。伏未審,聖體,諸節,若何?上曰,予則一樣矣。卿等,驅馳之餘,旅次經宿,能無憊頓乎?尙喆等曰,臣等,幸姑無病,而玉體一樣萬安,下情,不勝欣幸矣。命善曰,領相筋力,經夜之後,比昨,尤勝云矣。上曰,老人筋力,能無損節,可幸,亦可異也。宣傳官勞問各營軍兵後,回奏曰,臣等敬奉聖敎,勞問各營,則軍兵無一人有病者,實是近來所無之事云矣。上曰,然乎?誠可幸也。上曰,大臣先退,詣班次,可也。溵·尙喆·命善,先爲退出。
己亥八月初四日卯時,上自南漢行宮至利川宿所。擧動入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,同副承旨尹塾,記事官李兢淵,假注書徐鼎修,記事官徐龍輔·鄭東浚,以次侍立訖。上具戎服陞座,義翊跪稟初吹。上曰,知道。義翊,又稟二吹。上曰,知道。通禮跪啓,請中嚴。少頃,義翊,又稟三吹。通禮跪啓,外辦。上降座陞輿,出行宮門外。降輿,乘駕轎。宣傳官跪稟,鳴金。邊旗幟,分立三行。又跪稟,開金大吹打,駕進發至東門內。上曰,溫祚王廟,在何處乎?義翊曰,在西門內云矣。上曰,顯節祠,亦在何處乎?義翊曰,在東門內云矣。大駕出城門外,至遞馬所,上降轎乘馬。義翊以司僕都提調言啓曰,駕轎馬,雖多待令,而每患不健。故前此列聖朝此陵幸行時,有外驛馬替把駕轎之例,今番亦依例擧行云矣。上曰,知道。上曰,守禦廳敎鍊官,亦爲待令乎?義翊曰,然矣。上曰,招入駕前,可也。因歷問所經地名及道里遠近,使敎鍊官俱以對。敎鍊官延德雨,仍趨從至慶安驛。上謂義翊曰,信乎人步之勝於馬步者,此也。京營將校則脚軟,必不能乃爾矣。當該敎鍊官,其令該廳,各別論賞,可也。上至慶安晝停所,宣傳官跪稟,鳴鑼邊旗幟分立左右。又稟,鳴金吹打止,上下馬入幕次。上曰,軍兵食代,一一爲之事,宣傳官出去申飭,可也。少頃,通禮跪啓請出次,上出幕次乘馬,宣傳官跪稟鳴金邊旗幟分立三行。又跪稟開金大吹打,大駕進發,至雙嶺川邊,上駐蹕。問於義翊曰,丙子年兩南軍戰亡處,卽此地云。而駕到時,使之設祭矣。今方設行乎?義翊曰,候大駕經過時,行祭。故今方設行云矣。上駐蹕良久,乃行至慶安橋。上曰,川廣橋長,修治之役,必爲不些,能無貽弊於民間乎?卿其詳問於橋梁差使員,可也。義翊曰,臣承命出問於差使員,則以爲廣州·利川等諸邑,合力修治,故別無民弊云矣。駕到利川境上見路旁民人,漫山遍野,仍命駐蹕。上曰,承旨,進前。義翊,進前。上曰,挾路觀光之民,比諸昨日,尤爲衆多,此皆近地居民乎?或有遐方民之上來者乎?義翊曰,若止畿內人民,則豈至如此之多乎?上仍命宣傳官十餘人,各持令旗,遍問民人等居住。宣傳官等,各各問之後,回奏曰,非但畿內民人,三南·兩西及北關民,亦多上來云矣。上曰,宣傳官等,次次前進到宿所。而沿路民人,皆爲問奏,驪州以前,竝依此例爲之,可也。上命義翊,諭民人等曰,當此秋收方張之時,胡爲而廢棄農務,遠途上來乎?民人等,皆俯伏曰,願見吾君,而裹足上來。且今年大豊,故雖離家遠來,皆無憂矣。上顧謂諸臣曰,予自嗣服以後,有何一政一令之澤及民生者,而民之如是不遠千里來瞻羽儀者,益切兢愓處也。義翊曰,此所謂民情,大可見矣。上曰,觀光之民,勿爲禁逐事,分付。駕到利川西峴,有一父老,奉西瓜一盤於路邊,欲爲獻御,而爲衛卒所遮,不得入。上顧謂侍臣曰,古所謂獻芹者,此耶?民情則雖或可見,若許令捧進,不無弊端,蓋旣捧之後,豈無施惠之擧乎?昔唐宗,猶於播遷之時,民有獻菓者,受而食之,使之拜官,其時陸宣公,豈不切諫乎?藉令此輩,眞出於獻芹之誠,亦足啓僥倖之端。此予所以視若不見,不恤其切欲獻御之意也。義翊等曰,不但此處,沿路所過,父老輩之奉西瓜,欲爲進御者多有之,此可見其區區秉彝之誠也。然伏承戒僥倖之敎,尤不勝欽仰矣。駕到利川邑內洞口。上曰,自廣州至此地,觀光之民,塡咽委滿,殆不知其幾千萬,沿路左右,無投足之隙,卽予初見也。此是年豊,故然乎?義翊曰,民人互相告諭之言,臣等竊聽,則皆以爲今日上言及呼訴,皆令捧入,挾路民人,勿令禁逐,吾君愛民之德如此云。至不勝其聒耳矣。駕到利川行宮門外,宣傳官跪稟鳴鑼邊,旗幟分立左右,上下馬乘輿入行宮,降輿陞座。宣傳官跪稟鳴金吹打止。領議政金尙喆,左議政徐命善,進伏曰,日氣淸和,甚爲可幸,而連日動駕,聖體,諸節更若何?上曰,予則一樣矣。卿等,何如?尙喆曰,臣等,姑免顚踣,不必仰貽聖慮,而遠路行幸,玉體一向萬安,下情,不勝欣幸矣。上曰,數日之勞,何必爲慮,而行到此地,陵寢漸近,展拜在明日,予心且幸且喜,益切追慕之懷矣。仍命諸臣退出,諸臣以次退出。
己亥八月初四日酉時,上御利川行宮。軍士房承旨入侍時,行右承旨李義翊,假注書徐鼎修,記事官徐龍輔·鄭東浚,以次進伏訖。宣傳官跪稟懸燈號令,放起火一枝,各營一體應之,少頃,義翊跪稟閉門吹。上曰,知道。宣傳官跪稟號令,放砲三聲。牢子大喝三聲,宣傳官跪稟開金大吹打,鳴金吹打止。擂鼓三通,吹天鵞聲,因閉門。上曰,邑內洞口祗迎者,此是金儒賢乎?義翊曰,然矣。命書傳敎曰,聞爾祗迎路左,良甚欣喜,而以本職之未肅,未能召見,還庸悵嘆。今已夜深,爾須明日肅命。仍爲登對事,遣入侍史官,傳諭于吏曹參議金亮行處。上曰,上番翰林,出去傳諭,可也。龍輔承命先退。上曰,奉命史官金勉柱,入侍。勉柱,進伏。上曰,善爲往來乎?勉柱曰,王靈攸曁,幸得無事復命矣。上曰,今番駕幸,列邑之供億,民人之赴役,必多爲弊之端,而九重深邃,無由登聞。故特遣爾,使之採訪者,良以此也。暗行時,沿路所聞見,果何如?貪官猾吏,能無憑藉橫侵之弊,而蔀屋小民,得免愁苦難支之患否?其須一一陳達,可也。勉柱曰,臣伏承聖敎,廉探各邑,竭其聞見之所及,思副憂勤之聖念,故邑邑出沒,村村採訪。凡諸守令之治否,小民之苦樂,無不探問。而今番幸行之時,程路雖遠,日子雖久,至於恤民蠲役之道,朝家無不施惠。又是飭敎連下,德意藹然。故列邑守宰,不敢恣行非法,無知小民,亦皆知朝家恩德,故進排事役等節,幸無大段爲弊之事矣。上曰,列邑中,何者,爲大不治,何者,爲最善治乎?勉柱曰,楊州牧使嚴璹,臨民爲治,刑杖則過濫,綜密則太欠,故招怨之端,滋弊之道,不一而足。至於擧動時,擧行等節觀之,托以船艙及假家等所入材木,發遣吏校,斫取松木之際。監色輩稱以役軍雇價,白徵民錢,私自分用,一境嗷嗷,怨聲載路。又以馬草等物,勒定於民間,官不給價,吏又弄奸,貪民殘戶,無以支保。朝家之蠲恤民弊,前後飭敎,何等懇摯,而不思奉承之道,未免剝割之歸者,誠爲無狀矣。上曰,進排等物,皆爲勒徵,終不給價云乎?勉柱曰,非但初不給價,猾吏又多從中加徵之弊矣。上曰,此外他邑,亦何如?勉柱曰,楊根縣監金載華,人本懦弱,而莫禁倉吏之偸竊,政無振刷,而至被邑校之凌辱。且以今番事言之,進排雜物,分定於民村,而又不給價,以此之故,民怨朋興。果川縣監李義和,生手殘局,旣無束濕之政,廩米發賣,又多斂怨之聲。至於儲置米會減,卽是朝家恤民之德意,而不思仰體之道,未免憑公之歸,勒定高價,威脅徵賣。以此吏奸頗售,民怨甚多矣。上曰,廩米何以發賣乎?勉柱曰,招致境內米商,定價出給,而比諸市直,殆加一緡,自春徂夏,如是者爲數次云矣。上曰,無狀矣。勉柱曰,驪州牧使朴師崙,別無治績之可論,而今番擧動時,本境內橋梁道路修治等節,分定於各面民戶,使之專當修治,此外進排雜物,亦皆勒定督納,乃以淸心樓修改之役爲托,而一無給價之事,民怨藉藉,一境騷如矣。上曰,橋梁修治物力,皆委民間,而自官無給價之事乎?勉柱曰,謂以把子俱,雖給略干錢,而百不及一云矣。上曰,朝家之軫恤民隱,果何如而爲字牧之任者,不體予意,多行不法,使無告殘民,未免呼冤之境,極爲無狀矣。此外或有善治者乎?勉柱曰,臣所經歷列邑之中,別無卓爾治績之可褒者,而陰竹縣監李普瞻,今春賙賑之時,屢分衙祿,分饋餓口,俾無一民捐瘠之患。本邑戶役,每患偏重,而爲除其弊,代結捧錢,自官貿用,以防民納。且以今番擧行觀之,凡諸進排之物,擧皆自官擔當,不煩民力,論其治績,足爲一道之最矣。上曰,凡諸民役,或釐或除,自官拮据,不煩於民者,殊可尙也。大抵列邑民情,何如?勉柱曰,近來朝家,屢下飭敎之故,守令中,雖有貪汚者,莫不畏愼,無敢恣爲非法,民間,亦免大段弊瘼,此莫非聖上恤民之德,有所感化而然矣。上曰,今年年事何如云耶?勉柱曰,雖以畿內言之,毋論高燥汚邪,擧皆豊登,老農言內,皆以爲庚戌後,初有云矣。上曰,今已夜深,待明朝大臣入侍時,同入奏達,可也。命勉柱先退。上曰,初料則今番動駕,民邑貽弊,慮其大段,今聞金勉柱所奏,數三守令,雖不無不善擧行之事,而大體則似無大段弊端,甚可幸也。義翊曰,今番朝家,各別軫念,故爲守令者,除非大無狀之人,則擧皆竭力奉行云矣。上曰,金儒賢今在何處云乎?義翊曰,方在邑內村家云矣。上曰,傳諭史官,姑未回來乎?義翊曰,然矣。上曰,左承旨,入侍。行左承旨鄭民始,進伏。上曰,卿等,得無憊困乎?民始曰,惶恐不敢仰對,而臣等幸無病矣。上曰,昨夜摠管之公然闕直,果是何故云耶?民始曰,似是倉卒之間,處所未定之致,而事甚駭然矣。上曰,昨日不入直摠管推考。出榻敎命退,諸臣以次退出,夜已三更矣。
先是人定時至,將定更,義翊跪稟初更,宣傳官跪稟號令,放砲一聲,吹天鵞聲,各營起刁斗,至二更三更亦然。上曰,三更以後,宣傳官直稟定更號令,承史退去,可也。義翊等承命退出,
己亥八月初四日三更,上御利川行宮。都承旨請對入侍時,行都承旨洪國榮,假注書徐鼎修,記事官徐龍輔·鄭東浚,以次進伏訖。國榮曰,今日路傍上言人,平壤劉姓人,其所爲說,極爲凶慘,事甚驚駭。此等之類,卽爲嚴治,然後可以明義理而定人心,故雖於深夜之中,敢此請對仰達矣。上曰,上言中辭意,雖甚叵測,凡事貴在鎭安,何必急急懲治乎?劉哥人,自卿營姑爲拘置,待還宮後,處決未晩矣,國榮曰,然則依下敎,當自臣營拘留,以待處分矣。命退,諸臣以次退出。
上在驪州行宮。停常參·經筵。
夜二更,流星出天中淡雲間,入南方天際。狀如拳,尾長二三尺許,色白,光照地。
大駕詣寧陵,入齋室後,政院·玉堂·藥房口傳問安。答曰,知道。
朝廷二品以上·六曹堂上口傳問安。答曰,知道。
傳于徐有防曰,左副承旨入侍。
傳于李義翊曰,右承旨入侍。
傳于李秉模曰,左番司謁,事過後,令攸司科治。
傳于李義翊曰,諸司預備。
奉敎徐龍輔書啓,臣敬奉聖敎,馳往傳諭于吏曹參議金亮行所住處,則以爲臣伏承明日入侍之命,使近侍傳諭,驚惶之極,固當趨詣,而惟是職名在身,禮當肅辭,然後可以登對。此則非臣本分所敢冒膺,恩命之下,末由祗承,只自惶蹙待罪而已云矣。敢啓。傳曰,知道。
兵曹口傳政事,副司直金亮行。
傳于徐有防曰,承史·百官揷羽。
又傳于曰,戶曹參判明日入侍事,遣史官,傳諭。
左副承旨徐有防書啓,臣敬奉聖教,馳往傳諭于吏曹參議金亮行所住處,則以爲臣卽又伏蒙入侍之命,一日之內,承宣再臨,惶隕之極,不知所措。方欲趨詣行宮之外,而只是肅謝職名,則區區微諒,終難變改。伏乞俯賜諒處,以聞臣進身之路,不勝大願,無任惶恐待罪之至云。臣旣承偕入之命,故姑爲仍留之意,敢啓。傳曰,知道。
吏曹參判兪彦鎬書啓,臣敬奉聖旨,馳往傳諭于吏曹參議金亮行處,則以爲臣又伏承亞卿偕來之命,萬萬宸懍,謹已趨詣行宮之外,而惟是咫尺之守,有難遽變,職名遞改之前,則不得冒膺恩教,尤不勝隕越之私云。臣旣承期於偕來之命,見方隨到行宮外之意,敢啓。傳曰,知道。
己亥八月初五日卯時,上御利川行宮。開門取稟入侍時,行右承旨李義翊,假注書徐鼎修,記事官徐龍輔·鄭東浚,以次侍立訖。宣傳官跪稟落燈,止刁斗號令。義翊跪稟開門吹,宣傳官跪稟號令。放砲三聲,牢子大呼開門,又大喝三聲,擂鼓三通,開金大吹打,鳴金吹打止,仍開門,諸臣以次退出。
己亥八月初五日卯時,上自利川行宮至寧陵。擧動入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,同副承旨尹塾,記事官李兢淵,假注書徐鼎修,記事官徐龍輔·鄭東浚,以次侍立訖。上具戎服,出便次陞座。命義翊書傳敎曰,以爾疾恙,尙未造朝,到此相見,已違予初料,則因本職之未謝,尙遲登對,予心之悵鬰,當復如何?暫爲出肅,亦有何傷?爾其隨後,卽爲肅命,因爲登對於驪州宿所事,遣承旨,傳諭于吏曹參議金亮行處。有防以傳諭事,承命先退。義翊跪稟初吹,又稟二吹,通禮跪啓,請中嚴。少頃,義翊跪稟三吹,通禮跪啓外辦。上降座乘輿,出行宮門外,降輿乘馬,宣傳官跪稟鳴金邊旗幟分立三行,又稟開金大吹打。上曰,駕後咫尺,人馬攔入,喧譁忒甚,極爲駭然,禁喧郞廳,知名以奏,各別禁飭事,仍爲分付。義翊曰,禁喧郞廳,卽崔守魯云矣。少頃,上曰,俄已申飭,而駕後喧譁漸甚,當該禁喧郞廳拿入。宣傳官傳命,兵曹佐郞崔守魯拿入。上曰,屢次申飭,而駕後喧譁,終不止熄,極爲駭然,所當重治,而姑爲參酌,爲先汰去後,拿出。駕到驪州邑村。上曰,此是驪州邑內乎?義翊曰,然矣。上至寧陵洞口作門外,宣傳官跪稟鳴金吹打止,又稟鳴鑼邊旗幟分立左右,上下馬乘輿,至齋室門外,降輿入齋室。少選,上具翼善冠·黲袍,出齊室乘輿,詣寧陵紅箭門外,降輿,入就板位,行四拜禮。仍詣大王陵上。上曰,陵司隨入。上奉審陵上,仍又巡審曲墻諸處後,詣陵上左傍,北向拱立。下敎曰,陵司,進前。陵司,進伏,上曰,石物,或有些少鏬隙處,是何故也?陵司奏曰,魂遊石下端小欹處,自古如此云矣。上曰,事知守僕,使之待令。上曰,此是子坐午向乎?陵司奏曰,然矣。上曰,此處案山,與王后陵上,同一案山乎?陵司奏曰,然矣。良久,上詣王后陵上奉審,仍詣碑閣奉審。上曰,此碑卽故判書李正英之筆云,信否?陵司奏曰,此則未能詳知矣。上詣丁字閣奉審訖,還入小次,酌獻禮時至,通禮跪啓,請出次。上出小次,詣盥洗位,盥洗訖。陞自東階,詣丁字閣階上板位,行四拜禮。詣樽所,西向立。承旨進前,酌酒訖。上入詣神位前。禮儀使鄭光漢曰,香卓前,御座褥席不布,事極駭然,當該陵司拿處,何如?上曰,推考,可也。出擧條上北向跪,三上香,行初獻禮,執爵獻爵訖。俯伏興少退跪,大祝進讀祝文,讀已,上俯伏興還板位。亞獻官金尙喆,終獻官徐命善,以次行禮訖,上行四拜禮,仍詣望燎位北向立,大祝奉祝板燎於坎。禮畢。上還詣板位,行辭陵禮,四拜訖。上出紅箭門外。上曰,宋儒賢與陵司,同詣陵上奉審,可也。上謂侍臣等曰,己亥重回,來拜此陵,惟予感慕之忱,固不自勝。而展禮順成,亦可幸甚。國榮等曰,逢今年謁此陵,誠非偶然。伏想聖心,必多追慕之懷矣。今幸風日和暢,輦路安吉,親行酌獻,褥禮順成,臣等之心,亦不勝忻幸矣。上乘輿·還至齋室。降輿,入齊室。少頃,改具戎服,出齊室。乘輿,詣英陵洞口。先是,上以都監陣爲先廂事下敎,都監陣誤聽下敎,結陣於洞口稍遠地。上曰,都監作門,不設於信地,而列陣於距洞口幾馬場之地。俄已下敎於該營大將,則豈敢乃爾?此是領軍中軍誤聽之致乎,承敎大將誤傳之致乎?該營中軍,爲先記過。上曰,大將則在衛內,雖不領軍,軍務節制,旣皆主管,則傳敎之下,其所擧行,豈可如是錯誤乎?國榮進前曰,臣則果以下敎,分付本營,而中軍誤聽,如是擧行矣。上至齋室門外,降輿入齋室。改具翼善冠·黲袍,出齋室乘輿,至英陵紅箭門外,降輿入就板位,行四拜禮。仍詣陵上奉審,又審視曲墻諸處後,還詣陵前,北向拱立。上曰,陵司待令乎?有防曰,待令矣。上曰,使之進前。陵司進伏。上曰,此陵姑無頉處乎?陵司奏曰,今秋自禮曹,已爲修改,故今則無頉處矣。上曰,此陵坐向,亦與寧陵同乎?有防曰,同是子坐午向矣。上仍周覽主峯山勢及局內龍虎後,詣碑閣奉審。又詣丁字閣奉審。降自東階就板位,行辭陵禮,四拜訖。還出紅箭門外,乘輿至齋室,降輿入,改具戎服。上謂侍臣曰,我國禮樂文物,莫非英廟制度,而宏規懿法,至今遵守,豈不盛哉?有防曰,我朝文治,至英廟朝,始燦然大備,爲東方億萬年家法矣。上曰,英廟·孝廟盛德大業,何敢形容說道,而到今繼述之方,乃是後嗣之責也。予於今日,展拜兩陵,追慕之中,益切兢愓之心矣。仍命書傳敎曰,遠陵行幸,與近陵有異,英陵·寧陵陵官,倂陞敍,宗廟守僕及本陵守僕·守護軍,一竝考例施賞。少頃,通禮跪啓,請出次。上出齋室。乘輿至洞口作門外,降輿乘馬。上命義翊,書傳敎曰,自寧陵洞口,至興仁之門,捧上言。上曰,百官揷羽。出駕前下敎宣傳官跪稟鳴金邊,旗幟分立三行,又稟開金大吹打,駕進發詣驪州,至行宮門外。宣傳官跪稟鳴鑼邊旗幟分立左右,又稟鳴金吹打止,上下馬乘輿,入行宮降輿,御淸心樓。承史侍衛諸臣,各就其位,形名前排,分列庭中。上曰,都監中軍李昌運,拿入。宣傳官傳命拿入。上曰,作門處所,自有信地,又已下敎,則營陣進退,何等愼重,而任意移次,何也?昌運奏曰,臣作門信地,未及詳知,不免錯誤之擧,莫非臣愚迷之罪也。國榮曰,俄者,李昌運言于臣曰,作門處所,果爲退步而排立云矣。今於帳前,糢糊仰對,極爲駭妄矣。上曰,果如卿言,則誠爲駭妄,而姑從寬恕之意。且以年老之故,不爲依法矣。大抵,一營之事,爲主將者,亦安得辭其責乎?仍令拿出昌運。上曰,京畿監司,入侍。鄭昌聖進前,上曰,今番幸行,民邑勞役,必非尋常,予所悶念之心,實不能須㬰忘也。卿須體予此意,各別照飭,無使不聞不知之中,或有民間爲弊之患也。卿乃一道方伯也。列邑守令之賢否,蔀屋小民之苦樂,莫非方伯之責,卿其勉之。本州亦有邑弊民瘼之可以釐革變通者,卿與本牧使,一一講確,登對時稟處,可也。昌聖曰,臣伏承下敎,當與本牧使,各別商確以爲陳達,而槪聞本州,則雖不無些少弊端,屑不敢枚擧,至於爲民弊瘼,則實無大段者云矣。上曰,本州若有民弊,而予旣到此,不爲軫恤,則顒望之民情,豈不缺然,而予心,亦豈可安乎?上曰,大臣,入侍。領議政金尙喆,左議政徐命善,以次進伏。尙喆曰,展拜禮成,聖孝克伸,伏不勝欣幸,而連日動駕,玉體,若何?上曰,予則無事矣。卿等,多日撼頓,能無損節乎?尙喆曰,至於臣等犬馬賤質,何足仰煩聖慮,而區區下情,惟以聖體萬安爲幸矣。上曰,今日展拜兩陵,予懷實不勝感愴,而今於此處,隔江西望,仙寢松柏,鬱鬱入瞻。予每誦宋先正詩,坐久月沈陵柏暗,不知何處跪陳辭之句,未嘗不歎息悲慨矣。又於今日,適登此樓,望仙陵於咫尺,覽先正之遺題,尤不勝激仰感歎矣。尙喆等曰,今日聖心之追慕,安得不然,而臣等區區之忱,亦不勝愴慕矣。上曰,今日展拜,宋儒賢適又隨駕,亦非偶然矣。尙喆曰,年回己亥,祗謁寧陵,宋儒賢又以先正之孫,護陪行禮之班,實非偶然之事。上曰,卿等,先退休息,可也。尙喆·命善先爲退出。上曰,邑誌以爲本以府陞牧云。蓋睿宗朝遷奉英陵之後,有是陞號耳。民始曰,成化六年己丑,移奉英陵云矣。上曰,淸心樓扁額,誰筆云耶?義翊曰,宋先正所書云矣。上曰,西北間山麓之中,隱暎入望者,是所謂報恩寺,而俗稱甓寺者乎?有防曰,然矣。上曰,嘗見輿地勝覽,驪江東岸鳳尾山上古神勒寺,有甓浮圗云,以此而有甓寺之稱耶?有防曰,寺之東江岸絶壁上,果有小塔,而以甓築之,甓寺之稱,必由於是矣。蓋於英陵遷奉時,此爲巨刹,而仍賜報恩之額云矣。上曰,英陵碑銘,是鄭麟趾所製乎?有防曰,然矣。上曰,此江,通于何江乎?有防曰,此江與京江相通,故沿江溯流而北行,則不過一宿而達京城,此江之南流,則與三南相通,卽所謂上流也。上曰,本州多有簪纓世族,故櫛比繁華,無異京洛,村閭之富盛,人物之鮮明,恰似圜圚中所見,足可謂通都大邑矣。有防曰,此是上流,土又膏沃,故京洛仕宦之人,多置庄穫於此,而沿江上下,亦有樓臺之可觀處矣。上曰,金履素之家,亦在此處乎?有防曰,在於行宮東墻外,而距此不過數十步矣。命退,諸臣以次退出。
己亥八月初五日酉時,上御驪州行宮。閉門取稟入侍時,行右承旨李義翊,假注書徐鼎修,記事官徐龍輔·鄭東浚,以次侍立訖。宣傳官跪稟懸燈號令,放起火一枝,各營一體應之。少頃,義翊跪稟閉門吹。上曰,知道。宣傳官跪稟號令放砲三聲,牢子大喝三聲。宣傳官跪稟開金大吹打,鳴金吹打止,擂鼓三通,吹天鵞聲。因閉門,人定時至,將定更。義翊跪稟初更,宣傳官跪稟定更號令,放砲一聲,吹天鵞聲,宣傳官跪稟起刁斗,義翊傳稟。上曰,知道。上曰,承史姑退休息,可也。諸臣以次退出。
己亥八月初五日二更,上御驪州行宮。左副承旨入侍時,左副承旨徐有防,假注書徐鼎修,記事官徐龍輔·鄭東浚,以次進伏訖。上命書傳敎曰,吏曹參議金亮行處,更遣吏曹參判,期於偕入。上曰,儒賢以官職之未解,爲難進之端云。是可悶也。必遞官銜,然後可以入來云耶?有防曰,官職未遞之前,終不敢登筵云矣。上曰,然則爲其進身之路,不得不姑解官職,然後可以得見矣。仍命書傳敎曰,若是相持,尙未一面,殊非誠信底道,無寧姑解見職,以便儒賢之心,以開登筵之路。吏曹參議金亮行本職,今姑許遞,夜色向深,宮門已閉,明朝入侍事,使偕來亞卿,更爲傳諭,仍與偕入。又命書傳敎曰,戶曹參判明日入侍事,遣史官傳諭。上曰,前參議金亮行,口傳付軍職。出榻敎上曰,吏曹參議旣已許遞,明日則可以登筵乎?有防曰,今則自上,曲念其引義之端,至有此許解之敎,明日則似當入侍矣。上曰,然則殊可幸也。命書傳敎曰,初八日文科·別試·殿試試官,文科則七試官,似難分排,依庚午從行別科例,以二望推移備擬事,該房知悉。上曰,此處頗爲暢濶,本州牧使所居處乎?有防曰,牧使間或來居於此,而此本客舍云矣。上曰,政院處所,亦在何處乎?有防曰,行宮西墻外,卽是政院所接處,而此是本州內衙云矣。上曰,政院所屬,足可容接乎?有防曰,衙舍窄迫,難於容接,而蓋邑力殘薄,故久不修補,多爲頹落矣。命退,諸臣以次退出。
上在利川行宮。停常參·經筵。
翌日,政院·玉堂·藥院·朝廷二品以上·六曹堂上口傳問安。答曰,知道。
吏曹,口傳政事,以尹塾爲驪州牧使,以洪秉纘爲楊州牧使,以姜宜煥爲果川縣監,以洪景游爲楊根縣監。
兵曹,口傳政事,以柳鎭夏爲禁軍別將,以李漢昌爲右邊捕盜大將。
己亥八月初六日卯時,上御驪州行宮。開門取稟入侍時,行右承旨李義翊,假注書徐鼎修,記事官徐龍輔·鄭東浚,以次侍立訖。宣傳官跪稟落燈·號令,少頃,義翊跪稟開門吹,宣傳官跪稟號令放砲,牢子大呼開門,又大喝三聲,擂鼓三通大吹打,已而,鳴金吹打止,仍開門後,諸臣以次退出。
己亥八月初六日辰時,上御驪州行宮。諸承旨入侍時,行都承旨洪國榮,行左承旨鄭民始,右承旨李義翊,左副承旨徐有防,右副承旨李秉模,同副承旨尹塾,記事官李兢淵,假注書徐鼎修,記事官徐龍輔·鄭東浚,以次侍立訖。上命書傳敎曰,領·左相,入侍。兩儒賢·御史,同爲入侍。領議政金尙喆,左議政徐命善,戶曹參判宋德相,行副司直金亮行,御史金勉柱,進伏。尙喆·命善曰,夜間,聖體諸節,更若何?上曰,予則一樣矣。卿等,能爲休息乎?尙喆曰,臣等,陪駕謁陵,下情,不勝萬幸矣。上曰,儒賢,進前。德相·亮行,進前俯伏。上曰,卿等,俱當衰耄之年,連日勞攘,不瑕有損?德相曰,臣等則王靈攸曁,得免犬馬之疾,而伏未知遠路動駕,聖體,若何?上曰,予則無事矣。上謂亮行曰,予之一欲見卿之心,不翅如渴思飮,而前此敦召,亦云屢矣。誠意淺薄,莫回遐心。今於到此之後,始得相見,予心欣喜,何可形諭?當初銓任之除拜,意有所在,而緣卿苦辭,亦未免許解,以便卿心,以開進詻,而歉歎則深矣。亮行曰,臣本少孤失學,才識魯莽,而千萬意外,濫廁抄選之列,私心愧恧,若無所容。二十年來,蟄伏窮鄕,年衰病痼,不敢爲晏然承當之計矣。殿下御極以後,特以臣名忝抄選,不知臣學無可取,連下敦召,辭旨懇眷。臣於是,惶恧感激,不敢一向違傲,敢以調病登程之意,前此仰達,而素患宿疴,近又添發,未克發行,尙此縮伏,不勝惶悚。今幸於輦路之傍,祗瞻羽毛之盛,區區下情,不勝歡忭。所當卽於行宮,一登筵席,仰覲耿光,而職名未解,進身無路,恩命荐降,屢犯違逋,義分都虧,只竢罪何。伏蒙曲諒之恩,至下特遞之音,感激恩遇,匍匐登對,而念臣衰病轉甚,死亡無日。常以未瞻天顔,爲不瞑之恨,何幸昵侍行宮,親承德音,平昔戀結之極,至願畢矣。自此以後,雖卽退塡溝壑,庶無餘憾矣。上曰,卿以山林宿德之賢,山斗之望,而自予嗣服以後,首先招延,丘園之束帛徒勤,空谷之蒲輪莫回。此皆予誠禮淺薄,不能感孚之致也。以是之故,徒切愧恧于中,今於謁陵之行,路過式閭之地,庶冀因此而有相逢之便矣。何幸不我遐棄,幡然登對,企待之餘,實不勝慰倒也。今旣相面,可以繼此頻頻得見,而駕還之時,因與偕行,是予所望也。亮行曰,咫尺前席,辭敎懇摯,恩數曠絶,如臣草芥之賤,何以得此於聖明也?實不勝惶感之至。第臣賤疾沈綿,實無自力前進之望,今若落後,則下情豈不缺然,而恩敎至此,謹當少加調病,卽爲隨後入城矣。上曰,今番之行,與之同載,則實爲萬幸,而聞以疾病,有難隨駕云。一向敦勉,亦近强迫,回鑾之時,勢將落後,予懷愴失,無以爲諭。必須加意善攝,遄復天和,卽爲上來,以輔不逮,是予所以深望也。亮行曰,臣之痰病,每値寒節,輒復添劇,謹當於未寒之前,卽爲上京矣。上曰,卿旣以從近上來爲言,誠可幸也。亮行曰,連日勞動之餘,聖體,若何?上曰,無恙矣。上曰,行宮霎見,雖未從頌,渴望之餘,幸得相面,嘉言盛誨,可以得聞乎?亮行曰,臣別無可奏之事,而歲回己亥,禮展仙陵。伏想聖念,尤切愴感。惟我孝宗大王,痛倫常之墜地,秉春秋之大義,奮發志慮,將欲一伸於天下萬世,而臣民無祿,仙馭遽賓。東土遺民,尙泣日暮途遠之敎,其所繼述志事之責,豈不在於我殿下乎?臣於此,略有區區所懷,而言語喘促,不能畢陳,故玆以袖箚仰陳矣。上曰,言語之未能盡者,以文字詳陳誠好矣。袖箚入之。亮行奉箚,跪傳義翊·義翊奉獻香案。上曰,此箚當從容省覽,用作座隅之銘,而此外亦有可言者乎?亮行曰,無他可達者矣。上曰,卿旣有上來之約,良極欣幸。宋儒賢先旣造朝,卿又相繼彙進,出入經筵,啓沃君德,則其所資益於寡躬,當復如何?上京之期,的在何間耶?亮行曰,容竣賤疾之少間,當於今月望後進發矣。上曰,金儒賢年歲幾何,而鬚髮盡白乎?對曰,年今六十五,而髮則盡白矣。上曰,予欲見面,平座,可也。亮行曰,臣亦願瞻天顔矣。上曰,好矣。亮行仰瞻後俯伏曰,臣今日得瞻龍顔,雖明日死,實無恨矣。德相曰,重逢此歲,展謁陵寢,聖孝無窮,想切愴慕,中庸稱武王·周公之達孝者,蓋以善繼善述也。今我殿下繼述之道,唯在於養民養兵二件事,伏望益加睿念焉。上曰,卿言甚好,當思自勉之道矣。上曰,兩儒賢相與商量,從近入城,可也。德相曰,臣有忌故在近,過行後擬於津頭祗迎矣。上曰,津頭稍遠,只於城外祗迎好矣。亮行曰,臣登筵之期,要之不遠,今則姑爲退去矣。上曰,旣有美疹,久坐可悶。且相見不遠,先退好矣。德相·亮行先退。上曰,御史,進前。勉柱,進伏。上曰,參下官之爲御史,雖有一二可據之例,今人終不若古人,故未得直差御史矣。上曰,今此陵行,雖出於情禮之不容已,而勞民興役,實爲矜㦖,父老民人,欲爲召見,而略以文字,諭予至意焉。尙喆等曰,先朝庚戌年,以下敎洞諭民人,而今以文字諭之則尤好矣。上命秉模,書諭廣州·利川·驪州士民父老等書。王若曰,予寡人,爲爾等父母,德不足以綏爾黎庶,恩不足以惠爾黎庶,頻年水旱,俾爾等,不免飢荒之憂。矧玆畿甸,土瘠而民貧,賦繁而役殷,念爾等,困苦愁惱之狀,予寡人,錦玉靡安。幸今天心垂祐,穡事告登,園陵祗謁,原濕省歛,覩黃雲之遍野,喜蒼生之安堵。見爾等,忻忻相告之色,予亦爲之嘉悅。噫,式遵祖宗朝故事,爰有此行,而凡爲下民之弊者,命諸邑,一倂蠲除之,至若輦路所過之處,不可無別般施惠之道。聚三邑之人,設科而取之,小民則今年三邑秋賦,特令減之。凡三邑士庶年七十以上,賜食物,年八十以上再經幸行者,各賜一資。曾經卿宰年七十以上在近邑者,亦賜食物,以表軍民相悅之意。鳴呼,予寡人,雖居九重,每念民間疾苦,或有頒恩布澤之政,而爲長吏者,多不能宣布德意,使實惠下究。時一思之,若恫在己,今見爾等扶老携幼,紛集爭迎,而予爲爾等,不能盡父母之責。對爾等,予心實多慙愧,然爾等須思祖宗朝舊澤,且念予視爾等如赤子之意。各修爾業,各安爾生,毋負予寡人至意。噫,行駕殆二百里,駐蹕乃八九日,凡所以優恤慰勞於三邑之人者,特異於常格而然也。故玆諭示,想宜知悉。尙喆曰,伏見綸音,殿下愛民之意,體下之恩,溢於辭表,令人感泣。漢帝時,山東父老,扶杖聽詔,莫不歎息流涕者,政謂此也。殿下今於輦路之過,親見鄕谷之民,其所惻然矜恤之念,必有倍於宸衷而然矣。伏望雖於回鑾之後,深居九重之內,而蔀屋殘民困苦之狀,愁怨之聲,有若親見親聞。其所軫恤矜惻,常如今日之心,則不知不覺之中,生民之得蒙實惠,必不少矣,益加留念焉。上曰,卿言誠好矣,九重廈氈之上,常存今日之心,而念念不忘,則吾民其庶幾矣。敢不益勉也?上曰,京畿監司率民人等,入侍。京畿監司鄭昌聖,率驪州民人,進前。上命有防,諭民人等曰,今番動駕,爾等多爲勞苦,誠可悶憐,玆以召見諭予意,爾等須體朝家軫念之意,安其産業,勤其稼穡,毋負予懇懇之望也。爾等如有弊瘼疾苦之可以登聞者,旣使至前,無隱畢陳,可也。民人等皆曰,近年以來,禾穀屢豊,大小民人,各安生業,此莫非聖上恩澤也。今番擧動,凡諸事役,已自朝家,皆爲蠲減,故實無一毫弊端矣。上命有防,讀諭民人等諭書綸音。上曰,只以文字讀諭,則民人輩,必難聽解,更以言語,一一解諭,可也。有防以綸音中辭敎,逐條開諭,民人等聞之,起拜俯伏,多有感激流涕者。尙喆曰,雖無知少民而,一聞聖敎,皆不覺感涕之被面,此可見誠意孚感之速,有如是矣。上又命有防諭之曰,爾等,卽予之赤子也。予卽爾等之父母也。子有疾苦愁怨之事,而爲父母者,不聞不知,不思所以救濟之道,則於心,其何能安乎?予旣來此,召見爾等,爾等如或有隱瘼痼弊之爲爾等愁惱者,毋以爲難,細細陳達於予,可也。民人等皆曰,臣等伏蒙朝家厚恩,實無受弊之事矣。上謂昌聖曰,俄已下敎,卿其聞之否?本州苟有民瘼,卿其悉心採訪,今日利川宿所,登對陳達,可也。命昌聖等先退,命書傳敎曰,副司直李枰,承旨除授。上曰,新除授承旨,待下批牌招。出榻敎命書傳敎曰,承旨房仍。上曰,大臣先退休歇,可也。尙喆·命善先爲退出。命書傳敎曰,斥和死節人子孫之居在邑底者,一倂待令,仍爲入侍。行副司直洪秉纘,司果洪秉殷,前僉正元羽孫,前參奉元有曾,生員元翼孫,幼學元百孫·元錫孫·曺允亮·金履裕,以次進伏,各奏姓名訖。上曰,爾等誰之子孫,誰之族屬乎?各各陳達,可也。秉纘曰,臣則故相臣洪致中之曾孫也。秉殷曰,臣則故參判洪益三之子也。羽孫曰,臣則故判書元景淳之子也。翼孫曰,臣則故參判元景濂之子也。履裕曰,臣則文忠公金尙憲之後孫也。允亮曰,臣則曺漢英之後孫也。上曰,爾等俱是世臣子孫,當與國家同休戚者也。必須各勉其業,毋負朝家培養之意,毋忝爾等祖先之賢也。拜陵歸路,召見爾等者,予意實有所感而然矣。命秉纘等先退。上曰,故相臣閔鎭遠家,在於本州云,然乎?義翊曰,今其祠宇,尙在此處矣。上命書傳敎曰,故相臣閔鎭遠,可謂藎臣,聞其祠宇,在于邑底云。以其支孫之逆,不思念舊之道乎?自本道特爲致祭。上曰,金儒賢家,亦在邑底乎?義翊曰,然矣。上命書傳敎曰,家在本邑儒賢家,食物令本官輸送。國榮曰,臣營中軍李昌運,昨日陣上擧行,帳殿奏對,良足可駭,終不可曲恕,汰去,何如?上曰,依爲之。國榮曰,中軍今方有窠,而領軍時急,以隨駕人中禁軍別將李漢昌,移差,何如?上曰,依爲之。出擧條命書傳敎曰,訓鍊中軍李昌運,因大將所奏,旣已汰去,捕將之任,勢難仍察,改差。義翊曰,新除授捕盜大將,待下批牌招,傳授命召·大將牌傳令牌,何如?上曰,依爲之。命退,諸臣以次退出。
己亥八月初六日未時,上自驪州行宮,還至利川宿所。擧動入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,同副承旨李枰,記事官李兢淵,假注書徐鼎修,記事官徐龍輔·鄭東浚,以次侍立訖。上具戎服,出便次,御正堂。侍衛諸臣,皆入就侍立位。義翊跪稟初吹。少頃,又稟二吹。通禮跪啓,請中嚴,義翊,又稟三吹,通禮跪啓外辨,請出次。上降座乘輿,出行宮門外,乘馬。傳宣官跪稟鳴金邊旗幟分立三行,宣傳官又稟開門大吹打,駕進發。上謂義翊曰,來時路傍禾穀,得免傷損云,是甚可幸,而每當還歸之際,人情易致懈忽,更加禁飭事,分付京畿監司及差使員等處,觀光民人,亦勿禁逐事,竝爲申飭,可也。義翊承命,分付。上曰,晩後日氣頗熱,連日䟎程之餘,軍兵之勞苦可悶。緩驅徐行,勿爲疾馳事,宣傳官持令旗,分付於各營門。駕到利川邑內東峴,上顧謂侍臣曰,路傍民人,比昨日尤多,何也?義翊曰,臣等,亦怪之,問於民人輩,則以爲遠路觀光之民,昨日則或有未及來者,今皆漸聚云矣。上至利川行宮門外,宣傳官跪稟鳴鑼邊旗幟分立左右,上入宮門,下馬,御正堂。承史侍衛諸臣,各就其位如常儀。上曰,領·左相,入侍。領議政金尙喆,左議政徐命善,進伏。尙喆等曰,風日極爲淸和,實是萬幸,而連日動駕,聖體諸節,更若何?上曰,予則無事,而卿等連爲行役,能無大段損節,良庸欣幸。命書傳敎曰,京畿監司,利川縣監,率父老民人,入侍。京畿監司鄭昌聖,利川縣監李端會,率民人,進前。上命有防諭之曰,遠路動駕,多日駐蹕,列邑民人,自多勞役之事,予心矜悶,實不能須臾忘也。旣以儲置米會減。又命秋大同蠲減,以爲一分救濟之策,而此外,亦豈無疾苦愁冤之端乎?予寡人,爲爾等父母,夙宵一念,常恐不能盡子育之道,未免有捐瘠之患。故耿耿在中,錦玉靡安。今於輦路之過,見爾等扶老携幼,坌集道傍,有若赤子之就慈母。予於是,益不勝歉愧于心矣。今者,特召爾等,使進於前,欲問其弊瘼。爾等其皆陳達,可也。仍命有防,讀喩宣諭綸音。上曰,綸音中辭意,亦以言語,逐條解喩,可也。有防承命解喩訖,民人等,皆起伏拜告曰,臣等,伏蒙國恩,近歲以來,時和年豊,樂生安業,實無窮厄顚連之患。且於今番凡干事役,竝皆除免,無一困苦之端,臣等,只有晝夜感祝而已。如有弊瘼,則父母之前,豈有所諱而不爲陳達乎?上曰,爾等,皆予赤子也。予以否德,雖不能盡父母之責,爾等,必思祖宗朝保育之澤,又念予軫恤之意。各勤爾業,各安爾生,毋負予寡人之至意也。民人等,皆起拜曰,臣等今日,得見父母之顔,自此以後,更無所恨矣。上謂昌聖曰,驪州·利川邑弊民瘼,其皆採探,一一敷陳,可也。昌聖曰,驪·利兩邑,非曰全無弊端,而少少之疵,有難枚擧仰煩,如有大段弊瘼,則近來朝家軫念,靡不容極。臣待罪旬宣之任,雖甚無狀,其在仰體之道,豈不早已狀聞,以竢處分?大體則別無目下可以變通之者,故未敢陳達矣。驪·利兩邑之弊中,只有無續田一事也。蓋原田等第,一番定式之後,雖逢災年,元無許頉之規,故是爲大弊云矣。上曰,本縣縣監旣已登筵,如有所見,亦爲陳達,可也。端會曰,所謂原田,則或遇災荒之年,初無掛鎌之穀,而亦皆一一徵稅,不入於給災之中,故此爲民間大弊。而如有續田,則庶可以隨其豊凶,有懸災許頉之道矣。上曰,然則何以變通,然後庶可謂救弊之道乎?畿伯及本縣縣監,各陳意見,可也。昌聖·端會曰,臣等,亦思捄弊之方,而別無他策,若以原田,或降爲續田,則庶或爲變通之道,而如此則收稅必減,國用甚縮,故不敢輕先仰請矣。上曰,國用之耗縮,猶屬第二件事,如有一分救民之道,則豈不大幸乎?卿等,勿以國用爲慮,只從意見出擧條,以爲稟處之地,可也。昌聖曰,邑弊之中最甚者,莫如無續田,邑蓋原田等第,一定之後,雖逢災年,元無許頉之規,故不免白徵之弊。至於降續,則隨其起陳之實,得有盈縮之道,而利川等野邑,則皆是原田,而初不降續,故白徵之弊,比他尤多云。若令査陳,則原田之久廢者,自當應頉,而但今經用遺乏,實摠減縮,亦爲可悶。故戶曹每以新起充數,然後方許永頉,以此査陳一事,雖有朝令,而亦難擧行。臣意以爲各邑,詳考田案,原田中終不可起墾之土,使該守令親執行査,從實降續,似爲實惠之大政矣。上曰,令廟堂稟處可也。出擧條上曰,此外民弊,亦爲陳達,可也。端會曰,本邑民人,春間受廣州移轉米,以爲農糧矣。今當秋成,可以輸納,而山城路遠運納甚難,故民皆以此爲苦矣。上曰,山城險路,趁期輸納,果甚矜悶,然則一倂蕩減爲好耶?端會曰,臣意則,莫重國穀,不必蕩減,而民間所願,只於本邑捧留,則可爲大段實惠云矣。上曰,苟知其爲民弊端,則此不必下廟堂稟處,特爲許施,有何難乎?畿伯亦以此意出擧條,以爲依此擧行之地,可也。昌聖曰,今聞利川縣監李端會所達,春間所受,廣州移轉米,秋來當輸納於山城,而山坂氷路,經宿運納其弊不貲。本邑民情,皆願捧留本邑,待明春還爲分糶於廣州東南面受還之民,則事甚便好云。此弊臣亦慮之,而曾前亦多有以此狀請許施之事,故臣欲於冬糴時,援例陳請,而姑未及爲之矣。上曰,不必稟處之事,依此,本邑民人所受南漢移轉米,捧留本邑,待明春從便分糶之地,可也。出擧條上曰,此二件事外,亦有何弊乎?當此親詢之日,無遺陳達,可也。昌聖·端會曰,咫尺前席,聖敎勤摯,臣等,豈不竭其所蘊,仰對聖問,而此外果無他弊矣。上曰,利川,本是殘邑,而閭閻之櫛枇,人物之繁息,無異大邑,是何故也?昌聖曰,此邑,本以府使,降爲縣監,而土地膏沃,生理甚好,故邑居貌樣,頗爲繁盛矣。上曰,本邑戶數爲幾何?端會曰,五千餘戶矣。上曰,結數,爲幾何?端會曰,三千四十二結矣。上曰,然則土地,亦可謂廣闊矣。昌聖曰,本邑爲十四面,而境土頗廣矣。上命端會先退。上曰,此邑,何以爲都護府乎?昌聖曰,土沃民多,而爲廣州屬邑,故然矣。上曰,此本南川縣,而高麗時郡人,噵太祖利涉,故仍賜今名云,利川之利字,蓋由於此矣。昌聖曰,臣則未及聞之矣。上曰,行宮庭邊有蓮亭,此所謂愛蓮亭乎?昌聖曰,愛蓮之稱,其來已久,傳自國初,又載輿地勝覽,至今有任元澹所製之記文矣。上曰,愛蓮之義,取周濂溪愛蓮說乎?此亭之建,始於何時云耶?畿伯出問以奏,可也。昌聖回奏曰,臣出問於邑中故老,則以爲故邑倅李世珤,始建此亭,而故相臣申叔舟,以今名爲扁云矣。上曰,風月亭集中,有鑿得新塘又種蓮,風流可愛主人賢者,謂此亭耶?昌聖曰,然矣。上曰,此距楊根,爲幾許里?昌聖曰,不過數十里之地矣。上曰,今番輦路,觀光民人之衆多,可謂初見矣。民始等曰,不但臣等未之前見,邑中父老,皆以爲挽古所無云矣。上曰,彼林林蔥蔥者,皆予赤子也。何以則使無一夫不獲之歎乎?一有不獲,是何異於推而納諸溝中也?民始等曰,殿下居君師之位,有父母之責,果如聖敎,如有一夫之不獲,豈非有欠於聖德乎?伏望殿下,益加警惕之念,愽施愛恤之恩,則唐·虞熙皞之治,何難復見於今日乎?昌聖曰,近年則禾穀屢量,人皆安業,幸無離散愁苦之端,而如或不幸,一遇荒年,則國家之憂,必不少矣。此亦不可不預講救濟之策,俾無一夫不獲之歎,是臣等區區之望也。上曰,卿言,誠是矣。今年年事,果爲登稔,路傍禾稼,無不翼翼,予心欣幸,何可言喩,而予於此,又有所愓然警懼者,承此累豊之後,人心漸至狃安,而實不無粒米狼戾之慮矣。昌聖曰,民情近來,則甚巧於謀生,昔之浪費者,今皆儲蓄云,而若値此等豊歲,則未免釃酒炰狗,群飮會射,日以爲常。蓋田間之樂事,無過於此,雖爲可幸,而在渠輩,猶有不節之歎矣。上曰,奚特民情爲然,朝廷之上,亦多如此之歎,幸無水旱盜賊之警,則豫大之心,侈汰之習,潛滋暗長於不知不覺之中,此正今日君臣上下所可着念處也。民始等曰,聖敎,誠好矣。伏望殿下,常以今日之敎,毋忘於聖衷,則國家之幸,生民之福也。上曰,先朝庚戌年行幸時,故相閔鎭遠,以驪州淸心樓爲宿所事,屢次仰請。蓋以一日之內,展謁兩陵,還到利川,則百餘里往來,必至侵夜故耳。其時諸臣,亦多爲言,而以宿所修理,未及預先擧行之故,未果焉。此亦載政院日記中矣。肅廟戊辰年,亦以利川爲宿所,故鷄鳴後,始到行宮,今番則蓋慮此弊,不得不經夜於驪州,而以今日觀之,若不於驪州留宿,則必不免侵夜到此矣。民始曰,臣等亦見政院日記,而庚戌年行幸時,當日回駕,故非但侵夜動駕之爲可悶,百官軍兵,昏夜驅馳,未免顚沛之患矣。今番則以驪州宿所之故,緩緩作行,早到利川,實爲多幸矣。上曰,外方植炬之弊,亦爲除減,此亦可幸矣。昌聖曰,若自陵所,直還利川,則勢當侵夜,將有五十餘里植炬之擧,而今番幸免此弊,實爲民惠之大者矣。上曰,畿伯先退。昌聖先爲退出。上曰,行宮扁額曰以于斯者,卽禮記所云歌于斯之義乎?義翊曰,然矣,義翊曰,俄者殿庭,有一卒攔入內帳之內,見捉於扈衛武藝別監云矣。上曰,厥卒之攔入,是何故云耶?宣傳官申應周曰,未及問之矣。上曰,出去査問,可也。應周承命査問後回奏曰,臣出去査問,則前排頭局通路處,逼近內帳,而此是左列矣。本衙東軒門,由此通路之故,厥卒稱以食代,誤入帳內,將欲由徑戞過,見捉於武藝廳,而臣搜見襯身物件,則別無所持之軍裝,故方今拘留於內陣門之外矣。義翊曰,帳前扈衛,何等嚴審,而有此雜人攔入之擧,極爲驚駭,當該攔入之卒,不可不重繩,該次知將官,亦當嚴治矣。上曰,攔入之卒是何軍云耶?應周曰,大旗手也。上曰,該次知敎鍊官及攔入之卒,倂爲出付該營,以待處分事,分付,可也。上曰,旣已夜深,卿等必多困憊,退去休息,可也。命退,諸臣以次退出。夜已四更矣。
先是日暮,宣傳官跪稟懸燈號令,放起火一枝,各營一體應之。少頃,義翊跪稟閉門吹。上曰,知道。宣傳官跪稟號令放砲,牢子大喝三聲,開金大吹打,鳴金吹打止。擂聲三通,又吹天鵞聲,仍閉門。人定時至,將定更,義翊跪稟初更,宣傳官跪稟定更號令,放砲吹天鵞聲,各營起勺斗。至二更三更亦然,四更後,承史承命先退。
上在山城行宮。停常參·經筵。
大駕詣山城行宮後,政院·玉堂·藥房·朝廷二品以上·六曹堂上,口傳問安。答曰,知道。
王大妃殿·惠慶宮,遣承旨問安。答曰,知道。
傳于鄭民始曰,左承旨與守禦使入侍。
傳于李義翊曰,明日朝問安,勿爲之。
吏曹口傳政事,以李曾祜爲果川縣監,李命熙爲楊根縣監。
李義翊,以守禦廳言啓曰,本廳隨駕將校·軍兵,因傳敎,除初試赴擧人姓名,別單書入之意,敢啓。傳曰,知道。
徐有防,以義禁府言啓曰,綾城尉具敏和,亟施竄配之典事,承傳啓下矣。具敏和,全羅道金堤郡竄配,而以承傳內辭意,具罪目,依例發遣府都事,押送配所,何如?傳曰,允。
己亥八月初七日卯時,上御利川行宮。開門取稟入侍時,行右承旨李義翊,假注書徐鼎修,記事官徐龍輔·鄭東浚,以次侍立訖。宣傳官跪稟落燈,止勺斗號令,義翊跪稟開門吹。上曰,知道。宣傳官跪稟號令放砲三聲,牢子大呼開門,又大喝三聲,擂鼓三通大吹打,仍開門。上曰,承史次次退食,可也。諸臣以次退出。
己亥八月初七日卯時,上自利川行宮,至南漢宿所,擧動入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,同副承旨李枰,記事官李兢淵,假注書徐鼎修,記事官李信祜·鄭東浚,以次侍立訖。上具戎服,出便次陞座,侍衛諸臣,以次入就侍立位。義翊跪稟初吹,少頃,又稟二吹。通禮跪啓請中嚴,義翊跪稟三吹。通禮跪啓外辦,仍請出次。上降座乘輿,出行宮門外,降輿乘駕轎。宣傳官跪稟鳴金邊,旗幟分立三行,開金大吹打,駕進發至廣峴。上命以酒壺饌盒,分饋衛內陪從承史,駕到慶安晝停所,宣傳官跪稟鳴鑼邊,旗幟分立左右,鳴金吹打止。上下轎,入幕次。少頃,上曰,日勢今爲何時耶?義翊曰,幾至巳末矣。上曰,各營皆已炊飯乎?宣傳官出問於各處軍兵以奏,可也。宣傳官申應周,承命出問後回奏曰,各營軍兵,皆已炊飯云矣。少選,通禮跪啓請出次,上出幕次乘馬。宣傳官跪稟鳴金邊,旗幟分立三行,開金大吹打。駕進發,至攀川小峴,上仍駐蹕。上曰,此處雖無晝停所,日氣頗熱,軍兵必爲疲渴,姑爲留此,使之解渴,好矣。仍命設幄次於路上,上下馬。入幄次。上曰,宣傳官持信箭,分往各營,使之所到處留住,仍爲解渴事,分付。宣傳官朴基豊,奉信箭出去,少頃還入。上曰,宣傳官何爲而還爲入來耶?基豊曰,臣奉信箭,傳命於後廂陣,而行到攔後陣,爲中營軍兵所遮,終不許出,故未免還入矣。上顧謂侍臣曰,中營軍律,雖爲至嚴,宣傳官以傳命,奉信箭出去,而亦爲遮斷者,極可怪訝矣。義翊等曰,旣奉信箭,而亦爲防遮者,可謂怪異矣。上曰,宣傳官以奉命之意,傳於中營,而更爲出去,可也。少頃,有一將校牽馬,直入武藝別監衛內,戞過駕前。義翊曰,莫重衛內,何營將校,敢爲攔入乎?仍令武藝廳,驅出衛外。上曰,別監衛內,乃是差備之內也。雖承旨·史官,若無下敎,亦不敢任意出入,而此將校之攔入,甚爲駭然矣。此是何營將校乎?宣傳官査問以奏,可也。宣傳官申應周,出去査問後回奏曰,中營敎鍊官,以大將令,出去先廂云矣。上曰,近來紀綱,雖甚掃如,而營校之攔入衛內,無所忌憚者,此乃前所未有之事也。義翊曰,臣等俄於駕前,適見其牽馬突入,使卽逐出,而咫尺衛內,幺麽營校之敢爲攔入者,紀綱所在,極爲驚駭矣。臣等俄已拔箭,而不可仍而置之,分付該營,使之各別嚴繩,何如?上曰,唯。上曰,都承旨入來乎?國榮進前。上曰,俄者宣傳官之奉信箭出去者,亦不免見遮於中營,而中營將校,則容易闖入於別監衛內,國體紀綱,於此無復餘地矣。爲主將者,若能檢飭校卒,知有國法,則焉敢乃爾?該大將之事,亦極駭然。國榮曰,伏承聖敎,不勝惶悚,而宣傳官之奉命出去,臣營校之攔入衛內,臣則未知矣。義翊曰,大將統領軍校,則軍校放恣之擧,爲大將者,安得免其責乎?上曰,武藝別監,旣已作門把守,則當初營校之許令放入者,有關軍律,作門武藝別監,從當嚴繩,爲先拿待,可也。上曰,各營兵皆已解渴乎?應周曰,已爲解渴云矣。上仍出幄次乘馬。上曰,形名軍兵,皆住道上,只鳴行鼓,可也。駕進發。上曰,明日別試試官,一倂牌招,駕至草峴前路。上曰,兵房承旨進前。義翊進伏。上曰,宣傳官以守禦使迎接所傳命事,奉信箭前去矣。聞於回來之際,信箭至於折傷云,其委折,卽爲査覈以奏也。義翊曰,臣承命査問,則宣傳官奉箭馳歸之際,馬疲不能前進,適逢綾城尉具敏和奴子牽空馬過去,故自前奉命之人,倉卒無馬,或馬困不能行,則雖行人所騎之馬,暫爲換騎,自是前例。況今具哥奴子,旣持空馬,故宣傳官欲爲換騎,則厥奴終不肯許,疾馳以走,故宣傳官追乘其馬,則厥奴大加咆哱,仍把宣傳官捽下之際,至於信箭之被折云,極爲驚駭。雖尋常奉命之行,亦欲換騎馬匹,則常漢賤流,固不敢拒逆,而何況信箭,事體極爲重大,而渠敢捽下宣傳官,至於折箭之境,此則前所未有之事矣。上曰,聞極駭然,此則大關紀律,不可尋常處之,更加仔細査覈,可也。駕至山城左翼門外五里地守禦使迎接所,上下馬,入幕次,改御金甲乘馬。兵曹判書鄭尙淳跪啓稟旗鼓在前,請駐蹕。宣傳官跪稟止螺。宣傳官請受信箭于兵房承旨。義翊啓請藍白信箭,以授宣傳官,宣傳官奉以前行。宣傳官跪稟放信砲三聲,又跪稟鳴金二下大吹打。駕進發,至守禦陣作門外,尙淳跪啓請駐蹕。宣傳官跪稟鳴金三下吹打止,守禦陣中,亦放砲一聲,吹天鵞聲,各兵點旗吶喊共三吹,鳴金一下喇叭止。宣傳官跪稟鳴金二下大吹打,守禦陣中,亦大吹打,仍開陣門。大駕入作門,守禦使率中軍以下各營將,跪迎路左。上將至營前,義翊跪啓請傳敎,仍退立曰,有敎。尙淳擧旗高聲宣敎曰,敬勞卿等之軍。宣敎訖,守禦使率該營軍兵爲後廂,隨駕以行,上入左翼門內駐蹕,命宣傳官,以信箭傳于各營,使於路上留住。上仍詣地水堂,下馬乘堂。上曰,只承旨·史官及大臣·守禦使,入侍。領議政金尙喆,左議政徐命善,守禦使徐命膺,以次進伏。上曰,卿等鞍馬驅馳之餘,連爲無恙乎?領相則年紀雖高,而筋力之强壯,猶勝於左相矣。尙喆曰,臣等幸免顚仆,莫非王靈攸曁,伏未審連日勞動之餘,聖體,若何?上曰,不知其憊困矣。上曰,歷臨此處者,欲令軍兵暫爲歇脚之計,而此堂四面,環以池水,諸軍亦足以解渴,殊可幸也。尙喆曰,今日則日氣頗熱,臣於後班見之,則諸軍多有患渴求飮而不得者,今幸駐蹕此處,庶可以解其渴喉矣。上謂命膺曰,別試觀光擧子,爲幾許耶?命膺曰,擧子幾盡來會,而其數則姑未的知矣。上曰,擧子錄名都數,自政院問該掌官知入,可也。上曰,此堂何年所建乎?命膺曰,顯廟朝壬子年間,故府尹李世華所建云矣。上曰,地水之名,取地水師丈人吉之義乎?命膺曰,然矣。上指客舍曰,此何處乎?命膺曰,此是本州客舍,而卽所謂人和館也,故牧使柳琳,始建此館,而館名,則故牧使李泰淵所揭云矣。上仍命宣傳官行軍。申應周奏曰,只鳴行鼓乎?上曰,唯。上乘馬至鍊兵館,宣傳官跪稟鳴鑼邊,旗幟分立左右。上下馬陞座,宣傳官跪稟鳴金吹打止,承旨·史官及侍衛諸臣,以次入就各位,守禦使落後,聽候轅門外。上命守禦使參現,各班以次,皆行參現禮竝如儀。宣傳官跪稟回信地吹打,守禦使以下,趨出轅門。上降座入便次,改具戎服,出次陞座。上曰,京畿監司·廣州府尹,率民人入侍。出榻敎京畿監司鄭昌聖,廣州府尹宋煥億,率本州父老民人等進前。上曰,大臣入侍。尙喆·命善,以次進伏。上命秉模讀諭士民等宣諭綸音,又命以言語,飜譯以諭訖。上使秉模喩之曰,予寡人,爲爾等父母,而惠澤不足以下究,使爾等常不免飢寒困苦之患,此莫非予之不能盡撫育之道也。九重雖曰深邃,每念爾等流離塡連之狀,何但錦玉靡安?每不覺寢睡不甘,今此遠陵動駕,式遵先朝之故事,以伸寡人之情禮,而輦路所過,見爾等扶携塡咽,彌滿道路,擧有欣欣之色。予於是,實不勝忻愛之心,而今番動駕,遠路往返,凡所以勞民興役之事,不一而足,唉,爾小民,其何能堪乎?凡諸事役,雖皆除免,至於儲置米會減,秋大同免稅,而此何足爲爾等一分息肩之惠乎?思之及此,尤不覺靦然于中,至於山城民人,其所勞苦,比他尤甚,益可矜悶矣。凡有弊瘼,爲爾等愁苦之端者,其須悉陳於前,無有一毫遺漏也。予當使廟堂之臣·守土之官,講求矯革之道,以施軫恤之政,爾等其須知悉。民人等皆起伏且拜曰,臣等伏蒙聖上恩澤,年事屢豊,莫不安業樂生。至於今番動駕時,民人應役之雜後,亦皆除減,安有一毫爲弊之事乎?臣等今方感激,攢祝之不暇,實無可達之辭矣。其中年老民人,擧皆且拜且泣曰,臣等伏見天顔,又蒙無前之德澤,感泣之中,不知所達矣。上曰,爾等爲弊之端,予當更問於諸臣,以爲蠲革之道矣。上謂昌聖·煥億曰,卿等俱在旬宣字牧之任,凡所以救民釐弊之策,必有素所商量者,今於行幸之時,各爲陳達,使窮困之民,得蒙救濟之恩,可也。昌聖·煥億曰,臣等伏承下敎,敢不殫竭愚淺之見,以副我聖上德意之萬一也哉?謹當一一採探,更待登筵仰稟矣。尙喆曰,殿下恤民之德,愛人之澤,藹溢於辭敎之外,雖無知下民,亦皆感激而涕泣,臣於是,實不勝欽仰感歎矣。今番行幸,沿路民邑,擧皆勞苦,而至於山城軍民,果如聖敎,事役尤繁,此則不可無別般施惠之道矣。儲置米會減,大同稅蠲免,亦是莫大之實惠,此外釐弊捄瘼之策,守土諸臣,旣承筵敎,必有採訪登聞之擧,而凡諸釐革之際,須加十分商確,然後可免祛一弊生一弊之患矣。上曰,列邑之民,孰非予之赤子,而至於山城之民,今番之勞役,非此尋常,故予所矜㦖,亦倍於他處矣。俄已下敎於畿伯及本州府尹,凡諸民弊,使之採訪以奏,卿等亦必預思變通之道,俾有一分之實惠,是予之望也。命善曰,今此下敎,出於惻怛之聖意,臣等豈不思所以奉承之道乎?上命昌聖·煥億等先退。尙喆曰,臣等俄者,得聞綾城尉奴子折箭之事,實不勝萬萬驚駭,信箭事體,何等嚴重,而有此前所未有之事?此則決不可尋常處之矣。命善曰,信箭折傷,罪犯一律,此等之類,不可不依法勘處,以重紀律矣。國榮曰,此事臣亦聞之,可謂駭然,而當初宣傳官奪馬之際,自致折箭之境云,而至於具敏和奴子,則渠焉敢手自折之乎?義翊曰,俄於路上,仔細査覈,則此非宣傳官不善周旋之致,具家奴子,極爲愚濫,至於捽下宣傳官,而致此折箭之境云矣。尙喆曰,近來紀綱掃如,實多寒心之事,而至於此事,尤極駭然矣。上曰,誠如卿言,此亦可見紀綱解弛之一端矣。兵判出去,具敏和奴子,爲先決棍十五度後更稟,可也。義翊曰,諸玉堂有稟達事,來詣請對云矣。上曰,入侍。校理權以綱,副校理尹行元·吳大益,修撰趙鼎鎭·徐有成,副修撰沈樂洙·尹行修等,以次進伏曰,傳命信箭,何等嚴重,而綾城尉具敏和奴子,無所忌憚,敢與宣傳官爭詰,至於折箭之境,事未前聞,罪關軍律,具敏和,若於平日,檢束奴屬,則豈有如此無嚴之事乎?臣等謂具敏和奴子,施以一律,具敏和,亦施竄配之典,宜矣。上曰,具敏和奴子勘律事,軍律與正法間,在所審處者,從當處分矣。具敏和事,依啓。出擧條以綱等先退。上謂尙喆等曰,南漢移轉米之捧留利川事,果何如?尙喆曰,移轉輸納之弊,不但此數邑爲然,八道列邑,多有此弊,而爲道臣·守令者,亦不敢種種仰請者,蓋以捧留他邑之際,亦多弊端故然矣。今此利川縣捧留事,蓋出於特恩,而於民,可謂大惠矣。上曰,旣知其爲民弊端,則雖皆蕩滌,顧何所惜,而聞本縣縣監所奏,則民情皆願捧留本邑,故不待稟處,特命許施矣。利川至於南漢,道路旣遠,且山城險峻,氷路嵯峨,而飢寒殘民,經宿運納,其爲艱苦之狀,不言可想矣。尙喆曰,利川民人之得免輸納於山城者,於渠輩,不但爲除弊而已,實爲他處所無之特恩矣。上曰,明日試官,皆爲承牌乎?有防曰,諸試官皆爲承牌,而只有趙㻐違牌,故推考傳旨,俄已捧入矣。上曰,何故違牌云耶?有防曰,臣則未知其何故矣。上曰,設有情勢之可言者,當此幸行之時,有不可違牌,旣無情勢,而無端不進,誠可怪也。仍命書傳敎曰,旣無情勢,行在違牌,大關事體,試官趙㻐,更爲牌招。上謂尙喆等曰,卿等必多憊困,早退伏息,可也。尙喆·命善先退。上曰,守禦廳隨駕將校,依例除初試赴擧,其中已出身者,亦爲依例赴擧。出榻敎上曰,未肅拜守令,仍任前職,卽爲口傳差出。出榻敎上降座乘輿,出鍊兵館,還入行宮,諸臣以次退出。
己亥八月初七日酉時,上御南漢行宮。閉門取稟入侍時,行右承旨李義翊,假注書徐鼎修,記事官李信祜·鄭東浚,以次侍立訖。宣傳官跪稟懸燈號令,放起火一枝,各營一體應之。義翊跪稟閉門吹,上曰,知道。宣傳官跪稟號令,放信砲三聲,牢子大喝三聲,鳴金大吹打,擂鼓三通,又吹天鵞聲,仍閉門。人定時至,將定更。義翊跪稟初更。宣傳官又跪稟號令放砲一聲,吹天鵞聲,各營起勺斗。上曰,承史姑退,夕食後入來,可也。諸臣以次退出。
己亥八月初七日初更,上御南漢行宮。左承旨·左副承旨入侍時,行左承旨鄭民始,左副承旨徐有防,假注書徐鼎修,記事官金勉柱·鄭東浚,以次進伏訖。上曰,守禦使·廣州府尹入侍。守禦使徐命膺,廣州府尹宋煥億進伏。上曰,今番卿等勞苦,誠多矣。命膺曰,連日勞動之餘,聖體一樣萬安,臣民之幸,無過於是。臣等犬馬之賤,得陪扈從之列,其在私分,榮感極矣,夫何勞苦之可論乎?上曰,此城乃保障重地,國家之所以倚恃者,非比等閒,而今番來見,城堞門樓,一新補修,軍容凡節,亦頗整健,實爲嘉幸,亦可見卿修擧之勞也。命膺曰,伏承下敎,不勝惶感矣。此地處在峻嶺之上,左右山谷,崎嶇險峻,可謂天塹之地,而年久廢棄,城堞門樓,間多頹落,實爲可悶。臣待罪該營,伏奉上敎,略加修治,而猶未能十分精緻,臣心愧忸,何可盡達?至於軍兵,則雖有私操正操之法,近年以來,多不擧行,所謂軍兵,目不辨旌旗之色,耳不解鼓角之音,至於結陣行軍坐作進退之節,全不習鍊,而又當今番行幸,實有軍容失儀之慮,故臣先爲私習,各別敎練,而積年不練之兵,猝難練熟,尤爲惶悶矣。上曰,守禦廳所管軍兵摠數,幾爲一萬五千餘名,則亦可謂不少。此若每加操習,十分精練,則豈不爲難當之兵,而近年以來,爲大將者,多不得人,凡諸軍政,一竝抛棄,視同楚越,故今則兵雖多,而便同無用之物,此豈不寒心乎?卿須十分加意,毋負予倚毗之心也。命膺曰,臣謹當殫竭心力,思副聖敎之萬一矣。上曰,此處形勝,可謂天險,而只緣武備之不修,一遇烟塵之警,未免講和之地,至今思之,不勝感慨矣。此城乃完豊府院君李曙所築乎?命膺曰,仁廟朝甲子年始築,至於丙寅年畢役云矣。上曰,城之周回,爲幾許步乎?命膺曰,城之內則六千二百九十七步,外則七千二百九十五步矣。上曰,先朝閔應洙,爲守禦使時,重修此城,而撤去石甓,始爲蓋瓦云,然否?命膺曰,其時閔應洙,始爲城役,中間見遞,故判書趙觀彬爲其代,仍爲畢役,而今番賤臣之承命修改也,更爲撤瓦,覆之以甓矣。上曰,四門扁額,皆是卿之所書乎?命膺曰,然矣。上曰,汗峯城,何時築之乎?命膺曰,肅廟朝癸酉年,守禦使吳時復,始築此城,而至乙酉年,閔鎭厚爲守禦使時,仍爲毁撤,先朝己未年,趙顯命改築此城矣。上曰,丙子年,虜人登此峯,放大砲乎?命膺曰,然矣。其時砲丸,至擊行宮殿柱矣。上曰,若登此峯,則俯瞰城中云,此處築城,以防敵人之先據,果是不可已之事矣。命膺曰,聖敎誠然矣。上曰,南格臺,今番亦爲修理乎?命膺曰,此亦修築矣。上曰,此處乃爲山城之主峯,而其爲要害,甚於汗峯,故故判書閔鎭厚,建白築城矣。中間廢棄,至先朝壬申年,留守李箕鎭,又爲筵白,仍築兩墩臺云,今則無城,而只有墩臺乎?命膺曰,城則已爲中廢,只有墩臺,而一墩可容百人,此若專力固守,其於山城,可謂猗角之勢矣。上曰,丙子年,廟堂議論,欲以一枝兵,遮絶此路而未果焉。仍爲敵人所據,至於內外斷絶之境,至今思之,可謂痛惋矣。命膺曰,其時若以兵守此,則西南聲援,可以相通,而竟爲賊有,故城中城外,聲息久阻,至於無可奈何之境,此乃有識之至今歎惜者也。上曰,百濟溫祚王故城基址尙在乎?命膺曰,高峯峻嶺之上,尙有石築餘痕矣。上曰,古人云,地利不如人和,雖有此天塹之城,苟無人和,則何以保守乎?兵·食兩事,皆不可偏廢,而有食然後,兵可聚而城可守矣。以丙子時事言之,李曙預儲一萬餘石,僅支四十日之糧,而畢竟城池之不守,亦由糧餉之不繼,目今陰雨之備,非但組練軍兵而已,蓄糧儲穀之道,亦不可不各別留意矣。今則軍餉之留庫者爲幾何?命膺曰,軍餉糶糴大米,爲二萬五千四十餘石,其餘各穀,爲三萬餘石,合爲五萬七千七百九十餘石,而今皆折米,不過爲四萬四千八百餘石矣。其中一萬五千石,分給民間,目今留庫者,只有二萬九千八百餘石矣。上曰,本營歲入之錢爲幾何?命膺曰,儲胥所本錢,爲一萬六千餘兩,而先朝辛巳年間,因將臣筵達,除息貸下於內外各廳,京營別備錢,爲二千七百餘兩,而其外各項所捧錢,爲七千餘兩,一年經費之餘者,不過爲數千兩矣。上曰,府尹亦旣登筵,民邑弊端,皆爲陳達,可也。煥億曰,此城民弊中最甚者,乃保恤庫債錢事也。初以四千餘兩,逐年給債於城內民人,收其息六百餘兩,今已行之數十年,本錢皆爲消亡,利息自如,每當收捧,渾城嗷嗷,父祖之所用,責出於子孫,隣里之所用,督徵於居民,故此爲大段弊瘼矣。上曰,當初何爲而給債乎?命膺曰,當初以軍用之不足,散給此債,收其利息,以補經費,而今則實爲民弊矣。上曰,此猶甚於白骨徵歛·黃口收布,今則殆同指徵無處,而年年收納,至於隣族之督捧者,豈非大段民弊乎?此則不可不蕩滌,明日入侍,更以此陳達,以爲釐革之地,可也。上曰,本州以通都大邑,處畿甸要衝之地,凡諸州府之供億,使客之迎送,其爲民役,必非他邑之比,在朝家軫念之道,固已有倍於常,而爲字牧之任者,果能惕念動意,各別撫摩,不使殘民有呼冤之弊乎?煥億曰,畿內之土薄民貧,自古已然,而至於民役,則本州比他邑,可謂差歇,故姑無大段愁苦之端矣。上曰,頃聞烟戶柴鷄等役,皆定價米,自官貿用云,此外又有何役乎?煥億曰,惟正應供之外,他無供役之事,而只有行宮內除草掃雪,春秋點火等些少之役而已。上曰,田結爲幾何?煥億曰,六千七十五結矣。上曰,本州幾面乎?煥億曰,分爲上中下三道,而合爲二十三面矣。上曰,邑內地形,則四面皆是高峯峻嶺,無平曠耕種之地,邑民農事,何處爲之乎?煥億曰,城內及城外近地,雖無田畓,出四門外數馬場地,則山平野廣,無非膏沃之地,故城中之民,皆於此耕種矣。上曰,曾聞東門外田畓,舊屬司饔院柴場,孝廟朝,守禦使李時昉,啓請免稅,屬之城內民戶,使之耕種云云,今尙如此乎?煥億曰,先朝戊午年,府尹沈聖希,更爲收稅,至歲末,以米一斗式分給於城內民人矣。上曰,今年年事,以沿路所見言之,可謂豊登,而至於窮谷深鄕,亦皆如一否?煥億曰,今年則雨暘適中,農不失時,故無論高燥汚邪之地,苟得播種,則皆爲成熟云矣。上曰,州民皆受軍餉糶糴乎?煥億曰,然矣。上曰,還穀分給之數爲幾何?命膺曰,一年分給,爲一萬五千餘石矣。煥億曰,以還穀太多之故,或値歉荒之年,每當徵捧之時,極爲艱辛,此實民弊,而至於農糧種子,亦待還穀而爲之,故利害可謂相半矣。上曰,還穀之半留半分,當初法意,豈不便好,而年久法弛,今則成一痼弊,八道同然,豈不可悶之甚乎?但農糧種子之賴此以濟者,亦云大幸,而所分還穀,能無空殼無實之患乎?命膺曰,以八道列邑言之,豈無此患,而但山城餉米,則初旣精捧,故得免空殼之慮矣。上曰,軍餉所儲處,爲幾倉乎?命膺曰,合爲八倉,而此外亦有稤倉·僧倉·松坡倉三處矣。上曰,一倉所儲之穀爲幾何?命膺曰,多則五千餘石,少則二千石矣。上曰,所謂稤倉·僧倉,亦有所儲之穀,而其數亦幾何?命膺曰,稤倉設立之意,蓋如戶曹賑恤廳·常平廳之例,凡諸祭享之儒,賑恤之資,夫刷之價,皆出於此,而雜穀合爲四千餘石,僧倉則故守禦使李世白,以空名帖,得若干穀物,年年糶糴取耗,其後築倉儲之,亦屬軍餉,而雜穀亦不下二千餘石矣。上曰,此邑卽畿甸中大鎭,而城內民戶,僅爲千餘戶,是可怪也。命膺曰,城內地形,本爲挾窄,故民戶不能多聚而然矣。上曰,十室之邑,亦有忠臣,至於此州,通計境內戶口,則可謂萬戶之邑,地靈人傑,本無古今之殊,雖於近來,亦豈無人才乎?以丙子時言之,徐欣男,不過私奴,而當虜兵圍三匝之日,單身抽出,能得傳命於三南諸道,孟元賓,特一閒散,而聖祖幸行之時,請獻其馬,得以無事入城,至於國初,金邦慶·趙狷之類,皆出於此地,然則廣州一府,足可謂人才之府庫,近來亦有異行奇才之名於鄕黨者乎?命膺曰,聖敎誠然,人才之出,本無古今之殊,如臣聾聵,雖未得聞,卽今草野之間,安知無隱遯不售之士乎?惟在聖上,廣加搜羅,以禮致之耳。臣見本州邑誌,則丙子前,有魯協者,逢見一異人於此地,果能逆覩丙子之亂云,以此觀之,世所不知之中,豈無卓異之才乎?上曰,其時昇平府院君金瑬,軍官朴震龜,嘗進一木龜於瑬曰,用此則可當一面云,而瑬以爲迂怪却之,蓋震龜,以此自況,而時人不知,故未得收用於丙子搶攘之時,豈不可惜乎?命膺曰,臣亦聞此言,蓋亦異人矣。上曰,南漢本名日長山,而國朝中葉以後,始稱淸涼山,人以爲淸兵來侵之徵云,此言果有之乎?命膺曰,此是故老相傳之言,而臣亦聞之矣。上曰,再明日城操時,本州府尹爲營將乎?煥億曰,爲前營將矣。上仍命宣饌訖。命膺曰,夜色幾已向晨矣。聖體勞動之餘,久爲酬應,實爲可悶,臣等姑先退出,似好矣。上問義翊曰,更點爲何時乎?義翊曰,幾近五更矣。上命諸臣退出,夜已五更矣。
上在山城行宮。停常參·經筵。
傳于徐有防曰,朝問安,勿爲之。
有政。吏批,判書李徽之進,參判兪彦鎬進,參議未差,左副承旨徐有防進。以李爲同義禁,丁志元爲兵曹佐郞,李義敎爲司僕主簿,宋煥程爲司宰主簿,申應顯爲安州牧使。新及第閔台爀今加通政,文科甲科第一人,登科前資窮,依法典陞堂上。造紙別提單李尙淵,武科第一人,監察洪景游,弘陵令姜宜㷜以上,仍任前職事,承傳。
兵批,判書鄭尙淳進,參判金履素留司,參議洪樂彬入直,參知南鶴聞守宮,行右承旨李義翊進。以西春君燁爲都摠管,李壽鵬爲兼司僕將,安橚爲武兼。
李義翊,以宿衛所言啓曰,依下敎,武藝別監隨駕軍兵等,令各該營門,療飢債分給之意,敢啓。傳曰,知道。
己亥八月初八日卯時,上御南漢行宮,開門取稟入侍時,行右承旨李義翊,假注書徐鼎修,記事官李信祜·鄭東浚,以次侍立訖。宣傳官跪稟落燈,止刁斗號令。義翊跪稟開門吹。宣傳官跪稟號令,放信砲三聲,牢子大呼開門,又大喝三聲,擂鼓三通,開金大吹打。少頃,仍開門。上曰,承史次次食代,可也。諸臣以次退出。
己亥八月初八日卯時,上御南漢鍊兵館,親臨文武科別試入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,同副承旨李枰,記事官李兢淵,假注書徐鼎修,記事官徐龍輔·鄭東浚,以次侍立訖。上具戎服,乘輿出行宮,詣鍊兵館,降輿陞座,承史分東西侍立,雲寶劍侍衛諸臣,重行在其後,形名前排列於階下。上曰,赴擧儒生及應射武士,皆爲待令乎?有防曰,皆爲整齊於作門外矣。上曰,文武所試官行禮後,仍爲陞座,儒生·武士,皆令入之。文所試官,讀劵官徐命善·李徽之·金華鎭·洪國榮·兪彦鎬·李性源,對讀官林鼎遠·洪樂彬·尹行修·柳孟養·朴祐源·李度默·金宇鎭·趙時偉·沈樂洙·李夔·睦萬中。武所試官,參考官徐命膺·鄭尙淳·李柱國,參試官申應周·尹行元·吳毅常,以次入就拜位,四拜訖。仍陞堂就座。上曰,儒生入門數爲幾許?有防曰,八百餘人矣。武士之應射者,亦幾許?義翊曰,姑未的知矣。上曰,讀劵官二人,持懸題紙進前。徽之·國榮,奉懸題紙進伏。上命書題曰,賦在德不在險。限午時,徽之等承命書題訖。跪傳于對讀官,對讀官二人,進前跪受,出詣階上南向立,有防退立於對讀官之左,擧手稱宣敎,懸題官二人趨入,進跪於對讀官之前,對讀官以書題,立傳于懸題官,懸題官跪受,出詣懸題所,仍懸題訖。上曰,諸生各各分坐,勿爲雜亂之意,試所承旨申飭,可也。義翊進前跪啓宰樞執鼓,宣傳官呼行首宣傳官,命宰樞執鼓,行首宣傳官申應周,應聲立於鼓前,鳴鼓大三小四,凡三次訖。義翊跪啓矢數執鼓,宣傳官呼訓鍊院。命矢數執鼓,訓鍊院副正金魯直,應聲詣鼓前,鳴鼓貫五邊三。義翊跪啓擧子呼名,宣傳官呼呼名官。命擧子呼名,呼名官應聲呼名,應試武士等,以次入就射位發矢。上命書傳敎曰,今番庭試取三人。又命書傳敎曰,守禦廳將校別試射時守堞軍官陳儀行·金碩官,柳葉箭一巡邊三中,倂直赴殿試。秉模曰,侍臣中臺諫,無端移次,事甚未安,推考,何如?上曰,依爲之。出擧條上曰,武擧子試射,幾皆爲之乎?義翊曰,幾盡爲之矣。上曰,入格人爲幾何?義翊曰,十五人矣。少頃,上曰,武科入格人,皆令進前。甲科一人闲良李尙淵,乙科三人前萬戶尹得寬,副司果金載宗·高德復,丙科十一人闲良尹景春,副司果金泰世·金洙澤,闲良孫善復·朴枝大·李彦白,副司果金光彬·安龜齡,闲良徐守贊,副司果陳儀行·金碩官以次進伏。上下詢其姓名訖,仍命兵判及諸將臣,使於臺前進退後,仍命退出。上曰,收劵爲幾何乎?有防曰,所捧爲五軸矣。上曰,諸試官進前,仍爲考試,此外試劵,次次入之,可也。上謂命善等曰,今番設科,蓋爲慰悅三邑人士也,必須精詳考閱,無有遺珠之歎,可也。命善曰,伏承下敎,臣等敢不盡心考試乎?上曰,不必於早呈劵軸中,盡爲抄出,雖晩後呈劵,亦爲仔細考覽,可也。鄕谷儒生,旣無器具,雖晩呈,其中亦豈無實材乎?命善曰,聖敎誠然。此與京中儒生有異,雖或實材,而坐無器具,多爲晩呈矣。諸試官畢考試劵後,上曰,合考爲幾丈乎?命善曰,爲五丈矣。上又命合考訖。上親爲坼榜,仍令以次呼名,使之進前。甲科一人閔台爀,進伏奏姓名。上謂命善等曰,此是誰之子孫乎?命善曰,此是故相臣閔應洙之從孫云矣。上曰,年爲幾何?台爀仰奏曰,三十四歲矣。上曰,居驪州乎?台爀曰,然矣。乙科一人黃仁炫進伏。上曰,汝則誰之親屬乎?仁炫仰奏曰,强近之親,別無立朝者矣。上曰,遠族,誰也?仁炫仰奏曰,故參判黃一夏之孫也。上曰,年爲幾何?仁炫仰奏曰,五十一歲矣。上曰,居何邑乎?仁炫奏曰,居廣州矣。丙科一人尹永儀進伏。上曰,誰之親族乎?永儀奏曰,遠近親族,別無立朝者矣。上曰,居何邑乎?永儀奏曰,居廣州矣。上謂義翊曰,三邑帳籍,皆爲考準乎?義翊曰,諸試官及漢城府堂上,今方考出矣。命善進前曰,入格儒生尹永儀,稱爲廣州儒生,而本州帳籍,盡爲考見,竝無入籍居生之事,只以近族之率戶,冒赴場屋,極可怪駭矣。上曰,更爲仔細考覈,可也。命善曰,盡爲較準,而旣非元戶,則有違設科之法意,此不可不拔去矣。上曰,使本州府尹更爲考出,可也。少項,義翊曰,本州府尹,亦爲査覈,而初不入於帳籍云矣。上曰,考籍許赴,法意甚嚴,而托以率戶,冒入場屋,果爲駭然矣。命善曰,此等之類,依法拔去,然後可以懲後弊而正士習矣。副修撰沈樂洙·尹行修等進前曰,今番別科,三邑儒生之考籍許赴,法意甚嚴,而尹永儀之只憑一式年率籍,肆然冒赴,事極可駭,其在嚴科場杜後弊之道,不可仍置,臣等謂爲先勿施,宜矣。上曰,依爲之。出擧條持平宋樂·申應淵進前奏曰,三邑試取,有異他科,屢式入籍,始許赴擧,法意甚嚴,不可踰越,而今者尹永儀,身爲士子,不有朝令,托以近族之率下,恣意冒赴者,誠極駭痛。請尹永儀,爲先勿施於元榜中,以嚴科場,以正士習。上曰,依啓。出擧條獻納李命勳,正言朴天行進前曰,科場法意,何等嚴重,而尹永儀,身爲士子,冒籍赴擧,事極駭然,請尹永儀,依法重繩。上曰,依啓。出擧條上曰,尹永儀旣已拔去,合考中之次人,更卽考閱,仍爲升付,好矣。命善等承命,更爲考試訖。上曰,試劵入之。有防奉進,上親爲坼榜,仍令呼名入侍。丙科一人曺允大,進伏奏姓名。上曰,父名誰也?允大奏曰,監役曺命峻矣。上曰,年爲幾何?允大奏曰,三十二歲矣。上曰,居何邑乎?允大奏曰,居驪州矣。上仍命下番翰林及諸試官,使於階前進退訖。文武所諸試官,以次退出。上曰,唱榜卽爲擧行,可也。仍行唱榜禮。上具戎服,東西班隨駕從宮,亦以戎服行禮,樂則用軍樂,文武新恩,賜花賜牌賜酒,領議政率百官陳賀,進致辭如儀訖。上命書傳敎曰,新恩政事,當日爲之。上曰,守禦使進前。命膺進伏。上曰,南漢一城,乃國家之緩急所恃也。其所保釐之策,專在該營,而至於僧軍之團束,亦是祖宗朝創設之法,則此亦保釐中一事也。予於今行,旣閱該營之軍容,則僧軍坐作之法,亦不可不一試,卿其出去,使僧將率僧軍入來,擺列於館前路上,可也。命膺承命退出,少頃回奏曰,僧軍已爲待令矣。上命宣傳官仍爲號令,宣傳官呼軍器寺,放信砲一聲,立認旗向右一點摩動,點鼓吹擺隊伍,喇叭仍止金,僧軍等列成方陣於臺下。上又命宣傳官擧旗四面點,僧軍等又成圓陣。上謂命膺曰,多年不鍊之兵,猶知節制,方陣·圓陣,皆能如法,亦可尙也。命膺曰,臣亦未保其能解陣法,今果成樣,甚可奇也。上命僧將進來臺下,行參現禮後,上使義翊諭之曰,爾能解行軍列陣之法,良用嘉尙,軍法諸書,亦能通曉乎?僧將奏曰,兵書則本無所學,而至於方圓陣列成之法,旣有僧軍遵來古規,故粗能知此矣。上曰,保障重地,比他自別,爾等各別操習,無或怠惰,以爲緩急一臂之用,可也。命僧將退歸信地。上曰,僧將之名爲誰?命膺曰,呂瓚云矣。上曰,僧軍之設,蓋自仁廟朝甲子年築城時,而其時得異僧覺性者,命爲八道都摠攝,專任城役,仍令召募僧軍,使之團束爲伍,分住各刹,而近年以來,旣不勤於操練,又不恤其事役,多爲離散,漸不如初云,然否?其所爲弊之端,卿其陳達,可也。命膺曰,僧軍別無他弊,而但渠輩無他聊賴之資,只應公私之役,故以此爲苦,漸皆逃散,至於難支之境云矣。上曰,然則誠可矜悶,何以則有捄弊之道乎?命膺曰,臣亦以此,曾有所商量,而實無變通之好策矣。上曰,團結爲兵,不但爲緩急之助也,此亦均是赤子,則旣知其流離難保之弊,而不思所以救濟之道乎?卿須更加商量其矯弊之策,從近稟達,可也。仍命僧軍等退出。上曰,僧軍之戎裝兵器,殆不成樣,此亦不可無變通之道矣。命膺曰,聖敎誠然,而本營物力,旣甚殘薄,渠輩貧困,去益爲甚,非不欲一番修改,而自前未果者,果爲事勢之所拘而然矣。上曰,南漢埋火之法,卿見之乎?命膺曰,臣亦未及見之,而槪聞其法最好云矣。上曰,山城兵具中,此爲最緊之用,而近緣軍務之抛棄,此等妙法,亦不練習,豈不可惜乎?今當親試,卿其出去整頓,可也。少頃,命膺還入奏曰,埋火諸具,皆爲待令矣。上曰,埋之於何處乎?命膺曰,館前大路南邊空原之上,皆爲埋置矣。上曰,然則有臺上號令,然後可以擧行乎?命膺曰,然矣。上命宣傳官號令,宣傳官呼軍器寺,放信砲一聲,砲聲出而火箭齊發。上曰,是法足可爲天下之最矣。此是明將袁崇煥,試於寧遠之紅夷砲遺製乎?命膺曰,此乃其時傳來之法云矣。上曰,丙子年則此法未及出,故不得用之於戰場,誠可歎惜。命膺曰,然矣。其時若用此法,則虜兵,何敢近城下乎?上曰,曾聞山城別把陣,皆習此等技,而許多人中,只有二人能練習云,此亦不能勸奬之致也,卿其加意修擧,可也。命膺曰,雖當習操之時,而此法則多不擧行,故軍人中能解此技者,果尠矣。上命守禦使先退。上降座乘輿,出鍊兵館還行宮,諸臣以次退出,時已三更五點矣。
先是日暮,宣傳官跪稟懸燈號令及還行宮,義翊跪稟閉門吹,又稟定更,皆如上儀。
上在山城行宮。停常參·經筵。
兵曹口傳政事,以朴基豐爲訓鍊副正。
己亥八月初九日卯時,上御西將臺。親臨城操入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,同副承旨李枰,記事官李兢淵,假注書徐鼎修,記事官李信祜·鄭東浚,以次侍立訖。上具金甲,出便次陞座,侍衛諸臣,各就侍立位。兵曹判書鄭尙淳跪啓稟行城操禮。通禮跪請出次,上降座乘輿,出行宮門外。尙淳跪啓稟旗鼓在前,請駐蹕。宣傳官請受信箭于兵房承旨。義翊跪啓請藍白信箭,以授宣傳官,宣傳官奉以前行。宣傳官跪稟放信砲三聲,仍呼軍器寺放砲。宣傳官跪稟鳴金二下大吹打。大駕到作門處,尙淳跪啓請駐蹕。宣傳官跪啓稟鳴金三下吹打止,守禦使亦於信地,放大砲一聲,吹天鵞聲,各兵一齊吶喊共三次,鳴金一下喇叭止。宣傳官跪稟鳴金二下大吹打,守禦使於信地,跪迎路左,大駕入作門詣臺下。宣傳官跪啓稟鳴金三下吹打止,又跪稟嗚鑼邊,旗幟分立左右。上仍登將臺上陞座,黃門旗手,義桿作門于淸道旗之前。上曰,時原任大臣及守禦使入侍。領敦寧李溵,領議政金尙喆,左議政徐命善,守禦使徐命膺,以次進伏。溵等曰,連日勞動之餘,聖體一向萬安乎?上曰,予則一樣矣。卿等昨·今兩日,能爲休息乎?溵等曰,臣等則姑無疾病,而只以玉體之萬康,爲臣民之幸矣。上曰,先大王庚戌年幸行時,歷臨此臺,今日予又來此,山川依舊,觸物興懷,予心愴感,無以爲喩。尙喆等曰,今番幸行,蓋出於繼述之聖意,而展拜兩陵,來臨此臺,竊想聖心,安得不感慕乎?臣等亦忝陪扈之班,來到此地,下情不勝感愴矣。上曰,先朝御此臺時,亦命鼓吹,今番亦依此爲之,可也。仍命侍衛諸臣皆登臺。上曰,丙子年賊兵,乘夜負板登城,我軍覺察,以湯水灌之,無不糜爛而退云,此地卽其處乎?尙喆曰,然矣。其時仁祖大王,夢見溫祚王,來告賊兵登城,聖祖仍驚覺,卽命偵之,果如其言,令將士擊却,斬獲甚衆。還都日,特命建溫祚王廟,春秋享祀,是甚靈異之事矣。命善曰,於此亦可見邦籙靈長神人默祐之驗也。上曰,其時事誠不偶然矣。尙喆曰,殿下旣臨此地,仰惟昔日,聖心之感慕,當復如何?第念人君之孝,異於凡庶,此武王所以善繼善述而爲天下達孝也。伏望殿下,必以聖祖之盛德至善,爲法於今日,而思盡繼述之道焉。上曰,卿言試好矣。惟我肅祖·英考,追孝廟之志事,痛中華之陸沈,凡所繼述之道,靡不庸極,此可謂後嗣之法也。予以否德,豈敢望萬一彷彿於聖祖盛德,而惟其區區自勉之心,每以追述先志,不墜令德爲望,而其所善繼之策,只在於以實心行實政,得有實效,然後予之今日之心,庶免爲文具之歸,卿等亦須體予此心,以盡協贊之道,是予所望也。命善曰,聖敎至此,臣等不勝欽歎,而臣等俱極駑劣,不能對揚其萬一,尤切惶愧矣。溵曰,領相旣以繼述,仰勉於殿下,殿下又以協輔,責之於臣等,君臣上下,互相勉勵,毋或少弛,則下敎中實心實政,豈無其效乎?上曰,南·北漢之於我朝,其爲緊重,奚但如漢之三輔,唐之兩衛,而昇平日久,戎務廢弛,兵不足爲陰雨之備,城不足爲保障之地,念之及此,寧不寒心?是以予於拜陵歸路,不憚數日之勞,必欲親覽操練者,蓋使恬憘之將卒,知所振勵之勤意也。尙喆曰,聖敎誠然,近來戎政,殆不成樣,至於操習之法,亦皆廢棄,而今番自上親閱,可謂作士氣修舊典之盛擧矣。上曰,守禦使先歸信地,城操節次,卽爲擧行,可也。尙淳跪啓稟小開門吹打,宣傳官跪稟號令,呼鉦手,鳴金二下少吹打,宣傳官跪稟鳴金三下吹打止,兵曹判書以下各班,以次行參現禮訖。尙淳跪啓稟放陞壇砲。宣傳官跪稟號令,呼軍器寺,放信砲三聲,又呼鉦手,鳴金二下大吹打,牢子一人進跪,大呼開門,旗手應聲,揮旗而退。宣傳官跪稟鳴金三下吹打止。尙淳跪稟放升旗砲。宣傳官跪稟號令,呼軍器寺,放信砲一聲,呼鑼鼓手,擂鼓鳴鑼共三通,升旗後,仍鳴金鑼鼓止,該面城將,亦放砲一聲,擂鼓鳴鑼升旗,少頃,鑼鼓止。義翊跪啓稟宰樞執鼓,宣傳官呼訓鍊院宰樞執鼓,訓鍊院副正金魯直,未及待令。尙淳曰,宰樞執鼓,隨駕訓鍊副正,當爲擧行,而當該副正,不爲待令,誠極駭然,爲先汰去,何如?上曰,依之。出擧條上曰,訓鍊副正,口傳差出。出榻敎訓鍊副正朴基豊,趨進臺下,應聲擂鼓,守禦使由轅門,趨入參現,因留壇上。尙淳跪啓稟發伏路兵。宣傳官跪稟號令,呼軍器寺,放砲三聲,呼鉦手鳴金邊,該面亦一體擧號砲三聲,鳴金邊,發伏路兵。宣傳官跪稟止金。尙淳跪啓稟該面操。宣傳官跪稟號令,呼鍾手撞鍾,如該方數,又呼喇叭手,吹掌號三聲,又呼鼓手,擂鼓三通,官兵執器上城。宣傳官跪稟止金。尙淳跪啓稟閉城門。宣傳官跪稟號令,呼軍器寺,放信砲三聲,呼鉦手,鳴金二下大吹打,仍閉城門。宣傳官跪稟鳴金三下吹打止。宣傳官又跪稟吶喊號令,呼軍器寺,放砲一聲,呼喇叭手,吹天鵞聲,吶喊共三次訖。宣傳官跪稟止金,鳴金一下喇叭止。尙淳跪啓稟放肅靜砲。宣傳官跪啓稟號令,呼軍器寺,放信砲三聲,又呼敎練官,立肅靜牌,樹豹尾旗。宣傳官跪稟休息號令,呼軍器寺,放信砲一聲,呼鑼手鳴鑼,該面城將,亦放砲一聲鳴鑼,各兵休息。宣傳官跪稟止金,該面城將,亦鳴金鑼止,該面伏路兵,放砲放起火報警,該面城將,亦放砲放起火如數。宣傳官跪稟該面防賊號令,呼軍器寺,放信砲二聲,放起火二枝,立朱雀旗,該面遊兵聽候。宣傳官呼鼓手擂鼓,吹天鵞聲,呼朱雀旗手,向前連點,該面遊兵,擧起火一枝以應之,吶喊飛趨,上城應援。賊至百步內,該面城將,不待臺上號令,自擧砲一聲,吹天鵞聲五次,佛狼機·鳥銃,五次輸放,鳴金一下喇叭止。賊至五十步內,該面城將,放起火一枝,吹天鵞聲一次,火箭弓矢,齊發一次,鳴金一下喇叭止。賊至城下,該面城將,放砲一聲,擂鼓吹天鵞聲,鳴鑼擊鼓,城上兵夫,以石擊打。賊敗,該面城將,鳴金一下擂鼓止,賊遠遁回巢,該面城將,擧起火一枝,報賊退。宣傳官跪稟鳴金一下擂鼓止。宣傳官跪稟得勝,大吹打,呼軍器寺,放信砲一聲,呼鉦手,鳴金二下大吹打,該面遊兵,擧起火一枝以應之,仍回信地,該面城將,亦放砲一聲,鳴金二下大吹打。宣傳官跪稟鳴金三下吹打止,該面城將,亦鳴金吹打止。尙淳跪啓稟開城門。宣傳官跪稟號令,呼軍器寺,放信砲三聲,呼鉦手,鳴金二下大吹打,仍開城門。宣傳官跪稟收伏路號令,呼軍器寺,放信砲一聲,呼喇叭手,吹掌喇叭一遍,該面城將,亦應砲掌喇叭,收伏路兵。宣傳官跪稟鳴金一下喇叭止。尙淳跪啓稟下城。宣傳官跪稟號令,呼軍器寺,放信砲三聲,呼鉦手,鳴金二下大吹打,該面城將,亦放砲三聲,鳴金大吹打,各兵皆下城,每五垜留一人看瞭,餘俱下城。宣傳官跪稟鳴金三下吹打止,該面城將,亦鳴金吹打止。宣傳官跪稟休息號令,呼軍器寺,放砲一聲,呼鑼手鳴鑼,該面城將,亦放砲鳴鑼,各兵皆休息,城操禮畢。上謂命膺曰,兵者不鍊則無用,卿須體予董飭之意,必須着意修擧,可也。以今日城操觀之,軍務擧行,雖免大段失儀,凡於節制,多有生疎之擧,當此平常安閒之時,猶不免顚倒失操,則其可責之於倉卒應接之際乎?今爲將兵之臣者,所當惕然加勉處也。命膺曰,臣亦以此之故,實不勝惶愧,而此後則謹當殫竭擧行矣。尙喆等曰,詰戎政閱武器,自是王政之大者,而殿下特於輦路,親臨操練,修擧廢典,董飭將臣,臣等實仰聖意之有在,而爲將兵之臣者,亦豈不仰體乎?上曰,日已晏矣。卿等姑先退去,可也。尙喆·命善等,先爲退出。上謂命膺曰,此處地形甚高,四面城池,皆入望中。粉堞周遭,醮樓一新,卿之修擧,實用嘉尙。予旣來此,仍欲巡視近處城堞,城上道路,果無逼側難行之處乎?命膺曰,東城則峯巒高峻,有難於輦路幸行,而南城則極爲平坦矣。上仍乘輿,出西將臺。上曰,只承史陪從,侍衛及旗鼓,皆令落後。上曰,軍士房承旨李義翊,連日隨駕,想必勞憊,禮房承旨徐有防,以代房隨駕,可也。上曰,守禦廳執事一人,隨駕後近處,凡有詢問,皆令應對,可也。上至西城,守禦廳執事延德雨進駕前告曰,此是天柱峯前路矣。上仍駐蹕,周覽城內城外。上曰,天柱峯下,樓閣之隱現於林木間者,此是天柱寺乎?有防曰,然矣。上指城外山谷曰,此處雖或稍低,而四面岡麓,皆爲嶄截,可謂此城之要緊處也。自此距廣津,爲幾許里乎?有防對曰,幾三十餘里矣。上至南城,又爲駐蹕,指梨峴山曰,此是何處乎?有防問於德雨後回奏曰,此是梨峴云矣。上曰,丙子年,金藎國·鄭蘊諸人,請以四百兵,先據此地,以通三南聲息,而其時因體府之不從,竟爲敵人所奪,以至內外阻絶之境,至今思之,可爲歎惜,此果其地乎?有防曰,然矣。上曰,自城中至梨峴有路否?有防問於德雨後回奏曰,路在山脊,直通南門云矣。上曰,此路與三南大路相通乎?有防曰,然矣。上曰,距山城爲幾許里?有防曰,十四里云矣。上曰,梨峴之左,稍南而近於山城,上有墩臺者,此是南格臺乎?有防曰,此是南格臺,而若登此臺,則城中形止,皆爲俯瞰,東至武甲山雙嶺以內山谷迂回處,皆可坐見云矣。上曰,故判書李箕鎭,修築南格臺,長養樹木於梨峴云,然否?有防問於德雨後回奏曰,李箕鎭爲之云矣。上至南門樓駐蹕。上顧謂侍臣曰,凡人之過此地者,亦莫不憤惋慷慨,其況予心乎?今登此樓,俯臨南來之大路,想像丙子年事,歷歷如在眼中矣。其時金瑬輩,請移蹕江都,聖祖夜出此門,氷滑路險,至於捨馬而步,玉體仍以不寧,未免回駕入城。今見此地,想起前事,感慕之中,不勝於邑矣。從古亂離之際,播遷之苦,何代無之,而豈有如我朝丙子年之蒼黃罔措乎?今雖昇平日久,域內安謐,而其在安不忘危之道,君臣上下,所當惕然興感,互相勉戒處也。有防曰,聖敎誠然矣。其時之事,至今人皆傳說,而雖無知婦孺,莫不哀痛而憤慨矣。上曰,其時諸將,各守四門,而南門則具宏守之,或出兵接戰,多有斬獲云矣。有防曰,至今城下谿谷之間,或得鐵丸·箭鏃云矣。上曰,南門以東,則城上道路,頗險峻云,自此因向北城,好矣。上至北城。德雨進前奏曰,此是連珠峯矣。上仍駐蹕,峯上謂有防等曰,此城之外,山坂之險峻,澗谷之回曲,比南城外,尤甚矣。此是胡兵埋伏處乎?有防曰,然矣。上曰,其時金瑬,督戰於此城,爲賊人所瞞,輕先出兵,至於全軍敗沒,到今思之,實爲矜惻矣。有防曰,伊時御營軍三百人,一齊下城,爭先赴賊之際,左右伏兵齊起,爲其所殲,又緣火藥之不給,請藥之聲,胥撼山谷,蓋爲其主將者,撙節火藥,至於一敗而不救云矣。上曰,北門之戰,無一人生還者,雖緣强弱之相懸,而主將之節制,亦有所失宜而然矣。有防曰,聞金瑬聽術士之言,輕先出戰,至於致敗云矣。上曰,戰亡人致祭,設行於何處乎?有防指城下直北山谷間少平處而奏曰,此是戰場,故於此設祭云矣。上曰,以古人文字觀之,凡於古戰場經過之時,皆不禁悲㥽感愴,弔古悲昔之意,則況予親臨此地,又命設祭,有若忠魂毅魄,尙留於山谷之間者,心甚惻然,幾不禁下淚矣。予於此,又有所感焉者,此不過百餘年前故戰場,而一見其處,尙不覺惻然于中,則至於窮村深鄕蔀屋殘民,其爲困苦殘忍之狀,如或親見,則其爲惻然,奚但如臨此地想古事之懷乎?然而此則猶不得目見,故每一念至,雖爲惻然,而猶不至於下淚,蓋人情不能無間於見與不見而然矣。有防曰,聖敎誠然矣。民間愁苦之端,不一而足,殿下深居九重之內,豈盡俯燭乎?上曰,丙子年淸兵,皆屯於此處乎?有防曰,其時胡兵,充斥城外四面,至無片土之空閒處,而至於北門之外,則賊兵尤聚,峻麓深坑,無非營壘故址云矣。上曰,此處地名云何?有防問於德雨而回奏曰,城門之外大路之左則乃金巖洞,右則馬跟洞云矣。上曰,本州故邑基,在何處乎?有防曰,山下稍廣處,此是故邑基址云矣。上曰,黔丹山在何處乎?有防曰,自此直北而望,則有山逶迤壁立者,此是黔丹山云矣。上曰,距此城爲幾許里?有防曰,十五里云矣。上曰,其時原州營將權正吉,率勤王兵至此,而爲賊所遏,不得前進,擧烽相應,城中人望見,知有援兵,莫不聳喜云矣。有防曰,此山與山城,爲相望之地,足以烽火相通矣。上曰,城之東,崒然而高出者,此是汗峯乎?有防曰,然矣。其時虜兵,自據此山之後,城中虛實,無不俯見云矣。上曰,自丙子之前,已有漢峯之稱云,信否?有防曰,然矣。上曰,此事,似不偶然矣。國淸寺在何處乎?有防曰,在西門之內矣。上曰,國淸寺之號,乃僧覺性所名,而有先知之䜟云,信否?有防曰,甲子築城時,覺性首創二寺,名以國淸·漢興,時人莫知其義。丙子後,始悟漢與汗同音,金國是年,改號爲淸,仁祖大王異之,賜賚覺性甚厚云矣。上曰,地名之偶然相符,何必盡歸於䜟緯之說,而自後人觀之,則雖謂之事不偶然,亦無怪矣。上至北門樓,仍駐蹕,命以酒壺饌盒,宣賜諸臣後,上曰,此城形止,今始周覽,城在衆峯之巓,左右山谷,崎嶇峻急,可謂天險之地也。實爲緩急可恃,而以丙子時事觀之,初不得一與敵人決戰,終未免城下之辱,蓋地理之不足恃,有如是矣。有防等曰,聖敎誠然矣。地理之險,莫如劍閣·蜀道,而及其不守也,人皆掉袂而入,有若平地坦路。以此觀之,天府之險,金湯之固,果無足所恃,而古人所謂地利不如人和者,政爲此也。上曰,承旨之言,誠是矣。然易稱王公,設險以守國,蓋設險守城,有國之不可已者也,若使地利·人和,俱得其宜,則豈非第一道理乎?有防曰,春秋,莒恃陋而不修城郭,君子以爲罪之大者,則築城鑿池,果是不可已之事矣。上由北門,仍詣枕戈亭,降輿御亭上。上曰,守禦使入侍。命膺進伏。上曰,此是故軍器所乎?命膺曰,然矣。上曰,完豊府院君李曙築城時,得此亭於榛莽蕪沒之中,不能知其年代云,然否?命膺曰,此事載於本州邑誌,而此是溫祚王故城,故人以爲溫祚王所造云矣。上曰,今距溫祚王時,千有餘年,則此亭安知其必於其時所造乎?命膺曰,甲子年築城之前,此不過古來荒廢之地,而至今流傳,祗是溫祚故都,則謂之其時所製者,亦不可謂無所據矣。上曰,嘗聞皇明副摠管程龍,畵蘭數叢,又畵龍於壁上,天欲雨則雲氣常出其間,或禱雨有應云,至今有舊跡之可見者乎?命膺曰,以鄭斗卿畵蘭歌觀之,其時程使之畵壁,可以知之,而今則年久壁頹,無以尋見其筆跡矣。上曰,丙子年,淸人砲丸,及於行宮,仁祖大王,移御于此亭,故肅廟戊辰年幸行時,亦臨此處,今日予又來見,益切感懷矣。枕戈之扁,誰所名也?命膺曰,先朝辛未年,故留守李箕鎭,扁以今名云矣。上謂命膺曰,卿則姑爲先退。命膺承命退出。上乘輿出枕戈亭,詣鍊兵館降輿,御正堂,承旨·史官及侍衛諸臣,各以次入就侍立位。上曰,領·左相·守禦使入侍。尙喆·命善·命膺,以次進伏。尙喆曰,俄間聖體諸節,更若何?上曰,一樣矣。上曰,今番動駕,寔遵列聖朝攸行之例,所過程路,殆近百餘里,前後日字,亦爲七八日,百官軍兵之驅馳勞苦,實爲矜慮。至於三邑民人,其所矜恤,尤非尋常,且其顒望之餘,若無實惠之及,則何以慰民情而安予心乎?列聖朝此路幸行時,皆有特恩於民間,故予亦遵此德意,今秋大同稅,竝命蠲減,以爲一分救濟之道,此外其他弊瘼,亦或隨聞釐革,而惟此山城之民,尤不可無別般施惠之政矣。卿等旣已登筵,凡所矯弊釐瘼之道,相與講究,一一稟定,可也。明將回鑾,予心實有所戀戀不能忘者矣。尙喆曰,聖敎至此,臣等豈不思所以仰體之道乎?已與僚相及守禦使,爛熳講確,而守禦使今又登筵,使之陳達,好矣。至於大同稅之命減,實爲民惠之大者,而以殿下恤民之至意,猶有所不慊於聖衷,又此下詢,臣等不勝欽歎矣。此外他弊,亦爲釐革,則豈不好乎?上曰,守禦使陳所見,可也。命膺曰,伏承聖敎,不勝感歎矣。今番動駕,式遵舊典,而沿路民人之蒙被惠澤,亦可謂至矣。然又承下詢,臣敢不竭其所見,以爲仰達乎?頃於行宮入侍時,亦以此事仰奏,而大抵山城民人之弊,莫如保恤庫債錢事也。當初給債,雖出於取息補用之計,而今則行之已久,本錢已盡,利息猶存,至於徵隣徵族,闔境騷擾,自將校胥吏,下至軍卒平民,而無一人得免於此弊者矣。上曰,日前筵中,已聞此事,而極爲矜惻矣。旣知爲民弊端,則雖大於此之事,予何惜而何難乎?此則一倂蕩滌,以紓其倒懸之急,可也。命善曰,恤民之聖意,孰不欽仰,而此若全數蕩滌,則經用之見縮,亦是可念處也。上曰,肅宗大王嘗下敎曰,苟利於民,雖肌膚何惜?先大王每以此敎,稱道於絲綸之間,予小子在傍承聞,至今莊誦于中矣。自予嗣服以後,每念二聖之德,必思仰體之道,凡於便民利民之事,奚但肌膚之不惜乎?至於若干國用之見縮,尤何足顧恤也?尙喆曰,伏聞聖敎,不勝感歎矣。臣等極爲無狀,雖不能仰贊聖德之萬一,亦豈不奉承至意乎?債弊顚末,臣亦詳聞於守禦使,而此若蕩滌,則民之蒙惠,可謂莫大於此矣。上命書傳敎曰,駕臨本府,先問民瘼,所謂保恤庫取利錢,爲最痼弊云。宜施蘇革之政,俾有息肩之道,前後城內民人債錢蕩滌,文劵燒火,繼此支放等節,問諸守禦使,綽有從便之方,依此知悉擧行。尙喆·命善曰,伏見傳敎,辭旨懇惻。雖無知下民,若聞此敎,則必皆感泣舞蹈矣。上曰,債錢取息,爲本廳支放之資云。此旣蕩滌,則不可無推移給代之道,此則守禦使商量陳達,可也。命膺曰,今此保恤庫債錢四千兩之特敎蕩滌,誠是城民生死骨肉之恩也。惟是留營支放四百兩,不可無區處之道,以臣前所請得廣州結錢一千四百兩,劃送保恤庫,以充支放等需用,或有用餘,貯留該庫,以備不虞之費,何如?上曰,依爲之。出擧條命膺曰,日前筵中,自上俯軫幸行操鍊時,臣營責應之浩繁,劃給關西小米二千石,而昨年海西添餉小米,以價賤不能賣,臣與道臣,往復相議,仍留黃·鳳兩邑,以守廳穀,使之糶糴矣。今番責應錢穀,一皆取用於臣廳管餉錢穀,無他稱貸之事。若又賣彼償此,則轉換之際,自多弊端。今番費入,直爲據實會減於管餉錢穀,而城操之十五年不行,輒因費入之難辦,今此關西小米二千石,一依海西小米例,仍留該邑糶糴,以三千石耗三百石,逐年作錢,儲留於留營,以爲城操後試射放犒賞之費事,成節目,永久遵行,何如?上曰,依爲之。出擧條命膺曰,山城古有所捧釜鼎錢二百八十兩,間年貿炭貿鹽,或埋或燔,而皆內外營校吏輩,自下經紀,故所謂炭鹽,有名無實。自今付之留營別將,每當炭鹽貿取時,必看色於守禦使,守禦使遣親信將校,斗量捧上後,炭則依前埋置,鹽則依江華·黃州例,作爲鹽山,其留營別將之不勤擧行者,解由拘礙,則庶或有實效,故敢達。上曰,依爲之。出擧條國榮曰,守禦廳京哨官·鄕哨官,其數不少,而薄料聊賴,甚爲可矜矣。臣待罪該廳時,以本廳屯窠豊薄,爲渠輩久勤差送之階,無或越次,俾有實效矣。聞近來因復廢却云,自朝家有一番定式,然後該廳,亦當永久遵行,以此出擧條,定式分付,何如?上曰,依爲之。出擧條上曰,廣州府尹率父老入侍。廣州府尹宋煥億,率父老等進前。上命有防諭父老等曰,今此擧動,屢日貽弊,爾等之勞苦奔走,不言可知,予豈食息暫忘乎?聞爾等以保恤庫債錢,每當輸納之時,擧不免愁苦之歎云,予於此,益不勝惻然矜憐也。旣知爲爾等愁苦之端,則以予軫恤之心,何惜其蕩滌乎?今已下敎,爾等之前後債錢,一竝蕩滌,此或爲爾等一分息肩之道乎?父老等皆曰,臣等以債錢之弊,至於隣里離散,親族不保之境矣。伏蒙國家如天之恩澤,有此蕩滌之命,臣等自此以後,得免徵納之苦,庶有生活之樂,此於臣等,不啻爲生死骨肉之澤,感泣攢祝,不知所達矣。上曰,保恤庫債錢文劵,令該廳將校,皆爲持入,可也。守禦廳敎鍊官,抱文劵積置庭下,上曰,前後文劵,皆爲入來乎?命膺曰,自當初給債時節目,至今二十餘年文劵,皆爲持入矣。上曰,文劵何其多也?命膺曰,積年所聚之文簿,其數不些矣。上仍命敎鍊官,持文劵於館前轅門父老聚集處,放火焚之。上命有防諭父老等曰,債錢文劵,今皆燒火,爾等此後,則可免徵債之患矣。父老等起伏且拜曰,國家之愛恤臣等,至於此極,臣等雖死,何以報國恩乎?仍皆感泣流涕,擧手頌祝曰,吾君恩德,如天罔極,臣等今日以後,可得保其生而安其業矣。上又命有防諭之曰,保障重地,比他自別,故朝家之顧恤,亦非尋常,爾等如欲圖報國恩,則必須訓導其子孫,安樂其生業,毋負國家之德,此所以報國家之恩也。今年大同稅,亦令依他邑除減,此亦於爾等,爲實惠否?父老等曰,大同稅亦爲蠲減,臣等之蒙惠,至矣盡矣。上命煥億率父老等先退。上曰,守禦使率領賞軍卒,轅門內待令,可也。命膺承命退出,率領賞軍卒,來待館前。上曰,兵戶曹木布入之。仍命宣傳官呼名頒賞訖。命諸軍退出。上命書傳敎曰,山城校卒,勤勞過多,試取時偶然落漏,渠輩情願,必欲觀親臨試才云,還宮後鍊戎臺試射,一體待令。又命書傳敎曰,山城校卒追試射之類,令本府先設初試入格之類待令,規矩依今番隨駕將校初試例擧行。上命大臣先退。尙喆·命善,先爲退出。少頃,上乘輿復詣西將臺,行夜操禮。如上晝操儀禮畢,上乘輿還行宮,諸臣以次退出,時已三更五點矣。
先是,上御西將臺時日暮。宣傳官跪稟懸燈號令,放信砲三聲,放起火一枝。及還行宮,義翊跪稟閉門吹。上曰,知道。宣傳官跪稟閉門號令,放信砲,牢子大喝開金大吹打,擂鼓吹天鵞聲,竝如常儀,仍閉門。
己亥八月初九日卯時,上御南漢行宮。開門取稟入侍時,行右承旨李義翊,假注書徐鼎修,記事官金勉柱·鄭東浚,以次侍立訖。宣傳官跪稟落燈止勺斗號令。義翊跪稟開門吹。上曰,知道。宣傳官跪稟號令,放信砲三聲,牢子大呼開門,又大喝三聲。宣傳官跪稟擂鼓三通,又稟開金大吹打。少頃,鳴金吹打止,仍開門,諸臣以次退出。
上在昌德宮。停常參·經筵。
還宮後,政院·玉堂·藥房·朝廷二品以上·六曹堂上,口傳問安。答曰,知道。
傳于李秉模曰,軍行八日,幸得穩旋,今番擧動時,因傳敎記過人,一竝蕩滌。罪雖不輕,其在慰說之道,合施曠蕩之典,勘罪次出付各營人,一竝分揀。
又傳于〈曰〉,禮房承旨入侍。
李義翊啓曰,新除授右邊捕盜大將李漢昌,卽爲牌招,命召及大將牌·傳令牌傳授,何如?傳曰,允。
又以宿衛所言啓曰,依下敎,武藝別監御前前排兼內吹衛內軍兵及先後廂隨駕軍兵等,令各該營門饋粥債從厚分給之意,敢啓。傳曰,知道。
又以守禦廳言啓曰,南漢山城赴操校卒初試入格之類姓名,別單書入之意,敢啓。傳曰,知道。
己亥八月初十日卯時,上御南漢行宮。開門取稟入侍時,行右承旨李義翊,假注書徐鼎修,記事官金勉柱·鄭東浚,以次侍立訖。宣傳官跪稟落燈·止勺斗·號令,義翊跪稟開門吹。上曰,知道。宣傳官跪稟放砲三聲,牢子大呼開門,又大喝三聲。宣傳官跪稟擂鼓三通,又稟開金大吹打。少頃吹打止,仍開門,諸臣以次退出。
己亥八月初十日卯時,上御鍊兵館。親臨犒饋入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,同副承旨李枰,記事官李兢淵,假注書徐鼎修,記事官李信祜·鄭東浚,以次侍立訖。上具戎服,出便次陞座。通禮跪啓請出次,上降座乘輿,出行宮門外。宣傳官跪稟鳴金邊,旗幟分立三行,先是,守禦使率領參操軍兵,札住於鍊兵館前路左右以待,上至鍊兵館前路。兵曹判書鄭尙淳,跪啓稟旗鼓在前,請駐蹕。宣傳官請受信箭于兵房承旨。義翊啓請藍白信箭,以授宣傳官,宣傳官奉以前行。宣傳官跪稟放信砲三聲,呼軍器寺,放信砲。又跪稟鳴金二下大吹打,呼鉦手,鳴金大吹打。駕到轅門外,尙淳啓請駐蹕。宣傳官跪稟鳴金三下吹打止,呼鉦手,鳴金吹打止。守禦使於信地,擧號砲一聲,吹天鵞聲,各兵點旗吶喊共三次,鳴金喇叭止。宣傳官跪稟鳴金二下大吹打呼鉦手,鳴金大吹打。守禦使於信地,亦吹打,守禦使率中軍以下至哨官,跪迎路左,上入作門詣壇下。宣傳官跪稟鳴金三下吹打止,呼鉦手,鳴金吹打止。宣傳官又跪稟鳴鑼邊,旗幟分立左右,仍鳴金鑼止。上降輿登壇陞座,黃門旗手又桿,作門于淸道旗之前,守禦使聽候於門旗外。尙淳跪啓稟小開門吹打。宣傳官跪稟號令,呼鉦手,鳴金二下小吹打。又稟鳴金三下吹打止。尙淳先行參現禮,宣傳官以下各班,竝行參現禮。尙淳跪啓稟放陞壇砲。宣傳官跪稟號令,呼軍器寺,放信砲三聲。宣傳官又跪稟鳴金二下大吹打,牢子隊長,先喝牢子站齊,牢子大喝三聲畢,牢子一人進跪。大呼開門,黃門旗手應聲,麾旗而退。宣傳官跪稟鳴金三下吹打止,呼鉦手,鳴金吹打止。守禦使趨入,行參現禮,仍留壇上。尙淳跪啓稟掌號篴聚官軍。宣傳官跪稟號令,呼軍器寺,放信砲一聲,仍呼呼篴手,吹掌號篴,守禦中軍以下千摠·把摠·哨官·軍兵,齊到壇下。宣傳官跪稟止金,呼鉦手,鳴金一下止金。宣傳官跪稟跪鼓,呼鼓手,跪鼓一通。守禦中軍以下至軍兵,俱跪分班叩頭,宣傳官命起去,中軍以下,應聲起立。宣傳官跪稟列坐號令,呼軍器寺,放信砲一聲,仍呼鑼手鳴鑼,守禦使坐於壇上,中軍以下軍兵,列坐於壇下。宣傳官跪稟止金,呼鉦手,鳴金二下止金。上曰,時原任大臣·閣臣·玉堂·各營大將,同爲入參,可也。領敦寧李溵,領議政金尙喆,左議政徐命善,奎章閣直提學兪彦鎬·鄭民始,直閣金宇鎭,待敎徐龍輔,弘文館校理權以綱·吳大益,副校理尹行元,修撰徐有成·趙鼎鎭,副修撰尹行修·沈樂洙,訓鍊大將洪國榮,御營大將李柱國,以次進伏。溵等進前曰,夜間聖體諸節,若何?上曰,一樣矣。溵等曰,今日當爲回鑾,而朝來日氣,甚爲淸和,下情甚幸矣。上曰,今番往還,日氣皆好,是可幸也。溵等仍就坐。宣傳官跪啓稟武桓之樂,呼軍器寺,放信砲一聲,仍呼鉦手,鳴金二下,仍奏樂,樂用軍樂擧床畢。宣傳官跪稟鳴金三下樂止,呼鉦手,鳴金樂止。宣傳官跪稟奏徵角之樂,呼鉦手,鳴金二下奏樂,樂用與民樂盡飽後。宣傳官跪稟鳴金三下樂止,呼鉦手,鳴金樂止。宣傳官跪稟奏昭武之樂,呼鉦手,鳴金二下奏樂,樂用會祥樂撤床畢。宣傳官跪稟鳴金三下樂止,呼鉦手,鳴金樂止。壇上·壇下,侍衛諸臣·大將以下至軍兵,一時起跪,叩頭山呼。宣傳官跪稟哱囉號令,呼軍器寺,放信砲一聲,仍呼哱囉手,吹哱囉,中軍以下軍兵俱起立。宣傳官跪稟止金,呼鉦手,止金。尙淳跪啓稟守禦廳官軍回信地。宣傳官跪稟回信地吹打,呼鉦手,鳴金二下大吹打,中軍以下至軍兵,回到信地,如前札位。宣傳官跪稟鳴金三下吹打止,呼鉦手,鳴金吹打止。尙淳跪告饗士禮成訖。上曰,今方還宮,大臣·諸臣,先爲退去班次,可也。溵等皆先退。上命書傳敎曰,山城將校別試射初試時,守禦使·廣州府尹眼同試取事,分付。又命書傳敎曰,今番三邑減賦,以還耗代減,至於山城,軍餉外無他糶糴之穀云。雖軍餉,勿拘他邑之例,一倂除耗,使小民皆蒙實惠事,自備局分付該道。上命諸臣少退,諸臣以次退出。
己亥八月初十日巳時,上自南漢山城,還宮擧動入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,同副承旨李枰,記事官李兢淵,假注書徐鼎修,記事官李信祜·鄭東浚,以次侍立訖。上具戎服,出便次御鍊兵館,承旨·史官分東西,趨入侍立,雲寶劍·堂上堂下侍衛,各就其位。上曰,守禦使迎接節次置之,只於陣頭跪迎事,分付。義翊承命分付。上曰,驪州淸心樓,利川行宮,廣州鍊兵館·行宮等處,一倂依前用之。出榻敎義翊跪稟初吹,少頃,又稟二吹,通禮進前,跪啓中嚴,義翊又稟三吹,通禮又啓外辦,上降座陞輿,出鍊兵館門外。宣傳官跪稟鳴金邊,旗幟分立三行。又跪稟開門大吹打,駕進發出南門。上曰,軍士房承旨進前。義翊進前。上曰,屢日驅馳之餘,軍兵必多勞憊,且日勢尙早,無或疾驅,緩緩行軍事,分付隨駕各營門,可也。義翊承命分付。駕到廣津晝停所。宣傳官跪稟鳴鑼邊,旗幟分立左右。又稟鳴金三下吹打止,上下馬,入幕次。上曰,諸軍炊飯,一一爲之,毋或有窘急遺漏之弊事。宣傳官持令旗出去,預爲分付各營,可也。上曰,禮房承旨進前。有防進伏。命書傳敎曰,還宮時,當歷臨仁明園,百官行禮置之,先後廂軍兵,旣命道上留住,班列亦令留待路上。少頃,上曰,軍兵若一時渡涉,必爲窘速,先廂軍及其他諸軍,先令次次乘船,可也。宣傳官承命分付。少選,通禮跪啓請出次,上將出次,宣傳官傳稟放信砲。上出次乘輿,至船艙所。兵曹判書鄭尙淳,跪啓稟陞船砲,上降輿御龍舟。上曰,諸軍皆已乘船乎?宣傳官分往各處申飭,可也。應周等承命出去申飭後回奏曰,先後廂諸軍及大旗幟,已皆陞船矣。尙淳跪啓稟行船砲。宣傳官跪稟行船號令,放信砲一聲,擧起火一枝,各營亦一體放砲,擧起火以應之。宣傳官又稟開金大吹打,呼鉦手,鳴金二下大吹打。龍舟進發,至西邊船艙所。宣傳官跪稟鳴金三下吹打止,呼鉦手,鳴金吹打止。上曰,軍兵皆已到泊下船乎?義翊曰,船隻今皆到泊於江邊,而諸軍方下船矣。上曰,姑待諸軍之畢渡,而放下船砲,可也。義翊曰,然則使宣傳官出見,待其畢渡而回奏,好矣。上曰,知道。義翊呼宣傳官,分付,宣傳官承命出去,少頃回奏曰,今則諸軍,皆已渡涉矣。上曰,先朝庚戊年幸行時,回到此津,以船隻之不備,軍兵未卽渡涉,至有工曹郞廳拿入之敎,今則得免此患,殊可幸也。義翊曰,臣等考見政院日記,亦載此事,而今番則使之預先渡涉,故得免此患矣。尙淳跪啓稟下船砲。宣傳官跪稟鳴金邊,旗幟分立三行,上降座,乘輿下龍舟,降輿乘馬。宣傳官跪稟開金大吹打,駕進發,至箭串前路,有一小童,擊錚於路傍,上因駐蹕,謂義翊曰,此兒年可十歲以下,而能於衆人紛遝之中,排出擊錚,略無畏怯之色,良可異也。義翊曰,臣亦見之,而如此幼沖之兒,能爲此擧者,果爲異常矣。上曰,使告諠邏將,召入此兒於衛外,試問其年歲之幾何,所訴之何事以奏,可也。義翊承命,使告諠邏卒,招致擊錚小兒於衛外。上命義翊問之曰,爾年幾何,而緣何事呼訴乎?厥兒因涕泣汪汪,不能成聲而對曰,矣身年十一歲,而矣父金宗孝,以至冤之事,被鏑已久,尙未蒙放,情實莫暴,冤痛次骨,故敢忘猥越之懼,冒萬死擊錚矣。上曰,此是向來以鑄錢事被謫者乎?義翊曰,然矣。上曰,以十歲幼兒,當初擊錚,已爲異常,而今於咫尺駕前,其所奏對鑿鑿有條理,又其涕泣呼冤之狀,足令人感動,不意卑微之中,有此了了之類,極可尙也。義翊曰,咫尺嚴畏之地,必有慌怯,而少無失措,淚隨言出,言亦詳明,可謂奇特矣。上命義翊諭之曰,見爾擧措,聞爾情原,殊可矜憐,此則朝家,當爲處分,爾其退去以竢也。仍命退出。上詣仁明園至洞口。宣傳官跪稟鳴金吹打止。上至齋室門外下馬,乘輿入齋室,改御翼善冠黲袍,乘輿出齋室。上曰,園所看山時堂郞入侍。左議政徐命善等進前。上曰,堪輿家之說,予雖不解,而大抵看山之法,必取岡麓回抱,明堂深邃之地者,此是當然之理,而今此園所,予始來見,則山勢無一環抱,明堂逼臨大路,雖以堪輿家說觀之,不可謂之成局,且以大路之太近穴前,欲爲斷塞此路云,此亦豈不寒心乎?此路乃我朝開國以來四百年周行之道,則乃欲容易斷塞,無少持難者,抑何意也?其時看山堂郞之意,誠未可曉也。予之倚恃左相顧,何如,而今此園所一事,極爲寒心。此道非尋常徑路之比,而乃是自古陵寢往來之輦路,則一朝欲爲夷塞者,萬萬寒心矣。命善曰,臣於聖敎之下,惶恐不知所達矣。上曰,局勢之淺露,姑勿論,塞路一節,尤爲不成說之事也,然此豈卿自主掌之事乎?故於卿,猶不深咎矣。上詣園上,降輿周覧訖。乘輿還入齋室,改具戎服,乘輿出齋室門外,降輿乘馬出洞口。宣傳官跪稟開金大吹打。駕至興仁門外。宣傳官跪稟鳴金三下吹打止。上入興仁門,至敦化門外。上謂義翊曰,隨駕士卒之多日勞苦,留都軍兵之晝夜暴露,一時甚悶,故解嚴標信,不待奏請,而直出各營,待標信,卽爲解嚴,罷送軍兵事,分付,可也。仍下標信,義翊跪受,以傳於宣傳官。上曰,宣傳官分往隨駕諸營及留都營,軍兵之安否,一一勞問後回奏,可也。上入敦化門,至仁政門外,下馬乘輿。上曰,翌日問安,勿爲之。出榻敎上由萬安門還內,諸臣以次退出。
陪從錄,議政府領議政金尙喆,左議政徐命善。扈衛大將·藥房都提調·讀劵官領敦寧府事李溵,判敦寧府事具允鈺。藥房提調知中樞府事韓光會,吏曹判書李徽之。別雲劍·讀券官戶曹判書金華鎭。整理使·讀劵官禮曹判書鄭光漢,兵曹判書鄭尙淳。參試官刑曹判書趙㻐,工曹判書鄭好仁·思彦君䄄·花陽君榷·雲山君楢。都摠管兼寶劍西春君爗·凝善君爔·西淸君煋·昌城尉黃仁點·綾城尉具敏和。都摠管戶曹參判宋德相,漢城府右尹李性源。別雲劍預差·讀劵官行副司直洪檢。別雲劍沈頥之。別雲劍同知中樞府事徐有寧·咸春君李昌運,行副司直李。別雲劍預差·讀劵官同知敦寧府事李瀁。別雲劍預差副摠管鄭昌順。寶劍徐有隣。侍衛李明中。寶劍洪秀輔。寶劍司憲府大司憲趙時俊,司諫院大司諫鄭晩淳,奎章閣直提學兪彦鎬。吏曹參判·讀劵官行承政院都承旨洪國榮。訓鍊大將·藥房副提調·奎章閣直提學·讀劵官·吏房行左承旨鄭民始。直提學·禮房行右承旨李義翊。同義禁·兵房左副承旨徐有防,右副承旨李秉模,同副承旨尹塾。到驪州宿所,移拜本州牧使其代李枰,兵曹參議洪樂彬。對讀官行副司直林鼎遠。對讀官奎章閣直閣金宇鎭。對讀官待敎徐龍輔。藝文館奉敎弘文館校理權以綱·吳大益,副校理尹行元。參考官修撰徐有成·趙鼎鎭,副修撰尹行修。對讀官沈樂洙。對讀官司諫院獻納李命勳,正言朴天行,司憲府持平宋樂·申應淵,藝文館待敎金勉柱。以摘奸出去檢閱李信祜。到南漢落後鄭東浚。下番承政院注書李兢淵,假注書徐鼎修,司果柳孟養。對讀官李夔。對讀官洪秉殷。惠廳郞廳司僕寺內乘鄭彦衡·趙獜逵,別軍職姜五成·王漢禎·具純·孫相龍·李格,通禮院左通禮沈命德,右通禮崔夢嵒,吏曹佐郞朴祐源。對讀官戶曹正郞李樂培,禮曹佐郞金一衡,兵曹正郞趙時偉。對讀官尹行履,佐郞鄭益祚·崔守魯·宋㯙,刑曹正郞趙應鉉,工曹正郞李曾祐,司憲府監察申光鼎·徐命珪·丁志元,宣傳官申應周。別軍職·參考官任屹。招搖旗李潤禧。寶田翊顯。啓螺尹守訥。龍旗吳懿常。信箭參考官朴基豊。信箭還日除訓副金益彬。招搖旗朴基赫。啓螺李尙說。啓晝停申鴻周·金爔·沈默之·李尙謙·李晢·李明勳。已上承傳李琦鉉·白東運·金燨·宋觀休·閔百履·許湛。已上駕後司僕寺正李度默。對讀官僉正沈公猷,判官李敍中,奉常寺正奇彦鼎,軍資監正申致權,訓鍊副正金魯直。執鼓官僉正金章勛。鳥銃監的官主簿尹壽民。告箭官軍器寺僉正李命仁,都摠府經歷金聖和。龍旗趙岱。侍衛備邊郞都事李翼鉉。侍衛李東憲·中樞府經歷徐有龍,義禁府都事李碩模·林泰遠·尹廷烈·李漢棟,漢城府主簿洪景仁,司饔院主簿朴明淳,尙衣院別提睦萬中。對讀官典設司別提李松模,長興庫奉事李性重,廣興倉奉事金鎜,濟用監奉事李鼎烈,尙瑞院直長趙弘鎭,副直長鄭光憲,繕工監監役李濟逵,承文院副正字李國標。致詞官成均館博士李錫源。入門官軍器寺直長柳炯。差備官奉事林大榮。差備官通禮院贊儀金尙斗,典儀張濩,引儀金東覽·閔憲·金彦國,兼引儀崔璹,假引儀金載道,奎章閣司卷尹東瑀·姜世重,領籖全大重·趙壽嶪,武臣兼宣傳官金燦·鄭潤玉·安舜命·李海柱·洪檊·李光進·柳鎭爀·金震郁·李雨普·柳鳳明·金昌胤·閔光德·鄭忠翊·金益魯·沈錫·李昌會·林擎翰·李啓春·李鎭宇·南正圭,守門將金鼎燦。雲劍金命珣。雲劍安栐。雲劍孫昌軫。雲劍香室陪香官校書館博士孫處仁,忠義張錫周,內醫院醫官慶絢·吳道炯·白文昌·方泰逵·金成五·李維鑑·邊致翰。掌務官挾輦將韓宗福·姜啓祚,從事官田斗興。呼名官自京至陵所鄭光璞。呼名官自京至陵所文贊五。廣津晝停全時赫。廣津晝停洪重振。山城幕次崔天樑。山城幕次林秀郁。告冊官·道洞晝停差備預差李聖柱。告冊官·道洞晝停差備預差安興贊。利川宿所馮慶文。利川宿所申淑哲。陵所金壽弼。陵所司謁石聖運,司鑰金壽完·林興壽·太命喆·白景炫·李德鳯·崔昌福,奎章閣監書安道煥·金光瑀·張世紀·兪得祐·高尙賢·李孝得,禁漏官李棡·李彦斗·金履義,觀象監正趙弘規,敎授趙弘度,律學明律孔震杓,審律申弘喆,籌廳計士崔孝一,圖畵署敎授許礛,寫字官上護軍彭得大,別監三十二人,中禁六人,武藝別監七十九人。
各司員役,結束色書吏十人,禮房書吏一人,文書直一名,使令一名,實近仗軍士十七名,假近仗軍士十五名,備邊司書吏二人,使令三名,承文院書員一人,書吏一人,通禮院書員三人,使令九名,庫直一名,軍士一名,觀象監書員一人,成均館書吏二人,禁漏書員四名,尙衣院諸員等七名,內需司侍衛燭籠假別監二十人,內需司書員十三人,壽進宮書員二人,於義宮書員一人,龍洞宮書員一人,義烈宮書員一人,賚人房書員一人,淸璿郡主房書員一人,內侍府書員一人,廂庫標信直一名,庫直一名,水刺間飯監三人,別監三人,庫城上一人,別司饔二人,茶色四人,各色掌七人,熟手二人,弓房弓人一名,矢人三名,庫直一名,燈燭色二名,照羅赤一名。
兵曹禁軍別將柳鎭夏,一番內禁衛將李邦鵬,二番內禁衛將沈釋之,一番兼司僕將黃命耇,二番兼司僕將鄭觀采,二番羽林衛將金樂淳,堂上軍官李春琦·王道平·金相取·朴泰俊·金喆勳·李洸·金鴻齡·申碩徵·韓弘道·方處寬·金鎰煥·朴萬齡,敎鍊官文載奎·金義淳·王道源·千德壽·崔廷喆·邊鎭國·金見行·張信厚·趙益傅·劉瓊·鄭學基·車景一·陳宜良·朴致燁,禁軍四百四十人,駕後禁軍五十人金尙潤·金道恒·高景文·崔弘亮·金尙孝·李晩謙·崔孝昌·廉天耇·閔仁喆·金命大·全檥·白鳯翼·李炡一·李元赫·趙得壽·李允益·宋濟謙·金光國·張敬相·魚夏淵·朴宗鎬·崔景錫·劉道源·鄭弘燁·尹擎國·金尙說·安彰績·金致重·洪壽昌·崔景瑞·李元喆·南允尙·高衡岳·景光協·徐光赫·崔德浩·柳淡·朴春根·金九剛·尹佐殷·金重郁·金相厚·許磤·鄭鍾遠·金埛·李寅旭·越文禧·李命觀·李炡五·郭興新,日傘事知柳台彦·李弼邦·李春殷·黃在中,節目事知李珍國·李熙章,火砲五人,馬醫二人,月刀六人,禁火二人,執船二十一人,牢子二十二名,巡令手二十二名,吹鼓手三十九名,大旗手三十四名,燈籠軍十名,帳幕軍十名,細樂手二十三名,番旗手二十六名,卜馬軍八十六名,卜直七名,番書員八名,有料兒旗手十四名,各色兒旗手一百五十六名,三局旗手十五名。以上一千三十七員名人
訓鍊都監中軍李漢昌,別將申大謙·李漢豊,千摠金廷遇,把摠金魯成·金致晙·柳鎭豊·李延弼。挾輦李栢然。挾輦哨官權璹·李郁延·金命赫·安橚·趙毅鎭·李厚坤·趙彦心·梁塤·洪繼哲·金得衍·洪尙德·蔡顯一·丁彙泰·具壽漢。扶輦金就大。挾輦本廳軍官金成彩,別軍官李準源·李義輔·金廷斌·李行敏·趙時五·李儒謙·李慶采·李運祥·趙光烈,敎鍊官高時元·金兌福·安尙恒·李繼聖·呂從周·洪成龜·孫命奕·禹敍疇·禹興疇·朴秀馨·李匡郁·徐義修·黃河潤·金商鎭·朴昌汶·曺彦棋·李春英·李元熙·禹德中·全東秀·吳昌旭·李華躋·金守剛·鄭東仁·異景基·崔仁得·李亨老·金成緝·韓遂勳,藥房李周憲,鍼醫李景溥,馬醫金潤彬,別武士石萬柱·金春得·張泰軫·昔興瑞·安弘續·鄭昌輝·尹得昌·葛蔓亨·金潤兌·金潤澤·李大興·崔成崙·劉漢相·金澤成·李東蕃·安有續·金興祥·李載元·申德就·李光春·安尙燁·梁文彩·曺潤奎·金光澤·元龍瑞·金龍澄·王起柱·尹敬任·金鼎瑞·金鼎郁·朴文彩·趙震成·李珍暹·姜興周·南次彬·韓龍彩·金道鑑·高瑞奎·李廷秀·金匡說·金潤興·金樂仁·丁弼武·姜福獜·宋光國·金涑·李繼薰·金兌起·鄭彭老·姜福鳳·金鎭國·趙命龜·金守興·金光兌·朴道彩·梁祖謙·姜遇文·金益麗·朴時爀·鄭光周。以上將官將校一百二十六員御前前排一百十二名,挾輦軍七百二十七名內,餘軍一百二十七名,攔後馬兵一百十九名,攔後軍一百九十九名,兼內吹三十名,馬兵五百三十九名,步軍一千二百四十九名,七色標下軍九百五十名,卜馬軍三百三十三名。以上軍四千二百五十九名
御營廳大將李柱國。參試官中軍閔義爀,別將李長爀,千摠李漢五·李仁彬,騎士將南志愽·李晟·尹守喆,把摠安允奭·李鎭邦,哨官方處行·吳載恒·李民秀·沈鑏·李希顔·趙學枋·宋泰一·金樂昭·金啓漢·權薰·李海容·吳道炡,別軍官裵廷老·張漢相·具宗默·具錫謙·慶恒運·趙邦逵·李最明·李尙皓,敎鍊官朴緯漢·白興柱·金應麗·徐敬默·金命行·王器俊·趙光獜·張友奎·朴景文·李時輔·朴昌洙·黃處中·李德一·申潚·鄭觀裕·片得就·李廷復·史廷煥·張鳯喆,千摠所旗牌官黃致淵·金廷柱,鍼醫李景顯,藥房金來國,本廳軍官金就漢·李箕煥·金萬成,出身軍官韓泰運·黃致範,大將所別武士黃命聃·元錫龜·安得恒·金景大·趙興獜·南宮深·金致鼎·元道亨·成湜·白華順·金遂榮·崔聖起,中軍所別武士金德尙·金珍澤·崔泰嶸·金重鼎·朱弼國·崔壽亨·曺允祥·王漢平·黃德文·尹勉一·金衍信·金世徵·扈大得·尹德成,別抄軍官洪道疇·張鳳翕·高龍得·金時鍊·張國維·李載弘·咸允熙·金兌潤·林潤起·權應鎰·金錫福·李章漢·尹東哲·金鼎益·李錫觀·金熙澤·金思欽·金致亨·李新興·辛聖恒·崔聖崙·田雨彬·李仁煥·金繼曾·李仁哲·李命耇·南允卨·曺允章·韓致瑞·李雲漢·李雲澤·李翼煥·馬起龍·李時元·安世臣·權應弼·趙命尹·姜錫儁·林德雨·李守默·李宜鎭·洪聖澤·林春浹·韓大鳳·韓處豪·全聖臣·李元翊·林春洽·文學仲·姜碩俒·金光泓,馬醫金三萬。以上將官·將校一百三十五員騎士一百四十五人,攔後軍六十二名,兼內吹三十名,宿衛所前排軍十六名,別破陣六十六名,牢子七十名,待年軍五十名,巡令手七十三名,待年軍五十名,鼓吹手七十六名,待年軍四十名,大旗手八十四名,招搖旗手五名,待年軍五十四名,帳幕軍四十五名,待年軍五十三名,燈籠軍三十六名,待年軍二十一名,別牙兵五十三名,待年軍二十名,塘報手四十六名,待年軍二十三名,千摠標下軍五十二名,待年軍十一名,騎士將標下軍十六名,待年軍十三名,把摠標下軍二十三名,細樂手十九名,待年軍二名,本牙兵一百四十八名,輜重牙兵五十名,待年軍八名,鄕軍部司標下竝六百六十四名。已上軍二千一百七十三名內,騎士一百四十五人,京標下軍七百二十七名,鄕軍六百六十四名,無料軍六百三十七名
禁衛營搶劍把摠朴晉陽·李宅永,哨官尹光遇,政院待令敎鍊官金興器,別武士姜星晉,招搖旗次知敎鍊官朴枝茂,攔後軍次知敎鍊官徐尙郁,宿衛所待令敎鍊官鄭億基,前排次知敎鍊官崔致倫,待令大旗手次知敎鍊官裵昌碩,吹鼓手次知敎鍊官李埴,待令敎鍊官金鼎澤·張光郁,別武士李在衡·金重善,兵曹陪行敎鍊官李春熙,攔後軍四十一名,兼內吹三十名,牢子二十六名,巡令手二十五名,吹鼓手五十二名,大旗手七十二名,塘報手八名,燈籠軍十一名,帳慕軍十三名,左牙兵五十一名,右牙兵五十一名,細樂手十七名,司標下四名,別將標下一名。以上四百二名
守禦廳守禦使徐命膺。參試官中軍柳鎭夏,左別將田文顯。驪州扈衛營將前營將宋煥億。參考官後營將李熤。利川扈衛營將留營別將金相台。犒饋次知參考官廣州牙兵把摠李重恒,哨官許煋·文尙禹·李彦夏,摠攝僧呂瓚。僧軍領率軍官柳德模,敎鍊官黃重錫·崔龜瑞·朴根發·司空垕·金鎭忠·車履遠·金履鈺·黃道明·李東赫·金熙人·朴相豊·延德雨·李仁喆·鄭德纘·權興樞·韓光聖·韓光賢·具鳴國·李命獜,別破陣哨官金時亨·李弘秀·孫錫福·李碩臣·鄭龍彬·李彦章·李重葉,陵所驪州宿所扈衛軍十哨合一千二百五十名內,驪州束伍軍三百七十五名,陰竹束伍軍二百五十名,陽智束伍軍一百二十五名,陽城束伍軍三百七十五名,砥平束伍軍一百二十五名。左別將領率,把摠二員,哨官十員鄕利川宿所扈衛軍十哨合一千二百五十名內,竹山束伍軍二百五十名,振威束伍軍二百五十名,楊根束伍軍二百五十名,龍仁束伍軍二百五十名,安城束伍軍二百五十名。竹山府使領率,把摠二員,哨官十員鄕親臨城操敎是時,廣州牙兵二哨合軍二百五十名,把下軍十七名,標下軍作隊一百十六名,別破陣一百二十五名,守堞軍官五百五人,僧軍一百二十六名,御前前排軍七十四名,招搖旗奉持軍九名,大將領率標下軍,牢子三十八名,巡令手四十二名,吹鼓手一百五名,大旗手八十六名,燈籠手二十七名,帳幕手十名,伺候軍二十名,敎師六名,楊州境內斥堠伏兵,將四人·軍二十名,廣州境內斥堠伏兵,將五十三人·軍一百八十名,利川境內斥堠伏兵,將十人·軍五十五名,驪州境內斥堠伏兵,將十三人·軍九十名。都已上四千五百八十八員人名內,中軍一員,營將三員,留營別將一員,把摠五員,哨官三十員,軍官一員,敎鍊官十九員,摠攝一人,牌將八十人,守堞軍官五百五人,軍兵三千八百十五名,僧軍一百二十六名
扈衛廳大將前排軍都數五十八名內,巡令手十八名,牢子十八名,燈籠軍七名,陪旗手十五名。
摠戎廳招搖旗次知敎鍊官司果閑良張洽,政院待令敎鍊官司果閑良李絅,招搖旗手五名,政院待令旗手三名。以上合八名
親臨南漢文科別試殿試時,讀券官七徐命善·李徽之·金華鎭·洪國榮·兪彦鎬·李性源·李,對讀官十一林鼎遠·洪樂彬·尹行修·柳孟養·朴祐源·李度默·金宇鎭·趙時偉·沈樂洙·李夔·睦萬中,禁亂官宋在淵。富平府使搜挾官收劵官金履容。陽川縣令武科參試官三徐命膺·鄭尙淳·李柱國,參考官六申應周·尹行元·吳懿常,自兵曹差定試官宋煥億廣州府尹金相台。留營將兪岳柱。陽智縣監入門官訓鍊參軍金鼎夏,奉事崔昌敏·文宅周·申震哲·金麗潤·黃致中。告冊官兼鳥銃監的訓鍊僉正金章勳,執鼓官訓鍊副正金魯直,告箭官訓鍊判官張集紹·主簿尹壽民,告冊官訓鍊奉事鄭弘澤·車彦獜·林秀郁,呼名官田斗興·金鼎九,各差備預差訓鍊習讀申揖·趙遠祚·張彦興·金寶聲·段興彬,奉事林夏成·李壽鳳·李聖柱·宋世聃·崔泰起,權知掌務官李漢起,書員二名,使令二名,首差備出身前萬戶金時亨,捧單出身前萬戶李弘秀,書塡出身任東杓,執冊出身曺漢光,內呼名出身前萬戶崔漢柱,外呼名出身鄭龍彬,監的出身前萬戶李彦章,拔單出身具台謙,考籍出身韓鎭國,稱量出身許煋,都廳出身鄭光奎,入門出身前別將申俠,出身林象伋,出身李德培。以上十四人,本城南漢居人
京畿監司鄭昌聖,水原府使金光默。道路都差使員豊德府使尹守仁。道路差使員坡州牧使洪檍。道路差使員楊根縣監金載華。水上執船通津府使卞至健。水下執船過涉都差使員楊州牧使嚴璹。此邊船艙長湍府使魚錫定。彼邊船艙衿川縣監李昌遠。粧船木物進排慶安察訪孫錫周。問安馬待令朔寧郡守李渭。留京地方官驪州牧使朴師崙。罷職其代尹塾。以承旨移拜利川縣監李端會,廣州府尹宋煥億。參考官陽川縣令金履容。搜挾官收劵官
內侍府各差備寶銀印差備兼金德九,寶諭書差備兼李允默,俠侍金景佑·方得賢,寶劍差備文鳳億·梁大宜,隨駕金性完·金得麗·李得完·金始采,水刺薛里李元成,弓房白萬興,燈燭房盧重賢·鄭泓仁,掌設申益喆·全命喆,船所內外捲帳差備鄭得周·權宜寧。
忠贊衛各差備纛差備趙潤國·段載福·柳福運·金時江·李聖昌,禁火差備李光振·金應三·申道寬·朴厚根·洪重龜·咸仁大·李春信·李種植·趙寬璧·鄭翰國,待令事知守僕三名。
己亥八月初十日酉時,上御誠正閣。禮房承旨入侍時,同副承旨李枰,假注書徐鼎修,記事官李信祜·鄭東浚,以次侍立訖。上命書傳敎曰,躬詣瞻拜東·南兩廟,遣將臣致祭日子,以十五日爲之。又命書傳敎曰,俄於輦路,見尺童之駕前擊錚,使之召問,則擧措足令人感動,聞其本事,當初處分,亦不過一時懲勵,渭原郡定配罪人金宗孝,特爲放送。命退,諸臣以次退出。
上在昌德宮。停常參·經筵。
傳于洪國榮曰,都承旨入侍。
傳于徐有防曰,諸承旨持公事入侍。
李秉模啓曰,大駕今已還宮,諸道監司勿爲留待境上事,依例下諭,何如?傳曰,允。
傳于徐有防曰,左副承旨入侍。
徐有防,以弘文館言啓曰,校理金翊休,自鄕上來云,卽爲牌招察任,何如?傳曰,允。
吏曹參判兪彦鎬書啓,臣敬奉聖旨,更爲傳諭于前吏曹參議金亮行處,則以爲臣,伏蒙聖慈曲察微諒,許解職名,惶感之極,不知所言。今則無所拘礙,庶可遂一覲耿光之夙願,將以明朝,依下敎祗詣行宮,以俟進退云。臣旣承偕入之命,仍爲留待之意,敢啓。傳曰,知道。
徐有防,以孝徽宮守奉官,以初獻官意啓曰,本宮秋仲朔祭臼幣,初不磨鍊,而祝文中,不曰醴齊,而書以醴幣,自今以後,宜有釐改,以此分付香室官員。臣於準祝之際,亦有不能照檢之失,惶恐待罪之意,敢啓。傳曰,知道。勿待罪。
李枰,以司僕寺官員,以一二提調之意啓曰,今番陵幸時駕前入把驛人夫,依先朝庚戌年例,自本寺施賞事,命下矣。依下敎,驛人夫等處,各木一疋施賞之意,敢啓。傳曰,知道。
李義翊,以留都營言啓曰,留都捕將,禁將兼察事,命下矣。兩廳巡邏等事,各別嚴飭之意,敢啓。傳曰,知道。
李義翊,以訓鍊都監言啓曰,本局遞兒哨官朴秀馨,以中營行軍執事,作門進退査問之時,不以實告,顯有周遮之意,不可置之於將官之列,旣已降定別武士,其代差出之意,敢啓。傳曰,知道。
李義翊,以禁衛營言啓曰,八月下番軍,回鑾後放送事,前已命下矣。銅龍門·西營兩處入直軍兵,旣已替代,舊番軍兵,十一日仍爲放送之意,敢啓。傳曰,知道。
又以御營廳言啓曰,八月下番軍,回鑾後放送事,前已命下矣。東營·集春營入直軍兵,待宿衛所令箭,與新番軍兵替直,今十一日,一體放送之意,敢啓。傳曰,知道。
又以守禦廳言啓曰,依傳敎,駕前別抄二人,開南門出送後,還爲下鑰之意,敢啓。傳曰,知道。
又以義禁府言啓曰,楊州前牧使嚴璹,驪州前牧使朴師崙,楊根前縣監金載華,果川前縣監李義和拿處事,傳旨啓下矣。嚴璹·朴師崙·李義和等,今方待命,卽爲拿囚,金載華,以他罪旣以拿囚,添問目取招,何如?傳曰,允。
李秉模,以義禁府言啓曰,摘奸宣傳官金爔書啓據本府覆啓內,楊根·金浦·通津·高陽等四邑,當該守令拿問,從輕重稟處事,批旨內依允,過陵幸後擧行事,命下矣。楊根縣監金載華,金浦郡守徐侃修,通津府使卞至健,高陽郡守宋載德等,今方待命,卽爲拿囚之意,敢啓。傳曰,知道。
又以刑曹言啓曰,渭原郡定配罪人金宗孝,特爲放送事,命下矣。罪人金宗孝,卽爲放送事,發關分付于該道道臣之意,敢啓。傳曰,知道。
正言朴天行啓曰,臣才識魯莽,本不合於淸朝耳目之任,而新入臺地,觸事生疎。日前山城試士殿座時,未諳體例,擅移班次,致有承宣請推之擧,臣之溺職之失,於是益著,其何可晏然於臺次乎?請命遞斥臣職。答曰,勿辭。李枰啓曰,正言朴天行,再啓煩瀆,退待物論矣。傳曰,知道。
司鍊金履禧疏曰,伏以,浹旬動駕,日吉辰良,謁陵禮成,聖孝克伸,臣民歡忭,曷有其極?仍伏念臣於病伏鄕廬之日,忽伏承薇垣除命,馹召繼降,臣誠惝怳感激,莫知所以自措也。當此合辭方張,且値幸行有命,揆以義分,固當蹶趨承之不暇,而第臣年前待罪南邑,本縣解由,未及修出之前,銓曹不爲照察,遞然檢擬,解由拘礙,乃是不易之法典,則官職去就,非所可論,而此時在鄕,亦有所不敢,力疾登途,來伏私次,言責重地,不可一日而虛曠矣。伏乞聖明,俯垂諒察,亟命遞改臣職名,以存公格,以安私分,不勝幸甚。臣方自引,在法當遞,則不敢以言職自處,而至於懲討一事,義重沐浴,雖非職在言責者,亦未有不可言之義,故玆敢略暴危衷,仰瀆宸嚴,惟聖明留意焉。噫嘻痛矣,今日合辭中,當勘而未勘者,何莫非一世之所共誅?三尺之所難貸,而鄭妻之千妖萬惡,實大逆之根本,龜柱之窮凶極惡,乃諸賊之巨魁,此誠千古所未有之劇逆大憝,環東土數千里,戴髮而含齒者,莫不腐心痛骨,恨未卽食肉而寢皮者,則世豈有罪惡如此二賊,而偃然假息於覆載之間哉?三司之啓,經歲經年,而一兪之音,愈往愈邈,近日處分,又不過近島黜置,卽地加棘而已,則宗社之賊,無可誅之日,神人之憤,無可洩之時矣。噫,自生民以來,曷嘗有君讎國賊,見在目前,而玩愒時月,共戴一天者哉?雖謂之三綱淪而九法斁,未爲過矣。言念及此,豈不痛哉,豈不懼哉?梟獍之徒,略加懲討,而所討者,特其枝葉耳,根本則自如也。嘯聚之賊,非不鋤治,而所治者,不過黨與耳,巨魁則自在也。古今天下,寧有此等義理乎?若以公法之所不容貸,而恩可以掩義,則周公必赦管叔之罪,漢文亦貸薄昭之命矣。夫以殿下之明聖,豈不念及於此,而至于今靳持者何哉?皐陶曰,天討有罪,五刑五用哉?孟子曰,國人皆曰,可殺然後殺之,聖賢何嘗於天人之所共誅,而獨以一己之私恩宥之乎?伏願殿下,穆然深思,赫然果斷,亟降兪音,快正邦刑,其餘合辭中所討者,竝卽允從,以洩輿憤焉。省疏具悉。所陳當留意,疏辭下該曹稟處。
驪州幼學臣鄭雲紀·金楙·申光說·李德重·辛命鼎·申·洪成萬·洪益顯·具文五·辛命禧·金濟弘·申在範·李意道·具善儀·李英瓚·金珌·申光采·辛命濟·申在大·朴啓采·朴來·申在天·林益宗·閔樂秀·申晦·李尙翊·林益載·李英初·李述模·朴致一·李魯閔·宋煥性·具善一·權喆·申忟·林養垕·申景著·尹鳳烈·宋煥琦·李英璿·李觀承·李友信·李崧·李英晦·朴宗協·李英緖·朴師經·朴顯陽·李弼福·權·韓健維·申光誼·宋煥謙·李晝·郭箕濟·申智·李宜相·宋煥心·李哲相·宋龜相·洪榮國·李東燮·曺允復·李恒相·韓頤佐·韓宗維·閔錫輔·韓廷維·李天模·韓相維·李英模·韓命雨·韓命駿·李鸞祥·元百孫·宋冑相·李晉模·韓命鴻·宋履楷·元有朋·朴耒·閔百凝·元碩孫·李宇福·宋光鎭·尹錫東等疏曰,伏以,臣等,躬逢聖世,竊有區區所懷,須至一經陳請,而顧人微跡賤,瀆擾是惟,徊徨囁嚅以訖于今玆。惟我聖上,愴舊甲之重回,遵先朝之盛典,禮展喬山,駕臨淸樓,百神擁佑,萬姓聳歡。臣等於此,蓋嘗仰揣聖意所存,不但以是爲應行之節文也,其必俯仰感慕於聖朝志事,先正契合,紹述闡明,圖功攸終,則嗚呼,斯其爲明天理正人心之一大幾會,而臣等死罪,亦願得間而畢其說焉。夫以我孝宗大王之聖,將以伸大義於天下,而所與密勿謨猷者,實先正臣宋時烈一人,則雖其中途賓天,事功未究,而風聲所樹,式至于今,苟千載之下,讀寧陵之誌,而不流涕呑聲者,臣知其非忠臣志士也。況玆黃·驪一域,幸而爲陵寢所在,故以臣等之固陋,猶嘗習聞先正,於孝廟弓劍旣藏之後,往來此鄕,瞻望象設,以寓羹墻之慕,而時於陵岡相望處,露坐終夜,泣涕如雨,故老往往有指其遺躅而咨嗟者。其時又有志感之作,有曰,夜久月沈陵栢暗,不知何處跪陳辭,詩意惻怛慷慨,有足以泣鬼神,一方人士,傳誦道說,愈久而不衰。是以前輩之至是邦者,皆言此地,不可無先正俎豆之享。顧因建祠有朝禁,趑趄未敢,嚮在辛亥年間,文敬公臣鄭澔·文忠公臣閔鎭遠·文正公臣李縡,故大司憲臣閔遇洙,相與倡議多士,營立數間屋子,以爲棲神之所,而名以影堂,蓋欲從草略之制,無違於朝令,無歉於人心,而工役纔完,混入於辛酉毁撤之際。自此臣等,雖欲以寒藻飛泉,一薦其微誠,而其路末由矣。夫武候祠屋,隣近於先主之閟宮,蜀人之祭祠,至發於詩史之詠歎,今我聖祖先正昭融之契,同符於昭烈武候,則使後之人,想孝廟之道志,聞先正之大節,有激仰感發之心,而尋其遺跡於荒烟敗草之間,得此一畝之宮,觀乎七分之貌,則必將低回躑躅而不能去,益篤其匪風下泉之思。此於扶植世敎,聳動人心,豈曰小補,而不幸事故,遷就祗今,百年之間,寥寥若此。此雖臣等不以上聞之罪,而在聖朝尊周象賢之盛節,亦恐其有所未盡焉矣。雖然臣等伏聞,聖上之於先正,其感之也深,故尊之也至,淸廟之配,華陽之祀,禮曠今古,不但古所謂恨不同時而已。今於衣冠出遊之地,又有中夜悲泣之處,則于以虔奉先正之靈,左右先王,以續魚水之舊歡者,其或爲聖明之所樂聞,而不在靳惜之例矣。況臣等陳之於駐蹕之辰,聖上許之於謁陵之後,事若不偶,豈前日之因循未就者,將有待於今歟?臣等之所冀幸顒望者,實惟在此,用敢不避僭猥,相率叫閽。伏願聖明,渙發明命,亟令有司許臣等所請,重建數楹於當日撤毁之址,春秋以享先正文正公臣宋時烈,俾我曠千百歲君臣之美蹟,表揭於來後,而一州有識之士,雖欲讀春秋於冠屨倒置之日,不患無其地矣。臣等無瞻天望聖激切祈懇之至。答曰,省疏具悉。祗謁陵寢,餘懷憧憧,爾等之請,亦不可已者,特爲許施焉。
己亥八月十一日辰時,上御誠正閣。諸承旨持公事入侍時,行都承旨洪國榮,行左承旨鄭民始,行右承旨李義翊,左副承旨徐有防,同副承旨李枰,假注書徐鼎修,記事官徐龍輔·鄭東浚,以次進伏訖。諸承旨以各該房公事及上言,次次讀奏訖。命書傳敎曰,內外各營都領宿衛兼訓鍊大將洪國榮,鞍具馬一疋,守禦使徐命膺,熟馬一疋面給,守禦前營將兼山城地方官廣州府尹宋煥億,大虎皮一令賜給,晝夜試閱時兵曹判書鄭尙淳,半熟馬一疋賜給,壇上執事宣傳官申應周·朴基豊·吳毅常·金益彬,各兒馬一疋賜給。又命書傳敎曰,訓鍊都監御前待令敎鍊官呂從周,連日擧行,極爲勤幹,特爲加資。中營執事宿衛所敎鍊官金鼎澤,亦甚勤勵,所當別施賞典,加資屬耳,邊將待窠,卽爲調用。又命書傳敎曰,京畿監司鄭昌聖,內下大豹皮一令賜給,兩陵地方官驪州前牧使朴師崙,熟馬一疋賜給。又命書傳敎曰,今番陵幸時駕前入把驛人夫,依先朝庚戌年例,自本寺施賞。又命書傳敎曰,今番動駕各務差使員竝書啓。又命書傳敎曰,今番上言,多是遠道之人,或有違格,不可以此盡拔,只拔四件外事,其餘竝下各該司,皆令限內回啓,回啓如過限,該房察推。又命書傳敎曰,再明日次對爲之。命退,諸臣以次退出。
己亥八月十一日申時,上御誠正閣。左副承旨入侍時,左副承旨徐有防,記事官李兢淵·李信祜·鄭東浚,以次進伏訖。上命書傳敎曰,山林擧條,俄始啓下,姑待袖箚下政院,兩件事使之問議。又命書傳敎曰,在前溫泉,豊德·驪州等遠道,動駕回鑾後,皆有陪從錄冊子,陪從群官,以至將士之姓名摠數及輦路事實,無小無大,纎悉備載,作爲徵後之道。昨於山城,略已提敎於守禦使矣,此乃仰述之一道,且是曾任文衡之人,今番陪從錄冊子,守禦使徐命膺,使之著成以進事,分付。又命書傳敎曰,信箭宣傳官吳毅常,內下箇介一部賜給,申鴻周,內下弓子一張賜給,承傳宣傳官沈默之·李尙謙·金爔·李晳,內下箭竹一部賜給,申鴻周·朴基豊·金益彬,旣以他事施賞,勿論。又命書傳敎曰,所重乎山城者,夫豈但爲陰雨之備而已?駕到日,取見邑誌,貿貿疎略,不堪憑信,殊是欠事,況南·北漢,均是保障,北城則有誌有刊本,獨此南城無是云,卿於此等典孜,嘗所留意,則古事往蹟之雜出見聞者,彙類分秩,作成一書,以圖壽傳之方,不害爲尙文獻之一端,卿其遵此編摩事,下諭于守禦使。又命書傳敎曰,守禦廳山城敎鍊官延德雨,曉事頗精,駕前亦多擧行,宜有激勵之政,善地邊將,待闕調用。又命書傳敎曰,驪州淑敬公主·興平尉墓致祭,初命內侍,更思徒貽民弊,令地方官擧行,執事官亦令以附近邑守令,勿拘常式,減數兼差,廣州淑靜公主·東平尉墓及明安公主·海昌尉墓致祭,亦令地方官擧行,而但於永昌大君·明善·明惠公主墓致祭,內侍爲之,竝勿騎驛,以除廚傳,此槪爲畿民一分息肩之意,如是下敎之後,若有貽弊之端,不飭之道臣,豈無論責?竝令知悉事,下諭于京畿監司。又命書傳敎曰,內乘鄭彦衡,半熟馬一匹賜給,趙獜逵,六品遷轉,御乘馬牽馬輩,理馬書吏等,令本寺取考癸酉·庚戌例,施賞後草記。又命書傳敎曰,令番船所勞役,比前倍簁,合有嘉賞之典,工曹判書鄭好仁,半熟馬一匹賜給,郞廳曺翬振·洪秉德陞敍。又命書傳敎曰,利川宿所站地方官本縣監李端會,半熟馬一匹賜給,今番船艙勤勞最著差使員長湍府使魚錫定,內下中鹿皮一令賜給,楊州前牧使嚴璹,半熟馬一匹賜給,其餘各務差使員中一路都差使員水原府使金光默,橋梁差使員豊德府使尹守仁,坡州牧使洪檍,各兒馬一匹賜給,差使員慶安察訪孫碩周,楊根前縣監金載華,通津府使卞至健,衿川縣監李昌遠,南陽府使姜世晃,安城郡守李昌中,亦爲兒馬一匹賜給。又命書傳敎曰,啓螺宣傳官田翊顯·任屹,各內下弓矢一部賜給,內吹依例,令該衙門·營門施賞,其中駕前後待令兼內吹,旣命別單書啓,依付標數爻,亦爲施賞後草記。又命書傳敎曰,御前前排次知知彀官呂從周,旣已施賞,勿論,旗牌官崔仁得,弓矢一部賜給,巡牢等,依付標啓下,自本營施賞後草記,利川晝停站加把巡牢賞格,依付標數,此則以內下者頒給事,分付。又命書傳敎曰,宿衛所事知執事敎鍊官張光郁·史廷煥·李廷復,各內下弓子一張賜給,隨駕敎鍊官高時元·安尙恒·洪成龜·禹敍疇,各內下箭竹五十箇賜給。又命書傳敎曰,故相忠獻公金昌集墓,在驪州云,令地方官致祭。上命退,諸臣以次出。
上在昌德宮。停常參·經筵。
李秉模啓曰,大司憲趙時俊牌招未下,執義兪彦鏶,掌令金鍾厚·李身晦在外,持平宋樂·申應淵牌招未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于李義翊曰,兵房承旨持庚戌·癸酉·庚申試才謄錄入侍。
李枰啓曰,司僕提調李徽之,依下敎來待矣。傳曰,入侍。
徐有防啓曰,明日聖節望闕禮,依例爲之之意,敢啓。傳曰,知道。
傳于李枰曰,禁府時囚罪人,今日內開座,捧供以入。
兵曹口傳政事,副司直李敬懋。
李義翊,以兵曹言啓曰,依傳敎,內吹等處,木各一匹,依例施賞之意,敢啓。傳曰,知道。
李枰,以訓鍊都監言啓曰,今此別試射時,本營內外入直軍兵中赴試之類,以未隨駕軍兵替代,應試後還入直,而待宿衛所令箭擧行之意,敢啓。傳曰,知道。
李義翊,以訓鍊都監言啓曰,依啓下成冊,御前前排信箭手八名,木布各一疋,朱杖手四十名,棍杖手四名,卜直四名,布各一疋,傳命巡令手十一名,木布各一疋,令旗手十七名,布各一疋,巡視旗十二名,牌頭四名,木各一疋,雨具直四名,卜直四名,布各一疋,合木三十五疋,布一同四十二疋施賞之意,敢啓。傳曰,知道。
又以訓鍊都監言啓曰,依傳敎,本局兼內吹三十名等處,木各二疋,依例施賞,而細樂兼內吹六名,亦依啓下別單,木布各一疋加給之意,敢啓。傳曰,知道。
又以禁衛營言啓曰,依傳敎,本營兼內吹三十名等處,木各二疋,依例施賞,而細樂兼內吹六名,亦依啓下別單,木布各一疋加給之意,敢啓。傳曰,知道。
又以衛營廳言啓曰,依傳敎,本廳兼內吹三十名等處,木各二疋,依例施賞,而細樂兼內吹六名,亦依啓下別單,木布各一疋加給之意,敢啓。傳曰,知道。
李秉模,以禁府言啓曰,慶尙監司李在簡査啓據順興府流來隱結掩置不報之守令,指名狀聞,拿問定罪事,覆啓蒙允,行會本道矣。當該守令任行元·宋宅休·金相說·柳善養·洪獻輔·朴師海·趙暾·申大孫·李敍中·崔朝岳·金履信·韓光載·李謙鎭·洪配浩等,指名以來矣。趙暾·申大孫·李敍中·金履信·韓光載·李謙鎭等,今方待命,卽爲拿囚,而崔朝岳,前以他罪,定配於全羅道康津縣,依例發遣府書吏拿來,洪配浩,前以此事,旣已勘律定配,任行元·宋宅休·金相説·柳善養·洪獻輔·朴師海,竝已身死,勿論,何如?傳曰,允。
領議政臣金尙喆箚曰,伏以,天蹕遠戒,百靈扶護,禮展喬陵,惠洽軍民,回鑾萬吉,玉體彌康,相告欣欣,朝野同情,如臣弱質殘喘,强策衰竭之氣,獲遂陪扈之願,榮幸極矣,義分伸矣。第臣痰眩一症,最爲半生貞疾,每當換節之交,如期必發,發輒辛苦,方其劇時,胸膈不能通豁,聰聽倍益昏憒,十餘年來,以此病請急,非止一二,顧今年益加,而氣難抵敵,漸同弩末之勢,正竢爪蒂之落。且於歸路,重觸午熱,脫着飮冷,感傷忒重,及還私次,寒熱交攻,服藥求汗,尙未和解,最是咳咯苦劇,寢啖全失,宛轉床席,生意索然,自量病狀,實有輾轉彌留之慮,臣固年位亢極,生死何關?只是重任之一日虛縻,此豈臣晷刻安於心哉?區區當退之義,自引之情,屢有筵席之陳懇,雖不敢輒事張皇,獨臣之反躬循省,撫心慙痛者,眷毗,何如,而秋毫無所報答,責任,何如,而一事無所猷爲,此眞彼相焉用?時事可知。默數愆尤,殆如痛者之自知其痛,從前祈免之苦情血籲,非待目下病發之後,天日臨照,焉敢謾也?伏乞聖明,諒臣職名之終不可假借,察臣疾病之更不可强迫,亟解臣本兼諸任,使之安意調息,以了餘生,則非臣一身之幸,卽國事之幸也。此際賓對有命,丙枕勞憊之中,益仰勤勵之聖意,以臣耿耿之下情,豈無登筵承候之心?卽今痛勢,實無以自力趨承,竟犯瀆擾,尤增死罪,惟願遄被大何,少贖其辜負,臣無任瞻天祈叩之至。取進止。答曰,省箚具悉卿懇。所愼自當勿藥,卿其安心,勿辭善攝焉。仍傳曰,此批答,遣史官傳諭于領議政。
平安監司金鍾秀疏曰,伏以國家不幸,仁淑元嬪,奄然薨逝,驚隕傷怛,中外同情。仍伏念臣,猥被聖上孝理之化,獲叨大藩,將母赴任,噫,臣萬死餘生也。臣母之憂怖成疾,虧損榮衛,凡幾年所者,皆以臣故,臣今遭遇聖明,致位隆顯,及臣母時,備極榮養,秋毫皆殿下賜也。母子攢手,惝怳如夢,日夕感泣,不知死所。臣非不欲殫竭心力,圖報涓埃,而無奈才疎智短,無所事事,虛費厚俸,孤負隆恩,一念愧懼,如臨淵谷,惟有早自解去,庶免終陷大戾,而此在臣猶屬緩聲,抑臣有區區情私按仰不住者,臣母篤老澌頓之狀,久已蒙聖上之所俯燭矣。自來貞疾,越添於患難喪威之餘,宿症無時發作,氣息居常懍綴,西來十朔,默察動靜,蓋月異而歲不同,神精有記不起時,筋力有强不得處。雖在粗安之時,憂恐轉深,或當疾作之際,驚怯先生,久滯關外,寢食靡寧,將還鄕廬,時日爲急,臣抱此情理,何敢從懷嚴畏,終自阻於閔覆之天哉?玆從縣道,畢瀝肝血。伏乞聖慈,俯垂矜愍,亟許遞免臣藩任,俾臣得以將毋還鄕,專意終養,則天地生成之澤,非臣隕結所可仰酬其萬一也。目今秋巡當前,而緣臣情私內掣,終不敢爲遠離深入計,此亦臣以私病公之一端,非特臣心之不安,合被朝家之曲念,竝乞垂察焉。臣無任瞻天望聖戰恐祈祝之至。答曰,省疏具悉。方面體重,不可輕解,卿其勿辭按藩。
己亥八月十二日,記事官姜彙鈺。刑曹,僞造罪人金奉鎭加刑啓目。傳曰,更良各別嚴〈刑〉,期於得情爲良如敎。
刑曹,殺獄罪人李千奉加刑啓目。傳曰,更良各別嚴刑,期於得情爲良如敎。
刑曹,僞造御寶罪人朴加刑啓目。傳曰,更良各別嚴刑,期於得情爲良如敎。
刑曹,殺獄罪人李光點加刑啓目。傳曰,更良各別嚴刑,期於得情爲良如敎。
刑曹,僞造御寶罪人金龍河加刑啓目。傳曰,更良各別嚴刑,期於得情爲良如敎。
己亥八月十二日巳時,上御誠正閣。兵房承旨入侍時,行右承旨李義翊,假注書徐鼎修,記事官徐龍輔·鄭東浚,以次進伏訖。命書傳敎曰,今番隨駕軍兵之通晝夜十六日勞苦,前所罕有,況百餘年內,此陵展謁,只是三次者乎?依癸酉·庚戌驪州陵幸時例,宜有慰悅之道,隨駕侍衛將士及軍兵,當以別試射試取,以此分付,日字以望後念前擇入。又命書傳敎曰,隨駕將臣及承史·玉堂·東西班·倍從宗臣·文武二品以上·京畿監司,亦依先朝庚申·庚戌例,以帿布及帿箭貫革,各一巡應射事,分付。又命書傳敎曰,今此親臨別試射會試日,則規矩亦依古例,武臣有職人及將校等,勿論除初試及已初試人,以柳葉箭·騎芻各一巡試取,軍兵則勿論除初試及已初試人,鳥銃一巡試取,射放皆以一中以上,分等論賞,以此預爲分付知悉擧行。又命書傳敎曰,古例別試射,亞於觀武才,體面不輕而重,然當此節省之時,不容徒循張大之事,規矩從略磨鍊,書下落點,望筒勿爲入之,依此擧行。雖是慰悅軍兵之事,亦不宜亂雜,隨駕將士軍兵,竝令自該軍門,先設初試,只入格人,應試於親臨日,其中仍特敎除初試者,直赴於親臨日事,亦爲分付。又命書傳敎曰,念前連値國忌,各營門別試射初試,勿拘齋日擧行事,卽爲分付。又命書傳敎曰,今番各營門初試應射放人各色摠數,區別分類,使之今日內別單書入。又命書傳敎曰,宿衛所所管將官·將校,武藝別監,駕前別抄,駕後禁軍,攔後別隊馬軍·槍劍軍·攔後軍,御前前排軍及招搖旗手,本所前排軍及招搖旗手,內吹兼內吹近杖軍等,竝除初試應射。又命書傳敎曰,各營門初試時規矩,將校·馬軍等,柳葉箭一巡邊二中以上,騎芻一巡二中以上人,各取一技,軍兵則鳥銃一巡取邊二中以上事,分付。又命書傳敎曰,司僕牽馬輩,御前燈籠軍·轎子輩,竝屬之兵曹,設初試試取,蛟龍旗馬上奉持·步下奉持,標旗馬上奉持·步下奉持,竝特爲徐初試應射。又命書傳敎曰,事關紀律,雖已處分,此與故犯有異,且經多日,前御營大將李敬懋,給牒敍用,仍授摠戎使。義翊曰,新除授摠戎使李敬懋,時無職名,令該曹口傳付軍職,牌招傳授密符,何如?上曰,依爲之。出擧條義翊曰,今番隨駕將士親臨別試射事,命下矣。親臨處所,以何處爲之乎?敢稟。上曰,此亦依古例,以蕩春臺磨鍊,可也。出擧條命書傳敎曰,蕩春臺親臨隨駕將士別試射時,隨駕禁軍別將及番將,各營中軍·別將·千摠·騎士將·把摠·哨官以上·摠府堂郞·五衛將·宣傳官武兼·東西班武臣堂上堂下·內侍掖庭署,竝特爲除初試應射。又命書傳敎曰,司僕提調來待。命退,諸臣以次退出。
己亥八月十二日申時,上御誠正閣。司僕提調入侍時,司僕提調李徽之,左副承旨徐有防,假注書徐鼎修,記事官李信祜·鄭東浚,以次進伏訖。上曰,卿則異於他重臣,故予亦倚畀,而迭居兩銓,一心公平者,予於卿見之矣。予以此,每庸嘉尙,而許以耿介矣。徽之曰,臣受恩罔極,前後兩銓,迭相出入,無一圖報,只速罪何,臣常一以此愧恧惶悚,而日前儒賢筵奏,尤極悚恧,無地自容。第以幸行在前,不敢言私,冒沒陪往矣。至今思之,實無廉恥,以此情勢,萬無行公之望矣。上曰,儒賢亦豈有深意,而旣有廉恥等語,則非但在卿私義,有難行公,在上禮使之道,亦不可一向敦迫,故俄亦以司僕提調召見,而不以吏判召之矣。徽之曰,臣前後蒙恩,天地罔極,而又承下敎,不勝感激矣。上曰,卿之辭,懇旣如此,今番則不可不姑令遞免,俾伸卿情勢耳。仍命書傳敎曰,無論本事之如何,向者儒賢之奏,旣有云然之說,吏判筵懇,又甚切摰,尊冢宰,乃所以尊朝廷之意也。迭授兩銓於此重臣者,取其爲國之心,而大抵久居銓地,致有不安,亦非禮下之道,吏曹判書李徽之,本職今姑許遞。命徽之先退。命書傳敎曰,今番陵幸出還宮時,部字內擊錚及駕前上言,非至數人,則今此捧供者,若是零星,事極怪訝,自政院問啓。命退,諸臣以次退出。
上在昌德宮。停常參·經筵。
李秉模,以都摠府言啓曰,今日入直宣傳官武兼及有廳軍士,當爲中日習射,而國忌相値,不得爲之之意,敢啓。傳曰,知道。
李枰啓曰,合辭方張之時,兩司無詣臺之員,事甚未安,除在外·望闕禮習儀進去外,未肅拜·呈告人員,竝卽牌招,何如?傳曰,允。
李義翊啓曰,事變假注書趙衍德,身病猝重,勢難察任,今姑改差,何如?傳曰,允。
傳于鄭民始曰,左承旨入侍。
李秉模啓曰,摠戎使李敬懋,本廳將校軍兵別試射初試事,鍊戎臺今方出去矣。所授密符,來請還納,何以爲之?敢稟。傳曰,仍佩往來。
徐有防啓曰,吏曹參判兪彦鎬牌不進,推考傳旨今方捧入,而開政命下之後,如是違召,不郞擧行,事甚未安,更卽牌招開政,何如?傳曰,允。
又啓曰,吏曹參判兪彦鎬,疏批已下,所當更請牌招開政,而闕門已閑,夜又向深,待明朝牌招,何如?傳曰,允。
傳于李秉模曰,騎馬三匹立之,左副承旨率宣傳官三員入侍。
傳于鄭民始曰,坐直承旨入侍。
以慶尙監司狀啓,七八月令藥材進上中山藥,節序差早,當月內不得封進,惶恐待罪事,傳于徐有防曰,勿待罪事,回諭。
徐有防啓曰,更鼓何等嚴重,而未及初更三點,徑擊更鼓,以致打鍾之境,事極驚駭,禁漏官隷及該傳漏軍,令攸司科治,當所衛將及部將不能檢察之罪,所當嚴處,而本院請推之外,無他可施之罰,何以爲之?敢稟。傳曰,允。衛將·部將汰去。
又以禮曹言啓曰,鍊戎臺擧動吉日,令日官推擇,則望後·念前,連値國忌,或有拘忌,而唯十九日平吉云,何以爲之乎?敢稟。傳曰,以此日定行。
鄭民始,以戶曹言啓曰,東部居幼學具德曾,以免稅分衿事,上言,全羅道順天居幼學趙夢臣,以籍沒田土還出給事,上言,京畿水原居良人金斗昌等,以宮房有土之出稅後加徵事,上言,而本事俱甚猥屑,啓下三日,終不來現,竝依定式勿施,何如?傳曰,允。
李枰,以兵曹言啓曰,依傳敎,龍虎營兼內吹六名等處,元賞木各二匹及依啓下別單,木布各一匹加給之意,敢啓。傳曰,知道。
又以兵曹言啓曰,今此動駕時,以何營軍兵隨駕,何營軍兵留陣,而禁軍·馬步軍幾番幾哨磨鍊乎?敢稟。傳曰,禁衛營爲先廂,御營廳爲後廂,各以騎士三番,步軍四哨磨鍊,訓局留陣置之,摠戎使率僧軍,彰義門外稍廣處迎接,仍爲後廂事,分付,禁軍則三番隨駕,餘勿留營事,一體分付。
李枰,以司僕寺官員,以一二提調意啓曰,御乘馬·牽馬·陪理馬書吏等,令本寺取考癸酉·庚戌例,施賞後草記事,命下矣。參考癸酉·庚戌兩年例,御乘馬·牽馬·陪理馬書吏等處,分等施賞之意,敢啓。傳曰,知道。
李秉模,以御營廳言啓曰,今此別試射初試時,東營入直騎士·步軍及集春營入直步軍赴試之類,以先試騎士軍兵替代,應試後還入直,而待宿衛所令箭擧行之意,敢啓。傳曰,知道。
又以摠戎廳言啓曰,依傳敎,今番隨駕本廳將校軍兵別試射初試,今十三日,鍊戎臺本營,設行之意,敢啓。傳曰,知道。
又以義禁府言啓曰,卽接月令醫員金道崑手本,則保放罪人李錫稷,病勢今已向差云,依例還囚之意,敢啓。傳曰,知道。
又以刑曹言啓曰,昨日還宮時,咸鏡道安邊居李弘訥,擊錚於衛外,而取考其原情,則木物價推尋事矣。旣非四件,而肆然鳴金,萬萬駭然,原情內辭緣勿施,依先朝受敎,自臣曺決杖充軍,何如?傳曰,充軍則分揀,只決杖放送,可也。
又以刑曹言啓曰,昨日還宮時,黃海道平山居閔德金,擊錚於衛外,而取考其原情,則渠以平山烽軍,又充瑞興軍保,疊役頉給事矣。旣非四件,而肆然鳴金,萬萬駭然,原情內辭緣勿施,依先朝受敎,自臣曹決杖充軍,何如?傳曰,充軍則分揀,只決杖放送,可也。
又以刑曹言啓曰,因臺臣所啓,尹永儀身爲士子,冒籍赴擧,事極駭然,依法重繩事,命下矣。尹永儀,方在京畿廣州地,令道臣依律勘處後啓聞事,發關分付于該道道臣之意,敢啓。傳曰,知道。
又以義禁府言啓曰,時囚中順興前府使金履信保放事,命下矣。依傳敎,保放之意,敢啓。傳曰,知道。
持平宋樂·申應淵啓曰,臣等賦性愚迷,本不合於淸朝耳目之任,而忝居臺職,觸事生疣,日前山城殿座試士時,誤認侍臣之先退,徑自離次,致有承宣請推之擧,此莫非臣等昏謬生疎之致,諫臣以此引避,方在退待之中,臣等處義,宜無異同,而因牌招啓辭之未下,縮伏多日,今始來避,所失尤大,其何可晏然冒據於臺次乎?請命遞斥臣等之職。答曰,勿辭。徐有防啓曰,持平宋樂·申應淵,再啓煩瀆,退待物論矣。傳曰,知道。
兵曹判書鄭尙淳疏曰,伏以祗謁先陵,聖慕克伸,百靈攸護,鑾蹕穩旋,區區慶忭,朝野同情。如臣無似,猥叨本兵,屢日陪扈,獲免罪戾,龍光所被,感祝冞切,仍念臣之冒據非據,宜去不去者,豈其材有所可堪,情無所可引而然哉?初因大政之踰限,計出副急,終緣幸行之迫近,義重陪扈,黽勉冒膺,有靦于心,若臣當遞之義,未嘗一日忘于中,而今則義分旣伸,微諒可遂,不待臣辭之畢,而伏想聖明,亦必有以俯諒矣。臣與東銓,處義去就,宜無異同,一視之澤,臣方顒祝,而況今試才有命,宜卽擧行,而臣旣引義乞遞,無以奉承成命,致令慰悅軍校之擧,緣臣而久稽,臣罪至此,尤無所逃。伏乞聖慈,俯垂諒察,亟賜變通,以幸公事,以靖私義,不勝大願。答曰,省疏具悉。卿與東銓長,處義宜無異同,本職今姑許遞。
吏曹參判兪彦鎬疏曰,伏以陵蹕穩旋,玉候彌康,臣民慶幸,曷有其極?仍伏念臣,猥叨銓貳,自知不稱,而夤緣事會,怵迫義分,隨除輒膺,若固有之,每自循省,惶愧靡容。乃者長僚因向日儒賢所秦,引義祈免,至蒙特遞之恩,筵席語祕,雖未詳儒賢所奏之如何,而似聞以大政時事,有所提論,則區區難安之情,實與長僚無異,其何敢晏然自恕,肆然冒進乎?開政有命,召牌薦降,而反復思量,祗承無路,敢陳短章,冒暴微懇。伏乞聖明,俯垂鑑諒,亟命鐫削臣職名,以安私分,不勝大願。答曰,省疏具悉。卿其勿辭行公。
敎摠戎使李敬懋書。王若曰,南津收御營之符,聊示薄警,北城重摠戎之任,旋授中權,惟簡在心,庸付熟手,眷彼漢北一面,實我畿右重藩,勢與江華府相通,宛晉家表裏之固,地是廣州城對峙,同漢軍南北之規,入而參廊廟之謨,奚但經理是管?出則任關防之責,尤係緩急所須,苟非公侯干城之材,曷畀邦畿保障之職?惟卿,才稱鈐轄,系著簪紳,晳貌長身,素著韎韋間重望,高牙大纛,夙擅藩閫上令譽,所前後歷試也專,亦內外委任者久。玆授卿以摠戎使,卿其祗服新命,益殫舊猷,戎垣之方略備諳,毋替寵三錫之意,和壘之精彩頓變,盍勉當一隅之誠?於戲,兵家以紀律爲嚴,須體北門之按鑰,關輔仗屛翰之任,庶弛中宸之聽鼙,故玆敎示,想宜知悉。知製敎徐有成製進。
己亥八月十三日,記事官姜彙鈺。刑曹啓目,全致衡段,其矣父東仁之定配,與尋常定配有異,而肆然號籲,極涉無劇,上言內辭緣置之,何如?傳曰,當初發配,旣出減一律,則到今肆然上言,極涉痛駭,自本曹科治後,放送爲良如敎。
刑曹啓目,朴忠行段,其矣父道淳之定配,旣出於特敎,則其子之有此呼冤,極涉無嚴,勿施,何如?傳曰,當初發配,特以渠以任譯不能督飭之事是遣,與負債及受錢人等之全然不納事件旣異,合有疏釋之典,分揀杖送爲良如敎。
刑曹啓目,明召史段,其夫洪啓材,以薄待養母爲罪目,則不可輕易放釋,上言內辭緣置之,何如?傳曰,此等罪狀,名雖重而實不然,則雖是無知下賤,豈不爲干和傷敎之一端?令道臣親執採探,期於明覈事,分付爲良如敎。
刑曹啓目,車召史段,其矣夫所犯,關係伐喪,歐打人物,至於頭額破傷,則不可遽放,上言內辭緣置之,何如?傳曰,編配旣已多年,合有疎釋之道,放送爲良如敎。
刑曹啓目,李段,以爲其曾祖墳山單靑龍,朴師淳偸葬,至煩天聽,別定査官公決之意,分付道臣,何如?傳曰,令道臣親執詳査公決後,形止狀聞爲良如敎。
刑曹,奴千萬段,其上典喪行,停樞于果川,李命基,稱以渠山近處,亂打上典,裂破魂箱事訴官,而自官定配收贖,以爲呼冤之端,而至煩天聽,極爲猥越,上言內辭緣勿施,何如?傳曰,令本道更爲嚴處事,分付爲良如敎。
義禁府啓目,童蒙李雙孫段,其父爀,以逆賊之弟,其所罪犯,又如是深重,則不可輕議,置之,何如?傳曰,當初所坐,與干係逆獄有異,罪亦不過豪强是遣,編配亦至十餘年之久,宜有曠蕩之典,分揀放送爲良如敎。
義禁府,鄭燦欽段,其矣祖熙普酌處時,以不無綢繆之跡,旣有傳敎,且係年久,鞫獄不可輕易處之,置之何如啓目。傳曰,此事曾聞於先朝筵席,而其在重獄體之道,不可輕易決折,自本府更考文案,論理稟處爲良如敎。
己亥八月十三日辰時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書兵曹判書鄭尙淳疏批。命言傳敎曰,吏兵判有闕,政官牌招開政。又命書傳敎曰,事係二十年前事,旣無所犯,且是懸車之人時囚中趙暾,特爲放送事,分付。又命書傳敎曰,時囚中順興前府使金履信,聞是喪人云,保放事,分付。又命書傳敎曰,昨日傳敎中遺漏挾輦軍,依例除初試應試事,分付。又命書傳敎曰,扶輦軍其數夥然,親臨日,勢難擧行,今初試時,先爲試取,只賞格,別單修整,待令于帳前事,分付。又命書傳敎曰,龍虎營初試,當爲設行,兵判未差代間,先令禁軍別將,代主掌擧行事,分付。上曰,右副承旨馳詣明陵,奉審摘奸,局內諸陵,一體奉審以來。又命書禮·兵曹草記批答。上命退,諸臣以次出。
己亥八月十三日未時,上御誠正閣。左副承旨率宣傳官入侍時,左副承旨徐有防,記事官李兢淵·李信祜·鄭東浚,以次進伏訖。上曰,宣傳官召入。宣傳官申鴻周·李尙說·許霮進前。上曰,爾等分往三軍門大將試取處,入格多寡知來。命書傳敎曰,滯囚可悶,囚供待判下,皆令今日內,以草記議處照律後放送。上命退,諸臣以次出。
己亥八月十三日初更史三點,上御誠正閣。坐直承旨入侍時,行左承旨鄭民始,左副承旨徐有防,記事官李兢淵·李信祜·鄭東浚,以次進伏訖。上命書禁府公事判付。又命書吏曹參判兪彦鎬疏批,以十六日儒生殿講取稟及文臣製述取稟。上曰,停。又命書傳敎曰,近來下該道査處之事,率多經歲淹滯,殊甚未安,今番則必皆趁卽盡數覆啓事,申飭諸道,過時不爲擧行處,該房亦爲察推。又命書傳敎曰,發遣吏郞,明日受香諸執事淸齋與否,摘奸以來。上命退,諸臣以次出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
李枰啓曰,正言朴天行引避退待,已至多日,持平宋樂·申應淵引避退待,亦已經宿。大司憲趙時俊,大司鍊鄭晩淳,卽爲牌招,以爲處置之地,何如?傳曰,允。
傳于洪國榮曰,都承旨入侍。
李枰啓曰,大司憲趙時俊牌不進,執義兪彦鏶,掌令金鍾厚·李身晦在外,持平宋樂·申應淵,引避退待,今日以監察茶時之意,敢啓。傳曰,知道。
又啓曰,吏曹參判兪彦鎬牌不進,推考傳旨今方捧入,而開政命下之後,連事違召,不卽擧行,事甚未安,更卽牌招開政,何如?傳曰,允。
李義翊啓曰,禁衛大將具善復,御營大將李柱國,以東關王廟·南關王廟獻官,今方受香出去矣。所授命召,李柱國所兼左捕將命召及大將牌·傳令牌,來請還納,何以爲之?敢稟。傳曰,仍佩往來。
又啓曰,禁衛大將具善復,御營大將李柱國所授命召及左邊捕盜大將李柱國所授命召,仍佩往來事,命下矣。將兵之任,不可無一刻摠察之人,捕將則在前如此之時,有他邊大將兼察之例,今番則,何以爲之?敢稟。傳曰,依例兼察。
李秉模啓曰,左邊捕盜大將,以他邊捕盜大將依例兼察事,命下矣。右邊捕盜大將李漢昌,卽爲牌招聽傳敎,何如?傳曰,允。
傳于李義翊曰,奉審承旨入侍。
傳于徐有防曰,左副承旨入侍。
兵曹口傳政事,以金宇鎭爲北評事。
吏曹判書前望單子入之,趙重晦落點,兵曹判書前望單子入之,權噵落點,吏曹參議前望單子入之,李秉模落點。
李義翊啓曰,新除授兵曹判書權噵卽爲牌招,傳授命召,何如?傳曰,允。
徐有防,以吏曹言啓曰,掌試時都事,例以侍從差出矣。洪忠道都事姜文會,慶尙都事李勉,全羅都事尹履相,黃海都事權之彦,咸鏡都事金重燮,平安都事金晉鐸,俱未經侍從,依例改差,何如?傳曰,允。
有政。吏批,判書趙重晦牌不進,參判未差,參議李秉模進,左副承旨徐有防進,啓曰,判書趙重晦牌不進,參判未差,小臣獨政未安,何以爲之?敢稟。傳曰,只出緊任,以李東郁爲司諫,李亮載爲正言,徐簡修爲高陽郡守,田文顯爲通津府使,趙尙鎭爲洪忠都事,柳誼爲慶尙都事,朴天衡爲全羅都事,李度默爲黃海都事,申熤爲咸鏡都事,李時秀爲平安都事,沈樂洙爲洪忠道京試官,趙時偉爲慶尙左道京試官,朴祐源爲全羅左道京試官,沈煥之爲平安南道京試官,閔台爀爲兵曹參知,以權噵訓鍊都監·禁衛營·御營廳提調單付。
兵批,判書權噵病,參判金履素病,參議洪樂彬入直進,參知未差,行右承旨李義翊進,以徐義修爲漢江別將,副護軍金履禧,副司直李徽之·鄭尙淳·兪彦鎬·李義直,副司果鄭獜煥單付,假內乘李弼培減下。
李義翊,以宿衛所言啓曰,今日慕華館禁軍別試射初試設行時,入直禁軍與出番禁軍替代,出試後還爲入直,而待標信下,發令箭擧行之意,敢啓。傳曰,知道。除標信擧行。
又以守禦廳言啓曰,依傳敎,御前前排軍七十四名處,各木一疋賞給之意,敢啓。傳曰,知道。
又以義禁府言啓曰,京畿砥平居童蒙李雙孫上言回啓判付內,當初所坐,與干係逆獄有異,罪名不過豪强,編配亦至十餘年之久,宜有曠蕩之典,分揀放送事,命下矣。李雙孫父慶尙道寧海府定配罪人爀,卽爲放送事,分付該道道臣之意,敢啓。傳曰,知道。
李枰,以義禁府言啓曰,滯囚可悶,囚供待判下,皆令今日內,以草記議處照律後放送事,命下矣。今番幸行時,以爲民除弊事,前後特敎申飭,何等截嚴,而時囚罪人徐侃修段,不善奉行,致有沙工輩作弊之擧。卞至健·宋載德等段,執船之際,一任下輩之操縱索賂,作弊多端,而矇不覺察禁斷,俱涉可駭。金載華段,奸吏偸竊倉穀,不能覈出,任其自露,已極矇然。且幸行時進排物種,趁不給價,不計船隻之大小,盡爲驅下者,極爲可駭。嚴璹段,釜鼎等物,分定各面,雖曰流來邑例云,而船艙及假家所用伐木時,監色輩稱以雇價,私自收歛於許多民戶,矇未覺察,極爲可駭。朴師崙段,道路橋梁之修治,把子雜物之分定時,不善擧行,以招民怨,事極駭然。李柱延段,邊政事體,何等至嚴,則漂人問情,初不致審,已極可駭,而謂有身病,擅離船所者,尤涉疎忽。罪取考律文,則大明律不應爲條,有曰,凡不應得爲而爲之者,笞四十。名例,有曰,犯私罪笞四十,附過還職。大典推斷條,有曰,犯枉法受贓外,笞杖竝收贖。大明律不應爲條,有曰,凡不應得爲而爲之,事理重者,杖八十。大典推斷條,有曰,犯私罪杖八十,奪告身三等,犯枉法受臟外,笞杖竝收贖云。徐侃修假,笞四十收贖,附過還職。卞至健·宋載德·金載華·嚴璹·朴師崙·李柱延等段,杖八十收贖,奪告身三等放送。李恒林段,末運稅穀之晩發,雖緣船隻之艱得,揆以法例,不可無責。罪取考律文,則大明律違令條,有曰,凡違令者笞五十。名例,有曰,犯私罪笞五十,解見任別敍。大典推斷條,有曰,犯枉法受贓外,笞杖竝收贖云。李恒林段,笞五十收贖,解見任別敍放送。李羲和段,廩餘及儲置米發賣時,不有布直,勒捧高價,事極可駭。罪取考律文,則大明律在官求索借貸人財物條,有曰,若將自已物貨,散與部民,多取價利者,准不枉法論,不枉法臟一貫以下杖六十。大典推斷條,有曰,犯私罪杖六十,奪告身一等,犯枉法受臟外,笞杖竝收贖云。李羲和段,杖六十收贖,奪告身一等放送。李錫稷段,國穀事體,何等嚴重,而儲置米百餘石之先爲取用於未會減之前,傳關租五百石之那移取用,還穀七百餘石之立本取用,俱極痛駭。罪取考律文,則大明律那移出納條,有曰,各衛門收支錢糧等物,若監臨主守,不正收正支,那移出納,還充官用者,准監守自盜律論,罪止杖一百流三千里。大典推斷條,有曰,犯私罪杖一百決杖,告身盡行追奪,先朝受敎內,王府決杖者,代以金贖。申大孫·李敍中·金履信·韓光載·李謙鎭等段,田政法意,何等嚴重,而流來隱結三十餘結,私自區處者,已極可駭,而下吏輩四十餘佶偸弄之狀,亦不能覺察,尤涉矇然。罪取考律文,則續大典收稅條,有曰,實結隱漏者,限年竝於本律外施行,十結以上三年禁錮,大明律監守自盜贜一貫以下杖八十,二十二貫五百文杖一百流二千五百里。不應爲條,有曰,凡不應得爲而爲之,事理重者,杖八十。名例,有曰,二罪以上俱發,以重者論。續大典推斷條,有曰,徒流以下之罪,喪前所犯而喪後發覺者,從勘斷時收贖。名例,有曰,年七十以上,犯流罪以下收贖。大典推斷條,有曰,犯私罪杖一百決杖,告身盡行追奪,先朝受敎內,王府決杖者,代以金贖矣。金履信段,告身盡行追奪,三年禁錮,而杖一百流二千五百里,以喪前所犯,收贖放送。韓光載段,告身盡行追奪,三年禁錮,而杖一百流二千五百里,以年七十,收贖放送。李錫稷段,杖一百收贖,告身盡行追奪,慶尙道開寧縣,流三千里定配。申大孫段,杖一百收贖,告身盡行追奪,三年禁錮,全羅道咸悅縣,流二千五百里定配。李敍中段,杖一百收贖,告身盡行追奪,三年禁錮,平安道永柔縣,流二千五百里定配。李謙鎭段,杖一百收贖,告身盡行追奪,三年禁錮,全羅道臨陂縣,流二千五百里定配,而以議啓內辭意,具罪目,依例發遣府羅將,押送于各其配所之意,敢啓。傳曰,知道。有功議者,各減一等。
李義翊,以義禁府言啓曰,徐侃修,笞四十收贖,附過還職。卞至健·宋載德·金載華·嚴璹·朴師崙·李柱延等,杖八十收贖,奪告身三等。李恒林,笞五十收贖,解見任別敍。李羲和,杖六十收贖,奪告身一等。李錫稷,杖一百收贖,告身盡行追奪,流三千里定配。金履信·韓光載等,杖一百流二千五百里收贖,告身盡行追奪,三年禁錮。申大孫·李敍中·李謙鎭等,杖一百收贖,告身盡行追奪,三年禁錮,流二千五百里定配事草記批旨內,有功議各減一等事,命下矣。徐侃修·達城府院君四寸親云,議減一等,笞三十收贖。宋載德,十代祖繼祀敵愾功臣,金載華,五代祖卨,扈聖功臣,朴師崙,父弼琦,揚武原從功臣云,各功減一等,杖七十收贖,奪告身二等。李恒林,七代祖珥,光國原從功臣云,功減一等,笞四十收贖,附過還職。李羲和,十三代祖溥,敵愾功臣云,功減一等,笞五十收贖,解見任別敍。金履信,高祖壽恒,保社原從功臣,永安尉異姓四寸親云,功議各減一等,告身盡行追奪,三年禁錮,而杖九十徒二年半,以喪前所犯收贖。韓光載,六代祖應寅,光國功臣云,功減一等,告身盡行追奪,三年禁錮,而杖一百徒三年,以年七十收贖。李錫稷,四代祖時發,振武原從功臣,永安尉異姓四寸親云,功議各減一等,杖九十收贖,告身盡行追奪,洪忠道西原縣長命驛,徒二年半定配。申大孫,六代祖景禛,靖社功臣云,功減一等,杖一百收贖,告身盡行追奪,三年禁錮,牙山縣長時驛,徒三年定配。李敍中,十一代祖溥,敵愾功臣云,功減一等,杖一百收贖,告身盡行追奪,三年禁錮,禮山縣日興驛,徒三年定配。李謙鎭,八代祖菡,靖國功臣,淸風府院君異姓四寸親云,功議各減一等,杖九十收贖,告身盡行追奪,三年禁錮,唐津縣興世驛,徒二年半定配,而卞至健·嚴璹·李柱延等,無功議云矣,敢啓。傳曰,知道。
左議政徐命善箚曰,伏以鑾路秋晴,百靈衛護,聖體康寧,回駕萬安,慶忭之忱,朝野攸同。況如臣之叨陪邇列,晨夕承候者,區區下情,尤當如何?仍念臣受天地罔極之恩,蔑涓埃一毫之報,隨事瘡疣,何往非罪,而平日之所期勉者,惟以筋力奔走,爲半分自效之圖。不幸近日,氣衰病發,尋常公會,亦不能如意勇赴,撫躬自悼,中夜悒悒。日昨太僕之召,賓對之命,俱以病稟,蹙伏私次,惶恐竢勘。此際卽伏聞有事眞殿,齋臨本院,以賤臣之獨阻候班,至有悵然之敎,史官來宣入侍有命,聖念藹然,辭旨鄭重,臣雙擎跪讀,感淚自逬。噫,臣之病狀,苟有自力轉動之望,則今於恩召之下,何敢爲偃然不赴之計,而第臣向來病情,源委旣深,有非一時感冒之比,凘敗之形,呻囈之狀,班行之見者,莫不危之,而陪扈義重,拚死登途,其能免中路顚踣,蓋亦王靈攸曁也。浹旬强策,氣力殆盡,歸後諸症,一倍添劇,寒熱頻作,頭疼如暈,終日所食,不過數匙。又或有全宵失眠之時,少欲起動,輒發昏眩,其他症樣,雖不敢一一煩陳,而束帶登筵,其勢末由,特召之命,終未免坐違,病裏惶阨,如添一症。若蒙聖慈,曲賜矜諒,許解臣本兼諸任,俾得以便意調息,則生成之澤,臣當隕結。且今首相,陳箚引入,臣病又如此,相職之瘝曠,廟務之叢脞,一日二日,其憂轉深。聖志益勵,而臣無以仰體,聖躬獨勞,而臣無以仰贊,顧其罪,奚但止於逋慢召命而已哉?亦願重勘臣孤恩負職之罪,以警具僚,以振頹綱,不勝幸甚。取進止。答曰,省箚具悉卿懇。以疾未赴,庸何傷乎?卿其安心,勿辭善攝焉。仍傳曰,此批答,遣史官傳諭于左議政。
己亥八月十四日辰時,上詣藥房齋宿入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李秉模,同副承旨李枰,記事官李兢淵,假注書徐鼎修,記事官李信祜·鄭東浚,以次侍立訖。上具翼善冠·袞龍袍,乘輿出宣化門,由光範門詣藥房,降輿入齋室後,諸臣以次退出。
己亥八月十四日巳時,上御藥房齋室。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,有事眞殿,齋宿本院,而卿以都提擧,不參候班,殊極悵然,所愼不至難强,則卽爲入侍事,遣史官傳婾。又命書傳敎曰,銓地皆空,此何像也?首揆引病,左揆亦不參候班,亞銓又若是撕捱,將無受薦·擬薦之人,開政杳然,吏·兵判前望單子,入之。又命書傳敎曰,勢難行公,吏曹參判兪彦鎬,本職許遞。又命書傳敎曰,銓曹無人,吏曹參議前望單子入之。上曰,新除授吏曹判書·參議,牌招開政。又命書傳敎曰,承旨有闕,代兵曹參知南鶴聞除授。又命書傳敎曰,承旨房仍。上曰,新除授承旨牌招。上命退,諸臣以次出。
己亥八月十四日午時,上御藥房齋宿。奉審承旨入侍時,行右承旨李義翊,左副承旨徐有防,假注書徐鼎修,記事官李信祜·鄭東浚,以次進伏訖。義翊曰,臣承命馳詣毓祥宮·延祐宮·懿昭廟·南廟奉審,則無頉矣。有防曰,臣承命馳詣宗廟·景慕宮·永禧殿·孝徽宮·東廟奉審,則皆無頉矣。有防曰,東廟則無監察,以典祀官兼行矣。上曰,何爲而然乎?有防曰,各處分排不足,故然云矣。命退,諸臣以次退出。
己亥八月十四日申時,上御藥房齋室。左副承旨入侍時,左副承旨徐有防,記事官李兢淵·李信祜·鄭東浚,以次進伏訖。上命書左議政徐命善箚批,命書傳敎曰,領相家,遣御醫看病。又命書傳敎曰,左相家,遣御醫看病。又命書傳敎曰,科限不遠,北評事未差之代,口傳差出,使之趁期下送。上命退,諸臣以次出。
己亥八月十四日四更,上還內入侍時,行都承旨洪國榮,行左承旨鄭民始,行右承旨李義翊,左副承旨徐有防,右副承旨李枰,記事官李兢淵,假注書徐鼎修,記事官李信祜·鄭東浚,以次侍立訖。上具翼善冠·袞龍袍,出齋室乘輿,詣端暉門外降輿,詣璿源殿行禮,諸臣止於端暉門外,禮畢,上出端暉門外,乘輿由光範門,入宣化門還內,諸臣以次退出。
上在昌德宮。停常參,只召對。
自巳時至未時,日暈。
李義翊啓曰,合辭方張之時,憲府無詣臺之員,事甚未安,除在外外,大司憲趙時俊,卽爲牌招,何如?傳曰,允。
傳于洪國榮曰,都承旨入侍。
李秉模啓曰,大司憲趙時俊牌不進,執義兪彦鏶,掌令金鍾厚·李身晦在外,持平宋樂·申應淵,引避退待,今日以監察茶時之意,敢啓。傳曰,知道。
傳于徐有防曰,洪忠監司留待。
傳于徐有防曰,洪忠監司入侍。
李義翊啓曰,兵曹判書權噵,以龍虎營標下軍兵初試事,慕華館,今方出去矣。所授命召,來請還納,何以爲之?敢稟。傳曰,仍佩往來。
李義翊啓曰,禁衛營從事官來言,今日本營軍兵,日次私習云矣,敢啓。傳曰,置之。
又啓曰,御營廳從事官來言,今日本廳軍兵,日次私習云矣,敢啓。傳曰,置之。
傳于鄭民始曰,左承旨入侍。
傳于徐有防曰,召對爲之,儒賢入侍事,遣史官傳諭。
徐有防,以實錄廳郞廳,以摠裁官意啓曰,昨政,本廳郞廳之出外幕者,至於四人之多,其中柳誼,所受書役,多有未畢者,不可付之生手,慶尙都事之任,今姑改差,還爲差下,使之依前擧行,趙尙鎭·李度默·朴天衡,代以前司諫李顯永,弘文館校理金翊休,前正言宋民載差下察任,何如?傳曰,允。
又以禮曹言啓曰,因故右議政閔百祥妻李氏上言,其養子弘燮罷養,更爲立後事,依臣曹覆啓判付內,律以法典,則覆啓內辭意,雖甚得當,是乃大臣香火之殄絶,亦甚矜悶,而事係變常,問議于大臣及在京儒賢處,更爲稟處事,命下矣。依下敎,發遣郞廳,問議于時原任大臣及在京儒賢處,則領議政金相喆,以爲疾病沈淹,方在引免之中,不得獻議云。左議政徐命善,以爲病情方苦,陳箚乞免,不得獻議。領敦寧府事李溵,以爲弘燮,卽亙古所無之凶逆,今其養母,只念兩代香火之殄滅,欲爲罷養者,雖由於婦女私情,其爲猥越,則儘如該曹覆啓之辭,今判下聖敎,實出於矜悶之德意,而臣於故參判臣閔亨洙,故右相臣閔百祥,俱有法典親嫌,今於奉祀罷繼之間,不敢隨例仰對云,領中樞府事鄭弘淳,以爲旣定人倫,便是天屬,寧有改易之理?末俗紛紜,都出利害之私,傷倫蔑義,莫甚於此。臣常爲之愍歎,況玆該曹論列,辭嚴義正,尤無容他議云。祭酒宋德相,以爲今此故相臣閔百祥妻李氏上言,似涉猥越,或如禮堂之言,而聖敎所謂大臣香火之殄絶亦甚矜悶者,德意藹然,若使國典,無罷繼之法則已矣。今弘燮,旣非百祥之所生,則特許罷養,更爲立後,旣無害於禮律所載,又有合於聖朝特念,臣意閔百祥所後子弘燮,依其上言,許其罷養爲宜云。大臣及儒賢之意如此,上裁,何如?傳曰,依儒賢議施行。
李義翊,以兵曹言啓曰,今此別試射初試時,將校禁軍柳葉箭·騎芻入格單子及標下軍兵等鳥銃入格單子書入之意,敢啓。傳曰,知道。
李枰,以兵曹言啓曰,今此鍊戎臺擧動時,承旨·史官及內吹所騎馬,無以推移,依前例京畿驛馬四十匹補把之意,分付本道,何如?傳曰,允。
又以訓鍊都監言啓曰,今此別試射時,初試入格將校·軍兵及除初試兼內吹等,各單書入,而挾輦軍·御前前排軍會試試取,別單書入之意,敢啓。傳曰,知道。
李義翊,以禁衛營言啓曰,今此別試射時,本營隨駕將校·軍兵等初試入格及兼內吹除初試之類,別單書入之意,敢啓。傳曰,知道。
又以御營廳言啓曰,今此別試射時,本廳隨駕將校·軍兵初試入格及兼內吹除初試之類,別單書入之意,敢啓。傳曰,知道。
又以摠戎廳言啓曰,本廳中軍李邦綏,身病猝重,勢難察任,改差,何如?傳曰,允。
李枰,以義禁府言啓曰,刑曹啓目判付內,張鉉佐,爲先拿問口招,反覆嚴問,期於得情事,命下矣。張鉉佐,今方待命,卽爲拿囚之意,敢啓。傳曰,知道。
右副承旨李枰書啓,臣敬奉敦諭,馳往傳諭于東部栢子洞契議政府領議政金相喆所住處,則以爲猥陳疾痛之呼,伏承善攝之敎,況命太醫來視,別是優渥,如臣螻蟻之命,生死何關,而聖念之軫恤,若是勤擊,臣是何人,乃敢得此?終宵感惶,益不覺心不寧而寢不安。第臣狗馬之疾,自有源委,非比偶然感傷。種種危惡之狀,雖不敢仰溷天聽,此非藥石之可治,時月之可瘳。中書重任,有不容曠日虛縻,不得不爲尋單之擧,以聖上體下之仁,鞶帶之禠,方此顒祝。千萬不自意近密之臣,來宣聖諭,許之以安心調理,責之以卽爲撤單,雖以日月之明,有若賤疾,不過爲一時之恙,而忽爲此瀆撓者然,臣於此,還不勝萬萬懍悚之至。臣雖無狀,以何心以何故,虛張病勢,無端乞免,甘自歸於欺瞞之科哉?雖伏奉調理之恩諭,重擔未卸之前,實無安意之路,徒爲添病之端,恐無以仰體聖意,違慢之罪,唯重勘是俟,臣無任瞻天祈叩伏地戰恐之地云矣,敢啓。傳曰,知道。
司諫李東郁啓曰,大靜縣爲奴罪人金壽賢,以幺麽宦待,交結士夫,終爲凶賊之根抵,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,設鞫嚴問,依律處斷。爲奴罪人河翼龍·金重得等做出叵測之說,作爲眞諺之書,潛投深嚴之地,欲售危逼之計,究厥情狀,亙古所無,決不可一刻容貸於覆載之間。請爲奴罪人河翼龍·金重得,亟命王府,設鞫得情,快正王法。李弘濟,地旣卑微,跡又閃倐,蝨附逆邊,甘作嚆矢,暗地紏結,亦一成運,而敢懷欺世之計,投進一疏,欲掩其跡,究厥所以,尤極巧惡,當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點,久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順,亟令王府,設鞫嚴問。噫嘻痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群凶,獨可容貸耶?情迹旣露,負犯至重,決不可一刻容貸,而況且聖中,居謫以來,不思畏縮,乃敢聚會學徒,通接官隷,至登繡啓,大臣筵白,雖卽移配絶島,而此輩久逭王章,亂賊無以懲畏。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。宮人福氷,締結凶徒,與聞陰謀,喜動顔色,已極凶慘,知情不告,自有當律,雖以好生之德,有此酌處之命,其在淸宮禁杜亂萌之道,如此妖惡之徒,決不可以微賤而容貸。請還寢福氷酌處之命,依律處斷。申光復,本以啓能之切姻,腸肚相連,綢繆往來之狀,世所共知。向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理。請海美縣定配罪人申光復,更令王府,嚴鞫得情。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,只施應坐之律,定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章來伸,輿憤莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛熳同參,昭不可掩,而究覈未竟,酌處有命,王章未伸,輿情愈激。請定配罪人具翼遠,亟寢酌處之命,仍令王府,嚴鞫得情,快施當律。罪人大燮,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人作隊犯闕之說,具出於謀議之席,則渠之爛熳同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激。請減死安置罪人大燮,亟寢酌處之命,仍令王府設鞫得情,快正王法。罪人弼海,以逆範之族屬,卵育其家,爛熳綢繆之狀,世所共知,旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府,設鞫得情,快正王法。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之郗超,古今一轍,而善地薄竄,邦刑不加。況今麟·謙,雖伏王法,而凶徒盤結,實多伏戎之憂,究覈情節,兩賊最爲機括。藉曰,孤雛腐鼠,無足以汚我力鉅,則天網不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟命王府,竝加嚴鞫,期於得情,依律處斷。恒烈·善海,何等凶逆,而其兄弟子姪,晏然在家,無異平人,治逆不嚴,防患太疎,厚謙逆節,萬古所無,而日謙,以同惡相濟之凶種,偃處近郊,官爵不收,輿情憂憤,去而益甚。請恒·善支屬,亟命散配,日謙兄弟,竝投絶島,以嚴隄防。乙未冬,相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,快施當律。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是恒·簡切屬,則俱不可全然放釋。請亟收放逐罪人鄭遠達,珍島郡定配罪人閔百奮放釋之命。乙未五月庭試榜事,尙何言哉?只緣凶徒之用奸,至有聖躬之受困,言之髮䝂,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。昌鼎,旣是逆淵之至親,自同平人,偃息城闉,已極放恣,而與量海·後翼,爛熳往來,綢繆謀議,前後情跡,綻露無餘,則不可以量海端緖之自渠現露,有所參酌。請河東府減死定配罪人昌鼎,依律處斷。範聖,以逆淵之至親,黨付極賊,締結凶徒,日夜綢繆,情跡叵測,雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆巿之典,烏可已乎?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。志遜,以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯䋜,惟係志遜,則不可以其供辭之似實,遽施寬典。請㓒原縣定配罪人志遜,更令王府,設鞫嚴問,期於得情。今番鞫獄,諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡,酌處之命,雖出於好生之德,揆以獄體,不可不窮覈得情,請減死定配罪人德秀,亟令王府,更加嚴鞫,快正王法。鄭履煥,特一龜柱之食客也,私人也,龜柱島配後,特下傳敎,斥黜履煥,處分至嚴,好惡大明,而其黨後翼,不勝狠毒之心,投進凶悖之章,右袒龜柱,稱詡·履煥之不已,至有犯上不道之語。今秋後翼,始伏王章,履煥自知其難免於黨與之誅,身在罪籍,敢投一疏,外稱自引之義,內售黨惡之心,上款下語,盛稱龜柱奮不顧身,爲國討賊之事,下段引罪,不過取友不端四字而已。噫,世所謂不端之友,卽是愽奕酒色,操身不謹者類,渠敢以亙古所無之凶魁,强謂之不端,見其疏者,擧皆奇怪,聞其言者,無不駭痛。此輩眼中,無君無國,惟以愛護血黨,抵死不悔,使主勢國綱,日趍孤弱者,爲今日凜凜岌岌之憂,而豈有如履煥之放恣無嚴者耶?此而置之,將見凶醜餘孽,稱以自明,後先接跡,爲國家無窮之患。請削黜罪人鄭履煥,絶島安置。金鍾正,卽一宵小之輩耳,締結晦賊,圖遍淸要之罪,已不可勝誅,而曾在騎曹,納媚謙賊,莫重驛田,任自換給,小無忌憚,而及判金吾泰淵配所,定以近地,顯有顧惜之意,究厥情狀,尤極駭憤,負犯如此,而爵秩自如,揆以王章,失之太寬。請淸川君金鍾正,亟命刊去爵秩,姑先放逐田里。殺獄償命之法,至重且嚴,不可有一毫低仰者。一或過主原情之意,輕加平恕之律,則惟輕之傅生,雖若可喜,而枉死之抱冤,實爲矜慘,平海郡減死罪人黃師憲,以覆檢屍帳及各人等招辭觀之,則萬有必殺之罪,一無可恕之法,特以其母之先自徑殞,難於母子之同死一獄,有此曠蕩之特恩,而臣之愚意,以爲其母之徑隕,適足以實其子之行凶,元不干涉於此獄之從輕,則三尺至嚴,決不可以竝命之可矜,貸其必殺之律。請平海郡殺獄罪人黃師憲,亟收減死之命,更加嚴訊,期於得情,以重償命之典。定配罪人權翊,身在衛例,竊聽獄情,暗地漏泄,大關後弊,此等無嚴之類,不可編配而止。請定配罪人權翊,亟令王府,嚴加刑訊,遠地定配。今番投書,亙古所無之變,其凶肚逆腸,眞與任·輝諸賊,一串貫來,心寒骨靑,尙忍言哉?窮凶情節,畢露無餘,忍杖抵賴,徑先致斃,常刑未加,輿情愈激,論以王章,宜施追律,而平法新令之下,雖不敢仰請,惟其凶計之暗地排布者,不可不一一究覈,則埏以鎭厚之父,其敢曰,在家不知,且於其子就捕之後,雖曰以罪名之在身,不得入城待命,然縣獄席藁,道理當然,不此之爲,偃臥其家,少無嚴畏之心,顯有肆毒之態,人理臣分,掃地盡矣。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。近來諸賊之凶,莫憯於趾·述,而趾·述之爲,千萬古所無之惡者,以其一家之內,父子兄弟妻妾奴僕之屬,甚至親族庶孽之類,通同作賊,反有甚於晉室之王敦,我國之逆适矣。几厥族黨,假使殪殄滅之無遺類,固不爲過,而日前鞫囚之時,所謂順海者,又出於益華之招,則益華,卽趾賊之切客,而順海,乃趾賊之至親也。以其切客·至親,尙此漏網,逗留近畿,潛相往來,一心怨國,則安知其凶謀之不與綢繆,而禍機之不爲潛伏耶?其在絶奸萌之道,決不可置而不問。請順海,亟令王府,刻期發捕,嚴鞫得情。向者量·翼·三賊之逆,卽是窮天極地之所未有者,其身雖戮,可畏者,其餘黨也,其罪雖正,可畏者,其餘謀也。今番繡衣之所發五賊,乃其餘黨餘謀之潛伏而始露也,腹心於三賊,師法於三賊,不啻如三賊之推慕逆能,稱氏趾·述,豺凶虺妖,一串貫來,則三賊之所嘗綢繆者,五賊共之矣,前日所招嘯聚挾匕等諸般陰計,又安知不在今日耶?五賊之罪,不但不可散配而止,因其端緖,而破其窩窟,亦專在於五賊之口。請李璟·金默行·兪纘柱·韓後良·金奎玉等,亟令王府,嚴鞫得情,快伸王章。前校檢申大年,爲人陰邪,處身傾巧,自在韋布,縱橫時流,附勢趨利,爲人指目,久矣。至以麟賊爲切姻,養賊爲切友,日夜綢繆,無不干涉,則何可獨免黨與之治,而向者貶官薄罰,雖足以見其公議,而可謂失之太輕矣。璟等諸賊,亦旣以凶賊·姻親·切友,至有窮凶極惡之事,發於繡衣之廉得,而臺論峻發,則大年之姻婭·切友於凶賊者,豈獨諉之無虞,而勘之以薄罰,處之於城闉乎?鄕曲幺麽之類,尙以失志之怨,叵測之憂,凜然寒心,則唯此族是華閥,官曾淸顯者,尤有深憂,而不可不嚴其隄防。請申大年,亟施屛裔之典。元幹,卽一天生逆種也,述海何等大逆,與惟吉爛熳酬酢,固是凶慘,而終無一言發明於連日嚴鞫之下,其所凶言,明若觀火,凶肚逆腸,直與述海,一而二,而只配遠地,豈曰有國法乎?夫以我聖上至仁好生之德,如此凶逆之類,每每假貸,不施當律,故前後惡逆之疊生層出者,蓋緣處分太寬,凶徒無所懲畏之致,其在明典刑嚴懲討之道,不可竄配而止。請定配罪人元幹,亟寢酌處之命,更令王府,嚴鞫得情,依律處斷。今番投書,鎭厚所爲,明白無疑,而鎭厚,以凶獰之類,忍杖徑斃,其所究覈之道,專在於鎭寬·大春,且以當初惟吉之招觀之,十一日惟吉入來時,鎭寬亦見之,則其敢曰不知乎?如此窮凶情節,若不明覈正法,則凶徒莫懲,王章不嚴。請亟寢鎭寬·大春酌處之命,更加嚴鞫得情。鄭致達妻之窮凶極妖,豈可使之一日假息於覆載,而今此畿島出置之命,已失太寬,況彼妖賊平日服使之婢僕,無非其瓜牙心腹,今若一任其往來島中,通信綢繆,則又不知何樣禍機,伏於何處,其在防微慮患之道,決不可以微賤而容貸。請鄭致達妻使喚奴婢,竝令該府,一一査出,遠地散配。正言朴天行,以臣才識魯莽,本不合於淸朝耳目之任,而新入臺地,觸事生疎,日前山城試士殿座時,未諳體例,擅移班次,致有承宣請推之擧,臣之溺職之失,於是益著,其何可晏然於臺次乎?司憲府持平宋樂·申應淵,以臣等賦性愚迷,本不合於淸朝耳目之任,而忝居臺職,觸事生疣,日前山城殿座試士時,誤認侍臣之先退,徑自離次,致有承宣請推之擧,此莫非臣等昏謬生疎之致,諫臣以此引避,方在退待之中,臣等處義,宜無異同,而因牌招啓辭之未下,縮伏多日,今始來避,所失尤大,其何可晏然冒據於臺次乎?竝引嫌而退,侍班擅移,致有請推,揆以臺體,勢難仍在。請正言朴天行,持平宋樂·申應淵,竝命遞差。答院曰,不允。新啓依啓。
敎洪忠監司李秉鼎書。王若曰,九重勤勞,憂未遑於宵旰,一方委畀,秩已擢於金貂,豈徒施以寵榮?蓋將責其報效。予惟湖臬五十州之爲俗,實有流弊一二事之難治,漁鹽之利稍饒,民多薄農功而趨末業,絃誦之風寢遠,士或藉名論而尙豪强,田賦漸繁,嗟,小民之無告,軍籍益紊,奈猾吏之多奸,至於近歲亂逆之生?又在沿湖氏族之盛,剪除凶孽,非無懲討之嚴,懷綏士民,尤急宣布之化,玆當岳牧交薦之日,實難才具著稱之人。惟卿,向國其誠,肖父之子,頃年上箚,意可見於衛護儒林,初元陳辭,志則勤於隄防逆孽,言議超脫於標榜,參銓衡而務主公心,詞翰早襲於家庭,長經幄而綽有華譽,將歷試於內外,遂欲委以藩屛。玆授卿以洪忠道觀察使兼兵馬水軍節度使·巡察使·公山府使,卿其祗服訓辭,克殫心膂,詢蔀屋之疾苦,可以一一皆除,布廈氈之德音,庶幾欣欣相悅,治人在於律己,想聞按轡之風,憂國必也如家,佇見鎭藩之效,其餘裁稟,厥有典章,一節殫誠。宜自效於葵悃,累世受任,庶母忝於棠陰,故玆敎示,想宜知悉。知製敎沈樂洙製進
己亥八月十五日巳時,上御誠正閣。洪忠監司入侍時,洪忠監司李秉鼎,右副承旨李枰,假注書徐鼎修,記事官金勉柱·鄭東浚,以次進伏訖。上曰,錦伯進前。秉鼎進伏。上曰,湖西一路,素稱難治,而委畀卿者,意謂卿必不負朝家故也。秉鼎曰,臣才識鹵鈍,實無萬一承當之望,故方日夜憧憧,只欲殫竭而已矣。上曰,有可奏之事乎?秉鼎曰,見舊伯私書,則秋雨損稼,多有災結云,此則下去親見後,當更爲狀聞矣。秉鼎曰,當此秋務方殷,科試不遠之時,本道守令之受由上京者頗多云,一倂催促下送,何如?上曰,依爲之。出擧條命秉鼎先退。命書傳敎曰,昨因御醫之書啓,聞卿疾恙,不至服藥,意謂日間,自可疹可,長單忽至,此何事也?設使美疹,曠日彌留,臥閤論道,固無所妨,而以一時之恙,有此意外之擧,誠莫曉其故也。國勢時像,無一可恃,卿之若是引疾,豈體國之道乎?良用慨然。卿其卽爲撤單,安心調理,俟少間造朝,共濟國事焉。仍傳曰,此敦諭,遣承旨傳諭于領議政。命退,諸臣以次退出。
己亥八月十五日申時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,儒賢入來乎?知入。賤臣承命出問還奏曰,已爲入來矣。上曰,大臣之撕捱,豈不可悶乎?民始曰,然矣。上命書公事判付。上命退,諸臣以次出。
己亥八月十五日申時,上御誠正閣。召對入侍時,經筵官宋德相,參贊官徐有防,侍讀官吳大益,檢討官趙鼎鎭,記事官李兢淵·李信祜·鄭東浚,以次進伏訖。大益進讀近思錄,自人有語導氣者,止與之較是非計得失哉。鼎鎭進讀自明道先生曰堯與舜,止幽·厲不由也。大益曰,節嗜欲定心氣,迺聖賢日用常行之道,而自然符合於養生順理之法而已,非如養生家鍊形導氣,別有方術也,故聖君哲辟,導中和之氣,致位育之功,上有雲星之瑞,下無夭札之民,祈天永命之道,自在其中矣,伏望留念焉。鼎鎭曰,此是養生家修鍊之說矣。伊川先生,嘗上書仁宗皇帝,以帝王家祈天永命,比之於修養家延年益壽,蓋古之聖王,疾敬德諴小民,以至於祈天永命,便是修養引年也。伏願殿下,每看此等文字,必以敬德諴民爲念,以爲祈永之本焉。上曰,所陳好矣。德相曰,導氣非別有術也,惟於衣服飮食日用常行之間,節其嗜欲,定其心氣而已。聖賢所以順理養生之道不越乎此,伏望體念焉。佛氏不識陰陽晝夜死生古今,其所以談性命者,與人不同矣。然而釋氏之說,髣髴儒者,最難辨破。欲窮其說,則易入其中,惟能考其跡而推其心,然後可以辨之矣。神僊所謂白日飛昇,誠是荒唐虛無之說,而至於養精延年,則果有其理,觀於一爐火,置之風中則易過,置之密處則難過,可以推知矣。然而竊造化之機者,卽是天地間一賊也,以聖人之順天知命,豈肯爲此乎?伊川先生之答謝顯道曰,恁地同處雖多,只是本領不是,蓋釋氏,知體而不知用,故妄意天性,而不知範圍天用,是未嘗知性也。以吾道言之,則大易,只言一陰一陽之謂道,而不言有無,此可見體用相因,精粗罔間,而彼則見道不明。以道爲無,以器爲有,拆有無而二之,言有無者,亦豈非諸子之陋見乎?釋氏之受生循環,厭苦求免者,亦豈曰知天而知人乎?當生而生,當死而死,卽理之常也。生死均安,何所厭苦,天人一致,何所取舍乎?若知大學之天德,則可以知聖人,若知聖人,則可以知鬼神矣。一自異端之熾傳中國,天下靡然從之,其流之弊,可勝言哉?惟我東方,粵在勝國,亦尙佛法,異言橫流,正道幾墜,逮我聖朝,烈聖臨御,儒賢輩出,痛斥異端,闡明儒敎,孔·孟之道,程·朱之學,燦然復明,豈不盛哉?伏願聖上,仰體烈聖崇儒重道之德,以做萬世治平之道焉。明道先生曰,堯與舜,更無優劣,及至湯·武須別,孟子言性之反之,蓋堯·舜性之者也,湯·武反之者也,性與反,果有優劣之可言,而學聖人者,若能體湯·武反之之學,而以至於造堯·舜性之之域,則是亦堯與舜也。惟我聖上,以大有爲之才,當大有爲之時,湯·武反之之工,堯·舜性之之聖,皆是聖上分內之事也,而日月易邁,歲不與我,若失此時,聖學未就,則豈非千古之至恨乎?伏願聖上,益加睿念焉。仲尼,元氣也,顔子,春生也,孟子竝秋殺盡見,蓋聖人之姿稟,有所不同,而亦可見時勢之使然矣。至如曾子所云得正而斃者,正與殺一不辜行一不義得天下不爲之心同,此所以傳聖人之學也,此等處,亦宜深加體念矣。道者,原於天,天不墜,則道豈亡哉?傳與不傳,惟在乎人。惟我聖上,當君師之位,任傳道之責,伏願益懋聖學焉。上曰,所陳,皆好矣。德相曰,臣言雖似迂闊,而實出於非堯·舜不敢陳之意矣。上曰,切近者莫此若也,豈曰迂闊乎?上曰,文王之德似堯·舜,禹之德似湯·武,於穆不已卽天也,而文王有純亦不已之德,則可謂與天同德。文王之似堯·舜,固宜也,而大禹之不能似堯·舜,何也?德相曰,程子每以禹爲降堯·舜一等,蓋生知與學能,有間而然矣。上曰,孔子儘是明快人,明快二字,以時俗之見觀之,或似有病意。宋太祖,非留意學問之人,而常以快爲戒曰,乘快而誤快一事,心以爲不安云,快字之義,果何如?德相曰,此則與明快之快字異矣。宋太祖之乘快,卽處事快豁之意,而夫子之明快,比如靑天白日,無一點擁蔽之謂也。上曰,快字之義,別無見於經書者,惟有無自欺者謂快也足也之快字,此與明快之快字同耶?德相曰,然矣。以修齊治平言之,身極修·家極齊·國極治·天下極平者,便是明快也。上曰,孔子,天地也,顔子,和風也,孟子,泰山也。天地謂其無所不有,而和風付於天,泰山付於地之謂耶?德相曰,和風·泰山,分作天邊地邊而看之,亦似不妨,而大體則顔·孟之氣像,得其一端,孔子則渾然之謂也。上曰,遠行之餘,能無所損乎?德相曰,幸免疾矣。德相曰,臣生長草野,未嘗知人,而頃有所率爾仰達者,追後聞之,其人不必知音樂,且爲人不合云,不勝惶悚矣。上曰,何必復提乎?置之,好矣。德相曰,兩南沿海諸邑,水災孔酷,不免歉荒,而水操之役,民必持一月餘糧而赴去云,前歲大歉之餘,今年水災又如此,則水操民弊大段,不可不慮,請令各其官點考組鍊,而水操則姑爲停止,何如?上曰,月前已命停止矣。德相曰,故貞翼公李浣,孝廟朝心腹將臣,而其死時,遺命葬近寧陵,忠悃如此,而其蓋州時密通事,有光仁廟,亦有辭於天下後世,比諸李耔·李廷龜匡國之功,未必爲遜,請李浣廟祀,使之不祧,何如?上曰,依爲之。德相曰,延最績,當己巳午人之時,直言極諫,力救吳·朴兩臣之死,桁楊之下,一辭不變,其忠節凜然,肅廟朝已贈吏判,尙未贈謚,請特令贈謚,何如?上田,依爲之。竝出擧條德相曰,金亮行,望後當上來云,古人云國事付晦叔,臣則將退去矣。上曰,此何言也?兩儒賢同心協贊,豈不好耶?德相曰,臣則上來已久,無一猷爲,徒煩恩眷,不勝惶悶矣。上曰,卿言,過矣。上曰,樂院事,有所下敎於該曹,而一提調上疏,過矣。德相曰,批旨,誠好矣。上曰,今日適有小饌賜卿矣。仍命宣醞。德相曰,聖上於關係先臣事,靡不用極。今番驪州事,亦蒙特許,臣心之感惶,固無可達,而其爲士林之幸,亦莫大矣。上曰,向日臨障書院事,卿言果出於公心,而果與驪江有異矣。德相曰,然矣,而安東鶴駕山故相臣金尙憲書院事,前亦仰達矣。上曰,此亦與先正之驪江有異,而先王朝,旣命毁撤,則今何可輕易許之乎?予於批旨,欲藉重於卿言,此果何如?德相曰,此果與先臣之驪江有異矣,自上商量處分,似好矣。上命退,諸臣以次出。
上在昌德宮。停常參·經筵。
南鶴聞,以都摠府言啓曰,今日入直宣傳官武兼及有廳軍士,中日習射事,標信啓請矣。日勢已晩,不得爲之之意,敢啓。傳曰,知道。
傳于徐有防曰,下直守令留待。
傳于南鶴聞曰,同副承旨,與下直守令入侍。
南鶴聞啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
吏曹口傳政事,兼實錄編修官李顯永·金翊休·宋民載·柳誼單付。
兵曹口傳政事,副司果李顯永·柳誼·宋民載單付。
南鶴聞,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
又以守禦廳言啓曰,本廳親牙兵中司把摠李商五,中司右哨官林就愼,身病猝重,勢難察任,竝今姑改差,何如?傳曰,允。
己亥八月十六日巳時,上御誠正閣。同副承旨·下直守令入侍時,同副承旨南鶴聞,假注書徐鼎修,記事官金勉柱·鄭東浚,龜城府使洪宅夏,古阜郡守趙鎭憲,南海縣監盧廷尹,萬頃縣監李光彬,楊根縣監李命熙,果川縣監李曾祜,以次進伏訖。上曰,守令以次進前。宅夏進伏,奏職姓名。上曰,下去善爲,可也。鎭憲進前,奏職姓名。上曰,古阜本是弊邑,汝須下去善爲,可也。光彬進前,奏職姓名。上曰,七事奏達,可也。光彬奏七事。上曰,下去善爲之,可也。廷尹進前,奏職姓名。上曰,初拜守令乎?廷尹曰,然矣。命誦七事後,上曰,下去善爲,可也。命熙進前,奏職姓名。命誦七事後,上曰,汝誰之族乎?命熙曰,海雲君槤之子也。上曰,下去善爲,可也。曾祜進前,奏職姓名。命誦七事後,上曰,下去善爲,可也。命守令先退,命書傳敎曰,予其可捨卿歟?卿胡不諒予肝膈之諭,復尋辭單乎?卿於昨年引疾求解也,予謂卿曰,卿病不至難强,而欲遂鞶褫之懇者,終非做實底道也。卿能記有否?況卿年紀雖高,精力無異强壯,此不但予以爲然,抑亦通朝之所共知者,則卿今縱有一時無妄之憂,不日自臻勿藥,卿豈忍因此而便作決退之階歟?然則卿之待予,何乃太薄也?予則必不欲捨卿,卿則必欲辭予,予於是乎重爲之慨咄,殆忘寢食也。噫,卿若一念體國,不擇夷險,則試看今日之國勢世道,是豈元老告退之時也?卿久居中書,思欲一遞之意,予亦體諒,而卿其思之,以卿之身視國家,孰大孰小乎,孰輕孰重乎?然則卿以卿一身之瘁惱,欲圖養閑之方者,不亦未盡商度而然乎?昨於初度之批,予意略已及之,卿不惟不思改圖,請告若前,予則以爲卿於此擧,不無所失也。予小子以否德,忝承艱大,溢目憂虞,觸事瘡疣,雖以朝著之上言之,規模立乎,風俗正乎,法紀張乎,詖邪熄乎?凡此四者,迄無一事之底定,滾滾囂囂,如車無輪,如舟無楫,冥谷迷津,指無所向,則雖謂之岌岌乎殆哉可也,忍可捨卿熟練之手,更求別人乎?卿雖不自恤,獨不念卿所莅之地,所叨之職乎?設使卿有不可强之情勢,惟予在矣,卿可恃以無恐,又況初無一毫難安之端,而忽復言病至此者,果何意義歟?然今天氣過涼,兼以朝晝異候,此時調將,易致失宜,卿其卽停所上之單,便意善攝,俟小間造朝,無負予小子區區之望事,遣承旨敦諭于領議政。命退,諸臣以次退出。
己亥八月十六日午時,上御誠正閣。左承旨·左副承旨入侍時,行左承旨鄭民始,左副承旨徐有防,記事官李兢淵·金勉柱·鄭東浚,以次進伏訖。上曰,領議政敦諭傳敎,有可改處,持入。賤臣承命奉進。上命改書傳敎曰,予其可捨卿歟?卿胡不諒予肝膈之諭,復尋辭單乎?卿於昨年引疾求解也,予謂卿曰,卿疾不至難强,而欲遂鞶禠之懇,終非做實底道也。卿能記有否也歟?況卿年紀雖高,精力無異强壯,此不但予以爲然,抑亦通朝之所共知者,則卿今縱有一時無妄之憂,不日而自臻勿藥,卿豈忍因此而便作決退之階歟?然則卿之待予,何乃太薄也?予則必不欲捨卿,卿則必欲辭予,予於是乎重爲之慨咄,殆忘寢息也。噫,卿若一念體國,不擇夷險,則試看今日之國勢世道,是豈元老告退之時也?卿久居中書,思欲一遞之意,予亦體諒,而卿其思之,以卿之身視國家,孰大孰小乎,孰輕孰重乎?然則卿以卿一身之勞瘁,決意圖養閑之方者,不亦未盡商量而然乎?昨於初度之批,予意略已及之,卿不惟不思改圖,請告若前,予則以爲卿於此擧,不無所失也。予小子以否德,忝承艱大,溢目憂虞,觸事瘡疣,雖以朝著上言之,規模立乎,風俗正乎,法紀張乎,陂邪熄乎?凡此四者,迄无一事之底定,滾滾囂囂,如車無輪,如舟無楫,瞑谷迷津,指無所向,則雖謂岌岌乎殆哉可也,忍可捨卿熟練之手,更求別人乎?卿雖不自恤,獨不念卿所莅之地,所叨之職乎?設使卿有不可强之情勢,惟予在矣,卿可恃而無恐,又況初無難安之端,而忽復言病至此者,果何意義歟?然今天氣過涼,兼以朝晝異候,此時調將,易致失宜,卿其卽停所上之單,便宜善攝,俟少間造朝,無負予小子區區之望事,遣承旨傳諭于領議政。上命退,諸臣以次出。
上在昌德宮。停常參·經筵。
南鶴聞啓曰,大司憲趙時俊牌招未下,執義兪彦鏶,掌令金鍾厚·李身晦在外,持平二員未差,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,左副承旨入侍。
又傳曰,左承旨入侍。
李義翊啓曰,再明動駕,雖是城外,纔經陵幸,除弊之道,不可不乏,殿座處所房闥修補修理等事,使之除之事,已有所下敎,果依此擧行乎,問于該曹以啓事,命下矣。問于戶曹則以爲,今此動駕時殿座處所修補修理等事,自摠戎廳爲之,故日前聽傳敎後,卽爲知委於摠戎廳,而本曹則元無擧行之事云矣,敢啓。傳曰,知道。
李義翊,以兵曹言啓曰,今此動駕在近,本曹堂上守宮及侍衛,不可不備,而新除授參知閔台爀,與參判金履素爲內外從四寸,應避之嫌,不得行公,在下當遞,自有前例,令政院稟旨變通,以在京無故人,口傳差出,待下批牌招,以爲備員之地,何如?傳曰,允。
吏曹口傳政事,以李亨元爲兵曹參知。
以洪忠監司李秉鼎狀啓,以不待下諭,擅自還營,惶恐待罪事,傳于李義翊曰,勿待罪事,回諭。
徐有防,以兵曹言啓曰,依傳敎,別試射初試時,將校禁軍等柳葉箭貫一中·騎芻一中及標下軍鳥銃貫一中入格之類,別單書入,而各差備等除初試應試人,別單一體書入之意,敢啓。傳曰,知道。
又以訓鍊都監言啓曰,依傳敎,今此別試射時,本局將校軍兵等騎芻一中·柳葉箭貫一中·鳥銃貫一中入格之類,各單書入之意,敢啓。傳曰,知道。
李義翊,以禁衛營言啓曰,卽接宣傳官廳報狀,則本營兼內吹細樂手尹長壽移差,代以徐好大權差,自驪州充數上來矣。昨日本營中軍,眼同試取,則邊大仁,差備稍勝,身手根着,亦爲可合,故以邊大仁付標事,報來矣。徐好大,初雖隨駕,今非兼內吹,則似不當擧論於別試才,邊大仁,今雖付標,亦非兼內吹隨駕之卒,竝不許參試,何如?傳曰,允。
徐有防,以禁衛營言啓曰,依傳敎,今此別試射初試時,本營將校軍兵等騎芻一中·鳥銃貫一中入格之類,別單書入之意,敢啓。傳曰,知道。
又以御營廳言啓曰,依傳敎,今此別試射時,將校騎芻一中·柳葉箭貫一中·軍兵鳥銃貫一中初試入格之類,別單書入之意,敢啓。傳曰,知道。
又以摠戎廳言啓曰,今日別試射初試時,本廳將校軍兵十員名中,無一入格之意,敢啓。傳曰,知道。
徐有防,以刑曹言啓曰,今番疊呈上言人平安道咸從府定配罪人方友範之奴可金,執捉査問,則以爲本非友範之奴,而以京居私奴同伊,爲金宗儔稱名人所敎,誘以友範奴子樣代現云,故金宗儔處,又爲推問,則以爲渠以咸從府定配罪人,欲爲上言蒙放之計,向京上來之際,同邑定配罪人方友範,亦請其上言,故以渠之奴名及友範奴名,竝呈上言,果爲的實云,渠以定配罪人,肆然逃躱,敢爲上言,又以友範奴名替呈,上言者,情狀萬萬痛駭。罪人金宗儔,依法典,決杖一百,還發配所,奴同伊假名代現之罪,亦爲照法勘處,而當該配所官,常時不能檢飭,使莫重定配罪人有此逃還上言之擧,而矇不覺察,後弊所關,不可無懲,咸從府使申鳳周,令該府拿問處之,何如?傳曰,允。
獻納李命勳啓曰,臣愚迷謭劣,本不合於淸朝耳目之任,而頃者南城陪班,旣被承宣之請推,有不可晏然於見職,故敢引當遞之義,有所陳章矣。及承批音,未蒙恩遞,臣之惶隘悶蹙,尤無所容措。諸臺旣皆以此引避鐫遞,則臣之去就,宜無異同,其何可一刻冒據於臺次乎?請命遞斥臣職。答曰,勿辭。徐有防啓曰,獻納李命勳,再啓煩瀆,退待物論矣。傳曰,知道。
領議政金尙喆箚曰,伏以臣之唐突尋單,是誠疾痛之呼父母,而忱誠淺薄,未能感聖聰而回天意,每一申籲,輒蒙隆渥之諭,臣誠五情如擣,一身靡措,非榮伊罪,此豈臣分之所敢安哉?噫,如臣無狀,出入鼎席,今爲十四年,逮夫我聖上御極之後,一直受任,四載于玆,無所猷爲,徒費廩祿,年迫謝事,當去未去,聖眷曲庇,雖不斥退,人心善恕,雖不刺論,沒廉甚矣,包羞久矣,迄可休矣之懇,每有陳達於前後筵席,必遞乃已之意,亦嘗披瀝於昨秋三箚,苟使臣有足以一半分藉手,則得千一難逢之會,處三事可爲之地,豈不欲思日贊贊,而爲此自退之計哉?斷斷此心,神鬼可質。獨臣之俯仰慙恧者,從前祈免,非止一二,而一番敦勉,輒必冒出,名曰相臣,如臣去就之猖狂,古往今來,未之聞焉,臣不愧人,人不愧臣乎?昨日聖諭中,久居中書,予亦體諒之敎,聖念及此,德意藹然,臣方三復激仰,自不覺戚戚于中,而若臣今日乞遞,卽病也。自來宿病,又添目下寒疾,頑痰塞胸,晝宵咆哱,食治全失,神氣漸脫,委身床席,閉戶呻楚,實有許久彌留之慮。堂堂政事之府,非臣養病之坊,一日虛縻,十分惶悶,敢爲此呈告究竟之計,而豈意停單之敎,已極諄複,善攝之諭,若是委曲,在臣道理,曷敢不仰體,而旣無轉動之勢,徒積瘝曠之罪,狼狽悶阨,如添一疾。凡有朝臣之以情以病,無不遂體下之恩,而殿下於臣,天地也,父母也,豈使臣獨抱向隅之歎乎?情窮勢極,不得不更此呼號,儻蒙聖慈曲垂矜諒,盡解臣本兼諸任,置之樞府散局,俾得歌詠聖澤,以終餘年,則生殞死結,當如何報之也。臣無任瞻天祈懇之至。取進止。答曰,省箚具悉卿懇。昨日敦勉,備悉心腹之諭矣,今朝卿果撤單,此心欣喜,曷可勝言?予旣知卿心,卿又體予意,更何必多誥爲哉?美自可勿藥,動駕又在不遠,卿其安心善攝,俟間造朝,以副予企想之意。仍傳曰,此批答,遣承旨傳諭于領議政。
行大司諫鄭晩淳疏曰,伏以日吉辰良,低謁二陵,信宿南城,玉體彌康,淸蹕穩旋,臣民慶忭,曷有其極?仍念臣甫闋喪制,豈有世念,而諫省除命,適下於幸行隔日之際,陪扈義重,不敢言私,黽勉出肅,仍爲隨駕。臣旣已就職行公,則豈敢更爲辭巽之計,而第臣老父,今年八十有一矣。篤老氣力,居常凜綴,近因日氣之不調,患感忒甚,食飮全廢,臣方左右扶將,末由暫移。今因僚臺處置,召牌儼臨,而無路趍承,臣罪至此,實無所逃。伏乞聖慈,俯賜矜諒,亟許鐫削,俾便救護,因治臣違傲之罪,以肅朝綱,不勝幸甚。臣雖在方寸焦灼之中,而一段沬血之忱,有不能自已,敢效沐浴之義,惟聖明留意焉。噫,鄭妻之千妖萬慝,龜柱之窮凶極惡,卽前古所無之逆,寔覆載難容之賊,三司合辭之論,喉院鎭日之啓,可見人情所同,不欲與賊俱生之意,而畢竟處分,不過出置近島,先加圍籬而止。蘊釀之禍根尙在,亂逆之窩窟未破,王政之失刑,姑不暇論,實不知何樣禍機,伏在幽隱之中,思之及此,寧不凜然?伏乞聖明,快揮乾斷,亟從三司之請,其餘合辭中事係懲討者,竝卽允許,使人心底定,國勢永鞏焉。答曰,省疏具悉。所陳當留意,卿其勿辭,救護父病。
獻納李命勳疏曰,伏以祗謁陵寢,聖慕克伸,日吉辰良,回鑾萬安,臣民慶歡,曷有其極?仍伏念臣譾劣愚迷,百無肖似,淸朝耳目之任,豈有一分冒玷之勢,而只緣懲討之論方張,沐浴之義是重,前後臺端,有除輒膺,自顧慙恧,靡所容措。惟其性旣儱侗,事多生疎,日昨陪扈,擅移班次,至有承宣之請推,臣之昏謬蒙昧,於是乎益著矣。以此情踪,何敢一刻晏然,復速無恥之譏哉?玆控短章,仰瀆崇聽。伏乞聖慈,俯垂諒察,亟遞臣職,俾安私分焉。臣方自引,豈敢以言官自居,而第念國賊尙容假息,而王綱益頹,君讎忍戴一天,而人彝不明,憂憤所激,有難終默。噫嘻痛矣,鄭妻射日之凶謀,龜柱滔天之逆案,思之則骨驚心寒,紀之則傾海罄竹。三司合辭而誅之,喉院陳啓而討之,上而搢紳,下而輿儓,遠而八域之人,皆曰此賊可殺,則巨慝之終難容貸,群情之愈久益激,於此亦可見矣。以殿下之明聖,凡於政令施措之間,雖微事末節,無不深察而悉究,則今此討逆之義,爲天常民彝之大者,宜無所遺燭而留難,猶且累歲相持,一味靳允。及夫畿甸出置而隱憂未除,海島加棘而偃息自如,殿下誠以此爲足懲亂賊而絶禍源耶?年來逆變層生,誅討隨加,而厚·麟·範·能之伏法,根柢則未鋤,量··後翼之就戮,窩窟則未破,今乃剪其枝葉,而不思叢孽之復生,伐其狐兎,而不慮豹狼之尙在,嗚呼,是何王章之不嚴而刑政之太弛也?臣竊因是而思之,此莫非如臣魯劣,濫叨言責,未能沬血碎首,積誠回天之致,臣方自訟愆尤,而以我聖上神武英斷,亦何不赫然奮威,奉天行討,振國法於幾墜,明人紀於將晦也?臣愚死罪,亦不能無憾於天地之大,而直欲繼之以痛哭流涕也。伏願深加三思,亟誅兩賊,以洩神人之憤焉。噫,目今請討中諸賊,孰非可誅,而至如相福·瑩中·相集之包藏禍心,附麗凶逆之徒,尤不容一日假貸於覆載之間,臣謂廓揮乾斷,快施當律,斷不可已也。臣無任屛營祈懇之至。答曰,省疏具悉。處分意在,爾其勿辭察職。
正言李亮載疏曰,伏以鑾路和淸,回駕萬安,慶忭之忱,朝野攸同。伏念臣跡本孤寒,才且空疎,僥倖一第,自知踰分,閉門藏拙,望絶榮塗。不意今者,誤恩下逮,責臣以臺閣之任,臣伏奉除命,且驚且愓,莫知措躬之所也。夫臺閣爲任,不輕而重,苟非風采足以動人,言議足以聳世者,莫宜居之,如臣無似,豈有一毫彷彿於是職也哉?私分之所不敢安,公議之所不當允。臣雖欲貪榮而冒進,其於人器之不稱何?伏乞聖明,亟許遞免,以便公私。臣於乞免之章,不宜贅及他說,而國賊未誅,愚衷自激,敢此臚陳,惟聖明察納焉。嗚呼,亂逆何代無之,而龜柱之大罪,往牒之所未見,鄭妻之妖凶,前代之所未有,食其肉而寢其皮,猶未足以洩神人之憤,而一則止於荐棘,貸其妖腰,一則止於出置,保其亂領。殿下若以爲,雖逆而不必懲討,則自古凶逆,豈有不懲討者,而如不可懲討,則春秋·綱目之書,亦將廢棄而不可讀矣。如此義理,臣實未曉。殿下若欲懲討,而務於愼重,持久不欲卽決,則凡事持久,或有可處,而至於懲討之典,則決不可持久。置之於欲殺未殺之間,而持久不決,此實深可慮者,雖使持久之爲可,四三年持久,亦已愼重之至矣。臣以此思之,終未喩聖意之所在也。至於合辭中諸賊,有不可一日容貸於覆載之間,一向靳允,致使王章未伸,國人齊憤,此尤臣之憂慨者也。伏乞聖明,廓揮乾斷,亟正兩凶之刑,快施諸賊之誅,使千百代之下知有所懲懼焉。今番陵幸時,傳命宣傳官之與具敏和家奴相詰,以致信箭之傷折者,此實未聞之事,莫大之變,儒臣之請竄具敏和,請誅其奴,固爲得體,而至於傳命宣傳官,則少無論罪之辭,臣實未曉其何故也。信箭乃所以爲傳命,則其爲嚴重當如何,而身爲傳命之臣,使莫重信箭爲他所折,臣固未詳聞其時委折之果何如,而第其奉命無狀,致辱君命,其罪亦大,臣謂其時宣傳官,施以刊汰之典,可也。臣無任屛營祈懇之至。答曰,省疏具悉。處分意在,已諭於三司,許湛事依施,爾其勿辭察職。
慶尙道進士申㬨·申光翕·金正根,幼學徐有沂·安師駿·姜浚·李竣相·姜浣·安明逸·金應八·申思復·徐謹修·安明迪·趙益鎭·柳剡·姜沃·李商衡·安明澤·安明卨·徐建修·金應弼·金應柱·申曮·徐遠修·朴良儁·申晊·申·金應秋·李夏相·申光協·金源慶·姜沈·柳時沃·姜潑·安宏·安宬·徐穆修·李訒·申·姜益煥·安寬·朴時虎·朴時集·申馥·申光範·金益淳·金宗錫·朴時協·李斗秀·羅景洙·羅得洙·姜梀·姜始煥·李命龍·李講·徐有淵·南燮陽·安騫·安㝡·姜周煥·羅相五·姜濟煥·孫以復·柳潝·李希泰·李後光·柳浚·申晫·柳沃·柳秀垕·姜櫟·李弘道·金周鐸·金象九·鄭相玉·孫以觀·孫以震·金珩·申光五·安·金象德·孫以升·洪大源·洪大勉·柳時根·金萬根·權用中·金汝錫·金載錫·金瑞圭·金東道·權鳳儀·權得中·李商梅·李商球·安寊·安寗·金一根·任鎔·金美根·姜樂·任鐸·金慶基·金顯基·權弘運·權達禧·李慶來·金瀁慶·金宗運·徐宇修·姜業·柳時英·申昕·安宷·安明會·姜榰·申·金相采·安明述·南應奎·孫時龍·權漸來·權復運·姜柙·柳時春·南顯奎·徐泳修·金善根·姜柏·安明灦·申·金宅淳·柳時達·全益顯·姜必煥·洪建·羅宅洙·朴時翕·李殷相·姜晉煥·金應五·姜栽·申·安宖·洪大振·任泰源·權海運·金英宅·金學基·權尙義·金鋮·金宗宅·權東運·金慶宅·權重萬·金普宅·權尙仁·權鳳韶等疏曰,伏以臣等於再昨年,以先正臣文正公金尙憲書院之改建本縣,宣以表額事,陳疏叫閽,未蒙允兪,臣等相顧愕眙,不勝抑鬱,繼之以訝惑之至。臣等旣知斯院之請,初無疊設之嫌,又非新建之比,則臣等宜卽繼籲,期回天聽,而伊後國家有事,瀆擾是懼,因循至今,含默踰年,臣等所以上孤明時,下負公議者,厥咎斯大,悚恧曷已?第竊伏念,明時終不可孤,公議終不可負,則臣等今日之相率以來,復陳前疏之意者,雖犯煩聒之罪,亦可見仰禆風敎,欲伸天地間一大義理之區區苦忱矣,臣請冒死而言之。嗚呼,金尙憲之身任道學,手植綱常,俾吾東土得免被髮而左袵,以仰答皇朝父母之恩,而永有辭於天下後世者,雖愚夫愚婦,亦旣再熟而口誦,皆知尊慕之不能已,則臣等豈敢强作口談,妄加尙論,以爲藉手之計乎?然則臣等之爲此擧者,有三不可已焉。曷謂之三也?洪惟我主上殿下,以孝廟有道之孫,承孝廟遺大之業,一心紹述,四載勤篤,皇壝展禮,每切拱北之誠,廈氈講討,克闡必東之義,而凡所以扶風植化之方,靡不眷眷致意,將使一部春秋之義,煥然復明於世,是以先正臣宋時烈,追配孝廟庭享也。一二章甫之疏,纔徹於宸聽,而百年靡遑之典,奄成於一朝,則夫豈尺牘,有能感天而致此哉?槪可見聖人之意,有所曠感,廓然乾斷,不必待群不之言而然者矣。夫旣如是,則尙憲之精忠大節,皎如日星,雪窖歸來,素履冞堅,脫際孝廟,若將有爲,而天不憖遺,志業未就,此不但忠臣志士之淚,長灑於千載之下,而古所謂恨不同時之歎,亦應耿耿於殿下之淵衷矣。然則以殿下今日之政,循臣等今日之請者,斯豈非當務之先而難失之會哉?此臣所謂不可已者一也。噫,節義不如尙憲,道學文章,又不如尙憲,而特以其杖屨之所少淹,絃誦之所暫疑,在處院享,以致崇報之義者,指猶不可勝屈,而朝家不以濫,曲循士論,侈之以華額,腏之以豊享,則此實出於列聖朝崇奬扶植之意,而亦可見一端公議之不可泯者也。況此安東一區,卽尙憲桑梓之鄕,而守義遯荒之所也。木石舊居,十年之血淚未乾,西磵新號,晩歲之霜節是揭,斷崖殘麓,猶帶餘芬,一草尺木,尙留咳唾,則夷·齊西山,未必專美於前,而顧此安東,卽尙憲之西山也。魯連東海,宛然復覩於今,而惟此安東,乃尙憲之東海也。以尙憲而不合院享,以院享而不必遺居則已,如其不然,而必求尙憲可院之地,則夫孰曰安東,非其所也?噫嘻,往在戊午,一種悖類之事,尙忍言哉?堂宇粗完,廟貌纔成,而朋嘯黨聚,斧斫鄕倒,城門爲之不開,官長莫可奈何,以夷虜敬服之節,遭彼輩侮辱之變者,從古釀父老之涕,至今與童孺之歎,則又況士林之指點遺墟,倍切江·漢之思者,當復如何哉?此臣所謂不可已者二也。再昨年聖批有曰,先朝處分之罪毁院儒,而不許復建,可仰聖意。噫,惟我英宗大王處分之嚴正,尙令人欽仰感服,有以戢頑悍無賴不有國法之習,而特其改建之典,尙今未遑者,豈英宗大王之意以爲,旣毁者不必改爲,致有紛爭之端而然哉?此實有由然焉。蓋自辛酉令甲之後,喉院阻搪,成一禁防,凡係院疏,俱未登徹,故嚴畏分義,遵守憲典,未嘗敢以改建之疏,一番仰干於黈纊之下,則此實非下有所請而上不之許者也。嗚呼,英宗大王,持推尊周之念,每軫曠世之感,雖忠良之殘裔遺昆,尙且優恤之收錄之,儻令此疏,得陳於丙申之前,一經睿覽,則臣愚死罪,竊以爲享宇再完,恩額斯煥者,亦或有年所矣。今我殿下,上承志事,下軫修擧,一政一令,一事一爲,莫不本之於大一統尊大義之念,而以之揄揚先休,崇奬舊德。雖以近日事言之,秋謁之禮,特展於寧陵者,可仰聖意所在,不但爲應行之節文,而駕臨南城,先命賜祭於顯節之祠,竊伏想凝鑾駐蹕之際,指點尙憲裂書慟哭之處,想像尙憲有經幾殊之事,而聖懷之咨嗟興感,必有倍於他日,則今於其院事,何必拘於先朝之未有成命,而不思所以修闕典擧欠事之道乎?此臣所謂不可已者三也。嗚呼,告君之辭莫嚴,享神之〈道〉莫重,以莫嚴莫重之事,可已而不已則諂也,不可已而已之則慢也。臣等雖生長下土,寡見昧識,亦我殿下化理中一物耳,豈敢以可已之事,瀆告於四聰之下,以自陷於諂君諂神之科哉?抑臣已有所不得已行之而不得不仰告者,請冒鈇鉞而畢其說。夫安東之不可無尙憲之院者,非但一鄕之所知,卽一道之所知也,非但一道之所知,乃一國之所知也。以一國之所知,而顧玆一片淨土,終無妥靈之所,則此豈徒臣等一鄕之恥而已哉?是以曾於西磵遺址,營立數間書舍,以表地不忍廢之義,而仍倣朱夫子滄洲精舍紙牌行祀故事,略擧薦嚴祭菊之儀,其在寓慕之誠,雖或少伸,而實亦有歉於崇奉大賢之禮,此豈非一國之所共恥哉?一國之所共恥,而不以告殿下,則臣等之罪也。殿下若以此事,謂之不可已也,則向所謂三不可已者,殿下又豈可謂之可已而不已乎?噫,生而有功於斯也者,死而必享其崇報,自是古今之通義,則若尙憲者,雖家築宮墻,戶列俎豆,猶不爲泰,而顧今腏食之宇,曾無專享之設,尤豈非聖明之一大欠典乎?蓋人如尙憲,而地非安東,則臣等初何敢請也?地雖安東,而人非尙憲,則臣等又何必聒也?上而有聖明之君,下而有公共之論,而以時則明良相過,大義是講,群彦彙征,彝敎是植,則臣等生先正之鄕,慕先正之德,而不以此地之宜此院,此時之宜此言,齊聲仰籲於九重之天,是負此地也,不惟負此地也,是負先正也,不惟負先正也,是負殿下也。殿下將臣此疏,詢于旌招之列,詢于廟堂之彦,採其公議之所同者,然後特許改建,仍賜華額,以礪風敎,以光斯文焉。臣等治疏將上之際,得伏見驪州儒生尹錫東疏批下者,有曰祗謁陵寢,餘懷憧憧,仍許其先正臣宋時烈院宇建設之請,臣等於此,尤以見我殿下今日之意,不獨爲先正地也。嗚呼,金尙憲與宋時烈,同德同心,同修尊攘之義,同配孝廟之庭,而苟於院祀之儀,獨阻特許之恩,則其所悵歎抑鬱,豈獨結於臣等之心而已哉?然則殿下,今日必有油然而感者,而臣等此行,亦可謂天與其便矣。惟聖明,留神垂察焉。臣等無任祈懇激切之至。答曰,省疏具悉。書院事,旣問儒賢,爾等退修學業。
己亥八月十七日,記事官姜彙鈺,義禁府啓目,鄭燦欽其父其祖,同時就捕,當初處分,旣分輕重,則到今疏釋,宜無異同,上裁,何如?傳曰,卿府回啓,甚是兺不喩,同是身故,而罪重而受刑者已蒙宥,罪輕而不受刑者未蒙宥,揆以王章,甚爲顚倒,依回啓施行爲良如敎。
刑曹啓目,觀此崔厚曾原情內辭緣,係是山訟,令漢城府稟處,何如?傳曰,依回啓施行爲乎矣,與咸昌私奴全奉伊上言山訟事,事件無甚異同,依其判付,自卿曹直爲行會本道爲良如敎。
刑曹啓目,觀此沈孝一原情,係是山訟,令漢城府稟處,何如?傳曰,依回啓施行爲乎矣,與咸昌私奴全奉伊上言山訟事,事件無甚異同,依其判付,自卿曹直爲行會本道爲良如敎。
刑曹〈啓目〉,觀此全奉伊原情,則係是山訟,令漢城府稟處,何如?傳曰,依回啓施行爲乎矣,許久滯囚營獄,亦足可恤,山地必是外邑,令該道道臣定査官親執,詳覈公決後,使之狀聞事,自卿曹直爲行會爲良如敎。
刑曹啓目,觀此兪命煥原情,係是山訟,令漢城府稟處,何如?傳曰,依回啓施行爲乎矣,與咸昌私收全奉伊上言山訟事,事件無甚異同,依其判付,自卿曹直爲行會本道爲良如敎。
刑曹啓目,觀此朴東佐原情,係是山訟,令漢城府稟處,何如?傳曰,依回啓施行爲乎矣,與咸昌私奴全奉伊上言山訟事,事件無甚異同,依其判付,自卿曹直爲行會本道爲良如敎。
己亥八月十七日巳時,上御誠正閣。左副承旨入侍時,左副承旨徐有防,假注書徐鼎修,記事官李信祜·鄭東浚,以次進伏訖。上命書傳敎曰,今番陵幸,軍兵偏苦,別設試射,不但仰述故事,意在慰悅軍情。初意則亦不欲因此亂雜,故規矩書下時,只言二中,不言二分矣。以此之故,如柳·銃之貫一中,騎芻之一中,皆是瑞葱臺規矩之二分,而今番不在入格中,此當初傳敎中二分之分字,書以中字之致也。以此數赴會試,則將無入格之人,殊非予本意。初試規矩傳敎中,柳葉箭·騎芻·鳥銃二中,改以二分書出,仍令各該營門,柳·銃之貫一中以上,騎芻之一中以上之爲瑞葱臺二分畫者,更爲別單書入,付諸會試,使規矩不至更變,而兼眎寓予慰悅之意事,卽爲分付。又命書傳敎曰,再明動駕,雖是城外,纔經陵幸,除弊之道,不可不念,殿座處所房闥修補修理等事,使之除之事,已有所下敎,果依此擧行乎?問于該曹以啓。又命書傳敎曰,訓局軍兵,勞苦可悶,故今番特令除隨駕者,意有在焉。再明日動駕,雖是城外,不過咫尺,斥候伏兵,一竝安徐事,分付本都監。又命書傳敎曰,今番動駕時,旣除本局軍兵勞苦之弊,則設布帳,除亦無妨,徒煩轉輸,置之事,分付都監。又命書傳敎曰,扈衛軍官,旣命勿爲隨駕,忠壯將·忠翊衛將隨駕,亦爲安徐事,分付。又命書傳敎曰,建陽門·西營入直禁衛軍兵,集春營·東營入直御營軍兵,勿以都監軍兵替代,各處只存三分一留營,餘竝屬之前後廂,以充各四哨之數事,分付該營,仍令兵曹節目中,使之付標。又命書傳敎曰,今番鍊戎臺別試射時,扈衛軍官除隨駕事,分付,原節目付標,以別試射時,時原任大臣·宗宰入侍,取稟。命書傳敎曰,依例爲之。又命書傳敎曰,觀此黃海水使狀啓,似是一邊將渰沒之事,師律係焉,雖謂之變怪,可也。若無別般奸情,安有船格則多不死,鎭將獨自渰沒之理乎?自朝家,此而泛視,則後來渰沒之弊,不但至於僉使而止,以此意,自備局措辭,嚴飭該道道帥臣處,各別廉探,鉤得事情以聞。又命書傳敎曰,吾叉浦僉使崔恒奎,赴操之路,船敗渰死云,殊極驚慘,令該曹恤典題給其妻孥事,分付。命退,諸臣以次退出。
己亥八月十七日酉時,上御〈誠〉正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命讀奏領議政金尙喆箚子。上曰,領相之卽撤辭單,誠可幸矣。民始曰,昨日敦勉,極其懇摯,令人感泣,豈復爲尋單之計乎?上命書批答,又命書禁府公事判付。仍命退,諸臣以次出。
上在昌德宮。停常參·經筵。
自初昏至夜五更,灑雨下雨,測雨器水深一寸二分。
傳于洪國榮曰,都承旨入侍。
傳于鄭民始曰,左承旨入侍。
鄭民始啓曰,禁衛營從事官來言,今日本營軍兵,日次私習云矣,敢啓。傳曰,知道。
傳于南鶴聞曰,坐直承旨入侍。
吏曹口傳政事,奎章閣直閣金宇鎭,兼校書校理金宇鎭。
兵曹口傳政事,以朴祐源爲北評事。
徐有防,以奎章閣言啓曰,本閣直閣金宇鎭,時無職名,令該曹口傳付軍職,何如?傳曰,允。
兵曹口傳政事,副司果金宇鎭。
鄭民始,以司僕內乘,以一二提調意啓曰,明日擧動敎是時,本寺正,例爲進輿差備,而正李度默,移拜外任矣。其代,卽令該曹口傳差出,以爲差備之地,何如?傳曰,允。
吏曹口傳政事,以洪明浩爲司僕正。
鄭民始,以兵曹言啓曰,依下敎,玉轎陪燈籠軍初試試取後入格之類,單子書入,而其餘除初試各差備等別單,更爲釐正以入之意,敢啓。傳曰,知道。
南鶴聞,以兵曹言啓曰,今此親臨別試射時,羽林衛將黃命耇,當爲赴試,而今方入直,以出番兼司僕將李壽鵬,待宿衛所令箭替代,應射後還爲入直之意,敢啓。傳曰,知道。
鄭民始,以宿衛所言啓曰,今此別試射殿試時,本所所管將校軍兵小名成冊修入後,有頉之類,試記中,依例懸頉之意,敢啓。傳曰,知道。
又以宿衛所言啓曰,今此別試射殿試時,本所所管內外各處入直將官軍兵,各自該營,啓稟出用矣,待標信下,發令箭出送,建陽門入直攔後軍隨駕,代銅龍門入直鄕軍十名除出,哨官率領來直,而還宮後,竝還入直之意,敢啓。傳曰,知道。除標信擧行。
南鶴聞,以訓鍊都監言啓曰,十九日親臨會試時,本局把摠李柏然,哨官洪成龜,當爲赴試,而入直於金虎門,以出番把摠金徽柱,哨官李瑞白,待宿衛所令箭替代,應試後還入直之意,敢啓。傳曰,知道。
又以禁衛營言啓曰,今此親臨別試射時,本營軍兵等初試入格及除初試中有頉之類,試記中,依例懸頉以入之意,敢啓。傳曰,知道。
又以禁衛營言啓曰,今此鍊戎臺擧動時,建陽門·西營入直禁衛軍兵三分一留營,餘竝屬之前廂,以充四哨之數事,命下矣。建陽門·西營兩處入直軍兵三分一,各其將官,率領仍直,其餘三分二,出赴陣上,而待宿衛所令箭擧行,本營入直騎士,番將率領,亦爲參陣,而還宮後,竝還入直之意,敢啓。傳曰,知道。
又以摠戎廳言啓曰,本廳中軍鄭與曾,身病猝重,勢難察任。當此動駕隔宵之日,合有變通之道,改差,何如?傳曰,允。
又以御營廳言啓曰,今此鍊戎臺擧動時,東營·集春營入直軍兵三分一留營,餘竝屬之後廂,以充四哨之數事,命下矣。東營·集春營入直軍兵三分一,各其將領,率領仍直,其餘竝屬後廂,入直騎士,番將率領參陣,還宮後竝還入直,而待宿衛所令箭,擧行之意,敢啓。傳曰,知道。
沈念祖,以義禁府言啓曰,明日擧動時,各差備都事,當爲備員,出使都事尹廷烈,令該曹口傳相煥,以爲分排之地,何如?傳曰,允。
又以義禁府言啓曰,時囚罪人,以草記照律事,命下矣。時囚罪人李殷模,接慰官差下之後,謂有情私,規避不赴,事極可駭,罪取考律文,則大明律不應爲條有曰,凡不應得爲而爲之,事理重者,杖八十,大典推斷條有曰,犯私罪,杖八十,奪告身三等,犯枉法受贓外,笞杖竝收贖云矣。李殷模,杖八十收贖,奪告身三等,放送,何如?傳曰,允。
己亥八月十八日,記事官姜彙鈺,刑曹僞造罪人金奉鎭更招啓目。傳曰,滯獄多年,受刑又近百次,頑忍抵賴,旣服復拒之狀,尤極痛駭。如前除良,各別推覈,以爲加刑得情之地爲良如敎。
刑曹殺獄罪人李千奉加刑啓目。傳曰,獄老生奸,輸情無路,殊非重償命之義,此後段除尋常,更良各別嚴刑,期於取服爲良如敎。
刑曹僞造御寶罪人朴加刑啓目。傳曰,始旣遲晩,旋卽變辭,獄情遷就,迄無出場,殊甚痛駭是如乎,更良加刑得情爲良如敎。
刑曹殺獄罪人李光點加刑啓目。傳曰,閱推經年,抵賴至今,殊極痛駭兺不喩,原其情節,勿論可恕與不可恕,一味例刑,決折無路,此後段另加審覈,仍又加刑,以爲期於輸款之地爲良如敎。
刑曹僞造御寶罪人金龍河加刑啓目。傳曰,死囚何限而至於此囚段,以渠所犯,特蒙曠蕩之典,曾已減死酌處,則猶不知戢,致有再犯僞造之擧,其爲痛駭,又非諸囚之比是如乎,如前除良,各別閱覈,加刑得情爲良如敎。
己亥八月十八日午時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,勢難遠赴,北評事金宇鎭,仍任閣職,其代,口傳差出,催促下送。又命書公事判付,上曰,時囚照律以草記,今日內爲之事,分付。上命退,諸臣以次出。
己亥八月十八日申時,上御誠正閣。坐直承旨入侍時,左副承旨徐有防,假注書徐鼎修,記事官李信祜·鄭東浚,以次進伏訖。上命書傳敎曰,聞有實病人,又有不爲仕進人云,右承旨李義翊,右副承旨李枰,倂許遞。又命書傳敎曰,行副司直沈念祖·李在學承旨除授。又命書傳敎曰,承旨房仍。又命書傳敎曰,新除授承旨,牌招察任。命退,諸臣以次退出。
上在昌德宮。停常參·經筵。
還宮後,政院·玉堂·藥房口傳問安。答曰,知道。
南鶴聞啓曰,大司憲趙時俊牌招未下,執義兪彦鏶,掌令金鍾厚·李身晦在外,持平二員未差,今日以監察茶時之意,敢啓。傳曰,知道。
傳于南鶴聞曰,戶兵換房。
傳于洪國榮曰,都承旨入侍。
有政。吏批,判書趙重晦未肅拜,參判未差,參議李秉模進,行左承旨鄭民始進。以徐有成·尹行履爲持平,李正薰爲正言,嚴思晩爲校理,尹行修爲吏曹佐郞,鄭若淳爲漢城判官,林濟遠爲慶尙都事,李夔爲江原都事,李洪載爲康津縣監,洪景游爲狼川縣監,折衝柳德模今加嘉善,守禦廳監官加資事承傳,姜爲兵曹正郞,朴漢奎爲兵曹佐郞。
兵批,判書權噵進,參判金履素病,參議洪樂彬病,參知李亨元入直,同副承旨南鶴聞進。以李徽之爲知事,李敬懋爲訓鍊都正,李潤彬爲五衛將,金相台·趙麟逵爲宣傳官,李東憲爲都摠經歷,副司直李義翊·李枰·閔台爀·權以綱·宋樂·申應淵,副司果朴天行單付。
兵曹口傳政事,以李潤國爲宣傳官。
事變假注書趙衍德改差,代以曺允大爲事變假注書。
傳于南鶴聞曰,洪忠前監司李命植,後次對日來待。
傳于鄭民始曰,左承旨入侍。
鄭民始,以宿衛所言啓曰,明日南小營別試射殿試時,本所所管內外各處入直將官軍兵,各自該營,啓稟出用矣。待標信下,發令箭出送,建陽門入直攔後軍隨駕,代銅龍門入直鄕軍十名除出,哨官率領移直,而還宮後,竝還入直之意,敢啓。傳曰,知道。除標信擧行。
又以禁衛營言啓曰,明日南小營擧動時,銅龍門·西營入直軍兵,依今日例,三分一,各其將官領率,其餘三分二,出用於陣上,而待宿衛所令箭擧行之意,敢啓。傳曰,知道。
又以御營廳言啓曰,明日南小營擧動時,東營·集春營入直軍兵,依今日例,三分一,各其將領,率領入直,其餘三分二,出用於陣上,入直騎士,番將率領參陣,還宮後竝還入直,而待宿衛所令箭擧行之意,敢啓。傳曰,知道。
正言李亮載啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年,亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。新除授正言李正薰,時在京畿仁川地,請斯速乘馹上來事,下諭。獻納李命勳,以臣愚迷謭劣,本不合於淸朝耳目之任,而頃者南城陪班,旣被承宣之請推,有不可晏然於見職,故敢引當遞之義,有所陳章矣。及承批旨,未蒙恩遞,臣之惶隘悶蹙,尤無所容措,諸臺旣皆以此引避鐫遞,則臣之去就,宜無異同,其何可一刻冒據於臺次乎?引避而退,陪班諸臺,以此遞免,揆之事例,宜無異同,請獻納李命勳遞差。答院曰,不允。處置事下諭事,依啓。措辭見上
己亥八月十九日卯時,上詣鍊戎臺。親臨別試射擧動入侍時,行都承旨洪國榮,行左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,記事官李兢淵,假注書徐鼎修,記事官李信祜·鄭東浚,以次侍立訖。上具戎服,乘輿出協陽門外,乘馬出敦化門,至彰義宮前路下馬,乘馬出彰義門,至延接所。上下馬入幕次,改具甲冑,乘馬至鍊戎臺,上改具戎服陞座,行諸將官參謁禮後,上曰,試官肅拜後就坐,可也。試官權噵·具善復·李長燁,參考官柳誼·朴光翰·趙岱,以次進伏。上曰,兵判事,極爲駭然矣,動駕時前排雙數·挾輦名數,皆不稟定。試記修正,亦極雜亂,極爲駭然矣,此試記,更令修入。仍命書傳敎曰,親臨試射事體,何等嚴重,而應射諸員第次,旣無定式之敎。又無取稟之事,錯亂無統,因此而移時遲滯,大是失着,當該兵曹堂上,爲先推考。又命書傳敎曰,旣是軍行,則節目中,各營馬軍上下馬時,鳴鑼單擺開及鉢鳴吹哱鑼取稟等節,傡不磨鍊,致使各營不稟而先爲下馬,或冒雨而不設帳幕,俱非重紀律恤軍兵之意,所失大矣。兵曹判書權噵,從重推考,該色執吏·下吏,令攸司從重科治。命射員,以次發矢。上曰,咫尺帳殿,喧譁忒甚,極爲駭然。禁喧郞廳丁志元,爲先汰去記過。出榻敎上曰,結束色執吏·書吏,令攸司科治。出榻敎命書傳敎曰,政官牌招開政。上曰,宣傳官李潤禧改差,與未差之代,今日政,各別擇差。出榻敎,上曰,親臨試射,何等嚴重,而應射之員,不卽待令,致有遲滯,極爲駭然。上曰,都摠經歷金聖和汰去,其代,今日政差出。出榻敎鶴聞曰,殿座時東班宰臣,率多離次,侍衛殆不成樣,事甚未安,大臣外擅離諸宰,一傡推考,何如?上曰,從重推考,可也。出擧條左議政徐命善曰,親臨試射之時,宣傳官,旣有今日政擇差之敎,則在京無故者,何患無人,而忽以方在南漢之金相台擬入,殊涉不審。兵曹判書權噵,從重推考,金相台宣傳官之任改差,更令口傳差出,何如?上曰,依爲之。出擧條上曰,別試射時命官,鄭領府事爲之。出榻敎命書傳敎曰,以今番應射軍兵之數多,依古例,試射處所,設於此處,地勢狹窄,必致多日,經宿之際,軍兵勞苦之外,亦無住接之道,不可無變通,連日城外動駕,亦屬可悶。自明日,試所當移設於城內廣闊處,自兵曹,卽爲稟旨定行事,分付。兵曹判書權噵曰,明日試所,當移設於城內廣闊處,自兵曹,稟旨定行事,命下矣。城內諸所中南小營,最爲廣闊便好,以此處定行,何如?上曰,以此所定行,可也。出擧條命書傳敎曰,觀此兵判擧條,以軍兵服色,取稟,軍兵豈有服色乎?都監則依例着戰巾,禁·御兩營,亦當着戰笠,極爲駭眼。兵曹判書權噵,從重推考,此擧條勿施,更爲書入。噵曰,明日親臨試射時,侍衛以下服色及隨駕各營軍兵前排數,一依今日例擧行乎?敢達。上曰,依爲之。出擧條命書傳敎曰,明日動駕時,依陵幸例,只有堂郞·衙門各一員隨駕事,分付。上曰,明日動駕,挾輦軍,以二百名擧行。出榻敎試射禮畢,上具戎服,出鍊戎臺,乘馬還宮時,命書傳敎曰,自摠戎廳洞口至彰義門,捧上言。上入彰義門,由敦化門,至協陽門外,下馬乘輿。上曰,朝廷問安及翌日問安,勿爲之。出榻敎上還內,諸臣以次退出。
己亥八月十九日酉時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,定配罪人倭譯金大昌與金宗孝,罪名旣同,而皆是準納之人矣。訓導鄭思鈺,又與朴道詢同罪,不過不能檢督之罪也。不可事同而罰異,竝分揀放送。又若池宗賢日前上言回啓,該曹雖以特敎定配防啓,而所坐,只與次知中官相較之事,業欲疏釋,而未免混下,亦爲放送事,分付。又命書傳敎曰,以今番上言觀之,輕罪徧配,久未蒙宥者,必當夥然。此等之類,該堂就議大臣抄出,後日次對時,稟處。上命退,諸臣以次出。
上在昌德宮。停常參·經筵。
還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
傳于鄭民始曰,日力不足,柳葉箭貫革及鳥銃貫革,亦爲待令於訓鍊院。
吏曹口傳政事,以鄭益祚·金亮材·李益運爲監察。
曺允大在外,代以黃仁炫爲事變假注書。
鄭民始,以兵曹言啓曰,今此南小營親臨別試射時,羽林衛將黃命耇,當爲赴試,而今方入直,以出番內禁衛將李周爀,待宿衛所令箭替代,應射後還爲入直之意,敢啓。傳曰,知道。
又以訓鍊都監言啓曰,二十日親臨會試時,本局把摠李柏然,當爲赴試,而入直於金虎門,以出番把摠金徽柱,待宿衛所令箭替代,應試後還入直之意,敢啓。傳曰,知道。
徐有防,以成均館官員,以同知館事意啓曰,陞補一年十二抄,逐朔設行,而有過限之慮,則當月念間,以限內不得爲之草記事,曾已定式矣。行大司成李普行,再度呈辭入啓,限內不得設行,令政院稟旨擧行,何如?傳曰,允。
南鶴聞,以義禁府言啓曰,刑曹啓辭內,咸從府使申鳳周,令該府拿問處之事允下矣。申鳳周,以兼營將守令,時在任所云,依例發遣府羅將,差兼官後拿來,何如?傳曰,允。
又以義禁府言啓曰,全羅監司鄭一祥狀啓,據刑曹粘目內,康津縣監李敬一,移本府處之事,允下矣。李敬一,時在任所云,依例發遣府羅將拿來,何如?傳曰,允。
己亥八月二十日卯時,上詣南小營。親臨別試射擧動入侍時,行都承旨洪國榮,行左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,記事官李兢淵,假注書徐鼎修,記事官李信祜·鄭東浚,以次侍立訖。上具戎服,乘輿出協陽門外,乘馬出弘化門,詣南小營陞座。上曰,訓鍊院柳葉箭·鳥銃分所試取時命官,鄭領府事爲之。柳葉箭分所試官,戶曹判書金華鎭,摠戎使李敬懋,修撰沈樂洙,武兼崔範聖爲之。鳥銃分所試官,守禦使徐命膺,都監中軍李漢昌,兵曹正郞趙時偉,都摠經歷朴順陽爲之。出榻敎上曰,親臨試所命官,左議政爲之。出榻敎上曰,監察未差之代,令該曹口傳差出,先擧行後謝恩。出榻敎上曰,應射放人,仍令射放。上曰,中營立鳥銃貫革七,亦令放射,可也。各軍兵射放訖,仍命宗宰·承史,以次應射。上曰,帿布立之。上曰,應射諸人,使之下臺,次次應射,可也。上曰,應射諸臣,屢命下臺,而終不下去,咫尺帳殿,漫若不知,及其前排之却後排立,然後始乃下去,如許慢忽之習,實關紀綱之一端。親臨試射,何等重大,而慢忽忒甚,殆同兒戲,寧有如許事體乎?萬萬寒心,帿布卽爲撤去,諸射員,勿爲應射,可也。上曰,兵曹堂上出去,申飭,可也。仍命書傳敎曰,此雖小事,屢敎之下,終不動念,此亦關紀綱之一端,當該應射重宰,竝施罷職之典。命書傳敎曰,訓鍊院命官分所,今日內勢難畢試云,撤場,待明朝擧行,頒賞二十二日爲之。試射禮畢,上具戎服,乘馬還宮,由弘化門,至協陽門外下馬,乘輿還內。諸臣以次退出。
上在昌德宮。停常參·經筵。
南鶴聞啓曰,大司憲趙時俊牌招未下,執義兪彦鏶,掌令金鍾厚·李身晦在外,持平徐有成未肅拜,尹行履呈辭,今日以監察茶時之意,敢啓。傳曰,知道。
傳于洪國榮曰,都承旨入侍。
鄭民始啓曰,禁衛營從事官來言,今日本營軍兵,日次私習云矣,敢啓。傳曰,置之。
又啓曰,御營廳從事官來言,今日本廳軍兵,日次私習云矣,敢啓。傳曰,置之。
傳于徐有防曰,軍士房承旨,持各年觀武才別試射賞格謄錄入侍。
傳于南鶴聞曰,明日雲寶劍,以昨日雲寶劍仍用。
鄭民始啓曰,事變假注書黃仁炫,時無職名,令該曹依例付軍職,冠帶常仕,何如?傳曰,允。
以校理金翊休牌不進罷職傳旨,傳于徐有防曰,只推。
傳于李在學曰,分所試官,如已畢試,坐直承旨,持試記及賞格前例入侍。
傳于徐有防曰,才聞爾入城之奇,良用欣喜,爾不添,尤覺幸也,又聞知申所奏,爾於行役之餘,將欲調息云,數日特攝,亦爲穩便,俟爾少休,當命入侍,其卽登對事,遣承旨傳諭于副司直金亮行處。
傳于徐有防曰,宋儒臣家,遣御醫看病。
又傳于曰,秋氣甚冷,兩儒賢家,食物·柴炭,依例輸送。
備忘記,傳于鄭民始曰,今下弓矢,昌州僉使田景顯處給送。
徐有防,以弘文館言啓曰,本館上番校理臣嚴思晩,以召對進講冊子,儒賢處更爲問議事,今日晝仕出去之意,敢啓。傳曰,知道。
又以弘文館言啓曰,本館下番副修撰臣沈樂洙,以訓鍊院分所別試射參試官,今日晝仕出去之意,敢啓。傳曰,知道。
鄭民始,以兵曹言啓曰,依傳敎,試所掌務官李漢起,決棍三度之意,敢啓。傳曰,知道。
南鶴聞,以刑曹言啓曰,定配罪人金大昌·鄭思鈺·池宗賢等,竝放送事,命下矣。依傳敎,全羅道順天府定配罪人金大昌,洪忠道林川郡定配罪人鄭思鈺,保寧縣定配罪人池宗賢等,竝卽放送事,發關分付于各該道道臣之意,敢啓。傳曰,知道。
左議政徐命善箚曰,伏以臣有私情之切至者,不避煩猥,敢此冒陳焉。臣之亡妻墳山,在於京畿長湍地,而尙在淺土,未免完襄,經營遷厝,日月已久,臣又衰敗無餘,死亡不遠,纔得一小丘於境內,以爲先移妻葬之計,而期日且迫矣。臣無他長成之子,凡百措置,必待臣之躬自看檢。及此朝家之優閒,若蒙旬日之恩暇,則臣可以扶病往來,卒事無悔,而河海之澤,永及泉壤,幽明之感,終當隕結。伏惟聖慈,俯賜矜念,許遂微願,千萬顒祝。取進止。答曰,省箚具悉卿懇。卿其依所請往來焉。仍傳曰,此批答,遣史官傳諭于左議政。下去時給由馬,夫人遷窆時,澆奠床備給。
己亥八月二十一日午時,上御誠正閣。軍士房承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,觀武才別試射賞典謄錄持入。賤臣承命奉進。上命書傳敎曰,明日處所,春塘臺爲之。上曰,明日殿座,侍衛雲寶劍·宣傳官外,皆以入直擧行。上曰,明日挾輦搶創軍儀仗·副輦皆置之,攔後軍只入直及當爲受賞人排立,禁軍亦只入直排立,餘勿磨鍊。民始曰,明日服色,何以磨鍊乎?上命書傳敎曰,服色以黑團領磨鍊,入格人員,將臣·武士外,亦以黑團領待令。又命書傳敎曰,望後登途云矣,果已啓行否,驪州儒賢登程與否,問于京畿監司以奏。又命書傳敎曰,前此旣有飭敎,宜乎知警,而從後見之,怠慢之習,又復如前。向者冊子校正事出給,今至累朔,迄不修呈,於是乎年少懶惰之罪,益無所逃,今而置之,來愈若此,待敎徐龍輔,罷職不敍。以弘文館繼講冊子問議草記,上曰,領事以爲,當講史記中冊子,儒賢以爲,當講心經。經筵講規,如心經等以經爲書之書,非重講,則原無進講於召對之例。如以心經進講,則有乖舊例,更以此問議于儒賢,議定他冊子以入。上命退,諸臣以次出。
己亥八月二十一日申時,上御誠正閣。坐直承旨入侍時,右承旨徐有防,假注書徐鼎修,記事官李信祜·鄭東浚,以次進伏訖。上命有防讀奏公事後,命書傳敎曰,明日出宮,當自內殿座,該房知悉。上命有防考準別試射頒賞單子訖,命退,諸臣以次退出。
上在昌德宮。停常參·經筵。
南鶴聞啓曰,大司憲趙時俊牌招未下,執義兪彦鏶,掌令金鍾厚·李身晦在外,持平徐有成未肅拜,尹行履呈辭,今日以監察茶時之意,敢啓。傳曰,知道。
又以都摠府言啓曰,今日入直宣傳官武兼及有廳軍士,當爲中日習射,而國忌相値,不得爲之之意,敢啓。傳曰,知道。
傳于洪國榮曰,都承旨入侍。
鄭民始啓曰,殿座時,兵曹判書當爲侍衛,而兵曹判書權噵,謂有身病,不爲入來,卽爲牌招,何如?傳曰,允。
徐有防啓曰,因成均館草記,陞補當月限內,不得設行,令本院稟旨,擧行事,允下矣。行大司成李普行,再度呈辭入啓,合有變通之道,何以爲之?敢稟。傳曰,許遞。
前望單子入之,以金勉柱爲奎章閣待敎。
右副承旨沈念祖書啓,臣敬奉聖旨,馳往傳諭于北部壯義洞副司直金亮行所住處,則以爲臣爲一番承候,數昨力疾登程,今纔入城矣,卽伏蒙特遣承宣,使之少休登對,恩敎懇摯,不勝惶感,謹當加意將攝,以俟召命云矣,敢啓。傳曰,知道。
御醫崔重珽書啓,戶曹參判宋德相病症看審,則自去夜,猝患關格之症,胸膈刺痛,有不可堪矣。自今日午後,危急之症,太半差減,而胸腹澎悶之症,尙未盡祛,主家連用正氣散,此藥極爲穩當之意,詮次啓達。傳曰,知道。
南鶴聞,以戶曹言啓曰,依傳敎,食物·柴炭,輸送于兩儒賢所住處,則本曹參判宋德相祗受,而副司直金亮行以爲,不敢祗受,方欲陳疏云,不爲領受,何以爲之?敢稟。傳曰,更爲輸送。
又以刑曹言啓曰,龍虎營執事·牢子牌頭,絶島充軍,勿揀赦前事,命下矣。敎鍊官邊鎭國,全羅道珍島郡金甲島,牢子牌頭邊興泰,康津縣古今島,竝絶島充軍,卽爲押送之意,敢啓。傳曰,知道。
己亥八月二十二日辰時,上御春塘臺。頒賞入侍時,行都承旨洪國榮,行左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,記事官李兢淵,假注書徐鼎修,記事官李信祜·鄭東浚,以次待立訖。上具翼善冠·袞龍袍陞座。上曰,應參官,皆令入就位,大將則率受賞將士,侍掌號笛入來,而軍兵則列立馬路,大將以下上臺。上親爲頒賞事,分付,應參官及將士頒賞訖。上曰,李秉模,何爲而不參乎?國榮曰,聞以再昨現告爲撕捱,而今日不入,極爲放恣駭妄矣。上曰,極爲駭然矣。命書傳敎曰,原傳敎中,旣云重宰,已捧現告,則李秉模之無端撕捱,至於不參賞班,極涉放恣,吏曹參議李秉模禁推。又命書傳敎曰,奎章閣待敎前望單子入之。上曰,新除授奎章閣待敎,待下批,自本閣牌招察任。出榻敎上曰,左相入侍。左議政徐命善進伏曰,連日勞動之餘,聖體,若何?上曰,一樣矣。仍命各營大將及承史侍衛,皆射帿布後,又命頒賞。上曰,龍虎營棍杖事,誠極萬萬駭然矣。京內營門與外邑,尤當自別,而有此違式之擧,此則不可不嚴懲矣。命善曰,極爲駭然矣。上曰,二月以後禁軍別將,皆爲拿入。李漢昌·柳鎭夏·具明謙·李邦綏竝拿入。上曰,其中李漢昌,居任最久,前後六朔,其罪犯尤爲重大。六朔之間,一不見欽恤典則乎?國有典法,則如渠武弁,慢不畏法乎?仍命決棍後,一竝拿出。命書傳敎曰,欽恤典則之書,卽予御極後首頒之令甲。其刑杖制度,設令過濫,旣是頒行之法,則固當遵守之不暇,況爲軍民,殺其厚重,齊其舛謬,凡爲中外用法之臣,若體朝家之意,則向來嶺南邑鎭,已有違式現發者,而至於今番龍虎營事,尤萬萬駭然。外鎭之蔑法,猶且嚴治,又況本兵所管營門,致有此長廣脊厚之加分加尺者乎?此不嚴懲,法將焉用?王府關石,雖謂之束之高閣,可也。二月造棍違式以後判書,難免不察之罪,兵曹前判書李徽之·鄭尙淳,判書權噵,倂罷職,前判書洪樂命,旣不行公,勿論。又命書傳敎曰,判書旣已處分,至於別將,所犯尤重,而不無久速之別。前禁軍別將李漢昌,亟施削黜之典,李邦綏·具明謙罷職,柳鎭夏除拜屬耳,還都後連値公故,則未及照察,猶屬公罪,勿論。在學曰,右邊捕將,旣命兼察左邊捕將,卽爲牌招,聽傳敎,何如?上曰,依爲之。出擧條國榮曰,臣營中軍,今當差出,而擬望乏少,外任竝擬,何如?上曰,依爲之。出擧條命善曰,臣頃以安東縣監洪益弼,許久曠官,催促下送之意,筵達,蒙允矣。聞其病情甚重,實無還任之勢云,當此秋務方殷之時,有難等待其差歇,安東縣監洪益弼,改差,何如?上曰,依爲之。出擧條上還內,諸臣以次退出。
上在昌德宮。停常參·經筵。
李在學啓曰,合辭方張之時,兩司無詣臺之員,事甚未安,除在外·牌招啓辭未下外,未肅拜呈告人員,竝卽牌招,何如?傳曰,允。
傳于洪國榮曰,都承旨入侍。
傳于鄭民始曰,同副承旨入侍。
傳于徐有防曰,軍士房承旨入侍。
傳于鄭民始曰,左承〈旨〉入侍。
兵曹口傳政事,副司直李普行。
傳于徐有防曰,政官牌招開政。
傳于徐有防曰,兵曹判書前望單子入之。
兵曹判書前望單子入之,洪樂性落點。
有政。吏批,判書趙重晦未肅拜,參判未差,參議李秉模進,行左承旨鄭民始進。以李儒慶爲修撰,柳孟養爲獻納,金宇鎭爲副修撰,李福源爲禮曹判書,鄭元始爲大司成,尹師國爲安東縣監,權聖應爲丹陽郡守,黃胤錫爲木川縣監,尹行修爲全羅道京試官,沈鉁爲禁府都事,鄭華淳爲司僕判官,兼校書著作金勉柱,兼司憲府掌令洪明浩,兼司憲府持平沈樂洙·趙時偉·沈煥之,以洪樂性訓鍊都監·禁衛營·御營廳提調單付,奎章閣直提學兪彦鎬單付,西春君燁今加綏德,副護軍李長爀今加嘉善,親臨別試射時騎芻四中已上加資事承傳。
兵批,判書洪樂性病,參判金履素病,參議洪樂彬病,參知李亨元入直進,右承旨徐有防進。副護軍李潤禧·金相台,副司直洪益弼·李命勳,副司正黃仁炫,僉知李潤彬,管城將申大謙單付,哨官金命赫,及第金敬身,以上今加折衝。
徐有防啓曰,左承旨鄭民始,今方入侍矣。臣吏兵批政廳兼進之意,敢啓。傳曰,知道。
兵曹口傳政事,以李敬懋爲右邊捕盜大將。
南鶴聞,以刑曹言啓曰,再昨日還宮時,洪忠道木川縣魯益宗,白活於衛外,而推問其委折,則本以貧窮之人,生活無計,故衣食資給事,有此呼籲云,渠雖無識常漢,以此等猥屑之事,肆然白活,萬萬駭痛,自臣曹照法勘罪,何如?傳曰,決杖放送。
三司合啓,大司憲趙時俊,行大司諫鄭晩淳,司諫李東郁,持平徐有成,校理金翊休·嚴思晩,副校理吳大益,正言李亮載,副修撰沈樂洙啓曰,鄭致達妻之凶逆,前後聲討,己盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及四載,轉而爲合辭之啓,合辭之啓,又閱累朔,轉而爲伏閱之爭,至於今日處分,又止於近島黜置。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,今何爲而又有此末減之命耶?國無法則已,如其不然,則夫安有謀危宗社之如此賊,而使之首領之得保也,危逼聖躬之如此賊,而施以海島之薄罰耶?殿下之不忍置法而姑從次律者,不過曰恐傷先王之德也,欲體先王之心也。此卽有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒感,赫然明斷,丕建大策,以奠我宗社於億萬年磐石之固,此先王之宏謨英烈,卓越百王而昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也,今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?請喬桐府黜置罪人鄭致達妻,快正王法,以洩神人之憤。乙未冬國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計幾致難言之境,論其負犯,至爲深重,則向者近地移配,已失太寬,況可以全釋乎?雖以悶旱之聖意,有此收殺之敎,而乍允旋收,有咈輿情。請還寢遠竄罪人韓翼謩金吾草記勿施之命,仍施遠〈竄〉之典。金相福之罪,可勝誅哉?諸般罪惡之昭在人耳目者,於渠猶屬細故,而乙未冬相臣疏出之後,瑩中深文之說,稱以所見無異同,麟漢不必知之說,謂以語脈不如此,只此二言,已萬萬凶慘,而至於言根究覈之請,此又麟·謙之所不敢爲者,昭著之逆節,已難自掩,包藏之禍心,尤極叵則,揆以典刑,萬戮猶輕,而日月漸久,反置尋常,自上處分,不過放逐,在下爭執,只止遠竄,興言及此,心竊慨恨。國無法則已,夫安有罪惡之如此,而終屈王章,使之晏然自在於田里之中乎?請放歸田里罪人金相福,亟令王府拿鞫嚴問,快正王法。嘻噫,痛矣,龜柱之罪,可勝誅哉?顧其地處何如,恩造何如,而不思報效之道,恣其濫猾之性。雖以壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之諭,讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心,嘻噫,是可忍也,孰不可忍也?大扺龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以趙峸事言之,其窮凶極惡情節,尤萬萬叵測,殿下旣賜之死,非不知其罪之必可誅也,間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地。殿下於賊麟,旣已斷恩行誅矣,龜柱之凶逆,何異於賊麟,而一行一否,輿憤益激。又況以今番量·翼·諸逆之招觀之,根柢之萌孽,龜賊也,窩窟之所豢養,龜賊也,其在塞亂源杜禍本之道,尤不可假息於海島,而尙今靳允,憂危轉深,若此度日,則將不知幾許量·,又起於幾處,方來之慮,先事之虞,容有極哉?日前加籬時,雖有待處分之敎,而此賊處分,決不可一刻少待,請黑山島圍籬罪人龜柱,亟加嚴鞫,快正王法。答三司曰,不允。
兩司合啓,大司憲趙時俊,行大司諫鄭晩淳,司諫李東郁,持平徐有成,正言李亮載啓曰,敬彬之與若淵·相簡,爛熳綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請濟州牧移配罪人敬彬,亟令王府,更爲設鞫得情。澤遂,爛熳同參於啓能凶慘不道之謀,而只誅其身,王章已失,輿憤未泄,其陰凶情節,其父其弟,萬無不知之理。請彦衡·養遂·獻遂,竝令王府設鞫嚴問。會遂之罪惡,與澤遂一而二,二而一,則啓能凶慘不道之謀,決無不知,而忍杖不服,遽有酌處之命,有乖獄體。請還寢會遂絶島定配之命,仍令王府設鞫得情。李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請還寢李觀源定配之命,更令王府設鞫得情。噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,紏結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之拱,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以〈未〉及結案置之。請遲晩後物故罪人啓能,亟施孥籍之典。啓能·趾海等諸賊窮凶極惡,自有天地以來所未有者,而限以國法,賊能未施孥戮,賊趾兄弟,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之自我啓之爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。志恒之罪,可勝誅哉?聖朝之春注於渠何如,倚毗於渠何如,而始旣拔擢於擧世擯棄之中,特又寬宥於贜汚狼藉之役,而少無圖報之意,反肆悍勵之氣,久掌戎權,而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱。卽此一事,固已難逭於三尺之法,而帳殿訊問之時,着署而悖逆,執杖而咆勃,此實無前之凶逆。且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來而爛熳酬酢之說,尤是萬古所無之惡逆,窮凶情節,綻露無餘於賊泰之招,密書之頻數往復於逆來,諸囚之拱辭,若出一口,情節昭著,無非渠之結案,以其頑慝抵賴,忍杖徑斃,未施當施之律,王章尙稽,輿憤益切。請物故罪人志恒之支屬應坐者,絶島散配。答兩司曰,不允。
持平徐有成啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請興陽縣爲奴罪人河翼龍,南海縣爲奴罪人金重得,亟令王府設鞫得情,快正王法。錫達,以厚賊之父,尙今偃息於覆載之間者,輿情已極齊憤,而況且犯贓之數,死有餘罪,以此以彼,決不可杖配而止。請梁山郡定配罪人錫達,依律處斷。金漢耆,辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德。伏見備忘下者,仰認分析之意,而揆以國法,有難曲貸。請削黜罪人金漢耆,亟施竄配之典。竄配罪人金載順,附麗諸逆,受人指點久矣,當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止。請海南縣竄配罪人金載順,亟令王府設鞫嚴問。洪達洙,干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩,此必有窩窟譸張之致,若不鉤覈得情,快施當律,則其何折奸萌而杜禍源哉?決不可歸之於尋常造言之科而有所容貸。請三水府定配罪人洪達洙,亟令王府,更加嚴鞫,依律處斷。聖中之罪,可勝誅哉?包藏禍心,主張凶論,敢托不敢言之地,倡出不忍聞之說,昨爲窩主,慫慂徒黨,故徐有臣·朴宗甲·李義駿輩,從而和之,交口讚引。噫嘻,痛矣,先大王朝十三年不着帽,而始仕於殿下,欲展蘊抱之說,尤極萬萬凶慘。且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間,而居謫以來,小不畏縮,乃敢聚會學徒,通接官隷,至登繡啓,大臣筵白,雖卽移配絶島,而經年爭執,尙逭王章,窮凶之節,無以嚴覈。亂賊之徒,無所懲畏,請大靜縣定配罪人聖中,亟令王府設鞫嚴問,期於得情,快正王法。有臣·宗甲·義駿,和應聖中叵測之說,推詡薦引,看昨奇貨,敢於書筵出入之時,肆然迭奏。噫嘻,痛矣,聖中之主張凶論,罪不容誅,而此輩之同一心腸,尤極痛惋,究厥罪犯,與聖中豈可異同?疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未伸,已極憤惋,到今日記播之後,如此負犯之至重者,不可一刻容貸,而削版放逐之律,不足以懲其罪犯。請削版罪人有臣·宗甲·義駿,竝令王府設鞫嚴問,依律處斷。罪人趙濟泰·李潤成,俱以逆禶之切姻,凶謀逆節,萬無不知之理,而濟泰則初不刑訊,徑先白放,潤成則未盡究覈,遽然酌處,揆以王章,失之太寬,獄體乖當,輿情駭憤。請鍾城府定配罪人趙濟泰,海南縣定配罪人李潤成,更令王府設鞫得情,施以當律。罪人趙嵎,以物故罪人㞽之弟,今番諸賊之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切。請楸子島定配罪人趙嵎,亟寢酌處之命,仍令王府設鞫得情,快正王法。瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包藏之心,幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時承宣,則護逆之律,不可以荐棘而止。請薪智島荐棘罪人瑩中,設鞫嚴問,快施當律。後樂,旣以後翼爲弟,且以量·爲黨,則凶謀逆節,必無不知之理,而親問之下,游辭漫漶,至以本不見重於其弟之說,肆然納供,究其情節,極爲叵測,不可以不了了極蠢蠢而有所容貸。請濟州牧定配罪人後樂,亟令王府,更加嚴鞫,期於得情。鳴遠,旣於若淵冤死之說,爛熳參涉,又敢作爲萬萬叵測之語,恣意護逆,甘心死黨,至登於道臣之密啓,究其情跡,與量海·後翼,一串貫來,則不可以孤雛腐鼠而有所寬假。請慶源府定配罪人鳴遠,依律處斷。定配罪人孫效忠等八宦者,俱亟凶獰,終始抵賴,遽有酌處之命,雖出於我聖上好生之德,曠蕩之典,而效忠則自是凶孽,旣多負犯,又以逆宦切族,及其鞫問之際,端緖未究,亦無指的發明之端。定配罪人柳仁培,罪人李鳳昌·沈德一·李德成,俱以逆來之切族,若其在京,則或吹噓應澤,已露腸肚之糾結,及夫放逐,則或出沒城闉,益著蹤跡之陰祕,則志恒與國來陰凶情節,萬無不知不參之理,而頑忍不服,效忠·仁培,定配而止,鳳昌·德一·德成,更逐本鄕而止。罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。噫,商輅之徑斃,未施孥戮之典,已切神人之憤,而雖以輅妻已著之罪論之,與相吉酬酢,非但窮凶情節,至以相吉所交通處,渠亦送婢僕交通爲言,則締結妖任,往復凶徒之狀,昭不可掩矣,其所謀逆,與妖任同一腸肚,而妖任伏誅之後,輅妻之尙今晏然者,揆以王章,寧有是理?請逆輅妻,爲先絶島定配,亂逆從古何限,而豈有若量·翼·之窮凶極惡者哉?李璟·韓後良·金默行·兪纘柱·金奎五等五人,與量·翼·,或爲至親,或爲切姻,或爲血友,碁列隣鄕,腸肚相連,往復和應,不出乎凶謀逆圖,寤寐經營,專在於無君禍國。及其三逆伏法之後,猶不懲畏,或借助奴馬,或出沒京闉,或率置逆女,此已萬萬無嚴之甚,而至於親喪散髮,雖無識下賤,壹是行之者,而不散髮,卽量賊創行於渠家,奎五效行於其姪,則可知其傳授心法,與量賊一而二,二而一也。噫,彼五人之負犯何如,而俱爲漏網之魚,尙逭黨與之治,論以王法,寧有是哉?繡啓一出,罪惡尤著,其在嚴懲討之道,決不可島配而止。請李璟·韓後良·金默行·兪纘柱·金奎五,竝令王府設鞫嚴問,究覈得情。答府曰,不允。
正言李亮載啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟令王府設鞫得情,快正王法。李弘濟,地旣卑微,跡又閃條,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計。當此嚴懲討鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順,亟令王府設鞫嚴問。噫嘻,痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群兇,獨可容貸耶?情迹旣露,負犯至重,決不可一刻容貸,而況且聖中,居謫以來,不思畏縮,乃敢聚會學徒,通接官隷,至登繡啓,大臣筵白,雖卽移配絶島,而此輩久逭王章,亂賊無以懲畏。請大靜縣定配罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。宮人福氷,締結凶徒,與聞陰謀,喜動顔色,已極凶慘,知情不告,自有當律。雖以好生之德,有此酌處之命,其在淸宮禁杜亂萌之道,如此妖惡之徒,決不可以微賤而容貸。請還寢福氷酌處之命,依律處斷。申光復,本以啓能之切姻,腸肚相連,綢繆往來之狀,世共知。向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理。請海美縣定配罪人申光復,更令王府嚴鞫得情。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,只施應坐之律,定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿情莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠擬議於閫帥之任,其陰凶情節,爛熳同參,昭不可掩,而究覈未竟,酌處有命,王章未伸,輿情愈激。請定配罪人具翼遠,亟寢酌處之命,仍令王府嚴鞫得情,快施當律。罪人大燮,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人作隊犯闕之說,具出於謀議之席,則渠之爛熳同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激。設減死安置罪人大燮,亟寢酌處之命,仍令王府設鞫得情,快正王法。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳跟,前後闔闢,凶謀祕計,無不力贊,浮言妖說,率多譸張。王敦之錢鳳,桓溫之郄超,今古一轍,而善地薄竄,邦刑不加,況今麟·謙,雖伏王法,而凶徒盤結,實多伏戎之憂。究覈情節,兩賊最爲機括,藉曰孤雛腐鼠,無足以汚我刀鉅,則天綱不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟命王府,竝加嚴鞫,期於得情,依律處斷。恒烈·善海,何等凶逆,而其兄弟子姪,晏然在家,無異平人,治逆不嚴,防患太疎。厚謙逆節,萬古所無,而日謙,以同惡相濟之凶種,偃處近郊,官爵不收,輿情憂憤,去而益甚。請恒·善支屬,亟命散配,日謙兄弟,竝投絶島,以嚴隄防。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒。論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府設鞫嚴問,快施當律。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋。請亟收放逐罪人鄭遠達,珍島郡定配罪人閔百奮放釋之命。乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無露,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅删日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。昌鼎,旣是逆淵之至親,自同平人,偃息城闉,已極放恣,而與量海·後翼,爛熳往來,綢繆謀議,前後情跡,綻露無餘,則不可以量海端緖之自渠現露,有所參酌。請河東府減死定配罪人昌鼎,依律處斷。範聖,以逆淵之至親,黨付極賊,締結凶徒,日夜綢繆,情跡叵測。雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,鳥可已乎?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。志遜,以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯綮,惟係志遜,則不可以其供辭之似實,遽施寬典。請漆原縣定配罪人志遜,更令王府設鞫嚴問,期於得情。今番鞫獄諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡。酌處之命,雖出於好生之德,揆以獄體,不可不窮覈得情。請減死定配罪人德秀,亟令王府,更加嚴鞫,快正王法。鄭履煥,特一龜柱之食客也,私人也。龜柱島配後,特下傳敎,斥黜履煥,處分至嚴,好惡大明,而其黨後翼,不勝狼毒之心,投進凶悖之章,右袒龜柱,稱詡履煥之不已,至有犯上不道之語。今秋後翼始伏王章,履煥自知其難免於黨與之誅,身在罪籍,敢投一疏,外稱自引之義,內售黨惡之心,上款下語,盛稱龜柱奮不顧身爲國討賊之事,下段引罪,不過取友不端四字而已。噫,世所謂不端之友,卽是博奕酒色,操身不謹者類,渠敢以亘古所無之凶魁,强謂之不端,見其疏者,擧皆奇怪,聞其言者,無不駭痛。此輩眼中,無君無國,惟以愛護血黨,抵死不悔,使主勢國綱日趍孤弱者,爲今日凜凜岌岌之憂,而豈有如履煥之放恣無嚴者耶?此而置之,將見凶醜餘孽,稱以自明,後先接跡,爲國家無窮之患。請削黜罪人鄭履煥,絶島安置。金鍾正,卽一宵小之輩耳,締結晦賊,圖遍淸要之罪,已不可勝誅,而曾在騎曹,納媚謙賊,莫重驛田,任自換給,小無忌憚,而及判金吾泰淵配所定以近地,顯有顧惜之意,究厥情狀,尤極駭憤。負犯如此,而爵秩自如,揆以王章,失之太寬。請淸川君金鍾正,亟命刊去爵秩,姑先放逐田里。殺獄償命之法,至重且嚴,不可有一毫低仰者,一或過主原情之意,輕加平恕之律,則惟輕之傅生,雖若可喜,而枉死之抱冤,實爲矜慘。平海郡減死罪人黃師憲,以覆檢屍帳及各人等招辭觀之,則萬有必殺之罪,一無可恕之法。特以其母之先自徑殞,難於母子之同死一獄,有此曠蕩之特恩,而臣之愚意以爲,其母之徑殞,適足以實其子之行凶,元不干涉於此獄之從輕,則三尺至嚴,決不可以竝命之可矜,貸其必殺之律。請平海郡殺獄罪人黃師憲,亟收減死之命,更加嚴訊,期於得情,以重償命之典。定配罪人權翊,身在衛列,竊聽獄情,暗地漏洩,大關後弊,此等無嚴之類,不可編配而止。請定配罪人權翊,亟令王府嚴加刑訊,遠地定配。今番投書,亘古所無之變,其凶肚逆腸,直與任·輝諸賊,一串貫來,心寒骨靑,尙忍言哉?窮凶情節,畢露無餘,忍杖抵賴,徑先致斃,常刑未加,輿憤愈激。論以王章,宜施追律,而平法新令之下,雖不敢仰請,惟其凶計之暗地排布者,不可不一一究覈,則埏,以鎭厚之父,其敢曰在家不知,且於其子就捕之後,雖曰以罪名之在身,不得入城待命,然縣獄席藁,道理當然,不此之爲,偃臥其家,少無嚴畏之心,顯有肆毒之態,人理臣分,掃地盡矣。請鎭海縣定配罪人埏,亟令王府拿鞫得情,仍施當律,其應坐支屬,不可遠地散配而止,亦竝施絶島散配之典。近來諸賊之凶,莫憯於趾·述,而趾·述之爲千萬古所無之惡者,以其一家之內父子·兄弟·妻妾·奴僕之屬,甚至親族·庶孼之類,通同作賊,反有甚於晉室之王敦,我國之逆适矣。凡厥族黨,假使殪殄,滅之無遺類,固不爲過,而日前鞫囚之時,所謂順海者,又出於益華之招,則益華,卽趾賊之切客,而順海,乃趾賊之至親也。以其切客至親,尙此漏網,逗遛近畿,潛相往來,一心怨國,則安知其凶謀之不與綢繆而禍機之不爲潛伏耶?其在絶奸萌之道,決不可置而不問,請順海,亟令王府刻期發捕,嚴鞫得情。向者量·翼·三賊之逆,卽是窮天極地之所未有者,其身雖戮,可畏者其餘黨也,其罪雖正,可畏者其餘謀也。今番繡衣之所發五賊,乃其餘黨餘謀之潛伏而始露也。腹心於三賊,師法於三賊,不啻如三賊之推慕逆能,稱氏趾·述,豺凶虺妖,一串貫來,則三賊之所嘗綢繆者,五賊共之矣,前日所招嘯聚挾匕等諸般陰計,又安知不在今日耶?五賊之罪,不但不可散配而止,因其端緖而破其窩窟,亦專在於五賊之口。請李璟·金默行·兪纘柱·韓後良·金奎五等,亟令王府嚴鞫得情,快伸王章。前校檢申大年,爲人陰邪,處身傾巧,自在韋布,縱橫時流,附勢趨利,爲人指目久矣。至以麟賊爲切姻,養賊爲切友,日夜綢繆,無不干涉,則何可獨免黨與之治而向者貶官薄罰,雖足以見其公議,而可謂失之太輕矣。璟等諸賊,亦旣以凶賊姻親切友,至有窮凶極惡之事,發於繡衣之廉得,而臺論峻發,則大年之姻婭切友於凶賊者,豈獨諉之無虞,而勘之以薄罰,處之於城闉乎?鄕曲幺麽之類,尙以失志之然,叵測之憂,凜然寒心,則唯此族,是華閥官曾淸顯者,尤有深憂,而不可不嚴其隄防。請申大年,亟施屛裔之典。元幹,卽一天生逆種也。述海何等大逆,與惟吉爛熳酬酢,固是凶慘,而終無一言發明於連日嚴鞫之下,其所凶言,明若觀火,凶肚逆腸,直與述海一而二,而只配遠地,豈曰有國法乎?夫以我聖上至仁好生之德,如此凶逆之類,每每假貸,不施當律,故前後惡逆之疊生層出者,蓋緣處分太寬,凶徒無所懲畏之致,其在明典刑嚴徵討之道,不可竄配而止。請定配罪人元幹,亟寢酌處之命,更令王府嚴鞫得情,依律處斷。今番投書,鎭厚所爲,明白無疑,而鎭厚,以凶獰之類,忍杖徑斃,其所究覈之道,專在鎭寬·大春。且以當初惟吉之招觀之,十一日惟吉入來時,鎭寬亦見之,則其敢曰不知乎?如此窮凶情節,若不明覈正法,則凶徒莫懲,王章不嚴。請亟寢鎭寬·大春酌處之命,更加嚴鞫得情。鄭致達妻之窮凶極妖,豈可使之一日假息於覆載,而今此畿島出置之命,已失太寬,況彼妖賊平日服使之婢僕,無非其瓜牙心服,今若一任其往來島中,通信綢繆,則又不知何樣禍機,伏於何處,其在防徵慮患之道,決不可以微賤而容貸。請鄭致達妻使喚奴婢,竝令該府一一査出,遠地散配。前府使任聖周,性本奸譎,假托儒名,外示朴野之態,內懷龍斷之計,附麗逆能,以爲盜名之階,締結賊潭,以爲進身之路,聲勢相倚,腸肚交連,前後履歷,皆出於能之口而潭之手,識者寒心,擧世嗤罵,固已久矣。向來選部之外臺拔望,雖施薄罰,而今當嚴隄防正人心之日,此等黨逆之類,不可以此而止。請前府使任聖周,亟施邊遠定配之典。答院曰,不允。
行左承旨臣鄭民始,右承旨徐有防啓曰,嗚呼,今日三司之啓,又何爲而下不見之批也?臣等之前後呼籲,若爭而不知止者,是豈爲觀瞻也,爲文具也?誠而不得請,則國將不得爲國,人將不得爲人也。殿下試思之,古今天下,安有至妖如此賊,窮凶如此賊,而終不置辟者乎?又安有優游如今日,沁泄如今日,而尙能爲國者乎?用刑之道,雖尋常罪獄,猶不可屈法,況千凶萬惡之貫盈乎?討逆之法,雖時日淹滯,猶謂之失刑,況三年之四年之因循乎?國法由是而益壞,人心由是而靡定,此豈非痛迫而抑塞者乎?玆更齊聲而冒陳,以冀聖明之臣許焉。答曰,不允。
行副司直金亮行疏曰,伏以祗謁陵寢,聖孝克伸,載旋輿衛,玉候康豫,窮山夏畦,父老童穉,擧皆有歡欣鼓舞之情,況臣偏蒙恩遇,逈出尋常,區區忭幸,尤當如何?仍念臣積違恩召,情地危蹙,祇迎路左,譴何是候,不料聖度包荒,不以爲罪,行朝倉卒,未遑他務,而首遣近侍,別諭宣召,仍又曲體微忱,許遞職名,使得以從容登對,仰瞻天顔,溫言懇摯,可孚豚魚,臣祗承以來,危衷感激,涕血交零。臣雖不侫,亦有人心,其欲陪扈入朝,更參起居之列,分義情理,所不敢已,而顧臣癃疾已甚,不堪驅策,只得昵近羽旄於所居之地,惶隕之餘,忱誠耿結,迄無以自解。噫,臣之一進天陛,少伸分義,自是宿昔之願,而矧惟玉音丁寧,不趐勤懇,臣是何人,其何敢一味違傲,冥然不動,以孤我聖上至意耶?玆敢不計死生,寸寸前進,昨始來到私次,而行役間關,病勢添劇,方俟數日調息,祗詣天陛,忽蒙聖慈,特遣承宣,諭以少休登對之意,恩敎鄭重,如父詔子,感銘之至,冞切悚蹙。且臣在鄕時,伏聞向者已有輸送食物之命,今又重軫聖念,繼降恩頒,慙悚交至,無地自容。臣之所被誤恩,前後非一,而涓埃莫報,官廩徒費者,此豈公朝之所宜施而賤臣之所敢當也?伏乞諒臣至懇,而收回成命焉。答曰,省疏具悉爾懇。食物輸送,寔遵舊例,爾其勿辭領受焉。仍傳曰,此批答,遣史官傳諭于行副司直金亮行處。
己亥八月二十三日,記事官姜彙鈺,刑曹啓目,金宗鉉肆然擊錚於衛外之狀,萬萬痛駭,而所供如此,上裁,何如?傳曰,議處爲良如敎。
刑曹僞寶罪人金奉鎭更招啓目。傳曰,更良嚴刑,期於得情爲良如敎。
己亥八月二十三日辰時,上御誠正閣。同副承旨入侍時,同副承旨南鶴聞,假注書徐鼎修,記事官李信祜·鄭東浚,以次進伏訖。上命書傳敎曰,戶曹參判家,相當藥物,自藥院輸送。又命書傳敎曰,飭已施矣,吏曹參議李秉模,分揀放送。以京畿監司擊錚罪人兪爀柱等充軍啓本,命書傳敎曰,旣已決杖充軍則分揀。命退,諸臣以次退出。
己亥八月二十三日午時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,旣非大過,亦示飭勵,試射日罷職重宰,竝敍用。又命書傳敎曰,銓堂不備,前參判兪彦鎬,吏曹參判除授,兼帶竝仍任閣職,口傳啓下。以吏曹參議李秉模牌不進罷職傳旨,上曰,萬萬駭然,只推,更爲牌招開政。上曰,新除授兵曹判書,待下批牌招,傳授命召。仍命退,諸臣以次出。
上在昌德宮。停常參·經筵。
自卯時至午時,灑雨下雨,測雨器水深一分。
傳于洪國榮曰,都承旨入侍。
傳于鄭民始曰,左承旨入侍。
徐有防啓曰,陞補當月限內,當爲設行,新除授大司成鄭元始,卽爲牌招,何如?傳曰,允。
南鶴聞啓曰,禁衛營從事官來言,今日本營軍兵,私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于徐有防曰,奎章閣一提學入侍。
徐有防啓曰,奎章閣一提學徐命膺,依下敎來待矣。傳曰,入待。
吏曹口傳政事,以金思穆爲定州牧使。
兵曹口傳政事,以吳大益爲北評事。
南鶴聞啓曰,新除授右邊捕盜大將李敬懋,卽爲牌招,命召及大將牌·傳令牌傳授,何如?傳曰,允。
傳于南鶴聞曰,明日次對爲之。
兵曹口傳政事,以呂萬永爲副司果。
南鶴聞啓曰,明日次對,兩司無進參之員,除在外·傳旨未下外,未肅拜呈告人員,竝待開門牌招,何如?傳曰,允。
徐有防,以實錄廳郞廳,以摠裁官意啓曰,本廳堂上卽今無故者,只是三員,而刑曹判書趙㻐,連爲懸病,又不行公,莫重纂修之一向遷就,誠涉未安,推考,申飭,前大司成李普行,時無職名,亦令該曹口傳付軍職,使之仕進,郞廳有闕,代前司諫金履禧,司諫院司諫李東郁,軍資監正申致權,前獻納李命勳,前持平呂萬永差下察任,何如?傳曰,允。
吏曹口傳政事,以金履禧·李東郁·申致權·李命勳·呂萬永,爲實錄廳兼編修官。
鄭民始,以備邊司言啓曰,北靑府使柳薰,在任身死矣。曾經承旨,返柩時,依法典,擔軍題給之意,分付所經各道,何如?傳曰,允。
吏曹判書趙重晦疏曰,伏以禮展兩陵,回鑾萬吉,臣民歡忭,中外惟均。仍伏念臣,卽倥侗一庸品耳,知識魯莽,文質無當,實無分寸之才可需當世之用,而加以年迫七旬,疾病沈痼,自甘爲聖世之棄物矣。乃於千萬不意,忽伏奉除旨,以臣爲吏曹判書者,噫,此何事也?臣於是驚惶懍惕,惝怳爽惑,莫知置身之所也。夫冢宰之職,權衡人物,進退賢否,世道之汚隆係焉,是何等責任,而此任之復及於臣身,豈臣夢想之所到也哉?然臣不敢以官職例讓之辭,張皇爲說,而只以目下病狀,仰塵黈纊,以冀垂察焉。蓋臣蒲柳之質,稟賦虛薄,風痺之祟,已成數十年痼疾,而自經再昨年屢朔濕腫之後,脚痿之症,比前頓加,脛膝拘攣,行步蹣跚,房闥起居,必須於人,戶庭扶杖,每患顚仆,至於陞降拜跪之節,尤無可論。前後除拜,一未承膺,大小朝會,亦未進參,尙何望於趨赴闕庭,陳力就列,而況臣自春間,忽得耳閉之症,傍人言語,全不領會,尋常酬酢,輒多顚錯,便作襃如之一聾者,而重以痰濕所祟,神情耗落,對人則朝見而夕忘,當事則遺前而失後,平居散漫,事爲都絶,又何望方物出慮,服官任政也哉?假使臣初無脚病,步蹀如常,卽此重聽健忘之症,便成癃癈,更何容擬議於銓衡之重任乎?方今聖明在上,治化休明,瘖聾跛躄,擧皆有少須臾無死之願,則臣亦有一段秉彝之衷,苟有自力進身之勢,豈敢爲飾辭退讓,以犯欺謾之科哉?連値淸齋,且當動駕,呼籲路阻,泯伏屢日,虛縻職名,惶蹙轉深,玆敢略暴肝膈之懇,仰瀆崇嚴之聽。伏乞聖慈,特垂矜諒,亟許鐫削臣職名,以幸公私,不勝大願。臣無任屛營祈懇之至,謹昧死以聞。答曰,省疏具悉。今者授卿,意有在焉,調理行公。
江原監司具㢞疏曰,伏以日月易邁,仁明園葬禮已訖,伏惟聖心,益切傷悼。仍念臣不才無能,猥膺邊寄,經年尸素,若負大何,不自意東臬新命,又下於此際,拔之百里之任,畀以一路之重,寵踰常格,榮出匪分,臣誠惝怳隕越,不省攸措。噫,方岳之職,何等重任,掌節制之權,主風化之責,生靈之休戚係焉,守宰之黜陟管焉,苟非威望夙著,鑑識素明者,其不可人人而濫授。矧玆關東一區,統轄雖少於他路,峽俗虽蠢而素稱難化,山田磽确而每多告飢,雖使才足彈壓,智優經劃者居之,猶懼未濟,今乃委之如臣駑劣,而不少難愼,眞所謂强僬僥以千擔者也,其爲累則哲之明而壞器使之方,當如何哉?顧臣父子,荷殿下不世之遇,居常感激,圖報無地,雖使赴湯蹈火,無所敢辭,而至若官職去就,大關廉義,其不可貪榮冒受也明矣。臣於日昨,返自西州,來伏私次,而揣量己分,承當無望,玆不得不略控短章,仰瀆崇聽。伏乞聖明,諒臣匪飾之懇,察臣不稱之實,亟收新除之命,回授可堪之人,以便公私,千萬幸甚。答曰,省疏具悉。卿其勿辭,往欽哉。
己亥八月二十四日巳時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書傳敎曰,所愼如已差復,明日登對,戶曹參判同爲入侍事,遣史官傳諭于兩儒賢處。又命書傳敎曰,今則調將多日,卿疾想已痊可,明日欲行賓對,卿其造朝事,遣史官傳諭于領議政。上命書吏曹判書趙重晦·江原監司具㢞疏批。又命書傳敎曰,秋事方殷,江原監司,其令不多日內辭朝。又命書傳敎曰,北評事朴祐源,親年七十,勢難强赴云,改差,其代,口傳差出,催促下送。上曰,定州牧使有闕,其代,口傳差出。上命退,諸臣以次出。。
己亥八月二十四日申時,上御誠正閣。奎章閣一提學入侍時,提學徐命膺,右承旨徐有防,假注書徐鼎修,記事官李信祜·鄭東浚,以次進伏訖。上曰,今番幸行之後,南漢民人,多爲勞苦,能無愁怨乎?命膺曰,今番幸行之時,積年痼弊,一竝蕩滌,於渠輩可謂生死肉骨之恩,莫不感激喜樂云矣。上曰,南漢誌,何以爲之乎?命膺曰,初無假領,故姑未成書,而聞安正福處,有廣州誌,纔已得見,則甚爲精詳矣。上曰,廣州誌持入。賤臣承命持入。命膺曰,故重臣李箕鎭爲守禦使時,托安正福爲此誌,極爲該備矣。上曰,奎章閣志,尙未成焉,可悶,序文略已構草,而甚爲草率,卿其見之,可也。仍出示御製序文,命下番翰林讀之,東浚奉讀訖。上曰,如有未洽處,卿其删潤,可也。命膺曰,以臣謏學,何敢容喙乎?上曰,南漢誌,從近成就則好矣。命膺曰,搜覽各處文獻,然後可以成書矣。命膺曰,臣於南漢摠攝事,有仰達者矣。南漢摠攝,自天啓甲子築城之初,必擇八道緇徒中有名稱者差出,故南漢之得力於摠攝者甚多。近年以來,因領府事鄭弘淳所建白,只就城內諸寺百餘緇徒中,差出摠攝,則凡麾下校卒,皆其同房同隊相爾汝之類,初無紀律,往往有同惡相濟之弊,故臣於南漢歸後,以問於領府事,則領府事以爲,此是伊時擧條,辭不達意之致,乃其本意,則毋論他道他寺,差出摠攝之後,雖或遞任,仍住本寺,使不得移居於他道他寺云云。此則其在募聚僧徒之道,誠爲便好,自今以後,摠攝有闕之代,以廣州境內諸寺中有根着識解之僧,極擇差出,而一經摠攝之後,毋得移居他寺之意,出擧條嚴飭,何如?上曰,依爲之。出擧條上曰,今番山城幸行時,欲以文字留題,而更思之,詩文題詠,亦涉不緊。予意則只於山城東南門外立石碑,題以己亥駐蹕,似爲無妨,卿意則以爲,何如?命膺曰,御製題詠,事體重大,只立石碑,以大字刻此四字甚好,而臣意則御筆書下,則尤好矣。上曰,予則本不解寫字,令他人書刻,亦無妨矣。命命膺先退,命書傳敎曰,預備翰林,昨政旣付兼著作,則意謂今日肅謝,迄不爲之,或有病故而然,以預備兼春秋之不爲啓下提敎,則始知雖入闕中,以無時肅拜,政院不爲捧入矣。然則政院,何不以兼帶不肅請推乎?以此以彼,所失不細,該房承旨,從重推考。本事由於再昨閣職官敎下批之時,官銜竝不啓下之致。此雖小事,關係官方,館閣下吏,自本閣査治。又命書傳敎曰,行副司直金亮行家,遣御醫看病,相當藥物輸送。命退,諸臣以次退出。
上在昌德宮。停常參·經筵。
自昧爽至巳時,有霧氣。
傳于洪國榮曰,都承旨入侍。
南鶴聞,以都摠府言啓曰,今日入直宣傳官武兼及有廳軍士,當爲中日習射,而國忌相値,不得爲之之意,敢啓。傳曰,知道。
傳于南鶴聞曰,大臣·備局堂上引見。
徐有防啓曰,大司成鄭元始,旣有只推之命矣。陞補限內當設行,卽爲牌招擧行,何如?傳曰,允。
南鶴聞啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
又啓曰,摠裁官李溵,依下敎來待矣。傳曰,入侍。
傳于徐有防曰,坐直承旨入侍。
以大司成鄭元始牌不進罷職傳旨,傳于徐有防曰,只推。
南鶴聞,以宿衛所言啓曰,左番行首武藝別監黃壽海等所告內,該番別監金光祿,頑悍難制,不可仍置云,依等訴汰去後,從重決棍之意,敢啓。傳曰,知道。
行都承旨臣洪國榮,右承旨臣徐有防,左副承旨臣李在學,右副承旨臣沈念祖,同副承旨臣南鶴聞啓曰,嗚呼,今日臣等之請,雖欲自已,其可得乎?以此不可得已之請,每承循例不允之批,臣等之辭,亦已窮矣,臣等之情,亦已蹙矣。嘻噫,天下事,窮之至則通,蹙之極則舒者,理之常也,而臣等之辭與情,其終無通且舒之日歟?三司之爭,凡幾歲矣,臣等之啓,又幾月矣,雖以至急之情,至懇之辭,浸以歲月,未有不漸緩而漸狃。嗚呼,爲人臣討國賊,而緩且狃焉,則是不誠也。討賊之如是不誠,殆前古所未有,後之議今者,亦將以爲如何也?不誠之罪,臣等固將不免,而亦豈非殿下有以使之也耶?伏願聖明,俯察臣等不可得已之請,毋降循例不允之答焉。答曰,不允。
己亥八月二十五日,記事官姜彙鈺,刑曹僞造罪人金奉鎭加刑啓目。傳曰,依前問目,更良嚴刑得情爲良如敎。
刑曹殺獄罪人李千奉加刑啓目。傳曰,依前問目,更良嚴刑得情爲良如敎。
刑曹僞造御寶罪人朴加刑啓目。傳曰,依前問目,更良嚴刑得情爲良如敎。
刑曹僞造御寶罪人金龍河更招啓目。傳曰,依前問目,更良嚴刑,期於得情爲良如敎。
刑曹殺獄罪人李光點加刑啓目。傳曰,依前問目,更良嚴刑,期於得情爲良如敎。
己亥八月二十五日辰時,上御誠正閣。大臣·備局堂上引見入侍,前洪忠監司同爲入侍時,領議政金尙喆,兼漢城判尹具善復,戶曹判書金華鎭,禮曹判書李福源,工曹判書鄭好仁,刑曹判書趙㻐,訓鍊院都正李敬懋,行都承旨洪國榮,漢城右尹李性源,前洪忠監司李命植,持平徐有成,正言李亮載·李正薰,校理金翊休,副修撰沈樂洙,同副承旨南鶴聞,假注書徐鼎修,事變假注書黃仁炫,記事官金勉柱·鄭東浚,以次進伏訖。尙喆曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。尙喆曰,臣適有狗馬之疾,敢爲呈告矣。前後聖敎,不啻隆重,至下惟予在之敎,臣感激惶悚,不遑他顧,仍停呈告,而顧臣所叨之職,則乃大官也。久據匪叨,迄今蹲仍,旣始呈告,旋又止之,前後處義,極爲猖狂,臣雖頑然,人將謂何?前吏判李徽之,亦以久在銓任,曲施體下之恩,則臣亦造化中一物也,同被一視之澤,是臣區區所祝矣。上曰,卿言,過矣。前吏判處義,與卿有異。儒賢旣以四維不張,縷縷陳戒,又以政官之無廉恥爲言,故予亦不得不使之一伸廉隅,而卿則旣無如此之情勢,且筋力精强,依畀方篤,豈可以久任而遞之乎?向日事,予旣聽瑩,且儒賢,欲以卿等去就決其去就,則卿等豈可以決去就爲言乎?尙喆曰,臣亦非以向日事,引爲處義之端,而但久據無益,徒致國事之日非。伏望聖上,亟命斥退,以幸公私焉。上曰,廉防雖重,亦豈不念世道乎?卿若必遞爲期,則左相亦必與卿,同其去就,然則今日朝廷,其將空而後已乎?尙喆曰,左相則與臣有異矣。緣臣一身之去就,致使朝廷不尊,則豈不大可悶乎?上曰,卿之出脚,乃所以使朝廷尊也。尙喆曰,聖敎至此,臣不敢更爲煩瀆,而臣之區區情私,待左相造朝,欲爲一伸矣。尙喆曰,此咸鏡監司徐浩修狀啓也。以爲會寧府開市時,大國人牛馬料,以富寧府所在常平廳耳麥三百石,賑恤廳耳麥三百石,茂山府所在賑恤廳耳麥二百石,依例移劃需用事,令廟堂稟旨分付矣。此是每年開市時取用者,依狀請擧行之意,分付,何如?上曰,依爲之。出擧條尙喆曰,此平安監司金鍾秀狀啓也。備陳江界蔘弊大爲江民難保之狀,仍請該曹卜定別貿蔘,依前狀請,江民蘇醒間,移定北道事,令廟堂稟旨分付矣。此事前已覆奏,而道臣之更爲狀請,可想江民事勢之萬萬可悶。但卽今所餘十二斤,非一時盡貿,一時上納者,隨貿隨送,徐徐收殺,則在公用,無狼狽之慮,民力則庶可以寬紓,本道之以此處置,固得宜矣。以江蔘終無準此數備納之勢,則其中五斤竝本價,依前移送北道,使之分力備納,亦爲共濟之道,何以爲之乎?上曰,戶判之意,何如?戶曹判書金華鎭曰,江界蔘弊雖如此,本曹單蔘,今幾垂乏,且北蔘品劣,不合禮單之需,此爲可悶矣。上曰,前北伯之意,何如?刑曹判書趙㻐曰,丙申·丁酉信蔘之分定於北道者,經過兩年,猶未盡納,其爲北民之弊,誠孔劇矣。至於臣到營之後,而其弊未已,北蔘之難貿,無異於關西。西伯雖以西民之弊爲悶,而今若移定,則又安知北伯,不以北民之弊爲憂乎?臣意則不爲移定,恐好矣。上曰,知申之意,何如?行都承旨洪國榮曰,大臣所奏五斤竝本價移送云者,在江民,似爲息肩之道,且非永定者,則如干移定,在北民,亦豈至於不能支堪之境乎?依此擧行,似好矣。上曰,依爲之。出擧條尙喆曰,卽見江華留守洪樂純報備局,則以爲今當水操,喬桐水軍四百六十六名,依他鎭例,每名一疋給代,本府參操軍二百七十八名,依在前喬桐例,每三名一疋式上下事,爲請矣。水軍給代,自是行操後不可廢者,喬桐·江華水軍給代之或加或減,亦係考例裁定,依狀請,自備局準此數下送,何如?上曰,依爲之。出擧條尙喆曰,卽見京幾監司鄭昌聖報備局,則今番三邑還耗蕩減,代以當年條結錢移施事,爲請矣。還耗蕩減後,以結錢移施,係是應行之舊例,依此擧行之意,分付,何如?上曰,依爲之。出擧條尙喆曰,卽見平安監司金鍾秀報備局,則以爲本道所在內奴婢,比諸乙亥摠,則內司有餘,五宮則不足,以內司有餘者,充數於五宮見縮之代,以比乙亥都摠,似合事宜。今若以內司與五宮,各各比摠,則五宮不足之代,勢難責代於各邑,而侵隣徵族之弊,無異前日,有非査頉之本意。此外罷宮房奴婢之屬於內司及五宮者,一體比摠云,而內司則以爲,內司自內司,宮家自宮家,其所贏縮,不可混同充代,而罷宮奴婢,元不入於比摠中,自各該邑上納,一如在宮時例云矣。昨年新節目中,奴婢口數,一依乙亥比摠,而或此邑不足,彼邑有裕,則就道內裒多益寡,參量比摠,推移充數事,定爲令甲矣。卽今諸道,皆以此擧行,則獨於本道,似不可以內司奴婢,混同比摠於宮房奴婢,以此,分付,何如?上曰,依爲之。出擧條尙喆曰,此京畿監司鄭昌聖所啓也。以爲利川等野邑,皆是原田,而初不降續,故白徵之弊,比他尤多,原田中終不可起墾之土,從實降續,似爲實惠之大政爲請矣。田陳之弊,緖道通患,而前後降續之政,徒益其奸弊,未聞有實效,事之慨惜,莫此爲甚。仁政莫先於經界,況今改量一事,朝令連下,如利川平野之邑,設施尤似便易,毋論民國之得失,上下之損益,善行量政,積弊可捄,趁此豊歲,從長擧行之意,分付道臣,何如?上曰,依爲之。出擧條尙喆曰,湖西水操雖停,陸操當行,而兵使吳載熙,赴任未久,身病方重,實無發巡行操之勢云,不可不變通,今姑改差,何如?上曰,依爲之。出擧條尙喆曰,秋序已深,各道年久舊還,當令定數捧納,而此則當何以爲之乎?上曰,今年雖幸小登,又捧年久舊還,則生民何以息肩,而有何年豊之效乎?予意則一竝停退,似好矣。仍命書傳敎曰,今年年事,雖幸免歉,諸道荐饑之餘,最久舊還,一竝督捧,則哀此小民,無以息肩,今年當捧最久舊還,一竝停退事,自備局,分付八道·兩都。福源曰,年前大臣,以胎封加封事,陳達,而有待年豊擧行之敎矣。今年年事稍登,胎封事體甚重,一向遷就,殊涉未安,何以爲之乎?上曰,更觀明年年事擧行,可也。出擧條福源曰,寧越莊陵奉審,昨年爲當次,而有待明年擧行之命矣,今年當爲擧行乎?上曰,今姑置之,可也。福源曰,北道諸陵奉審,今年爲當次,何以爲之?上曰,一體更待下敎擧行,可也。出擧條好仁曰,孝徽宮泡匠熟設燒木,別單啓下後,自成服日,至發靷日,連爲進排矣。返虞後不爲進排,則宜有減下別單,而未承下敎,故不敢遽然書入,敢此仰達矣。上曰,減下,可也。出擧條上曰,前錦伯進前。命植進伏。上曰,久按本道,民瘼弊端,想必熟知,其有可以陳達者乎?命植曰,小小弊瘼,有難毛擧,而大體本道之民,率多不耕不織非農非賈之類,旣非農賈,且無所業,若逢凶歉之歲,則饑寒所迫,全棄廉恥,無所不爲,轉相效倣,已成風習。人心之不淑,專由於此,此甚可悶,然而此不可人人給其衣食,以爲保存之計也。惟當商量其制産之道,使不至失業之歸,則誠好矣。上曰,制産之道,何以爲之,則爲便耶?命植曰,土農工賈,是爲四民,而我國則只取門閥,故若以士夫之族,一有農工賈之名,則至其子孫,永爲累焉,故湖西之民,强半是士夫之族,而貧寒困窮,雖至餓死之境,猶不屑爲農工賈。至於閑散之類,亦皆倣效,擧一道之民,三分之二,則皆是此輩,游衣游食,無所恒産。今若定爲令甲,士族之貧窮者,雖爲農工賈,其子孫則少無爲累之事,則此輩必爲農爲賈,無不樂從。所謂士族,旣皆如此,則閑散小民,亦必化之,如是則民無失業之嘆,而庶爲制産之道矣。尙喆曰,朝耕夜讀,何以責望於此輩乎?上曰,誠如卿言爲之,則必有丕變之效乎?命植曰,定爲令甲,曉諭士族,則豈有不從之理乎?命植曰,改量事,雖有朝令,而此甚爲難,土地厚薄,旣不可詳知,且山水悍急,一經雨水,則向日沃畓,今作川浦,不出十年,必皆變換。且今若改量,則一道民人,皆望減縮結數,今若依其願爲之,則國用將不免大縮,若不依其願,則民情必爲騷,如此甚難處矣。至於査陳,亦無異於改量,而臣於待罪本道時,以此連爲申飭各邑,而其中六七邑,則未及爲之,仍爲遞歸矣。尙喆曰,改量爲上策,其次卽査陳,而査陳若不善爲之,則國家多失結數,是亦可悶。上曰,國家雖失結數,苟利於民,何惜之有?上曰,湖西今年年事,何如?命植曰,大體則可謂大豐矣。上曰,三司進前。有成·亮載·正薰·翊休·樂洙進前曰,臣等謂喬桐府黜置罪人鄭致達妻,夬正王法,以洩神人之憤,宜矣。上曰,不允。有成等曰,臣等謂還寢遠竄罪人韓翼謩金吾草記勿施之命,仍施遠竄之典,宜矣。上曰,不允。有成等曰,臣等謂放歸田里罪人金相福,亟令王府拿鞫嚴問,快正王法,宜矣。上曰,不允。有成等曰,臣等謂黑山島圍籬罪人龜柱,亟加嚴鞫,夬正王法,宜矣。上曰,不允。有成·亮載·正薰曰,臣等謂濟州移配罪人敬彬,亟令王府更爲設鞫得情,宜矣。上曰,不允。有成等曰,臣等謂彦衡·養遂·獻遂,竝令王府設鞫嚴問,宜矣。上曰,不允。有成等曰,臣等謂還寢會遂絶島定配之命,仍令王府設鞫得情,宜矣。上曰,不允。有成等曰,臣等謂還寢李觀源定配之命,更令王府,設鞫得情,宜矣。上曰,不允。有成等曰,臣等謂遲晩後物故罪人啓能,亟施孥籍之典,宜矣。上曰,不允。有成等曰,臣等謂令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患,宜矣。上曰,不允。有成等曰,臣等謂物故罪人志恒之支屬應坐者,絶島散配,宜矣。上曰,不允。尙喆曰,合辭之請,幾年于玆,而一味靳允,國體徒損,王章久屈,誠可悶矣。伏望克從三司之請焉。鶴聞曰,大臣·三司,皆爲陳請,而合啓中諸賊,實非至今持難者也,伏望亟從焉。上曰,已諭矣。上曰,摠裁官入侍。出榻敎命退,諸臣以次退出。
己亥八月二十五日午時,上御誠正閣。摠裁官入侍時,摠裁官李溵,右副承旨沈念祖,假注書徐鼎修,記事官金勉柱·鄭東浚,以次進伏訖。溵進前曰,連爲榮攘,聖體,若何?上曰,一樣矣。溵曰,王大妃殿氣候,何如?上曰,一樣矣。溵曰,惠慶宮氣候,何如?上曰,一樣矣。上曰,實錄事,近果如何?如是遷就,極可悶也。溵曰,卽今纂事,若着實爲之,則庶幾從近告畢,而近因堂上不齊,未兌遷就矣。上曰,年條方至何年乎?溵曰,其中或有幾盡垂畢者,或有卷帙尙多者矣。上曰,堂郞中不勤者減下,以他人差出,好矣。溵曰,卽今堂上不足,江留洪樂純,今雖還官,不久當還,蔡濟恭,屢次違牌,尙不行公矣。上曰,何事耶?溵曰,未知矣。上命書傳敎曰,實錄堂上蔡濟恭,旣無衆所共知之情病,而自春徂秋,迄無行公,雖未知事故之何如,揆以分義處義,俱極乖當,從重推考,仍卽牌招,使之申飭行公。上曰,卽今編次者,誰爲最多乎?溵曰,李普行·金魯鎭·李性源爲着實矣。溵曰,史局纂修之事,今若着實致力,則庶幾從近畢功,而近因堂上不齊,一向遷就,今又伏承申飭之聖敎,更欲分其年條,董其事役,則堂上不可不加差,前判書鄭光漢,行副司直李命植,差下察任,何如?上曰,依爲之。出擧條上曰,近來秋夜漸長,編次政其時矣。堂上依前入直,着實爲之,可也。溵曰,臣頃以堂上一員輪回入直事,草記蒙允之後,其間諸堂,或不無公故,而朝令之下,多不擧行,事極未安,當該不入直堂上,一竝從重推考,何如?上曰,依爲之。出擧條命書傳敎曰,纂史之開局,凡今幾年,前後申飭,非止一再,而爲堂郞者,初不警念,名雖不撤,實多間斷,延拖抛置,汗靑無期,此不但曠歲淹滯之爲可悶,亦可見泛忽之一端,殊極未安矣。見今夜漏漸長,政合專意讐校,況有摠裁官草記之請,而一二堂上外,俱不入直編摩云,揆以紀綱,尤甚寒心。此後另加申飭,期於從速訖役,如是申諭,而復踵怠慢之習者,勿論堂郞,直請罷職之意,使摠裁官知悉。溵曰,郞廳趙鼎鎭,以接慰官奉命出去,其復命遲速,有未可知,今始減下,以前評事朴祐源差下,北評事吳大益,代以司諫院正言李亮載差下,竝使之察任,何如?上曰,依爲之。出擧條上曰,開局旣久,而堂郞泛忽如此,卿須着實董飭,可也。溵曰,臣於明日,當赴史局,年條更爲分排於諸郞,董飭凡百矣。溵曰,臣有懇切情私,前旣奉恩暇,而又當如前往來矣,每每請由,惶悚故然矣。上曰,欲省掃乎?溵曰,然矣。上命書傳敎曰,李領敦寧省掃時,給由馬·澆奠床備給。溵曰,恩敎至此,感泣無地矣。命溵先退,上命書傳敎曰,騎馬二匹立之。命退,諸臣以次退出。
己亥八月二十五日酉時,上御誠正閣。坐直承旨入侍時,右承旨徐有防,記事官李兢淵·李信祜·鄭東浚,以次進伏訖。上曰,待敎入侍。待敎金勉柱進前,上命讀奏御製校正冊子。上曰,徐龍輔校正,全不照檢,更爲校正,可也。命書傳敎曰,日前猶以怠忽處分,而罪止薄警者,未及取見校正之本而然也。今始取見其所校正,不但極爲駭然,逐編逐張,全無照檢處,有若初不留意者然。似此懶惰之習,實所罕見,揆以紀綱,萬萬寒心,不可以校書小事,置而不論。前待敎徐龍輔,亟施削職之典。上命退,諸臣以次出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
傳于洪國榮曰,都承旨入侍。
傳于李在學曰,左副承旨入侍。
傳于鄭民始曰,奎章閣一提學·兵曹判書入侍。
傳于李在學曰,承旨入侍。
兵曹口傳政事,副司直鄭光漢,副司果朴祐源。
以大司成鄭元始牌不進罷職傳旨,傳于徐有防曰,只推。
南鶴聞啓曰,大司成鄭元始,旣有只推之命矣,陞補限內當爲設行,而連日違召,尙不出肅,事甚未安,卽爲牌招,使之擧行,何如?傳曰,允。
己亥八月二十六日辰時,上御誠正閣。左副承旨入侍時,左副承旨李在學,假注書徐鼎修,記事官李信祜·鄭東浚,以次進伏訖。上命書傳敎曰,審克中外庶獄,固是應行之典,而疏決竄謫,又其中一事也。然予則曰,或因値災修省之時,或因遇慶曠蕩之日,臨急議讞,不能精當者,亦非誠實底道也。以今番陵幸時上言該曹之抄啓觀之,逆獄外編配者,至於千餘人之多,而不擧論·未見宥之類,幾居三之一,久者爲累十年,近不下八九年,此蓋當初所勘之律名關係,不輕故也。噫,敬敷五敎,王政之先務也。蠢玆下民,眞有傷倫悖義之罪,則何惜乎殛之竄之,而今之法官,處心用法,不若古之法官。苟有私惡於我,而原其本律,或涉太歇,不愜於意,則必勒加難赦之罪。至以無父無母之人,謂之以不孝,無兄無弟之人,謂之以不悌,從又以薄待之目,加之於無妻之人,要快自己之暴怒,不念當者之切冤。此等之弊,予所稔知,而姑無現發於朝家者,故亦且强信其可疑矣。至於向者一臺臣事後,昭然有不可掩者,國家設法,乃所以懲頑戢奸,而似此蔑法之事,適足爲益壞風化,無一分裨益於民俗,則烏在其廷尉當之意也?嗟,彼常漢賤類,亦具秉彝,如以至冤之事,得被難洗之目,勿論見放之遲速,將不能齒諸生人之倫,吁,亦不仁之甚也。此予所以尋常惻傷于中,一欲提敎而未果者也。昨筵因言端,已諭於大臣·秋官,凡以此等罪名,自京司發配者,先令該曹堂上收聚各人文案,査櫛年條,究覈證左,如有勒勘而抱冤之徒,一竝抄出以聞。外此罪祟於東,律勘於西,而用意低仰,亦多有之云者,誠如刑判之言,可以按査者,一體閱實以聞。今玆之敎,先及於京司者,特以邇及遠之意也,竝令知悉。又命書傳敎曰,登對尙稽,良庸泄鬱,調將多日,所愼或已快祛否,明日造朝之意,遣史官傳諭于行副司直金亮行處。命退,諸臣以次退出。
己亥八月二十六日巳時,上御觀豐閣。一提學·兵曹判書·承旨同爲入侍時,奎章閣提學徐命膺,兼兵曹判書洪樂性,行都承旨洪國榮,行左承旨鄭民始,左副承旨李在學,右副承旨沈念祖,同副承旨南鶴聞,記事官李兢淵·李信祜·鄭東浚,以次進伏訖。上曰,今日欲爲觀刈,故召卿等。上曰,奎章閣事,尙無頭緖,固已可悶,而至於下隷之不知有官員,亦可駭也。命膺曰,聖敎誠然矣。上曰,閣中事,不可無主張之人,郞廳中以待敎爲掌務官,使之主管,則何如耶?命膺曰,此果好矣。上曰,然則當以一顆印,給掌務官矣。上曰,檢書官節目,何不入啓乎?命膺曰,節目幾盡修正,而遷轉之法,猶有所未盡商確者,故未及入啓矣。國榮曰,朔數則以二十朔磨鍊,非外任與在喪,則雖遷他職,兼行檢書之任,似好矣。上曰,檢書官若登科,則何以爲之乎?國榮曰,此則自當減下矣。上曰,凡事之尙無規模,誠極可悶,一提學,從長善爲,可也。上命賜饌。仍命退,諸臣以次出。
上在昌德宮。停常參·經筵。
辰時,灑雨下雨,測雨器水深一分。
徐有防啓曰,明日常參·經筵,取稟。傳曰,只晝講。
傳于洪國榮曰,都承旨入侍。
傳于徐有防曰,左承旨入侍。
鄭民始啓曰,御營廳從事官來言,今日本廳軍兵,日次私習云矣,敢啓。傳曰,停。
注書李兢淵呈辭,代以金勉柱爲假注書。
有政。吏批,判書趙重晦未肅拜牌不進,參判兪彦鎬進,參議李秉模牌不進,右副承旨沈念祖進。啓曰,判書趙重晦,參議李秉模,竝牌不進,小臣獨政未安,何以爲之?敢稟。傳曰,仍爲之。以沈命德爲司諫,韓光近爲獻納,柳誼爲副校理,趙㻐爲知經筵,趙重晦爲觀象監提調,洪景厚爲工曹正郞,嚴思憲爲兵曹佐郞,金履禧爲掌樂正,朴師郁爲廣興守,沈宗之爲漢城庶尹,睦祖永爲長陵令,全佐天爲典籍,元重擧爲軍資主簿,沈煥之爲兼東學敎授,朴祐源爲兼南學敎授,金宇鎭爲兼西學敎授,朴淳明爲廣興副奉事,尹晩東爲司饔奉事,徐魯修爲丹陽郡守,田翊顯爲鐵原府使,洪樂性爲軍器提調,兼持平尹行修,奉敎金勉柱,兼校書博士金勉柱單付。
兵批,判書洪樂性進,參判金履素病,參議洪樂彬病,參知李亨元入直進,右副承旨沈念祖進。啓曰,洪忠兵使,今當差出,而擬望之人乏少,他道守令,竝擬,何如?傳曰,允。以尹東暹爲知事,李景烈爲都摠都事,尹行修·柳誼爲文兼,閔廷桓爲部將,申大謙爲洪忠兵使,副司果黃檄,同知鄭東仁,留營別將金相台,副護軍李邦一單付。
徐有防,以弘文館言啓曰,新除授修撰李儒慶,副修撰金宇鎭,卽爲牌招察任,何如?傳曰,允。
又以實錄廳郞廳,以摠裁官意啓曰,臣方仕進本廳,而昨日特敎之下,堂上趙㻐,又爲懸病,從重推考,竝與新差堂上鄭光漢·李命植,令政院稟旨,牌招察任,堂上兪彦鎬,旣有兼帶仍任之命,亦令該曹口傳還付,一體牌招,何如?傳曰,允。
御醫臣鄭潙書啓,行副司直金亮行病症看審,則素患痰癖之症,挾感復發於行役之餘,胸膈牽引,飮啖不下,咳喘苦劇,虛汗失睡,兩脈微而帶數,此由於氣虛痰滯之致,六君子湯,合芎芷香蘇散,以爲補脾和解之地爲宜,此意詮次,敢達。傳曰,知道。
徐有防,以吏曹言啓曰,日昨政,丹陽郡守,以漢城庶尹權聖應,備擬受點矣,今聞聖應,未準本府六朔之限,未及照檢,有此做錯,臣則惶恐待罪,而旣未準朔,則揆以法例,不可仍置,丹陽郡守權聖應,改差,何如?傳曰,允。勿待罪。
南鶴聞,以義禁府言啓曰,因咸鏡監司徐浩修狀啓,甲山府安置罪人景行,率置妻子後,矇不摘發之前後府使,令道臣指名現告後,拿問定罪事,覆啓蒙允,行會本道矣,當該甲山前府使任嵂·李陽運·李漢興等,指名以來矣。任嵂,以鐵原府使,時在任所,依例發遣府書吏,交代後拿來,李陽運,時在京畿水原地云,發遣府書吏拿來,而李漢興,前以此事,已爲勘律,勿論,何如?傳曰,允。
三司合啓,大司憲趙時俊,行大司諫鄭晩淳,持平徐有成,校理金翊休·嚴思晩,正言李亮載·李正薰,副修撰沈樂洙啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,亟令王府拿鞫嚴問,快正王法。請黑山島圍籬罪人龜柱,亟加嚴鞫,快正王法。答三司曰,不允。措辭見上
兩司合啓,大司憲趙時俊,行大司諫鄭晩淳,持平徐有成,正言李亮載·李正薰啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府,設鞫得情,請還寢李觀源定配之命,更令王府設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
持平徐有成啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府,更加嚴鞫,依律處斷,請大靜縣定配罪人聖中,亟令王府設鞫嚴問,期於得情,快正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻,爲先絶島定配。請李璟·韓後良·金默行·兪纘柱·金奎五,竝令王府設鞫嚴問,究覈得情。答府曰,不允。措辭見上
正言李正薰啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟令王府設鞫得情,快正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請大靜縣定配罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。請還寢福氷酌處之命,依律處斷。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢酌處之命,仍令王府嚴鞫得情,快施當律。請減死安置罪人大燮,亟寢酌處之命,仍令王府設鞫得情,快正王法。請減死罪人弼海,亟寢酌處之命,仍令王府設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府嚴加刑訊,遠地定配。請鎭海縣定配罪人埏,亟令王府拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府刻期發捕,嚴鞫得情。請李璟·金默行·兪纘柱·韓後良·金奎五等,亟令王府嚴鞫得情,快伸王章。請申大年,亟施屛裔之典。請定配罪人元幹,亟寢酌處之命,更令王府嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。請前府使任聖周,亟施邊遠定配之典。答院曰,不允。措辭見上
兵曹判書洪樂性疏曰,伏以祗謁先陵,聖慕克伸,鑾蹕穩旋,玉體萬安,臣民慶忭,曷有其極?仍伏念臣,獲蒙恩暇,辭陛束裝之際,忽伏奉司馬除命於千萬夢想之外,臣誠惝怳驚感,莫省攸措。天牌踵臨,促臣受符,夜色向深,他不暇顧,雖未免章皇出肅,反顧慙惶,歷日靡定。況臣年前待罪是任,無一善狀,瘡疣百出,竟速臺評,幸蒙恩遞,至今追思,尙切愧恧,豈敢以歲月之稍久,晏然自恕,視若無故之人而揚揚趨承哉?抑臣私情,竊有所萬萬懍懼者,臣與臣弟,濫被隆渥,竝躋八座,數月之間,迭居中權,門闌隆爀,涯分踰溢,弟兄相對,感泣惴慄,臨淵履氷,未足喩其萬一也。臣若貪戀榮寵,一向昧進,不思所以謙退知足之義,則人猜鬼忌,理所必至。以此以彼,有必辭之義,無可冒之勢,玆敢瀝血呼籲於天地父母之前。伏乞聖明,俯垂憐察,亟命遞政,以重廉防,以安賤分,千萬幸甚。答曰,省疏具悉。卿其勿辭行公。
吏曹參判兪彦鎬疏曰,伏以臣向於應射之日,所承嚴敎,萬萬震慄,雖以寬暇之聖度,止施譴罷之薄罰,而縮伏訟愆,無地自容,不圖纔經數宿,旋蒙甄敍,仍有亞銓特授之命,本兼如舊,寵渥愈新,臣誠惝怳感悚,莫省所措。噫,臣雖不肖,粗識分義,何敢以一時匪怒之敎,過自撕捱,而惟是銓任,卽臣之曾所引義祈免,蒙恩獲遞者也。臣於是職,前後忝竊,非止一二,雖怵分畏義,有命輒膺,而奈瑕疣百出,醜拙畢露,終至於傷廉義隳國體,則人之爲言,臣固甘心,何幸聖明,俯察微諒,諭之以勢難行公,許之以解免本職,天地曲遂之仁,臣庶幾終始賴之。乃者乍遞旋縻,有若無故之人,重蹈宿趼者然,臣感激恩私,豈敢不竭蹶趨膺,而自惟區區難冒之義,視前無異,則何可以職名之一遞,自謂處義之已伸,而厭然自掩,揚揚造列,以重其恣肆無憚之誅乎?玆敢冒入文字,仰暴衷懇。伏乞聖慈,曲賜鑑諒,亟命鐫削臣銓職,仍治臣違慢之罪,以靖私義,以肅朝綱焉。答曰,省疏具悉。卿其勿辭,卽爲行公。
大司成鄭元始疏曰,伏以仙寢祗謁,鑾蹕穩旋,區區歡忭之忱,中外惟均。仍伏念臣,家世寒素,才識鹵莽,自來祿仕之計,初無榮途之願,幸逢聖朝,厚被隆渥,兄弟二人,竝列華顯,河海之恩,逈絶千古。帲幪之德,若偏一門,鬼怒人猜,理所必至,居常憂懼,如不自容,迺者國子新命,忽下於千萬不虞,臣誠惝怳,莫省攸措。噫,敎冑之任,自昔重之,其所論選,每加審愼,必須望實足以鎭服多士,學職足以敎導諸生,然後方可以稱是任而協物情也。在前名碩之當是職者,莫不逡巡而辭退,如臣者聲望最下於儕類,文識蔑稱於朝端,而擧而畀之,不少疑難,在臣身則固榮且華矣,而在朝家棕核之政,恐不當如是。況今聖明臨御,治尙右文,凡所以正士習而振儒風者,亶係於師儒之得其人,則以臣之寡聞謏才,苟然充數於其間,將無以補聖化而責實效,徒見其上貽濫竽之歎,下致負乘之災也,臣豈忍爲此哉?噫,頂踵毛髮,莫非造化,赴湯蹈火,義所不辭,如有一分稱塞之望,則何敢爲此例讓之語,以速欺負之罪也?左右思量,進身無路,荐違嚴召,冞增悚蹙,連値齋日,今始陳懇。伏乞聖明,諒名器之不可有玷,察私義之決難冒膺,將臣新授職名,亟賜遞改,以重官方,以安私分,不勝大願。答曰,省疏具悉。爾其勿辭察職。
己亥八月二十七日,記事官姜彙鈺,慶尙監司啓本,梁山居罪人朴春興,以堪輿之術,親狎謙賊,鷄龍莊舍占基時,旣以參看,而憑藉寬濟之威勢,侵謔人民之狀,俱在於御史黃昇源之書啓,而其附逆出身,興訛惑民,交通達賊之罪,別定査官,嚴刑究問,取招馳啓事。傳曰,下刑曹。
己亥八月二十七日辰時,上御誠正閣。左承旨入侍時,行左承旨鄭民始,記事官李兢淵·李信枯·鄭東浚,以次進伏訖。上命書兵曹判書洪樂性,吏曹參判兪彦鎬,大司成鄭元始疏批。命書傳敎曰,政官牌招開政。上曰,右承旨入侍。右承旨徐有防進前,上命書公事判付。又命書傳敎曰,聞開留病甚,其子下往,殊極慮念,自畿營,騎撥探問以聞。又命書傳敎曰,明日晝講爲之。仍命退,諸臣以次出。
上在昌德宮。停常參,只晝講。
徐有防啓曰,明日常參·經筵,取稟。傳曰,只晝講。
南鶴聞啓曰,合辭方張之時,憲府無詣臺之員,事甚未安,除在外·傳旨未下外,呈告人員,竝卽牌招,何如?傳曰,允。
鄭民始,以都摠府言啓曰,今日入直宣傳官武兼及有廳軍士,中日習射,請出標信。傳曰,知道。
又以宿衛所言啓曰,今日中日日次矣,本所所管入直部將·守門將·禁軍·扈衛軍官·武藝別監及內外入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
南鶴聞啓曰,大司憲趙時俊牌不進,執義兪彦鏶,掌令金鍾厚·李身晦在外,持平徐有成陳疏入啓,尹行履傳旨未下,今日以監察茶時之意,敢啓。傳曰,知道。
徐有防啓曰,大司成鄭元始疏批已下,卽爲牌招察任,何如?傳曰,允。
傳于徐有防曰,監司·守令留待,晝講同爲入侍。
鄭民始啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
徐有防啓曰,因實錄廳草記,堂上趙㻐,又爲懸病,從重推考,與新差堂上鄭光漢·李命植,令本院稟旨牌招,堂上兪彦鎬,旣有兼帶仍任之命,亦令該曹口傳還付,一體牌招事,允下矣。竝卽牌招察任,何如?傳曰,允。
傳于鄭民始曰,待敎入侍。
金勉柱有頉,代以徐龍輔爲假注書。
鄭民始啓曰,假注書徐龍輔,時無職名,令該曹口傳付軍職,官帶常仕,何如?傳曰,允。
兵曹口傳政事,副司正徐龍輔。
傳于鄭民始曰,左承旨入侍。
徐有防,以弘文館言啓曰,召對繼講冊子,更爲問議于在京儒賢事,命下矣。上番校理臣嚴思晩,以問議事,晝仕出去之意,敢啓。傳曰,知道。
又以兵曹言啓曰,新除授通津府使田文顯戶奴呈狀內,矣上典,素有痰癖之疾,重添關格之症,精神昏憒,飮啖全却,以此病狀,不可以時月責效云,身病旣如是沈重,則不可等待其差歇,依例罷黜,何如?傳曰,允。
鄭民始,以兵曹言啓曰,宣傳官李晢,日昨內試射時,猥蒙直赴之恩典,而所帶之職,係是南行窠,不可仍帶,呈狀乞遞,依例改差,何如?傳曰,允。
又以兵曹言啓曰,新除授北虞候李東植呈狀內,恩除之下,卽當赴任之不暇,而七耋偏母,累年沈病之餘,添重於換節之時,凜然有朝夕之慮,而且無兄弟,人子情理,實難離捨遠赴之望云,老母病勢,旣如是危篤,則不可强令赴任,罷黜,何如?傳曰,允。
正言李亮載啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府設鞫得情,快正王法。請南海縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請大靜縣定配罪人聖中,放逐罪人有臣·宗甲·義駿等,竝令王府設鞫嚴問,期於得情,夬正王法。請還寢福氷酌處之命,依律處斷。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律,請減死安置罪人大燮,亟寢酌處之命,仍令王府設鞫得情,快正王法。請減死罪人弼海,亟寢酌處之命,仍令王府設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府嚴加刑訊,遠地定配。請鎭海縣定配罪人埏,亟令王府拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府刻期發捕,嚴鞫得情。請李璟·金默行·兪纘柱·韓後良·金奎五等,亟令王府嚴鞫得情,快伸王章。請申大年,亟施屛裔之典。請定配罪人元幹,亟寢酌處之命,更令王府嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。請前府使任聖周,亟施邊遠定配之典。新除授獻納韓光近,時在京畿金浦地,請斯速乘馹上來事,下諭。答院曰,不允。下諭事,依啓。措辭見上
敎江原監司具㢞書。王若曰,分麾塞上,方推鎭邊之譽,授節關東,爰托按藩之任,庸侈簡寄,載渙綸音。惟卿勳戚故家,騫騰夙歲,先朝紆簡拔之寵,踐華貫於論思,乃父殫保護之勞,襲庭訓於忠謹。置之銀臺·銓部,蔚乎望實之俱彰,畀以北邑·西州,綽然治績之竝著,顧前後已試其可,而內外何適不宜?眷玆嶺東一區,實是國內重鎭,山川據上游之勝,大小二十餘城,道路當北關之衝,延袤七八百里。自江襄通歙以北,海戶困魚鹽之征,由原·橫·平·越而東,峽田少粟米之利。惟其鎭藩之責,視諸道而孔殷,矧玆飢饉之災,自數歲而荐酷。利器必待於盤錯,是時屬誰?僉擧允諧於廟堂,惟予嘉乃,玆授卿以江原道觀察使兼兵馬水軍節度使·巡察使·原州牧使,卿其祇服休命,宣布德音。默幽陟明,攬轡勵澄淸之志,觀風察俗,褰帷盡詢諮之方。恤鱞寡則如鶴城佩符之時,戢蒙右則如龍灣扶鉞之日,振士風而興學校,固知儒雅之有餘,詰戎政而壯關防,惟宜威武之加勗。其他稟處而自斷,亦當常憲之式遵。於戲,法堯朝咨四岳之規,要藉贊治之力,遵周家置十連之制,政待宣化之功。出鎭藩維,予雖寬東顧之慮,遠辭軒陛,卿必倍西望之忱,往其欽哉,行且召矣,故玆敎示,想宜知悉。校理臣金翊休製進
己亥八月二十八日,記事官姜彙鈺,刑曹,朴春興段,令道臣,更加嚴刑究問,考律勘處之意分付,何如?啓目。傳曰,鷄龍占莊之說段,自初謙賊伏法之時,朝家初不致問,今無更究之端。至於渠以猾鄕,憑藉官寵,肆行胸臆之罪段,年前旣以安寬濟居官不法,本郡吏鄕,擧皆査勘,則到今又不足追査,竝置之爲良如敎。
己亥八月二十八日辰時,上御誠正閣。晝講,下直監司·守令,詣臺臺臣同爲入侍時,同知事徐有隣,特進官李衍祥,經筵官宋德相,參贊官沈念祖,侍讀官嚴思晩,檢討官金宇鎭,假注書徐鼎修,記事官李信祜·鄭東浚,安春君烿,行副護軍沈釋之,江原監司具㢞,安州牧使申應顯,正言李亮載,以次進伏訖。上進講論語,讀前受音,自子路·曾晢,止孰能爲之大。思晩進讀,自顔淵問仁,止請事斯語,上復讀新受音訖。思晩曰,克己復禮,己,卽私也。顔子去聖人一等,豈有私意之難去,而蓋用工之時,如或一毫未及照察處,則便是私意也。殿下於宴閑之中,其於省察之工,或有一事半事,未得其理,則此便是私也,此等處留念焉。宇鎭曰,此章中出門如見大賓,使民如承大祭,此乃持敬之工也。中庸之篤恭,大學之挈矩,亦此意,而敬爲撤上撤下之工也,此等處留念焉。德相曰,克己之己,卽私也。顔子之賢,豈有私意,而氣質人慾,皆是私也,必下克之之工,然後可至於天下歸仁之境,用力之疾,收效之速,於此可見矣。帝王之私,不特馳騁畋獵而已也,一念之間,或有怠忽之萌,則便是私也。聖學高明,其於克己之工,必無間斷之慮,而益於此等處留念焉。四勿之中,惟視爲先,目見外物,然後此心始動。此章中非禮勿視四字,卽自外及內之工,而制之於外,以安其內之要道也。殿下明以察其幾,健以致其工,聖心一正,則朝廷一國萬民,皆可正矣。大體此章問答,乃孔門傳授心法,殿下於此等處,益加勉焉。德相曰,自上下詢於特進官·經筵參贊官,而相爲問難,好矣。上曰,然矣。諸臣以次各陳文義,可也。有隣·衍祥曰,臣等則別無可達之言矣。念祖曰,儒賢逐條敷陳,臣則更無可達之辭矣。德相曰,勿字如旗,非禮自退之說,誠好矣。上曰,爲仁之爲字,其意何謂也?有如爲學爲治之爲字意乎?德相曰,學之之意也。上曰,仁非在外,則何以學之乎?德相曰,仁雖在我,而爲人慾所失,故學之矣。上曰,聖人則無人慾,然則於聖人,不可謂之爲仁乎?德相曰,聖人則不可遽謂之爲仁矣。德相曰,聖敎問難,誠好矣。上曰,儒賢進前。德相進伏。上曰,近日所愼,已臻快差乎?德相曰,近則少差矣。德相曰,伏承食物賜送之恩,而每每煩瀆,亦甚惶悚,故今番則不敢辭巽矣。上曰,何必番番辭巽乎?德相曰,在外儒臣,旣已入來,而病勢甚重,不得登對,可悶矣。上曰,何間可以登筵云耶?德相曰,數三日調理,則可以起動云矣。上曰,有可奏之事乎?德相曰,日前旣多仰奏,而問議尙未入來矣。上曰,卿之袖箚姑未下,故似未及收議而然矣。德相曰,此數三條,則書下政院,好矣。上曰,自卿所,直爲書送政院,好矣。德相曰,臣所達田制·科制二事,臣所奏之外,如有別般意見,則不必以臣箚語爲拘。無論廟堂及庶官韋布,各盡所見以聞,而此非一兩日間事,務爲詳細商量,廣博詢問,各具文字以陳,而如是之際,自不容易,容竢其商確之間,何如?上曰,依爲之。出擧條德相曰,頃日所陳太廟祝文中年號,大違孝廟平日之意,其於列聖朝,尤無所當。請詢問於在京儒臣,以爲釐正之地,何如?上曰,依爲之。出擧條德相曰,許衡,本是背宋歸元之人,則先儒已言其失身,至於文廟從祀,極爲僭猥,故臣敢有所達。請詢問於在京儒臣以處之,何如?上曰,依爲之。出擧條上命德相先退,命書傳敎曰,年少新進之事,不必深責,日前處分,意在聊施薄警,以寓策礪,前待敎徐龍輔,給牒敍用。上曰,江原監司進前。㢞進伏。上曰,卿必不負朝家委畀之意,故予則無憂矣。㢞曰,才識鹵莽,只切惶愧矣,㢞曰,旣經灣尹,常有區區所懷,而適此登筵,敢此仰達矣。西關別武士,卽北路親騎衛也。他防營則一邑額數,不過五六十名,無立番之事,而義州則以邊上重地之故,額數多至三百名,又有立番之規,其多寡勞逸,本自懸殊,而如以兵使停巡時,則自本府取才三十人,起送兵營,使之觀試,故其中貧窮者,多費資糧,往往蕩敗,專事謀避,抛棄武藝,甚至於勒定苟充,不知操弓者,十居七八,若無別般變通,將無充額之望。兵使未巡之時,自監營,以淸北兩武倅差送,參試於義州,與府尹眼同試取,以除赴試兵營之弊,則旣有拔身之利,永無糜財之患,必將精習弓馬,爭先願屬。實邊固圉之策,莫緊於此,下詢大臣處之,何如?上曰,依爲之。出擧條㢞曰,義州環以三江,接近彼地,六島把幕,摠爲三十一處,把守將卒,多至九十餘名,勿論寒暑晝夜,列戌江邊,瞭望彼境。若至風高之節,則往往有凍餒之患,言其勞苦,無與爲比,而一朔一人之料,不過爲五斗四升,實無支堪之勢。若就附近諸邑中還穀過多處,分排移轉,合爲三千石,糶糴取耗,添給朔料,歲以爲常,則實爲方便之道,令廟堂商確變通,何如?上曰,依爲之。念祖曰,義州把守料薄難支之弊,誠如前府尹之所達,而義州則本料七合外,自官添給,猶患其太薄,其他六邑,則只以每時七合給之,而小米又或不足,則折給雜穀,誠甚可矜。稍優之義州,旣請變通,則最薄之六邑,在當均施,玆因言端,敢此仰達矣。上曰,參贊官之言,亦爲出擧條,同爲稟處,可也。出擧條㢞曰,義州牛馬城,姜邯贊所築之城基,其後麓白馬山城,卽林敬業繼築者,而城之東數里許加老嶺,乃是通京大路也。蓋賊兵欲犯山城,則必南踰加老,長驅無礙。左右五里許,依左峴西林之例築城,則實爲捍禦之策,而北不得越,南不能進矣。臣待罪本府時,與習邊事之人,爛漫商確,則皆謂以不過萬餘金,三四年之役,則可以完築云,其在固關防之道,似不可不趁速經紀,敢此仰達,下詢大臣,稟處,何如?上曰,依爲之。出擧條命㢞先退,應顯進前。上曰,久處近密,今將遠出,異於他人,必須勉旃,可也。應顯曰,三年近侍,今此遠出,下情不勝耿結之忱矣。命退,諸臣以次退出。
己亥八月二十八日午時,上御誠正閣。待敎入侍時,右承旨徐有防,待敎金勉柱,假注書徐鼎修,記事官李信祜·鄭東浚,以次進伏訖。上謂勉柱曰,本閣事,皆掌務官主管,爾須各別修擧,可也。命書傳敎曰,遣史官,行副司直金亮行處問疾,登對日子,亦爲探問以來。以輪對取稟,命書傳敎曰,爲之。以視事取稟,命書傳敎曰,只晝講。命退,諸臣以次退出。
上在昌德宮。停常參,只晝講。
徐有防啓曰,明日常參·經筵,取稟。傳曰,停。
南鶴聞啓曰,大司憲趙時俊呈辭入啓,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,左承旨入侍。
徐有防啓曰,吏曹判書趙重晦,參判兪彦鎬牌不進,推考傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,更爲牌招。
傳于徐有防曰,吏曹參判李秉模只推,亦爲牌招。
徐有防,以禮曹言啓曰,今八月二十八日晝講入侍時,經筵官宋德相所啓,許衡,本是背宋歸元之人,則先儒已言其失身,至於文廟從祀,極爲僭猥,故臣敢有所達,請詢問於在京儒臣以處之,何如?上曰,依爲之,又所啓,臣之頃日所陳太廟祝文中年號,大違孝廟平日之意,其於列聖朝,尤無所當,請詢問於在京儒臣,以爲釐正之地,何如?上曰,依爲之事,啓下矣。發遣本曹郞廳,問議于在京儒臣,則前參議金亮行以爲,臣昧於典禮,從前不得仰對,而今此下詢二條,事關大義,不敢不對,第臣病甚昏眩,姑難論列仰陳,日後登筵時,謹當面奏云矣,敢啓。傳曰,知道。
南鶴聞,以戶曹言啓曰,卽接廣興倉所報,則副司直金亮行,九月朔祿俸,不爲受去云,何以爲之?敢啓。傳曰,令倉官更爲輸送。
兵曹口傳政事,以元毅鎭·具縉爲宣傳官。
徐有防,以吏曹言啓曰,新除授平安南道京試官沈煥之呈狀內,矣身自夏間,重患毒痁,累朔沈痼,長貼床席,以此病狀,萬無鞍馬遠役之望云,科期已迫,實病如此,則不可無變通之道。京試官沈煥之,改差,何如?傳曰,允。
南鶴聞,以兵曹言啓曰,五衛將李輯,身病猝重,勢難供職,累度呈狀乞遞。輪番之任,不可久曠,今姑改差,何如?傳曰,允。
有政。吏批,判書趙重晦陳疏入啓,參判兪彦鎬進,參議李秉模進,右承旨徐有防進。以鄭光漢爲右參贊,申致權爲左通禮,成光默爲尙衣僉正,權聖應爲司宰僉正,宋達淵爲軍資判官,金師柱爲掌苑別提,鄭宇淳爲三陟府使,李翼純爲通津府使,金宇鎭爲平安南道京試官,兼漢學敎授朴祐源,承文博士朴載德,校書博士孫處仁單付,兼同成均兪彦鎬,濟用提調兪彦鎬仍任事承傳。
兵批,判書洪樂性進,參判金履素病,參議洪樂彬病,參知李亨元入直進,同副承旨南鶴聞進。以金命赫爲五衛將,朴祐源爲文兼,李熽爲訓鍊主簿,李章漢爲宣傳官,李載元爲吾叉浦僉使。
己亥八月二十九日,記事官姜彙鈺,刑曹,罪人德基,依法典照律,何如啓目。傳曰,依允。
己亥八月二十九日辰時,上御誠正閣。晝講,詣臺臺臣同爲入侍時,特進官洪樂性,知事黃景源,經筵官宋德相,參贊官李在學,侍讀官嚴思晩,檢討官金宇鎭,假注書徐鼎修,記事官李信祜·鄭東浚,安川君烓,行副護軍李潤禧,司諫沈命德,以次進伏訖。上進講論語,讀前受音,自顔淵問仁,止請事斯語。思晩進讀,自司馬牛問仁,止可謂遠也已矣,上復讀新受音訖。思晩曰,其言也訒,此言凡事忍之,則含弘廣大,實爲爲仁之工夫。聖人一言,含包大矣,然而凡事,有可忍者,有不可忍者,若不可忍而忍之,則是便有害於爲仁之工也。以今目下事言之,合辭請討,幾年于玆,而尙今靳允,此則不可忍之事,而殿下忍之,豈不有害於聖德乎?伏望亟從三司之請焉。宇鎭曰,上番以訒字之意,仰達,此言甚好,而司馬牛病痛,在於躁動,故聖人先去病源而言之。訒字之意,與靜字之意同矣。百千萬事,必動以應之,然後可無過不及之患,此等處留念焉。德相曰,其言訒字,只言仁一端。大抵牛也,多言而躁,不能深思,旋又問之,故又以爲之難答之,皆戒牛之意也。稱仁者,非指全體而言,讀之可以察見矣。君子其中充然,故不憂不懼,而牛未能聽解,故更以內省不疚言之矣。自反而縮,雖千萬人,吾必往之意也,敬而無失,不間斷之意也,恭而有禮,非過恭之意也。聖學高明,必於此等處,有默識而暗合者矣。子張問明,聖人隨其病痛而答之矣。此言在人君,甚爲着緊,膚受如刃刺,浸潤如水浸,若明於此而使之不行,然後可以明而遠矣。聖學高明,實無此慮,而憂治世危明主,古人之言也,伏望加勉焉。上曰,諸臣以次陳文義,可也。景源曰,經筵官,旣皆細達,而子夏一言之過,而其流之弊,至爲異端,蓋愛無差等而然也。樂性曰,臣常有疑晦者,司馬牛之憂懼,在其兄弟,而使之不憂不懼,似涉恝然,未知如何。上曰,儒賢之意,何如?德相曰,桓魋作亂,終不可變化,則當置無可奈何,而司馬牛,過爲憂懼,故聖人之言如此,蓋慰解之意也。上曰,不憂不懼,當屬於司馬牛自己身上而觀之則好矣。司馬牛之憂懼,乃憂其禍及於自己,而過用憂慮,故聖人以不憂不懼言之。蓋浩然之氣,充然于中,上不愧俯不怍,則禍福之來,唯當任之而已,何憂何懼之有?聖人之意,蓋如此矣。德相曰,聖敎誠然矣。上曰,參贊官,亦陳文義,可也。在學曰,別無可達者矣。景源曰,以堯·舜之聖,以堲讒爲難,蓋難於分辨其眞僞而然矣。德相曰,膚受浸潤中,何者爲尤難乎?景源曰,浸潤似爲尤難矣。上曰,此亦各隨其氣質而有難易。氣質剛果,則易於膚受,氣質柔緩,則易於浸潤,此蓋以氣質言之也。德相曰,聖敎誠然矣。上曰,儒賢進前。德相進伏。上曰,有可奏之言乎?德相曰,各道租還數多,且多空殼,故吏緣爲奸,其弊逐年滋甚,故民不願受。臣意米還不多之邑,則以租還一斗,四升米或三升二升餘,各其官,親自審察,使之作米還爲宜。還穀數多之邑,則直令從其時市直作錢以上度支,以補經費之意,令廟堂稟處,何如?上曰,依爲之。出擧條德相曰,嶺南年還,本爲種子,而不合於種子,反爲民弊,分付道臣,就其石數最多之邑,從市直作錢以上,以補經費之意,令廟堂稟處,何如?上曰,依爲之出擧條德相曰,北道·江原·三南諸路還穀,逐年添數,反爲民債,元會付外,如常平·別備等還,或十年一次,七八年一次,折半作錢以上,以補經費之意,令廟堂稟處,何如?上曰,依爲之。出擧條德相曰,肇慶廟·慶基殿祭物,分排四長官之後,全州則只以十六石本數,無弊行祀,而其餘三長官,則自其邑,以物件備納,極有弊端,故不得已防納於全州,備需行祀,防納之際,十六石外,加納錢一百十五兩或米二十石。祭享,防納之名旣不似,加納錢米,則必責於民,其爲民弊,亦當何如?臣以爲自今爲始,廟殿祭祀,勿爲分定四長官,令全州專當,本官爲典祀官設行,監司亦爲申飭以行爲宜,令廟堂稟處,何如?上曰,依爲之。出擧條,景源曰,宮園之仲朔,卽四時之大祭也。禮當有幣,而今月孝徽宮秋仲朔祭,幣帛不在磨鍊中,故臣差祭本宮時,已爲草記矣。臣意則該曹啓下別單中,幣帛依禮磨鍊,改付標啓下,宜矣。上曰,令該曹稟處,可也。出擧條上曰,明日又開講筵,可以頻頻得見矣。命德相先退。上曰,宣傳官有闕之代,口傳差出。出榻敎命書傳敎曰,政官牌招開政。命德進前曰,請大靜縣爲奴罪人金壽賢,更令王府設鞫嚴問,依律處斷。上曰,不允。命德曰,請爲奴罪人河翼龍·金重得,亟命王府設鞫得情,快正王法。上曰,不允。命德曰,請海南縣定配罪人李弘濟,亟令王府設鞫嚴問。上曰,不允。命德曰,請海南縣竄配罪人金載順,亟令王府設鞫嚴問。上曰,不允。命德曰,請大靜縣定配罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。上曰,不允。命德曰,請還寢福氷酌處之命,依律處斷。上曰,不允。命德曰,請海美縣定配罪人申光復,更令王府嚴鞫得情。上曰,不允。命德曰,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。上曰,不允。命德曰,請定配罪人具翼遠,亟寢酌處之命,仍令王府嚴鞫得情,快施當律。上曰,不允。命德曰,請減死安置罪人大燮,亟寢酌處之命,仍令王府設鞫得情,快正王法。上曰,不允。命德曰,請減死罪人弼海,亟寢酌處之命,仍令王府設鞫得情,快正王法。上曰,不允。命德曰,請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。命德曰,請恒·善支屬,亟命散配,日謙兄弟,竝投絶島,以嚴隄防。上曰,不允。命德曰,請荐棘罪人瑩中,亟令王府設鞫嚴問,快施當律。上曰,不允。命德曰,請亟收放逐罪人鄭遠達,珍島郡定配罪人閔百奮放釋之命。上曰,不允。命德曰,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。上曰,不允。命德曰,請河東府減死定配罪人昌鼎,依律處斷。上曰,不允。命德曰,請濟州牧減死定配罪人範聖,依律處斷。上曰,不允。命德曰,請漆原縣定配罪人志遜,更令王府設鞫嚴問,期於得情。上曰,不允。命德曰,請減死定配罪人德秀,亟令王府,更加嚴鞫,夬正王法。上曰,不允。命德曰,請削黜罪人鄭履煥,絶島安置。上曰,不允。命德曰,請淸川君金鍾正,亟命刊去爵秩,姑先放逐田里。上曰,不允。命德曰,請平海郡殺獄罪人黃師憲,亟收減死之命,更加嚴訊,期於得情,以重償命之典。上曰,不允。命德曰,請定配罪人權翊,亟令王府嚴加刑訊,遠地定配。上曰,不允。命德曰,請鎭海縣定配罪人埏,亟令王府拿鞫得情,仍施當律,其應坐支屬,不可遠地散配而止,亦竝施絶島散配之典。上曰,不允。命德曰,請順海,亟令王府刻期發捕,嚴鞫得情。上曰,不允。命德曰,請李璟·金默行·兪纘柱·韓後良·金奎五等,亟令王府嚴鞫得情,快伸王章。上曰,不允。命德曰,請申大年,亟施屛裔之典。上曰,不允。命德曰,請定配罪人元幹,亟寢酌處之命,更令王府嚴鞫得情,依律處斷。上曰,不允。命德曰,請亟寢鎭寬·大春酌處之命,更加嚴鞫得情。上曰,不允。命德曰,請鄭致達妻·使喚奴婢,竝令該府,一一査出,遠地散配。上曰,不允。命德曰,請前府使任聖周,亟施邊遠定配之典。上曰,不允。命德曰,請命遞斥臣職。上曰,勿辭,亦勿退待。命退,諸臣以次退出。
上在昌德宮。停常參·經筵。
自巳時至未時,日暈。
徐有防啓曰,明日常參·經筵取稟。傳曰,停。
南鶴聞啓曰,大司憲趙時俊再度呈辭入啓,執義兪彦鏶,掌令金鍾厚·李身晦,在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,諸承旨持公事入侍。
傳于李在學曰,左副承旨馳詣宗廟·景慕宮奉審,祭物·祭器·祭井看審,諸執事進排官,摘奸以來。
鄭民始啓曰,御營廳從事官來言,今日本廳日次私習云矣,敢啓。傳曰,知道。
以吏曹判書牌招啓辭,傳于徐有防曰,後日次對,欲問大臣而處之,故吏判批,初不下答矣。以御將批,誤換頒布,當該承旨,從重推考,此啓辭置之。
吏曹口傳政事,以洪樂性爲司僕提調。
有政。吏批,判書趙重晦疏批未下,參判兪彦鎬進,參議李秉模進,右副承旨沈念祖進。以徐命珪爲戶曹佐郞,李師曾爲軍資正,李東迪爲永禧殿令,金載纘爲景慕宮直長,李邦仁爲景慕宮奉事,李集斗爲永祐園別檢·永祐園參奉吳彦謨,景慕宮都提調金尙喆,提調金華鎭·李福源,兼持平金宇鎭單付。
兵批,無政事。
徐有防,以弘文館言啓曰,召對繼講冊子,在京儒賢處,更爲問議事,命下矣。臣思晩,就議于儒賢處,則戶曹參判臣宋德相以爲,臣意以爲夜對,旣講陸宣公奏議。此便是史冊,今於召對,又講史記中一冊,則只法講一書而已。史講似爲偏重,故敢以心經或朱書節酌爲對矣。今聞心經,爲不可講,則節酌或聖學輯要,似甚合宜,惟在聖上參量裁處耳云。副司直金亮行以爲,病昏不得仰對云。儒賢獻議如此,何以爲之?敢啓。傳曰,知道。聖學輯要,朱子節要,曾於在邸時,或經三講,或經四講矣。至於儒賢獻議中朱書節酌爲名冊子,予之曾未所講者,以此冊子爲定,可也。
事變假注書黃仁炫書啓,臣敬奉聖旨,馳往北部順化坊壯義洞副司直金亮行所住處問疾,亦探登對日子,則以爲臣之病勢,比前益加,神昏喘急,轉側須人。伏蒙醫藥之恩,方試湯劑,而登對之期漸退,軫問之命益至。臣只自惶蹙感泣,不知所達云矣,敢啓。傳曰,知道。
鄭民始,以兵曹言啓曰,卽伏見黃海水使李邦五今秋水操後試射放中不中及軍器舟什執頉啓本,則舟師所屬各邑鎭,軍器·什物欠缺者,監色從重決棍云,而其所破傷,雖是些少物件,常時趁不修改,致有此執頉之擧,邊將與船將等,皆以試射無分懸錄,其在重邊事之道,俱極駭然。執頉邑守令,無分邊將,竝推考警責,船將等,令帥臣,決棍懲礪之意,分付,何如?傳曰,允。
又以二所巡廳言啓曰,去夜初更量犯夜人別監徐重,執捉之意,敢啓。傳曰,知道。
行副司直李柱國疏曰,伏以,日吉辰良,遠陵祇謁,鑾輿穩旋,鎭日臨試,玉體彌康,臣民慶幸,曷有其極?仍伏念臣,空疎謭劣,百不猶人。弓馬賤蹤,早受國恩,從前踐歷,已溢涯分,而至於戎壇笠轂之任,尤非夢想之攸到。往在丙申,摠帥恩除,乃在於我聖上代聽之初。臣於是,惶感怵畏,不敢他顧,黽勉承膺,至再至三,亦以其摠廳爲任,與兩局有間故耳。今玆御將新除之命,又在宮門留陣之日,羽旄在途,天牌儼臨,本營旣屬衛扈重任,則事體嚴急,不敢言私。不得不顚倒受符,蒼黃扈駕,驚惶悚蹙,莫省攸措。噫,國家之設置兩局,是何等重寄,而體貌之嚴重,責任之隆大,實非摠廳之比,則雖使鍊達宿將居之,鮮克堪承,況臣之才智最劣?上無以稱塞聖眷,威望素乏,下無以彈壓軍校,而今若徒感聖恩之隆摯,罔念才器之駑下,若固有之,仍因冒據,則時議嗤嘲,在所必至,而將非其人,尤非細憂。百爾思惟,臣何敢晏然擔荷,以之僨師垣之重寄,隳一己之廉愧也哉?抑臣又有萬萬必辭之義,臣與禁衛大將臣具善復,爲內外從之間,而禁·御兩營,兄弟分掌,私分之震恐懍惕,已不可言,而其於國體之苟簡,物情之駭惑,爲如何也?惟此一段,在臣爲必遞之義,不可便已,則臣身不似,亦未暇論。揆之以公體私義,宜不待臣言之畢,而必有以處臣者矣。臣於治疏將上之際,忽伏蒙晉秩之命,驚惶慙悚,益不知所以措躬也。罔功受賞,古人攸戒,數矢偶中,非臣之能,恩陛之下,何敢自安於心乎?玆敢不避猥越,冒控血懇。伏乞聖慈,俯垂諒察,許解臣將任,亟收臣新資,以存公格,以安私分,不勝幸甚。答曰,省疏具悉。卿其勿辭行公。
安東進士臣金正根·申㬨,幼學金重謙,進士申光翕,幼學安思駿·姜浚·李竣相·姜浣,生員安明逸,幼學金應八·申思復·徐謹修·安明迪·趙益鎭·柳剡·姜瀚·李商衡·安明澤·姜沃·徐健修·金應弼·安明卨·申曮·金應柱·徐遠修·朴良儁·申晊·金應秋·李夏相·申光協·金源慶·申曗·姜沈·柳時沃·金瀁慶·金宗運·姜潑·徐宇修·柳時英·姜業·申昕·安寀·安明會·姜榰·金相采·安明述·申·南應奎·孫時龍·權漸來·權復運·姜柙·柳時春·南顯奎·徐泳修·金善根·姜栢·安明顯·申·金宅淳·柳時達·金達根·金益顯·姜必煥·洪建·羅宅洙·朴時翕·李殷相·姜晉煥·金應五·姜裁·申·安宖·洪大振·任泰源·安宏·徐穆修·李訒·姜益煥·申·安寬·朴時虎·申馥·金益淳·朴時集·申光範·金宗錫·朴時協·李斗秀·羅景洙·姜梀·李命龍·姜始煥·李講·徐有淵·南燮陽·安騫·姜周煥·羅相五·安㝡·姜齊煥·羅得洙·孫以復·柳潝·李希泰·李後光·柳浚·申晫·柳秀垕·姜櫟·李弘道·金象九·金周鐸·鄭相玉·孫以觀·金珩·申光五·孫以震·安寏·金象德·洪大源·孫以升·柳時根·洪大勉·金萬根·權用中·金汝錫·金瑞奎·權鳳儀·李商梅·金載錫·安寊·金東道·權得中·李商球·安甯·金一根·任鎔·姜樂·金美根·任鐸·金慶基·權弘運·金英宅·權達禧·李慶來·金顯基·權尙仁·金誠·金宗宅·權鳳韶·金學基等疏曰,伏以,臣等之來,爲其生逢大聖之世,要闡大賢之蹟,而請院先正臣金尙憲於本縣,以光盛化,以幸斯文之計也。始籲也而旣未蒙聖兪,再籲也而又未蒙快允。臣等之抑鬱訝惑,視初尤倍蓰矣。臣等非不知我殿下前後之敎,聖意有存,則豈敢旋卽叫閽,以犯瀆擾之誅哉?第伏惟念聖聰,或未及周,愚言猶有餘蘊,而徒畏分義,不思罄竭,終使大賢講春秋之地,永阻大聖崇道義之典,則臣等俯仰孤負,罪實浮於煩瀆不已。請冒萬死,更申餘意。嗚呼,金尙憲之道學節義,國史載之,輿人誦之,則以殿下之明聖,知之必已悉矣。臣等不容更贅,而願以安東之不可無尙憲之書院之意,爲殿下詳復之。噫,安東之爲先正地者,不一而足焉。臣等之必欲祠先正於本邑者,非特爲先正姓貫之鄕也,亦非爲先正世居之地也。蓋先正之挈家歸棲,守義葩遯於玆土者,前後十數年所矣。始自戊午,曁于辛酉,又自丁卯,至于甲戌,絃誦於斯,息偃於斯。驛洞松楸,期以畢命,龜亭烟霞,領作舊物。咳唾之所及,杖屨之所遍,遺芬剩馥,至今薰襲於一境之內。婦孺厮役,尙能起敎於百載之下,而指其遺居,必曰金相公舊宅,相與咨嗟感歎之不已,則雖以鄕先生祭於社之義言之,以此地而祠先正,夫孰曰不可哉?不特此也,大有大焉。蓋於丙子裂書之日,出自東門,直入鶴駕山中,結茅數椽,扁以木石。崇禎日月,特揭於一隅,萬古彝倫,獨講於孤棲,則其洞曰守貞,其巖曰隱者,其谷曰西薇者,可見其顧名取義之意,而西磵老人之稱,自此始焉。蓋尙憲,嘗以淸陰自號,而爲避僞號,改以西磵,西磵卽此地也。逮夫庚辰赴瀋之時,足跡始出於西磵之外。六載雪窖,萬死歸來,城闉匪心,丘壑是思,而時議所迫,未決南歸者,纔數年矣。及我孝宗大王,以大有爲之姿,軫與共國之念。於是乎明良相遇,而事功是期,君臣同德,而尊攘交勉,則上挽以義,而未敢遽歸,下感其恩,而不忍便訣。遂使諸葛,竟抱不復臥南陽之歎,久於郊坰,非先正志也。是以居常吟哦之間,知舊問答之際,一句一言,未嘗不眷眷於西磵一區,此實非一時葩遯。聊以少淹之比,而又況爲先正之貫鄕與世居之地者乎?然則南漢,卽先正抗義之地,而猶不如玆土之守義,石室,雖先正終世之所,而猶不如玆土之遯世,爲其抗義之地而可以祠之,則獨於守義之地,其可無妥靈之所乎?以其終世之所而可以院之,則惟玆遯世之所,豈可闕腏享之典乎?況且南漢之祠,石室之院,俱非先正之專享,則大賢如先正,大義如先正,而獨無中楹尸祝之儀者,豈非斯文之一大欠典乎?夫德水之祠,爲文成公李珥之貫卿而設也,連山之廟,爲文元公金長生之世居而設也,華陽之院,爲文正公宋時烈之抱義講道之地而設也。人惟可祠,地不必拘,有一於此,尙且揭虔而崇奉之,則顧玆安東之於先正。以一片淨土,有此兼三之美,而獨不得爲先正設祠,尙缺專享之擧者,豈特臣等一鄕之恥而已哉?夫旣如是,而終遂闕焉,則是猶首陽之山而不必廟夷·齊,㜈溪之曲而不必祠文公,而他餘腏享之所,在所不論,固可也。臣等竊伏見我殿下,自卽祚以來,崇褒道德,扶將節義。凡事關斯文,士所願行者,可許則許,不少靳惜,甚盛德也。臣等之所望以來者,實惟在此,而日昨聖批,以旣問儒賢爲敎。嗚呼,斯院有無,雖未必損益於先正之德,而實爲我殿下尊一統樹風敎之一大關捩,則以儒賢裨聖治衛吾道之忱,其於此事,所以憧憧仰望於殿下者,必有倍於臣等矣。伏願殿下,亟回睿思,渙發明命,俾因一畝遺址,改建數楹神宇,春秋致虔,芬苾無闕,酌之以守貞洞裏之水,鉶之以西薇谷中之蔬。使先正不爽之靈,仰感殿下曠世之遇,而始得妥安於某水某丘之間,則聖德有光,士林幸甚。省疏具悉。儒賢·筵臣,亦以此爲請,而予有斟量于中者。爾等退修學業。
八道儒生幼學金履喆·趙鐄·徐有敏·李若欽·宋尙永·權時中·趙學元·趙益喆·李明謙·金魯中·具光鼎·尹善養·許明·朴光弼·李尙鳳·金德行·孟賢大·趙學良·李潢·張至喆·姜在寅·柳謐·洪益應·洪益昇·尹重烈·申大有·李宗淵·洪益明·申緝·宋煥鼎·李魯秀·鄭時容·李度濂·李魯和·黃載鼎·權趾淵·南公猷·具明稷·李鼎圭·南復來·南應來·崔任洙·李時遇·李思伋·朴賢鳳·金炯箕·李章祚·張廷翼·梁允奕·崔星五·任相德·梁學祖·全最浩·金啓塾·李亨逵·金載晉·洪翬龍·崔鎭恒·朴彭耇·薛範儒·閔冕周·李得榮·閔尙欽·沈鈺·閔養直·沈鏶·閔文欽·宋修·閔光訥·李基復·閔光謙·閔鳳周·朴心源·閔舜欽·洪彦直·李基弘·趙鎭孚·閔禹欽·尹心玉·閔翼運·沈濟普·李東爀·尹心果·成瀅·申彦明·閔衡周·閔學煥·尹錫孝·韓度裕·蔡錫夏·洪重耇·鄭光迪,進士李運行·李運亨,幼學張志完·李思遴·李碩祚·金·鄭世豊·尹致恒·尹致健·沈緯鎭·沈徽鎭·沈鼎錫·沈致寬·權珪·鄭弼龍·鄭恒·韓錫裕·韓億裕·韓萬裕·韓奭謩·韓弼謩·金載昌·成潤恒·李慶周·愼思殷·鄭天祚·李會源·吳如海·黃仁煒·成始銓·韓文養·韓義養·崔慶彦·金思暉·李明赫·金思默·金致明·鄭鎭夏·宋達海·金星燦·宋麟祥·許鎰·許鑄·許垸·許塤·李命潤·宋煥琦·宋煥星·宋冑相·宋光鎭·任炳·韓濬商·韓師維·韓宗維·郭箕濟·李嘉錫·李顯錫·李熙采·鄭夏瑞·趙兌光·趙衍豊·申光燮·申光峻·申光說·申·申智·李會相·李最相·李哲相·申光百·李亮模·柳以文·宋泰輝·李熻·李培元·安梓·安杞·安榏·安允謙·金偉·金在·金修·白東齊·韓升鉉·韓宅鉉·韓膺鉉·韓濟敎·韓師敎·韓命吉·李時權·李德懋·李衡懋·韓濯·韓命稷·金益瑩·尹慶殷·尹慶徽·宋興休·宋東休·李邦炯·李復基·李光河·李光德·徐有鵬·趙昉·高啓殷·高啓商·李一載·尹聖烈·姜必裕·姜命大·南學海·尹道一·崔宗岳·李憲·南宮煥·李一誠·李得栽·權顯應·李弘仁·李百憲·李百恒·李百泰·具卨勳·李熙績·李達源·權命性·尹湜·李昱·李晟·白師哲·崔潚·柳聖任·柳聖惠·金永聲·金光復·李命桓·崔奎炯·兪彦寬·兪彦晉·安弘逸·魚漢祜·朴齊仁·李宅顯·魚周冕·李益顯·沈鼎鎭·朴齊德·金善恒·具匡國·魚致南·金得秀·李奎白·金時恒·李桂白·張集勳·李兌耇·張澈·李龍彬·李憲萬·李兌老·沈兌賢·申錫祥·柳喜謙·閔百慶·金淑一·柳喜杫·朴性命·柳煥奎·李衡老·柳炯奎·申命俊·李徽倫·李陽遇·申希尹·愼在容·尹心源,進士金大勳·李在源·任奭材·任希信·金璛·李僖述·李僖遠·安弘赫·李長顯·具德海·李道榮·李德榮·具匡輝·李振翼·金鉉一·安弘敎·安弘遠·具·李箕顯·魚致章·具守五·安宅善·具守行·具守仁·李允喆·具兌甲·兪直柱·韓明錫·魚致永·具匡運·魚致雨·沈義永·具䌖·李國賢·安弘逸·魚致晟·沈郁鎭·李熙祚·趙有喆·朴孝元·梁有奕·金大礪·李賢謙·李養塾·崔鎭咸·朴聖銓·李正均·馬之裕·李在元·李時朝·李羽相·馬思容·李宗信·韓配命·朴虎彬·全大烈·金弘漢·柳正新·柳道新·安允喆·安允赫·安宗宅·韓錫鉉·朴瑞荇·郭漢迪·郭漢逵·崔喆·柳風來·柳弘來·柳洵·柳仁來·柳瀰·柳涉·柳濟·金健·安載博·李魯淵·李始輔·李曄·安敬休·安性休·李義棟·李義模·沈塯·申馹·李培義·李培仁·李培英·李培馨·李觀顯·李景顯·李震顯·崔信彦·李道鎭·李觀垕·鄭象鉉·李鳳韶·李運燮·申·崔沅·任俊·柳沈·宋昭煥·朴鎭喆·尹聖虎·柳·黃仁煥·鄭載煥·羅應箕·李壽玉·金宇遠·金克昌·金羽祥·姜柱一·崔始興·金克寧·申昱·申旻·李義亨·金翼祥·金克景·崔百興·金泰運·金鼎運·柳淐·李達壽·李聖胤·朴漢相·朴夏相·朴龍采·申命濟·辛命衡·辛最仁·辛最一·辛命禧·辛命鼎·柳義明·柳元明·金光萬·具文五·張善孝·李秀實·安復仁·李浣·金星漢·金星燮·金樂堯·金樂淵·金樂吾·辛師夏·金磌·李宗垕·韓志養·鄭潤身·李好裕·沈象賢·李命圭·梁垿·尹·洪尙猷·鄭有良·沈最學·沈維賢·南·任時中·申惲·沈濯·鄭有錫·申㫬·李秉德·沈銖·鄭魯曾·李光協·尹學履·南·沈濟章·李暹·沈穆賢·沈最賢·洪致禧·鄭鐸·鄭鎭周·沈喆賢·申頀·鄭有升·沈慶賢·沈敏賢·梁重儉·申大敎·沈濟聖·尹錫履·李善宗·鄭時寅·鄭時默·朴祖欽·柳宗裕·李時寬·韓大逵·李德坤·朴㙐·曺文栽·韓聖謨·閔斗世·申健行·宋載懋·李應模·李道薰·吳倜·朴致祥·李箕運·李周城·李泰運·尹徽東·李應運·李慶運·河始崑·李彝鼎·朴慶興·洪得弼·朴來陽·尹球·宋星煥·成愚·成意·李敏恒·李載華·鄭濂·鄭汲·金興迪·金天祿·申光晶·李永元·兪時泰·李義亨·李宗商·洪大圭·李運亨·李哲相·李頤亨·李大亨·權俊衡·柳潝·李弼亨·李英和·李柱臣·李柱夏·李柱華·李鎭台·吳百興·李聖欽·李觀海·黃仁爀·兪廈柱·兪漢昌·韓毅鎭·崔慶復·申壽渾·尹衡國·尹致復·兪鉉復·尹啓柱·李達運·沈重采·尹衡覺·金載敏·金煥·朴啓漢·慶潝·李宅心·李秉心·李湛·李仁基·李孟煥·李宗煥·金相鼎·李漢冑·兪必煥·李秉三·李仁培·鄭肅霖·鄭得霖·趙鳳來·李得采·李得夏·李性達·申溥·申大純·權挹·黃遴·黃運·姜命煥·柳日舒·全爾謙·黃勉忠·黃勉喆·黃勉脩·黃勉基·李存喆·李存天·鄭貫·趙德鎭·李晦之·金永澤·南宮槃·南宮沂·金亨澤·尹昌憲·金鎭九·鄭台鎭·任德浩·任德漢·李時昌·金聖榘·洪相一·洪相普·金道潗·李胤錫·李煥德·姜漸煥·姜在禹·姜在望·姜德煥·趙槃·任祏·任行白·任淳白·任學祖·任喆明·尹涵·崔奚·崔采孚·李聖迪·尹勉翊·李普淵·柳頤鎭·李宜淳·邊載禧·邊光述·李熙祿·馬之光·全最浩·尹敬儒·張集奎·申鉉和·尹遠·尹伯宗·禹道燮·安允顯·尹宗爀·李思齊·李德泓·洪達源·洪重鼎·南雲郁·安宗睦·朴光復·柳景煥·柳埅·李鉉禎·金世權·李慶雲·權鎭奎·李準海·洪述泰·權機天·權性天·沈憲鎭·柳明復·李天祜·朴光赫·金繼曾·金述曾·柳德秀·李光健·安百休·權瑛·李宅蕃·洪澹·安復休·安國休·崔實·崔相福·崔敬誠·李德材·崔濟岳·崔濟極·申光贍·金應鑑·鄭渭·金聖輔·李顯遠·權珏·鄭洵·鄭洙·鄭宅善·李達中·李明商·李明弼·李松壽·徐寅修·李顯匡·宋載·金相五·李復慶·李顯基·金聖鳳·金聖麟·金銑·金弘祚·權述·金鼎相·金桓相·具德衷·李昌廈·李寅馨·具元復·具鎭復·具師汲·具師舟·李延龜·李延述·鄭䤮·成德明·柳溶·宋文五·鄭述源·宋文彬·宋文梓·柳湸·柳養來·柳沆·李啓遠·宋璜中·宋喆中·宋學中·白東彦·趙愼五·趙成大·尹載五·尹載德·朴敏行·朴聖履·朴聖恒·禹命復·禹尙敷·禹尙德·禹命雄·禹命益·朴聖素·朴敏起·朴敏興·宋觀星·黃鏶·具錫主·具錫璉·金和德·李廷藎·鄭東洽·鄭東潤·金載模·李基宗·郭漢宇·李·朴基安·李寅燮·朴禭·朴禎·朴櫶·申習·申普·申光德·申光宇·申光玉·申光斗·申光宅·申光尹·柳元根·趙德逵·韓宗永·韓瑾·朴俊明·韓瑚·尹行烈·鄭彦宅·權養中·崔漢東·李春陽·金尙默·張志默·金玖·白尙質·高翼龍·朴載一·李基建·金正箕·韓宗洛·洪孝臣·李時會·韓宗祿·金埉·任相敎·白思敏·金應武·許壄·金履五·洪守濂·馬之五·李錫孝·趙絅溫·李翯相·崔重海·許梓·洪守敬·金顯海·申翼洙·金光祐,進士韓敬錡·朴聖鍊·李命五·李昌遠·全最五·金養福·李春燁·李時遠·朴聖銶·崔仁復·張玄聞·金聲始·李膺禧·李聖喬·朴徵桓·金玭,幼學宋文欽·崔錫寶·李錫命·金仁老·李行孝·李膺祚·金達德·金達濟·金達人·金達孫·尹慶升·尹慶晉·李龜老·成㙉·尹相履·李烈·具台權·黃彬·李日晉等疏曰,伏以春間,京外儒生等,以文正公臣李縡院享事,仰瀆天聽矣。及承聖批,有量處之敎。凡在衿紳之列者,孰不欽竢處分,而不意四學儒生之疏,出於率遽,辭不達意,致有責敎之鄭重,尙稽成命之昭渙,臣等竊不勝抑菀之忱。玆又相率來籲,伏願聖明,特加垂察焉。竊伏惟念,李縡之道德學問,殿下聞已熟矣,知已詳矣。今不必疊陳,而以我殿下尊賢衛道崇儒闡敎之心,有所遲遲於此者,豈以典禮之重,事體之大,難於遽決而然哉?爼豆之享,禮固重矣,院宇之建,事雖大矣,而公議已定,輿情已洽。前後建院之請,不啻數四,而尙靳兪允,以至于今日,則其於殿下愼重之道,固無以加矣。矧玆廷臣之奏,儒賢之論,遐邇韋布之籲,輿儓婦孺之誦,萬口咸同,群情顒若。於是而不決焉,則其於殿下崇奬之意,亦當如何哉?惟此建院一節,實無輕重於縡,而臣等之必欲得請,屢瀆而不已者,豈但爲縡之地哉?以縡之邃學碩德,又値右文崇道之世,爲殿下所深知,而尙有稽於褒揚尊尙之典,則實非聖朝所以扶植斯道,激勸後學之方。此臣等之所以夙夜憂懼,恐或爲盛世之欠典也。且伏念縡之學,非徒造詣之純深,志業之宏大,尤有大功於斯文世敎者焉。蓋於心性之辨,分析尤精,體驗造極,其所折衷者纖悉,瀜貫者極備,深得千聖授受之正脈,誕開後學體認之妙法,而至若著述,累編而滿架者。特其餘事,獨其尊攘之編,竊取麟經之義,一遵宋文正之志,扶千載之大綱,亘萬古而不易者,實由於本諸心學之克精,發揮春秋之大義,則惟其闡,心法之學,衛聖道之功,於斯盛矣。今此建院之請,但不過少伸尊尙之誠,欲盡崇報之典也。凡有功德於人,必施享祀之報者,自是帝王之盛節,祖宗之徽規,而況李縡,養德林下,粵自英廟之初服,隆被殊遇,爲聖世之蓍龜,獨尋墜緖,作士林之宗師,昭晣是非,若照燭而數卜,明辨眞僞,如披雲而覩日,則其眞功實效,大有關於斯文,而式贊化於國家,若是其卓然者乎?嗚呼,惟彼駒城之寒泉,卽縡衣履之藏,而亦其平日藏修講學之所也。風月無邊,如聞絃誦之聲,秋草蕪沒,益想杖屨之跡,雖尋常行路之人,莫不指點而咨嗟。苟於此地,獲奉明命,爰築一畝之宮,永妥百世之靈,春秋薦獻,儼若臨在,朝夕講習,咸有瞻依,則將見其遺風餘韻,有足以薰襲而不泯者矣。雖以我朝近例言之,陶山·石潭之側,曁厥華陽之洞,許其設院,而竝賜華額,咸秩明禋。此蓋列聖朝所以尊德尙賢,而我聖上所當監憲而靡緩者也。伏願殿下,亟加乾斷,深察叫閽之悃,特允建宇之請,使一國士庶,咸知大聖人所作爲,如天地之旋斡。始雖以愼重之道,久靳恩音,終焉以崇奬之意,克副群情,則聖德益光,斯文幸甚。省疏具悉。爾等退修學業。
己亥八月三十日,記事官姜彙鈺。刑曹啓目,觀此金宗鉉擊錚原情,則其父重瑞,捧受鑄錢所,錢貨萬餘兩,終不備納,乃敢縱子呼籲,尤極痛駭,原情內辭緣,勿施,何如?傳曰,此人年未滿,依回啓放送爲旀,金重瑞段,渠之罪犯,旣如是狼藉,則尙不畢納,慫慂其子,肆然擊錚,國有紀綱,焉敢乃爾,究厥情狀,萬萬痛駭。若此不已,此等奸細之輩,將無以知戢兺不喩,朝令之下,前後刑官之一味囚置,不卽督捧,不加刑訊者,是豈恪勤之義乎?雖未知委折之如何,稽忽則極矣。當該堂上,竝指名現告,一竝從重推考。卿等更加査閱本事,期於從速收殺爲良如敎。
兵曹啓目,全羅右水使柳段,漂人問情事狀啓中,元無邑鎭請罪之語,緘辭推考,罪依大明律,杖八十收贖,公罪施行,何如?傳曰,依允。
刑曹,殺獄罪人金鳳鎭更招啓目。傳曰,依前判付,更加嚴刑,期於得情爲良如敎。
刑曹,殺獄罪人李千奉加刑啓目。傳曰,依前判付,更加嚴刑,期於得情爲良如敎。
刑曹,殺獄罪人李光點加刑啓目。傳曰,依前判付,更加嚴刑,期於得情爲良如敎。
刑曹,御寶僞造罪人金龍河加刑啓目。傳曰,依前判付,更加嚴刑,期於得情爲良如敎。
御管廳單子,來九月初一日,習陣日次,而大將臣李柱國有身病,不得行操事。傳曰,闕操不知其幾許月矣。該大將旣已承批,明日本廳習陣頉單子勿施,設行事,分付。
己亥八月三十日辰時,上御誠正閣。諸承旨持公事入侍時,行都承旨洪國榮,行左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,假注書徐鼎修,記事官李信祜·鄭東浚,以次進伏訖。國榮等,以次讀奏公事訖,命書傳敎曰,景慕宮守奉官事,一欲下敎,而尙今未果矣。雖以亞於太廟之義,不設廟署,而至於守奉官之稱,雖倣順康·昭寧等園制,然外園內宮,制度自別,則宮用園例,似未妥當。且以春秋奉審時言之,宮無提擧,又甚苟艱,略遵永禧殿·長生殿例。都提調以領議政例兼,提調禮·戶判例兼,郞官則稱以直長奉事,文蔭參外官,各別擇差,以重體貌,兼寓予下太廟一等,視他宮加隆之意。又命書傳敎曰,景慕宮時任守奉官,以本宮奉事陞敍,永祐園守奉官二人中,較其仕日,一人仍付參奉,一人他奉事窠陞敍調用。又命書傳敎曰,守奉官事,旣已下敎,而雖以永祐園言之,宜與內宮,似無異同,況肇敬廟創設時,禮儀皆從祭以大夫之義,而祠官則稱以別檢參奉,亦可爲旁照之一端,茫昧此例,襲謬至今者,實爲悚歎。永祐園園官名號,稱以別檢參奉事,定式施行。又命書傳敎曰,重事體之道,不可口傳擧行,政官牌招開政。以咸鏡監司徐浩修狀啓,命書傳敎曰,狀辭旣如此,秋操停止。只行聚點,竝依狀請施行事,卽爲分付。命書傳敎曰,闕操不知其幾許月矣。該大將旣已承批,明日本廳習陳頉單子勿施,依例設行事,分付。又命書傳敎曰,司僕提調,口傳差出,待下批入侍。民始曰,全羅右水使柳照律啓目,不書功議有無,事涉不察,不可無警,該曹堂上,推考,何如?上曰,依爲之。出擧條命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,只晝講。
南鶴聞啓曰,大司憲趙時俊三度呈辭入啓,執義兪彦鏶,掌令金鍾厚·李身晦在外,持平徐有盛疏批未下,尹行履傳旨未下,今日以監察茶時之意,敢啓。傳曰,知道。
鄭民始,以都摠府言啓曰,入直宣傳官武兼及有廳軍士中日習射,請出標信。傳曰,知道。
又以宿衛所言啓曰,今日中日日次矣。本所所管入直部將·守門將·禁軍扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
傳于徐有防曰,輪對官入侍。
鄭民始啓曰,禁衛營從事官來言,今日本營軍兵日次,私習云矣,敢啓。傳曰,知道。
傳于徐有防曰,今日九日製時,通方外事,分付。
又傳于曰,兩館提學牌招。
傳于南鶴聞曰,藝文提學·弘文提學,更爲牌招,牌去來催促。
傳于沈念祖曰,菊製命下之後,日勢已晩,而兩館提學,無端違牌,此何道理?兩館提學,更卽牌招。
傳于南鶴聞曰,提學牌去來,連爲催促。
傳于李在鶴曰,承旨持此書題,與提學馳詣泮宮,收券以來。
弘文館前望單子入之,洪國榮落點。
傳于李在鶴曰,科次入侍。
徐有防,以弘文館言啓曰,召對繼講冊子,因儒賢獻議,有以朱書節酌爲定之命矣。廣考冊簿,元無朱書節酌爲名之冊,何以爲之乎?敢啓。傳曰,更爲就問于儒賢以聞。
又以弘文館言啓曰,召對繼講冊子,就聞于儒賢以聞事,命下矣。本館上番副校理臣柳誼,今日晝仕出去之意,敢啓。傳曰,知道。
又以禮曹言啓曰,今九月二十二日,大殿誕日陳賀,國忌齋戒相値,昨年有草記退行之請矣。今番誕日陳賀,以今二十四日退定,磨鍊節目,何如?傳曰,權停。
又以吏曹言啓曰,成均館學正許鍒,學諭崔鳳諧,除拜後過限未肅拜,學正金瀍,受田過限未上來,竝依例罷職,何如?傳曰,允。
鄭民始,以訓鍊都監·禁衛營·御營廳言啓曰,景秋門北邊宮墻頹毁處,九月初一日爲始,始役改築之意,敢啓。傳曰,知道。
又以二所巡廳言啓曰,初更量,犯夜人別監徐重,依更數決棍十度後,放送之意,敢啓。傳曰,知道。
南鶴聞,以啓禁府言啓曰,慶尙監司李在簡狀啓據刑曹粘目內,龍宮前縣監朴基正,移本府處之事,允下矣。朴基正時在慶尙道大丘地云,依例發遣府羅將拿來,何如?傳曰,允。
己亥九月初一日辰時,上御誠正閣。輪對官入侍時,同副承旨南鶴聞,假注書徐鼎修,記事官李信祜·鄭東浚,典牲署奉事尹廷烈,造紙署別提洪仁基,典獄署參奉尹履,東活人署別提魚史弼,西活人署別提金匡國,以次進伏訖。上曰,輪對官次次進前。廷烈進伏奏職姓名,上曰,職掌何色乎?廷烈曰,豚色矣。有所懷弊瘼乎?廷烈曰,無之矣。仁基進伏奏職姓名,上曰,職掌何也?仁基曰,咨文紙標紙排矣。上曰,有弊瘼所懷乎?仁基曰,無之矣。履進伏奏職姓名,上曰,職掌何也?履曰,所掌枷杻等屬矣。上曰,枷杻長廣瘠厚,皆如欽恤典則乎?履曰,然矣。上曰,有弊瘼所懷乎?履曰,無之矣。史弼進伏奏職姓名,上曰,職掌何也?史弼曰,所掌都民救活矣。上曰,有弊瘼所懷乎?史弼曰,無之矣。上曰,幾年後復職乎?史弼曰,二十年後爲之矣。匡國進伏奏職姓名,上曰,職掌何也?匡國曰,所掌救活都民矣。上曰,有所懷弊瘼乎?匡國曰,無之矣。上曰,幾年後復職乎?匡國曰,十八年後爲之矣。命輪臺官退出。命書傳敎曰,今朔祿俸,更令倉官輸送于行副司直金亮行處。以初五日朝參,取稟,命書傳敎曰,停。以明日常參·經筵取稟,命書傳敎曰,只晝講。命退,諸臣以次退出。
上在昌德宮。停常參·經筵。
昧爽有霜氣,未時申時,日暈。
徐有防啓曰,明日常參·經筵,取稟。傳曰,只晝講。
南鶴聞啓曰,大司憲未差,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于南鶴聞曰,待敎入侍。
傳于徐有防曰,九日製居首生員金樂道直赴會試,之次幼學嚴思勉給二分。
又傳于曰,入格儒生皆令明日待令。
南鶴聞,以兵曹言啓曰,卽伏見江華留守洪樂純今秋水操後試射放中不中戰兵船·軍器執頉啓本,則舟師所屬各邑鎭舟艦中,間有改槊,腐傷與軍器破傷者,花梁僉使一人外,左右海防將及邊將等,皆以試射無分懸頉,而舟什軍器破傷。雖是些少物件,趁不修改,致有此執頉之擧,常時亦不能鍊習,試射無分。若是夥然,其在重戎務之道,不可無飭,當該軍器·舟什執頉試射無分海防將·邊將等,竝推考警責,何如?傳曰,允。
又以兵曹言啓曰,景秋門北邊宮墻頹圮處,九月初一日爲始,始役改築事,自三軍門草記,允下矣。令紫門監以把子堅實圍排,金虎門入直砲手二十名,自宿衛所發令箭除出,修築間嚴加守直,何如?傳曰,允。
又以義禁府言啓曰,今月九日製時,本府都事皆爲赴擧,武都事一員,本府入直,而當直入直都事公事,回公都事,無以推移,假都事二員,令該曹依例差出,以爲分排之地,何如?傳曰,允。
正言李正薰啓曰,臣才識魯下,言議巽軟,淸朝耳目之任,自知其萬不近似,而沐浴義重,冒沒出肅,詣臺登筵,只傳故紙。曾不能出一言論一事,以副我聖上虛佇翕受之盛意,辜負職責,固已自訟之不暇,而今日儒賢奏對,至以近來三司之臣寂無一言,有悶然之斥。臣亦三司中一也,滿心惶愧,若無所容,何敢一刻晏然臺次乎?請命遞斥臣職。答曰,此非如是引義者,勿辭。
南鶴聞啓曰,正言李正薰再啓煩瀆,退待物論矣。傳曰,知道。
司諫沈命德·正言李亮載啓曰,臣等,見識魯莽,言識巽軟,本不合於淸朝耳目之任,而合辭方張,沐浴義重,冒沒出肅,只傳故紙,不敢出一言論一事,辜負職責悚恧方深。卽伏聞今日筵中,儒賢以三司之臣,寂無一言,有憫然之斥。臣等亦三司中一也,相顧惶愧惶汗洽背,身居言地,不能擧職之罪,益無所逃。臣等何敢一刻晏然冒據於臺次乎?請命遞斥臣等之職。
行大司諫鄭晩淳啓曰,臣空疎鈍滯,本不合於淸朝耳目之任,頃當幸行之辰,陪扈義重,黽勉出肅矣。近因父病沈綿,實無離側,供仕之望。冒進請急之章,獲蒙救護之批,曠日虛縻,惶愧徒切,卽伏見僚臺避辭,則以三司之無一言,乃有儒賢筵斥之語云。若論其緘默溺職之失,則臣實爲首,其何敢晏然於臺次乎?請命遞斥臣職。答曰,此非如是引義者,勿辭。
南鶴聞啓曰,行大司諫鄭晩淳,司諫沈命德,正言李亮載再啓煩瀆,退待勿論矣。傳曰,知道。
知事尹東暹疏曰,伏以,臣性質魯下,才識空疎,倖會明時,廁跡列卿。前後居職,蔑有絲毫之裨,徒積尸素之愧。惟以畏愼守法,爲萬一自效之圖,向叨秋官之任,忽速司直之言。論斷平生,醜詆無餘,臣於是,慙惶驚怪,無地自容。夫司寇,重任也。固非癃朽昏耄所可堪勝,決獄斷訟,觸事昏憒,人以是爲言,則臣固受而不辭,而其言至曰,公以私掩,政以賄成。噫,身爲法官之長,受賕循私,以敗度而傷民,則厥罪固不容誅,何不條陳而明說,計贓而勘斷。但爲此囫圇之說,直請刋改而止乎?臣以弱植孤根,致位至此,頂踵毛髮,罔非洪造,而徒竊廩祿,自榮其身,辜恩負國,罪無所逃。乃於白首垂死之年,暫爲刑獄之官,莫贊無刑之治,反招納賂之譏。雖大德含垢,以臺言爲過,而不加之誅,臣之汚身名而辱朝廷極矣。杜門省諐,無面可顯,不自意樞府除命,忽地有隕。簪履不遺,縱荷天地之厚恩,穢惡蒙身,終非江·漢之可濯。其敢憑恃寵靈,放倒廉媿,抗顔周行,束帶朝端,以益其無忌憚之罪乎?伏乞聖慈,俯垂矜諒,亟命刋削臣新授之職,仍命銓曹,勿復擧擬,以謝人言,以靖私義,不勝幸甚。答曰,省疏具悉。人言之過,業已諒矣。卿其勿辭行公。
平安監司金鍾秀疏曰,伏以,先陵祗禮,回鑾萬吉,臣民慶忭,遐邇惟均。臣頃將私懇,猥煩控龥,竊以由中之辭,庶蒙鑑格,及奉批旨,不賜允兪。臣於是,大失所圖,惶隘靡措,惟是區區情理,非如備禮崇讓之爲,則有不可徒懼褻瀆,一任遷就者。念臣不肖,遭際聖明,受恩罔極,思所報效,寧避湯火,況於雄藩厚廩,便身榮親之地,而何苦求去之若是亟哉?只爲將奉九袠老母,遠滯關外。歲行且周,篤疾綿氣,去益凜綴,不惟臣心憂懼,度日如年,臣母亦牽動歸思,不可按住。雖使臣怵分畏義,勉强視事,方寸已亂,僨誤必至。臣之及於罪戾,雖不足恤,將如國家所以委畀一方之重,何哉?玆不得不更瀝肝血,重瀆宸嚴。惟聖明諒至切之懇,推孝理之化,亟許遞解,以幸公私。是臣攢手顒祝者也,臣方重患毒痁,通晝夜不分人鬼,三十有餘日矣。凡係啓下時急公事,全不能擧行,昏囈之中,一念悚悶。早宜仰請威罰,而倩人治疏,亦無以自力,致此稽遲,尤增死罪。臣無任煎迫祈懇之至。答曰,省疏具悉。予方思卿,卿又求歸,本任許遞。
行都承旨洪國榮疏曰,伏以,臣於昨夜,伏承弘文提學除授之命,有先入侍後謝恩之敎。臣初旣以承旨詣泮宮參試事,目下處義與重臣趙㻐有異。雖黽勉登筵,而亦不敢以主文自居。第臣於此任,曾亦行公而輒請乞解者,誠以臣之渺然一身,左攬文柄,右挈戎權,若固有之,實非臣私分之所敢出也。況臣從近以來,年紀雖壯,神精先耗,公退之暇,長委床席,應事之際,必致眩瞀,轉成衰老人生。昨日考券之後,纔到閤門,昏若不省,達夜涔涔。如墮煙霧,以此模樣,一切軍務,每多抛棄,烏可責之以文苑之事乎?藝文提學臣黃景源,以曾經文衡之人,猶慮有礙賢路,至引古事而求免其言,誠得體矣。如臣愚蒙,不能企及先進,而顧其職則亦一文任,當遞之義,固無間於彼此也明矣。且臣身在闕,不得祗肅,特以院規例推,亦不至焉,此亦難安之一端。伏乞聖慈,曲賜諒察,亟解臣弘文提擧之任,千萬幸甚。答曰,省疏具悉。所辭若此,兼帶文任,今姑許解。
左參贊黃景源疏曰,伏以,臣日昨前席,乞解提學,只緣辭拙,未蒙開許,臣誠惶悶,不知所以自措也。臣今年七十有二矣,優游耆社。雖散秩,猶懼不稱,而況於提學之職乎,而況乎考試之事乎?自殿下嗣位以來,凡先朝耆舊之臣,靡不收錄,如臣老耄,亦荷寵遇,縻以職事,不忍終棄。然精神日益衰耗,文思亦已消磨,無以任應製文字,其不可叨冒提學也決矣。至於考試,尤非老臣所可堪,誠以桑楡暮景,死期不遠。科次之際,天奪其魄,或當取而不取之,或不當取而取之,其壞試事而墜國體,當如何哉?故先朝昭垂典憲,凡耆社耇老之人,不除文任,不差試官,蓋以此也。臣不但自來情勢,有不敢冒尸試事而已也。犬馬之齒,其不可堪任考試也明矣。且伏念,文苑故事,提學有新通而未拜者,館閣之臣輒辭避者,卽淸朝相讓之美事也。昔在己卯,臣猥被提學之選,故判書臣南有容,方爲提學,卽日乞免,先大王特允所辭。都承旨臣洪國榮,已引此事解文任矣。臣在館閣爲最久,而困仍不知辭免,遠愧於有容,近慙於國榮,敢陳誠懇,上瀆宸嚴。伏惟聖明,曲賜鑑諒,亟遞臣提學之任,以靖私義,千萬幸甚。答曰,省疏具悉。兼帶藝文提學之任,許遞。
戶曹參判宋德相箚曰,伏以,臣於俄者筵席,伏聞聖上以言路不開,中朝發難。臣亦申奏前日箚語,以爲,雖在竄配相望之時,亦多有敢言之士。伏覩殿下虛心來諫,酬酢如響,聽納若流,而無一箇指陳闕失者,誠不知其何故而然也。聖上敎以此必予之訑訑聲色,有以致之,誠可以自反矣,臣不勝感難欽仰而退矣。卽接小報,則諸臺臣乃以見斥引避,臣於瞿然慙訟,當何如也?顧今聖明圖治,百度維新,而慢遊傲虐之戒,不矜細行之言,絶不聞於淸朝耳目之列,聖敎之發難,愚臣之申奏,蓋出於此,實非專指今日臺臣而言也。臺臣之避,乃至於此,豈所謂風則無心而空穴自號者耶?從今臺閣,務陳昌言,復見謇諤之風,則臣雖退處田野,與有榮矣。然臣之愚妄,轉喉觸諱,靡所止底,其爲不安大矣。伏乞亟賜斥退,千萬幸甚。取進止。答曰,省箚具悉卿懇。臺臣之以此引嫌,果是意慮之外,而卿之所辭,又何爲而如是也?卿其安心,勿復控辭,卽起造朝焉。仍傳曰,此批答,遣史官傳諭于戶曹參判宋德相處。
己亥九月初二日辰時,上御誠正閣。晝講詣臺臺臣同爲入侍時,特進官李命植,同知事李普行,經筵官宋德相,參贊官南鶴聞,侍讀官柳誼,檢討官沈樂洙,假注書徐鼎修,記事官李信祜·鄭東浚,西春君爗,行副護軍趙心泰,正言李正薰,以次進伏訖。上進講論語,讀前受音,自司馬牛問仁,止可謂遠也已矣。誼進讀自子貢問政,止君熟與足,上讀新受音訖,誼曰,信字在足食·足兵之下。古者兵寓於農,足食·足兵,皆爲信之道也,體念焉。樂洙曰,使億兆之衆,皆有寧死不失信之心,以常情言之,似是至難之事,而人君在上,苟能於一政一令之間,必以至誠無僞爲心,則其效必至於不言而信,不疾而速,民心自可至於寧死不失信之境矣。區區之望,惟在聖上政令之一出於至誠無僞四字也。德相曰,衣食足而知禮節,兵食足然後,可以爲信矣。食與兵,爲國第一事,而無信則吾得而食諸?聖人之意可見。子貢問政,而聖人擧此三者,以答聖人之意,以養民爲先,而去兵去食云者,蓋迫不得已之謂也。死亡人皆有之,無信則不能立,此所以信爲本,而爲國之道,必知其輕重先後而爲之好矣。棘子成之言,蓋激於時而發者也,子貢之言,文質無輕重本末之分,有矯枉過直之病,人君出治,必以質爲本文爲末,然後好矣。哀公問政,使後世聚斂迎合之臣當之,則必以加賦聚財爲對,而有若以徹言之者,蓋民足君亦足之意也。上曰,諸臣以次陳文義,可也。普行曰,問政者多,而聖人所答,人各不同。至於子貢之問,必以足食·足兵答之,似是其時適以戰守事有言端,而有此問答矣。然而爲國之道,不出於足食·足兵,足食·足兵之道,亦不如一信字之爲根本也,此等處留念焉。德相曰,足食之道甚難矣。以目下事言之,今年八路同豊,可謂足食,而自上若有豫大之意,則此非爲國之道,而民必失望矣。上曰,卿言好矣。命植曰,足食之道,果是有國之大事,而此章只言國用,不言民食蓋足民食之道,使民各授其業,無遊食之患,則民食自足矣。臣以制民産之意,曾已仰達,而卽今八路之民,只有士而無農工賈,此爲大弊矣。上曰,祿足以代其耕,此謂仕宦之人,而四民之中,農爲其本,果如特進官之言,而有使民反本之道則誠好矣。經筵官之意,何如?德相曰,讀書爲士,其次爲農。近來稱以士子,目不識丁,而擧着儒衣入場屋,此爲大弊。若使此輩,盡歸之農則好矣。命植曰,卽今病痛,在賤農賈而不爲之也。若農賈之民,不至爲累於其身,則民必樂從而有實效矣。上曰,俗習纏繞,故如此,若欲使之擺脫俗習,則何以爲之乎?命植曰,在於激勸之如何矣。德相曰,如有卓異之才,拔而用之,則豈不激勸乎?上曰,朝廷若以至誠擢用,躬耕力織之士,則時月之效,雖不可責,而一年二年,至于許多年則,豈無不變之效乎?卿等之言,好矣。鶴聞曰,臣則無可達之辭矣。上曰,經筵官進前。德相進伏,上曰,昨今所愼,何如?德相曰,少差矣。上曰,金儒賢之病,可悶矣。德相曰,以病之未差,尙未登筵,可悶矣。上曰,有可奏之事乎?德相曰,國朝繼後之法甚嚴,彼此無父母,而與受俱無其人者,或此邊雖有父母,彼邊父母皆亡,則不得立後,此乃金石之典,而近來無父母之子,竝與祖父母俱沒者,上言陳疏,圖囑禮官,斜出繼後。夫父母祖父母,皆無之子若孫,何所受命而自絶天倫,繼後族人乎?其爲乖倫害義大矣。請自今申明舊典,無父母祖父母子若孫,不得取以爲後事,更加嚴飭,何如?上曰,更問他儒賢議定,可也。出擧條德相曰,先臣生卒履歷,曾有書入之敎,故玆敢書來矣。上曰,入之。命退,諸臣以次出。
己亥九月初二日未時,上御誠正閣。待敎入侍時,右承旨徐有防,待敎金勉柱,假注書徐鼎修,記事官李信祜·鄭東浚,以次進伏訖。上曰,待敎進前。勉柱進伏,上曰,內閣事無主管之人,極爲可悶。待敎則例爲掌務官,爾須各別修擧,可也。命有防讀奏公事訖,命退,諸臣以次退出。
上在昌德宮。停常參,只晝講。
午時未時,日暈。
徐有防啓曰,明日常參·經筵,取稟。傳曰,停。
南鶴聞啓曰,諫院諸臺引避退待矣。兩司無行公之人,處置當歸於玉堂,而玉堂諸員,謂有情勢,終不處置,事甚末安。諸玉堂,一倂從重推考,何如?傳曰,允。
徐有防啓曰,卽者校理金翊休,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責。玉堂上下番俱空,事甚未安。校理金翊休,卽爲牌招,校理嚴思晩,一體牌招,使之入直之地,何如?傳曰,允。
洪國榮啓曰,鄭民始今日病不仕進,卽爲牌招,何如?傳曰,允。
南鶴聞啓曰,大司憲未差,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,晝講次對同爲入侍。
傳于李在學曰,左承旨入侍。
傳于鄭民始曰,旣知實病之難强,又於賓對,問于大臣冡宰,重任不可一味羈縻,吏曹判書趙重晦許遞。
南鶴聞啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營廳從事官來言,今日本廳軍兵日次私習云矣,敢啓。傳曰,知道。
有政。吏批,判書趙重晦疏批未下,參判兪彦鎬進,參議李秉模進。右承旨徐有防進啓曰,本曹郞官今當差出,而曾前通擬之人。方在違牌坐罷中,無以推移備擬,合有變通之道,何以爲之?敢稟。傳曰,請敍何容易乎?以宋文載爲大司憲,沈煥之爲副校理,李性源爲同經筵,宋煥程爲刑曹佐郞,朴明淳·鄭來鼎爲監察,沈頤之爲慶州府尹。兵曹正郞柳誼,仍任事承傳,學正金文瑞·劉度興,兼養賢奉事金命彦單付。
兵批,兼判書洪樂性病,參判金履素入直進,參議洪樂彬病,參知李亨元病,同副承旨南鶴聞進。以李德一爲楊花別將,李宇鼎爲長山別將,副護軍吳載熙,副司直金鍾秀·李徽之·李重祜·權噵·鄭尙淳·趙時俊單付。
徐有防啓曰,今日政新除授玉堂,待下批一體牌招,使之推移入直,何如?傳曰,允。
南鶴聞,以禮曹言啓曰,今九月初二日晝講入侍時,經筵官宋德相所啓,國朝繼後之法甚嚴,彼此無父母而與授俱無其人者,或此邊雖有父母,彼邊父母皆亡則不得入後,此乃金石之典,而近來無父母之子,竝與祖父母俱沒者,上言陳疏,圖囑禮官,斜出繼後,夫父母祖父母皆無之子若孫,何所受命,而自絶天倫,繼後族人乎?其爲乖倫害義大矣。請自今申明舊典,無父母祖父母子若孫,不得取而爲後事,更加嚴飭,何如?上曰,更問他儒賢議定可也事,啓下矣。發遣本曹郞廳,問議于在京儒賢,則前參議金亮行以爲,病甚昏眩,不得仰對云矣,敢啓。傳曰,知道。
己亥九月初三日辰時,上御誠正閣。晝講次對同爲入侍時,知事黃景源,特進官鄭光漢,參贊官沈念祖,侍讀官柳誼,檢討官沈樂洙,假注書徐鼎修,記事官李信祜·鄭東浚·安昌君燝,行副護軍柳鎭琡,領議政金尙喆,左議政徐命善,漢城判尹具善復,兼兵曹判書洪樂性,判敦寧具允鈺,戶曹判書金華鎭,禮曹判書李福源,工曹判書鄭好仁,行副司直李柱國,吏曹參判兪彦鎬,行副司直李衍祥,訓鍊都正李敬懋,行都承旨洪國榮,漢城右尹李性源,同副承旨南鶴聞,事變假注書黃仁炫,以次進伏訖。上進講論語,讀前受音,自子貢問政,止君熟與足,誼進讀自子張問崇德,止小人反是,上復讀新受音訖,誼曰,此章在於大學傳四章,而虞芮之君,不敢履文王之庭,文王之化好矣。於此留念焉。樂洙曰,居之無倦,行之以忠,聖人之意,見子張之偏處。故所以言之,而以後世人君之偏處言之,則居之無倦,可爲唐宗十漸之戒,行之以忠,可爲漢武外施仁義之戒,而居之無倦,行之以忠之義,以工夫極處言之,則精一之道也。臣等所望於殿下者,卽堯·舜精一之道也。竊願益加體念焉。上曰,片言可以折獄者,異於書傳要囚服念五六日之意,何也?誼曰,服念五六日,愼獄之意,而其間豈無片言折獄之事乎?上曰,主忠信徙義,可以各屬於體用本末乎?誼曰,豈無本末乎?景源曰,忠義爲體,徙義爲用矣。上曰,用何工夫則爲主忠信,用何工夫則爲徙義乎?誼曰,倉卒不能仰對矣。景源曰,誠意則爲忠信,而徙義則近於正心工夫矣。上曰,不以大學工夫言之,則當以何工夫言之乎?景源曰,忠信屬精,徙義屬惟一矣。景源曰,主忠信,以敬以直內看之則亦好矣。上曰,經筵先退。景源等先爲退出,尙喆·命善進前曰,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上謂命善曰,善爲往來乎?命善曰,恩榮所被,不勝感激矣。尙喆曰,前因洪忠監司徐有隣査陳狀啓,令新道臣畢査後,更爲狀聞稟處之意,分付矣。卽見監司李秉鼎狀啓,則以爲,通一道更査,則由來舊初不川浦沙畓二千二百七十三結三十四負二束,陳田及川浦沙田三千一百二十八結九十一負二束,合當頉爲五千四百二結二十五負四束,而新還起昨。今年査同田爲一千九百四十五結十四負九束,畓爲五百二十三結四十四負二束,合二千四百六十八結五十九負一束,而以新還起,較諸當頉之數,則其所不足,爲二千九百三十三結六十六負三束矣。今年新査得,亦爲入錄於應稅,實摠陳田畓五千四百二結二十五負四束,特許懸頉,使之降續隨起隨稅事,令廟堂稟旨,分付矣。査陳之法,時起中陳處之特許降續,朝家德意,欲使民得免征稅,而無白徵之冤也。降續中還起之添入元結,朝家法意,欲使民漸闢陳土,而責惟正之貢也。此實出於民國隨時損益之意,前後朝家之許令降續於諸道者,恰過三萬餘結,而其中本道之前已蒙頉者,亦近萬餘結矣。今此本道査陳之報,以陳請減者,多至五千四百餘結,兩年新還起,不過爲二千四百六十餘結,陳起不能相當虛實易致相混,而顧今量政未行,經界未正之前。此實難繼之政,有不宜隨請隨許,而道臣之爲民陳弊如此,則其在寧失之義,勢難靳許,何以爲之乎?上曰,左相之意,何如?左議政徐命善曰,前後査陳所失之夥然,誠如首相之言,而朝家旣令道臣査啓,則今何可遙度其虛實而減削之乎?依所請許施之外,恐無他道矣。上曰,依爲之。出擧條尙喆曰,日前前灣尹具㢞所啓,有下詢稟處之命矣。其一,義州白馬山城,卽牛馬城之後麓,而城東數里許加老嶺,乃是通京大路,左右五里許,依左峴·西林例,築城捍禦事也。其一,義州別武士,兵使停巡時,自本府取才三十人,起送兵營,使之觀試,故貪窮者,專事謀避,將無充額之望。兵使未巡時,自監營以淸北兩武倅,差送參試官於義州,與府尹眼同試取,以除赴試之弊事也。其一,義州把幕摠爲三十一處,把守將卒多至九十餘名,而一朔一人之料,爲五斗四升,實無支堪之勢,附近諸邑中還穀過多處,分排移轉,合爲三千石糶糴取耗,添給朔料事也。而筵臣沈念祖,亦以義州則本料七合外,自官添給,猶患太薄。其他六邑,則只以每時七合給之,而小米又或不足,則折給雜穀,誠甚可矜。稍優之義州,旣請變通,則最薄之六邑,在當均施之意仰達,有同爲稟處之命矣。築城之議,旣設城池,則防守之道,不可不措置,事係設施,姑難輕議。別武士初試之規,雖爲武士輩除弊之道,別武士所在之邑,不但義州一府而已。姑不獨許,至於江邊把守軍,此是軍兵輪回之身役,而今若欲加料,則江邊七邑,宜無異同。許多支放之糧料,未及區劃之前,亦不可獨加於義州把守軍而已。參以事勢,俱難輕易許施,竝置之,何如?上曰,依爲之出擧條尙喆曰,重臣李重祜·李徽之·鄭尙淳·權噵,俱以備堂,罷散已久,合有變通之道矣。上曰,敍用,可也。出擧條尙喆曰,都承旨洪國榮,請解備局有司之任,若是懇摯,句管廟務,豈係有司之兼不兼乎?今姑減下,何如?上曰,依爲之。尙喆曰,觀象監禁漏官元數爲三十,而祿窠不過八額,前提調鄭尙淳以爲,祿無以加出,數不可太多,就其中減十窠輪回付祿,則食祿之道,比前差勝云。如是變通,事甚便當,依此施行之意,分付該監,何如?上曰,依爲之。出擧條尙喆曰,備局堂上李柱國,以將臣,有不敢連次懸病於賓對,方入闕中,而不爲入侍。雖未知自引之如何,事體誠極未安,推考,申飭行公,何如?上曰,依爲之。出擧條尙喆曰,前判書李重祜·李徽之·鄭尙淳,右參贊鄭光漢,前判書權噵,刑曹判書趙㻐,備局堂上還差,同知中樞府事李命植,亦爲差下,有司堂上有闕,代以趙㻐,漢城府右尹李性源差下,使之察任,何如?上曰,依爲之。出擧條命書傳敎曰,政官牌招開政。樂性曰,本曹二軍色郞廳柳誼,方有釐正之事,移拜玉堂,甚可悶矣,而時任儒臣,不敢循例請仍,何以爲之乎?敢稟。上曰,仍任,可也。出擧條福源曰,景慕宮春秋奉審在前,只禮堂一員擧行矣。昨有兼提調之命,此後則提調·禮·戶堂,眼同擧行事,定式,何如?上曰,依爲之。福源曰,日昨傳敎,添載於宮園儀末端,郞屬官名之載錄者,亦依今番下敎,釐正,何如?上曰,依爲之。出擧條上曰,日前傳敎,卿等見之乎?我朝宮則雖無提調,而長生殿有之,卿等之意,何如?尙喆·命善曰,事體自別,且長生殿旣有提調,則今此提調之兼管,誠好矣。國榮曰,故忠臣羅德憲·李廓之炳然大節,垂諸千秋而無愧矣,當時名碩,皆以此褒奏於朝,至贈兵曹參判矣。以今番節使回還時,所得來全韻詩觀之,則其爲彼人之感仰,亦可知矣。李廓則無子孫云,朝家雖欲旌閭贈諡,可謂無處尋問,而羅德憲則有後孫云,來示其私狀本末矣。如此卓異之人,宜有別般激揚之道,故敢此仰達矣。上曰,贈諡,仍爲旌閭,可也。出擧條尙喆曰,又有覆奏之事,而擧條姑未下故,姑俟後日,當稟處矣。上曰,儒賢旣有陳達,而予則未能詳知其私情之如何,故不能指一而言之矣。上曰,來待儒生入侍。生員金樂道,幼學嚴思勉進伏,上曰,爾輩所作之表,前後幾何乎?樂道曰,三百餘首矣。思勉曰,六七十首矣。命各誦奏入格試券後,命儒生先退,命退,諸臣以次退出。
上在昌德宮。停常參·經筵。
夜一更,流星出天津星下,入南方天際,狀如拳,尾長二三尺許,色白,自一更至三更,有電光。
徐有防啓曰,明日常參·經筵,取稟。傳曰,只晝講。
南鶴聞啓曰,大司憲宋文載在外,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
鄭民始,以都摠府言啓曰,今日入直宣傳官武兼及有廳軍士中日習射,請出標信。傳曰,知道。
又以宿衛所啓曰,今日中日日次矣。本所所管入直部將·守門將·禁軍·扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,知道。
傳于洪國榮曰,都承旨入侍。
以校理嚴思晩·金翊休牌不進罷職傳旨,傳于沈念祖曰,只推。
徐有防啓曰,玉堂上下番俱空,事甚未安,校理嚴思晩·金翊休,旣有只推之命,竝卽牌招,以爲推移入直之地,何如?傳曰,允。
傳于鄭民始曰,左承旨入侍。
以校理嚴思晩·金翊休牌不進罷職傳旨,傳于徐有防曰,只推。
傳于沈念祖曰,明日晝講爲之。
沈念祖,以兵曹言啓曰,宣薦內禁衛取才時,三技以上入格人單子,修入之意,敢啓。傳曰,知道。
鄭民始,以兵曹言啓曰,今此冬至兼謝恩使一行赴燕時,所把驛馬,必須前期分定,然後可無窘急之患。應把驛馬四十四匹,依前例洪忠道八匹,全羅道九匹,慶尙道二十匹,來十月初二日京中逢點,江原道四匹,咸鏡道三匹,同月初七日,直送安州逢點事,各道監司處,行移,何如?傳曰,允。
沈念祖,以禁衛營言啓曰,本營千摠李徽遠,身病猝重,勢難察任,改差,何如?傳曰,允。
又以御營廳言啓曰,本廳哨官洪範源,身病甚重,勢難察任,改差,何如?傳曰,允。
鄭民始,以備邊司言啓曰,本司武郞廳李邦運,奔走勤仕已滿十五朔,依例陞敍或守令除授事,捧承傳施行,何如?傳曰,允。
徐有防,以奉常寺官員,以都提調·提調意啓曰,東籍親耕田所種皮唐黍·豆·皮粘粟三種,今九月旬前,當爲成熟之意,敢啓。傳曰,攝刈。
副校理沈煥之箚曰,伏以,正言李正薰,以臣才識魯下,言議巽軟,淸朝耳目之任,自知其萬不近似,而沐浴義重,冒沒出肅,詣臺登筵,只傳故紙。曾不能出一言論一事,以副我聖上虛佇翕受之盛意。辜負職責,固已自訟之不暇,而今日儒賢奏對,至以近來三司之臣寂無一言,有憫然之斥。臣亦三司中一也,滿心惶愧,若無所容,何敢一刻晏然於臺次乎?請命遞斥臣職。司諫沈命德,正言李亮載,以臣等見識魯莽,言議巽軟,本不合於淸朝耳目之任,而合辭方張,沐浴義重,冒沒出肅,只傳故紙。不敢出一言論一事,辜負職責,悚恧方深。卽伏聞今日筵中,儒賢以三司之臣寂無一言,有憫然之斥。臣等亦三司中一也,相顧慙愧,惶汗洽背。身居言地,不能擧職之罪,益無所逃。臣等何敢一刻晏然冒據於臺次乎?請命遞斥臣等之職。大司諫鄭晩淳,以臣空疎鈍滯,本不合於淸朝耳目之任。頃當行幸之辰,陪扈義重,黽勉出肅矣。近因父病沈綿,實無離側供仕之望。冒進請急之章,獲蒙救護之批。曠日虛縻,惶愧徒切,卽見僚臺避辭,則以三司之無一言,乃有儒賢筵斥之語云。若論其緘辭溺職之失,則臣實爲首,其何敢晏然於臺次乎?請命遞斥臣職。竝引嫌而退,儒賢之意,寔出汎論,引以見斥,抑何意也?請大司諫鄭晩淳,司諫沈命德,正言李正薰·李亮載竝遞差。取進止。答曰,省疏具悉。處置事依施。
上在昌德宮。停常參,只晝講。
昧爽,下霜。
徐有防啓曰,明日常參·經筵,取稟。傳曰,只晝講。
傳于徐有防曰,都承旨入侍。
南鶴聞啓曰,前江原監司李亨逵,依下敎來待矣。傳曰,入侍。
備邊司薦望,以金憙爲水原府使。
吏曹口傳政事,兼知實錄事李徽之。
備邊司薦望,以李徽之爲平安監司。
傳于徐有防曰,左承旨入侍。
又傳于曰,政官牌招開政。
有政。吏批,判書未差,參判兪彦鎬進,參議李秉模進,右承旨徐有防進。以金鍾秀爲吏曹判書,李文源爲大司諫,宋濟魯爲司諫,李義存·李師濂爲正言,尹昌胤爲中部都事,鄭東愈爲司饔主簿,李範天爲司宰主簿,以金鍾秀爲司宰提調。奉敎徐龍輔,學錄李錫源·李益瑞,書題李尙禧,平安監司李徽之單付。
兵批,兼判書洪樂性進,參判金履素病,參議洪樂彬病,參知李亨元入直進,行左承旨鄭民始進。以鄭順采·南海源爲五衛將,閔百恒爲武兼,吳載衡爲京畿中軍,李晟爲洪忠監營中軍,鄭冑信爲北虞候。副護軍沈命德,副司直趙重晦·鄭晩淳,副司果李正薰·李亮載單付。
徐有防,以弘文館言啓曰,本館下番連日闕直,事甚未安。校理嚴思晩·金翊休,旣有只推之命,竝卽牌招,以爲推移姑降入直之地,何如?傳曰,允。
右尹李性源疏曰,伏以,臣觸事憒憒,瘡疣百出,日夕悚蹙,惟譴何是俟。昨以前任秋曹事,有問備之命,臣之不職之失著矣。惶懍愧恧,靡所容措,今臣所叨,亦一詞訟,其何敢晏然爲因冒之計乎?且臣所帶同春秋,與領事臣金尙喆,有親査應避之嫌。揆以公格,在下當遞,至於經筵兼銜,籌司有司,俱非如臣謏學駑才,所可僥冒。玆敢略控短龥,仰暴微懇。伏乞聖明,俯賜諒察,將臣本兼諸任,竝行鐫削,以安私分,不勝幸甚。答曰,省疏具悉。疏辭下該曹稟處。
全羅道儒生進士臣金義集·李敬錫·鄭潤吉,生員金挺澤·尹致宣·金聖求,參奉崔瑚,幼學安衡七·郭林輝·李可春·盧得珽·許欇·尹道㷜·盧敬默·盧敬文·盧廷斗·梁尙性·邊㰒·李亨燮·吳顯祚·盧敬直·梁義性·邊植·吳顯福·柳重鎭·柳孟鎭·李世錫·盧廷實·盧廷夏·盧穰·房弼普·崔綱宙·尹德采·崔琨·黃得中·黃楗·陳光岳·盧穉·李廷祿·柳檍·具龍徵·鄭達臣·黃宅中·崔尙文·崔處恭·柳日和·崔處績·崔淳·吳述賢·韓東顯·崔瀚·崔泳·韓東衡·崔泓·李懋·李潤命·崔與昌·李致脩·崔與吉·張俊明·河達源·崔伯孝·金礴·許檝·李德休·金星老·盧爟·金樂民·許梓·韓東冕·金礩·金樂鉉·韓錫福·金星斗·韓錫祚·張福輝·李德賢·金樂亨·張漢吉·金樂元·張夢輝·張寶輝·金磂·金砊·張漢經·韓思喆·韓思寬·柳得和·韓宅祚·韓基祚·韓思儉·柳德和·愼師顔·許槿·金彦龜·金彦郁·金樂純·金樂中·柳希鎭·金應斗·金應五·韓思爀·韓思泓·柳翔之·張大翼·崔廷稷·吳達厚·邊檍·李基永·丁相說·邊橝·姜喆祚·丁南說·邊杓·崔希聖·李碩權·崔應東·李元植·蔡致恭·李榮大·金景九·崔得祚·崔濟·權·金樂大·權世衡·丁堉·丁埴·金漢國·盧·李萬伉·李榮勳·丁弼良·丁復赫·許橒·李漢翼·張熺·李可學·黃翼秀·韓錫輔·李世煥·李秀煥·李鳳煥·尹彦彩·尹仁彩·李致榮·崔綱仁·尹東㷜·尹宗㷜·崔綱擧·崔琇·趙濯·趙啓祚·尹殷㷜·尹尙㷜·趙英祚·元翼曾·趙基祚·崔伯賢·崔集賢·金宅淵·尹致恒·崔喆賢·崔冑賢·崔璛·崔瑗·高恄·尹致勳·朴尙郁·崔廷益·尹致臣·黃鐫·尹一國·金元澤·金之鐸·盧燁·李廷煥·黃鉉·崔致賢·韓致明·權載垕·韓象岳·韓宗岳·柳震復·高萬紀·吳相瑾·鄭敎煥·朴聖浩·奇學淳·梁必孝·韓錫敎·韓起敎·柳震升·高萬恪·吳奎源·鄭誠煥·鄭忠煥·朴聖濬·奇學心·金昌賢·金敬時·金敬徹·柳震奎·高致謙·吳相慶·鄭頤煥·奇學祿·朴聖溵·金敬五·金敬身·柳東興·高有謙·吳相鼎·鄭在田·朴聖溫·奇學謙·金敬躋·金志述·全直休·柳道恒·高成謙·吳相淳·鄭在泰·吳相賢·朴聖濯·奇學敬·金文燦·金必重·金必鐸·高宅謙·吳相權·朴聖·邊相震·金必礪·金相孝·朴東稷·薛慶觀·洪桂根·朴乃淳·金有達·奇日觀·邊致尙·李鎭樹·李再貞·薛昌觀·洪樂根·金世鐸·金鎔·朴希烈·朴東元·柳以沃·洪漢根·薜匡謨·朴鳳采·柳廷藎·洪道根·安命弘·安命悅·金瀅·金溟·洪濟成·洪允大·柳廷烈·柳榶·金勛·柳翊明·柳玉明·洪允諴·金東赫·柳星緯·柳星普,進士洪允升,幼學洪允實·洪錫漢·金洵明·尹朝昇·尹晉昇·安廷臣·安廷權·安廷益·安廷宜·高天昇·崔昌之·高益勳·奇商泰·李琳·李宅仁·崔源之·宋日鑑·崔澐之·宋鼎垕·李志德·李維坤·崔哲之·奇商履·朴聖濂·朴聖漢·李寶仁·李達仁·高時彦·金孝一·朴顯贇·李實·宋益佐·李應七·柳宗坤·柳泰三·柳逵·朴燮·柳省三·閔百履·金天鳴·柳應五·奇鉉·朴廷燁·李煥·李志學·宋益采·金啇礪·金會鳴·鄭鳴東·朴致赫·洪重涉·金運恒·金東灝·尹敬和·金戒恒·李奎鎭·金有恒·金允章·朴光洙·朴光七,進士高時遇·李以錫·高應默·金益·李基疇,生員愼師俊等疏曰,伏以,自古聖帝明王,莫不以崇儒爲端本出治之方。洪惟我列聖朝,以堯·舜·禹·湯相傳之心,爲聖子神孫相繼之法。凡在崇聖敎明人紀之事,雖一節一行之微,無不畢錄而俱擧。逮至我殿下,以上聖之姿,懋時敏之工,卽祚之初,首以明聖道崇儒敎,爲制治化俗之本,旌招山樊之士,講明義理之學,猗歟盛哉。臣等僻在遐隅,人雖蠢愚,幸際作人之盛運,獲覩尙賢之新化,莫不振作欽誦。思所以對越之方,於是一方人士,蹈舞而相告曰,惟我湖南之南原,有蓼溪之祠,竝享四賢,厥惟久矣,尙未蒙賜額之恩。玆豈非後學之至恨,而朝家之久典也哉?當此聖明主尊賢明道之日,不一仰請於紸纊之下,倘使四賢臣妥靈之所,闕焉雲翰之昭揭,則更待何日乎?遂相率裹足,千里跋涉,略綴四臣之懿行,敢塵九重之崇聽。伏乞聖明垂察焉。昔在仁廟朝,治敎休明,培養菁莪,時則有若四賢者,相繼而出於湖南。以經學忠節名於世,隱德行義聞於時,生爲士林之師表而啓牖後學,沒爲士林之尊慕而立祠侑享。蓋故參奉臣金澕,副提學臣李尙馨,參奉臣金之純,敎官臣金之白是已。曰惟金澕,天姿高邁,行誼卓然,事親至孝,出於天賦,隱居求道,不喜進取,晩以父命,强赴公車,俱中司馬,逮昏朝倫廢之際,絶意榮塗,杜門讀書。凡於聲利嗜慾,無以累其心,而淸修寡約,爲自家素守。蓋其爲學,不區區於口耳之末,反躬實踐,涵養本原之工。不出戶庭,聲聞自著,朝廷交譽,薦除軍資監參奉,終不起。甲子适變,與故承旨崔蘊,作檄倡義,募兵聚粟,爲勤王之計。崔蘊卽當時竝名同志之賢士,而曾在肅廟朝,賜額於南原地露峰院者也。及夫丙子下城之後,戒其子侄,絶意仕宦,蓋以官誥之書僞號故也。實非果於忘世,不屑於金墉變作之時者,從可知矣。所居有溪澗之勝,扁以在澗,取諸衛詩碩人之意,而日夕徜徉,不易其所操於考槃之中,則直所謂陋巷不改之樂,遯世無憫之士,而蔚然爲士林之山斗。敎訓生徒,講明道義,使南湖遐遠之陬,愚蠢之俗,皆知有君君父父之倫者,莫非澕之功也。後學所以爼豆於旣沒之後者,蓋其濡染德義之致也。是以文正公臣李縡表其墓曰,造詣精深,克養有道。又曰,碩大寬廣,充然有得,其中必有大過人者。李縡之言,可以徵信於百世者,澕之平生所存,槪可知爾。曰惟李尙馨,卽孝寧大君七代孫也。以天潢毓德之種,膺歲星聚奎之運,德性寬厚,器度凝重。年八歲時,華人見之曰,東方大人也。以進士,疏斥廢毋論,遂抛擧業。受學於先正臣金長生之門,先正言人敏學,輒稱尙馨。先正臣宋時烈嘗曰,余於尙馨,每聞格言,其見重於師友若是也。仁廟改玉後三年乙丑登第,筵臣鄭經世·張維等,咸推其經學。以假注書命參講筵,問以璣衡朞三百及潮汐之理及他經疑義,則應響如鍾,剖析如流。上優異之,後値講筵,輒命參之,倘非所學之正大,造詣之高明,何能若是?及爲修撰,累陳勉君德釐俗弊之道,推演戊申封事,極言修攘之策。丁卯虜變,倡義旅勤王于沁都,丙子胡亂,扈駕入南漢,以校理差爲督戰御史,援袍立矢石所,不少避。上疏斥講和之論,陳守城之方。且請諸將逗遛不戰之罪,極言金慶徵·張紳·李敏求江都失守之罪可誅罔赦,而兩司依附廢法之失,擧朝肅然。下城初,崔鳴吉問以急務,尙馨答曰,朝廷無端縛送斥和三臣於北地,皇朝奏事之日,執送主和一臣,以謝其罪,當爲今日急務。鳴吉默然喪氣,直哉言也。方其氣焰之盛,威勢之隆,而折之以一言,眞所謂一士之諤諤,而在尙馨,特其少節耳。其爲持平,上密疏曰,我朝二百年臣事皇明,義則君臣,恩同父子。今雖不幸至此,皇朝貢路,不可便絶,亟示哀痛於國內,暴我忠誠於天下。嗚呼,此一疏,忠貫日月,誠通天地,當與諸葛亮出師表,相表裏矣。千載之下,可尙其蹈海高志,尊周大節,而其後連除應敎·執義·輔德,而俱不赴病卒之日,猶不釋朱子書,掩卷噓唏,命書崇禎官銜,其微意可知也。先正臣金集作碣文,有曰窮探性理,踐履篤實,天地陰陽,造化之原,無不淹貫,進退辭受,一以易爲準。文正公臣李縡,銘其墓曰,相彼流水,亦流于東,微公一言。噫,吾其戎,雖言不行,義則日星。夫以先正之邃學明識,其所以稱道之者若此,則尙馨之平生樹立,蓋有資於學孔·顔·程·朱之餘緖,而魯連·胡銓之高風大節兼之,則眞所謂不愧古人者也。南之人士,慕悅德義,尸祝依仰,可見其士林共公之誠,而粵在崇禎之三丙子,先大王嘉其大節,特贈副提學,遣官諭以祭之曰,洋洋東海,齊士蹈之。又曰,蓼溪一祠,矜式多士,然則當時卓犖之節,士林爼豆之擧,先朝所燭,而尙馨曠世知遇之恩,已極榮矣。聖朝尊賢褒崇之典,亦如斯矣。曰若金之純,資稟醇粹,德性渾厚。故相臣鄭狀,其行曰之純,卽在澗堂澕之子也。訓承家庭,學闡詩禮,嘗曰,人之心地,莫貴乎眞實。以主忠信三字,爲爲學頭腦,其操守之確,踐履之篤如是也。其事父母也,專心養志,前後執喪,哀毁逾節,七耋廬墓,三年泣栢。不以年老少懈,持己也莊而溫,接物也和而順,色辭不遽,動止有則,累魁鄕解,早膺南宮之選。丙子虜變後,絶意進取,不事擧業,修明學術,供戢子職。朝廷薦其行誼,特除敬陵參奉,强赴一謝。朝廷議除王子師傅,將送北地,身踐膻鄕,非其素志,卽歸丘園,居閒養德,世皆稱以東海之千古高蹈,河南之一團春風。兩世蓄德,一心傳道,孚信發揚,光輝篤實,一見可知爲有道君子也。以鄭澔高明之見,剛大之風,必無阿私之理,而其狀德之文若是,則之純平生篤實之行,淸高之義,可以彷像乎?沒世之後,而後學之所以尊慕於斯,爼豆於斯者,亦有以也。至若金之白,卽澕之從子也。資質淸明,道學精透,故儒臣閔鎭厚誌其墓,其略曰,讀書窮理,悟解如神。日取性理諸書,心得窮行,嘗著心統性情說,係以兩圖,折衷於朱子及先正臣李珥之語。明太極動靜之體,判天人義理之塗。受業於先正臣金集之門,與先正臣宋時烈爲道義交,精於禮學,作家禮答問。中戊子司馬,孝廟戊戌,招延林下之士,被薦爲童蒙敎官,又除社稷署參奉,俱不就。淸介之操尤審於取予,仲兄之聲爲淳昌守,載粟周乏,以粗可支吾,嘉遯鏟彩,萉遠權勢。賊臣自點之子釴爲銓郞,求一見之,殆將迫逼,終避不見,其嚴於邪正之分有如此。丙子下城後,無意榮塗,只切雪復之志。丁未華人漂船泊耽羅,不改漢衣冠,朝廷過慮,執送於虜,乃蹶然而起曰,此大義所關,遂製一疏,因道臣投呈。先正臣李珥之被誣於凶黨也,上疏伸辨,以救斯文之禍。蓋其平居絶口時事,而至於尊周大義,衛道抑邪,奮不顧身,可使懦夫立而頑夫廉也。嗚呼,以閔鎭厚之守正好義,其所長德之贊,若是光明於墓道,則之白文學之高明,德行之純粹,不但爲南士之尊慕。又於先輩之筆,可徵其平生高蹈之風節,而腏食敬仰之意,亦可尙已。噫,惟此四臣者,膺邦家休明之運,生竝一世,居同一鄕。或鳩義徒於逆适射天之際,屣軒冕於驕虜僭號之後,而隱居求道,不易素操。或斥和議於南城援袍之日,抗血疏於東朝遜位之時,而早從賢師,義秉春秋。或當丙子講和之後而始抛擧業,羞瀋陽赴館之職而爰辭除命,終保潔己之行。或恥丁丑下城之擧而絶意進取,悶華人俘北之行而投呈危章。且伸斯文之誣,則蓋其蘊抱德行,講明學業,矜式士林,維持世敎之功,旣如彼卓乎難及,而忠膽義舌,淸風峻節,砥柱乎頹波之中。明倫大業,尊周大義,彌綸乎宇宙之間。想其存遏之明,出處之正,崒乎山岳而不足爲高,昭乎日星而不足爲明。生可以倫軼於群賢,死可以標準於斯文。其亦永有辭於天下後世,則景仰其德,旣有侑靈之所,夷考其行,宜有錫號之典,而爼豆之享。今至百有年所,而尙闕華額之揭,此固士林之羞,而在聖朝崇報之道,亦豈非闕典乎?先正臣宋時烈,爲先輩請額有曰,明道莫如尊賢,尊賢莫如隆報,隆報之典,莫如錫號揭廟。先正此言,義理明白,不但爲當日奏語之格,殆若爲今日準備者然。噫,先正豈欺臣等哉?然則臣等今日之請,卽先正當日之意也。臣等所學者孔·朱,所讀者春秋,而四臣者,卽行孔·朱之道,而明春秋之義者也。丙·丁年間,樹立光明,丙·丁年後,萉遠鞱晦,扶世敎於當世,植天彝於來後。勵廉恥尙節義,蔚然爲濁世之淸風,屹然爲南土之山斗,而一方人士所以至今服春秋之義,志聖賢之學者,莫非四臣薰陶德業之力也。如無錫號崇報之典則已,如以錫號爲崇報之道,則舍此四臣之祠,而又誰爲哉?向者殿下,祗拜於寧考之陵寢,仰體大有爲之志,駐蹕於丙·丁年下城之墟,必倍傷舊迹之懷,則亦不無所感於四臣者之大義高節也。四臣之碩德懿行,昭然備載於諸先輩之所撰,則今臣等所言,實非一毫杜撰私語也。伏願聖明,勿以人廢言,亟降明命,特賜院額,以光聖朝崇儒重道之德,俾作制治樹風之本,國家幸甚,斯文幸甚。答曰,省疏具悉。爾等退修學業。
己亥九月初五日辰時,上御誠正閣。晝講入侍時,知事黃景源,特進官金華鎭,參贊官李在學,侍讀官沈煥之,假注書徐鼎修,記事官李信祜·鄭東浚,凝善君爔,行副護軍李壽鵬,以次進伏訖。上進講論語,讀前受音,自子張問崇德,止小人反是,煥之進讀,自季康子問政,止在家必聞,上又讀新受音訖,煥之曰,孔子對曰政者正也。此正者,卽正己而物正之正也。董仲舒所謂正心以正百官,正百官以正萬民者,亦此意也。人主有君師之位,可不以正處之,以正化之,事事物物,一出於正,而毋懷爲民立表之義乎?伏願聖上,體念于是。仁者愛仁,知者知人,仁知交相爲用,而樊遲未達,夫子告之以擧直措枉之道,可謂深切著明,而至於子夏,以舜·湯之擧皐陶·伊尹之事,推明之,仁知之用,靡有餘蘊矣。舜之擧皐陶,所以擧直也,四罪而天下服,所以措諸枉也,比屋皆封則使枉者直也。以今朝象言之,聖明在上,務盡登崇俊良之道,山林儒賢,于于登朝,淸明之化,朝野拭目,擧直之道,臣無可加勉,而措諸枉三字,臣愚死罪,不能無憾於天地之大也。君讐國賊,極惡大罪,不可與堯之四凶同日而語,而尙今偃息於覆載之間,三司合辭,便作謄傳之故紙,豈不有歉於虞舜四罪之義,尙何望其比屋可封乎?惟願廓揮乾斷,夬正王法,以盡措諸枉之道焉。上曰,諸臣以次陳文義,可也。景源·華鎭曰,儒臣旣皆敷陳,臣則別無可達者矣。在學曰,臣亦無可陳文義矣。景源曰,古例,召對則玉堂雖一員入侍,而至於法講,事體自別,故必備上下番,然後爲之矣。其後或有一二次上下番不備,而亦行法講之例矣。先朝曾以此有法講,則必爲備員之敎,此後則依此擧行似好,故敢達矣。上曰,依。命退,諸臣以次退出。
己亥九月初五日午時,上御誠正閣。前江原監司入侍時,江原監司李亨逵,右承旨徐有防,假注書徐鼎修,記事官李信祜·鄭東浚,以次進伏訖。上曰,前東伯進前。亨逵進前,上曰,久不見矣,其間連爲安過乎?亨逵曰,恩榮所被,感祝以過矣。上曰,本道年事,何如?亨逵曰,大體則大豊,而近因早霜,頗有傷害處矣。上曰,何邑早霜乎?亨逵曰,原州·橫城·春川等邑,皆早霜矣。上曰,市直何如云耶?亨逵曰,大豊云矣。上曰,有何弊瘼乎?亨逵曰,小小弊端,有難毛擧,其中松政,實爲巨弊矣。松木則有限,而年復年斫伐,此實難繼之道,而司饔院燔造木及訓局待變舡材等所入,亦甚多矣。上曰,大關嶺設置事,果何如?亨逵曰,今若設置關防,則豈不爲好,而但民情多不願矣。上曰,雖不設置,可無疎虞乎?亨逵曰,嶺路險峻,雖不設置,賊何以踰入乎?上曰,蔘政,實爲巨弊,而無他變通之道乎?亨逵曰,近來蔘極貴,故爲民大弊,而無他變通之道矣。上曰,儒賢以江原道多還穀,欲爲作錢,卿意,如何?亨逵曰,江原道內還穀分俵,每患不足。且農民種子,專恃於還租,而今若作錢,則民必無食矣。上曰,本道還穀米與雜穀,摠爲幾何?亨逵曰,合爲四十一萬石,而米則不過數萬石矣。上曰,如此則一道分還,尙亦太不足矣。亨逵曰,然矣。命亨逵先退,命書傳敎曰,實錄纂修之役,曾已申飭,而其中堂上李徽之,今旣敍用,更爲啓下,自今日仕進,使之從速訖役。又命書傳敎曰,騎馬二匹立之。命退,諸臣以次退出。
上在昌德宮。停常參,只晝講。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成疏批未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于南鶴聞曰,奎章閣一提調入侍。
徐龍輔有頉,代以趙興鎭爲假注書。
鄭民始啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營廳從事官來言,今日本廳軍兵日次私習云矣,敢啓。傳曰,知道。
南鶴聞,以弘文館言啓曰,本館下番副校理臣沈煥之,以東學兼敎授,今日儒生試取事,晝仕出去之意,敢啓。傳曰,知道。
傳于南鶴聞曰,明日召對爲之。
又傳于曰,昨今講筵,卿皆不赴,無或以諸臺之事,爲過嫌而然乎?此等事,今無一毫可引之端,則又何爲而不赴乎?良用悵虛,召對有命,卿其明日入侍事,遣史官傳諭于宋儒賢處。
又傳于曰,日間所愼,果已差愈,則登對日子,似在何間與否,遣史官傳諭于金儒賢處。
正言李師濂上疏曰,伏以,遠陵祗拜,鑾與穩返,鎭日臨講,玉體彌康,臣民慶忭,中外惟均。仍伏念,臣家世單寒,賦性樸愚,濫竊科第,榮耀已極,歷踐郞曹,涯分又溢。雖尋常簿書之期會奔走,猶懼其萬萬不稱,至於榮塗一步,初豈夢想之攸及也哉?卽伏見傳敎下者,以臣爲司諫院正言,言責自來峻選,此命奚至於臣。噫,臺閣之任,不輕而重,自非言議風裁,有足以聳動一世,入而進讓直之言,出而警頹墮之俗者,則上不可以濫授,下不可以冒據也明矣。臣之愚騃巽軟,不但臣所自愧,實亦通朝之所共知也。今乃不少難愼,苟然充擬於千不近萬不似之一賤臣,臣身顚沛,雖不足恤,名器玷辱,誠非細故。伏乞聖明,察臣職之不可濫竽,諒臣懇之非出飾讓,亟命有司之臣,將臣所帶職名,鐫削而刋正之,以重臺選,以安私分,不勝幸甚。臣旣不敢以臺閣自處,則宜不容贅及他說,而春秋之義,亂臣賊子,人得以誅之。臣雖無似,亦有秉彝,沐浴之討,其可不汲汲乎?噫嘻痛矣,元惡大憝,從古何限,而豈有如近年諸賊之窮凶絶悖,集千古所未有之惡,亘天地所未聞之變耶?合辭之論,已至四載,人臣之義,不共一天,而何殿下一味靳允,泄泄沓沓,使宗社有無窮之憂,義理無可伸之日,至此之極而莫之恤哉?噫,世之論首逆者,壹是以麟·厚兩賊,爲根柢窩窟,而臣則曰,鄭妻與龜柱爲其本也,何者?麟賊之三不必知,揮手止之,何莫非以逆禶爲奇禍,以厚賊爲心腹,而厚賊之危逼聖躬,爭抗貳極者,惟其母是恃,則尙謂鄭妻非其本,而伊誰之爲根柢也。惟彼賊龜,處地,何如,而締結厚賊,暗逞私憾,慫慂乃叔,恐動天聽,幾累我先大王聖德,幾危我億萬年宗國。三案已成,百惡昭著,則可謂龜柱非其本,而伊誰爲窩窟也。萬口一談,皆曰可殺,雖婦孺走卒,皆莫不戟手相指,肆口憤罵曰,鄭妻不誅則民彝無以植焉,龜柱不斬則王章無以施焉。此皆人情之所同憤,天討之所必加也。書曰,天討有罪,五刑五庸哉。古之聖人,寧或不足於好生之仁,不殺之武哉?惟天討之所必加奉而行之,不敢以私恩己意,有所輕重於其間耳。以殿下至明至斷,此箇義理,伏想講之熟矣,而只爲一私字牽掣,尙靳大聖人處分。三司之簡,紙已生毛,喉院之啓,竹亦垂罄,而殿下一直訑訑,輿情去益遑遑。禍源未杜,餘波有汎濫之憂,亂根未鋤,枝葉無銷沮之望,脈絡之相糾結,逆節潛滋,聲氣之所關通,駭機已闖,苟求其致亂之由,則專在兩賊之不誅也。以此之故,一轉而爲任,範·趾·述等,窮天極地之凶逆,再轉而爲能量··翼輩,圖爲不軌之亂賊。其流之弊,甚至於賊厚輩投書之變極矣。思之膽棹,言之髮豎,爲殿下臣子者,孰不欲食肉寢皮,以快我君父之讐也?畿島安置,或勝於城闉之偃息,而禍本則自如,黑山圍籬,稍密於曩日之疎忽,而當律則不加,曾謂殿下之明聖,而屈法伸恩,優柔不斷,不思所以絶根而去柢,破窩而掃窟,馴致此他日難言之慮耶?噫,彼相福,位至三事,國家前後何負於渠,而諸般罪惡,猶屬細故,究覈言根之說,卽是麟·厚之不敢爲,而彼相福,乃肆言而無忌憚。況此瑩中,性本陰猾,相臣之疏,出於忠赤,萬年宗祊,賴此靈長,而敢以深文等說,甘爲凶逆之一前茅,則彼瑩中,亦豈可一日容貸乎?相集之擅删日記,漫漶義理者,語其跡則至妖惡也,究其計則極叵測也。此等凶逆之類,若不一一拿鞫,施以當施之律,則其將曰,國家有法,亂賊知畏乎?況此尙魯,卽是萬古劇逆也。孥戮之典,捨此賊誰先,而祗緣朝家之新有令甲,應行之律,尙此未施。雖是祖宗朝金石之典,至於不得不變通處,則有時乎折衷改轍,以適時中之義。況此追律一款,則殿下斷而定之,殿下守之太固,前後臺請,尙未蒙兪。萬一窮凶如尙魯,劇賊如尙魯者,抵賴不服,徑斃杖下,則追孥之典,亦將不施乎?罪在罔赦,事關後弊,臣謂尙魯孥賊之典,斷不可已也。嗚呼,寬之一字,固是帝王家盛節,而至於天經民彝之法,不當寬緩處,則必也一刀割截。斷之以義,濟之以威,克使倫綱不至泯沒,王法得以快行,然後始可謂寬而得中矣。戊申諸賊,何等惡逆,而治之失於太寬,致有乙亥逆變,乙亥之獄,又失之太寬,以至於近年諸賊,慢天射日之無所不至,則若是乎治獄之不可徒用寬典也。臣竊觀近年治獄,則殿下以好生之德,專用一寬字爲主。凡諸罪人之負犯至重,關係非細者,有時乎酌處而平反之,故人心狃於放肆,賊徒無以懲畏,今年治一獄,明年復生一獄,節上生枝,種下生子,不知何樣禍機,伏在何處。思之及此,豈不懍然而危懼,怵然而懲創者哉?伏願殿下,淵然深思,穆然遠覽,深懲已往之蹟,亟施應用之典,以之天討大行,輿憤少洩,則國家幸甚,臣民幸甚。答曰,省疏具悉。所陳當留意,爾其勿辭察職。
己亥九月初六日。記事官姜彙鈺,刑曹御寶僞造罪人金奉鎭加刑啓目。傳曰,依前判付,更加嚴刑,期於得情爲良如敎。
刑曹殺獄罪人李千奉加刑啓目。傳曰,依前判付,更加嚴刑,期於得情爲良如敎。
刑曹僞造御寶罪人朴加刑啓目。傳曰,依前判付,更加嚴刑,期於得情爲良如敎。
刑曹僞造御寶罪人金龍河加刑啓目。傳曰,依前判付,更良嚴刑,期於得情爲良如敎。
刑曹殺獄罪人李光點加刑啓目。傳曰,依前判付,更加嚴刑,期於得情爲良如敎。
己亥九月初六日辰時,上御誠正閣。晝講入侍時,特進官李福源,同知事李性源,參贊官南鶴聞,侍讀官金翊休,檢討官沈煥之,假注書徐鼎修,記事官金健修·鄭東浚,西淸君煋,行副護軍鄭觀采,以次進伏訖。上進講論語,讀前受音,自季康子問政,止在家必聞,翊休進讀,自樊遲從遊,止以友輔仁,上又讀新受音訖,翊休曰,仁智交相爲用,不可偏廢,而仁非煦煦慈愛之謂也。必擧直措枉,然後可矣。目今聖明在上,山林之臣,彙進在朝,無待臣等之加勉,而區區所望,只在於一仁字矣。體念焉。煥之曰,愛人知人,非但學者之事,人君爲治之第一急務,愛人則惠,知人則哲,人君必得同德之臣而任之,然後可謂愛人矣。伏望留念焉。性源曰,愛人非謂仁之全體,而蓋言其用,則體在其中矣。此等處留念焉。福源曰,文義別無可陳,而聖人所答,各自不同,可謂汎應曲當。雖凡人,若服膺而體認之,則必有效矣。此等處留神焉。鶴聞曰,臣則無可達之辭矣。上曰,諸子問仁,聖人所答,各自不同,何也?翊休曰,顔子亞聖,故以復禮答之,而至於仲弓·樊遲,則各隨其氣質病痛而言之,可見聖人之言,無不汎應而曲當矣。命退,諸臣以次退出。
己亥九月十六日午時,上御誠正閣。左承旨入侍時,行左承旨鄭民始,假注書徐鼎修,記事官李信祜·鄭東浚,以次進伏訖。上命書傳敎曰,禮房承旨馳詣受香所奉審,祭物·祭器看審,諸執事·進排官,亦爲摘奸以來。又命書傳敎曰,信箭折傷罪人,被囚多日,尙不捧供,豈其無傳敎而然耶?今日內使之具格取招,仍卽照律以聞。上曰,奎章閣一提調入侍。奎章閣提調徐命膺進伏,上曰,奎章閣誌,甚是詳備,皆有條理,善爲之矣。此後如有可以追入者,次次補入,可也。上曰,左副承旨入侍。左副承旨李在學進伏,命讀奏公事,命民始先退,上曰,奉審承旨入侍。右承旨徐有防進伏奏曰,臣承命馳詣受香所奉審,祭器·祭物看審,諸執事·進排官摘奸則無頉矣。命退,諸臣以次退出。
上在昌德宮。停常參·經筵。
夜三更,雷動電光,至五更,灑雨下雨,測雨器水深五分。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
鄭民始,以都摠府言啓曰,今日入直宣傳官武兼及有廳軍士,當爲中日習射,而國忌齋戒相値,不得爲之之意,敢啓。傳曰,知道。
傳于鄭民始曰,兵曹判書入侍。
南鶴聞啓曰,實錄廳持去壬戌·甲申·乙酉年日記,合三十八卷,先爲還來之意,敢啓。傳曰,知道。
傳于南鶴聞曰,同副承旨入侍。
黃仁炫書啓,臣敬奉聖旨,馳往傳諭于北部嘉會坊齋洞戶曹參判宋德相所住處,則以爲,臣以多臺嫌遞,情跡不安,昨今講筵,亦不敢赴入,方切耿耿矣。伏蒙特遣近侍,慰諭備至,使之入參召對。臣於是,不勝惶感罔措,顧身雖略有難便情私,聖敎至此,謹當趍詣講席伏計云矣,敢啓。傳曰,知道。
又書啓,臣敬奉聖旨,馳往傳諭于北部順化坊壯義洞副司直金亮行所住處,則以爲,臣之病狀,四五日危劇矣。伏蒙醫藥之恩,自日昨幸有減勢,區區惶感,曷有其極?第今咳喘昏眩之症,猶未夬去,故竊擬益加調治,以爲旬前登對之計矣。又伏承下問,悚隕之至,不知所達云,敢啓。傳曰,知道。
又書啓,臣敬奉聖旨,馳往傳諭于北部順化坊壯義洞副司直金亮行所住處,則以爲臣之病勢,雖無所減,而恩敎屢勤明,當力疾祗詣云矣,敢啓。傳曰,知道。
上在昌德宮。停常參,只晝講。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左副承旨入侍。
傳于南鶴聞曰,明日朝講爲之。
傳于鄭民始曰,左承旨入侍。
徐有防,以孝徽宮守奉官,以入番宗室意啓曰,本宮忠義衛,凡科場時,受暇赴擧,已有舊規矣。今此監試·初試時,忠義衛宋喆休·韓翼商,皆當赴擧云。假忠義一員,卽爲差出,以爲致齋入番之意,分付該府,何如?傳曰,允。
洪國榮·鄭民始·徐有防·李在學·沈念祖·南鶴聞箚曰,伏以,天之道反則災也,災固不虛,而其捷影響也。夫雷,始收聲於八月之內,則九月以後而作者,乃反而災也。說者曰,九月非閉藏之月,或無怪其轟燁之異也。臣等竊以爲,先事而戒,憂明而慮治者,卽不易之義也。此所以九月之災,甚於十月,今年之災,危於去年,嗚呼,殿下明主也,又何爲而致此歟?人心狃安而循常,滔滔度了,或有一災一異之降,則擧皆警懼於當日,上而有修省之敎,下而有陳勉之辭,相顧皇汲。若將轉災而爲祥,無奈一日二日,便屬過去光景,不出旬日之間,遽已嬉嬉恬恬,不復知有恐懼事,由是而觀之,天烏得而不怒,災烏得而不生也?殿下之御極,今纔三載矣。元年水爲災於東南,二年風爲災於南,今年始幸四方之大熟,而雷又如期而至,告戒丁寧,竊恐於昭上天,念下民之顚連。雖有穰穰之錫,而萬化之原,猶有所未盡,故爲之示警於殿下歟?嗚呼,今日之國事,何莫非痛哭流涕者,而語曰未有遺其本而治其末者也。凡發於政令,施於中外者,卽心之末也。愼於幽獨,驗於體用者,心之本也。苟本不能立,而徒務乎末者,譬如爝然之光,不能久明,涓滴之流,不能達遠,顧何嘗有益於本,而適足以無捄其末也?嗚呼,今日之國事,得無近於是,而至仁之天,未嘗不眷眷於殿下而然也。召災在卽,其應在後,爲人主者,不自其召之易,而每或忽於應之遠,倘於對越之時,默究所以召之之由,預講所以弭之之方,則無往非修省之日,無往非修省之年。本原之地,操存如許,則雖欲召災,災其生乎?臣等膚淺之言,不能精理,考其旨則亦不外於端本之道,是固應天以實之意也。惟殿下毋忽焉。傳曰,所陳切實,當猛省矣。
領議政金尙喆,左議政徐命善箚曰,伏以,朝見靑臺之報,夜有轟燁之異,節屆收聲,此曷故也。伏想高拱對越,丙枕靡安,顧今摠攬機務,聖治日勤於乾惕。晉接經筵,聖學日懋於進修,朝野少事,化理淸明,庶幾體信達順,休祥日臻,而仁愛之若是告戒。臣等誠返復而不得其說矣。其或王道蕩蕩,朝著粗靖,則聖心以爲治安而然歟?年穀穰穰,民憂差寬,則聖心自底亨豫而然歟?懲討不嚴,而三司無準請之期,綱紀不振,而百度有委靡之慮,卽此數者,未必不爲咎徵之一端,而若其寅亮承佐之責,惟輔相是耳。如臣等無似,當退不退,久據匪據,徒竊廩祿,無所猷爲,使至尊獨憂於上,而治效尙遲於下,有相如此,安得不召災而致異也?苦情血懇,不但爲責免之故事而已。倘殿下赫然奮勵,莫曰旣治旣安,益軫愼終如始之戒,使世道丕變,國勢冞固,而若臣等已試蔑效者,不少假借,亟賜斥退,則半夜一聲之雷,在殿下其將爲法家拂士,今日消弭之道,亦豈外此?臣等治箚將上之際,伏讀傳敎下者,縷縷累百餘言,反之聖躬,字字出於側修之盛意。至有減膳三日之敎,六責三言,何以加此?臣等莊誦激仰,益不勝欽歎。今殿下若以修省於今者,毋或暫弛於後,雖其無災之時,常若有災之日,則何患災沴之不消也?惟聖明懋哉。答曰,省箚具悉卿等之懇。今日之災,致自否德,卿等何有?卿等安心勿辭。經筵有命,卽起造朝。仍傳曰,此批答,遣史官傳諭于領左相。
校理嚴思晩·金翊休,副校理沈煥之等箚曰,伏以,今玆季秋之月,天忽大雷以風,仁愛我殿下,警告我殿下。不啻若耳提而面命,未知聖朝有何闕矢,而致此轟燁之異也。臣等雖不敢指爲某事之應,以招傅會之譏,天人不遠,感應靡忒,則恐懼修省,轉災爲祥之機,亦安知不在於斯歟?惟我殿下卽祚以來,嚴恭寅畏,宵旰憂勤,上以懋昭事之誠,下以盡旁招之禮。風雨熄災,年穀致豊登之喜,誠意交孚,宿德有彙征之美,泰平之休,淸明之化,凡在朝野,擧皆拭目而顒瞻,是宜上穹垂佑,景貺潛周,而乃有此可驚可愕之災。臣等相顧憂難,誠未曉其故也。噫,災不虛生,必有所召。臣愚死罪,不敢以今日〈之〉災,歸之於無緣而致也。伏念殿下,憂民之意,非不摯矣,而蔀屋之實惠未敷,來諫之誠,非不勤矣,而公車之讜言無聞,地部盡節省之方,而尾閭之泄莫杜,宮闈軫儉約之道,而侈靡之風難祛。章奏之賜批,或踰旬日,狀牘之稟決,動經時月,勤勵之效未著,因循之習漸痼,以至於君讐國賊,尙今假息。王章不擧,輿憤莫洩,是豈天討有罪,五刑五用之意哉?今此數者,罔非政刑之未盡修擧,則尙何望其天心悅豫,災沴消熄也?先儒云,毋以蒼蒼者爲遠,求諸視聽言動之間,人主一心,卽昭昭之天也。一念之善,景星卿雲,一念之惡,疾風雷雨。倘殿下蜎涓蠖濩之地,幽獨隱微之際,益加端本之工,以爲出治之源,方寸瀅澈,表裏罔間,則將見心和氣和,而天地之和應矣。桑穀之枯,熒惑之徙,豈獨專美於古,于以莅民而可期惠澤之旁流,于以求言而可致謇諤之成風。至若節財崇儉,卽一轉移間事,而淵然深思,赫然奮發,奉天行誅,剪滅凶逆,此其時也。惟殿下念哉。答曰,省箚具悉。已諭於政院之批矣。
己亥九月初八日午時,上御誠正閣。召對入侍時,參贊官洪國榮,經筵官宋德相,經筵官金亮行,侍讀官嚴思晩,侍讀官金翊休,假注書徐鼎修,記事官李信祜·鄭東浚,以次進伏訖。思晩進讀近思錄,自學本是修德,止人不可及也。上又讀一遍訖,思晩曰,有德者必有言,德者本也,言者末也。有德然後有識見,有識見然後可以言矣。退之因文悟道,故有倒學之難,蓋言不可不愼也。易系曰,君子居其室出其言,善則千里之外應之,不善則千里之外違之。言出乎身加乎民,人君之言語,卽絲綸而本諸實德,然後可以感化百姓。若不於實德上做去,徒言辭而已,則何以感化乎?此等處正好留念矣。精密嚴恕四字,爲進德之要。蓋不精則粗,不密則疎,政令事爲之間,若思之又思,俾得其精,則自然無疎漏之患。嚴以濟恕,然後剛柔得中,若徒尙其嚴,則易歸於猛,徒尙其恕,則易歸於流矣。伏願深體此章之旨焉。忠誠貫於金石者,專一之謂也。金石甚堅頑,而亦可以貫透,則誠之所到,無所不感,卽伏聞傳敎下者,以昨夜之雷異,十行絲綸,惻怛溫諄,臣不勝欽仰之至。若於此時,益加修省之工,發號施令之際,惟以誠之一字,孜孜篤念,則轉災爲祥之機,亦在於此矣。深加聖念好矣。翊休曰,上番以精密嚴恕之義敷陳,而嚴恕二字,尤爲較重,爲政之有嚴有恕,惟視道理之當否而已。周濂溪雖以一守宰,凡厥爲政,當嚴而嚴,當恕而恕。務盡道理,而以今朝家刑政言之,伏見頃日傳敎下者,刑曹徒流之律名稍重者,特命司寇之長,審理文案,克盡當恕之道,欽恤之德意。臣固欽仰,而至於三司合辭中,君讐國賊,屢年爭執,尙未蒙允,天討不行,輿憤益激,豈不有欠於當嚴底道乎?惟願嚴字上益加體念焉。德相曰,臣則前後經筵,旣已屢登,而此儒臣初登筵席,使之敷陳文義,而自上亦爲下詢好矣。上曰,卿亦先爲敷陳,可也。德相曰,人之見識出於學,而韓愈則徒言而無實學,故未免爲倒學。若無踐履而徒言語,如木之無根,水之無源矣,胸中灑落,可謂善形容周濂溪矣。明道先生爲學治人之工,無不詳備於行狀一篇中,於此可見其氣像矣。上曰,爲臣當忠,爲子當孝,此是當然之理,而窮極其所以然之理,乃窮理之工也。如射者之有的,行者之有止,然後可免過不中之患矣。亮行曰,聖敎誠然矣。德相曰,辨而不間,註以爲亦不絶之,此甚可疑矣。上曰,余於此句,未及理會,而蓋開物成務,聖人之道也。凡於接物之際,辨其是非,使之自新,而亦不至於斥絶之境,則可見明道忠恕之意也。亮行曰,聖敎誠至當,而此等處活看好矣。上曰,金儒賢亦陳文義,可也。亮行曰,涵養德性之工,可見於論語矣。聖人氣像,則可見於明道行狀,此等文字,不可一番看過而已,必反覆體認好矣。上曰,所陳好矣。上曰,參贊官亦陳文義,可也。國榮曰,臣則別無可陳者矣。亮行曰,孔·孟後諸賢,無生知之姿,擧皆變化成德,而惟明道先生,姿稟甚高,德器天成,繼旣絶之學於千載之後,其功大矣。德相曰,二程姿稟工夫,各自不同,明道姿稟,尤似高矣。亮行曰,恐不必層節於二程矣。明道則不幸早世,故工夫猶未盡就,伊川則享壽而盡其工夫,故畢竟成就。若是高明,而豈有層節於其間乎?上曰,明道若存,則王安石亦有感化之道乎?亮行曰,其時程子若生存,庶可化矣。亮行曰,王安石才學甚高,而但有固執,畢竟與善類背馳,而末流之弊,至於亡國。此皆執拘所致,而亦可見心術不正處矣。德相曰,學術旣誤,故有固執矣。國榮曰,此皆呂惠卿之罪也。上曰,安石之意,蓋取惠卿之巽軟,而姑先同事,至於新法盡行之後,將欲復用善類,而惠卿不退,子䨦先死,故其計未成矣。程子曰吾黨激成之此言好矣,司馬溫公一變新法,太過矣。上曰,司馬溫公,力行則過而致知不足,故不害爲重厚君子,而不能無病處矣。新法豈可不好,而五日之內,若是其盡變乎?亮行曰,聖敎誠然,先儒有此等議論矣。上謂亮行曰,日氣過涼,旅次調病,能無添損之節乎?亮行曰,臣本有奇疾,氣息常奄奄,故蟄伏草野,不敢爲出門之計,伏蒙聖上不世之殊遇,感激怵畏,他不暇顧,扶羿上來,而賤病適又添苦,至蒙醫藥之賜,屢日調理,今始登筵,不勝惶悚矣。上曰,驪上暫見,而行事怱擾,未得咨訪爲治爲學之方,至今惋嘆于中矣。今幸從容登對,庶副如渴之意,實爲欣滿。亮行曰,聖學高明,何待臣等膚淺之言,而傅說曰,知之非艱,行之惟艱,張橫渠曰,爲萬世開太平,先正曰,當以聖人爲法。伏望此等處留念焉。上曰,所陳果好矣。德相曰,去夜雷電,實非尋常,而伏見朝下備忘,罪已求助,辭旨懇懇。臣奉讀再三,不勝感祝之忱矣。應天之道,在於實不在於文,而實心做去,亦必自愼獨始焉。是臣區區之望也。上曰,卿言切實矣。亮行曰,臣跧伏野外,或見絲綸之下布者,未嘗不莊誦感嘆,而區區愚見,竊以爲,命令之間,或不無急遽,此由涵養之工未篤而然矣。上曰,所言誠是矣,當體念矣。德相曰,問議事,下詢此儒臣好矣。亮行曰,先正每以許衡黜享事眷眷,而其時則朝報筵說,或有流入彼中之慮,故有志未就,而今則與其時有異,足可爲之矣。上曰,我國一遵華制,許衡配享,已自皇明朝爲之,則今遽黜享,似不無如何故耳,此非先正未及就之事也。且許衡不過登進士於宋朝,而許身於胡元,則謂之失身可也,而斥之以失節過矣。若以其被髮左袵爲累,則其時滔滔天下,莫不皆〈然〉,恐不必以此獨爲罪也。肅廟朝朴泰輔諸人,亦以爲不急而未果矣。亮行曰,非謂其失節也,以其身事夷狄之君故也。上曰,當商量矣。亮行曰,祝辭事亦當釐正矣。孝廟朝,金壽增以太學生,上疏請改,而其時時勢有掣礙,故不得爲之矣。國榮曰,孝廟時以此事生梗於彼中,而至以其時收議,皆爲入送矣。德相曰,其時自點之黨,引胡兵壓境,故孝廟引咎自當,得以無事矣。亮行曰,婦人首飾,臣則固未知何制爲可行矣。上曰,禁髢髮,乃所以祛侈風,而若出華冠,則飾以珠玉,其費殆有過焉矣。亮行曰,若得可以無弊之制而行之,則好矣,而不然則雖用髢䯻,禁其太侈,使不得過費,則此雖下策而無妨矣。上曰,此外亦有可達者乎?亮行曰,民生困瘁,專由於侈風之漸盛,而已成痼弊,有難猝變。第自上躬先爲導率,以大禹之菲衣惡食,衛文之大布大帛爲心,則庶有觀感丕變之效矣。頃於陵幸時,適見掖隷服飾太侈,無異倡優,近屬如此,則下民何責?此等處留念焉。上曰,卿言果切中時弊,此後當着實禁之矣。亮行曰,懲逆尙今未行,誠可悶也。目今百千萬事之玩愒委靡,皆由於朝廷之上,典章不申故也。至於樂任事,名出鞫招,罪狀狼藉,則不徒不正典刑,又至全拔於明義錄中,此亦處分之極爲過中處也。上曰,卿言甚是,而蓋爲慰悅慈心,有此不得已之擧也。亮行曰,聖意所在,非不仰認,而至拔明義錄則過矣。上曰,此言是矣。亮行曰,殿下圖治四載,尙無顯效,區區愚衷,實莫曉其故也,亂逆之變,每年層生。大族多傷,人心尙未鎭定,此甚可悶。自上稍思鎭安之道,使反側自安,龍蛇爲赤子,則豈不好哉?其中干犯之不甚大段者,間間疏辨則亦好矣。上曰,卿言果好,當留意矣。德相曰,當處分者則卽爲處分,當疏辨者則卽爲疏辨好矣。上曰,日氣甚寒,儒賢病餘似難久坐,今姑先退,好矣。亮行曰,臣之病狀如此,難望更登前席矣。上曰,必爲更見,予所深望也。上曰,金儒賢病餘行步甚艱,注書扶下層階,可也。命退,諸臣以次退出。
己亥九月初八日酉時,上御誠正閣。左承旨入侍時,行左承旨鄭民始,假注書徐鼎修,記事官李信祜·鄭東浚,以次進伏訖。上命讀奏公事,上曰,今年年事何如云耶?民始曰,八路俱爲大豐,而兩南則尤爲豐登云矣。上曰,舊還停捧,亦爲民間一分之惠乎?民始曰,今年雖幸登豐,若盡捧舊還,則農民秋收,必無餘蓄,而無豐年之效矣。今番停捧之敎,實爲莫大之惠矣。命退,諸臣以次退出。
上在昌德宮。停常參,只朝講。
徐有防啓曰,明日常參·經筵,取稟,只晝講。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于沈念祖曰,都承旨入侍。
傳于鄭民始曰,左承旨入侍。
南鶴聞啓曰,明日朝講,兩司無進參之員,除在外,疏批未下,傳旨未下外,正言李師濂,待明朝牌招,以爲進參之地,何如?傳曰,允。
傳于徐有防曰,下直守令,朝講同爲入侍。
徐有防啓曰,來十一日輪對,取稟。傳曰,爲之。
有政。吏批,判書金鍾秀在外未肅拜,參判兪彦鎬進,參議李秉模式暇,右承旨徐有防進。吏批啓曰,判書金鍾秀在外未肅拜,參議李秉模式暇,小臣獨政未安,何以爲之?敢稟。傳曰,仍爲之。以李命勳爲獻納,權以綱爲修撰,朴祐源爲副修撰,金亮行爲工曹參議,權應奎爲兵曹正郞,兪任柱爲宗簿主簿,金思善爲社稷直長,柳誨爲司饔奉事。水原府使單金憙,學諭二單,車信用·楊致鶴。
兵批,兼判書洪樂性進,參判李義翊未肅拜,參議李亨逵入直進,參知李亨元病,同副承旨南鶴聞進。金光默爲副司直,尹行元·趙鼎鎭·金宇鎭·沈樂洙爲副司果。
以修撰李儒慶牌不進罷職傳旨,傳于徐有防曰,只推。
南鶴聞啓曰,明日次對,兩司當爲進參,除在外疏批未下,傳旨未下,引避退待外,未肅拜人員,待開門牌招,何如?傳曰,允。
傳于沈念祖曰,刑曹諸堂持所抄文案,明日食後來待。
徐有防,以吏曹言啓曰,來庚子式年監試·初試試官,今方擬入,而其中前掌令尹弼秉時無職名,令該曹口傳付軍職,何如?傳曰,允。
兵曹口傳政事,尹弼秉爲副司果。
又以禮曹言啓曰,今此式年監試·初試一所,設場於本曹矣。上直郞廳,依例朝房直宿之意,敢啓。傳曰,允。
實錄郞廳,以摠裁官意啓曰,本廳堂上李徽之,除拜外任矣。其撰次年條,餘旣不多,自前文苑之臣,如有旣受之纂役,則雖或移職,亦多修呈之例,使之辭朝前,專意編摩,從速訖役,何如?傳曰,允。
徐有防,以奉常寺官員,以都提調·提調意啓曰,東籍親耕田所種稻太兩種,今九月望前,當爲成熟之意,敢啓。傳曰,攝刈。
又以奉常寺官員,以都提調·提調意啓曰,東籍親耕田所種皮唐黍打作,則所出爲一石九斗,豆打作,則所出爲一石五斗,皮粘粟打作,則所出爲一石七斗之意,敢啓。傳曰,知道。
南鶴聞,以義禁府言啓曰,前獻納韓光近禁推事,傳旨啓下矣。韓光近時在京畿金浦地云,依例發遣府羅將拿來,何如?傳曰,待待命拿囚。
以承傳色口傳下敎曰,士習,尤可見於監試,前已申飭,而今番若復如前亂雜,試官當處分,以此嚴飭。
己亥九月初九日申時,上御誠正閣。左承旨入侍時,行左承旨鄭民始,假注書徐鼎修,記事官徐龍輔·鄭東浚,以次進伏訖。上命民始讀奏公事,上曰,右副承旨入侍。右副承旨沈念祖進伏,上曰,昨見金儒賢病氣,尙未快差,可悶。念祖曰,近來則比前頗減云矣。上曰,金儒賢詩文,亦善爲乎?念祖曰,詩則善爲之矣。上曰,我國行文,終不如詞律矣。念祖曰,果然文不如詩矣。上曰,我朝文集中,抄出諸名家,作一成書,有如百三名家之例而爲之,何如?念祖曰,臣嘗於此,有區區之心,而姑未就之矣。我東名家,亦多可觀,而年代漸遠,卷帙散落,古人積功,今幾泯絶,此甚可惜。若就其中抄出成書則誠好矣。上曰,承旨如有意,第爲抄出則好矣。念祖曰,謹當爲之矣。上曰,許衡黜享事,宋儒賢已有所陳,而此亦有難處者矣。念祖曰,以其失身於胡元,而有是非矣。上曰,然矣。謂之失身則可,而謂之失節則過矣。且儒賢議論,以其胡人而左袵也,故當黜云,此議姑未知如何矣。命退,諸臣以次退出。
上在昌德宮。停常參,只晝講。
徐有防啓曰,明日常參·經筵,取稟。只晝講。
南鶴聞啓曰,司憲府大司憲宋文載,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于南鶴聞曰,都承旨入侍。
鄭民始,以都摠府言啓曰,今日入直宣傳官武兼及有廳軍士,當爲中日習射,自上方在減膳中,復膳間依例停止之意,敢啓。傳曰,知道。
傳于李在學曰,晝講次對入侍。
傳于南鶴聞曰,大臣·刑曹堂上入侍,都承旨同爲入侍。
傳于鄭民始曰,左承旨入侍。
以獻納李命勳牌不進罷職傳旨,傳于南鶴聞曰,只推。
徐有防,以禮曹言啓曰,今九月初八日所下傳敎中,自今日減膳三日事,命下矣。三日之限,止於今日,自明日依例復舊封進之意,分付,何如?傳曰,允。
鄭民始,以兵曹言啓曰,慶熙宮衛將鄭東仁·李琦龍,俱以身病猝劇,呈狀乞遞,輪番之任,不宜久曠,竝今改差,何如?傳曰,允。
又以兵曹言啓曰,新除授北虞候鄭冑新老母,今年八十四歲,法不當遠離赴任,呈狀乞遞,虞候之親年七十五歲以上許遞其任,已有定式,依法例改差,何如?傳曰,允。
平安監司李徽之疏曰,伏以,臣本昏謬,事多不省,曩獲罪戾,薦承嚴旨,辜在難赦而罰止薄罷,杜門頌愆,只自惶蹙。不意玆者,聖恩洪大,特降敍命,繼有寵除。以臣爲平安道觀察使者,臣誠惝怳震懍,只有感涕而已。噫,向臣所負,罔非由臣愚迷,則冒據重藩,幸免狼狽,必無是理。雖欲貪戀榮寵,趍命爲恭,而其乃精神衰耗,難備驅策何哉?且念箕邦,素稱西門鎭鑰,其爲緊重,非比他道。苟非威明著顯,才智贍富者,則誠無以鎭衆望而固邊圉也。如臣愚蒙短拙者,已試內職,亦不事事,其何能不負聖簡,以責成效也哉?左思右量,實無堪承之望,敢陳肝膈之辭,仰煩崇嚴之聽。伏乞聖明,俯垂諒察,亟遞臣職,以幸公私,不勝大願。答曰,省疏具悉。授卿方面之任,意非偶然。卿其勿辭,速往欽哉。
校理嚴思晩,修撰權以綱等箚曰,伏以,正言李思濂,以臣賦性愚迷,言議拙滯,本不合於淸朝耳目之任,而法講有命,義分是懼。章皇登筵,而初入臺地,未諳格例,入啓之疏。又爲陳啓,責敎備至,承宣繼推,以此情勢,臣何敢一刻晏然於臺次乎?引嫌而退,疏辭啓語,少無異同,有違臺體,不可仍置。請正言李師濂遞差。答曰,省疏具悉。處置事依施。
己亥九月初十日,記事官姜彙鈺。刑曹仍傳敎,中外庶獄文案,反覆査閱,則其中若而人,容有可議之端,故竝與本案抄出後錄,而泗川縣金有珪,以已出之投地傷殞,寡妻之迫逐餓死,兄弟之不和遠徙罪定配,而本以兩班凌辱事,見捉於風聞云云。珍島郡崔益大,以同姓三尺叔毆打罪定配,而其矣身與叔母相詰時,其叔以石塊自打其頭云云。明川府金星彩,以薄待嫡母罪定配,而金召史誣呈云云。興陽縣韓金奉,以不能善事其母定配,而洞人等狀,言其可矜云云。渭源郡申二得,以薄待老母,毆打兄嫂罪定配,而本以風聞見捉云云。安東縣奴卜得,以薄待老父罪定配,而本以風聞見捉云云。江陵府奴好奴味,以私奴,敢佩良人號牌罪定配,而本以具參奉家婢夫,作花妻李召史,故推治而遲晩云云。金化縣金聖得,以工匠,敢佩幼學號牌罪定配,而本以御供馬尾竹篩打破事生梗,竝遲晩云云。靈光荏子島婢卜禮,以撗叛上典罪,仍本役定配,而其夫徐成泰,謂渠行淫,欲爲棄置,以欲害上典等說,毁言於上典家云云事啓目。傳曰,點下各人等段,犯罪與勘律,或有事實之直僞混淆者,又或有酌決之輕重顚倒者,俱有可恕之端,竝放送爲良如敎。
己亥九月初十日午時,上御誠正閣。左承旨入侍時,左承旨鄭民始,假注書徐鼎修,記事官李信祜·鄭東浚,以次進伏訖。上命民始讀奏公事,上曰,近日日氣過凉矣。民始曰,霜後日氣猝寒矣。命退,諸臣以次退出。
上在昌德宮。停常參,只晝講。
徐有防啓曰,明日常參·經筵,取稟。傳曰,停。
傳于洪國榮曰,都承旨入侍。
傳于南鶴聞曰,平安監司入侍。
以領議政金尙喆掃墳呈辭,傳于南鶴聞曰,給由馬,饒奠床備給。
徐有防啓曰,藏譜閣·懿昭廟酌獻禮時,親祭祭文,當爲製進,藝文提學明日政差出,待下批牌招,使之製進,何如?傳曰,允。
南鶴聞,以禮曹言啓曰,今此藏閣及懿昭廟親行酌獻禮時,自上當爲散·致齋之禮,而正日只隔二日,散齋則勢未及依例擧行。殿下自今日散齋一日於別殿,致齋一日於正殿,致齋有司不啓刑殺文書。惟啓享事,諸享官及近侍之官應從升者,竝散齋一日於正寢,致齋一日於本司,陪享百官諸衛之屬,各於本司淸齋一宿事,知委,何如?傳曰,允。
南鶴聞,以兵曹言啓曰,卽伏見黃海水使李邦五舟師所屬各邑鎭,今秋北操後試射放中不中及軍器·舟什執頉啓本,則防船·兵船·追捕等船,擧皆完固,而其中軍器·舟什欠缺者,當該監色決棍云矣。其所傷雖是些少物件,常時趁不修改,致有執頉之擧,各船代將,皆以試射無懸錄,其在重邊情備陰雨之道,俱極駭然,軍器·舟什執頉邑鎭守令·邊將,竝推考警責,試射不中船將等,令帥臣決棍懲勵之意,分付,何如?傳曰,允。
吏曹判書宋德相疏曰,伏以,臣宜退不退者久矣。忽奉天官寵除,是殿下以官爵縻臣也。噫嘻,此何事也?臣本空疎老學究,不合於招延之列,而愛君一心,根於秉彝,旣去復來,歲將周矣。事不諧心,言輒衝口,作一場譏笑而止,負殿下明天理正人心之托者,厥罪難貰,而況出膺銓衡,自歸於傷廉沒恥之科乎?此臣之所大懼而不得不去也。未暇陛辭,徑尋鄕路,回瞻象魏,葵忱耿結。伏乞聖明,曲垂鑑燭,亟收新命,仍治臣擅行之罪,千萬幸甚。答曰,省疏具悉卿懇。授卿冢宰者,予意任卿以激揚之責,期有實效,而卿則反以爲歸山資,此何事也?甚矣,情志之不相孚也。卿行想未及遠,未暇長語,須體小子之意,卽爲入城,共濟國事。仍傳曰,此批答,遣承旨敦諭于宋儒賢處。
校理嚴思晩·金翊休,修撰權以綱等箚曰,伏以,卽伏聞吏曹判書宋德相告歸之疏,纔已登徹矣,臣等實不勝帳然失圖之至。竊念儒賢,養德山林,守志巖阿,幸賴我聖上不世之殊遇,遂回肥遯之心,賁然造朝,今幾朔矣。晉晝之講筵頻開,啓沃之丕責是任,其所以裨益聖工,協贊治猷,爲如何哉?同朝甚喜,矜式有所,招延未久,遽爾長往。雖以輕爵祿之心,便決遂初服之計,而賢士之進退,有關世道之汚隆,豈可一任其遁思,以孤我聖上眷注之盛意乎?伏願殿下,益篤誠禮,亟加敦諭,以盡勉留之道焉。備忘記答曰,省箚具悉。今方敦諭於儒賢矣。
己亥九月十一日巳時,上御誠正閣。左承旨入侍時,行左承旨鄭民始,假注書徐鼎修,記事官李信祜·鄭東浚,以次進伏訖。上曰,右承旨入侍。右承旨徐有防進伏,命讀奏公事訖,上曰,平安監司入侍。平安監司李徽之進伏,上曰,何間當下去乎?徽之曰,欲於望後下直矣。上曰,左議政入侍。左議政徐命善進伏曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,昨年璿源殿行祭時,原任皆爲入參乎?命善曰,然矣。上曰,明日璿源殿行祭時,時原任大臣依昨年例,入參前一日,入來齋宿。出榻敎上命書傳敎曰,先朝影幀藏譜閣奉安後,尙未展拜,璿源殿茶禮罷後,當詣彰義宮·藏譜閣展拜後,仍行酌獻禮,以此分付。旣是同宮之內,亦於懿昭廟,當行展拜禮,仍行酌獻禮,竝令分付。上曰,在外奎章閣直閣許遞,與待敎未差之代,待明朝政官牌招,開政差出。出榻敎命書傳敎曰,予知其可用,奎章閣待敎金勉柱,副校理除授。上曰,新除授副校理金勉柱牌招察任。出榻敎上曰,新除授奎章閣直閣,待敎待下批,牌招察任。出榻敎命退,諸臣以次退出。
上在昌德宮。停常參·經筵。
徐有防啓曰,明日動駕相値,視事頉稟。傳曰,知道。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于鄭民始曰,都承旨入侍。
又傳于曰,左承旨入侍。
傳于李在學曰,左副承旨入侍。
鄭民始啓曰,事變假注書黃仁炫,身病卒重,勢難察任,今姑改差,何如?傳曰,允。
又啓曰,明日大駕詣彰義宮後,王大妃殿·惠慶宮問安,同副承旨進去乎?敢稟。傳曰,同副承旨進去。
又啓曰,假注書趙興鎭,身病猝重,勢難察任,今姑改差,何如?傳曰,允。
有政。吏批,判書宋德相陳疏下鄕,參判兪彦鎬進,參議李東模試所進,右承旨徐有防進。吏批啓曰,判書宋德相陳疏下鄕,參議李秉模試所進去,小臣獨政未安,何以爲之?敢稟。傳曰,仍爲之。以閔慶世爲正言,尹行元爲副校理,洪檢爲戶曹參判,趙㻐爲藝文提學,金勉柱爲奎章閣直閣,徐龍輔爲奎章閣待敎,柳橚爲禮曹佐郞,尹之衡爲兼引儀,白師謹爲英陵別檢,申大權爲扶安縣監。兼校書校理金勉柱,兼校書博士徐龍輔單付。
兵批,判書洪樂性病,參判金履素病,參議洪樂彬入直進,參知李亨元病,同副承旨南鶴聞進。副司直金鍾秀,副司果李師濂,同知南海源,僉知金命赫,管城將閔義爀單付。
鄭民始啓曰,注書李兢淵旣已入來,假注書趙興鎭改差之代,以徐鼎修姑令仍察,何如?傳曰,允。
傳于徐有防曰,右副承旨入侍。
黃仁炫改差,代以李祖承爲事變假住書。
徐有防啓曰,藝文提學趙㻐牌不進推考傳旨,今方捧入,而酌獻禮親祭祭文製進,一時爲急,而如是違召,不卽擧行,事甚未安,更卽牌招,使之製進,何如?傳曰,允。
以弘文提學兪彦鎬再牌啓辭,傳于徐有防曰,已下敎矣。
藝文提學趙㻐三牌啓辭,傳于徐有防曰,已下敎矣。
徐有防啓曰,明日動駕時,兩司侍臣無進參之員,除在外,疏批未下,傳旨未下外,獻納李命勳,待開門牌招,何如?傳曰,允。
以弘文提學兪彦鎬三牌何以爲之啓辭,傳于徐有防曰,更爲牌招。
以藝文提學趙㻐四牌何以爲之啓辭,傳于徐有防曰,此何分義乎?更卽牌招。
以副校理金勉柱牌不進罷職傳旨,傳于徐有防曰,只推。
以香室親押單子,傳于徐有防曰,以藝文提學之終不膺命,今日卽親押當日,而更鼓幾至曉漏,揆以事面,決不可此時爲之,國體則壞損無餘地矣。明日酌獻禮前,仍以出宮服色,當行親押於仁政月臺後出宮,以此分付。
徐有防啓曰,前大提學徐命膺牌不進推考傳旨今方捧入,而祭文製進,一時爲急,更卽牌招,何如?傳曰,允。
傳于徐有防曰,明日藏譜閣行禮時,時原任大臣入參內庭,金奉朝賀亦爲入參事,遣史官傳諭。
鄭民始,以兵曹言啓曰,今此彰義宮擧動時,以何營軍兵隨駕,何營軍兵留陣,而禁軍馬步軍,以幾番·幾哨磨鍊乎?敢稟。傳曰,以訓局十哨步軍及三哨馬軍隨駕,禁軍則四番隨駕。
又以兵曹言啓曰,今此彰義宮擧動時,本曹補把京畿驛馬十五匹,依例入把之意,分付本道,何如?傳曰,允。
南鶴聞,以義禁府言啓曰,明日擧動時,各差備都事及監試·初試一二所禁亂都事,當爲分差,而無以備數,假都事二員,令該曹依例差出,以爲分排之地,何如?傳曰,允。
吏曹判書宋德相疏曰,伏以,臣不遑陛辭,遽出都門,臣亦自知其罪矣。宜有政人之誅,而殿下不惟不賜譴何?乃命承宣傳諭聖批,十行恩綸,委曲懇至,臣非木石,何以爲心?雙擎跪讀,自不覺感淚之被面也。噫,臣之一退,卽是早晩事,何待今日,而今殿下非常之恩,只有以促之耳。殿下不知臣不肖,起自草萊,畀之以經筵勸講之官,授之以軍國論治之任,畢竟又擢之於天官冢宰之職。夫冢宰者,權衡人物,主張進退,是誠一國之重任,以此責臣,豈臣之所可堪也?噫,臣不量愚陋,信古獨行,前後筵席,有懷必陳,有言必罄,而不識忌諱,動輒生疣。雖蒙聖明曲賜開納,亦何望不齊之人心,每加恕量也?顧此銓任,責在激揚,臣若左右顧瞻,不免應卒副急而止,則其不能仰副特簡之聖意,而罪實難赦,若欲反是,則其見過於擧世又重矣。以臣淺識綿量,將何以無失上下,以免僨誤之辜乎?此臣之所大懼,而尤不敢去者也。反覆思量,承膺無路,臨歧拜疏,言不知裁,而亦未敢留待批下,虧分蔑禮,辜恩負德,罪上添罪,萬戮猶輕。伏乞聖明,俯垂鑑諒,亟還新命,且治臣罪,不勝萬幸。答曰,省疏具悉卿懇。昨日敦諭之後,達宵耿耿,冀回邇心,巽章又到,聞已渡漢,此心悵然,不知爲喩。卿則去就之際,必欲取則於古人,而獨不念國事之重,予意之勤乎?授卿本職者,予意不偶,豈可乍授旋遞乎?卿須幡然改圖,從速造朝,以副予意,共濟時艱。仍傳曰,此批答遣史官傳諭于宋儒賢處。
工曹參議金亮行疏曰,伏以,臣以庸陋之姿,有沈痼之疾,衰頹拙劣,無與爲比,而徒以家世遺蔭,猥廁徵召之列,不但臣之私心惶恧,其於朝家擧措,所關非細。臣於行朝晉接之前,必欲一進天陛,披露情實而歸者,實亦有區區商量,而不幸長夏淹病。仍成蹉跎,至於今番之來,則只欲重覲天日之光,粗伸候問之禮,而狗馬之疾,添劇於行役之餘,委頓私次,幾至危境。幸蒙聖慈,濟以醫藥,俾尋生路,屢遣近侍,俯問登對之期,臣感悚之至,不敢遷就,乃於日前,力疾登筵,獲近耿光。臣之至願,今幸少伸,而素患癖氣,猝劇於冒風升降之際,耿耿寸衷,不得略陳一二,及其退出也。幾乎顚仆,僅得下殿,諸症倍添,委痛奄奄,而寒事日催,誠恐溘然旅次,以貽淸朝之累。方欲陳疏乞歸,以爲復路之計,不意水部新命,又下於此際,循省愧縮,不知攸措。臣旣滯城闉,則一肅恩命,固是分義之所當然,而顧今病勢,實無自力拜跪之望,趍承無路,不勝惶隕之至。臣之去留,固不關於官職有無,而虛縻職名,仍尋鄕路,其在臣心,尤有所不敢安者。玆敢仰暴微懇。伏乞聖明,俯賜矜念,遞臣所帶之職,仍許乞歸之請。俾臣安意待盡於隴畝之間,不勝幸甚。答曰,省疏具悉爾懇。曠歲招延之餘,爾幸幡然造朝,爲世道欣喜,曷有其旣。初筵問爾引疾之奏,將攝多日,則豈至難强,而想望之餘,忽有此請歸之章,惘然失圖,益愧予誠意之不能孚也。爾須亟回邇心,安意調理,俟少間造朝,以副予慇懃之意。仍傳曰,此批答遣史官傳諭于儒賢處。
己亥九月十二日辰時,上詣藥房,齋宿入侍時,行都承旨洪國榮,行左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,假注書徐鼎修·趙興鎭,記事官李信祜·鄭東浚,以次侍立訖。上具翼善冠·袞龍袍,乘輿出宣化門,由光範門詣藥房,降輿入齋室後,諸臣以次退出。
己亥九月十二日巳時,上御藥房齋室。左承旨入侍時,行左承旨鄭民始,假注書徐鼎修,記事官李信祜·鄭東浚,以次進伏訖。上曰,肅廟朝己亥年日記持入。賤臣承命持入,上命書傳敎曰,明日還宮時,當詣毓祥宮展拜,自內當行酌獻禮,該房知悉。又命書傳敎曰,御營大將李柱國,摠戎使李敬懋,皆令仍佩往來,俱是捕將往還間,姑令禁將兼察事,牌招聽傳敎。命退,諸臣以次退出。
己亥九月十二日未時,上御藥房齋室。左副承旨入侍時,左副承旨李在學,記事官李兢淵·李信祜·鄭東浚,以次進伏訖。上命書工曹參議金亮行疏批,上曰,弘文提學前望單子入之。在學曰,藝文提學趙㻐三牌啓辭,俄已入啓,而新除授弘文提學待下批亦爲牌招,何如?上曰,依爲之。上曰,藝文提學更卽牌招。命書傳敎曰,明日留陣,禁衛營爲之。其餘營門留陣·留營,竝置之。又命書傳敎曰,金勉柱之特除館職,雖是下位,與徑陞六品有異,則焉敢諉以館規,如是逡巡乎?況於閣職,可謂皮之不存?待敎徐龍輔,旣命只推,自本閣更卽牌招察任,以奎章閣直閣金勉柱牌不進罷職傳旨。上曰,只推。上曰,禮房承旨入侍。右承旨徐有防進前,上曰,明日受香處及酌獻禮祭報府持入。賤臣承命奉進,上命有防讀奏,上命書傳敎曰,明日受香所諸執事淸齋與否,發遣吏郞摘奸以來。又命書傳敎曰,三處酌獻禮祭文製進時,急而受押,時刻已晩,兩館提學竝皆違牌,尙無膺命者,揆以事體,誠極未安。㙯文提學趙㻐,弘文提學兪彦鎬,竝令更卽牌招,趁速製進。又命書吏曹判書宋德相疏批。上命退,諸臣以次出。
己亥九月十二日初更,上御藥房齋室。右副承旨入侍時,右副承旨沈念祖,假注書徐鼎修,記事官李信祜·鄭東浚,以次進伏訖。上曰,左承旨·禮房承旨入侍。行左承旨鄭民始,右承旨徐有防進伏,上曰,祭文製進,何等重大,而提學尙不入來乎?民始曰,俄者又爲牌不進矣。上命書傳敎曰,以祭文之未撰,酌獻禮將不得行之乎?牌望勿施,更卽牌招。上曰,提學牌去來知入。賤臣承命出問後還奏曰,又爲牌不進矣。上曰,萬萬駭然矣。牌去來更爲催促,以藝文提學趙㻐五牌啓辭,弘文提學兪彦鎬四牌啓辭。命書傳敎曰,明日酌獻禮祭文,所重果何如?則或違四牌,或違三牌,以祭文之未及撰進,將爲不得行禮,如許國體,前未有聞。兪彦鎬則猶諉之以新除,趙㻐則曾已行公之人也,此何分義乎?極可寒心。提學趙㻐·兪彦鎬,竝下義禁府推考。又命書傳敎曰,前大提學牌招,明日酌獻禮祭文,卽爲製進。命退,諸臣以次退出。
己亥九月十二日四更,上詣璿源殿,行酌獻禮入侍時,行都承旨洪國榮,行左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,記事官李兢淵,假注書徐鼎修,記事官李信祜·鄭東浚,以次侍立訖。上具翼善冠·袞龍袍,御齋室,上曰,酌獻禮前一刻入之。時至,左通禮跪啓請出次乘輿,上出齋室,乘輿至瑞暉門,降輿入詣璿源殿奉審後,上曰,時原任大臣·應參人,皆令入就位。上行酌獻禮,禮畢。上還出瑞暉門,乘輿還藥房齋室後,諸臣以次退出。
上在昌德宮。停常參·經筵。
徐有防啓曰,明日常參,取稟。傳曰,只晝講。
大駕詣毓祥宮,入齋室後,政院·王堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
酌獻禮罷後,政院·王堂·藥房·朝廷二品以上·六曹堂上·奉朝賀口傳問安。答曰,知道。
還宮後,政院·玉堂·藥房口傳問安。答曰,知道。
以守宮史官望筒,傳于沈念祖曰,以首爲之。
傳于鄭民始曰,諸司預備。
同副承旨南鶴聞書啓,臣敬奉聖敎,馳往傳諭于北部順化坊司宰洞契工曹參議金亮行所住處,則以爲,臣之卽今病勢,比前有加,喘促拘攣,奄奄委席,而適値輿衛儼臨尺地,不敢偃便私次,扶將出門,以伸祗迎之忱矣。忽伏蒙特遣近侍,恩諭鄭重,臣不勝惶感之至。至於日間登對,以此病狀,實無自力趍承之望,只自悚懍俟罪云矣。敢啓。傳曰,知道。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
己亥九月十三日辰時,上詣彰義宮·毓祥宮,擧動入侍時,行都承旨洪國榮,行左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,記事官李兢淵,假注書徐鼎修,記事官李信祜·鄭東浚,以次侍立訖。上具遠遊冠·絳紗袍,出藥房齋室,乘輿詣仁政殿月臺,降輿就褥位,親押香祝訖。命書傳敎曰,禮房承旨馳詣受香所奉審,祭物·祭器看審,諸執事·進排官摘奸以來,以御營大將兼察啓辭。命書傳敎曰,都提調兼察。上乘輿出仁政門外,降輿乘輦,出敦化門詣彰義宮,至大門外降輦,降輿入齋室,改具冕服,出齋室,詣藏譜閣奉審,上曰,時原任大臣一體陞殿奉審,可也。酌獻禮時至,上就板立,行四拜,仍詣盥洗位,盥洗畢,詣神位,跪三上香,執爵獻爵,興少退跪,大祝進伏讀祝文,讀已,上還復位四拜,仍詣望燎位,大祝奉祝燎於坎,禮畢,上曰,執義金翊休,事過後令該府處之。出榻敎上還齊室,改具翼善冠·袞龍袍,出齋室乘輿,詣懿昭廟,至門外降輿,入詣廟內奉審,仍行酌獻禮。儀注上同上曰,以儀注觀之,板位當設於楹外,而今設於庭下,何也?卽爲依儀注,移設於楹外,可也。民始曰,板位排設,不善擧行,當該司鑰,令攸司科治,何如?上曰,依爲之。出擧條禮畢,上出廟門外乘輿,仍詣毓祥宮降輿,入殿內奉審,仍行酌獻禮,儀注上同禮畢,上還齋室。上曰,卿宰參班人極少,不參人竝捧現告。命書傳敎曰,道見爾祗迎,而以其路次,不得召見,殊極悵難。日間當命入侍,爾其登對事,承旨傳諭于儒賢處。上曰,趙㻐事,萬萬駿然。今日臣僚之逮事先朝者,凡於一分報效之道,所當竭蹶之不暇,而況今日酌獻禮祭文,毫無可引之情勢,必欲不爲製進者,是豈分義之所敢出乎?此則可謂慢朝廷也。不可不嚴處,然後可使今日臣子,小知分義之不可忽,而朝廷之不可慢也。國榮曰,初·再牌不進,似或無怪,而至於四牌不進,過矣。上命書傳敎曰,此不嚴處,如此慢朝廷之習,將有不可勝言者矣。況今日酌獻禮祭文,無毫分可引之情勢,必不欲製進者,又何意思?時囚罪人趙㻐,中道付處。上曰,史官出去,當直都事卽爲招致,使之當刻內配所定入事,分付,可也。上具翼善冠·袞龍袍,出齋室乘輿,至大門外降輿乘輦,還宮,入敦化門,至協陽門降輦。上曰,付處罪人趙㻐押去都事,下直催促,可也。上曰,趙㻐事,豈有如許分義乎?旣無一毫可引之義,而公然不製祭文,此無他,只是輕蔑朝廷而然矣。寧不萬萬駭然乎?且其本來愚濫之習,予已知之,而近來則尤無忌憚。凡於賓對,講筵登對之際,筵體之慢蹇,前所未見,若有一分嚴畏之心,豈有如此頑慢之擧乎?此人自在春坊時,前後除命,一不膺仕,此亦有何所執而然乎?如此名實不相副之類,決不可置之朝著矣。國榮曰,今番四牌不進,誠過矣。聖敎如此,雖遠竄,亦何妨乎?上曰,雖中道付處,若使之終身於此,則何遽不若遠竄乎?上乘與,入宣化門還內。諸臣以次退出。
上在昌德宮。停常參,只晝講。
自卯時至午時,灑雨下雨,測雨器水深三分。
徐有防啓曰,明日常參·經筵,取稟。傳曰,只晝講。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于鄭民始曰,左承旨入侍。
傳于徐有防曰,兪彦鎬事,比諸趙㻐,果有間焉。且屢違召命,不卽出脚者,所引之義,不但爲新除文任一事而已,則足可屬之士大夫重出處之廉防,此而與㻐同勘,則將使弦韋,至於無別。弘文提學兪彦鎬,附過帶職放送,仍卽牌招,申飭行公。
又傳曰,坐直承旨入侍。
又傳曰,明日晝講,奎章閣一提學同爲入侍。
又傳曰,弘文提學牌不進望,勿施,更爲牌招。
又傳曰,弘文提學牌去來催促,其令夜深前承牌。
徐有防,以弘文館言啓曰,副校理金勉柱,旣有只推之命,卽爲牌招察任,何如?傳曰,允。
又以禮曹言啓曰,卽接成均館所報,則每式年東堂館試居齋儒生,準三百點者許赴,而或未滿五十人,則依續典以五十點以上者,稟旨充額許赴矣。丁酉式年館試時,因準點儒生之以本無經工,不願入場云。故自本館草記,館試勿爲設場事允下,而今番館試不遠,居齋準點儒生,有經工者,只有一人,而此外擧皆不願赴試云矣。事勢果如所報,則勢難設場。今此式年東堂館試姑爲安徐,旣不設館試,則西學之二所,移設於成均館,恐合事宜。以此分付,何如?傳曰,允。
又以內醫院官員,以都提調·提調·副提調意啓曰,莫重進上,知委之本院,關文諸驛,稽滯有愆期,到付之弊,已極寒心。其中良才驛段,進上領來陪持初不給馬,至於步行之境事,未前聞大關後弊不能申飭。京畿監司鄭昌聖,從重推考,何如?傳曰,允。
又以內醫院官員,以都提調·提調·副提調意啓曰,近來紀綱漸弛,凡係進上物種封進,守土之臣,多不致意。以今番統營慶尙左兵營所封半乾全鰒論之,全沒色澤,又欠精潔,事體所在,誠極未安。當該統制使徐有大,慶尙左兵使李文德,從重推考,何如?傳曰,允。
鄭民始,以訓鍊都監言啓曰,欽恤典則頒下後,朝家申飭,極爲嚴截。臣營棍制,自大將所用棍以下,臣親執釐正。小體欽恤之德意,而至於各部各司各哨棍制,慮有不中式者。故自前每加嚴飭,而昨日動駕時,陣上持去哨官所用棍,一倂收取摘奸,則其中十一哨所用棍,不但廣厚不齊,或有初不刻誌者,或有間用雜木者,事之駭痛,莫甚於此。其在奉朝令重軍律之道,不可置之。當該哨官趙彦心·李泰協·丁彙泰·朴毅汶·梁廷楫·洪成龜·洪繼哲等,嚴棍汰去,金得衍·蔡顯一·金就大·梁塤等,皆以受由下鄕,未及棍治,而亦不可仍置,爲先汰去。臣亦有不能申飭之失,惶恐待罪之意,敢啓。傳曰,知道。卿則勿待罪。
徐有防,以訓鍊都監言啓曰,二局別將盧弼相,身病甚重,勢難察任,改差,何如?傳曰,允。
又以訓鍊都監言啓曰,昨日大駕還宮時,作門不嚴,人馬攔入,至於十數之多,事關紀律,不可仍置。作門進去右部中司把摠金致晙,右部中司左哨官李復采,竝嚴棍汰去之意,敢啓。傳曰,知道。
南鶴聞,以義禁言啓曰,時囚罪人趙㻐中道付處事,承傳啓下矣。趙㻐洪忠道西原縣中道付處,而以承傳內辭意,具罪目依例發遣府都事,押送配所,何如?傳曰,允。
獻納李命勳疏曰,伏以,臣於頃叨是職之日,擅離陪班之次,引罪遞免,方切自訟,爲日幾何。又伏奉新授之命,惝怳恧蹙,不省所措。顧臣風裁疲慵,言議巽軟,本不合於淸朝耳目之任。前後承命,亶出於沐浴之義,他不暇顧,而今玆除旨,頻煩於數旬之內,便同以臣代臣,有若非臣莫可者然,選部之差擬苟艱,亦莫曉其所由。此臣所以踧踖徊徨,不敢爲進身之計者也。且臣老母宿病,越添於換節之時,飮啖全却,氣息凜綴。臣無他兄弟,左右扶將,日夕焦遑,以此情理,實無離捨之勢,日昨違傲,亦非獲己,未蒙例勘,職名自在,臣之情私,至此而尤極悶迫矣。伏乞聖慈,特加俯諒,亟許鐫免,以便救護焉。臣旣不敢以言官自處,而第於目下事,有不容泯默者,臣昨伏聞吏曹判書臣宋德相陳疏告歸,行已出城云,臣竊不勝愕然之至。噫,儒賢以先正賢孫,山林宿德,蔚然爲當世之儒宗。我殿下御極之初,首加招延,恩禮逈絶,克回遐心,來近京輦,啓沃經席,亦旣有月,朝著矜式,想望彌切。迺者冡宰進秩之命,實出我殿下委任世道之至意,聽聞所及,莫不喜聳,不料新命纔降,初服遽尋。夫何聖上倚畀之眷,而反爲儒賢邁往之圖耶?儒者進退繫國家治亂安危者,固自古而然,乃若今日,尤有甚焉。亂逆雖討,憂虞未艾,聖志雖勤,治化未徯,人心世道,無一可恃。當此之時,可以上贊下協,弘濟而挽回之者,捨儒賢而誰責哉?此臣所爲深惜其去,必欲爲殿下留者,而臣伏覩我殿下於儒賢之疏,批旨鄭重,特遣承宣,勉懇摯固,無容復贊矣。抑臣之所恐者,其行漸遠,其志益固,苟不一疏再疏,以日繼日,則一出都闉,終必還山而已,故輒復爲殿下惓惓言之。惟殿下深留聖意,備盡召致之道焉。又伏念,工曹參議臣金亮行,卽一代同德之賢也。日昨講筵,兩賢登對,天顔溫粹,酬酢如響,此實曠世美事。臣竊欽仰,而造朝未幾,旋又引疾,請歸云。方其未來之時,殿下誠心招來,必致乃已,而況其來之後,乃不能使之久留,以裨聖世新化,而聽其遽歸,則此豈不大可惜者乎?京邸調養,亦必有方便之道。伏願殿下,益篤敦勉之誠,俾有共貞之休焉。答曰,省疏具悉。吏判之行,行已有日,已無及矣。爾言若此,方思更致之道矣。工曹參議事,辭病每有告退之意,然欲留意勉留也。爾其勿辭,救護母病。
己亥九月十四日辰時,上御誠正閣。晝講入侍時,特進官金魯鎭,同知事李普行,參贊官南鶴聞,侍讀官嚴思晩,檢討官權以綱,假注書徐鼎修,記事官李信祜·鄭東浚·安春君烿,行副護軍李章漢,以次進伏訖。上進講論語,讀前受音,自子適衛,止吾其與聞之,思晩進讀,自定公問一言,止惠在其中。上又讀新受音,思晩曰,爲君難爲臣不易之訓,與大禹謨后克艱臣克艱之意同。蓋人君處九五之位,其勢至尊,雖窮心志之所欲,人莫敢禁過,則其害終至於不保其國。故於此,聖人深戒之,唐·虞君臣之交勉者,后克艱也。孔聖之勸戒其君者,亦爲君難也。然而爲君難三字,無着手下工之道,若以戒愼恐懼之意,孳孳加勉,則庶不違此章之旨矣。說者,深喜之辭也,民生之所仰望而爲命者,卽君也。明君制民之産,必使仰足以事父母,俯足以育妻子,則此可說也。憂患疾苦冤鬱之事,亦使之懷保,而無未暴之歎,則亦可說也。以至於政令施措,使民心悅而誠服,則自然近悅而遠來矣。功效之欲速,小利之欲成,卽人之常情,而乃有不達不成之歎,必也從容做去,慮始圖終,然後可以做事,而亦可以有效矣。以綱曰爲君而盡君道,爲臣而盡臣道,俱是難事。竊觀勅天歌·賡載歌,帝舜責難於臣,皐陶責難於君,上下交相責難,做得熙皞嵬蕩之治,殿下欲知爲君難爲臣不易之義,反覆講究於勅天·賡載之歌,則庶有體驗之益矣。欲速則不達,見小利則大事不成,古人有言曰,忙後錯了,見小忘大,欲速之弊,見小利之害,在凡人猶如此,況人君臨至尊之位?應萬機之煩,從容做去,然後可無錯誤之患,不計較於小小利害,然後大道理可以有成。伏願留念焉。上曰,諸臣以次進文義,可也。普行曰,一言可以興邦,可以喪邦者,非必有此理也。下番以欲速不達仰奏,此言甚好。凡事多忙後錯了之嘆,至於帝王,命令之間,尤不可不以此爲戒,此等處留念焉。葉公必有忽近務遠之病,故以此答之也。欲速與見小,雖是兩件事,而速則小,小則速,其實同矣。以政令間事言之,因循則近於忘,不忘則近於速,此等處,必勿忘勿助爲工夫,然後可無過不及之患矣。上曰,好矣。魯鎭曰,諸臣旣皆奏達,臣則別無可言,而爲君難之難字誠好。人君若知此難字,則必無徑情直行之過矣。此亦爲留念處也。鶴聞曰,臣亦無可達者矣。上曰,旣問興邦,又問喪邦,似爲設問者然,此則有欠誠實之意矣。普行曰,蓋以一言興喪,有些疑晦而設此問矣。上曰,聖人之言,汎應曲當,皆可爲百世之師,而以此章觀之,必以莫予違,爲喪邦之本,而答定公之問者,其意尤好矣。普行曰,定公必有此病故然矣。上曰,千古人君,能免此病者鮮矣。何獨定公爲然乎?普行·魯鎭等曰,何但人君易有此病?雖在下之人,若位高勢尊,則類多此等病處矣。命經筵先退,以明日常參·經筵取稟。命書傳敎曰,只晝講。命退,諸臣以次退出。
己亥九月十四日酉時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,弘文提學承牌乎?民始曰,放送傳旨,姑未啓下,故未及出牌矣。上曰,傳旨已下,卽爲牌招事,分付。上曰,弘文提學則處義,果與趙㻐有間,故分揀矣。民始曰,聖敎誠然矣。上命書公事判付,上曰,坐直承旨入侍。右承旨徐有防進前,上命書傳敎曰,禮房承旨馳詣宗廟·景慕宮,奉審以來。上曰,祭物·祭官諸執事,亦爲奉審,摘奸以來。仍命退,諸臣以次出。
上在昌德宮。停常參,只晝講。
徐有防啓曰,明日常參·經筵,取稟。傳曰,只晝講。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于南鶴聞曰,承旨入侍。
傳于鄭民始曰,騎馬一匹立之,宣傳官一員待命。
南鶴聞啓曰,禁衛營從事官來言,今日本營軍兵日次私習云矣,敢啓。傳曰,停。
又啓曰,御營廳從事官來言,今日本廳軍兵日次私習云矣,敢啓。傳曰,停。
以副校理金勉柱牌不進罷職傳旨,傳于徐有防曰,只推。
弘文館校理臣嚴思晩,副校理沈煥之,修撰權以綱,副修撰朴祐源等箚曰,伏以,吏曹判書宋德相尋鄕纔數日,而工曹參議金亮行告歸之疏又上矣。聖朝之誠禮旣勤,倚毗方篤,而迺者兩儒賢次第告去,臣等誠不勝惘然缺望之至。竊念亮行抱道巖穴,若將果忘,荷聖上招旌之禮,感聖上側席之眷,克回遐心,幡然造朝,逢此彙征之嘉會,展其平日之素蘊,豈非亮行之至願也哉?況今聖念方勤於典學,新工政懋於時敏,則其所以開發聖志,裨益君德,爲如何哉?朝廷之期望斯在,士林之矜式有所,晉晝之筵纔接,白駒之行遽催。雖其暮境旅邸,有妨將攝,而旣使之來,不能使之留,則臣等竊恐聖上招延之誠,或歸於有始而無終也。玆敢相率仰龥,伏願殿下,更加敦召,以光聖德,千萬顒祝之至。答曰,省疏具悉。今方敦召於儒賢矣。
己亥九月十五日辰時,上御誠正閣。晝講入侍時,特進官李福源,同知事徐有隣,參贊官李在學,侍讀官嚴思晩,檢討官權以綱,假注書徐鼎修,記事官李信祜·鄭東浚,宗臣安川君烓,行副護軍李漢五,以次進伏訖。上進講論語,讀前受音,自定公問一言,止惠在其中矣,思晩進讀,自樊遲問仁,止同而不和,思晩曰,居處恭,愼獨工夫也,執事敬,應事也,與人忠,接物也。雖之夷狄,不可棄者,造次顚沛必於是之謂也。以愼獨爲根本,以之應接物,而無間斷之患,純一無雜,乾乾不息,然後可以徹上徹下,而成己成物矣。行己有取,修身之事也,不辱君命,忠君之事也,蓋行己有恥。有所不爲者也,有所不爲,然後可以有爲。且孟子曰,恥之於人大矣,人能知恥,可以無恥也。以吾之身,較之於古人,有不及處,則怵然知恥,振勵奮發,必思所以企及,則恥之爲效大矣。今我殿下聖學高明,不待臣隣之言,必有所體念者,而以三代聖王之事,較之於今日,如有不及之患,奮然恥之,必思齊美,則豈不爲盛德之大者乎?堯·舜之道,孝悌而已,則孝悌實爲帝王之大節,而閭巷韋布之士,亦能以實德行之於身,至於宗族鄕黨,擧皆稱美者,亦自不易,而可謂善士矣。不得中行而與之,必也狂狷者,當時聖門,豈無中行之士,而夫子必思狂狷者,亦有深意。蓋人心易安於故常,無振刷之氣,惟狂者狷者,可以有爲。故夫子所以取之者此也。以此章聖訓,推求於治國之術,則今日朝廷,亦安知無狂狷之士乎?大抵委靡婾惰,爲近日大弊,就其中如有謹飭自守之士則近於狷,如有奮發愚直之士則近於狂。其所以折衷用舍之方,方在殿下惟簡之衷,而亦在於導率之如何矣。和而不同者,以道義相仗,同寅協恭之謂也,同而不和者,卽惟利是視,私相阿比之謂也。天理人慾,逈然不同,此亦不可不察處也。以綱曰,恭敬忠三字,卽是爲仁之本,苟能盡恭敬忠之道,則天理常行,人慾不萌,以之擴充則粹面仰背,至於篤恭而天下平。爲人之本,恐不越乎此三字,伏願體念焉。上曰,諸臣以次陳達,可也。有隣曰,居處恭卽持敬工夫,而敬是通動靜貫終始之工也。聖賢論學,而本則必歸於敬。伏望敬字上加勉焉。福源曰,講官皆已陳達,臣別無可言,而恒字之意誠好矣。以大人工夫言之,首尾如一,無始勤終惰之患,然後可爲恒也。於此留念焉。在學曰,臣則無可達之辭矣。上曰,奎章閣提學入侍。奎章閣提學徐命膺進伏,上曰,本閣曬書,雖已過夏,而旣經潦水。且御製奉安後,一未曝曬,甚可悶。曬書一節,從近擇日擧行,可也。命膺曰,當以何間擇日乎?上曰,以念前爲之,可也。命膺曰,擇日自本閣擧行乎?上曰,似然矣。上曰,晩後來待摛文院,可也。命退,諸臣以次退出。
己亥九月十五日午時,上御誠正閣。左承旨入侍時,行左承旨鄭民始,右承旨徐有防,記事官李兢淵·李信祜·鄭東浚,以次進伏訖。上命書傳敎曰,方竢登對,今見爾章,爾已尋鄕,此心悵然,無以爲諭。爾以宿德,旣膺招廷,則一登筵席,遽尋林泉,雖因予誠意之淺溥,獨不念朝墅之想望,國事之泮渙乎?行應不遠,爾其亟回遐心,卽爲造朝事。遣承旨傳諭于工曹參議金亮行所到處。又命書傳敎曰,儒賢以病尋鄕,方命敦諭,期回遐心到次齟齬,慮或添損。其令內局,持相當藥物,看病以來。上命退,諸臣以次出。
上在昌德宮。停常參,只晝講。
自昧爽至卯時,有霧氣。
徐有防啓曰,自明日至二十三日,蘊譯間視事,頉稟。傳曰,只晝講。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
鄭民始,以都摠府言啓曰,今日入直宣傳官武兼及有廳軍士中日習射,請出標信。
又以宿衛所言啓曰,今日中日日次矣。本所所管入直部將·守門將·禁軍·扈衛軍官·武藝別監及內外營入直軍兵等,待標信下,發令箭分送試所之意,敢啓。傳曰,置之。
傳于洪國榮曰,都承旨入傳。
鄭民始啓曰,禁衛營從事官來言,今日本營軍兵日次,私習云矣,敢啓。傳曰,知道。
又啓曰,御營廳從事官來言,今日本廳軍兵日次,私習云矣,敢啓。傳曰,知道。
傳于洪國榮曰,諸承旨入侍。
徐有防,以弘文館言啓曰,副校理金勉柱,旣有只推之命,卽爲牌招察任,副修撰尹行元,自鄕上來云,一體牌招察任,何如?傳曰,允。
右副承旨沈念祖啓曰,臣敬奉聖敎,馳往傳諭于楊州蘆原下契長位里工曹參議金亮行所到處,則以爲,臣之不得已告歸之實,朝者之疏,悉暴無餘,而未忍便訣之忱,猶自耿結于中矣。忽伏蒙特遣承宣,追至郊外,宣以恩諭,辭旨隆摯,逈出尋常,非臣愚陋所敢承當。奉讀再三,不禁感淚之交橫也。臣之病狀,苟有毫分可强之勢,則何忍仰孤我聖上之至意,而目今擔舁之行,實無自力還入之望,情禮虧缺,不勝惶悚,只自伏地俟譴云矣。敢啓。傳曰,知道。
南鶴聞,以副校理金勉柱,副修撰尹行元牌不進罷職傳旨。傳曰,只推。
南鶴聞,以兵曹言啓曰,兼司僕將鄭觀采,所患痰癖之症,近益添劇,旬月之內,無望供職,呈狀乞遞。宿衛領軍之將,不可久曠,今姑改差,何如?傳曰,允。
御醫金光顯書啓,臣齎奉藥物,承命馳往于楊州蘆原下契長位里工曹參議金亮行所寓處,病症看審,則咳喘苦劇,膈氣痞悶,肌膚微熟,脈度浮數。此是所患痰癖,挾感闖發於作行之致,宜用六君子湯,以爲理痰扶元之地。故此意言及主家,臣齎來參料,仍爲傳給之意,詮次啓達。傳曰,知道。
徐有防,以奉常侍官員,以都提調意啓曰,東籍親耕田所種稻打作,則所出爲三石五斗,太打作則所出爲二石八斗之意,敢啓。傳曰,知道。
鄭民始,以濬川司言啓曰,本司都廳御營廳千摠李煜局別將遷轉代,以御營廳千摠李仁彬差下,使之察任,何如?傳曰,允。
館學儒生進士尹靖國·崔命鳳·李敬錫·沈翼賢·李·金衡一·鄭潤吉·沈商鎭·李箕采·崔光泰·李榮澤·李俊民·閔光曮,生員鄭義健·趙泰雲·徐有容·李普演·沈瀁·宋文奎·李得履·洪昪·沈濟·權許檠·李湸·申光河·尹毅東·金養和·李輪祥,幼學尹久東·洪履煥·尹經國·尹亨國·宋基鉉·申大河·金益煥·李東㬇·魚用翼·申國河·崔命龜·申光五·宋文晦·李東旭·申喜權·崔景魯·閔鎭衡·鄭觀輝·安濟元·崔逵翰·宋鳳休·李彦九·李振玉·許潝·金德老·尹性忠·宋翼孫·朴敏德·李宗漢·陳景新·宋民修·鄭弘善·鄭運躋·李亨羽·李龜彬·閔錫中·李如麟·車亨逵·李宗濂·朴思儉·李國柱·金良喆·金章玉·宋宅朋·張漢豊·任義相·金尙繽·金重瑞·柳·金鍾文·李東益·安宅心·韓始裕·康就龍·黃麗坤·丁載默·安衡七等疏曰,伏以,賢者之有關於人國也,大矣。君德之成就,化理之更新,士林之矜式,生民之蘇息,於是乎係焉。故一日在朝,有一日之益,二日在朝,有二日之益,以其一進一退,而時運之通塞,治化之汚隆,斯可卜焉。此從古崇儒重道之君,凡於在野之賢,側席一念,殆如飢渴之於飮食,方其未致也。禮意隆摯,旌招頻煩,克回其起然遐蹈之心,其旣致也。處以賓師之位,責以啓沃之任,致敬盡禮,與共天職,其或有事而歸也。招延之誠,終始如一,一召再召,誠意惻怛,改其長往之心而返其已稅之駕,此實明王碩輔上下同德,致治熙隆而垂耀簡策者也。臣等不必遠引前古,以我朝事言之,宣廟之於先正臣李珥·孝廟之於先正臣宋時烈,禮賢之誠,逈出百王。方其謝歸也,皆以手書敦諭,示以心腹,懃懃懇懇,必致乃已,此實列聖之美事,而我朝之家法也。嗚呼,我殿下求治好賢之誠,遹追先志,自嗣服以來其於林下諸賢,恩招鄭重,誠禮備至,靡不庸極。何幸祭酒臣宋德相,以先正肖孫,私淑家訓,養德山林,蔚然爲山斗之望。感激恩私,憣然出山,羽儀明廷,則聖明之所倚毗,朝野之所想望,實復見先朝之盛事矣。及其屢登筵席,敷奏忠言,契合昭融,聖心傾例,殆將擧國以聽,嘉謨設施,可期次第而行,則此正明良相得,挽回三古之一大機會,而又是林下群賢茅茹彙征之秋也。是以參議臣金亮行,亦以丘園讀書,德望一體之賢,相繼登朝,竝袂聯武,周旋經幄。左右輔導,納吾君於唐·虞,陶至治於熙鴻,不日可致,則一國臣民,擧皆翹首跂足,懽欣鼓舞,思見至化。古人所謂士曰時哉,民曰樂哉,此其日矣。不意宋德相,乃於冡宰陞拜之日,旋卽出城,徑歸鄕廬,臣等相顧失圖,不勝愕怡嗟惜之至。夫自古儒賢引退而自潔者,或因恩禮之少衰,或由踪地之不安,以爲卷懷色斯之計,而今時則不然。禮待之意,篤毗之誠,愈往而愈隆,朝著之上,有寅協共貞之喜,則宜無可引之義,而朝聞寵除,夕尋鄕路,便若一節妄世之士者。此雖出於大君子恬退巽辭之意,而臣等竊以爲,儒賢一渡漢水,復守東崗之陂,則今日君德之成就,將責於誰也,化理之更新,更望於誰也?士林將何所矜式,生民亦何由蘇息哉?噫嘻,德望如彼,忠藎如彼,聖明之倚毗,朝野之顒望,又如彼,則其不可一日去朝也明矣,而回長往之心,返旣稅之駕,亦不可一日少緩也。伏願殿下,更下十行溫諭,申復懇到,罄竭衷曲,責之以君臣之大義,勉之以民國之重任。至再至三,益加恩禮,繼遣近臣,使與之偕來,一如今春之爲,期於必致而後已,則儒賢以先正之孫,豈忍便訣我孝廟聖孫,而退修初服,徒自囂囂於畎畝之間而已哉?臣等且伏念,今日旣致之儒賢,決然謝歸,而殿下若不得更致,則顧彼在廷之儒賢,又雖欲謝歸,殿下將何以留之,未致之儒賢,殿下又將何辭以致之耶?今此一儒賢之去就,而關係甚重。更伏望我殿下,克盡在我之誠禮,復使遐蹈之心,幡然改圖,再造淸朝,以輔我堯·舜之治。臣等無任千萬祈懇之至。答曰,省疏具悉。已諭於堂箚之批矣。
己亥九月十六日辰時,上御誠正閣。晝講入侍時,知事黃景源,特進官李命植,參贊官沈念祖,侍讀官嚴思晩,檢討官權以綱,假注書徐鼎修,記事官李信祜·鄭東浚,宗臣凝善君爔,行副護軍李彦忠,以次進伏訖。上進講論語,讀前受音,自樊遲問仁,止同而不和,思晩進讀,自子貢問曰鄕人,止是謂棄之。思晩曰,自己若不善則必無善人好之者,在於自修之如何,而蓋好惡各以其類從,君子則君子好之,小人則小人好之矣。然君子不知小人之爲小人,爲其所欺而好之者或有之。故夫子曰,惟仁者,能好人能惡人,好惡之別,亦不可不察也。說之不以道,而不說也者甚難。蓋人以吾之所說者說之,而能辨其道與非道者鮮矣。故書曰,有言逆于汝心,必求諸道,有言遜于汝志,必求諸非道,此是察言之要訣也。器有大小深淺,有可以盛於大器者,有可以盛於小器者,以盛於小器者,盛於大器,則必有覆餗之患以盛於大器者,盛於小器,則亦有不稱其用之歎。此章之旨,深加體念,而推求於器使群工之道則好矣。泰而不驕之泰,卽志氣舒泰之謂也。卽孟子所謂浩然之氣也,浩然之氣,乃集義所生者,雖於一念之間,必有是非之心。若從是去非,則卽是義所生也,而志氣必舒泰矣。以此體念,臣所望也。剛毅木訥四字,論其氣象,似與仁道有異,而蓋剛毅者,能從慾之難克處克將去。故可以克己,而克己則爲仁之道,故以近仁訓之者此也。以綱曰,一鄕之好惡,自有一鄕之公論,況人君之好惡,豈無天下之公論?蓋好善惡惡之心,一出於公,然後是非得其正。此章之義,實爲惕念存戒處也。及其使人也,器之云者,大抵人之材器,有大小淺深之別,君子則秉心公恕,故隨其器而使之,大小淺深,各適其器,苟有一毫私意參錯於其間,則人器不稱之患,輒必有之。今我殿下,摠萬機臨庶僚,量材授任之政,克恢大公至正之道,是臣區區之望也。上曰,諸臣以次陳達,可也。景源曰,上下番儒臣皆已陳達,而剛毅近仁云者,外面驟看,似與仁字之意有間,而其實必剛毅篤實然後可以爲仁,此等處留念焉。命植曰,經筵皆已敷陳,臣則別無可達者矣。念祖曰,臣亦無可言矣。上曰,泰非不好而易近於侈,何以則泰而不至於驕耶?思晩曰,循理則不爲驕矣。上曰,仁之全體固大矣,而其大與天同。故堯之則天,語其工則只仁字。然則今此近於仁之意有淺太小人若質鈍無文,太剛太毅,則俱可謂之仁乎?思晩曰,此則只言其一端矣。上曰,好善惡惡,一出於公,則非不爲好,而但人之善惡,或有不可知者。蓋欺世盜名,如謝安·殷浩,而至以爲不起其如蒼生何?以此推之,則實難以一己之見,取舍於人,何以則知其賢邪,而明其好惡耶?思晩曰,此心公平則可以知之矣。景源曰,取公議而用捨則好矣。命植曰,明試以功,則可知其賢愚矣。上曰,明試以功,亦不是容易事也。命植曰,正其權衡而明其是非,則可以知之矣。上曰,鄕人皆好之者,似謂盜名,非謂純善之人也。雖曰名者實之賓,而三代以後,猶恐其不好名,則名不可不取之,先儒之論以爲,以曹操之惡,猶不行纂位,蓋以東京名義之尙有餘存者而然矣。大體名義之所以矜持者,亦不少矣。景源曰,聖敎誠然矣。周室東遷之後,諸侯猶不敢攻滅者,以其有名義故也。命植曰,名亦不可不顧,而大體名實相副,然後可爲善人矣。上曰,然矣。無實之名,將焉用哉?名者實之賓,此言乃是正論,而三代以後,猶恐不好名者,猶是衰世之論也。命經筵先退,命書傳敎曰,再明日奉謨堂展拜時,雲寶劍,宣傳官外,侍衛皆以入直擧行。又命書傳敎曰,再明日門路,依昨年定式擧行事,分付。又命書傳敎曰,十八日奉謨堂展拜,依昨年定式擧行。又命書傳敎曰,十九日雖是原定日次有相値事,本營習操,進定於明日事,分付訓鍊都監。以弘文提學兪彦鎬推考啓辭,命書傳敎曰,分義所在,安用乃爾?旣無違牌之望,今則更不當牌招矣。至於三日懸牌,又是大關紀綱者,姑觀肅命與否,更當下敎,此啓辭勿施,使之嚴飭行公,命退,諸臣以次退出。
己亥九月十六日巳時,上御奎章閣。親臨燕射禮習儀入侍時,行都承旨洪國榮,左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,記事官李兢淵,假注書徐鼎修,記事官李信祜·鄭東浚,奎章閣提學徐命膺,兵曹判書洪樂性,藥房提調具允鈺,平安監司李徽之,吏曹參判兪彦鎬,行副司直李義翊·李亨逵,兵曹參議洪樂彬,奎章閣待敎徐龍輔,以次侍立訖。上曰,贊儀唱呼笏應參人,就位行禮,可也。應參人以次入就位,行禮如儀,上曰,今日習儀,必爲爛商爲之,然後可無臨時失儀之患矣。命膺曰,然矣。此是大禮,又是初行,則重其事之道,如此習禮甚好矣。禮畢,上還內。諸臣以次退出。
上在昌德宮。停常參,只晝講。
夜四更,電光,灑雨下雨。五更,雷動電光,灑雨下雨,測雨器水深一寸八分。
徐有防啓曰,明日燕射禮相値,視事頉稟。傳曰,知道。
南鶴聞啓曰,大司憲宋文載,執義兪彦鏶,掌令金鍾厚·李信晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于南鶴聞曰,騎馬一匹立之,史官一員待命。
傳于南鶴聞曰,同副承旨入侍。
傳于南鶴聞曰,侍從堂上·堂下違牌坐罷人,一竝敍用。
吏曹口傳政事,以鄭尙淳爲知實錄事,以金勉柱爲編修官。
兵曹口傳政事,副司果柳孟養。
南鶴聞啓曰,前洪忠兵使吳載熙所受密符,使其軍官替納,事甚未安,推考警責,何如?傳曰,允。
徐有防,以禮曹言啓曰,殿講入格給分之類,例於式年東堂許赴,而卽接四館所牒報,則丁酉式年以後,今年七月十八日秋到記殿講給二分幼學朴興淳云矣。依定式付於漢城試額外,較藝等題之意,分付,何如?傳曰,允。
南鶴聞,以實錄廳郞廳,以摠裁官意啓曰,本廳堂上仕進,近頗濟濟,禮曹參判金魯鎭所受三年纂修之役,今已告訖,依例減下,趙㻐付處代,行副司直鄭尙淳差下,郞廳有闕代,弘文館副校理金勉柱差下,竝使之察任,何如?傳曰,允。
右參贊鄭光漢疏曰,伏以,臣濫叨峻秩,久長司冠,廷尉平之責,非臣昏劣所可承當。不職之罪,早晩以俟,日昨筵中大僚,以曾任秋曹時事,至有譴罷之請。臣於此,不勝惶恧之至,伊時文案,已蒙聖鑑之俯燭,雖不敢更事縷陳,而只以痛懲之意,欲施編配之典。若其罪與律之不相副,有未及周思,不能審克之失,臣固自甘。雖以聖度之包容,屬之令前,曾不何問,而在臣自訟之義,豈敢憑恃寵靈,晏然如無故之人哉?日前陪班,亦未進參,廢闕常禮,益增罪戾。今始短章自列,仰暴微懇。伏乞聖明,亟賜勘處,以肅法紀,以安私分,千萬幸甚。答曰,省疏具悉。卿其勿辭行公。
己亥九月十七日辰時,上御誠正閣。晝講入侍時,特進官金華鎭,同知事李性源,參贊官鄭民始,侍讀官嚴思晩,檢討官權以綱,假注書徐鼎修,記事官李信祜·鄭東浚,宗臣西淸君煋,行副護軍具世勣,以次進伏訖。上進講論語,讀前受音,自子貢問曰鄕人,止是爲棄之。思晩進讀,自憲問恥,止不必有仁,上又讀新受音訖。思晩曰,邦無道穀,固可恥也,邦有道穀,似無可恥者。然而徒食君之祿,無所猷爲,則以亦可恥也爲訓,此是千古爲人臣者至戒,則非經筵之所可陳勉者,而若其振勵興起,明賞罰辨賢邪之道,亦在君上之導率,以此體念好矣。克伐怨欲四箇字,皆是氣質之病,改之而能無發作之患者,斯固難矣,而原憲以聖門高弟,親炙聖訓。故能力行而無四者之病,終至於變化氣質,則古人之人一己百之工,可以見矣。士而懷居,不足以爲士之訓,深切著明矣。古人以燕安比之於鴆毒,則可畏如此,而人皆安於舊習,能奮發惕勵者幾希矣。韋布之賤,猶尙如此,況人君錦衣玉食,居處甚便安,則尤當懷宴安之戒,願加惕念焉。以綱曰,夫士之爲意於便安之處者,皆由逸居無敎之致也。以其無敎,故趨利背義,漸生安逸之心,此則係於在上者培養導率之如何,伏望體念焉。上曰,諸臣以次陳文義,可也。性源曰,上番所達誠好矣。蓋人之勵行檢貴名節,以其有廉恥之心故然矣。末世董率之方,亦當以勵廉恥爲重矣。華鎭曰,經筵旣皆陳達,臣則無可達之辭矣。民始曰,臣亦無可達之辭矣。上曰,今番則別無文義之可以問難者矣。命經筵先退。上曰,都承旨已往習陳所乎?民始曰,已爲出去矣。上曰,今日日氣甚好,亦可爲疏暢矣。民始曰,然矣。命退,諸臣以次退出。
己亥九月十七日午時,上御誠正閣。同副承旨入侍時,同副承旨南鶴聞,假注書徐鼎修,記事官金健修·鄭東浚,以次進伏訖。上曰,諸承旨持公事入侍。右承旨徐有防,右副承旨沈念祖進伏,以次讀奏公事,以二十一日朝參,取稟。命書傳敎曰,停。以二十一日輪臺,取稟。命書傳敎曰,爲之。命退,諸臣以次退出。
上在昌德宮。停常參,只晝講。
自昧爽至酉時,灑雨下雨,測雨器水深六分。
夜自二更至五更,灑雨下雨,測雨器水深八分。
徐有防啓曰,明日常參·經筵,取稟。傳曰,只晝講。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成疏批未下,尹行履傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于南鶴聞曰,今日奉謨堂展拜,置之。
傳于徐有防曰,右承旨入侍。
行都承旨洪國榮,行左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,伏以,臣等夜聞轟燁之異,繞壁彷徨,朝奉修省之敎,聚首感激,災不虛生,胡至於再?噫,天心之不豫,災沴之疊現,職由於群下之罪,而殿下乃反之於躬,累十百言,丁寧懇惻,有足以孚豚感魚,轉災回祥,甚盛德事也。然臣等以補闕之義,烏可無一言乎?嗚呼,應天以實不以文,今日君臣上下之所以應天,徒文而不實,纔經災沴,便是依舊樣子,果如聖敎所云,則又安知警告之威,不發於旬月之內也?今之論君德者,必以英斷有餘,嚴察或傷,爲先事之慮矣。臣等以爲不然,凡今事爲,因循退托,大爲痼疾,一年二年,有何措置,有何處斷?邦刑太紊,君綱不立,時務叢脞,國勢凜綴,始雖拭目,終歸解體,初若有爲,末乃無成。殿下之病,直坐於委靡二字,苟且偸安,無一毫振作之望,大小恬嬉,便成汨董世界,竊未知英斷之主,嚴察之世,亦有是否?嗚呼,此猶殿下政令問事耳,試以學問上言之,居敬窮理,卽殿下素所工夫,而涵養不足,口耳徒熟,則韋素之士,猶可責效,帝王之學,未必如許,燕閒幽獨之處,未見其摧山轉壑之實,發號施令之際,欲望其光明灑落之擧者,不亦難乎?此臣等所以憂殿下之委靡苟且,而不憂殿下之英斷嚴察也。嗚呼,凡所以仰答天譴之道,殿下旣言之詳矣。顧何待臣等之菲說,而猶復徒文不實,畢竟空談而止,則不惟殿下視臣等以不誠,得無有歉於對越於昭之時乎?惟殿下懋哉。答曰,卿等之啓,言之甚切摯,予庸嘉尙,思欲捨口耳之末務,而反以求諸身心之實工也。至於委靡二字,尤是對症之良劑,又期振作之有效也。
傳于鄭民始曰,左承旨入侍。
傳于沈念祖曰,政官牌招開政。
有政。吏批,判書宋德相陳疏下鄕,參判兪彦鎬進,參議李秉模進,右副承旨沈念祖進。以鄭尙淳爲刑曹判書,黃景源爲藝文提學,尹坊爲同義禁,李昌漢爲永春縣監,朴祐源爲吏曹佐郞,醫官金光國通政今加嘉善,金成五通訓今加通政加資事承傳。
兵批,判書洪樂性病,參判金履素病,參議洪樂彬病,參知李亨元入直進,右副承旨沈念祖進,副司直李東遇單付。
沈念祖啓曰,兵批政廳進參,而左承旨鄭民始今方入侍未下,臣吏批政廳兼進之意,敢啓。傳曰,知道。
領議政金尙喆,左議政徐命善箚曰,伏以,旬月之間,有此荐雷之警,一猶可愕,其況再乎?中夜蹶然,自不覺繞壁不寐,仰惟聖心必益懍惕。噫,天人相感之理,貴在誠意之交孚,今天警告之愈往愈切者,其或我殿下寅畏之誠,側修之念,方其遇災之初,非不赫然警懼,及夫時日稍過,咎徵無著,則心有所間斷,戒有所放忽而然歟?笑言啞啞,聖人所以垂訓於大易也,憂在嗣歲,朱子所以陳戒於孝宗者。夫以聖學之高明,固何待區區仰勉之語,而今殿下動靜云爲之間,幽獨蠖濩之中,出一言則必曰,此果合天則乎?行一事則必曰,毋或拂天意乎?値休泰之會而必念萬機之或曠,處宴安之時而必慮百度之未貞,常使穆穆對越之睿誠,仰副諄諄告戒之天心,則何患不皇穹悅預,災沴自消也?抑臣等期勉我殿下者,方在誠之一字,則每當一番天災,輒請一番策免,徒歸應文之科,不誠極矣。下之不誠如此,反欲責難於上,其爲罪,奚但止於不事其職而已哉?卽此飾讓之例套,有足致異,顧今消弭之實政,恐不出於斥退臣等,以彰其尸素孤負之罪,惟願亟賜處分,以答天譴,以幸國事焉。取進止。答曰,省箚具悉卿等之懇,非時之雷,失節之雨,豈是尋常災異,而旬日之內,疊現層至,殆若諄諄然敎詔者然,一則予否德之所召,二則予否德之所致,方期反求諸訪方寸之間,克自刻礪,以爲一分底豫之道焉。至於箚中所引,得無過中之甚乎?卿等安心勿復控辭,卽起視事,務盡燮理之責,是予之所拱而竢之也。仍傳曰,此批答遣史官傳諭于領左相。
吏曹參判兪彦鎬疏曰,伏以,臣於所帶提學之任,屢逋召命,自速置對,及蒙恩宥,猶不知改,至於三日懸牌,自甘慢命之誅,臣雖無狀,豈至全昧分義,而矧玆華貫顯秩,人所艷稱者,臣獨何心,一向把持,自就迫隘,至於此哉?誠有萬不獲己者存焉,一則自量人器之不稱,雖欲抗顔而有不可得也,一則以趙㻐未徹之疏,以其藝文提學擬差之由於臣也,盛加非責也。一則伊日荐違,臣與趙㻐無異,則罪實同犯,罰獨倖逭,終是私義之所難安也。臣其欲承命,則有此三者之罥礙,欲前而還却,其欲引義,則牌不得呼望,疏不得登徹,於是乎狼狽窮蹙,靡所措身,畢竟迫於嚴敎,遂不得不章皇出肅而反省初心,無面可顯,臣猶自愧,人將謂何?雖然臣之決不容因仍蹲據之端,不止一二,而若其上所言不稱之實,臣旣自知之明,而不一籲呼,以聽處分,則是臣自阻於仁覆之天也,臣請冒死而陳之。噫,臣之從前踐歷,罔非僥濫,而旣辭不獲,則或有可以强拙效愚者,或有可以隨衆塞責者,遂至黽勉趨承,苟且彌縫,而乃若詞垣重任,則唯能文者居之,上不可以責其所不堪,而下不可以强其所不能也。今玆新命,奚爲而及於臣哉?臣竊惟弘文主考試,藝文主撰述,所掌雖殊,其爲詞學之選,潤色之任,則兩館一也。臣僥倖科第,遍歷淸華,而祗緣前此罪棄淪落,在朝日少,底蘊未露,故人或不察,不至謂全不識字,而顧其中則㮙然無一之有焉。蓋其才性甚魯,蓄積無素,少日影響之尋逐,字句之剽掠者,及今聰明之衰,前忘後喪,收拾不得,而況其思之太苦,出之甚艱,俗下應副文字,猶且移日腐毫,惟其如是也。故或値滾急之際,則內無應卒之具,外有露醜之懼,氣瞀意閼,茫然不知所措,斯實儕友之所共識也。今若怵迫義分,冒沒承膺,而卒當不時辭命,殆無異於眢井之求水,枯松之鑽膏,則私心之赧縮,傍觀之嗤點,固不足恤,其爲玷華選而墮國體,當何如也?臣受恩如天,圖報無地,惟有筋力奔奏,庶效塵露,故雖屢叨匪分之職,未敢伸自引之義,則何獨於是任,抵死力辭,有若擇燥濕占便宜爲哉?誠以自量已審,自畫有素,不敢爲昧分貪榮之計,而亦非苟循例讓之套也。區區此言,實出肝膈,上天鑑臨,其敢矯飾,況臣所叨之職,卽前任提學臣黃景源等引義許解之代也。今有人以物讓人,其意誠美矣。然受之者不辭,而恬若固有,則不幾於無恥之甚乎?先進之推遜,雖是古例,無似之冒當,大關廉隅,此又臣難進之一端也。伏乞天地父母,俯察由中之辭,特垂體下之仁,亟命刋去臣提學之任,得以自全微諒,實愚臣耿耿之懇也,臣無任屛營祈懇之至。答曰,省疏具悉。卿其勿辭行公。
工曹參議金亮行疏曰,伏以,臣頃陳一疏,仰暴微懇,及奉聖批,不惟不賜允許,十行恩諭,懇惻丁寧,日昨祗迎時,又伏蒙特遣承宣,使之日間登對。臣於是,惶隕感激不知所以自措也。臣苟有一分可留之勢,何敢不仰體聖意,更覲耿光而歸哉?顧今病狀益劇,庭戶之間,動作須人,而寒事又日催,實有去住俱難,溘死旅邸之慮,不得已今方擔舁殘軀,還尋鄕路,罪涉違傲,不勝悚懍。仍念臣少孤多病,自甘淪棄,固無當世之念,而遲暮之年,遭逢聖世,旣於行宮晉接之際,仰瞻天日之表,旋又逶迤雙闕,從容法筵,天顔溫粹,玉音諄懃,進退周旋,怳如夢寐,臣榮感之極,至願已畢,雖卽退塡丘壑,寧有餘恨?只以聖恩如天,涓埃莫報,垂死之境,告別明時,而重入脩門,此生難卜,瞻望象魏,涕泗交橫。嗚呼,臣家受國厚恩,世篤忠貞,其愛君憂國之誠,炳然如丹。臣於前人,無能爲役,而今於告歸之際,終無一言之獻,則將何以歸見先祖乎?且伏見前輩起身草萊,雖不以世道自任,而或當造朝之日,輒皆隨事盡言,蓋其身之出處而語默隨之。臣雖無似,竊附斯義,謹以筵席未盡之懷,略貢憂愛之忱,伏願聖明垂察焉。臣伏見殿下以不世出之姿,有大有爲之志,自在春宮,誠心典學,其浸灌於義理,培養於本原者,求之古昔,殆少其比,此誠今日諸臣之所欽歎而相慶者也。然而自卽阼以來,于今四年,治未徯志,事不從心,國勢孤危,民生困悴,言路未闢,侈風不革,氣象規模,未見頓異於前,斯固群下不能對揚之失,而卽殿下振發精明,圖恢遠業者,亦恐其不能無因循退轉之意也。萬一歲月逾邁,功效逾邈,駸駸然日趨於莫可收拾之域,則以殿下初服之志,回顧茫然,將有不勝其可悔者,而幾會一失,當爲千載之恨,豈不大可懼哉?噫,天道猶可恃,國事尙可爲,伏願殿下,益勉聖學,益堅聖志。凡於一念之發,一事之行,必欲其粹然一出於天理之正,而動靜云爲,罔或間斷,要使至誠之意,貫徹始終,孚格遠邇,則異日久道化成,殿下,卓然爲千古帝王之表準,以光啓宗社億萬年無疆之慶,豈不盛哉,豈不休哉?夫自古言治者,莫不本之於人主之一心,蓋天位至高,萬機日繁,所以維持防範者,不容少忽,苟於此,克治存養,有所未盡,則將何以措之於事爲,而爲制治保邦之根柢哉?惟學可以明此心,惟敬可以存此心,惟親近君子,可以保守此心,伏乞深加睿念,以爲端本淸源之道焉。抑臣嘗聞近世名儒趙聖期以爲,治國之要,在於尙質而救文,必以寬大敦朴爲本,靜審嚴重爲用,此實識時務之言也。其於今日治道,不爲無助,亦願殿下留神焉。嗚呼,三綱五常,天地之大經,古今之通義,此義不明而人得以爲人,國得以爲國者,未之有也。昔朱子赴召之時,受說於其師,首以三綱不明,義理不分,眷眷爲時君言之,聖賢憂世之意。噫,其至矣。臣未敢知今之三綱明乎,不明乎。兩魁滔天之惡,尙戴一天,合辭討罪之論,相持四歲,時月荏苒,大小玩愒,沬血之義,雖若粗伸,縱賊之責,何以自解,思之及此?可謂太息流涕之不足者也。夫以聖學之高明,又嘗備經於險阻,豈不知此輩之可誅罔赦,而猶且曲貸,汔今傅生,使國論漸鬱,輿憤莫洩者,豈有他哉?以其爲戚屬懿親,而拘牽事勢,自歸於當斷不斷之失耳。從古人君,奉行天討,其理至公,其義至嚴,曷嘗有罪關凶逆,而出於戚畹,則姑且屈其憲章,任其假息,如今日之爲者哉?此殆聖上理義之心,或未能勝其姑息之私,直爲此泄泄沓沓,其流之害,將至於王綱日頹,禍源不杜,終爲國家無窮之憂,此豈群下之平日所仰望於殿下者哉?雖以樂任事言之,叵測之節,屢出於鞫囚之招,而纔經淑問,便爲白脫,仍附於明義錄中,刑政之紊,堤防之壞,莫大於此,而今乃尋常看過,無一人力爭,其不當然者,臣實慨然於今日朝廷也。伏望殿下,淵然深思,惕然改圖,廓揮乾斷,明正典刑,仍於三司之啓,次第允從,使綱常不至墜地,亂賊庶幾知懼焉。至若事關斯文,禮重祀典,苟有所懷,臣何敢自阻於聖明之下哉?嗚呼,殿下所以曠感於先正臣宋時烈者,奚但尊其人?將以行其道也。先正平日篤信朱子,以爲後孔子,而又嘗誦朱子臨簀眞訣,以爲天地之生萬物,聖人之應萬事,直而已是以其存之於心術,發之於事業者,類皆光明燀焃,如日星如雷霆,雖百世之下,可以想見其人,厥或背馳先正之道,依違回曲,別爲一端,則其爲世道斯文之害孰甚焉?故相臣朴世采,少以學問自任,著述自見,頗爲諸賢所與,而惟其胸懷不明快,言議未別白,全不類於聖門相傳之法,先正末年,深知其將爲吾道之害,貽書責其以模糊二字,作爲義理,至曰發源於驪䥴,一轉再轉,衣鉢不絶,則天也,其闢之也,可謂嚴矣。及先正之喪,爲之素帶,而爲尹拯所詰問,則乃以親知凡例,爲乞解之語,甲戌入朝,不引進尹拯而曰,尼尹師生間處義不善云,而旋又抵書於拯,諉以劉共父不薦晦翁之義,前後兩面之說,不止於此。情跡䵝昧,心口矛盾,其於先正大公至正之道,何但薰蕕氷炭之不相入,而特其調停之論,爲先朝一二宰相之所引重,遂至屢加褒奬,不待儒林之議,館學之請,特躋從祀之列,則蓋由於未及俯察其本末而然耳。不然,庚申後士論之岐貮,實爲世采所作俑,斯又何功於調停也?噫,比年以來,先正之道,不絶如綫,而賴聖上尊信而闡明之,如日中天,擧國共尊,於斯時也。乃以異端回互之人,竝侑先聖之廡,求以正士趨而淑人心,不亦難乎?昔孟子苦死辨楊·墨·程·朱一生闢老佛,蓋皆承三聖之傳,當一治之數,而至我聖朝,委任先正,以明天理正人心爲己任,而臣僚之以經說進者,輒曰得無有悖於程·朱否?是其衛道尊聖,距彼放淫之義,有足以建天地而質鬼神,此在殿下實有堂搆之責,繼述之義,豈可以聖賢門路之外?旁生他岐,貽害世道者,兩存而竝容之,使祀典屑越,國是混淆,以基後日無窮之弊哉?以臣眇末,驟論先朝特敎已行之事,非不知萬萬惶懍,而昔者有宋諸賢之稱停義理,可謂至矣。然而事係先朝,勿論祀典與法令,有可以變更,輒皆建白釐正,不以爲嫌,臣愚不肖,妄效此義,伏惟殿下察理之熟,其必思量及此矣。伏乞亟下明旨,特黜朴世采之從祀,于以扶植正道,作新士風,有不可已也。且如南九萬·尹趾完·崔錫鼎輩斁敗名義,爲後來諸賊之根本,肅廟蓋已洞燭其情狀,深惡痛絶,辭敎凜然,而辛壬諸賊之當國也。乃以追配於肅廟之室,夫此輩庇護國賊,釀成辛巳之變,爲肅廟·仁顯之罪人,則肆然躋之於淸廟配食之列者,此於曩時凶徒,雖爲薄物細故,而其罪亦不可勝誅矣。及乙巳之初,淸議恢張,於是有三臣黜享之論,而未及蒙允,旋値丁未,竝與其啓而停廢矣。臣於聖上嗣服之初,側耳名論之發,而寂寥至今,臣竊訝惑,莫曉其所以也。伏乞俯詢廷臣,竝命斥黜,以明大義,以重廟享,不勝幸甚。答曰,省疏具悉爾懇,予之積誠招徠之意,豈爲一筵晉接而止哉?國事世道,悉欲咨以訪之于爾也。豈料辭病之餘,仍作決退之行乎?此固予誠禮未孚之致,彌切歉愧也。疏中陳規之語,讀之屢回,不覺激厲于中,思欲體認不忘,以爲需用之資,次陳付逆事,予或有當斷不斷,宜決未決者,亦豈無深量而然乎?朴文純事,先朝已有不刋之禁典,爾以草野之蹤,未及知有是敎而發此言歟。果爾則無怪其言之如是也。三相事,在久遠,有難容易議到,爾可諒之否?況有先朝之敎。若曰某時與某時之人當黜之議,列朝未嘗許之,此今日之左契爲敎,諄複之敎,小子昔已拜于承命,到今有不敢更容他說也,聞爾有素抱宿疴也。深冬旅邸調養之節,必多難便,爾行已遠,未及挽留,爾須稍俟春和,更起登途,毋孤予側席之思焉。仍傳曰,此批答遣史官傳諭。
持平徐有成疏曰,伏以臣直一空空之賤品耳,庸陋鈍劣,百不猶人,而曲蒙我殿下拂拭之洪造,半日記注,謬恩遽加,數朔郞署,榮選冒玷,循玆以往,出入於登瀛之班,周旋於戴豸之列者,遽然月五易矣。祗緣臣學識蔑劣,言議骫骳,挾冊登筵,本色盡露,詣臺傳啓,故紙徒循,臣滿心惶愧,拊躬踧踖,每一念至,流汗浹背,而控辭路阻,義分是懼,惟以筋力奔走,爲一分報效之圖矣。臣之老母,近因寒燠不適,脫着失宜,忽自去夜,食飮頓却,登溷頻數,年衰症極,神識凜綴,臣本孤獨,無佗兄弟子姪之可以替臣服勞者,臣若暫移,醫藥扶護,屬托無人,天牌之下,末由承膺,玆不得不疾聲仰籲於天地父母之前。伏願聖慈,亟許遞改臣職名。俾得專意救護,仍治臣逋慢之罪,以肅朝綱,千萬幸甚。臣方祈免之不暇,豈容贅及他說,而君讎國賊,至今假息,懲討之擧,不容晷刻之暫緩,而合辭姑停,實非義分之敢安,玆敢仰復焉。噫,周公聖人也,不能救管叔之致辟,漢文明主也。不能貸薄昭之抵罪,蓋天下之惡,莫大於凶逆,有國之政,莫嚴於治逆一日,而無此義理則三綱淪而九法斁,以至於君不君臣不臣,而國不可以爲國矣。今此鄭妻之凶,殆甚於管叔·龜賊之惡,有浮於薄昭,以殿下日月之明,亦嘗俯燭而洞諭,不以爲不然矣,而徒緣聖主之仁愛太過,群下之忱誠未孚,一啓二啓,迄至于四載之久,而尙未蒙一兪之音,臣民之痛心切齒,姑捨勿論,其可曰,三綱不淪,九法不斁,而國可以爲國乎?向者兩賊之加罪也,不過近島黜置卽其地加籬而已。當日臣僚之黽勉奉承者,豈直以律當其罪而然哉?節次加罪,當施之律,謂可以不日擧行矣。其後日月,亦云多矣,而玩愒如前,兪允尙靳,殿下縱欲寬假之容貸之,獨不念先王之三尺終不可不伸,一國之公憤終不可不洩耶?況今秋序又過半矣,雖以周家法制言之,立秋決獄,訟戮有罪,仲秋之月則申嚴百刑,斬殺必當,古聖王奉天時行天討之意,有如是矣。失今不允,更待何時?伏願殿下,勿以人微言輕而忽之,亟允三司之請,快正兩賊之罪焉。若夫相福·瑩中·宗集之罪關宗社,義急懲討者,一例包容,偃息自在,如是而王綱何由得振,亂賊何以知懼耶?臣謂三賊之罪,亦宜亟允臺請,明正典刑,斷不可已也,臣無任屛營祈懇之至。答曰,省疏具悉。所陳當留意,爾其勿辭,救護母病。
正言閔慶世疏曰,伏以,臣性分疎拙,學識鹵莾,倖占科第濫通朝籍,而至於材器之不適世用,臣亦自知明矣。矧當聖明臨御,化理維新,爵賞必愼,雖微官末職,亦未嘗輕授,則如臣空疎,分合捐棄,初不足以備驅使之列矣。不意選部之臣,謬擧臣於臺閣之任,恩除遽辱,臣誠惝怳悚惕,不知攸措。夫諫臣之職,卽古所稱與宰相等者也。上以責夫謇鶚批鱗之節,下以責夫剌擧繩違之任,不如是則謂之罷軟不勝職,此豈臣之所可堪而苟然充數者哉?伏乞聖明,亟命削臣之職,以重官方,以安私分焉。臣方辭免之不暇,尙何敢以言責自居,妄有所措陳,而至若義理之所關棙,憂愛之所根秉,有不可以泯默者,玆敢略暴愚忱,仰瀆崇聽,惟聖明試垂察焉。臣歷觀前牒,亂逆之萌,不一其端,而豈有如丙申諸賊之地居戚聯,世受國恩而自作不靖,甘心作賊乎?噫嘻,痛矣。如蜩如螗如鬼如蜮,始參差而分流,卒爛漫而同歸,凶謀逆節,一脈相通,必欲動搖我國本,顚覆我社稷,向非我殿下潛光用晦,受皇穹之默佑,二三忠良,乃心王室,扶大廈於將傾,宗國之得有今日,蓋未可知矣。我殿下御極之初,乾剛始奮,天討恭行元凶大慝,首先就戮,妖腰亂領,次第伏法,於斯時也,一國含生之倫,鼓舞稱慶,莫不以爲我殿下揮廓之德,決不如後世人君之以柔爲仁,當斷不斷,使夫亂賊之本,得以幸免於其間矣。夫何日月稍久,聖志未固,乾剛之奮,有始而無終,天討之行,旣擧而還輟,遂使君讎國賊,至今假息於霄壤之間,此豈今日臣民之所嘗期望於殿下者哉?嘻嘻,鄭妻之爲麟·厚之根柢,龜柱之爲量·之窩窟,不但前後疏啓之罄竹臚列,卽殿下昭燭無餘者也。丙申之初,殿下嘗以前古帝王之多以事關自己爲嫌,深示旣然之意,十行播告,昭如日星,臣於伊時,適在邸舍,得伏見備忘下者,莊誦再三,踊躍欽歎,竊自有馬周讀詔令之幸矣。夫以事關自己,慮後人之或疑其私,不討其當討之罪者,這便是私意,殿下何不念殿下近日之所留意者,亦未免私意之歸也耶?聖人之心,卽天之心也,聖人之法,卽天之法也。有罪無罪,惟天在上,我無與焉,則今鄭妻·龜柱之罪,上天知之,上天誅之,殿下安得以其地處之有異,而少容私意於其間哉?至若相福·瑩中等諸賊之罪,孰非天地之所不容?神人之所共憤,而只以比之於鄭妻·龜柱,容或有枝葉根柢之別,故懲討之擧,往往爲之較輕,臣於此,尤不覺爲今日國事流涕太息之不足也。伏願殿下,赫然奮發,亟允三司·喉院之請,使天討行而國法伸焉。嗚呼,古人以內修外攘,譬之於直內而方外,謂不可以偏廢,臣竊伏念,近日之治逆,無異於周時之攘夷而抑有所尤難焉,則內修之方,豈非當今之急務乎?我殿下四載憂勤,一念圖理,其所以訏謨於廟堂之上,凝神乎燕蠖之中者,蓋莫非慮患之規,制治之術,而臣愚死罪,竊以爲朝廷之風俗,猶未有丕變之效也。先儒言,東京之末,士大夫氣節消磨,廉恥喪盡,而曺氏肆然無所顧忌,若使向來士大夫之氣節廉恥,少若國朝盛時,則雖使麟·厚之輩,挾城社之勢,懷窺覦之心,而必不肯受其羈馬爲其羽翼,何至於靡然相率,而自甘於亂逆之徒也?嗚呼,殿下有礪精更始之志,而士大夫之苟且以希進者自若也,朝廷嚴包苴貪墨之禁,而士大夫之黷貸不知厭者自若也。以至紀綱法度,多頹弛而不張,賞罰號令,皆玩視而不肅,此皆聖鑑之所俯臨,而有識之所竊歎者也。伏願殿下,益加聖念,風之以氣節,礪之以廉恥,使一世之人,曉然知上意之所在也。嗚呼,人君以一國而奉一身,其於宮室之制,膳服之供,設或有一二事過侈之節,何遽妨於治國,而自古聖哲之君,必以是爲戒,忠直之士,必以是進規,兢兢若墜,勉勉不已者何哉?誠以上有好者,下必甚焉。人君好侈而卿大夫效之,卿大夫好侈而士庶人效之,以至一國爭爲奢侈,則財竭民窮,國隨而危,卽必然之勢也。臣竊伏聞我世宗莊憲大王,嘗以風俗之奢侈爲憂,臨筵發歎,故相臣黃喜奏曰,願自今日爲始,殿下懋菲服之德,臣亦以布被之儉,爲百僚倡焉。後日朝筵,莊憲大王,躬御澣服,故相臣亦着弊袍,於是朝廷百官,爭相師法,無敢以華美之飾,出入班行,風俗爲之一變,猗歟盛哉。世宗大王四十年治平之化,未必不本於此一擧矣。臣嘗按宋臣鄭淸之告理宗之言曰,孝宗繼高宗,故儉德易章,陛下繼寧考,故儉德難著,寧考自奉如寒士,衣領重澣,革履屢補,今欲儉德著聞,須過於寧考,方可,臣於先朝,竊有所仰覩者矣。先大王在宥五十載,土木之役,未嘗有所經營,宴遊之事,未嘗有所留意,燕居之衣,至於垢膩而不改,乘輿之物,至於弊傷而不易,先大王盛德大節,史不勝紀,而惟此一事,尤可以卓越百王,垂法後世矣。伏願殿下,克愼儉德,罔或少忽,凡於服玩之具,務以過於樸素爲心,則蔀屋之下,必有陰受其賜者矣。夫賢者之在於朝廷也,譬若鳳凰之在崗,麒麟之遊郊,奇祥異瑞,爭覩爲快,殿下以側席之念,勤束帛之禮,克致兩儒賢之相繼登朝,九重淸燕,謀謨國事,隻日廈氈,講討經典,縉紳有所矜式,士林爲之興起。臣竊自幸生逢聖世,獲覩前古所罕有之擧,將謂太平之治,可復興於今時,今者吏曹判書臣宋德相,遽已下鄕,工曹參議臣金亮行,亦又陳病,同朝缺望,多士齎歎,伏想我殿下眷遇之甚,虛佇之極,聖情悵惘,尤當如何?伏願聖明,益勤誠禮,以回遐心,以挽其行,國事幸甚。答曰,省疏具悉。所陳當留意,爾其勿辭察職。
弘文館校理嚴思晩,副校理沈煥之,修撰權以綱,副修撰朴祐源等箚曰,伏以,今日之轟燁,又何爲而發也?向者雷異之餘,十行絲綸,丁寧懇惻,敷心之諭,責躬之意,溢於辭表,有足以感孚天心,消弭災沴,而曾未旬日,又以虩虩之聲,申申警告者,無乃不知之中,或有所召者而然耶?臣等雖不敢指爲某事之所致,某失之所應,而第以已著者觀之,可憂之事,非一非二,若其王綱之解弛,朝象之艱虞,言路之杜塞,生民之困瘁,莫非召災之端,則固不待識者而知之也。嗚呼,亂逆未誅而邦憲無可伸之日,此非王綱之解弛者耶?宿德去朝而世道無可鎭之期,此非朝象之艱虞者耶?以至於公車之章,未聞有讜直之論,言路之杜塞,固已久矣。蔀屋之愁,未見有蘇息之望,生民之困瘁,亦已極矣。有一於此,未或不致災而召異,況此四者,莫非王政之未盡修擧,則仁愛之天,安得不諄諄然命之也?噫,災沴之作,未必便亡人國,惟遇災而懋修省之實,則轉災爲祥,不過轉移問事,而苟或反是,悠悠泛泛,莫知所以警惕之實,則惟彼天心,不復眷顧,而危亂之患,莫可救遏,然則今日之可憂者非災異也,故政在於修省之不以實也。所謂修省之實者,顧不在於政令施措之間耶?臣等死罪,以爲殿下政令施措,恐未必一出於實心也。凶逆疊生,懲討宜嚴,而不允二字,每下例批,是殿下誅逆之法,不以實也。儒賢告歸,朝野缺望,而敦諭數行,莫挽遐心,是殿下待賢之禮,不以實也。虛襟來諫之念,非不勤摯,而側聽邇來,繩糾之說,未有聞焉,殿下求言之意,或欠於以實心聽納也。減逋停捧之令,非不懇至,而雖値豐歲,困苦之狀,猶夫前焉,殿下恤民之念,或未必以實政做去也。朱夫子有言曰,知得如此是病,卽不如此是藥,然則爲今之計者無他,亦一反前日之爲而已。今我殿下睿智天縱,聖學高明,顧何待臣等之言,而惟其一念之間,猶未能盡祛己私,以臻夫大公至正之域,故凡於政令施措之間,或不無因循姑息之患,致使天心來豫,咎徵疊至,顧今消弭之方,惟在於推實心行實政而已。誠願殿下,益篤對越之誠,亟加奮發之工,先以克祛己私,懋修實德,爲應天懼災之第一義,以之正王綱而進賢才,開言路而濟民窮,凡一政一令之間,有以益勉新工,大慰群情,則修省之實,恐無過於此矣。臣等俱以淺識,猥忝邇列,適當天災疊臻之日,敢以草草數語,略貢愚忱,仰塵崇聽,惟殿下澄省焉。取進止。答曰,省箚具悉。遇此洊雷之警,冞切恐懼之心,箚辭又甚切摯,思欲猛省矣。
成均館生員鄭義健·趙泰雲·李浚民·徐有容·李普演·沈瀁·宋文奎·李得履·洪昪·沈濟權·李湸·申光河·金養和,進士鄭潤吉·李敬錫·尹靖國·沈翼賢·李·金衡一·崔命鳳·尹毅東·沈商鎭·李箕采·崔光泰·李榮澤·閔光曮,幼學宋民修·李輪祥·尹經國·尹亨國·宋基鉉·申國河·申大河·李東煥·崔命龜·申喜權·宋文晦·李東旭·申光五·崔景魯·鄭弘善·金益煥·魚用翼·鄭運躋·李亨羽·李龜彬·尹性忠·宋翼孫·朴敏德·李宗漢·洪仁煥·陳景新·宋鳳休·李彦九·李振玉·許鑰·金德老·閔鎭衡·鄭觀輝·安濟元·崔逵翰·尹久東·金尙繽·金重端·柳·李東益·黃履坤·安宅心·韓始裕·金宗文·丁載默·康就龍·李如麟·宋宅朋·車亨逵·李宗濂·朴思儉·李國柱·任義相·金良喆·張漢豐·金章玉等疏曰,伏以,臣等於日昨,以祭酒臣宋德相召還事,猥陳一疏,干瀆宸嚴,而繼又聞工曹參議臣金亮行,又陳乞歸之章,徑尋鄕路云,臣等俱以無似,冒居首善之地,粗切慕賢之誠,目見兩儒賢次第告歸,其所以驚愕嗟惋,如失依歸者,有不能自已也。玆又不避煩瀆之誅,相率齊籲於九閽之下,伏願聖明,少垂察焉。臣等竊伏惟念,金亮行淵源之學,造詣精深,涵養之篤,德容純粹,五十年林下讀書之餘,經濟之猷,亦多素蘊於胸中,蔚然爲一世之儒宗,朝野士民景仰而尊慕之者,殆如神明蓍龜,苟使出而需世,則其禆補君德,彌綸治化者,豈不爲吾道之光而國家之福也哉?於休我殿下,睿質天成,聖學日就,自卽祚以來,願治之志,靡甘於錦玉,尊賢之誠,自溢於絲綸,寵諭恩賚,遍及於丘園之間,使華旌招,相續於畿甸之路,誠意冞孚,恩禮益篤。玆故祭酒臣宋德相,感激鴻私,首先造朝,風雲魚水之契,罕有倫比,又於今番仙陵之行幸也。延見金亮行,特宣至懇,勉回遐心,遂使林泉高蹈之蹤,賁然登朝,則此實與周文渭濱載歸之事,前後一揆,猗歟盛矣。一儒賢猶難致之,況兩儒賢之竝致乎?宿德元老,聯翩後先,迭侍經席,其設施猷爲,有可以補益聖德,陶鑄至治者,特朝暮間事耳。第以金亮行,因一時微,雖不得鎭日登筵,而竊謂無妄之疾,不日自瘳,兩儒賢同德協輔之休,可以引領而望矣。不意宋德相恬退之行,纔已渡江,而金亮行引疾之懇,遽又還山。噫嘻,此何事耶?今日一儒賢告歸,明日一儒賢人歸,顧今朝著之上,左右輔弼之職,朝夕啓沃之任,更責於誰也?士民之悵失,朝廷之缺望,已無可言,而以殿下如渴之誠,盡禮以招致者,一朝而功虧,可勝歎哉。可勝惜哉,以臣等淺見,我殿下尊道慕賢之誠,可謂至矣盡矣,而兩儒賢之猶夫如是決歸,浩然長往者,或以爲至誠禮待之意,猶有所未盡而然耶?臣愚死罪,竊以爲,嚮日宋德相之告歸,殿下自以爲誠意或有未孚,今日金亮行之決歸,殿下亦惟曰,誠意必有未孚,益思加勉之道,亟降懇至之敎,至再至三,愈往愈篤,則儒賢固當一以感恩私,一以悚義分,憣然改圖,必有再造淸朝之望矣。臣等竊伏聞金亮行,出城而不能趲程前進,尙在郊坰云,伏望及此時,更思所以必返其行之道,亟降恩敎,使已發之駕,不遠而復,則此不但爲留得一儒賢而止耳。已歸之儒賢,從此有復起之望,亦將見在野群賢彙征之吉矣。伏願聖明,恕其僭妄而採納焉。答曰,省疏具悉。方勤勤敦召,爾等退修學業。
己亥九月十八日辰時,上御誠正閣。右承旨入侍時,右承旨徐有防,假注書徐鼎修,記事官李信祜·鄭東浚,以次進伏訖。上曰,昨夜雷異,大不尋常矣。有防曰,近來初有矣。上命書傳敎曰,夜有雷電以雨之災。嗚呼,天之疾威示譴於小子者,可謂至矣。旣警之又告之,丁寧諄複於十日之內,殆若手携面命,牖迷開蒙者然,寡人不穀,繞榻終宵,誠不知何以仰塞天譴也。嗚呼,天遠乎人哉,在吾方寸間耳。吾心有善惡將萌之幾,而天意便亦有災祥必感之應,捷於桴鼓,急於影響,蓋天與人一理,而元無毫忽之差爽者,有如是矣。嗚呼,可畏非天,故曰上帝臨汝,毋貮爾心,雖使今之時,陰陽調風雨和,在人君之位者,猶且䕫䕫栗栗,對越祗敬,必思懋循天理,動合天則之道,以冀天心之底豫,天命之迓續,矧伊逢天癉怒,災沴疊現之日乎?予寡人反顧循省,無事而非尤悔之事,無政而非尤悔之政,惟彼仁愛之天,安得不威之譴之於小子也哉?經曰敬天之怒,無敢戲豫,敬天之諭,無敢馳驅,昊天日明,及爾出王,昊天曰朝,及爾游衍,倘使寡人痛自剋責,奮勵折畏,則庶可以迓續幾絶之天命,底豫已怒之天心,今日之災沴,又何從而至也?惟予茫昧,不惟不念斯義,纔經災沴,祗是依舊樣子,無一分振作之望,而維新之工,濯舊之效,置之相忘之域,使一國之人,駸駸入於含糊鶻突之中,曾不悟楚之鐵劍利也。反爲倡優拙焉,所謂厝火積薪,安寢其上者此也。予聞古人之言曰,國家將有失道之敗,天乃先出災害以譴告之,不知自省,又出怪異以警告之。嗚呼,天之所以旣警之又告之者,又何近似於此說也?予於日前遇災也,急於責躬,未暇及於有位之闕失者,斯乃格我心正厥事之意也。況當荐雷之儆,冞切自訟之懼,又何求備於群僚也?嗚呼,國事之日非,惟予之罪也,國勢之日下,惟予之罪也,國運之日否,惟予之罪也,非予不穀之罪,曷有以致此也?自今日減膳五日,又我匡弼之臣,直言予得失,以爲回怒轉災之方,是予之望也。命退,諸臣以次退出。
己亥九月十八日午時,上御誠正閣。晝講入侍時,特進官洪樂性,同知事徐有隣,參贊官南鶴聞,侍讀官沈煥之,檢討官權以綱,假注書徐鼎修,記事官李信祜·鄭東浚,宗臣安川君烓,行副護軍鄭順采,以次進伏訖。上進講論語,讀前受音,自憲問恥,止不必有仁。煥之進讀,自南宮适問於孔子,止没齒無怨言。上又讀新受音訖,煥之曰,堯·舜·桀·蹠之分無他,只是此心存捨之間,而一念之微,天理人慾,判焉爲二,於此等處猛下工夫,然後可爲精一之功矣。愛民而不知大義,則奉承不暇,難於違拂,小事如此,大事又如此,畢竟至於亂亡而不可救也。蓋逆耳之言,從之則興,順志之言,從之則亡,必於此二者之分,可以詳察而用捨矣。辭命不過王政之一事,而此可見重其事之意也,王者政令,擧皆得宜,則人心悅服,天心自可底豫矣。以綱曰,君子有志於仁,豈欲一時忘仁,而毫忽之間,或有不仁之事,此則誠意不足之由也。苟能造次必如是,顚沛必於是,無少間斷,則豈有不仁之事?此章之義,以一誠字體念,則似好矣。愛忠二字,旨意最美,人君愛其臣,而不以勞勩之事任之,則無責成之效,人臣忠其君,而不以朝夕之誨進之,則無繩糾之誠,苟能上下交勉,以盡其君君臣臣之道,則豈不休哉?伏願留念焉。鄭公以至小之國,藉四賢臣之手,得盡其辭命之任,由此於鄭公之好賢也。是以鄭風緇衣之詩,贊美其好賢之誠,此章之義,別無可以仰陳者,而體念於鄭公好賢之誠,則庶有益矣。上曰,諸臣以次奏達,可也。有隣曰,文義則別無可達者,而旬日之內,雷變荐出,災異之發,固在於有道之國,而今日責躬之敎,又是丁寧懇至,不待臣等之加勉,實仰警惕之聖心矣。蓋應天之道,只在於方寸之間,常存對越之誠,緝熙之工,無有間斷之時,則天心自可底豫矣。樂性曰,頃者雷變,今又有此十行辭敎前後懇切,孰不欽仰,而以此警惕之心,雖於無事之時,常存於中,無少放忽,是臣區區之望也。鶴聞曰,忠焉能無誨乎?爲人臣者,孰不願忠,而至於納誨,則有非容易事也。當此遇災修省之日,草草臺啓,未必謂有助,而以芻蕘必擇之義,無以爲陳言而採納焉。上曰,忠焉之忠字,當何以看乎?煥之曰,大體忠曲之意矣。樂性曰,別無他意,而只是忠誠之意也。上曰,於鄭,獨言辭命者,何意也?煥之曰,鄭間於齊楚,而專事辭命,故以其時言之,則似勝於他國而然矣。樂性曰,戰國時辭命言語之問,多致生梗,而鄭則此四人合力爲之,鮮有敗事,非徒此一事爲然,凡於國家之事,衆君子合力而共理,則必有成就之效矣。上曰,孟子則以子産之乘車濟人,以爲焉得人人而濟之,而孔子則以惠許之,聖賢之言,似有不同,何也?煥之曰,孔子只取其長處而言之矣。煥之曰,俄下責己之敎,辭旨懇至,實爲欽嘆矣。臣將退而具上一箚,而草草膚淺之說,安望禆補於萬一乎?伏望以今日責己之心,常存乎中,則此乃轉災爲祥之大機會也。樂性曰,減膳不過警省之意,而應天之道,固不在於此等節目間事也。減膳第五日卽誕日,故群下之心,實不勝缺然矣。煥之曰,特進官之言,誠爲切實,伏望允從焉。鶴聞曰,減膳猶是餘事,願從群下之心焉。以綱曰,修省不在於減膳之多少,伏望更加三思焉。上命經筵先退,上命書傳敎曰,雖是小事,做錯則大矣。同副承旨南鶴聞推考,以明日常參·經筵,取稟。命書傳敎曰,只晝講。命退,諸臣以次退出。
己亥九月十八日初更三點,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命書玉堂箚子批答,又命書傳敎曰,其在廉隅,勢難强迫,俾許一伸,不害爲體下之道,弘文提學兪彦鎬今姑許遞。又命書傳敎曰,觀此供辭,其所發明,不但有條理,前後日字相値,合有分揀之道,時囚罪人任嵂放送,命書禁府公事判付。又命書傳敎曰,滯囚可悶,禁府判下諸囚,皆令明日議處後,仍爲照律。上命退,諸臣以次出。
上在昌德宮。停常參,只晝講。
自昧爽至午時,灑雨下雨,測雨器水深五分。
徐有防啓曰,明日常參·經筵,取稟。傳曰,只晝講。
南鶴聞啓曰,卽伏見洪忠監司李秉鼎狀啓,則槐山郡守吳璹罷黜代,直請口傳差出,有違常例,原狀啓雖已捧入,而其在事體,不可無警,推考,何如?傳曰,允。
又啓曰,洪忠左道京試官沈樂洙所謄上試券中,不書製述人姓名,又不書疑題,事涉矇然,推考警責,何如?傳曰,允。
徐有防啓曰,卽者副校理沈煥之,謂有難安之端,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,使之入直,何如?傳曰,允。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成受由,尹行履傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
南鶴聞,以都摠府言啓曰,今日入直宣傳官武兼及有廳軍士,當爲中日習射,而自上方在減膳中,復膳間依例停止之意,敢啓。傳曰,知道。
李祖承奉命在外,代以閔孝克爲事變假注書。
傳于徐有防曰,今番試場當摘奸,若有亂雜之弊,試官當處分,以此嚴飭文武試所。
又傳于曰,今番試場則赴擧儒生必不多,若非已作而入格,殿試時爲外更,則試官當知之,以此申飭。
徐有防啓曰,御營大將李柱國武二所試官今當出去矣,所佩命召及所兼左邊捕盜大將命召及大將牌傳令牌來詣還納,何以爲之?敢稟。傳曰,仍佩往來。
傳于鄭民始曰,左承旨入侍。
兵曹口傳政事,副司果徐有鍊·尹得孚單付。
傳于徐有防曰,騎馬二匹立之。
以義禁府議處啓目,傳于南鶴聞曰,以草記照律。
徐有防,以弘文館言啓曰,本館下番副修撰臣朴祐源,移拜吏曹佐郞矣。下番將未免闕直,修撰權以綱,身病猝重,不爲入直,副修撰尹行元旣有只推之命,一體牌招推移入直,何如?傳曰,允。
徐有防,以禮曹言啓曰,今此式年文科東堂初試一所,設場於本曹矣。上直郞廳依例朝房直宿之意,敢啓。傳曰,知道。
又以吏曹言啓曰,來庚子式年文科東堂初試試官,今方擬入,而其中前正言徐有鍊·尹得孚時無職名,令該曹口傳付軍職,何如?傳曰,允。
南鶴聞,以兵曹言啓曰,今九月二十日文臣朔試射日次,而有減膳之命,不得爲之之意,敢啓。傳曰,知道。
己亥九月十九日,記事官姜彙鈺。刑曹御寶僞造罪人金奉鎭加刑啓目,傳曰,更良嚴訊取服爲良如敎。
刑曹殺獄罪人李千奉加刑啓目,傳曰,更良嚴訊取服爲良如敎。
刑曹僞造御寶罪人朴加刑啓目,傳曰,依前判付,更加嚴刑,期於得情爲良如敎。
刑曹御寶僞造罪人金龍河加刑啓目,傳曰,依前判付,更加嚴刑,期於得情爲良如敎。
刑曹殺獄罪人李光點加刑啓目,傳曰,依前判付,更加嚴刑,期於得情爲良如敎。
己亥九月十九日巳時,上御誠正閣。晝講入侍時,特進官鄭光漢,同知事李普行,參贊官徐有防,侍讀官沈煥之,假注書徐鼎修,記事官李信祜·鄭東浚,宗臣西淸君爗,行副護軍任屹,以次進伏訖。上進講論語,讀前受音,自南宮适問於孔子,止没無怨言。煥之進讀,自子曰貧而無怨,止吾不信也。上又讀新受音訖,煥之曰,非特貧而無怨爲難,富而無驕亦甚難,人君富有天下一國,而其於日用事爲,接待臣隣之際,能不有驕,亦難矣。伏未知殿下,亦於省察之際,點檢以往,則能無此患乎?必以許大富貴,視同太虛浮雲,然後可免此患,必於此等處留神焉。普行曰,玉堂之言,好矣。驕生於吾之所有,而在上之人,尤宜警惕處也。聖學高明,豈有此慮,而亦必於此等處,無或放忽焉。光漢曰,經筵皆已陳達,臣則別無可言,而先儒有言曰,雖有周公之才,驕則無足觀,蓋驕之一字,在上在下者,俱當警省處矣。上曰,朱子曰不可忽其易者,此戒後學而言也。富貴而不驕,誠非易事,而若有操存之工,則雖不及於聖人謙謙之工,而至如王安石·王猛之類,亦皆謙恭下士,以此觀之,則比貧而無怨,可謂易矣。普行曰,貧無怨果是難事矣。上曰,各以氣質偏處,可以着緊用工,而蓋在上者,當以驕爲戒,在下者,當以怨爲戒矣。光漢曰,聖敎誠然矣。上命書傳敎曰,雖非遇災警懼之時,凡有言責之任者,當以逆耳批鱗之辭,日聞於前,況此求言之會乎?蓋予無來諫之誠,不能導之使言,固所歉愧之不暇,然豈料論思之地,反有遜志之說哉?至於昨日玉堂減膳事筵奏,而其爲失職,抑可謂非細,侍讀官沈煥之,檢討官權以綱推考。又命書傳敎曰,文純公朴世采事先朝已有不刋之令,不忍言之敎,豈非予小子議不敢到處乎?儒賢批已諭,此後朝紳章甫之此等章奏,政院勿捧,亦令諸臣知悉。命退,諸臣以次退出。
己亥九月十九日申時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,試官牌去來至今不入來乎?民始曰,牌去來幾皆入來,而李義弼則家在江上,故姑未知承牌與否矣。上曰,李義弼外,試望修正以入事,分付。上命書禁府公事,判付。仍命退,諸臣以次出。
上在昌德宮。停常參,只晝講。
申時,日暈。
徐有防啓曰,明日常參·經筵,取稟。傳曰,只晝講。
南鶴聞啓曰,大司憲宋文載,執義兪彦鏶,掌令金鍾厚·李身晦在外,持平徐有成受由,尹行履傳旨未下,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,大臣·備局堂上引見。
傳于鄭民始曰,左承旨入侍。
南鶴聞啓曰,合辭方張之時,兩司無詣臺之員,事甚未安,今日政新除授臺諫,待下批竝卽牌招,何如?傳曰,允。
傳于南鶴聞曰,永春縣監今日政差出。
南鶴聞,以吏曹言啓曰,新除授永春縣監李昌漢呈狀內,矣身與本曹佐郞尹行修,有親査應避之嫌,法不當冒赴云。除拜時旣與銓郞相避,則揆以法例,不可仍置,依例改差,何如?傳曰,允。
有政。吏批,判書宋德相在外未肅拜,參判兪彦鎬牌不進,參議李秉模進,右副承旨沈念祖進。啓曰,判書宋德相在外未肅拜,參判兪彦鎬牌招不進,小臣獨政未安,何以爲之?敢稟。傳曰,只出緊任,李爲大司憲,趙英鎭爲大司諫,尹弼秉爲掌令,許霮爲正言,林道浩爲持平,金亮行爲刑曹參判,柳孟養爲校理,金履禧爲修撰,徐有成爲副修撰,成光默爲槐山郡守,韓用龜爲永春縣監,李東郁爲司諫,右議政洪樂純承文都提調單付。
兵批,兼判書洪樂性病,參判金履素病,參議洪樂彬病,參知李亨元入直進,同副承旨南鶴聞進。副護軍徐有和·金光國·金成五·宋濟魯·李身晦,副司直宋文載·李文源·韓光近,副司果李義存,僉知任嵂單付。
傳于南鶴聞曰,騎馬一匹立之。
行左承旨鄭民始書啓,臣敬奉聖敎,馳往傳諭于西部皇華坊聚賢洞議政府右議政洪樂純所住處,則以爲,臣千萬不似之身,當千萬不近之任,自筵退歸,五內失守,莫省自措。不意承宣來臨,恩諭勤摯,臣奉讀未半,惟有血淚,臣方震迫跼蹐,不敢長語,謹當收拾神思,數日內當進一疏,悉暴至懇云矣,敢啓。傳曰,知道。
南鶴聞,以內醫院官員,以都提調·提調·副提調意啓曰,內醫金成五,術業頗精,曉解藥理,今陞堂上,仍屬御醫,使之察任,何如?傳曰,允。
又以武一所差備官,以試官意啓曰,今日平明開場,先自木箭試取之意,敢啓。傳曰,知道。
又以武二所差備官,以試官意啓曰,今日平明開場,先自木箭試取之意,敢啓。傳曰,知道。
又以兵曹言啓曰,今九月二十一日武臣賓廳講書日次,而式年武科初試相値,差備官勢難推移,故不得爲之之意,敢啓。傳曰,知道。
又以兵曹言啓曰,依下敎,守門將孫昌軫決棍十度後放送之意,敢啓。傳曰,知道。
沈念祖,以義禁府言啓曰,以草記照律事,命下矣。時囚罪人李敬一段,緣坐罪人物故行檢,何等時急,而不卽馳進,以致檢驗之多日遲滯者,雖緣病勢之適苦,揆以法例,有難容貸。以此照律罪,取考律文,則大明律檢驗屍傷不以實條有曰,凡檢驗屍傷,若牒到,托故不卽檢驗者,正官杖六十,大典推斷條有曰,犯私罪杖六十,奪告身一等,犯枉法受贓外,笞狀竝收贖云。李敬一杖六十收贖,奪告身一等放送。權綸段,還上事體,何等嚴重,則一任下輩之反弄,已極昏謬,吏奴逋混入停捧者,至於千餘石之多,而亦不能覺察,尤涉可駭。以此照律罪,取考律文,則大明律不能爲條有曰,凡不應得爲而爲之,事理重者杖八十,大典推斷條有曰,犯私罪杖八十,奪告身三等,犯枉法受贓外,笞杖竝收贖云。權綸杖八十收贖,奪告身三等放送。崔朝岳段,田政法意,何等至嚴,而從前隱漏之結,一味掩置,擅自私用者,至於三十餘結之多,固已無狀,四十餘結則諉以下吏輩之偸弄,亦不報營還實,尤極可駭。以此照律罪,續大典收稅條有曰,實結隱漏者,限年竝於本律外施行,十結以上三年禁錮,大明律監守自盜贓,一貫以下杖八十,二十二貫五百文杖一百流二千五百里,不應爲條有曰,凡不應得爲而爲之,事理重者杖八十,名例有曰,二罪俱發,以重者論,大典推斷條有曰,犯私罪杖一百決杖,告身盡行追奪,先朝受敎內,王府決杖者,代以金贖矣。崔朝岳杖一百收贖,告身盡行追奪,三年禁錮,流二千五百里定配,而前以他罪減死定配,於全羅道康津縣,以議啓內辭意,添書於前罪目,依例還發配所,而發遣府書吏押送,何如?傳曰,允。如有功議各減一等。
己亥九月二十日辰時,上御誠正閣。左承旨入侍時,行左承旨鄭民始,記事官李兢淵·李信祜·鄭東浚,以次進伏訖。上曰,右承旨入侍。右承旨徐有防進前,上命書傳敎曰,予之注意於卿者,厥惟久矣。以卿德量之甚宏,地望之夙著,可以鎭服一世,憚壓百僚,兼有休戚之義,自來倚毗之篤,是以屢命枚卜,卿必與焉。輿望之屬,亦可以推知矣。爰立之擧,何待今日,而誠以念卿家退讓之風,顧卿姪謙悒之意,未能決意行之矣。嗚呼,今之國事,無一可恃,世道日下,生民日困,朝參之泮渙,王綱之頹夷,日甚一日,而將至於莫可收拾,是誠何等時也?卿之公耳忘私,國耳忘家,予之素知,此時經濟之責,不屬之於卿而當屬之誰乎?以是有予今日之命,以卿爲國之誠,亦豈不思所以副予意之道乎?玆遣近侍,爰布心腹之諭,卿其體予懃懇之意,卽起視事事,承旨傳諭于右議政。上命退,諸臣以次出。
己亥九月二十日辰時,上御誠正閣。大臣·備局堂上引見入侍時,領議政金尙喆,左議政徐命善,兼漢城判尹具善復,兼兵曹判書洪樂性,判敦寧具允鈺,刑曹判書鄭尙淳,右參贊鄭光漢,戶曹判書金華鎭,禮曹判書李福源,江華留守洪樂純,工曹判書鄭好仁,行副司直李普行,行都承旨洪國榮,行副司直李命植,漢城右尹李性源,行左承旨鄭民始,假注書徐鼎修,事變假注書閔孝克,記事官李信祜·鄭東浚,以次進伏訖。尙喆曰,日間聖禮,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,長時未寧矣。尙喆曰,伏承下敎,不勝悶慮矣。尙喆曰,近日雷異,都由於臣等之罪,而自上反下責躬之敎,聖德則有光,而臣等之罪,固無可言矣。聖學高明,無待臣等之加勉,而雖於無災之時,常如遇災之心,則天心自可悅豫矣。但如臣無狀,久據不退,一無對揚之效,只貽聖德之累,臣心惶愧,有不可言,而國體豈容如是乎?斥退如臣之類,俾居贊襄之任,則此乃弭災之第一方矣。上曰,過矣。命善曰,領相旣請斥退,而如臣無狀,亟賜斥退,則此應天之實政矣。上曰,過矣。尙喆曰,渠若有一分可堪之道,則何苦求退,而百爾思之,萬無承當之望,而徒恃聖恩,至今蹲仍,臣雖頑然,其於國事何哉?臣則旣奉恩敎,從當一伸情私,而僚席久虛,尙不枚卜,實未敢知聖意何爲而然也。臣則從當下鄕,而相職久闕,伏望必得其人而授此任焉。命善曰,當此上下警懼之日,領相豈可下鄕乎?尙喆曰,如臣百無一能之類,久據此職,如此而其可爲國事乎?伏聞以減膳事,有儒臣推考之敎,而蓋自祖宗朝減膳之規,不過三日,而先朝偶或有五六日減膳之事矣。修省之道,固不在於減膳之多少,而乃以遜志責儒臣,臣則實未知其爲非矣。命善曰,領相旣以鼎席不備仰達,而此甚可悶矣。上曰,鼎席若爲備置則誠好矣。尙喆曰,當此處分之日,臣亦斥退,則豈非公私兩便乎?臣則欲於二十四日內下鄕矣。上曰,何必急急下鄕乎?姑竢新卜之出而發行,好矣。命善曰,然矣。命書傳敎曰,卜相。尙喆曰,此洪忠監司李秉鼎狀啓也。以爲,本道年事幸得豐熟,瘡痍甫完,戎務雖重,民事宜顧,今秋陸操及安興·雙樹城操特許停止事,令廟堂稟旨,分付矣。昨年賑邑之最多,本道爲嶺南之次,而嶺南陸操之特敎停止,旣爲荐饑餘民事,則今於本道,亦宜有軫恤之道,依狀請許施,各其官門聚點,自是停操時應行之例,着意擧行之意,分付,何如?上曰,依爲之。出擧條尙喆曰,此平安前監司金鍾秀災實分等狀啓也。陽德等四邑置之尤甚,成川等十三邑置之之次,平壤等二十五邑置之稍實,仍以爲,推奴徵債限明秋防塞事,請令廟堂稟旨,分付矣。分等依狀請施行,至於推奴徵債,連歲荐饑之餘,以今年之稍稔,不可爲擾民之政,亦爲防塞之意,分付,何如?上曰,依爲之。出擧條上曰,工曹參議,業欲加資,而要其上來,初不以爵祿相縻之意,有所云云,故尙此未果矣。今以從二品加望,則好矣。尙喆曰,聖敎誠好矣。命書傳敎曰,刑曹參判問于大臣,正三品中加望。尙喆曰,當此遇災求言之日,臣等雖無一言而入侍,卿宰亦無一言,臣心竊爲慨然也。國榮曰,兩司亦無一言,此亦可怪矣。上曰,此莫非予自反處也。命書傳敎曰,政官牌招開政。又命書傳敎曰,在外臺諫許遞,與玉堂未差之代,以在京無故人差出。上曰,今日政新除授玉堂,待下批卽爲牌招。出榻敎命退,諸臣以次退出。
己亥九月二十日午時,上御誠正閣。晝講入侍時,知事黃景源,特進官鄭尙淳,參贊官李在學,侍讀官金翊休,假注書徐鼎修,記事官李信祜·鄭東浚,宗臣安昌君燝,行副護軍李樸,以次進伏訖。上進講論語,讀前受音,自子曰貧而無怨,止吾不信也。翊休進讀,自晉文公譎而不正,止可以爲文矣。上又讀新受音訖,翊休曰,孔子問晉文公譎而不正,齊桓公正而不譎,夫五霸,三王之罪人也,三王之道,粹然一出於正,而五霸以力假仁,所以聖門無道桓·文之事者也。若以桓·文論之,齊桓之正,猶善於晉文,故齊桓之霸業,過於晉文,而當時諸侯,又是桓·文之罪人,此夫子之發其隱以詔後世者也。春秋以降,漢之雜霸,唐之行仁,具未及王者之正道,其功利止於漢唐而已,人主爲治,苟能一遵正道,則三王之治,可見於後世矣。以管仲言之,子路之問以不仁,子貢之問以非仁者,雖以子糾召忽之事論之,而大抵管仲霸佐,不可謂仁人,而佐桓公霸諸侯,尊周室攘外夷,則有仁者之功焉,夫子所以深許之也。況不爲管仲者乎?人君之道,行王而王,圖霸而霸,惟在正與不正而已,惟願正字上益加體念焉。可以爲文賢者,以公叔文子之有三善之合於文也,而文者,實之對也。目今旬日之內,荐雷報災,前後責躬之敎,辭旨懇惻,一哉之心,大哉之言,臣不勝欽仰,而言者身之文也。殷湯六責而大雨千里,宋景三言而熒惑退度者,殷湯之實德,著於六責,宋景之實心,發於三言也。自上以實心行實政,毋使遇災修省之辭敎,歸於虛文,是臣區區之望也。上曰,諸臣以次陳達,可也。景源曰,王伯之分,只在正與不正,桓公則稍勝於文公,而均之爲三王之罪人,後世人君,以桓·文公文爲戒以三王爲法則好矣。尙淳曰,桓公得管仲,謂之仲父而用之,故雖是伯術,亦能成功,若得勝於管仲者而信任之,則其功必不止於此矣。在學曰,臣則別無可達之辭矣。上曰,公子糾之於召忽·管仲,雖不必謂有君臣之義,而忽則死之,仲則非徒不死,又相殺糾之桓公,畢竟雖有成功,而以此觀之,則王珪·魏徵,亦不必貶矣。程子之論,蓋如此,未知何如。翊休曰,召忽之事,殆同子路,蓋事聵則非矣。死之則是矣,景源曰,孔子蓋美管仲之功,故曰仁,而管仲之不死非也,召忽之死義也。上曰,孔子不答管仲之不死,而只言其功,何也?景源曰,爲善者諱之意也。翊休曰,人臣之義,當以召忽爲正矣。尙淳曰,孔子則只美其功故然矣。上曰,管仲之事,蓋與君臣之間,似有間焉,故孔子之答如此矣。上曰,桓公之處,當何以爲之乎?翊休曰,子糾已死則雖爲君,恐無傷矣。上曰,管仲之事,與眞德秀之事理宗,魏徵之事太宗,何如?翊休曰,同矣。上曰,此非理宗殺齊王珙,則似與王·魏有間矣,然而身事理宗,恐如何矣。翊休曰,是故初則不仕矣。上命退,諸臣以次退出。
上在昌德宮。停常參,只晝講。
夜三更,月入東井星。
徐有防啓曰,明日誕日相値,再明日國忌正日,視事,頉稟。傳曰,知道。
南鶴聞啓曰,大司憲李未肅拜,執義兪彦鏶,掌令金鍾厚在外,尹弼秉呈辭,持平林道浩傳旨未下,一員未差,今日以監察茶時之意,敢啓。傳曰,知道,
傳于洪國榮曰,都承旨入侍。
傳于鄭民始曰,軍士房承旨入侍。
南鶴聞啓曰,武二所試官李柱國,以御營大將,明日動駕時,當爲隨駕矣。試官望原單子,改付標以入之意,敢啓。傳曰,知道。
徐有防以實錄廳郞廳,以摠裁官意啓曰,行平安監司李徽之前所分掌纂修辭朝前訖役事,前旣命下矣。戊寅己卯兩年,今已畢修,壬午丙申兩年時政記及政院日記,移奉繼修,何如?傳曰,允。
徐有防啓曰,因實錄廳草記,壬午十三朔日記十三卷,丙申三月至日記五卷合十八卷,輸送之意,敢啓。傳曰,知道。
又啓曰,春秋館郞廳來言,因實錄廳草記,時政記自壬午正月至十二月,丙申正月至二月二十二日合十二冊,移奉云矣,敢啓。傳曰,知道。
南鶴聞啓曰,明日大駕詣景慕宮後,王大妃殿·惠慶宮問安,何承旨進去乎?敢稟。傳曰,右副承旨進去。
徐有防以禮曹言啓曰,今此景慕宮親行酌獻禮時,自上當有散致齋之禮,而正日只隔一日,散齋勢未及依例磨鍊,殿下自今日致齋一日於正殿,有司不啓刑殺文書,唯啓享事,諸享官及近侍之官應從升者,竝致齋一日於本司,陪享百官諸衛之屬,各於本司淸齋一宿事,知委,何如?傳曰,允。
又以內醫院官員,以都提調·提調·副提調意啓曰,酡酪粥,自十月初一日當爲封進,依前例擧行事,預爲分付司僕寺之意,敢啓。傳曰,知道。
鄭民始,以兵曹言啓曰,明日景慕宮擧動時,本曹補把京畿驛馬十五匹依例入把之意,分付本道,何如?傳曰,允。
南鶴聞,以義禁府言啓曰,明日擧動時,各差備都事及式年東堂初試文武所禁亂都事,當爲分差,而無以備數,假都事四員,令該曹差出,以爲分排之地,何如?傳曰,允。
南鶴聞,以義禁府言啓曰,李敬一杖六十收贖,奪告身一等,權綸杖八十收贖,奪告身三等。崔朝岳杖一百收贖,告身盡行追奪,三年禁錮,流二千五百里定配,而全羅道康津縣,還發所事,草記批旨內,如有功議,各減一等事,命下矣。李敬一祖弘佐,揚武原從功臣云,功減一等,笞五十收贖,解見任別敍,權綸七代祖慄,宣武原從功臣云,功減一等,杖七十收贖,奪告身二等,崔朝岳祖壽崗,揚武原從功臣云。功減一等,杖一百收贖,告身盡行追奪,三年禁錮,徒三年定配,而前以他罪減死,定配於康津縣,前罪目中,以今番議啓內辭意添書,還發配所之意,敢啓。傳曰,知道。
己亥九月二十一日辰時,上御誠正閣。晝講入侍時,特進官金魯鎭,同知事李性源,參贊官沈念祖,侍讀官金翊休,檢討官徐有成,假注書徐鼎修,記事官李信祜·鄭東浚,宗臣安春君烿,行副護軍李奎章,以次進伏訖。上進講論語,讀前受音,自晉文公譎而不正,止可以謂文矣。翊休進讀,自子言衛靈公之無道也,止小人下達,上又讀新受音訖。翊休曰,人君之政,用人爲要,雖如衛靈公之無道,能用三臣,得免於喪邦,而況有道之君,任用群賢,則其效豈止於保位而已乎?用才非難,用當其才爲難,祝鮀之佞,王孫賈之問奧竈,而其才長於宗廟,軍旅之事,如使靈公,用違其才,雖有三臣,何益之有?虞廷之皐·夔·稷·契,各專一官,委任責成,故虞舜之治,後世無及焉。用才之道,當如大匠之用木,舍短取長,各適其宜而已,隨才任用之道,豈非自上體念處乎?亂臣賊子,人皆得以誅之,夫子所以沐浴而請討陳恒者也。如使魯君,能從夫子之言,克正陳恒之罪,則魯可無三家之患,晉豈有三卿之亂乎?惜乎夫子之言,不見用於當日,亂逆接跡而起也。今日群臣沐浴之請,首尾四載,誠意未孚,兪音尙閟,此固臣等之罪,而元惡假息,天討不行,其將人不得爲人,國不得爲國,其在明天理正人紀之道,惟願亟允三司之請焉。人臣事君,有犯而無隱,犯顔敢諫,當以勿欺爲本,如未能無隱而有犯,則是犯上也。必也先之以勿欺而後,方可以犯顔諫爭,而在人主則必恢容直之量,可致敢諫之人矣。其於容受直言之道,益加體念,是臣區區之望也。有成曰,上番幾皆陳達,而聖人雖於隣國之賊,猶且沐浴而請討,臣等則君讎國賊,尙未討誅,王章由是而未振,輿憤由此而益激,豈不悶迫乎?雷變之後,連下求言之敎,而目下之言,無過於三司之言也,伏望亟從三司之請焉。性源曰,沐浴之義,上下番儒臣,皆已陳達,其言誠好矣,伏願體念焉。魯鎭曰,聖人沐浴請討,乃所以明天理正人彝之公心也,此等處體念焉。念祖曰,魯君若從孔子之請,則畢竟必無三家之患矣,此等處深加留神焉。上曰,衛靈公之無道,猶不至於桀·紂之甚,而若無三人之功,則亦將不免於亡國矣。有成曰,賢在位能在職,如王孫賈之類有之,故能免喪位矣。上曰,聖人急於懲討,至爲沐浴齋戒,則宜有感動之理,而哀公終不聽焉,是可怪也。性源曰,孔子豈不知哀公之必不從,而第以大義不可不明,故沐浴而告之矣。上曰,禮房承旨入侍。右承旨徐有防進伏,命書傳敎曰,明日展拜景慕宮,仍行酌獻禮,以此,分付。有防曰,明日景慕宮酌獻禮親祭祭文,當爲製進,藝文提學黃景源,卽爲牌招,使之製進,何如?上曰,依爲之。出擧條命書傳敎曰,出宮門路以弘化門爲之。上曰,輪對官入侍。西部奉事申光權,南部奉事金載久,東部奉事柳詢,北部奉事李齊淵,義盈庫奉事柳煥星進伏。上曰,輪對官以次進前。光權進伏奏職姓名,上曰,職掌何也?光權曰,道路橋樑家垈打量等事矣。上曰,有弊瘼所懷乎?光權曰,無之矣。上曰,汝誰之族乎?光權曰,申致權之族,申叔舟之子孫也。命退,載久進伏奏職姓名訖,上曰,職掌何也?載久曰,道路橋梁家垈打量等事也。上曰,有弊瘼所懷乎?載久曰,無之矣。命退,齊淵進伏奏職姓名訖,上曰,職掌何也?齊淵曰,道路橋梁家垈打量等事也。上曰,有弊瘼所懷乎?齊淵曰,無之矣。命退,詢進伏奏職姓名訖,上曰,職掌何也?詢曰,道路橋梁家垈打量等事也。上曰,有弊瘼所懷乎?詢曰,無之矣。命退,煥星進伏奏職姓名訖,上曰,職掌何也?煥星曰,燭色矣。上曰,有弊瘼所懷乎?煥星曰,別無大端弊瘼矣。上曰,些小弊瘼有之乎?煥星曰,煩屑不敢,仰達矣。上曰,燭貢本多弊端,何曰無之乎?煥星曰,元貢人與別貿貢人,連爲相訟矣。上曰,何以處決乎?煥星曰,以從文券施行題給矣。命退,諸臣以次退出。
己亥九月二十一日巳時,上御誠正閣。軍士房承旨入侍時,行左承旨鄭民始,記事官李兢淵·李信祜·鄭東浚,以次進伏訖。上命傳敎曰,明日動駕,御營廳隨駕,餘勿留營,亦勿留陣。又命書傳敎曰,在前減膳時,軒懸鼓吹,雖不樂作,陳列則依例擧行矣。明日動駕,軒懸鼓吹,竝與陳列等事,而置之事,分付。上命退,諸臣以次出。
上在昌德宮。停常參·經筵。
夜四更五更,月暈。
大殿誕日,政院·玉堂·朝廷二品以上·六曹堂上·奉朝賀·大司憲單子問安。答曰,知道。
王大妃殿·惠慶宮·中宮殿,政院·玉堂口傳問安。答曰,知道。
大駕詣景慕宮入齋室後,政院·玉堂·藥房口傳問安。答曰,知道。
王大妃殿·惠慶宮遣承旨問安。答曰,知道。
展拜罷後,政院·王堂·藥房口傳問安。答曰,知道。
酌獻禮罷後,政院·玉堂·藥房·朝廷二品以上·六曹堂上·大司憲口傳問安。答曰,知道。
還宮後,政院·玉堂·藥房口傳問安。答曰,知道。
傳于洪國榮曰,都承旨入侍。
以排設房司鑰林與壽照律單子,傳于南鶴聞曰,分揀放送。
傳于徐有防〈曰〉,曬書展拜,以二十五日爲之。
徐有防以禮曹言啓曰,今九月十八日所下傳敎中,自今日減膳五日事,命下矣。五日之限,止於今日,自明日依例復舊封進之意,分付,何如?傳曰,允。
傳于徐有防曰,坐直承旨入侍。
己亥九月二十二日辰時,上詣景慕宮。擧動入侍時,行都承旨洪國榮,行左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,記事官李兢淵,假注書徐鼎修,記事官李信祜·鄭東浚,以次侍立訖。上具遠遊冠·絳紗袍,乘輿出協陽門,至明政門外,降輿乘輦,出弘化門,詣景慕宮,至大門外,降輦乘輿,入齋室,改具冕服,仍詣殿內奉審訖。仍行酌獻禮,禮畢,還齋室,改具遠遊冠·絳紗袍,出齋室,乘輿出大門外,降輿乘輦,還宮,由弘化門至明政門外,降輦乘輿,還內。諸臣以次退出。
己亥九月二十二日初更四點,上御誠正閣。坐直承旨入侍時,行左承旨鄭民始,右承旨徐有防,記事官李兢淵·李信祜·鄭東浚,以次進伏訖。上命書公事判付,上曰,適有小饌,自惠慶宮來,故饋卿等,仍命賜饌。上命退,諸臣以次出。
上在昌德宮。停常參·經筵。
夜自三更至五更,灑雨下雨,測雨器水深一寸五分。
徐有防啓曰,明日常參·經筵,取稟。傳曰,只晝講。
傳于洪國榮曰,都承旨入侍。
傳于李在學曰,左承旨入侍。
傳于南鶴聞曰,同副承旨入侍。
徐有防啓曰,今九月二十四日,祿都目政事爲之之意,敢啓。傳曰,知道。
己亥九月二十三日巳時,上御誠正閣。同副承旨入侍時,同副承旨南鶴聞,假注書徐鼎修,記事官李信祜·鄭東浚,以次進伏訖。上命鶴聞讀奏公事,仍書禁府啓目判付訖。命退,諸臣以次退出。
己亥九月二十三日申時,上御誠正閣。左承旨·右承旨入侍時,行左承旨鄭民始,右承旨徐有防,記事官李兢淵·李信祜·鄭東浚,以次進伏訖。上命讀禮記樂記篇,民始·有防·兢淵·信祜·東浚,以次進讀訖,上下詢文義。仍命退,諸臣以次出。
上在昌德宮。停常參,只晝講。
自昧爽至午時,灑雨下雨,測雨器水深三分。
徐有防啓曰,明日奉謨堂展拜相値,視事,頉稟。傳曰,知道。
徐有防啓曰,黃海道監試榜目啓本來到,而御覽試券,不爲修上,事極矇然,不可無警,該道監司,推考,何如?傳曰,允。
傳于洪國榮曰,都承旨入侍。
傳于徐有防曰,下直守令留待。
又傳于曰,左議政入侍。
有政。吏批,判書宋德相在外未肅拜,參判兪彦鎬服制,參議李秉模進,右承旨徐有防進。啓曰,判書宋德相在外未肅拜,參判兪彦鎬服制,小臣獨政未安,何以爲之?敢稟。傳曰,只出緊任,以徐有鍊爲持平,沈樂洙爲副校理,金宇鎭爲副修撰,李徽遠爲庇仁縣監,折衝金重國今加嘉喜賞加,贈吏曹判書洪昌漢贈領議政例兼,贈吏曹參判洪良輔贈左贊成例兼,贈吏曹參議洪重楷贈吏曹判書例兼,右議政洪樂純三代追贈。
兵批,兼判書洪樂性進,參判金履素入直進,參議洪樂彬病,參知李亨元病,左副承旨李在學進,以南志博爲兼司僕將,宋濟謙·朴大根爲慶熙將,李鎭璧爲北兵虞候,崔澤同知單付,丁遇泰·趙心泰·李夏疇僉知單付。
兵曹口傳政事,副司果金勉柱。
鄭民始,以禁衛營言啓曰,本營把摠鄭世柱受由下鄕矣,身病危重,勢難還現,改差,何如?傳曰,允。
南鶴聞,以義禁府言啓曰,洪忠監司李秉鼎狀啓據刑曹粘目內,槐山前郡守吳璹移本府處之事,允下矣。吳疇時在洪忠道陰城地云,依例發遣府羅將拿來,何如?傳曰,允。
正言許霮啓曰,大靜縣爲奴罪人金壽賢,以幺麼宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人河翼龍·金重得,亟命王府,設鞫得情,快正王法。李弘濟地旣卑微,跡又閃條,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡,當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟〈令〉王府,設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等背陽面陰,嘗試凶論之類,決不可薄竄而止。請海南縣竄配罪人金載順,亟令王府,設鞫嚴問。嘻嘻,痛矣,聖中·有臣·宗甲·義駿等罪何言哉?倡邪說而作爲窩主,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實如德師·載翰輩一串貫來者也。噫,彼諸賊,旣皆伏法,則顧此群凶,獨可容貸耶?情跡旣露,負犯至重,決不可一刻容貸,而況且聖中居謫以來,不思畏縮,乃敢聚會學徒,通接官隷,至登繡啓,大臣筵白,雖卽移配絶島,而此輩久逭王章,亂賊無以懲畏。請大靜縣定配罪人聖中,放逐罪人有臣·宗甲·義駿等竝令王府,設鞫嚴問,期於得情,快正王法。宮人福氷,締結凶徒,與聞陰謀,喜動顧色,已極凶慘,知情不告,自有當律,雖以好生之德,有此酌處之命,其在淸宮禁社亂萌之道,如此妖惡之徒,決不可以微賤而容貸。請還寢福氷酌處之命,依律處斷。申光復本以啓能之切姻,腸肚相連,綢繆往來之狀,世所共知,向日能賊島配也。少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理。請海美縣定配罪人申光復,更令王府,嚴鞫得情。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,只施應坐之律。定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛熳同參,昭不可掩,而究覈未竟,酌處有命,王章未伸,輿情愈激。請定配罪人具翼遠,亟寢酌處之命,仍令王府,嚴鞫得情,快施當律。罪人大燮,以逆範之族屬,爲興文之主人,渠家又作會謀之所,而興文·龍輝挾匕之日軍官五十人作隊犯闕之說,具出於謀議之席,則渠之爛熳同參,昭不可掩,且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激。請減死安置罪人大燮,亟寢酌處之命,仍令王府,設鞫得情,快正王法。罪人弼海以逆範之族屬,卵育其家,爛熳綢繆之狀,世所共知,旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府,設鞫得情,快正王法。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之隙超,今古一轍,而善地薄竄,邦刑不加,況今麟·謙雖伏王法,而凶徒盤結,實多伏戎之憂,究覈情節,兩賊最爲機栝,藉曰孤雛腐鼠,無足以汚我刀矩,則天網不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟命王府,竝加嚴鞫,期於得情,依律處斷。恒烈·善海,何等凶逆,而其兄弟子姪,晏然在家,無異乎人,治逆不嚴,防患太疎,厚謙逆節,萬古所無,而日謙以同惡相濟之凶種,偃處近郊,官爵不收,輿情憂憤,去而益甚。請恒·善支屬,亟命散配,日謙兄弟竝投絶島,以嚴隄防。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以逆敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中亟令王府,設鞫嚴問,快施當律。放逐罪人鄭遠逵,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋。請亟收放逐罪人鄭遠逵,珍島郡定配罪人閔百奮放釋之命,乙未五月庭試榜事,尙何言哉?只緣凶徒之用奸,至有聖躬之受困,言之髮堅,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。昌鼎旣是逆淵之至親,自同平人,偃息城闉,已極放恣,而與量海·後翼,爛熳往來,綢謬謀議,前後情跡,綻露無餘,則不可以量海端緖之自渠現露,有所參酌。請河東府減死定配罪人昌鼎,依律處斷。範聖以逆淵之至親,黨附極賊,締結凶徒,日夜綢繆,情迹叵測,雖以渠之拱辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。志遜·恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯䋜,惟係志遜,則不可以其供辭之似實,遽施寬典。請漆原縣定配罪人志遜,更令王府,設鞫嚴問,期於得情。今番鞫獄諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢謬之狀,綻露無餘,而前後嚴訊,抵賴不服,究厥情狀,萬萬痛惡,酌處之命,雖出於好生之德,揆以獄體,不可不窮核得情。請減死定配罪人德秀,亟令王府,更加嚴鞫,快正王法。鄭履煥,特一龜柱之食客也,私人也,龜柱島配後,特下傳敎,斥黜履煥,處分至嚴,好惡大明,而其黨後翼,不勝狼毒之心,投進凶悖之章,右祖龜柱,稱詡履煥之不已,至有犯上不道之語,今秋後翼始伏王章,履煥自知其難免於黨與之誅,身在罪籍,敢投一疏,外稱自引之義,內售黨之心,上款下語,盛稱龜柱奮不顧身爲國討賊之事,下端引罪,不過取友不端四字而已。噫,世所謂不端之友,卽是博奕酒色,操身不謹者類,渠敢以亘古所無之凶魁,强謂之不端,見其疏者皆奇怪,聞其言者無不駭痛,此輩眼中,無君無國,惟以愛護血黨,抵死不悔,便使主勢國綱,日趨孤弱者,爲今日凜凜岌岌之憂,而豈有如履煥之放恣無嚴者耶?此而置之,將見凶醜餘孽,稱以自明,後先接跡,爲國家無窮之患。請削黜罪人鄭履煥絶島安置。金鍾正卽一宵小之輩耳,締結晦賊,圖遍淸要之罪,已不已勝誅,而曾在騎曹,納媚謙賊,莫重驛田,任自換給,少無忌憚,而及判金吾,泰淵配所,定以近地,顯有顧惜之意,究厥情狀,尤極駭憤,負犯如此而爵秩自如,揆以王章,失之太寬。請淸川君金鍾正,亟命刋去爵秩,姑先放逐田里,殺獄償命之法,至重且嚴,不可有一毫低仰者,一或過主原情之意,經加平恕之律,則惟輕之傅生,雖若可喜,而枉死之抱冤,實爲矜慘。平海郡減死罪人黃師憲,以覆檢屍帳及各人等招辭觀之,則萬有必殺之罪,一無可恕之法,特以其母之先自徑殞,難於母子之同死一獄,有此曠蕩之特恩,而臣之愚意以爲,其母之徑殞,適足以實其子之行凶,元不干涉於此獄之從輕,則三尺至嚴,決不可以竝命之可矜,貸其必殺之律。請平海郡殺獄罪人黃師憲,亟收減死之命,更加嚴訊,期於得情,以重償命之典。定配罪人權翊,身在衛列,竊聽獄情,暗地漏洩,大關後弊,此等無嚴之類,不可編配而止。請定配罪人權翊,亟令王府,嚴加刑訊,遠地定配。今番投書,亘古所無之變,其凶肚逆腸,直與任輝諸賊,一串貫來,心寒骨靑,尙忍言哉?窮凶情節,畢露無餘,忍杖抵賴,徑先致斃,常刑未加,輿憤愈激,論以王章,宜施追律,而平法新令之下,雖不敢仰請,惟其凶計之暗地排布者,不可不一一究覈,則埏以鎭厚之父,其敢曰在家不知,且於其子就捕之後,雖曰以罪名之在身,不得入城待命。然縣獄席藁,道理當然,不此之爲,偃臥其家,少無嚴畏之心,顯有肆毒之態,人理臣分,掃地盡矣。請鎭海縣定配罪人埏,亟命王府,設鞫得情,仍施當律,其應坐支屬,不可遠地散配而止。亦竝施絶島散配之典,近來諸賊之凶,莫憯於趾·述,而趾·述之爲千萬古所無之惡者,以一家之內父子兄弟妻妾奴僕之屬,甚至親族庶孽之類,通同作賊,反有甚於晉室之王敦,我國之逆适矣。凡厥族,黨假使殪殄滅之無遺類,固不爲過,而日前鞫囚之時,所謂順海者,又出於益華之招,則益華卽趾賊之切客,而順海乃趾賊之至親也。以其切客至親,尙此漏網,逗留近畿,潛相往來,一心怨國,則安知其凶謀之不與綢繆,而禍機之不爲潛伏耶?其在絶奸萌之道,決不可置而不問。請順海亟令王府刻期發捕,嚴鞫得情,向日量·翼·三賊之逆,卽是窮天極地之所未有者,其身雖戮,可畏者其餘黨也,其罪雖正,可畏者其餘謀也。今番繡衣之所發五賊,乃其餘黨餘謀之潛伏而始露者,腹心於三賊,師法於三賊,不啻如三賊之推慕逆能,稱氏趾·述,豺凶虺妖,一串貫來,則三賊之所嘗綢繆者,五賊共之矣。前日所招嘯聚挾匕等諸般陰計,又安知不在今日耶?五賊之罪,不但不可散配而止,因其端緖而破其窩窟,亦專在於五賊之口。請李璟·金默行·金纘柱·韓後良·金奎五等,亟令王府,嚴鞫得情,快伸王章。前校檢申大年,爲人陰邪,處身傾巧,自在韋布,縱橫時流,附勢趨利,爲人指目久矣。至以麟賊爲切姻,養賊爲切友,日夜綢繆,無不干涉,則何可獨免黨與之治,而向者貶官薄罰,雖足以見其公議,而可謂失之太輕矣。璟等諸賊,亦旣以凶賊姻親切友,至有窮凶極惡之事,發於繡衣之廉得,而臺論峻發,則大年之姻婭,切友於凶賊者,豈獨諉之無虞,而勘之以薄罰,處之於城闉乎?鄕曲幺麽之類,尙以失志之怨,叵測之憂,凜然寒心,則惟此族是華閥,官曾淸顯者,尤有深憂,而不可不嚴其隄防。請申大年亟施屛裔之典,元幹卽一天生逆種也。述海何等大逆,與惟吉爛熳酬酢,固是凶慘,而終無一言發明於連日嚴鞫之下,其所凶言,明若觀火,凶肚逆腸,直與述海,一而二,而只配遠地,豈曰有國法乎?夫以我聖上至仁好生之德,如此凶逆之類,每每假貸,不施當律,故前後惡逆之疊生層出者,蓋緣處分太寬,凶徒無所懲畏之致,其在明典刑嚴懲討之道,不不竄配而止。請定配罪人元幹亟寢酌處之命,更令王府,嚴鞫得情,依律處斷。今番投書,鎭厚所爲,明白無疑,而鎭厚以凶獰之類,忍杖徑斃,其所究竅之道,專在於鎭寬·大春,且以當初惟吉之招觀之,十一日惟吉入來時,鎭寬亦見之,則其敢曰不知乎?如此窮凶情節,若不明覈正法,則凶徒莫懲,王章不嚴。請亟寢鎭寬·大春酌處之命,更加嚴鞫得情。鄭致達妻之窮凶極妖,豈可使之一日假息於覆載,而今此畿島出置之命,已失太寬,況彼妖賊平日服使之婢僕,無非其爪牙心腹,。今若一任其往來島中,通信綢繆,則又不知何樣禍機,伏於何處,其在防微慮患之道,決不可以微賤而容貸。請鄭致達妻使喚奴婢,竝令該府一一査出,遠地散配。前府使任聖周,性本奸譎,假托儒名,外示朴野之態,內懷龍斷之計,附麗逆能,以爲盜名之階,締結賊潭,以爲進身之路,聲勢相何,腸肚交連,前後履歷,皆出於能之口而潭之手,識者寒心,擧世嗤罵,固已久矣。向來選部之外臺拔望,雖施薄罰,而今當嚴隄防正人心之之日,此等黨逆之類,不可以此而止。請前府使任聖周,亟施邊遠定配之典,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時通變,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯,窮凶者抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。新除授司諫李東郁時在京畿仁川地,請斯速乘馹上來事,下諭。答院曰,不允。下諭事,依啓。
副校理金勉柱疏曰,伏以,臣品本愚魯,識又鹵莾,幸際昌會,濫竊科第,簪筆螭坳,昵侍耿光,三載于玆矣。恩榮已極,報答無階,惟量能度分,逡巡名塗,得免貽累於淸朝,則猶足爲將身奉刹之效,此臣夙夜慥慥,不忘于心者也。迺者玉署特除忽下於千萬夢想之外,臣聞命惝怳,莫省所以自措也。闔門感泣,徒增惶恧,歷累日而靡定。噫,瀛館淸銜,素稱極選,而顧今聖學高明,迥出百王,雖使鴻儒碩德,列侍經幄,猶難責其論思啓沃之任,則其不可以人人而濫授也明矣。況臣之才學空疎,一無可取,實聖明之所俯燭,擧朝之所共知也。乃今寵擢,持出中批,不少難愼,臣身狼狽,固不足恤,而其於累聖簡而羞當世,爲如何哉?抑臣又有所不敢冒進者,史局日記,未及修藏,則雖或陞六,凡有除拜,不得出膺,乃自古不易之規也。今臣所掌,姑未修納,則去就一節,尤無可論,公格私義,承膺無路,方此惶悶罔措之際,繼有奎章閣直閣之命,其職任之華顯,尤有自別,臣又何敢昧然承當,若固有之乎?天牌荐臨,屢犯違傲,臣之辜恩蔑分,益無所逃罪矣。伏乞聖慈,俯賜諒察,亟鐫臣新授本兼之職,以重名器,仍治臣逋慢之罪,以肅朝綱,千萬幸甚。答曰,省疏具悉。爾其勿辭察職。
獻納李命勳疏曰,伏以,九月是純陰之月,而轟燁之異,荐疊於旬日之間,向來責躬之敎,減膳之命,實出聖心之警懼,庶致天意之悅豫,而至如昨夜之雷雨,又何爲而作也?臣伏覩我殿下尊臨寶位,三載于今,丕承之烈,百度修明,昭事之誠,一念寅畏,是宜休祥畢至,災沴不作,而仁愛警告,若是諄複,則臣實繞壁憂歎,誠莫曉其何以致此也。然而憂明危治,不獨爲人臣愛君之至情,惟彼高高在上之天,篤棐宗子,則亦不以已安已治,而或忘其提撕警覺之方,是以災異之作,多見於治平之世,古人所謂恕予之天,猶可爲者,誠切至之論也。噫,天人之際,間不容髮,而天者實理而已,天豈有一毫虛僞哉?其所以示警於治世者,亦必有所以而然,是則在人君方寸念慮之徵,人所不見而天視之,人所不聞而天聽之,此甚可畏而可懼也。臣未知殿下於本原之地,幽獨之間,能自快足,無所愧怍,而天之譴告,猶且如是乎,此非外臣之所敢知也,以我殿下之明聖,亦有覺顧而反省者矣。至於政令注措之著於絲綸,塗人耳目者,則莫不仰初服淸明之化,太平萬世,擧皆拭目,臣不敢爲漢儒傅會之論,以某事爲某災之應,而第桑林六事之責,非成湯之眞有大是事也,殿下以成湯之心爲心。若曰公法或屈於私恩,而亂逆無所懲畏歟,空言未措於實用,而生民有所困悴歟,袞職有闕而讜直之言未聞歟,表準不立而奢侈之俗未祛歟,自作聰明而無捨己從人之美歟,或偏好惡而無地負海涵之量歟,凡此六者,猛省自責,一如成湯之事,而念念循循,常使對越之誠,不懈於屋漏,赫然之命,恒存於顧諟,則今日之災,此實我殿下聖益聖治益治之一大機會也。伏願殿下,仰體天心,益勵聖志,以爲消弭轉移之策焉。臣治疏將上之際,伏奉傳敎下者,十行綸綍,丁寧懇惻,有足以孚感天人,導揚和氣,臣不勝欽仰,而第伏念,古人有言曰,臨筵哀詔,不如行一善政,若以今日之敎,不歸於遇災應文之一故事,則實宗社之幸也。念臣無似,豈合於言責重任,而況此天譴荐示之日,弼違匡格,以效弭捄之道者,責在臺閣,則尤不可以愚魯如臣者,苟然充數,以貽淸朝之羞。伏乞聖明,亟賜鐫免,以安私分焉。答曰,省疏具悉。所陳當留意,爾其勿辭察職。
掌令尹弼秉疏曰,伏以,臣於是職,有除輒膺,前後叨冒,非止一再,而曾無一言半辭可以裨補於新化,臺端一步,固宜自劃之不暇,而今此除旨,又下於修省之日,倨然違傲,義所不敢,隨牌詣臺,祗肅恩命,蓋欲一登筵席,以覩耿光,而不意素患關格之症,忽發於旅寓觸冷之餘,達宵叫苦,運身不得,束帶趨走,非所可論,玆敢略陳短章,仰暴實狀。伏乞聖明,亟削臣職,俾尋生路,仍治臣前後失職之罪,爲爲臺閣喑啞者之戒焉,臣於病中,竊有所耿耿,敢此附陳。嗚呼,日昨洊雷,爲異非細,我殿下恐懼修省之意,溢於絲綸之間,固宜亟回天心,轉災爲祥,而今此一雨,無異夏澇,冬節已屆而氣候乖常,秋穫未了而漂蕩可悶,不知仁愛之天,何如是譴告之不已,而我殿下三載淸明之治,有何災異之可召乎?臣實愚迷,莫知其由。嗚呼,法綱典章,卽人君之維持世道,禁暴止亂之具,而至於討亂逆誅大憝,尤不可不急,尤不可不嚴,是故古之聖帝明王,莫不廓然明斷,赫然致討者,豈以可恕在我故耶?誠以不如是,則紀綱不立,典章不行,神人憤鬱之氣,亦足以致天怒而召災沴也。今日之亂逆大憝,果盡誅滅,紀綱立典章行乎?歷觀史牒,有紀綱有典章,而窮凶極惡,如近日諸賊,而或逭孥籍,或保首領者有之乎?天討不行,輿憤莫洩,則乖戾之氣,安得不上干于天,噴薄而成災乎?臣謂譴告之天,誘我聖衷,快回乾斷,伏願聖上,深留意焉。臣竊伏見兩次綸音,慮民生憂世道,畏天責躬,無非側修之方,而天人一理,無毫忽差爽之敎,最是要領,臣敢以是而敷陳焉。天道非誠則不成,人道非誠則不立,眞實無妄,無一毫不盡,而天人相感之理,惟在於誠而已矣。我殿下至誠事天,皆是實理,而災沴之作,連歲不已,臣愚死罪,不敢知殿下對越之誠,或有所未至而然耶?殿下至誠愛民,如保赤子,雖値荒歉,幸免顚連,而軍政錯雜,侵徵無倫,糶糴紊亂,隣族受害,近因朝家之申飭,或不無釐革之效,而蔀屋之中,怨咨不一,此誠至澤之未能盡究,而實惠之未能盡敷而然也。哀恫之綸,徒歸虛文,則殿下至誠愛民之意,或有所未至而然耶?嗚呼,昔在隆古之世,無諫官之名,而執藝之諫,採蕘之說,日陳於前,則是人皆可以諫焉,而世級漸降,此路因塞,於是乎設置諫官,畀以言責,使之不得不言,而犯顔直諫,比之於逆龍·鱗捋虎鬚,蓋言其至難之意也。我殿下求言之誠,不獨在於遇災之日,而虛襟之量,凡幾發於絲綸之間,寥寥殿階,讜言莫聞,則此誠群下不言之罪,而非我殿下拒諫之過也。夫臨難死節之臣,多在於犯顔直諫之人,則犯顔直諫,是節義之士,而節義之培養,實在於重四維也。臣謂砥礪廉防,爲養節義來正直之本,而我殿下世道之憂,宜莫先於此也。臣於此,又有區區所獻,殿下開言路廣聰明之意,孰不欽仰,而邇來章奏賜答,或至屢日不下,臣固知聖明俯體剖心折肝之誠,克盡燭物盡情之鑑,而凡在瞻聆,不無紆菀之忱。伏乞繼自今隨卽批下,俾無淹滯之歎焉。答曰,省疏具悉。所當留意,爾其勿辭察職。
己亥九月二十四日辰時,上御誠正閣。晝講,詣臺臺臣同爲入侍時,同知事徐有隣,特進官李衍祥,參贊官南鶴聞,侍讀官柳孟養,檢討官徐有成,假注書徐鼎修,記事官李信祜·鄭東浚,宗臣凝善君爔,行副護軍李曄,正言許霮,以次進伏訖。上進講論語,讀前受音,自子言衛靈公之無道也,止小人下達。孟養進讀自古之學者爲己,止先覺者是何人乎,上讀新受音訖。孟養曰,爲己爲人之分,不過公私義利之間也。愼獨則爲己,假飾則爲人,聖賢貴質而賤文者,蓋以質多則爲愨實,文多則爲浮薄故也,此等處留念焉。上曰,爲己爲人之義,可以詳言歟。孟養曰,爲己之學,經學是也,爲人之學,似是文章詞華之學也。上曰,無論經學與文章,雖至於末技賤藝,若出於爲其身而爲之,則此乃爲己也,若欲售於人而爲之,則是爲人也,不必以經學爲爲已,詞華爲爲人矣。孟養曰,此乃正其義不謀其利之謂也。上曰,下番亦陳文義,可也。有成曰,恥其言過其行,此與敏於言而訥於行之義同矣。名實之不相副,每患如此,伏願聖上必以祛文務實,爲急務焉。上曰,諸臣以次陳文義,可也。有隣曰,知仁勇三達德,蓋言其工夫次第,而勇者乃自彊不息之義也。必於勇字,上留念焉。衍祥曰,以此章中不患人之不知義觀之,聖人必於此等處,重言而明告之者,蓋慮凡人爲學,易有沽名之患故也,此等處留念焉。鶴聞曰,臣則別無可達者矣。上曰,思不出位之義,何謂也?孟養曰,爲君則行爲君之道,爲臣則行爲臣之事,至於百執事,各盡其職之謂也。上曰,思字之義,何謂也?孟養曰,常時不爲思念之謂也。上曰,聖賢工夫,自格致誠正,而至於修齊治平,今若以思不出位之義言之,則匹夫之學,不當思治平之道乎?孟養曰,只思其當爲底事之謂也。上曰,以修齊治平工夫言之,齊家九分而未一分,則當待其盡十分,然後方可爲治平之工乎?孟養曰,工夫次第,似當如是矣。有成曰,格致誠正,則其後事,自可擧而措之矣。上曰,我則不暇之義,何謂也?孟養曰,不暇於,方人之義也。上曰,子貢不如孔子,而猶爲方人,則以孔子之聖,謂之以不暇,何也?孟養曰,孔子則發憤忘食,故無暇於方人矣。有成曰,此乃聖人不必爲之之意也。上曰,下直守令入侍。慶州府尹沈頤之,水原府使金憙,定州牧使金思穆,三陟府使鄭宇淳進伏。上曰,守令以次進前。頤之進前奏職姓名,上曰,於卿可謂左遷矣,第下去善爲,可也。憙進前奏職姓名,上曰,出自經幄,必須勉旃,可也。思穆進前奏職姓名,上曰,下去善爲,可也。宇淳進前奏職姓名,上曰,下去善爲,可也。命退,諸臣以次退出。
己亥九月二十四日巳時,上御春塘臺。宗臣內試射入侍時,行都承旨洪國榮,行左承旨鄭民始,右承旨徐有防,同副承旨南鶴聞,記事官李兢淵,假注書徐鼎修,記事官李信祜·鄭東浚,以次進伏訖。上曰,射員呼名,仍令發矢,可也。應射宗臣等,以次就位,射畢,上仍命頒賞。上曰,頒賞後拜禮除之。命書傳敎曰,直閣金勉柱所帶館銜,今姑許遞,閣職無異史職,無不可行公之例,自本閣卽爲牌招。上曰,直閣金勉柱,令該曹口傳付軍職,出榻敎,命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,只晝講。
李在學,以都摠府言啓曰,今日入直宣傳官武兼及有廳軍士當爲中日習射,而奉謨堂展拜相値,不得爲之之意,敢啓。傳曰,知道。
南鶴聞啓曰,大司憲李牌不進,執義兪彦鏶,掌令金鍾厚在外,尹弼秉牌不進,持平徐有鍊在外,林道浩傳旨未下,今日以監察茶時之意,敢啓。傳曰,知道。
吏曹口傳政事,以徐命膺爲掌樂院提調。
兵曹口傳政事,以尹東瑀爲晉州監牧官。
鄭民始啓曰,明日次對,兩司無進參之員,除在外,傳旨未下外未肅拜,呈告人員,倂待開門牌招,以爲入侍之地,何如?傳曰,允。
己亥九月二十五日辰時,上詣奉謨堂。展拜入侍時,右承旨徐有防,左副承旨李在學,右副承旨沈念祖,同副承旨南鶴聞,記事官李兢淵,假注書徐鼎修,記事官李信祜·鄭東浚,奎章閣提學徐命膺·洪國榮,直提學兪彦鎬·鄭民始,直閣金勉柱,待敎徐龍輔,以次侍立訖。上具翼善冠·袞龍袍,詣奉謨堂就板位,行四拜禮,在位閣臣亦四拜,上詣堂內奉審。上曰,閣臣一體奉審,奉審畢。上還內,諸臣以次退出。
己亥九月二十五日巳時,上御拂雲亭。燕射禮入侍時,行都承旨洪國榮,行左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,記事官李兢淵,假注書徐鼎修,記事官李信祜·鄭東浚,以次侍立訖。司射張九帿於亭之南,設乏於帿左右,鼓一,金一,楅五於亭下左右,又設鼓二,金二,及九帿旗於帿之左右。時至,司射進書香閣御座前,跪啓有司旣具射,上具頭冕出書香閣,詣拂雲亭亭上,鳴鍾六聲,上將陞座,樂作,陞座後,樂止。上曰,在外掌樂提調許遞,口傳差出。出榻敎引儀引侍射官左議政徐命善,奎章閣提學徐命膺,兼兵曹判書洪樂性,判敦寧具允鈺,平安監司李徽之,右參贊鄭光漢,吏曹參議兪彦鎬,行副司直李義翊·李亨逵,兵曹參議洪樂彬,奎章閣直閣金勉柱,待敎徐龍輔耦以進。至階下拜位北向立,贊儀唱鞠躬四拜興平身,樂作,侍射官鞠躬四拜興平身,樂止,司射令獲者執旌負帿,司弓奉御弓,司矢奉乘矢,諸侍射官決拾執弓搢矢,以耦進將射位。司射進御座前,跪啓命獲者去帿,告矢武臣高聲曰,獲者去帿,獲者與執旗鼓者齊聲應諾,鼓者擂鼓三通,獲者亦擂鼓以應之,告矢武臣又高聲曰,熊得三虎鹿雉,兔得二雁魚鳥,猿得一中則鼓,不中則金,獲一物則擧一旗,獲熊及乘矢擧九旗,獲者以下應諾。上將陞射位,樂作,陞射位後樂止,司弓·司矢奉進弓矢,御矢每發,樂作,發後樂止,獲則先建翿旜,熊則九旗竝擧,鼓三聲,虎鹿兔雉則各擧其旗,鼓二聲,雁魚雕猿則亦各擧其旗,鼓一聲,告矢武臣,觀其旗鼓而告某矢某中,或不中則御射不鳴金,以翿旜偃于矢向之方,而告矢武臣,亦高聲告之。上曰,留下曰揚,左曰左方,右曰右方,御射訖,司弓矢跪受弓矢,退復位,上將陞座,樂作,陞座後,樂止如儀,侍射者以耦陞階上進射席,向御座前俯伏興,向帿立,以次發矢,各以所獲之矢,擧旗鳴鼓如上儀,但不得擧翿旜,不中則鳴金,射畢,向御座前,俯伏興降復位。衆耦以此進至三巡,上命侍射官等陞階,以次就位,仍命宣飯訖。又行射禮如上儀,至第五巡,射畢,司射書中者姓名及劃數,又書不中者姓名,承旨跪啓賞中者,罰不中者訖,記矢官及告矢武臣,分立東西階上,唱侍射官姓名,以次引入,就拜位。中者在東,不中者在西,中者賞以弓矢,不中者罰以飮訖,贊儀唱鞠躬四拜興平身,樂作,侍射官鞠躬四拜興平身,樂止,司射跪啓請去帿,告射武臣高聲曰,去帿,獲者與執旗鼓者齊聲應諾,鼓者擂鼓三通,獲者亦擂鼓應之,引儀引侍射官以下以次出,上陞座,還御宙合樓。上曰,內閣進箋,仍令擧行,可也。引儀引閣臣入就拜位,行四拜禮後,讀箋官陞詣御座前,讀奏箋文訖,降復位,又行四拜禮,禮畢。上命書傳敎曰,告矢武臣各半熟馬一匹賜給,執翿旜軍器寺官員竝陞敍獲者問名,從優施賞,其他司謁·司鑰及司卷領籤各兒馬一匹賜給,監書及本閣吏隷軍人,通禮院擧行吏隷,令該曹參酌米布題給。又命書傳敎曰,司弓矢中官方得賢·梁大宜竝依例加資,挾侍中官李允默·金景佑各熟馬一匹面給,其餘中官各兒馬一匹賜給。又命書傳敎曰,今日燕射時贊儀金尙斗依甲子年例,守令除授,東西唱引儀右職調用,展拜燕射及宣醞時執拍典樂,竝依例加資,樂生令該曹分等從優施賞。又命書傳敎曰,自有古例,今日燕射時弓人出身方仲碩,矢人閑良金宗岱,竝依例帖加成給。又命書傳敎曰,本閣首司卷尹東瑀善地監牧官除授,時任監牧官遞付京職,今日內口傳下批,本閣首吏問名,書題除授。又命書傳敎曰,次對明日爲之。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
南鶴聞啓曰,大司憲李牌招啓辭未下,執義兪彦鏶,掌令金鍾厚在外,尹弼秉呈辭,持平林道浩傳旨未下,徐有鍊在外,今日以監察茶時之意,敢啓。傳曰,知道。
傳于洪國榮曰,都承旨入侍。
傳于徐有防曰,晝講停。
傳于鄭民始曰,大臣·備局堂上引見。
傳于沈念祖曰,坐直承旨入侍。
鄭民始啓曰,訓諫大將洪國榮,親納命召,仍出城外,將兵之任,不可一刻無總察之人,何以爲之?敢稟。傳曰,知道。
正言閔慶世啓曰,臣之不合臺職,臣固自知,而向當雷雨示警之日,又不能出一言論一事,以仰副我殿下求言之盛念,臣撫躬慙恧,有靦面目,而只欲一覲耿光,未免章皇出肅矣。及登筵席,聖敎嚴截,責之以不言,臣滿心惶愧,措躬無地。臣何敢一刻晏然於臺次乎?請命遞斥臣職。答曰,勿辭。
南鶴聞啓曰,正言閔慶世再啓煩瀆,退待物論矣。傳曰,知道。
行都承旨洪國榮疏曰,伏以,臣之是日,卽出身而逢殿下之日也,卽告身而辭殿下之日也。去就悲懽之際,自不覺抑塞遲徊,咫尺筵席,多有未畢之言,今又獻符榻前,歸身江外,冒萬死更陳焉,惟殿下察之。噫,臣之受殿下恩,於古更有倫哉?昊天罔極,河海莫量,猶屬例語,臣不敢言,而臣自受恩以來,夙宵一心,惟在毫分報效,處禁闉藉王靈者,亦已多歲月矣。要其歸不過爲婦寺之忠,休戚之義而已,每以宗祊一念,爲臣不暝之恨,耿耿在心,如不欲生,昨年慈殿特下大諭,朝廷請卜賢門,畢竟膺選,乃在臣家,臣竊自惟念,臣則卽男子身耳。無以爲殿下爲後圖,而臣妹旣入宮,庶幸其螽斯繁衍,贊我三殿之喜,寬我聖明之憂,臣福薄,臣妹又靑而夭矣。臣自厥後,心神不安,憂恐益甚者,蓋以殿下之春秋方盛,殿下之儲嗣無地,殿下之國事惟艱,殿下之閫治罔涯,凡今在廷之臣,有二道理焉。一以望中壼之誕育元良,一以望上念之廣及儲嗣,夫何五六月之內?上無發落,下無爭難,特以臣處地自別,恩寵太優,雖以殿下之聖明,或拘於顔面,群臣之顒祝,猶嫌於勢力,迄此悠悠,國不亡幸矣。嗚呼,臣自先朝知遇,事殿下幾年,致使天下大計,緣身而泮渙,臣之罪,天神必殛之,臣晝宵登對之際,以此仰奏,舌幾弊矣,辭旣渴矣。凡人臣之事君,不在於求容悅媚,在於其言之行不行,臣之言,乃天理之公,殿下之違拂臣言者,亦以臣身之在朝耳。臣甘爲殿下負恩之人,不敢爲先王得罪之鬼,臣安得無今日之擧哉?嗚呼,臣亦有私情之所可言者,臣年今三十二矣。爲進士·及第,猶爲不晩矣。躬參國政,手握兵權,昔有是否?重之以門闌盈盛,便一巨族,淸朝之用人如此,私門之受福如此,家安得無事,國安得不受其憂?是以臣於殿下丙申三月初十日登極前一夜,涕泣陳曰,惟光武,能成子陵之高,臣固不及子陵,而邸下何讓于光武乎?使臣爲江湖一氓,志願滿滿足矣。殿下執臣手而亦涕泣曰,此時君可去乎?差過數三年,國事若有頭緖,其時君其去矣。臣拜伏受命,逐隊隨行,今又過三數年矣。嗚呼,殿下想記有此言,惟左承旨臣鄭民始,亦嘗聞此也。臣焉敢誣也?嗚呼,從古任國事者何限,而臣之任國事亦有異焉。凡大小公事,眉睫憂樂,臣未賞不知,凡內外巨細,聲味辛鹹,未嘗不與焉。有人臣擔此重負此大,而終焉無事死於席者乎?臣事殿下以來,惟有不欺心三字,可幸無事至今矣。貪戀不去,終致狼狽,臣固不足惜,而後之論者,其不有議於君臣之際乎?此臣之所以光武·子陵事,初仰陳於殿下者也。然臣無可執之義,無端求去,其亦不誠,試以今日事言之,臣固無可執之義乎?臣不謀於家庭,不言于卿士,辦此遑急之事,亦豈臣樂爲也?且臣於數日以來,入則俯席而泣,出則仰屋而吁,有如將死之人,惜其餘日之狀,惟聖明或領會也。今日之見臣此擧者,皆瞠然而驚曰彼夫也忽有此事,是必得罪國家而然也。彼齷齪者安知臣心哉?惟聖明可諒察也,特借臣以三字銜,以卒終始之澤焉。都門一出,終南便隔,臣之耿然,如子戀乳,臨紙嗚咽,不知所云。答曰,省疏具悉。嗚呼,前乎千古,後乎千古,孰有如吾君臣之遭逢與際會也哉?予旣無姚姒之明,卿不及稷契之良,而顧其遭逢也際會也,則當千一之期,寄心膂之托,雖或方之古人,而其信義庶無愧矣。以是倚毗重而委任專,迄今四載于玆矣。嗚呼,乙未至月講席之說,丙申三月廬次之奏,昨年六月嘉禮時言,固皆知卿肝膈之懇,而予則涕泣而挽之矣。獨於卿今日之請,予乃涕泣而許之,何靳於前而從於後也?惟予之心,卿獨知之,惟予之意,卿獨諒之,予安忍多誥,以效叔季虛僞之風也?嗚呼,卿之言,卽予之言也。若知予勉循卿請之意,須讀卿章,則庶可悉之。嗚呼,日前枚卜之及於卿家,又豈是泛然底意哉?世道之責,豈患無人?言外之意,卿可默會,抑又思之,世之不識吾君臣之際者,觀今日事聞今日之擧,必曰云此意卿疏亦已及之,可謂一般意思也。然在吾君臣心之如何而已,亦何用毫髮之動于其間哉?多少具在宣麻日,許副卿疏中之請,卿其諒悉。嗚呼,言之至此,不勝臨批於悒也。
己亥九月二十六日辰時,上御誠正閣。大臣·備局堂上引見入侍時,領議政金尙喆,左議政徐命善,兼漢城判尹具善復,判敦寧具允鈺,行司直李重祜,刑曹判書鄭尙淳,右參贊鄭光漢,戶曹判書金華鎭,行副司直權噵,工曹判書鄭好仁,行副司直李柱國,行訓鍊院都正李敬懋,行副司直李命植,行都承旨洪國榮,漢城右尹李性源,行左承旨鄭民始,校理金翊休,正言閔慶世,假注書徐鼎修,事變假注書閔孝克,記事官李信祜·鄭東浚,以次進伏訖。尙喆曰,昨日日氣甚好,射禮順成,不勝欣幸,勞動之餘,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。尙喆曰,鼎席久虛,以是爲悶,新卜旣出,臣等之心實爲欣喜矣。上曰,有公事之可以回啓者乎?尙喆曰,此京畿監司鄭昌聖狀啓也。以爲今年峽農,雖遜於野農,別無優劣,故初不分等,而驪·利兩邑,以臨幸之地,利川則南漢移轉,得蒙捧留之命,驪州則姑無特施之敎,故願得移納於利川,待明春同爲分給於廣州民人事,請令廟堂稟處矣。驪·利兩邑,莫非臨幸之地,則施惠之政,宜無異同,依狀請擧行之意,分付,何如?上曰,依爲之,出擧條,尙喆曰,此慶尙監司李在簡災實分等狀啓也。安東等五十九邑置之稍實,淸河等十二邑置之之次,仍以爲災結四千結許令劃給,而大賑之餘,新舊還一時竝督,必有擾民之慮。昨年還上當捧中,依近例指定石數,期於準捧,之次邑尤甚面里還上,以相當穀代捧,各山城今年當捧之餉穀,限折半仍留平倉,待明年次次輸納,推奴徵債依前防塞事,竝令廟堂稟處矣。分等依狀請施行,災結請得之數爲四千結矣。雖是豐登之歲,若其被災之處,何可使白徵準此數劃給?至於昨年未捧之舊還,纔經大賑之餘,勢難一時竝徵,四十九萬餘石之中,限以三分一姑許停退,令道臣量其斛數之多寡,未捧之難易,便宜闊狹,俾得均被實惠。之次十二邑尤甚面里還上之相當穀代捧,各山城餉穀之折半,仍留平倉,推奴徵債之依前防塞事,竝依所請許施,何如?上曰,依爲之,出擧條,尙喆曰,江留方有闕,而未及薦望矣。上曰,從近爲之,可也。上曰,諸宰有可達之事乎?善復等曰,臣等別無可達事矣。國榮曰,臣有所區區仰達者矣。伏未知聖心亦記今日乎,今日卽臣於壬辰年初遇聖明之日也。自此以後,殿下之於臣,恩渥之隆重,知遇之殊異,殆是千古所未有之契會也。欲報之德,昊天罔極者,在臣情私,猶屬歇後語也。此生此世,實無千萬一報效之道,而斷斷赤心,只願世世生生爲殿下犬馬,以效一分之忱矣。臣之區區初心,只以名義自任,豈欲爲戚里之臣,而事勢所迫,有不得已者,近年以來,戚聯王室,而公私不幸,有今年五月之事矣。自此以後,國事民心,無所繫焉,莫知止泊之所,臣晝思夜度,百爾計之,此莫非以臣之猶在於朝端,故上不忍言之,下不敢請之,緣臣一身,使國計至此,豈不可悶乎?今日卽臣永訣聖朝之日也。今將納符出去,而臣於一出禁門之外,若復有意於世,而求見朝紙召接人客,則此卽忘國家也,天神必殛之矣。臣七年當國,朝廷命令,多出於臣手,而臣則別無貪濁欺瞞之事矣。天理循環,豈有一直如此之理乎?仍解密符,奉獻香案而退出。尙喆曰,今日事,臣等則實未知其故矣。上曰,卿等姑勿言,此所以成其美而保終始之道也,予豈無商量而然乎?命善曰,改卜一事,何關於知申之退不退乎?上曰,予與知申,君臣之間,實非泛然,而今日卽壬辰相逢之日也。自此至今,致使知申誤身者,蓋由於是也。然若使善其晩節,則豈不爲君臣間美事耶?知申常以爲,以此處地,若或猶豫不退,則畢竟將不知稅駕之所云云,此言誠亦有理矣。民始曰,今日之事,可謂莫大之事也。自上豈無商量而然也,知申亦豈無商量而然乎?知申事可謂高人一等矣。上曰,如此然後庶可以保其終始矣。自今以後,任其遨遊於江湖山水,而至於不見朝報人容云云之說,亦可見其心矣。稱以休退,猶復遙執朝權,則此豈今日之意乎?旣往雖誤,此後事之善不善,唯在自家之如何矣。民始曰,事出不意,臣等固已驚惑,而更思之,上下豈無商量而然乎?上曰,今日事,豈是泛然之擧乎?此後善後之策,都在於自家,而自家亦以不干時事爲言矣。民始曰,臣與知申,情如兄弟,八年如一,今日事誠極悵然,而從今以往,臣亦庶幾有優閑之日矣。上曰,予自少時,苦癖偶在於讀書,而以忍得不可忍之事,爲一分操守之工夫矣。今日事亦是人所不可忍之境,而此又忍過者,予亦豈得已哉?大體從古君臣之間,恩義如初,終始保全,爲第一策矣。知申此後則可爲方外之士,而敬娃舞女,以終其身,卿等亦乘閑往會,則亦豈非美事乎?予則非不欲頻頻相見,而出入頻數,亦爲不緊,或數月一次相爲通信計耳。命退,諸臣以次退出。
己亥九月二十六日申時,上御誠正閣。坐直承旨入侍時,同副承旨南鶴聞,假注書徐鼎修,記事官李信祜·鄭東浚,以次進伏訖。上命鶴聞讀奏公事訖,上曰,知申今日事,亦可謂脫灑矣。朝者納符出去之際,顔色極爲舒泰矣。鶴聞曰,知申之事,可謂千古高着,而國家事自此無倚毗之人,臣等之心,實不勝憂悶矣。上曰,非不知其然,而亦有商量而然矣。命退,諸臣以次退出。
己亥九月二十六日初更三點,上御誠正閣。禮房承旨入侍時,右承旨徐有防,記事官李兢淵·李信祜·鄭東浚,以次進伏訖。上命書景慕宮酌獻禮祭文,上曰,酌獻禮祭報府持入。賤臣承命奉進,上命讀奏。仍命退,諸臣以次出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
南鶴聞啓曰,合辭方張之時,憲府無詣臺之員,事甚未安,除在外,傳旨未下,陳疏入啓外,大司憲李,卽爲牌招,何如?傳曰,允。
傳于徐有防曰,右承旨入侍。
鄭民始啓曰,御營廳從事官來言,今日本廳軍兵日次,私習云矣,敢啓。傳曰,置之。
傳于鄭民始曰,騎馬一匹立之。
傳于南鶴聞曰,何時下敎,而尙不知入?政院使令,竝令攸司科治,供辭卽爲捧入。
檢閱臣鄭東浚書啓,臣敬奉聖敎,馳往傳諭于西部皇華坊前宿衛大將洪國榮所到處,則以爲,臣夜奉批旨,九頓雙擎,感淚無從,知臣哀臣,惟殿下終始之恩也。但願來生,報此未了,不意史官遠臨,恩諭荐下,臣雖頑如木石,亦何以爲懷?臣旣無他情勢纔已進伏私次,恭俟瞻天之便云矣,敢啓。傳曰,知道,纔敷心腹之諭,意謂卿造朝承候,史官之回,書啓踵至,卿無入來之奇,卿之意必以宣麻前難於進身,爲目下所執之義而然也。嗚呼,卿何忍區區於疏節,罔念寡人側席之思耶?卽此一擧,予不勝始焉倀倀然,中焉咄咄焉,末乃慨慨于卿也。致卿是急,旣下駕臨之命,卿其聞悉否?多少在駕臨時,又遣史官,更此申及,遣入侍史官,更爲傳諭于前宿衛大將處,入來與否,仍令知來。
傳于徐有防曰,右承旨入侍。
弘文提學前望單子入之,兪彦鎬落點。
又傳于曰,前大提學牌招,弘文提學待批下亦爲牌招。
傳于南鶴聞曰,同副承旨入侍。
徐有防啓曰,卽者議政府錄事來言,左議政徐命善,以爲嚴敎之下,萬萬驚懍,走伏金吾門外,恭俟鈇鉞之誅云,仍納命召,何以爲之?敢稟。傳曰,知道,命召捧入。
又啓曰,卽者義禁府都事來言,左議政徐命善,今方待命於金吾門外云,係是大臣去就,敢啓。傳曰,知道。
南鶴聞啓曰,訓鍊都監外巡都提調方在得命中,不得擧行云,何以爲之?敢稟傳曰,當下敎矣。
傳于南鶴聞曰,政院使令分揀放送。
傳于鄭民始曰,騎馬一匹立之。
傳于徐有防曰,政官牌招開政。
檢閱李信祜書啓,臣敬奉聖旨,馳往傳諭于中部麻田洞前宿衛大將洪國榮所住處,則以爲,臣情地萬萬惶蹙,駕臨傳敎之下,他不暇顧,謹當趨詣闕外,恭俟嚴命云矣,敢啓。傳曰,知道。旣命史官傳諭,卽爲入侍事,更令偕來史官傳諭。
又書啓,奉朝賀臣洪國榮以爲,卽伏見傳敎下者,人臣在家要君,則其罪尤當如何?臣拚棄常例進詣闕下之意,敢啓。傳曰,知道。
南鶴聞啓曰,弘文提學兪彦鎬牌不進推考傳旨,今方捧入,而特敎申飭之下,如是違牌,不卽擧行,事體所在,誠極未安,更卽牌招,何如?傳曰,允。
又啓曰,吏曹參判兪彦鎬,參議李秉模三牌不進推考傳旨及罷職傳旨,今方捧入,而開政命下之後,連事違召,尙不擧行,事體所在,誠極未安。參判所當更請牌招,而係是一日四牌,何以爲之?敢稟。傳曰,政官只推,更卽牌招。
備忘記,前監書張世經,排設房司鑰除授。
備邊司薦望,以蔡濟恭爲江華留守。
以吏曹參判四牌啓辭,傳于南鶴聞曰,此何意乎?參議只推,與參判更卽牌招開政。
又傳于曰,金虎門,旣有仍留之命,而有此煩稟,當該承旨推考。
以弘文提學三牌啓辭,傳于南鶴聞曰,更爲牌招。
又傳于曰,有何情勢,無端違牌?至于今三更後,又請牌招,此等國綱,此等分義,萬萬寒心,參議只推,與參判一體更卽牌招,卽爲開政。
又傳于曰,成命之下,尙不承膺,今日國綱,可謂無餘地矣。參議只推,與參判更卽牌招開政。
大司憲李啓曰,臣猥以無似,屢叨言地,辜負職責,居常愧恧,而今者新除,適値求言之日,又不能以一辭仰副聖意,方自惶懍縮伏,昨伏見正言臣閔慶世避辭,則筵敎至嚴,責之以不言,臣亦不言中一人,則其爲慙悚,當復如何?昨緣日暮,今始來避,所失尤大,其何敢一刻晏然於臺次乎?請命遞斥臣職,答曰,已下敎矣。
前江華留守洪樂純疏曰,伏以,臣日昨筵退,伏奉議政新命,驚疑震迫,幾乎五情失守,歷日靡定。噫,殿下何爲而置臣於此也?人之恒言,必曰君臣父子此實理也,殿下眞是臣之父母也,父母而尤篤慈者也。夫父母之於子,其才也則使之任事幹蠱,不才也則使之置散全愚,以保其生,若强其所不能,責其所不知,則其顚敗,可立竢,而家亦隨之矣。不才者,固子之罪也,使不才顚敗者,咎將誰歸,殿下,臣之父母也,豈不知臣之不肖,而授之以是任乎?臣之前後所叨,罔非踰分,度支之長,冢宰之任,皆重務也,臣豈敢當?猶是列卿之任,尙能支拄點竄,幸免大何,而盈滿之懼,不稱之愧,尙忸怩兢惶于中,況是輔相之職,尤豈可論者耶?始賤名之入於枚卜也。驚駭莫測,自語於心曰,今之相職,雖異於昔,或以地閥之華顯,或以事務之諳鍊,或以才猷之敏達,或以資歷之素著,吾則地本孤寒,人居下品,於是數者,無一或近,而金甌玉鉉,名廁其間,是誠何以哉?思之又思,莫究其端,已而自解曰,古人名雖許卜,未能入相者,往往有之,吾之不肖,聖上所知,必不以不肖之臣,任至大之責,枉人之性,爲國之害也。以是自慰,亦以是祈祝,豈知此願未遂?誤恩忽加,窮蹙無所歸也。臣之父子兄弟,蒙被恩渥,浹骨淪髓,圖報一念,炳然如丹,聖諭所謂國耳公耳者,卽臣所自誓於天地鬼神者也。雖使之赴湯蹈火,尙所不辭,況於任使,敢論夷險,雖然職有可堪者,有不可堪者,明知其不可堪,而自謂報效,慨然當之,狼狽顚頓,則身之不保,報於何有?事到於此,則臣身固無足惜,豈不有傷於止慈之仁,而反爲聖德之一累也?噫,臣誠死罪,今於新命,竊有不敢揣者,若謂榮其身也,則相職非榮身之物,而不可私也。以殿下之聖,必不爲此,若謂宏才碩德,旣難得人,隨衆伴食,誰之不可,則是非法天布政之道,以殿下之明,必不爲此也。二者俱不可,而殿下必爲者何也?至於寵祿之章,門戶之成,乃聖念之所嘗憫惻,而必欲全安之者,雖使損之又損,猶懼不克,況復駕千勻於駑駘,鞭策而驅之,是欲使之顚仆而就死地也。夫以父母之愛,而豈欲爲此?此蓋臣命卒之秋而然也。涕泣彷徨,不知所達,臣今方治疏將上之際,伏見臣姪子國榮,不謀於臣,猥上乞身之章,而數十行批旨,言言出於心腹,字字盡是懇眷,洞見大義,特許其請,際遇如此,生成如此,自有天地君臣以來,所未有之成擧,眞所謂大聖人作爲,出尋常萬萬者也。臣以不肖,逢此盛擧於君臣父子之間,一則感戴涕泣,一則慷慨激昂,夫信義二字,帝王之大寶,今殿下掃却拘牽,無所持難,而斷然行之,此事如此,何善不爲?太平萬歲,可拱而竢也。雖然臣不稱之實,履滿之懼,不以臣姪之退,而有所加損也,殿下之欲保臣家者,不必有間於父子也。伏乞特推一視之恩,亟收新命,以安賤分焉。答曰,省疏具悉卿懇。予意旣罄於敦諭之旨,竊以謂卿必感予誠懇,從近造朝,見此來上疏本,首尾數千百言,始旣辭之以不可堪,末乃引之以一視之義,爲說鄭重而控懇至此。嗚呼,是豈平日所望於卿也?予讀卿疏未半,實不覺慨然悵然,無以爲說也。卿以今日國事朝象,明知其汲汲乎殆哉?思所以致安致理之策,則在卿體國之心,固當擔當向前,不少遲徊,正若救焚拯溺者然矣。奈之何整暇雍容,無奮發動慮之意,反效近俗退托因循之習歟?況枚卜于卿者,夫豈但爲卿宿望而已?昨於知申之批,旣曰云云,所謂世道之責,豈患無人者,非卿之謂歟?卿疏中云云,無非漫語,視古人不擇夷險之義,卿之處義,得無大相逕庭者乎?無論可堪與不可堪,一視與不一視,惟當以盡事盡史之義,作卿出脚之四字符可也卿須思之,予亦多誥矣。卿其體予慇懃之諭,勿復巽讓,仍卽撤章肅命,莫孤予側席延佇之望焉。仍傳曰,此批答遣史官傳諭于右議政。
吏曹參判兪彦鎬疏曰,伏以臣忽伏奉弘文提學除授之命,繼以天牌儼臨,不知殿下何以有此誤恩也。臣之不合於文任之狀,備悉前疏,已蒙曲諒,臣不必更事覶縷,而抑臣於都承旨臣洪國榮疏批之下,有不勝驚惑憂慨者,臣雖未及知國榮之所以辭之者,殿下之所以許之者,而第念今日國事,何等時也。國榮之擔負,殿下之倚毗,朝野之恃賴,果何如,而忽地一疏,居然允批,實千萬意想之外。以國榮休戚與共之身,以殿下安危是仗之眷,乃有今日擧措,朝廷之缺歎,固不暇言,而獨未敢知殿下,將何以鎭八方之憂疑耶。臣於是任,自畫有素,而此際此命,諒非偶然,則假使臣有可以黼黻賁飾之具,臣於國榮之辭,殿下之許,旣知其均之爲不可,則於其謝事之誥,義不當與聞,殿下亦豈不念及於此耶?區區微執,終難變改,玆敢隨牌陳章,仰請處分,惟殿下俯諒臣心,亟許鐫改,以幸公私焉。答曰,省疏具悉。昨日事,卿章雖曰云云,予意豈後於卿,而有是昨日之擧也?況此麻,卿豈辭巽乎?勿辭,卽爲入來開政,仍卽應製。
己亥九月二十七日辰時,上御誠正閣。右承旨入侍時,右承旨徐有防,假注書徐鼎修,記事官李信祜·鄭東浚,以次進伏訖。上命書傳敎曰,予胡忍許卿昨日之請也?予胡忍許卿昨日之請也?自外面觀之,以吾君臣之間,卿之一疏告退,予便應口許之者,殆不近似於人之平日商量。嗚呼,予無施信施義於人,而予之於卿,所以施之者,自以爲果不愧怍也。有是而勉循於昨日之懇者,在予與卿之際,必有別般爲卿切已之私,勝於爲寡躬保護之事,故不得不如是也。何恤乎人之不知裏面乎?自卿之出矣,一榻之外,未免虛曠之嘆,半夜褰衣,不覺繞榻而彷徨,今則卿之職任,旣卸免矣卿之事務,無纏繞矣。卿今爲舊日之尙書令,舊日之宿衛大將也,在卿雖謂之脫灑磊落,可也。以予今日之心,思予今日之事,果當作何許懷耶?言之及此,惟覺哽咽也。玆因朝筵之時,委此入侍史官,布予肝膈之諭,卿今則去就更無可言之端,又無難安之勢,寧不疾入見予,以伸起居之禮,兼使予紓此阻見之意歟事,遣入侍史官傳諭于前宿衛大將處。又命書傳敎曰,史官之回,旣已聞知,尙無消息,自政院卽爲探問以啓。又命書傳敎曰,今日予心當作何許懷耶?素知予布衣交之心,誠懇到此,雖不得不黽勉許之,而四顧茫然,猶非着題語也。且念宣麻之前,決無入侍之事,宣麻之後,必又不言國事,予有多少未及商議者,今日當駕臨奉朝賀,第政院知悉。又命書傳敎曰,藝文提學牌招,弘文提學前望單子入之,待下批一體牌招。又命書傳敎曰,親須有所難强,替傳殆涉歇後,無寧躬臨之稍重體貌也。明朝當親臨宣麻,該房以此知悉。上曰,左相之於知申,其當初情誼,何如?而昨日知申出去之後,不爲往見云,在自家道理,知申雖被罪而斥出,一番往見,固是人情,則今番之終不往見,誠可怪也。且今日似當承候,而亦不入來,何也?誠未可知也。命退,諸臣以次退出。
己亥九月二十七日申時,上御誠正閣。同副承旨入侍時,同副承旨南鶴聞,假注書徐鼎修,記事官徐龍輔·李信祜,以次進伏訖。上命書傳敎曰,弘文提學批下,卽爲牌招察任。又命書傳敎曰,身居保護之任,且當嘗藥之時,其所擧行,固當自別於他人,而昨今擧措,誠有萬萬寒心者,非所望於此,大臣始何不知動,又何不知進乎?其在責備之義,決不可藏怒不言,左議政徐命善,特施罷職之典。又命書傳敎曰,議政府右議政洪樂純爲扈衛大將。又命書傳敎曰,明日宣麻處所,以仁政殿爲之。又命書傳敎曰,明日臨殿侍臣班,殆不能成樣云,玉堂臺諫之在外人員兩司避嫌及退待人員,竝許遞,以在京無故人,今日政擇差。上曰,新除授玉堂臺諫,待下批牌招察任。出榻敎又命書傳敎曰,禁衛大將具善復爲訓鍊大將。鶴聞曰,訓鍊大將具善復,卽爲牌招,傳授命召,何如?上曰,依爲之。出擧條又命書傳敎曰,向以疏語觀之,處義似然,御營大將李柱國,今姑許遞。又命書傳敎曰,摠戎使李敬懋爲禁衛大將。又命書傳敎曰,行副護軍李邦一爲御營大將。鶴聞曰,禁衛大將李敬懋,御營大將李邦一,卽爲牌招,傳授命召,何如?上曰,依爲之。出擧條又命書傳敎曰,前大將李柱國爲摠戎使。鶴聞曰,摠戎使李柱國,卽爲牌招,傳授密符,何如?上曰,依爲之。出擧條又命書傳敎曰,兵曹參判金履素都承旨除授。上曰,新除授承旨牌招察任。出榻敎又命書傳敎曰,承旨房仍。上曰,有頉摠管許遞,今日政差出。出榻敎上曰,吏曹佐郞朴祐源入侍,出榻敎吏曹佐郞朴祐源進伏,上曰,依此書下,各司摘奸,一竝爲之,可也。命退,諸臣以次退出。
己亥九月二十七日二更,上御誠正閣。同副承旨入侍時,同副承旨南鶴聞,假注書徐鼎修,記事官徐龍輔·李信祜,以次進伏訖。上曰,吏曹參議只推,與參判更卽牌招。出榻敎上曰,前大提學徐命膺更爲牌招。出榻敎命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
還內後,政院·玉堂·藥房口傳問安。答曰,知道。
李在學,以都摠府言啓曰,今日入直宣傳官武兼及有廳軍士當爲中日習射,而親臨宣麻相値,不得爲之之意,敢啓。傳曰,知道。
傳于徐有防曰,右承旨入侍。
傳于南鶴聞曰,政官違牌事,固未知所執之如何,而若是屢違,極涉怪訝,其所以違牌委折,自政院問啓。
南鶴聞啓曰,政官違牌事,固未知如何,而若是屢違,極涉怪訝,其所以違牌委折,自政院問啓事,命下矣。問于吏曹參判兪彦鎬,參議李秉模,則彦鎬以爲,臣旣於前都承旨洪國榮致仕敎文,以不可撰進之義,有所疏陳,則今於是政,義不可異同,故冒死荐違,惟俟誅譴之加云矣。秉模以爲,臣於前都承旨洪國榮許休之擧,竊有所憂慨者,則義不可冒赴於是政,荐違嚴召,恭俟處分云矣,敢啓。傳曰,知道。
傳于南鶴聞曰,騎馬一匹立之。
又傳于曰,宿衛所昨纔撤罷,而苟有國綱,豈如是乎?攔入軍卒,至於此多,軍士房承旨,亦不善申飭之致,兵曹判書,從當處分,守門將,自兵曹査問治罪次待令。攔入軍卒,令秋曹判書,卽爲開坐捧供,當番次知,行首執事,堂上軍官,出付刑曹,一體捧供,而各營門軍卒之闌入者,當用一律。不但有古法,自昨春以後,飭敎嚴截,而曾未幾何,又復如是,將校輩若不直招,施威嚴問,期於直招。
檢閱李信祜書啓,臣敬奉聖旨,馳往傳諭于中部貞善坊水門洞奉朝賀洪國榮所住處,則以爲,臣豈木石人也?繞壁不寐,坐到天明,此時臣心,當復如何?臣旣無情勢,則宜卽待漏趨進,恭伸起居之禮,而三字銜未付之前,逐日無端,出入禁門,大違常例,今當進詣闕下,待下批後卽當登筵云矣,敢啓。傳曰,知道,傳此手書,仍傳口敎,使之卽爲入侍承候。
傳于南鶴聞曰,同副承旨入侍。
南鶴聞啓曰,兼兵曹判書洪樂性,謂有情勢,不爲入來,殿座時不可無鹵簿使,卽爲牌招,何如?傳曰,允。
傳于徐有防曰,如是不爲入來,有何意義乎?入侍開政事,卽爲分付。
檢閱李信祜書啓,臣敬奉聖旨,馳往傳諭于中部貞善坊奉朝賀洪國榮所住處,則以爲,臣趨詣闕外,方待下批後入侍,而史官又至,手札踵臨,臣奉讀感激,卽當承候之不暇,第臣昨日之承候,槪緣於動駕之命而然也。今日之承候,亦當在於宣麻時矣。身旣致仕,則三字銜未付前,揚揚入闕,殆同未致仕之前乎?臣傳聞政官違牌,尙未下批云,此亦因臣而然者,尤豈非重增微臣之罪戾也哉?微臣今日之請,聖明旣許之,朝野皆知之,豈爲一二政官所挽留遲滯,致使宣麻遲延,恩批淹滯乎?臣於今日以後,凡朝廷事爲,口不言耳不聞者,自有夙誡,而此係臣身進退之遲速,亦有所不得不云云矣,敢啓。傳曰,知道。
有政。吏批,判書宋德相在外未肅拜,參判李普行進,參議未差。行都承旨金履素進啓曰,判書宋德相在外未肅拜,參議未差,小臣獨政未安,何以爲之?敢稟。傳曰,仍爲之。以尹東暹爲大司憲,沈明德爲司諫,朴天行爲持平,嚴思憲爲正言,沈樂洙·徐有成爲副校理,洪明浩爲副修撰,奉朝賀洪國榮,奎章閣司卷趙壽嶪單付。
再政,以李命植爲兵曹參判,徐命善爲內醫院都提調,朴祐源爲修撰,左議政徐命善拜相事傳敎,承文都提調徐命善單付。
兵批,無政事。
鄭民始啓曰,兵曹郞廳來言,摠管今日政差出事,命下矣。判書臣洪樂性,嚴敎之下,萬萬惶悚,不得擧行云矣,敢啓。傳曰,知道。
傳于徐有防曰,旣已下批,卽爲入來事,史官傳諭于奉朝賀處。
又傳于曰,春秋及歲時例致,則參酌前例,以米十石,太二石,民魚十尾,石首魚十束,鹽六石,輸送于洪奉朝賀家。
又傳于曰,昔裵晉公之休退也,纔經武元衡之亂,唐帝特命以騎士衛焉,其後衛士衛其家,史稱盛事。噫,今日從前訓將之苦懇,倂解戎務,而又無所帶衙門,則疎虞可知,雖體前訓將謙挹之衷,不欲用唐時古事,亦宜念備虞之道,況於宮家,亦有定軍人把守之事,足可旁照,其令三軍門輪回當日,俾如干軍人巡察,以防盜賊之患。
檢閱李信祜書啓,臣敬奉聖旨,馳往傳諭于西部皇華坊聚賢洞契奉朝賀洪國榮所到處,則以爲,臣今日之事,誠書契以來所未有之際遇,如臣不肖,畢竟成就,卽殿下之恩,眞所謂君臣有始有終,臣何必多言乎哉?不意恩諭又宣,敷示至意,臣自今日以後,以奉朝賀承問起居,乃賤臣所當然之事也,依聖敎明當入闕云矣,敢啓。傳曰,知道。
李在學,以戶曹言啓曰,文昭殿碑閣,淨業院碑閣,追慕洞碑閣,蠶壇碑閣,流霞亭,發遣本曹郞廳奉審,則追慕洞碑閣蓋瓦脫落,蠶壇碑閣蓋瓦脫落,流霞亭四面墻垣蓋瓦脫落,風遮草芚壹部破傷,東門瓦子脫落,以上修改處,分付各該司,卽速修改之意,敢啓。傳曰,知道。
徐有防,以刑曹言啓曰,兵曹當番次知行首執事,堂上軍官及攔入軍卒,令攸司捧供以聞事,命下矣。當番執事車景一及攔入軍卒等,今方捧供,而其中行首執事文載奎,曾經僉使,堂上軍官王道平,係是出身,竝令移義禁府擧行,何如?傳曰,允。
又以義禁府言啓曰,刑曹啓辭內,當番次知行首執事堂上軍官,令攸司捧供以聞事命下,而行首執事文載奎,曾經僉使,堂上軍官王道平,係是出身,移本府擧行事,允下矣。文載奎·王道平等,今方待命,卽爲拿囚之意,敢啓。傳曰,知道。
前江華留守洪樂純疏曰,伏以,臣冒死陳懇,冀蒙體下之仁,及承批旨,開愚詔迷,恩敎鄭重,誨責備至,臣頓首伏讀,不覺激感于中,流涕被面也。噫,臣豈忍負殿下者,豈忍負殿下哉?今日國事岌岌殆哉之勢,臣雖至愚,亦豈不知休慼與同,夷險不擇之義,臣雖至迷,亦豈不念盡事盡忠?向前擔當之道,臣雖至頑,亦豈不勉?況今臣之姪子,垂涕泣而乞身,殿下亦垂涕泣而曲副,宸居無宿衛之人,丙枕興戀結之懷,臣於此時,仰念俯思,繞壁不寐,豈不欲卽地進身?上慰聖情,下盡臣節,而所叨之職,乃是輔相之位,實不敢不量人器,肆然冒當,致使聖心延佇,寵命委地,臣雖至不肖,豈無故而甘爲此孤恩負國之罪也?嗚呼,殿下其眞以臣爲能救岌岌之國事乎?臣雖欲竭誠盡氣,救焚拯溺,臣無其才也。殿下其眞以臣爲有宿望,能任世道之責乎?臣雖欲殫心盡力,臣無其德也。致安致理之責,臣非不思而未得其方,盡事盡忠之義,但有其心而未究其道,蓋臣心地鹵莾,學術空疎,雖隨衆赴擧,策名登朝,而其實則漫浪優游,小事糊塗,大事亦糊塗,作一無用可笑之人,何幸聖人在御?風雲之契,千古無兩,臣誠銘鏤心肝,誓以死報,而每念不肖之身,仰累則哲之明,是以恐懼慙恧,若無所容,若使臣早呈其不才無能之實,則殿下必不有今日之命也。只緣臣委蛇伈伈,瑕累未顯,故殿下或以臣有所取而然也。此則臣欺殿下之罪也?輔相是何等任也,雖或人人爲之,亦不可人人濫受,自古國家之興衰,在於大臣。雖以聖諭言之,世道之日下,生民之日困,朝象之泮渙,王綱之頹夷,皆大臣之責也。雖使古大臣當之,尙恐挽回之未昜,況如臣者乎?殿下以此大責,托之於臣,而臣若不能承當其萬一,則其重誤國事之罪,死不足惜,臣爲是之懼,不敢轉動。嗚呼,臣豈忍負殿下者,豈忍負殿下哉?惟殿下哀之憐之,亟收新命,以幸公私焉。答曰,省疏具悉卿懇。卿之章胡爲而又至,辭愈懇而言愈摯。予於是乎大失所圖,予不多誥,卿亦諒之。嗚呼,卿若念今日國勢時象,豈忍復尋辭疏,以效例讓之風乎?予實爲卿慨然,繼之以咄咄也。卿何忍爲此,卿何忍爲此?使卿能體予至意,則決不待予言之畢,而有所決定於中者,卿其念之。卿須顧小子慇懃之意,念國事岌嶪之勢,卽起視事,弘濟時艱。仍傳曰,此批答遣入侍史官,傳諭于右議政。
敎致仕奉朝賀洪國榮書。王若曰,君臣貴在相孚,予豈無成美之道,進退綽有餘裕,卿乃決遂初之行,玆循苦情,誕敷煥號。惟卿,忠孝全節,天地鍾英,八字御製,結知遇於冑筵橫經之時,殆同韋布之契,拚死生於凶黨構亂之日,專仗彌綸之才,猗其危疑際翊戴之忠,昭載明義錄原續之卷,樹天綱於民彝物則,誰延四百洪休,措國勢於磐石泰山,實藉二三同德。嗟哉,憂虞之端未艾,爰以宿衛之任特畀,摠豼貅而處悚豫之窩,人稱禁中頗牧,掌縹緗而登摛文之院,世謂朝端敬輿,作我腹心股肱,凡諸軍國務委爾,倚若于城柱石,古有社稷臣近之。矧玆元嬪冊封以來,益有卿家休戚之義,體國忠悃,方資內外之贊治,俔妹嘉祥,庶卜本支之衍慶,忍言夏五月不幸,遂令卿一介靡依,時事罔涯,若爲宗社之計,私心永疚,豈獨兄弟之情?上苑秋聲,不禁憂國之危涕,寢門夜雨,常奏廣儲之忠言,仰念宗祏之迓祥,俯歎門闌之履滿,李鄴侯之不忘衡岳,每懷遐心,嚴子陵之還歸富春,已有成說,雖以丹衷之向國,遽決黃冠之歸卿,終古處功名之方,必以早退爲上,顧今保終始之道,寧不曲循由中,懸車在二毛之年,昔有是否,扶鼎賴一絲之力,名莫尙焉。肆推使以禮之恩,遂許致爲臣之請,惟平日托心之重,實難舍卿,念昔時握手之言,寧靳謝事,爰臨金殿,庸宣白麻。於戲,志節益高,何羨劉靑田之遠世?出處以正,不讓裵晉公之辭榮,毋忘江湖之憂,須體宸極之眷。故玆敎示,想宜知悉。奎章閣提學徐命膺製進
敎致仕奉朝賀洪國榮書。王若曰,榮寵燀赫而急流能得勇退者,乃名臣之高風,契合昭融而殊恩特許早休者,固明主之盛眷,玆循情懇,用頒德音。惟卿,以耿介拔俗之姿,有貞亮死節之志,當眇躬積危於儲極之際,夙殫訏謨,而孤忠獨奮於宮僚之中,鬱爲羽翼,折厚賊射日之計,謨烈昭于日星,抗麟逆滔天之凶,精誠貫于金石,贊代理而功存社稷,佐嗣服而義光祖宗,置奎章學士之間,實著文譽,擢槐院提擧之副,允叶詞華,總宿衛而遂踐元戎矯若禁中之頗牧,長喉舌而不離內省,斐然殿上之淵雲,非上帝保佑之祥,則卿家曷致篤慶,微賢輔翊戴之力,則宗國何以永康,肆承太妣之徽音,爰行元嬪之嘉禮,宮闈冊藎臣之妹。蓋欲迓宸夙之休,將垣兼戚畹之親,所以托肺腑之重。嗟皇穹之不弔,奄中宸之罹恫,不能保嬪御之良,實由寡人之祜薄,無以爲兄弟之痛,曷望高禖之慶繁?上苑秋聲,廓獨居而抆涕,寢門夜雨,慘相對而疑思,乃者乞身之章遽陳,可見避盈之志彌固,三十上懸車之請,古有是耶?夙宵存覆轍之虞,亦云慼矣。初飮泣而力懇,雖未允焉。卒聽言而曲憐,庶可從也。雖古昔君臣之契,而終始保全者難,李鄴侯之歸衡山,飄然烟霞外客,錢若水之辭樞密,展也神仙中人,斯稽舊章,庸副至願,廟謨國論,雖未得一一與聞,晝接朝參,亦自宜頻頻進對,嚮用未究而許丐閑之請,予將疇依,時虞方殷而無可弭之謀,罔知攸措。嗚呼,遐心克遂,其同裵晉公之辭榮,膚功旣成,何羨劉靑田之逃世?宜體眷遇之意,毋忘進退之憂,故玆敎示,想宜知悉。藝文提學黃景源製進
領議政金尙喆箚曰,伏以,臣居相職十餘年,涓埃莫效,國恩虛負,一可退也。年迫七旬,鍾漏不休,爲世笑罵,二可退也。疾病侵尋,陳力不能,三可退也。區區當退之義,前後陳懇,非不支離,月前呈告,庶冀究竟,自伏承予亦體諒之敎,奉持恩言,竊自謂人欲天從,而只緣臣忱誠淺薄,辭巽不固,一月二月,尙未蒙處分,日夕懊鬱,成一疾恙。顧今前都承旨臣洪國榮,乃以三十二歲之年,忽地乞休,一疏得請如國榮之身佩安危,義兼休戚,不可一日去朝者,何故納符前席?爲此便訣之計,匹馬西湖,遽作勇退之人,國榮之負殿下誠大矣。以殿下契遇之隆,倚毗之重,不唯不呵斥,乃反無少留難,殆若曲成其美者然,國榮之爲此請,殿下之許此請,實不免爲上下胥失之歸,臣於是,自不覺念國事,而浩歎撫身命而自悼。噫,臣之受知殿下,雖不及國榮,以其年則何如,以其職則何如,而在國榮則至遂懸車之願,在臣身則猶惜褫鞶之恩,臣固不足言,得不有歉於大聖人體下一視之仁乎?伊日筵席,乞解臣職之秦,竊想聖聰,亦或記有而垂憐矣。寒宵繞壁,不勝煩冤,披瀝腔血,流涕陳之,惟聖明俯垂哀矜,盡解臣本兼諸任,俾得優游散秩,歌詠聖澤,以卒終始生成之惠。答曰,省箚具悉卿懇。箚中云云,卿何庸過自深引乎?況今朝象之泮渙,無可言,尤豈可輔相辭退之時乎?予實爲卿惜之也。卿其體予慇懃之意,勿復控辭,卽起視事也。仍傳曰,此批答遣史官傳諭于領議政。
己亥九月二十八日,記事官姜彙鈺。義禁府,以兵曹行首執事文載奎,堂上軍官王道平,身爲將校昨春以後,飭敎何等嚴截,而軍卒之攔入者,不能禁飭罪,刑推得情,何如啓目。傳曰,卿等待明朝開坐,施威嚴問,期於得情爲良如敎。
己亥九月二十八日辰時,上御誠正閣。右承旨入侍時,右承旨徐有防,假注書徐鼎修,記事官徐龍輔·李信祜,以次進伏訖。上曰,政官入來乎?有防曰,尙未入來矣。上曰,政官之如是違牌,有何意義乎?誠可怪也。上曰,注書出去,政官牌去來,連爲催促,可也。命退,諸臣以次退出。
己亥九月二十八日午時,上御誠正閣。同副承旨入侍時,同副承旨南鶴聞,假注書徐鼎修,記事官李信祜·鄭東浚,以次進伏訖。上命書傳敎曰,吏曹參判牌去來勿爲呼望。又命書傳敎曰,亞銓謂以處義與三銓無異云,而七牌之下,又復違召,設有不可强之處義,到今徒損國體,此牌勿施,更爲申飭,使之入侍開政。又命書傳敎曰,殿座時急,何如是違牌乎?更卽牌招。又命書傳敎曰,政官之違召,至於六牌,決知其非無端如此,必有委折而然云,今於問啓之下,所對亦然矣。此則不可以違逋論也。況參判所執,不過以憂慨之意,不欲作此麻云,則此乃逡巡於文任事也。麻旣脫稿,臨軒時急,以文任牌招下敎,今無可論,置之,吏曹參判兪彦鎬,卽爲牌招,使之開政。又命書傳敎曰,殿座時刻已過,政官牌去來催促,入來與否知入。又命書傳敎曰,今則國體事面,不可一味猶豫,吏曹違牌堂上,一倂許遞。又命書傳敎曰,開政時急,行副司直李普行,吏曹參判除授。上曰,新除授吏曹參判,卽爲牌招開政。出榻敎又命書傳敎曰,吏曹參判先開政後謝恩。又命書傳敎曰,到今可謂時急,而銓官之連事違召,行政無期,寧不寒心,雖有下行之嘆,亦有可援之例,參判若復違牌不入,則當下入侍開政之命,若此而又復違牌,實有處義矛盾之嫌,吏曹參判李普行,從重推考,更卽牌招開政。又命書傳敎曰,侍臣不備,三司卽爲差出,使之先參班後謝恩。又命書傳敎曰,卿何不赴於今朝承候耶?意謂卿之坐而待漏,漏盡而入,日已高矣。迄不造朝,卿於是乎孤負予虛佇瞻望之思也。況今日行將頒麻,又何不早造乎?跂待之餘,不任虛徐,更此傳諭。嗚呼,卿雖以去就爲重,念保護之事,伸起居之禮,在卿道理,尤重於去就之重,卿之承候與否,何關於宣麻之前後耶?卿其諒悉事,使入侍史官傳諭于奉朝賀處。又命書傳教曰,時刻已過,待下敎詣閤。上曰,政院啓辭事,誠極駭然矣。如此不誠之事,雖於敵以下,猶不可爲之,況今日承宣,亦是朝鮮士夫,而乃爲此不誠之擧乎?都承旨去就,何關於諸承旨,而作此駭然之事乎?此啓辭還爲出給,可也。命退,諸臣以次退出。
己亥九月二十八日午時,上御仁政殿。親臨宣麻入侍時,行都承旨金履素,行左承旨鄭民始,右承旨徐有防,左副承旨李在學,右副承旨沈念祖,同副承旨南鶴聞,假注事徐鼎修,記事官李信祜·鄭東浚,以次侍立訖。上具翼善冠·袞龍袍,乘輿出仁和門,詣仁政殿,降輿陞座。上曰,奉朝賀肅拜單子催促。上曰,奉朝賀敎書中,旣有御製一句,事體自別,以黃紙付殲宣麻後,似當以鼓吹前導,以此擧行事,分付該曹。上曰,奉朝賀使之入就位,宣麻卽爲擧行,可也。奉朝賀洪國榮入就拜位,上命宣麻禮畢。上曰,奉朝賀入侍。國榮陞殿進伏,上曰,今日以此見卿,亦是意外。國榮曰,天理人事,有始有終,而旣善其始,則鮮又善終矣。臣爲殿下布衣之交,知遇恩渥,曠絶千古,以臣不才,何敢當此乎?臣五年當國,自殿下登極之後,凡諸政令施措,臣多預聞,此莫非人臣不敢爲之事,昭烈·孔明之契會,比臣猶可謂歇後矣。臣之年紀幼沖,而一身成就,莫非殿下之恩,臣自丙申以後,非不欲卽爲退歸,而黽勉承膺,迄至今日。今日之事,可謂復政厥辟,而臣於其間,區區一心,蓋以不負殿下,爲盟於中,故顧臣數年之間,別無貪濁之事,而目今國事,庶有端緖,此後豈復有向年逆變之事乎?臣處人臣之地,多行人臣不敢行之事,而至於今日,得以成就,臣一出禁門之外,臣之父母族黨,或以臣之退出,有悲慼之意,而臣則歡欣之極,實欲起舞也。臣常以此言於人曰,吾若因仍不退,則畢竟安知不爲亂逆之本乎?今則吾幸無罪而歸,豈非可賀而不足弔乎云云矣。臣之今日之事,可謂木石肝腸,不忠不孝,而更思之,此非負殿下也,乃所以報殿下也。臣自今以後,若復干預時事,則非但天神殛之,雖殿下誅臣,臣無恨矣。今日法殿引見,卽是永訣之日也。常時豈無進言之時,而亦有不遑而未盡者,今當辭退,苟有區區之見,則雖斧鉞當前,豈可不言乎?先大王之於殿下,報育之恩昊天罔極,到今盡孝之地,只有慈殿慈宮,而不幸亂逆近出於戚里,至如龜柱樂任之逆節,非不狼藉,而一則慈殿之兄也,一則慈宮之弟也。殿下如欲慰悅慈心,則不可不特施傅生之恩,然後兩宮之心,庶可以安矣,臣又有所仰達者矣。殿下春秋鼎盛,而尙無螽斯之慶,臣自在宮僚時,旣知坤殿有病患,故臣亦不敢言之,而及至近年,以廣儲之計,有臣家戚聯之事,臣自此以後,每以不失和氣爲心矣,今則已矣。伏願殿下,必於此加意焉。臣之秉國以後,言路永塞,實未知其何故而然也。言路國之元氣,不可不開張,而近年以來,無論其言之可否,以言獲罪者,問或有之,如朴在源·徐郁修·申尙權等是也。此等之人,竝爲宥釋,則亦是來言之道也。目今民生之困瘁,無復餘地,今年則雖幸豐登,此後若遇凶歉,則國計民食,將無可恃之處,臣則雖無救民之策,可以仰陳者,而若以此等謀猷,下詢於參判臣李普行,則其言雖似迂闊,必多可用者矣。先王朝五十年爲治,以蕩平爲主,而畢竟則有會極歸極之效矣。殿下亦以鎭安蕩平爲治,則庶不負先朝之心矣。俄聞具善復爲訓將云,此人乃宿將也,將任不可數遞,若久任責成則必有效矣。臣又有私義之可達者矣。臣與左相及左承旨臣鄭民始,爲明義錄主人,而臣之出江上也。左相不來見,故臣心怪之,略有言及於親知者矣。聞殿下以此亦下嚴敎云,此亦過矣。此人豈是負國之人乎?自上若不解用,則臣亦不安,故敢達矣。鄭民始亦在此,而臣與民始,情同兄弟,臣於今日悵觖之心,有若捨棄弱弟而遠去者然,實不勝戀戀之懷,亦望殿下終始善待,以爲成就焉。臣之所言,已止於是矣。命國榮先退,命書傳敎曰,旣有奉朝賀之奏,豈可踰時?前左議政徐命善敍用。又命書傳敎曰,前左議政徐命善拜相。又命書傳敎曰,大臣置處政事,當日爲之。上曰,兵曹判書洪樂性,更爲牌招。出榻敎上降座乘輿,由仁化門還內,諸臣以次退出。
己亥九月二十八日申時,上御誠正閣。右承旨入侍時,右承旨徐有防,假注書徐鼎修,記事官李信祜·鄭東浚,以次進伏訖。上曰,左承旨入侍。命書傳敎曰,宣麻大庭,卿能脫屣軒冕,磊磊犖犖,不少苟假,在卿固光,且幸矣。惟予今日之心,當作何許懷也?卿每以予之徒效婦人之情,縷縷警規,不啻光明正大,予今不可長語,以負卿之至意也。嗚呼,予又安得不言?雖不言,心則索然乎?右揆疏中宸居無宿衛之人,丙枕興戀結之懷者,盡出予今日之懷緖,予讀至數回,不覺潛然也。今則卿之思所以報效之道,予之思所以寓心之端,俱在於承候之節,起居之時,固知卿之不待予言而知之者,耿結之極,布予心曲,卿須體此意,自明日早卽入來,以副此意事,入侍史官傳諭。又命書傳敎曰,昨日處分,予以責備之意,有此過中之擧,俄聞奉朝賀之言,不覺感嘆,予何忍不從?卽日復拜,布予心曲,卿其體小子慇懃之意,卽起視事,弘濟時艱事,遣史官傳諭于左議政。命退,諸臣以次退出。
上在昌德宮。停常參·經筵。
申時,下雪。
徐有防啓曰,明日常參·經筵,取稟。傳曰,停。
南鶴聞啓曰,卽者檢閱鄭東浚,以其親病,陳疏經出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
又啓曰,正言嚴思憲,旣書進字,謂有身病,不爲詣臺,事甚未安,推考警責,仍卽牌招。司諫沈命德,亦爲一體牌招,何如?傳曰,允。
傳于徐有防曰,右承旨入侍。
又傳于曰,騎馬一匹立之。
傳于金履素曰,政官牌招開政。
金履素啓曰,吏曹參判李普行再牌不進推考傳旨,今方捧入,而開政命下之後,連違召命,不卽擧行,事甚未安,所當更請牌招,而一日三牌,有傷事體,何以爲之?敢稟。傳曰,更卽牌招。
傳于鄭民始曰,騎馬一匹立之。
傳于金履素曰,焉敢若此?吏曹參判李普行,更爲牌招。
兵曹口傳政事,副司直兪彦鎬·李秉模。
傳于鄭民始曰,竝詣閤。
以吏曹參判李普行五牌啓辭。
傳于南鶴聞曰,事體極爲未安,此牌勿施,更卽牌招。
以吏曹參判李普行,待罪草記。
傳于徐有防曰,勿待罪更爲牌招。
傳于李在學曰,同副承旨入侍。
有政。吏批,判書宋德相在外未肅拜,參判李普行進,參議未差。同副承旨南鶴聞進啓曰,判書宋德相在外未肅拜,參議未差,小臣獨政未安,何以爲之?敢稟。傳曰,仍爲之。又啓曰,領議政金尙喆許副事,命下矣。當爲置處,而領敦寧一窠,他大臣今方見帶,本曹無相當窠,依例送西之意,敢啓。傳曰,知道。以李秉模爲工曹參議,徐命善爲宗廟都提調,鄭弘淳爲社稷都提調,徐命善爲訓鍊都監都提調,洪樂純爲司僕提調,洪樂彬爲慶尙監司,領議政徐命善,左議政洪樂純,承文正字宋相殷單付,兼持平沈樂洙減下。
兵批,兼判書洪樂性病,參判李命植病,參議洪樂彬病,參知李亨元入直進。右副承旨沈念祖進啓曰,領議政金尙喆許副事,命下矣。當爲隨品置處,而領中樞一窠,判中樞二窠,他大臣及輔國判書李益炡·沈瑴,今方見帶,依例從座目,判中樞沈瑴,降付知中樞,領中樞鄭弘淳,降付判中樞,其代金尙喆下批之意,敢啓。傳曰,知道。領府事金尙喆,判府事鄭弘淳,知事沈瑴,副護軍李東郁,副司直李在簡·徐有錬,副司果金宇鎭·閔慶世單付。
檢閱李信祜書啓,臣敬奉聖旨,馳往傳諭于西部皇華坊聚賢洞契議政府右議政洪樂純所住處,則以爲,昨日批旨之下,天聽愈邈,微誠未格,徊徨窮蹙,如無所歸,忽於千萬匪意,史官儼臨,恩諭益復鄭重,當此岌岌之時,聖上之求助於賤臣者,若是其隆摯,臣是何人?得此於聖主也。伏況昨者,臣姪子奉朝賀臣國榮,受麻大庭,更覲耿光,及其退也畫蓋法樂,前導至家,再拜告恩於臣之先父先母之靈,如此恩榮,古亦有否?先靈有知,感泣結草,當復如何?臣非木石,豈敢不進身前席?叩謝其萬一,而頑然不勤,是豈無以哉?夫臣之於君,小而衣食宮室,大而富貴榮華,皆恩也,雖然此則外也。至於肝肺相照,聲氣相通,下不以死生易其心,上不以寵利使其臣,渙然若雲龍之從,沕然若磁針之合,終始生成,卓然爲千古盛事者,此眞是大恩也。今殿下之於臣之姪子,乃如此。噫,臣姪子卽一渺少匹夫耳。殿下得之眉睫之間,托之心腹之重,人雖欲殺而不顧也,衆雖暗譏而亦不恤也。末乃委之以宿衛大權,今又許之以江湖散人,休哉盛哉。千載之下,當有感激流涕者,況其父之心乎?臣姪來自西湖曰,子今日始爲子道矣,始盡臣分矣。臣握手撫背,流涕而言曰,眞吾子也,眞聖主之臣也。聖哉吾君,非吾君,何以能辨此也?今日以前,報圖之心,誓于天心,今日以後,報圖之心,益誓于天地,區區寸心,殿下庶幾其俯燭,當此艱危之時,臣若有拯濟之道,則以臣死後結草之心,何不效得一半分於生前乎?第竊伏思之,臣之父子知己也。然臣子其性達,達故流通不窮,觸處無礙,臣則其性滯,滯故鈍拙遲重觸處生疣,出一言而旋晦其過言,行一事而旋覺其過行,此朱子所謂氣質一定不易者,臣之姪子常以此憂悶,每勸其改,而臣憮然欲改,後復如是,今若出擔重務,做事則臨手生瘡,出言則轉喉觸諱,今日如此,明日如此,小則小狼狽,大則大狼狽,雖以殿下之仁,其何以常常容貸?雖以同朝之賢,其何能每每掩護乎?不幸至此,殿下保全臣家之盛意,果安在哉?臣竊懼焉。此臣所以略陳前疏屢被恩命,而不敢爲轉動之計者也。臣之肝血,盡於此啓,不復敢有言,惟聖上速賜處分,使君臣曠絶之恩禮,終始有光焉云矣,敢啓。答曰,知道。昨日批卿疏而遣入侍史官傳諭,今日豈例諭而又遣入侍史官傳諭者,是乃敬卿禮卿之意也。以卿叩謝之意,宜卽進身,決不容一味牢讓,孤負慇懃之至念也。予於卿之如是浼浼,如是邈邈,實不知何以爲然也。嗚呼,卿之視奉朝賀,實猶子焉,奉朝賀之視卿,亦猶父焉,予所稔知而飫聞也。以是予每對奉朝賀謂曰,卿與卿叔,名雖叔姪,義同父子云云,觀卿書啓中辭語,益知卿心之如予言也。果使卿視國如家,則當卿姪謝事之餘,卿豈忍不以卿姪處於朝處於官之義,出而事予一人乎?昨今批旨與敦諭,旣以公事罔涯,有所申及,而又如今書啓之答,別以卿家之私事,有取譬引諭者,大抵公事私事,雖似不同,而如天理人情之元不相離,人情極處,天理亦然。私事之不得不然處,公事亦不得不然,卿若推私事而勉公事,將公事而思私事,想不待予言覶縷,必有所幡然覺悟,而卽起造朝,共濟時艱也,卿其念之,卿其念之。書啓晩到,呼燭草草,不在多言,所奏相照,卿須待朝出肅,以副予延佇之望焉。卽今中書,無視事之僚相,訏謨抛置,諮詢無所,此尤朝象,此尤予所大懼者也。更望卿之念此也事,史官傳諭于左議政。
檢閱鄭東浚疏曰,伏以,臣方自筵退,得接家信,臣母素患關格之症,當此猝寒,一倍添劇,轉側須人,促臣歸視,臣本無他兄弟,只有臣身,忽聞此報,焦煎罔措,按住不得,忙陳短章,徑出禁扄。伏乞聖慈,特垂俯諒,亟遞臣職,以便救護,仍治臣罪,以肅朝綱,千萬幸甚。省疏具悉。爾其勿辭,救護母病。
敎摠戎使李柱國書。王若曰,釋御營之兵權,纔循禠鞶之懇,掌摠帥之戎柄,旋侈授鉞之恩。惟簡在心,庸畀宿趼,顧惟三輔巨鎭,實摠一路重兵。殆同趙氏之晉陽,寔百年保障之地,有若漢家之馮翊,兼五營管轄之要。據險阻而壯關防,形勝視廣府相埒,繕甲兵而峙錢穀,設施與沁都同規。苟非師中吉丈人,曷膺漢北城重寄?惟卿,將門宅相,王室干城,韜鈐之譽夙彰,歷三邊而制閫,笠轂之望允叶,自兩局而登壇。肆聲續久著於先朝,伊委畀尤篤於今日,玆授卿以摠戎使,卿其闡謀猷之克壯,服寵靈之便蕃。董三軍而約束分明,詎忽重鎻鑰之政,當一面而恩威交濟,須軫撤桑土之圖。於戲,三令五申,將臣所以體注意之眷,一年再授,寡人所以付熟,手之心。故玆敎示,想宜知悉。副校理徐有成製進
己亥九月二十九日午時,上御誠正閣。右承旨入侍時,右承旨徐有防,假注書徐鼎修,記事官李信祜·鄭東浚,以次進伏訖。上命書傳敎曰,一欲諭予君臣之際而未果,大臣卿宰使之來待。又命書傳敎曰,昨批於卿,意謂卿之造朝,尙此茫然,予心悵悵,夫豈言喩?予則今日之心,倍於昨日,誠不勝爲國事,繞榻彷徨,明發不寢也。嗚呼,卿之地處,自別於他人,卿若念及於是,豈待予言之畢,而決其出脚之遲速乎?嗚呼,卿試思之,以今日之國勢,以今日之國事,觀今日之朝廷,是誠何等貌樣?論今日之爻象,言今日之作爲,則若涉大川,其無舟楫者,猶屬歇後語也。況今相府無人,國事擔閣一邊,又是何等時也?罔涯之極,不暇長語,更遣入侍史官傳諭。且有大臣卿宰來會之命,卿其卽爲造朝,以副予小子如渴之望。又命書傳敎曰,方有大臣入侍之命,卿何不入來乎?今方側席以待,卽爲入來事,遣承旨傳諭于左議政,仍與偕來。又命書傳敎曰,禮房承旨馳詣宗廟景慕宮,奉審摘奸以來。命退,諸臣以次退出。
己亥九月二十九日申時,上御誠正閣。大臣·卿宰入侍時,領議政金尙喆,領敦寧李溵,左議政徐命善,領府事鄭弘淳,綾恩君具允明,守禦使徐命膺,兼漢城判尹具善復,左參贊黃景源,行司直韓光會·李重祜,工曹判書鄭好仁,刑曹判書鄭尙淳,右參贊鄭光漢,戶曹判書金華鎭,副司直權噵,禮曹判書李福源,工曹參判沈墢,副司直任希敎·徐有寧·徐有隣·李明中·李義翊·趙時俊·李衍祥·兪彦鎬·李,漢城左尹徐有慶,同敦寧李瀁,行副司直尹坊·李柱國·李敬懋·李邦一,行左承旨鄭民始,假注書徐鼎修,記事官金健修·李信祜,以次進伏訖。尙喆等進前曰,昨日殿座之餘,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。命善曰,臣昏憒之極,天奪其魄,不誠不忠之罪,實無所逃,而下情惶愧,有不可言矣。上曰,遂事勿說,何必更提耶?卿則比他人自別,故予實有慨然之心而然矣。上曰,今日召見卿等者,欲諭予意而然矣。予於奉朝賀洪國榮,當初契遇,雖謂之前古所無,可也,而一朝休退,以外面不知者觀之,則似不無疑惑之意,故玆以召諭於卿等矣。此人之請退,予之允許,豈無商量而然乎?蓋以近年以來,委任太專,擔負太重,自非上等之人,則以此處地,何可望每事盡善,而奉朝賀至誠求退,至以畢竟之不知稅駕爲慮,予亦到此地頭,有難挽回其心,而亦欲以保其終始,成其美意,一言卽許,至有昨日擧措,而予則本有所商量而然矣。命善曰,奉朝賀之事,可謂卓越矣。且宿衛等節,今無所恃,是可悶也。尙喆曰,奉朝賀之如是成就,莫非聖上陶甄之恩,而其於國事,實爲可悶。溵曰,夜見奉朝賀疏批,自下求退之志,自上允許之敎,不勝感激矣。弘淳曰,一朝求退,卽爲允許,國事可謂罔涯矣。命諸宰先退,尙喆曰,旣登筵席,玆敢仰達矣。慶尙監司李在簡,道內弊瘼査啓後,旣有體諒之聖意,而且聞其目下情理,亦多可悶。今姑許遞,何如?上曰,依爲之。出擧條上謂尙喆曰,昨日奉朝賀旣以卿情勢有所奏者,予豈不體諒乎?卿自爲院相時,鞠躬盡瘁,近來陳懇,亦甚勤摯,而尙未使卿一伸其願,此予之咎也。惟卿勤勞之意,旣無他事之可以酬報者,故欲使卿俾得少間休歇,以副平日之懇矣。尙喆曰,今承下敎,感激之極,不覺涕淚被面,臣之自前求退,豈直爲一身之計哉?蓋爲國事而然矣。聖敎至此,感泣而已。上命書傳敎曰,首揆之秉軸,于今幾年,而何嘗一日有弛憂之頃哉?每一念之,予旣爲之悶之,又不覺面頳而背汗,皆以否德嗣位以來,國家事多憂虞而然也。至於昨日奉朝賀之奏,予固已感之,而況於此大臣,予無毫分施報之事,暫許就閒之暇,更圖後日,在領相,或可爲一時便身便心之道,予豈忍不爲?且今筵席,略諭予心腹之言,何必更有所持?疑領相今姑許副。又命書傳敎曰,左議政徐命善拜領議政,右議政洪樂純拜左議政。命善曰,是何傳敎之若此也?臣本憒憒,左揆之任,猶不堪當,況元輔之責乎?此傳敎,伏望還收焉。上曰,領相旣遞,捨卿而誰爲此任乎?尙喆曰,伏見傳敎,辭意過重,益不覺感淚之自零矣。臣之此生,餘日無多,更無報效之期,只願來生,庶有自效之道矣。上命書傳敎曰,大臣置處政事,當日爲之。命退,諸臣以次退出。
己亥九月二十九日二更,上御誠正閣。同副承旨入侍時,同副承旨南鶴聞,假注書徐鼎修,記事官金健修·李信祜,以次進伏訖。上曰,右副承旨入侍。命書傳敎曰,玆者以卿爲議政府領議政,領議政古所稱元輔也。摠百揆董百僚,贊予一人,其職不已重乎?世運汚隆,任是職者主之,治道盛衰,任是職者主之,同寅協恭之化,任是職者主之,鎔鑄陶甄之責,任是職者主之,君子在朝,小人在野,得非任是職者之功也歟?小人在朝,君子在野,亦非任是職者之咎歟?風行俗美,使頑夫廉懦夫立,任是職者之所宜勉也。綱擧紀張,使囂者熄躁者靜,任是職者之所當懋也,今有說者,或曰今之大臣,異於古之大臣,上雖委任,下難責成,予曰惡,是何言也?古人尙曰,君德成就,關於宰相去就,君德猶然。況下君德一等事,宰相其可讓與別人,不自擔當乎?噫,大臣之異於古今,不在於職,在於人,今之大臣,若以古之大臣自居,則何患其不能事事乎?卿須念予此意,出而做事,入而論道,以予上所云云之說,勉勉不懈,造次必於是也。卿或反是,予無更對卿之面,予言不再,卿其念之,毗之也重,故望之也深,望之也深,故言之也不得不切,更冀卿勿以予言之煩複爲訝,卿之肅命當在何日,是予拱而企之也事,遣史官傳諭于領議政。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
傳于徐有防曰,右承旨入侍。
南鶴聞啓曰,行大司憲尹東暹,牌招未下,執義兪彦鏶,常令金鍾厚在外,尹弼秉,持平林道浩傳旨未下,朴天行牌招未下,今日以監察茶時之意,敢啓。傳曰,知道。
鄭民始啓曰,禁衛營從事官來言,今日本營軍兵日次私習云矣,敢啓。傳曰,停。
又啓曰,御營廳從事官來言,今日本廳軍兵日次私習云矣,敢啓。傳曰,停。
事變假注書閔孝克書啓,臣敬奉聖旨,馳往傳諭于南部苧廛洞契議政府領議政徐命善所住處,則以爲臣於前席,忽伏承千萬不近似之命,事出倉卒,心□□□只以□□文字仰請□還之意,略陳數語而退矣。不意史官,誕宣別諭,上下數十百言,勉誨諄複,責任之重,期望之深,有非庸愚賤臣所敢承當者,奉讀未半,不覺惶汗之浹背也。夜色旣深,神精索莫,區區乞免之忱,有難盡意於一幅書啓之中,明當不避煩猥,齋沐封章,以俟進退之命云矣,敢啓。傳曰,知道。
事變假注書閔孝克書啓,臣敬奉聖批,馳往傳諭于西部皇華坊聚賢洞契議政府左議政洪樂純所住處,則以爲臣自受新命以來,揆分度才,千思萬量,終有所不敢承當者。蓋蔑裂之資,萬不近似於具瞻,鈍滯之性,終恐僨誤於國事,仰累聖主之則哲,徒積殘臣之罪戾,如其畢竟狼狽,無補而有害,毋寧力辭而乞免,以伏慢命之誅。是故恩諭屢及,而微守難變,今方伏地俟譴,忽於千萬匪意,半夜陋巷,史官儼臨,十行批旨。又復隆摰,臣罪愈積,而聖恩益深,伏讀以還,感淚如瀉。噫,臣雖至愚,自知則明,自量則孰矣。區區所守,已竭於昨日書啓,更無可達之辭,窮蹙無歸,但俟鈇鉞之誅而已云矣,敢啓。答曰,知道。卿之辭,胡至於此極?予於是乎茫然失圖,不知所以爲說也。果使予,誠意交孚,則卿之辭,又胡至於此極?大抵卿,以今日之國勢時象,謂有一分可恃之端,而卿之辭,如是頻繁乎?今則予於卿,更無新奇之語,但當以前後批旨及敦諭,所以申及之辭,重言之可乎?以公事與私事言之,有萬不得已之事,以此疏批言之矣,啓批言之矣,敦諭之旨,又言之矣。卿若以予言不以爲過,則卿何忍如是牢執乎?到今辭窮意罄,惟有爲卿切慨,而甚咄之心而已。卿其念予如渴之望,卽起幡然,以扶我將顚之國家事,爾其更爲傳諭,期於偕來。
傳于鄭民始曰,坐直承旨入待。
事變假注書閔孝克書啓,臣敬奉聖批,馳往傳諭于西部皇華坊聚賢洞契議政府左議政洪樂純所住處,則以爲昨夜五鼓將盡史官儼辱,寵諭諄複,臣伏地感激流涕。又自訟於心曰,以不肖臣之故,此時丙枕靡安,受恩未報,致煩宸情,此死罪也。今方悚慄,恭俟鈇鉞,忽於千萬匪意。又降屢十數行恩諭,至有偕來之命,臣罪臣固自知,未知殿下,何爲而連加誤恩於不肖之臣,如此其隆摯也。臣之苦心,已盡於昨晝書啓中,竊自謂片片肝血,無一虛僞,庶可以上格矣。所叨恩敎,今又如此,此則臣文字拙澁,未能感孚之致,此亦臣罪,謹當抽已枯之腸,瀝旣盡之血,更入文字,庶爲仰格之計,伏地兢惶,不知死所云矣。臣旣承偕來之命,姑爲仍留之意,敢啓。答曰,知道。卿之書啓,又復控免,言愈懇而辭愈摯,所謂過之又過者,正爲卿今日準備語也。俄於首揆箚批,略布予意,想卿之聞悉也,予不多誥,惟在卿等念公事之岌嶪,思朝象之泮渙,有以取捨於去就也。嗚呼,廉防雖重,義分亦不可不顧也。一日二日,但以數十行敦諭傳宣而已,至於卿等,則反無以此動念進身之計,未審卿等之分義,果安乎否乎。如使卿,有十分難進之勢,則予豈使卿,置諸隘塞之境,進退維谷,周旋拘攣乎?嗚呼,此是卿可出之時,故予以可出之義勉之矣,如其不可出之時,則予雖不誠,安用如是覼縷,徒取不誠實之譏乎?相府故事,三疏而出,卿之不出,得無待此限乎?然則予,尤當慨然於卿甚矣。予之不誠也,不能使卿感予誠意,而反效相府之故事也。卿其念之,卿其念之,莫負小子慇懃之意事。遣承旨傳諭,仍與偕入,爾則先爲入來。
鄭民始,以訓鍊都監言啓曰,依下敎,洪奉朝賀家,陪旗手五名,各別抄擇,今日爲始,着天翼把門之意,敢啓。傳曰,知道。各別申飭,俾無慢忽。
又以禁衛營言啓曰,依下敎洪奉朝賀家,陪旗手五名,各別抄擇,今日爲始,着天翼把門之意,敢啓。傳曰,知道。各別申飭,俾勿慢忽。
又以御營廳言啓曰,依下敎洪奉朝賀家,陪旗手五名,各別抄擇,今日爲始,着天翼把門之意,敢啓。傳曰,知道。各別申飭,俾勿慢忽。
領議政徐命善箚曰,伏以臣,愚迷顚錯,自速罪戾,上而不忠不誠於君父,下而無信無義於朋友,俯仰慙悼,夫豈有束帶造朝之望,而近侍宣諭,偕來有命,臣他不暇顧,章皇入肅,進伏文陛,復瞻天顔,自不覺聲淚之俱逬。臣雖頑如木石,親承開䆁之音,豈敢爲控辭之計,而第其去就之郞當,必將貽羞於朝廷,故擬於筵退之後,更申重勘之請矣。忽地陞拜之命,遽下於前席訟愆之際,繼而十行恩綸,夜中臨辱,諭之以責任之大,勉之以古人之事,諄諄策礪之敎,始溫而終嚴,臣擎讀數回,五內震越,不知何辭而仰復也。噫,我聖上,陶甄臣,生成臣,臣之本末長短,豈有遺照於淵鑑之中,而此時此任,不少留難者,眞以臣爲能克荷擔負,對揚明命而然哉?臣於中書之職,固萬萬僥濫,而三載伴食,倖免狼狽者,實賴仰成之有人耳。今乃進據首席,委寄轉重,則觸事生疣,畢竟顚沛,可立而待,此豈但臣身之私憂而已?嗚呼,安危倚仗之臣,遽決長往之擧,凡有訏謨,誰與講確,凡有疑難,誰與反復?臣雖在承佐之地,猶且寢食靡甘,莫知所以爲計,況可更進一步,自取其僨誤也?臣旣獻身於殿下,夷險燥濕,不敢自擇,已有區區素定,故前後叨冒,未論可堪不可堪,惟以趨走承膺爲事,今於座次之陞遷,如是祈免,不知者,必以爲例讓,而若其苦心至懇,實出於深量熟慮,臣豈敢以一毫假飾之言,干瀆我殿下之前哉?衷情所迫,言不知裁。伏乞聖慈,俯垂鑑諒,特許收還新命,以幸國事,以安賤分,公私不勝顒祝。取進止。答曰,省疏具悉卿懇。昨夜敷予心腹,宣示十行,庶幾卿之幡然造朝,協輔予不穀,不意史官之回,辭巽備至,辭箚之上,控免愈懇,卿豈欲捨予小子耶?嗚呼,卿其試思之,今日朝廷,予之所恃者,果幾人哉?卿不待予畢辭,想必默會而有所慼然者矣。往者雖不可挽如卿在朝者,思所以一心戮力,扶我將亡之國,奠我將危之朝,非卿今日之所當懋乎?昨夜左揆書啓之批,予略已申及,卿亦見諸朝紙矣。嗚呼,若涉大川,其無舟楫則亡也危也,可立而待也,爲今日在元輔之責者,忍以區區私義,爲咫尺之守乎?予於是乎不能無慨於卿之後公先私也。卿與左揆,聞予是敎,若不卽起視事,則是負予也,又不念垂亡垂危之國家也。自玆以後,予不更言,卿其念哉。仍傳曰,遣承旨傳諭于領議政,與之偕來。
己亥十月初一日午時,上御誠正閣。右承旨入侍時,右承旨徐有防,假注書徐鼎修,記事官金健修·李信祜,以次進伏訖。上命書左議政洪樂純箚子批答。批答見日日記命書傳敎曰,前後國役,效勞旣多,每欲下敎而未果,畵員張時興·崔得賢,依以前他畵員例,永付司果窠付之。命退,諸臣以次退出。
己亥十月初一日酉時,上御誠正閣。坐直承旨入侍時,行左承旨鄭民始,假注書徐鼎修,記事官金健修·李信祜,以次進伏訖。上命民始,書領議政徐命善箚子批答。批答見日日記命書傳敎曰,罰已施矣。金堤郡竄配罪人具敏和,放送。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
南鶴聞啓曰,行大司憲尹東暹牌招未下,執義兪彦鏶,掌令金鍾厚在外,掌令尹弼秉,持平林道浩傳旨未下,持平朴天行牌招未下,今日以監察茶時之意,敢啓。傳曰,知道。
傳于南鶴聞曰,同副承旨入侍。
傳于徐有防曰,右承旨入侍。
南鶴聞啓曰,禁衛營從事官來言,今日本營軍兵日次私習云矣,敢啓。傳曰,停。
又啓曰,御營廳從事官來言,今日本廳軍兵,日次私習云矣,敢啓。傳曰,停。
傳于南鶴聞曰,奉命注書入侍。
都承旨金履素書啓,臣敬奉聖批,馳往傳諭于南部苧廛洞訓導坊契議政府領議政徐命善所住處,則以爲臣衷情所迫,不避煩猥,瀝陳血懇,顒俟兪音,言辭拙訥,未能孚格天心,不惟不賜允許,特遣近密之臣,誕敷惻怛之批,一札十行,反復誨諭,至於默會慼然之敎,奉讀以還,聲淚俱發,臣雖迷頑,旣承此敎,何暇恤一身顚沛,不思所以竭蹶趨膺也哉?抑臣有區區愚見,不敢自隱於召命之下。夫以左揆之宿德重望,兼有同休戚之義,方當鼎席一空,聖心虛佇之日,不宜膠守私義,許久遲徊,而猶且連章屢啓,汔無變動,則況如臣之百無肖似者,何所藉手,唐突先出乎?此臣所以趑趄顧望,將進而不敢進者也。惟願聖上,益加敦勉,俾令左揆,不日造朝,則臣當追躡後塵,冒沒承命云矣。臣旣承偕來之命,姑爲仍留之意,敢啓。傳曰,知道。已諭於左相之批,今之國事,豈獨如涉川之無艄工,支廈而無良師乎?川之漲矣,尙俟涸矣,廈之顚矣,猶須葺矣。國家事,其可等閑看過,任其危亡乎?左揆聞予今日之批,豈不思所以幡然改圖之道乎?卿須體予至意,與左相,相議卽起造朝事。卿其更爲傳諭,期於偕入。
左副承旨李在學書啓,臣敬奉聖批,馳往傳諭于西部皇華坊聚賢洞契議政府左議政洪樂純所住處,則以爲臣力逋嚴命,恭俟誅譴,耿耿不寐,北望宸極,一則自訟其罪,一則益感隆恩,愚衷轉激,無以爲懷。此際溫綸又降,承宣儼臨,罪則當勘而未勘,恩則愈往而益大,殿下獨不念王言之不可煩,國體之不可墜,而一之二之,三之四之,至於靡所止極耶?君父,天也。天命何敢逃,而區區微執,亦不爲無據,捨其所守,趨走爲恭,是違其常分也。分之所不敢出,亦義之所不敢出也。臣之所以事君者,亦惟義也,今已夜深,不敢長語。謹當秉燭治疏,更暴苦懇,以俟進退焉云。臣旣承偕來之命,姑爲仍留之意,敢啓。傳曰,知道。
都承旨金履素書啓,臣敬奉聖批,更爲傳諭于南部苧廛洞訓導坊契議政府領議政徐命善所住處,則以爲臣旣以待左相造朝,臣亦冒沒趨膺之意,有所仰陳矣。今聞左相,明將造朝,臣謹當同爲祗肅,近侍相守,一時增悚,先命收還,千萬顒祝云矣。臣旣承偕來之命,姑爲仍留之意,敢啓。傳曰,知道。
左副承旨李在學書啓,臣敬奉聖批,馳往傳諭于西部皇華坊聚賢洞契議政府左議政洪樂純所住處,則以爲臣冒萬死更陳一疏,肝血盡矣,心事竭矣。今方伏地恭俟嚴命,恩批又降,反覆譬曉,丁寧誨責,無非不肖賤臣所敢承。至若舟中室中之聖諭,臣雖頑如木石,豈不惕然動心也?固當卽地趨詣,以伸叩謝,而自叨重任以來,衷情震剝,憂畏交摰,謹當收召精魄,商量進身焉云。臣旣承偕來之命,姑爲仍留之意,敢啓。傳曰,知道。
傳于沈念祖曰,右副承旨入侍。
鄭民始,以兵曹言啓曰,自景秋門南邊西營,至驛馬營宮墻,今方撤毁改築矣,此與略干頹圮處有異,把守等節,不可不嚴加守直,西營字內,則本處入直禁衛軍,叧飭把守。驛馬營字內,則以金虎門入直砲手,隨其役處,自宿衛所,發令箭,量宜除出,限畢築間,各別守直,而日暮時圍排,令紫門監,堅實擧行之意,分付,何如?傳曰,允。
又以訓鍊都監言啓曰,景秋門南邊宮墻改築處,以金虎門入直軍,隨其役處,自宿衛所,量宜除出守直事,自兵曹,草記入啓矣。依定式,金虎門入直砲手十五名,待宿衛所令箭除出,限畢築間,把守之意,敢啓。傳曰,知道。
又以禁衛營言啓曰,來十二月當七番中部中司屬京畿四哨及江原道一哨,合五哨軍兵,來十一月二十五日,京中逢點,依例準二朔立番之意,兩道監司處,預爲知委,何如?傳曰,允。
又以禁衛營言啓曰,來十月當六番中部左司屬京畿五哨軍兵,逢點實數六百五十二名,已爲點閱整齊矣。十月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來十二月庚子正月兩朔,應立右部前司屬洪忠右道五哨軍兵,來十一月二十五日,京中逢點,十二月初一日,與中部後司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來十月十一月兩朔,應立中部後司屬洪忠右道五哨軍兵六百七十名,已爲逢點整齊矣。十月初一日,與右司軍兵替代立番後,舊軍放送之意,敢啓。傳曰,知道。
南鶴聞,以義禁府言啓曰,金堤郡竄配罪人具敏和,放送承傳啓下矣。卽爲放送事,分付該道道臣之意,敢啓。傳曰,知道。
又以義禁府言啓曰,南海縣安置罪人具庠,放送承傳啓下矣。卽爲放送事,分付該道道臣之意,敢啓。傳曰,知道。
前江華留守洪樂純疏曰,伏以臣孤恩負罪之臣也,豈敢復賜煩瀆,兩賜恩批,五降恩諭,實非賤臣所敢當。慈天益高,愚衷益蹙,不得不又疾聲而呼,惟聖明憐之哀之。書曰,惟帝其難之,知人則哲,臣嘗讀此而疑之曰,欽明之德,卽一天也,萬物無遺照,至於左右任事之人,其賢其愚,辨之何難,而其言乃如此也。今以我聖上命臣之事見之,知人果難矣哉。殿下聖主也,人之賢愚,旣盡知之矣,獨於賤臣,不知其愚,屢加誤恩,前後聖諭,屢千百言,而無非臣不敢當而至若扶顚之敎,尤不近似,聖人之言,本無虛下一字,臣伏見殿下絲綸之間,稱停無過,今施於臣身者,非臣實狀,似指別人而言。嗚呼,何爲其然也?殿下眞以臣爲能扶顚乎?臣而扶顚,天下之人,孰不扶顚?臣請以一言復之,今之國勢,譬諸若涉大川,浩無涯畔,風濤浩蕩,舟楫傾欹,當其時也,必得副手梢工,操舟定柁,擧帆使風然後,可免胥溺,不然而使牛童馬卒,任其責,則頓足號呼,不旋踵而淪覆,寧不悲哉?又如大廈千間,墻頹壁毁,東圮西傾,當是時也,必得大匠良師,支住修葺,無汲汲也,無徐徐也,無大用力,無小放心,牽之架之,蓋之墍之,然後可免崩塌,而人亦無患,不然而使耕奴樵僕,任其責,則妄施繩墨,未措手而必傾覆矣,亦豈不悲哉?臣殿下之牛童馬卒也,耕奴樵僕也。何故托之以涉川支廈之功乎?此臣所以知之明而辭之苦,寧被慢命之誅而已。殿下若知其然而强其任,則非臣所敢知也。伏地惶恐,以俟嚴命。至若三疏古例,臣雖無狀,豈忍以虛僞飾讓,事我聖主乎?臣本無寸長,只有愚樸之性,雖尋常朋友,不欲以俗態相接,況乎君父乎,況乎受恩如天者乎?意澁辭拙,自不覺其至再至三,此亦臣之罪也。臣無任屏營祈懇之至。答曰,省疏具悉卿懇。昨日予勉卿以世道之責曰,扶此將顚之國家云爾,則卿庶幾幡然,予所望之。及見疏本,巽言如前,讓辭冞懇,何卿之不念予至意,至此之甚乎?予於是乎更欲無言,然姑以卿所云云之說,反復之可乎?涉川之喩,支廈之譬,政如今日國勢,而及其救胥溺之方,免崩塌之策,則如卿之熟手鴻匠,乃反躬自菲薄,至曰,寧被慢命之誅。嗚呼,天下事,理順則辭順,理屈則辭屈,卿之疏中云云,得無近似於此乎?上段取比之說,以其理順之故,辭亦順焉,雖謂之曲暢旁通,可也。下段自謙之說,以其理屈之故,辭亦屈焉,雖謂之攛挪捃摭,可也。於是二者之間,以卿明識,似不難於取捨矣。設如卿言,非梢工不能涉大川,非良師不能支大廈云爾,則有似然而實不然者,若或波濤汹涌而舟將覆矣,楹桷圮毁而室將仆矣,當此時也,舟中室中之人,其可讓以不習濟水,不嫺作舍,而束手坐亡乎?且有一言於卿者,川之不涉,廈之將頹,諉以不能而不爲者,其患止於一人一家之事矣,至於國家之將顚,又可讓之以不習不嫺,而反受坐亡之懼乎?適因所愼,思又索然,作批于卿,不能長語,草草止此,歉嘆歉嘆,卿其諒之。傳曰,此批答,使偕來承旨傳諭,仍令期於偕入。
己亥十月初二日辰時,上御誠正閣。同副承旨入侍時,同副承旨南鶴聞,假注書徐鼎修,記事官金健修·李信祜,以次進伏訖。上命書傳敎曰,拜辭例於朔朝,各樣問安時,同奏同答,故昨日亦然,不過應口卽答之事也,意謂然矣,中間誤錯,因以稽滯,致使大臣,乘昏肅命,政院之不卽提奏,喉舌之義果焉在哉?吏房承旨,從重推考。中官·司謁,亦難免其罪。中官罷職,司謁汰去。上曰,下番翰林入來乎?信祜曰,尙未入來矣。上曰,左右史不備,卽爲牌招,可也。命退,諸臣以次退出。
己亥十月初二日巳時,上御誠正閣。右承旨入侍時,右承旨徐有防,假注書徐鼎修,記注官申匡堯,記事官金健修,以次進伏訖。上命書傳敎曰,當初所坐,不啻有輕重之別,而尙今坐謫者徑放,或涉於顔私而然也。更以思之,賞延于世,亦是王政,在今日尤所當念,南海縣安置罪人具庠,特爲放送。以檢閱李信祜牌不進罷職傳旨。命書傳敎曰,事體所在,焉敢若此?左右史無人之時,尤焉敢一味違牌乎?只推,更爲牌招入侍。又命書傳敎曰,諉以館規,轉相違牌,古例雖然,徒涉紛挐,以年少新進之欲效古事,徒使予疲於酬應,極可悶也。況御製較正,事面自別,雖無是事,近日以來,連除本館之直,則官銜有無,不足輕重。奎章閣待敎徐龍輔,本職今姑許遞,使之專意閣務。上曰,奎章閣待敎徐龍輔,令該曹口傳付軍職。出榻敎上曰,下番無人,李信祜如已入來,卽爲入侍。檢閱李信祜進伏。上曰,徐龍輔入侍。奎章閣待敎徐龍輔進伏。上曰,旣遞本職,館事非所可論,此後則內閣御製較正之役,專心爲之,可也。命退,諸臣以次退出。
己亥十月初二日申時,上御誠正閣。同副承旨入侍時,同副承旨南鶴聞,記事官李兢淵·金健修·李信祜,以次進伏訖。上謂賤臣曰,爾父之病,何如?賤臣對曰,近日則漸有減勢,而姑未快復矣。上曰,何當上來乎?賤臣對曰,行役則姑難爲之矣。上命退,諸臣以次出。
己亥十月初二日二更,上御誠正閣。右副承旨入侍時,右副承旨沈念祖,假注書徐鼎修,記事官金健修·李信祜,以次進伏訖。上命念祖,讀奏公事,上命史官,考準御製冊。上曰,謄書之際,誤落甚多,閣臣若着意考準,則豈如是耶?念祖曰,書冊謄書之際,雖十分精詳,每不免有誤字矣。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
沈念祖啓曰,江華留守蔡濟恭,當日內交龜事,命下矣。屢度催促,而終不出肅,閉門後上疏始爲來到,故纔已退却矣。特敎之下,不爲膺命,誠極未安,推考警責,何如?傳曰,允。上疏捧入。
南鶴聞啓曰,大司憲尹東暹牌招啓辭未下,執義兪彦鏶,掌令金鍾厚在外,掌令尹弼秉,持平林道浩,傳旨未下,持平朴天行牌招啓辭未下,今日以監察茶時之意,敢啓。傳曰,知道。
傳于徐有防曰,右承旨入侍。
傳于李命植曰,領議政·左議政入侍。
傳于沈念祖曰,頃者欲爲下敎而未果矣。晉州監牧官尹東瑀,改差前後,效勞旣多,加資付僉知,前監牧官仍任。
又傳于曰,奉朝賀家,賜與王牌,自戶曹成給公文於本家,而上納之際,或致紛紜,亦爲分付明禮宮,使之收捧輸送於本家,至於列邑行會公文,則只以上納明禮宮之意,行會事,分付戶曹。
又傳于曰,坐直承旨入侍。
傳于鄭民始曰,左副承旨入侍。
假注書閔孝克書啓,臣敬奉聖旨,馳往傳諭于西部黑石里議政府左議政徐命善所住處,則以爲臣,昏憒朽鈍,事事顚錯,嚴敎之下,驚懔罔措,泥首金吾,惟俟鈇鉞之誅,畢竟薄勘,匪罪伊榮,逬出江干,縮伏訟愆,不自意敍命特下,爵秩如舊,夜中史官,遠布別諭,字字恩言,迥出尋常,負罪賤臣,何以得此,雙擎九頓,不覺感淚之被面,臣旣承恩敎之後,一味退處,亦涉逋慢,明當趨入城裏,收召精神,更以文字,仰暴衷懇云矣。敢啓。傳曰,知道。
都承旨金履素疏曰,伏以臣日昨銀臺除命,適下於不敢言私之時,章皇出肅,數日供職,而第臣兼帶內局廚院兩提擧之任,俱有世所共知之嫌,義不容仍冒,玆敢短章自列。伏願聖慈,特賜諒察,俾卽鞶遞,千萬幸甚。批答出傳敎
左議政洪樂純箚曰,伏以臣,今旣肅命,所帶惠局堂上,其在法例,不可仍帶。伏乞照例許解,以安私分,千萬幸甚。取進止。答曰,省箚具悉卿懇。前簡惠局之任,玆令有司,照例遞改,卿其安心焉。仍傳曰,此批答,遣史官傳諭于左議政。
吏曹參判李普行疏曰,伏以臣,庸愚無能,最居人下,曾不足以備與於百執事之末,而遭遇聖明,偏蒙知顧之恩,其所拂拭而拔擢之者,逈出常品,歷數在廷,罕與爲比,前後踐歷,固已踰越涯分之甚,而反顧慙恧,有不能一日自安於中。不意玆者,天官亞貮特除之命,又下於千萬夢想之外,恩數之殊異,往而有加,私義之惶蹙,轉益難言,惝怳俯仰,靡所容措,適當事會迫遽,逃遁不得,一日二日之間,雖未免副急,唐突冒膺,然去就顚倒,廉愧都爽,揆之義分,寧有是耶?夫不由公選,中批除拜,本非淸朝之美法,而亦惟聖上之所嘗持難而審愼,則又何以一朝,遽爾加之於如臣不肖,而無甚顧惜,乃至此哉?其爲乖官方而累聖簡也,顧不大歟?此誠臣之所以徊徨驚駭,不能無惑於日月之明,而不敢以一己之榮寵,徒爲區區感激之私而已也。噫,臣受恩罔極,河海莫量,而旣不效毫絲之報,乃反以臣身之故,終然貽累於聖德,有如是者,臣之罪於是乎尤不可贖矣。抑臣於此,又有所戚戚於心者矣。夫君臣之際,恩義之重,自有所在,官爵寵祿,猶屬外事,無狀賤臣,雖不能自致於進退之分,惟天地曲遂之仁,亦豈可使一物之不得其情也哉?玆敢披露情實,冒昧而歷陳之。伏乞聖慈,俯垂諒察,亟賜鐫改,以重公器,以安私分,千萬幸甚。答曰,省疏具悉。特除實予簡拔,卿其勿辭,從速察任。
己亥十月初三日辰時,上御誠正閣。領左相入侍時,領議政徐命善,左議政洪樂純,左副承旨李在學,記事官李兢淵·金健修·李信祜,以次進伏訖。命善曰,日間聖體,若何?上曰,一樣。命善曰,昨日左相疏批中,有所愼之敎,伏未知症候若何,上曰,適有感氣而不過一時之症也。命善曰,王大妃殿氣候,何如?上曰,一樣矣。命善曰,惠慶宮氣候,何如?上曰,亦一樣矣。命善曰,臣於此職,豈有一毫近似者乎?況別諭辭敎,尤非如臣無似,所可承當,而昨日批旨懇至,惶感無地,一身私計,有不暇顧,雖未免冒沒承膺,而臣之畢竟狼狽,理之必至,臣身狼狽,卽朝廷之狼狽,臣身雖不足恤,其於國事何哉?不待狼狽,早賜斥退,改卜可堪之人,以畀元輔之責,是臣區區之望也。上曰,過矣。予之倚毗於卿等,委任於卿等之意,已悉前後疏啓之批,而顧今世道之責,非卿等而將誰任也?予不欲更事覶縷矣。命善曰,臣之所恃者,惟左相,而左相今已膺命,此後凡事,勢將與左相,相議而爲之矣。樂純曰,臣於前後疏啓,冒萬死陳懇,今則肝血已乾,而古人謂人雖至愚,自知則明,臣雖愚迷,亦豈無自知者乎?後世之輔相,雖曰,不如古人,豈有如臣不肖者,亦嘗冒居乎?昨日批旨中,涉川支廈之責,雖使古人有才德者當之,猶懼不堪,況如臣者,豈有一毫承當之望乎?臣之辭懇,實出中心之自量,非效他人之例讓,而及承室中舟中之聖諭,臣益切感激,無以爲辭,不得已冒沒入肅,而早晩僨誤,臣實自期,非惜臣身,人將謂何?惟願聖明,早賜斥退焉。上曰,卿亦過矣。世道之責,任之於領相與卿,而奉朝賀未畢之志事,非卿而誰可當之乎?樂純泣曰,往在乙未至月晦,臣姪,復入春坊,將以身死,泣語於臣曰,從子固當死矣。禍豈及於伯父乎?臣亦泣而答曰,是何言耶?汝死,吾豈能免死乎?凡人之於朋友,相許以知己,適當其患難,則以一死報,況汝受邸下莫大之恩者乎?汝其入去,爲邸下剖腹,可也。何幸皇天默祐,宗祊復安,臣亦嘗語臣姪曰,春宮御極之後,汝卽告退,以此相戒,伊後亂逆疊生,國勢孤危,未免有設置宿衛之擧,臣每見其心焦不寧而亦不敢復言矣。今日之能辦此者,雖緣國事之稍定,而非我聖上之至仁大度,其何能如是乎?是所謂光武能成子陵之高也。臣心喜幸,固無可言,而第念宿衛之地,虛無人焉,中夜繞壁,不覺彷徨矣。上曰,奉朝賀事,不知者,或疑予君臣之間,而予語奉朝賀曰,此則不足憂也。予嘗讀古人書,粗知義理,故欲使奉朝賀,無失令名,至勸學問矣。今於此請,一言卽許者,實由於予躬之不暇恤也,而卿疏中宸居無宿衛之人云者,不覺於悒矣。樂純曰,臣與奉朝賀,雖是猶父猶子之間,而奉朝賀則天品瀅澈,無所礙滯於事爲之際,臣則賦性鈍滯,不能事事,此則殿下亦嘗俯察,臣何敢煩陳,而顧今奉朝賀則告退,而臣獨當大任,自顧無似,雖列卿之位,猶不可堪,況此相職乎?冒據非據,終至僨敗之境,則非但臣罪難赦,豈不有傷於殿下之明乎?臣之所望,惟在於速賜斥退矣。上曰,卿之德量望實,予已熟知,卿雖以遲鈍爲辭,而予旣以誠心任卿,卿亦以誠心當之,至於成敗利鈍,非所逆覩,但當一付之天,可也。予雖狀年而屢經艱虞,受傷亦多,欲自今日以後,國家大事,雖可摠攬,而自此以下,則悉皆委之於卿等,卿等雖或有議論之不同者,始雖參差,卒歸爛漫,使予少紓宵旰之憂,以補氣血之勞,則不害爲祈永之一端。且予嗣服後,略有所施措者,未知其得宜與否,而今日之道,不過堤坊與鎭安,兩行不悖而已,此外,別無他道,卿等更勿辭遜,好矣。命善曰,臣旣出脚,豈敢爲飭辭例讓之計,亦豈出避怨免謗之心哉?惟當生死向前,爲一分圖報之地,而其於本無才識何哉?前則首揆在焉,而且有所往復相議處,今則臣冒居元輔之任,且無可依仰者,惟當與左相,爲依恃之計,此外更無所達矣。樂純曰,屢屢下敎,丁寧懇至,臣不敢更有所達矣。上曰,奉朝賀自今以後,不復以朝廷事言予,予亦不復以朝廷事,及於奉朝賀,俾保其晩節之淸香。惟卿等,可當世道之任,而今之國事,較諸數年以前,稍有異焉。比如家舍之重創,繩墨尺度,略有頭緖,遵此爲之則,雖千百間大廈,亦將無難矣。卿等一遵何約束,奮發直前,內外交修,寬猛得中,使予忘憂,好矣。命善曰,聖敎允當矣。上曰,卿等有何所達者乎?命善曰,臣則別無可達者矣。樂純曰,臣非敢效政府故事,爲初筵陳奏,而自前有業欲一陳者,敢此仰達矣。聖上不知臣不肖,置之輔相,臣之不肖,何敢當是任?苦懇力辭,窮蹙無歸,不得已暫爲叩謝之計,而及登筵席,仰聆天語,益覺隕越,俯顧微分,益覺慙惶。今之國勢,四顧茫然,一無可恃,如臣者,無所重輕,但臣之所恃者,我聖上耳。昔先正臣宋時烈,告于孝廟曰,臣友金益熙來言于臣曰,一世必有領袖,以做事功,今則逢大有爲之時,無一領袖,吾輩當以我聖上爲領袖,生死以之,此言竊悲,伏願無孤臣等之望。當是時也,强敵外詈,凶逆內肆,獨賴孝廟聖武,世道終至於休明,功業巍蕩於世室。今臣等之所望於殿下者,亦有先正之有恃於孝廟者也。人臣之贊其君,必曰,聖明,此例語也,臣之仰殿下,眞聖明也,登極後,大處分大擧措,仁至義盡,無一私意,非聖明而然乎?不幸亂逆疊出,國勢綴旒,是故治效未著,人心未定,紀綱不立,朝廷不正,此豈殿下初心,亦豈臣等之所望?然自古無不可爲之時,其要,只係於君心之不懈。臣本蒙識,雖不敢效前人初筵故事,而憂愛之心,貫諸心腑,不敢自外,今日事,無過於急務大本。嗚呼,無論將治將亂,其急孰有大於儲嗣乎?四百年宗社之托,在於殿下,而春秋將近,而立國本空虛,大小臣民,孰不焦慮竭悶乎?御製仁明園挽詞,悲切感傷,見者莫不流涕。嗚呼,以殿下之聖,何屯艱之若是,坤殿患候,自內雖加醫治,而久未見效。雖以閭巷言之,有積苦貞疾者,或朝劇暮歇,或昔疾今瘳,而能有産育者,此群情之所望於今日者也。臣與臣姪子,尋常以此爲憂,臣之姪子,亦旣屢陳,昨聞又以此泣請於將退之時。伏望殿下,以其惜去之聖心,從其爲國之苦懇焉。故監司臣金澄,當孝廟丁酉,請選名家之子,以廣螽斯之慶。當時顯廟在邸,春秋鼎盛,而澄之言尙復如此,忠於其君者,孰無是心也?惟殿下淵然深思,斷然卽行,無使臣姪之言歸虛焉。此所謂急務也。殿下性質高明,見理見事,洞澈玲瓏,凡其施措,無所礙滯,臣常欽嘆,而惟其高明之故,或有欠於博厚悠久。夫高明也·博厚也·悠久也,備是三者,然後可以合天地之道,成造化之功。昔宋臣朱熹,勉其友張栻曰,竊瞷所存,大抵莊重縝密,氣象有所未足,以故所發多暴露而少含蓄,此殆涵養本原之工,未至而然也。以此慮事,吾恐視聽之不能審而思慮之不能詳也。願察此言,朝夕點檢,絶其萌芽,勿使能立,則知定慮精,其於有爲,事半而功倍。栻大賢也,朱子以此勉之,臣愚死罪,願殿下常留念於此言,則聖學益明,治效可著矣,此所謂大本也。我國家立國,專尙儒術,民貧兵弱,無一可恃,能延國脈於無疆者,乃崇儒之功也。聖上淵乎遠覽,至誠招延,兩儒賢,次第登朝,出入經席,講論訏謨,列朝盛事,復見于今,而金亮行,則疾病沈頓,不可久留,宋德相則以款款之忠,知無不言,言無不陳,一朝翩然還山,是豈爲一冢宰之陞而然哉?必有其以也。山林之言,雖不必事事而盡用,至其要切最宜於風敎者,固當畫卽施行,而如人才之薦,淸白之選,是何難事,而閱歲無聞,雖云季世,豈無好人?無好人三字,非有道者言,況位居宰相者,平生不識一箇好人,其不好善可知也。自肅考以來,百餘年間,以臣所聞,淸白之吏,不患無人也。臣待罪列卿時,常歎此事,而大僚在前,諸公無言,臣不敢獨聒,今適猥忝三司,先獻經術之士二人,一則先正臣宋時烈後孫,名曰,煥箕,固窮讀書,通經學古,此則臣待罪錦營時,熟知之,嘗擧於道薦。又有韓啓增者,心地堅固,經術通明,七十殘齡,三旬九食,咿唔之聲,若出金石,此則臣雖不知,得之於聽聞者熟矣。此二人者,乃聖世之逸民,儒林之善士,當此逐日開講之時,臣謂宜招以經筵官,使之朝夕啓沃,則宜有所益。伏乞留念。臣耳目雖短,旣擧二人,乞令廟堂諸臣,各擧其所知,而淸白之吏,亦遵公正之議,以勵貪墨之俗,而若又慢不奉行,是輕朝廷也。宜有責罰也。宋德相之去,亦逾月矣,招之旣艱,去之甚易,若一去而不復致,則豈非可惜乎?旣非果忘之士,若更加敦召,豈不幡然乎?不切時體,山人之本色,山人切於時體,焉用山人?儒者之於人國,其言雖不切時樣,其心則蓋明天理正人心,治國之良法,莫過於此。譬如久病將死之人,得粱肉之滋,蔘朮之補,雖不能一朝蹶然而起,久則氣健神旺,復爲完人,其功甚大。殿下聖明,盡燭此理,伏願深留聖意。臣於言路一事,竊有訝惑,而憂悶者,臺閣之委靡,莫甚於向年,桁楊荐棘,言發輒至,猶有言者,今則聖上,廣開不諱之門,屢降求言之敎,三司之臣,瘖無一言,豈今日朝廷,盡是元凱,今日牧宰,盡是龔黃,今日民習,盡是可封而然耶?若此不已,則人心去益放僻,將無所不至,而雖有大權奸,殿下無從而聞,此豈細事?臣愚迷,莫究其端,願特降明命,曉諭在廷,使嘉言日進,國脈益固,凡有以言獲罪者,一竝調敍,使四方,咸知聖上來諫之德意。今日之習俗,委靡不振,蓋已難矣。若君上罕御經筵,則群下當苦口力爭,今聖上日御經筵,而經筵之官,特進之班,互相厭避,喉院疲於促督,下吏困於奔走,甚至來待有命,正時已入,臨急顚倒,不成事體,此可謂愛其君乎,愛其身乎?臣竊慨然,此後若復如此,亟加譴罰,以警其他,堂堂淸朝,豈患乏人也?上曰,卿之所奏儘好,當留念矣。命善曰,左相所奏皆好,而第一條,尤是急先務也。奉朝賀告退之日,亦有所陳達,而此非但左相叔姪之言也,實是一國之所顒望者。雖於今日,卽賜開納焉。上曰,左相所陳,皆得古相之體矣。命善曰,江華留守,未及交龜,故左相尙佩密兵符,其在朝體,誠極未安。新留守蔡濟恭,各別催促,使之卽爲辭朝,以爲今日內交龜之地,何如?上曰,依爲之。仍命領·左相先退。命書傳敎曰,卿胡曠日闕起居之禮耶?予之所以目今其能寓意而寄心,朝起而待卿之造焉。卿之歸也,又待此夜之過,而來朝之造朝也。卿若念此,則又何遲徊於承候之事歟?卿其念之,卽爲入來承候,莫孤予此意事,傳諭于奉朝賀處。上命退,諸臣以次出。
己亥十月初三日未時,上御誠正閣。右承旨入侍時,右承旨徐有防,記事官李兢淵·金健修·李信祜,以次進伏訖。上命書傳敎曰,辭朝時急,受符體重,不可等待開政,卽爲口傳下批。又命書吏曹參判李普行疏批。仍命退,諸臣以次出。
己亥十月初三日酉時,上御誠正閣。坐直承旨入侍時,右副承旨沈念祖,記事官李兢淵·金健修·李信祜,以次進伏訖。上命書左議政洪樂純箚子批答。仍命退,諸臣以次出。
己亥十月初三日初更三點,上御誠正閣。右副承旨入侍時,右副承旨李在學,記事官李兢淵·金健修·李信祜,以次進伏訖。上曰,旣有先朝禁令,則都承旨之疏,初何捧入乎?在學曰,以都承旨之故,下位不得不捧云矣。上曰,政院古事,尙未考出乎?在學曰,連爲考見而不得矣。上命書傳敎曰,國綱已復解弛乎?可謂解馳,無餘地矣。先朝金石之典,肆然冒犯,曾不留難,大是寒心之事,從前此等處義,雖自下遞去,初不敢上聞,則今日擧措,得非放恣之甚乎?都承旨金履素削職。又命書傳敎曰,捧納承旨,宜有處分,而名曰一院之長,則亦難退却,且此與他人有異。同副承旨南鶴聞姑先推考。又命書傳敎曰,何時下敎乎?更漏已動,尙不考奏,所失非細。坐直承旨,一竝從重推考。又命書傳敎曰,兵曹參判李命植,都承旨除授。又命書傳敎曰,今則藥院無人,進膳其將闕却,宜有速處之道,藥房提調具允鈺,今姑許遞。上曰,前都承旨金履素上疏,還給。上命退,諸臣以次出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
又啓曰,檢閱李信祜,以其親病,陳疏經出,原疏纔已捧入矣。所當直捧禁推傳旨,而此與無端經出有異,推考警責,何如?傳曰,允。
沈念祖啓曰,行大司憲尹東暹牌招未下,執義兪彦鏶,掌令金鍾厚在外,尹弼秉傳旨未下,持平林道浩傳旨未下,朴天行牌招未下,今日以監察茶時之意,敢啓。傳曰,知道。
傳于南鶴聞曰,右副承旨入侍。
南鶴聞啓曰,禁衛營從事官來言,今日本營軍兵,日次私習云矣,敢啓。傳曰,停。
又啓曰,御營廳從事官來言,今日本廳軍兵,日次私習云矣,敢啓。傳曰,停。
傳于南鶴聞曰,同副承旨入侍。
傳于李命植曰,領議政入侍。
傳于李在學曰,同副承旨入侍。
傳于李命植曰,左右史不備,違牌翰林敍用,口傳付職,牌招入直。
吏曹口傳政事,檢閱鄭東俊單付。
以檢閱鄭東浚牌不進罷職傳旨。傳于李命植曰,只推。
傳于徐有防曰,坐直承旨入侍。
備邊司薦望,李性源爲江華留守。
李在學,以御營廳言啓曰,前軍色從事官柳孟養,旣已敍用,仍爲差下,使之察任,何如?傳曰,允。
領中樞府事金尙喆箚曰,伏以,臣卽伏見前都承旨臣金履素疏本,則以例兼兩提擧之有嫌避,至有引義之擧,而重臣旣蒙體諒之處分,在臣廉義,其不可默然仍帶也,明矣。玆敢短箚自列。伏乞聖明,俯垂鑑諒,先遞臣廚院都提擧之任,以靖私義焉。取進止。答曰,省箚具悉卿懇。所懇若此,況領相,旣以此引遞,則卿之處義,宜無異同,卿之兼帶廚院都提擧之任,今始許副,卿其安心勿辭焉。仍傳曰,此批答,遣史官傳諭于領府事。
領敦寧李溵箚曰,伏以臣受命摠裁,今已五朔矣。顧以區區自效之忱,苟非疾病之大難强,則曷敢爲辭免之計,而一自昨冬重病以來,眞元未復,形神已脫,尙不得爲完人。幸蒙我聖上憫念之德意,許令往來松楸,時飮水泉,賴以至今支活,恩出再生,感結心肺,而近因荐經喪葬,一倍落下,外而動息,雖似生人,精爽盡失,便一尸居。及當寒節,舊患腹病,又欲重發,弦引喘促,强半宋襧,日前拚死入侍,歸輒四到,尙無起意,顧今史事幾乎就緖,校正當在非久,不但事體轉重,非臣所堪,目下病狀,實無以自力句檢,一日曠任,爲罪滋大,況可以費日虛帶乎?玆不得不冒控短箚,恭俟處分。伏乞聖明,俯賜鑑諒,亟遞臣所帶實錄摠裁官之任,以幸國事,以延殘喘,不勝幸甚。取進止。答曰,省箚具悉卿懇。箚辭宜有曲念之道。且聞卿有美恙,爲卿聞之,所帶摠裁官之任,今始許解,卿其安心善攝焉。仍傳曰,此批答,遣史官,傳諭于領敦寧。
江華留守蔡濟恭疏曰,伏以,臣抛棄史局之役,離違文石之陛,殆半年于玆矣。臣雖無狀,忠愛根性,豈忍於先大王記實之文,或圖占便,豈欲於我聖上初服之政,便懷永訣?誠以情勢,難以自恕,疾病難以自强故耳。向日箕伯之啓,其所云云,雖非拶逼於臣身,亦有不安於臣心者,則臣之引以爲情勢,實非可已而不已。若其疾病,通朝之所共知者,臣自春夏以來,左臂不仁,以針以焫,了無其效。晝宵疼痛,姑捨無論,盥櫛衣巾,亦倩傍人,此殆臣不才冥升,鬼忌傍集,使之爲癃疾廢棄之物,不復備數於簪紳之列也。戀結之情,嚴畏之心,雖不敢遽陳乞骸之章,而蟄伏郊庒,麋鹿爲隣,竊自以爲,自今以後,名謝政紙,身爲野氓,無所事乎休致之請,而未始不自歸於休致之科也。千萬不自意,江都居留之命,忽及臣身,臣惝怳感激,實不知何以致此。噫,聖朝簪履之恩,眷係至此,以臣耿耿涓埃之願,豈不欲殫竭圖報,而第念臣之前後逋慢,情勢也,疾病也。於實錄之役,牌召而不能進,飭敎而不能承,若不省君命之可畏,臣分之當顧,今乃一朝彈冠於分司保釐之任,則是不知實錄之重,而徒知利祿之貴也。臣之不可冒赴,不待兩言而決矣。若其謏才蔑能之不可代斲於釐革設施之政者,或近例讓,臣不欲覶縷。卽因交龜時急,聖飭屢降,旣命口傳下批,又使當日辭朝,臣之悶隘之情,實欲循墻而不可得矣,玆敢疾聲仰籲。伏乞聖慈,特加矜諒,亟遞新授職名,以安私分,以全微諒,千萬幸甚。答曰,省疏具悉。卿之所引,不言爲可據之端,位高之人,其能逡巡於此等處,亦可見其心,本職許遞。
吏曹參判李普行疏曰,伏以臣區區難冒之義,略暴於日昨乞免之章,而及承批旨,未蒙允許,臣於是茫然失圖,益不知所以自措也。今臣於見職,夫豈有一日冒居之勢,而殿下欲使之姑且因循,苟然虛縻耶?臣竊惑焉。夫人臣之於官職,其出處去就,有非一人一身之事而已,實關世道之汚隆,治法之得失,而人主之所不可忽也。臣固不肖,其於出處去就之義,雖有愧於古之君子,然問其人則宰執之列也,問其官則銓衡之重也,又何可羈束而驅策之,不恕其不可出而强之使出,不念其不當就而强之使就,以放倒其廉義,而啓貪戀冒進之路,爲在廷諸臣之倡乎?抑臣竊有所慨歎者,蓋自中世以來,朝廷之上,士大夫出處去就之節,一切壞敗,竟至於官爵爲重,廉義爲輕,趨走顚倒,如將不及,竭蹶承奉,猶恐或後,反復沈痼,成一規法,吁亦久矣。若是而世道安得而不汚下,治法安得而不衰敗哉?爲今之計者,若不大加振厲,一變而痛革之,雖有善者,亦末如之何矣。於斯時也,乃令如臣不肖者,又復廁跡於朝端,徒知恩數之感激,不念進退之無義,專以俯仰覬覦,規取爵祿爲心,而文飾巧言,托以自解於人曰,我非欲冒出也,奈事會之迫隘何?我非欲冒就也,奈恩命之鄭重何?遂乃因緣盤礴,厭然自居,則是我聖上所以憂勤惕厲,扶世道而正治法者,於是乎益汚下而壞敗矣。此臣之所大懼也。臣雖無狀,顧何敢爲殿下願之乎?此臣之所以呼籲祈免,煩不知止也。夫君命召之,行不俟駕,義之當然也。一召之違,猶不可敢,況至再至三乎?雖然,違召之罪,罪止於一身,冒出之罪,罪至於敗世道壞治法,其大小之差,輕重之等,有如是者。自玆以往,臣寧伏逋慢之誅,不敢復爲冒進之計,以重貽淸朝之羞也。且臣每見世之當官辭免者,類皆張皇其言,殆若鐵限在前,而及夫批旨一下,便卽膺命,此誠虛僞之末弊也。是故臣於從前除命之下,未嘗敢爲此者,誠以虛辭飾讓,徒歸於謾上而無實也。然則今臣之連章屢瀆,非出於假飾而斷斷衷情,亦可鑑臨。惟殿下俯察其非臣一身之私,而卽降鐫改之命,俾臣得伸咫尺之守,而廉義之防,不至大壞,千萬幸甚。答曰,省疏具悉。卿之滿紙縷縷,亦可見士夫重出處礪廉恥之義,本職許遞焉。
檢閱李信祜疏曰,伏以,臣父素有痰痺之病,近復挾感,復發者累日,而適値左右史不備,臣不敢言私,黽勉在直矣。卽接家信,症形夜來越添,藥餌亦無其效。臣聞此報,急於歸省,他不暇顧,玆敢冒陳短章,忙出禁扄。伏乞聖慈,俯垂諒察,亟削臣職,仍治臣罪,以便救護,以肅朝綱,不勝千萬幸甚。答曰,省疏具悉。爾其勿辭,救護父病。
己亥十月初四日,兼春秋朴行淳。刑曹啓目,殺獄罪人李千奉,嚴刑取服,何如?啓。傳曰,依前判付,加刑得情爲良如敎。
刑曹啓目,僞寶罪人朴,嚴刑輸情,何如?啓。傳曰,依前判付,加刑得情爲良如敎。
刑曹啓目,僞帖罪人金奉鎭,嚴刑取服,何如?啓。傳曰,依前判付,加刑得情爲良如敎。
刑曹啓目,罪人金龍河,加刑得情,何如?啓。傳曰,依前判付,加刑得情爲良如敎。
己亥十月初四日卯時,上御誠正閣。左副承旨入侍時,左副承旨李在學,假注書徐鼎修,記事官金健修·李信祜,以次進伏訖。上命書傳敎曰,宿衛所所管將官·將校·軍兵·吏隷等,實仕及立役日子·姓名·年歲·職銜·役名,分類區別書入。又命書傳敎曰,今日早卽入來承候事,傳諭于奉朝賀。命退,諸臣以次退出。
己亥十月初四日辰時,上御誠正閣。同副承旨入侍時,同副承旨南鶴聞,記事官李兢淵·金健修·李信祜,以次進伏訖。上曰,昨日金履素之疏,何故捧納乎?鶴聞曰,只知院規,不知有禁令而捧入,不勝惶悚矣。上曰,政院古事,終未考得乎?鶴聞曰,未能考出矣。上曰,奉朝賀處傳諭注書,如入來,入侍。假注書徐鼎修進前。上曰,奉朝賀將入來乎?鼎修對曰,奉朝賀,以爲昨夜賤疾適苦,今日未及趁早入來,今方詣闕云矣。上命退,諸臣以次出。
己亥十月初四日巳時,上御誠正閣。領議政入侍時,領議政徐命善,左副承旨李在學,記事官李兢淵,記注官申匡堯,記事官金健修,以次進伏訖。命善曰,夜間聖體,若何?上曰,一樣矣。命善曰,提調,意外遞職,監膳無人,故蒼黃入來,而凡事生疎,可悶矣。上曰,卿則無引義之端乎?命善曰,原疏雖未及得見,伏聞領府事,亦將陳箚云,臣亦勢難仍據,而監膳義重,冒沒入來矣。上曰,然則處義不可異同,當許副矣。仍命先退。上命書傳敎曰,大臣旣以此有所筵奏,其在處義,不可異同,領相內局都提調之任,今姑勉副。又命書傳敎曰,左相爲內局都提調。又命書傳敎曰,雖未知親病之如何,而當此左右史不備之時,一味違牌,誠極未安。檢閱鄭東浚,從重推考,更爲牌招入直。上命退,諸臣以次出。
己亥十月初四日午時,上御誠正閣。同副承旨入侍時,同副承旨南鶴聞,假注書徐鼎修,記事官金健修·鄭東浚,以次進伏訖。上曰,右承旨入侍。命書傳敎曰,大臣傳符體重,辭朝亦是時急事也。江華留守,今日內薦望事,分付。又命書傳敎曰,江華留守,待薦望下,當日謝恩,仍令辭朝。上曰,新除授江華留守,令該曹,口傳下批,鎭撫使及統禦使,亦令今日內,口傳下批。出榻敎上曰,交河郡守,口傳差出。出榻敎命退,諸臣以次退出。
己亥十月初四日酉時,上御誠正閣。坐直承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上命有防,讀奏公事訖。命書傳敎曰,觀此京畿監司狀啓,都事口傳差出,掌試時急,其令待下批,催促辭朝下送事,分付。上曰,今日日氣,甚寒矣。有防曰,初寒故似甚慄烈矣。命退,諸臣以次退出。
上在昌德宮。停常參·經筵。
夜一更,月入南斗星。
徐有防啓曰,明日常參·經筵,取稟。傳曰,停。
沈念祖啓曰,行大司憲尹東暹,牌招未下,執義兪彦鏶,掌令金鍾厚在外,尹弼秉傳旨未下,持平林道浩傳旨未下,朴天行牌招未下,今日以監察茶時之意,敢啓。傳曰,知道。
李在學,以都摠府言啓曰,中日,試射放時,入直宣傳官武兼及有廳軍士,自本府,啓請標信擧行,而部將·守門將·禁軍扈衛軍官及武藝別監軍兵等,自宿衛所啓請標信,分送試所,同爲試取矣。今日係是日次,何以爲之?敢稟。傳曰,知道。
傳于鄭民始曰,左承旨入侍。
傳于徐有防曰,右承旨入侍。
傳于南鶴聞曰,同副承旨入侍。
李在學啓曰,禁衛營從事官來言,今日本營軍兵,日次私習云矣,敢啓。傳曰,停。
又啓曰,御營廳從事官來言,今日本廳軍兵,日次私習云矣,敢啓。傳曰,停。
備忘記,中官金性完敍用。
備忘記,前司鑰金壽完,司謁除授,前司謁金學聖,弓房司鑰除授。
傳于南鶴聞曰,坐直承旨入侍。
以江原監司具㢞薦新及進上銀魚,限內不得封進,惶恐待罪事,狀啓。傳于徐有防曰,勿待罪事,回諭。
備忘記,前內局提調具允鈺,復授內局之任,卽爲牌招仕進。
閔孝克偕來,代以金聖準爲事變假注書。
徐有防,以弘文館言啓曰,修撰李儒慶,旣有只〈推〉之命,更卽牌招察任,何如?傳曰,允。
又以弘文館言啓曰,本館下番副修撰臣朴祐源,以漢學敎授,今日司譯院譯科進參事,晝仕出去之意,敢啓。傳曰,知道。
又以弘文館言啓曰,召對繼講冊子,更爲就問于儒賢以聞事,命下矣。臣誼就問于儒賢處,則戶曹參判臣宋德相以爲,臣之前日所對,蓋以爲節要甚好,而或已經講,臣不及知故,酌海則與節要爲異冊,特以其合編之故,冊名爲節酌通編。淺見,節要或已經講,則就通編中,自酌海所載以下,進講爲宜,第擧其冊名,只稱節酌,以致再詢,殊甚惶恐云。儒賢獻議,如此,敢啓。傳曰,知道。
又以弘文館言啓曰,召對繼講冊子問議事,臣大益,就議于領事及儒賢處,則領議政臣金尙喆以爲,法講召對之經史分講,固是懿規。紫陽綱目,雖已熟講於書筵,顧今經筵之重講,旣是魯論,則召對之重講此書,實合經史分講之意。臣以此意,曾有陳達於筵席,惟在聖上之裁定焉云。左議政臣徐命善以爲,首相分講經史之議甚好,如臣謏識,別無他見,伏惟上裁云。戶曹參判臣宋德相以爲,召對時繼講冊子,臣之淺見,近思錄旣畢,則繼以心經似好,心經如或經講未久,則朱書節要爲宜。蓋心經爲書,程氏編輯,雖或未盡善,其所載諸賢格言,正好循環熟復,朱書文字,雖涉浩穰,自是義理府庫,其切於學問之功,庶幾亞於經傳,敢以是說仰獻焉云。領事·儒賢之議如此,何以爲之?敢啓。傳曰,當下敎矣。
鄭民始,以戶曹言啓曰,依傳敎,副司直金亮行,九月朔祿俸,更令倉官輸送于所住處,則以爲,旣未供職,則常祿義難祗受,玆不敢領留,還切惶悶云,不爲領受,何以爲之?敢啓。傳曰,知道。
又以戶曹言啓曰,依傳敎,副司直金亮行,九月朔祿俸,更令倉官,輸送于所住處,則以爲,常祿,不敢祗受之意,昨已仰暴矣。玆又蒙輸送之命,惶感之極,固宜拜賜,而不敢冒受之義,與前無異,又不得仰受,尤不勝悚悶之至云,祿俸又不領受,何以爲之?敢啓。傳曰,知道。
徐有防,以內醫院官員,以都提調·提調意啓曰,年例燕貿唐藥材,依戊戌年減省數,別單書入之意,敢啓。傳曰,知道。
李在學,以兵曹言啓曰,來十月十一月當上番騎兵二百五十名,依定式,本曹點考後,仍令該曹,襦衣題給之意,敢啓。傳曰,知道。
又以訓鍊都監言啓曰,都監左別將李長爀,身病猝重,勢難察任,改差,何如?傳曰,允。
館學儒生生員臣沈淳希,進士金,生員申洸河·宋文奎,進士李敬錫·兪漢紀·沈公著·兪靖柱·李星源,生員魚用羽·金載謙,進士尹毅東,生員徐有容,進士沈商鎭·權䎸,生員李普演·趙遠慶,進士李敎明·李浤,生員李得履,進士李德龜,生員鄭義健,進士沈翼賢,生員李湸·崔光泰·權時彦,進士尹靖國,生員金履恭,進士李世基,生員金養和,進士姜彙斌,生員崔命鼎,進士鄭潤吉,生員趙泰雲,進士李希聖,生員沈瀁,進士李俊民,生員趙學愼,進士李述明,生員金鎰,進士李,生員李箕采,進士李榮澤,生員崔命鳳,進士李國昌·閔光曮·張至喆,生員許檠,幼學趙益喆·李珞·申光五·魚用翼·金志淳·沈彙之·金履中·宋翼圭·兪晩柱·吳明常·沈能直·金載定·李肇源·李雨龍·具命稷·尹濡·尹溶·金載象·李明源·金載羽·李顯綏·李述初·李道源·任頤周·徐有陶·徐有陽·洪益昇·洪益膺·洪益朋·黃基晩·金斗章·柳倬·鄭觀輝·鄭國輝·沈養鎭·金斗景·趙鐄·兪擎柱·兪昇柱·金世淳·徐有敏·黃基宇·宋喆雲·沈坦之·申光素·尹善養·沈允之·鄭時晦·李玗·李東明·兪山柱·金益海·鄭時容·朴時養·柳輝存·尹久東·李鼎九·洪仁煥·朴敏德·李尙沃·金德老·李如麟·柳·李東益·安宅心·徐範禮·黃履坤·金珏·金尙繽·宋宅朋·李景濂·朴思儉·李國柱·康信·金良喆·車亨逵·鄭運躋·尹性忠·宋翼孫·徐洛修·申龜朝·金益煥等疏曰,伏以,我殿下,卽祚以來,一念求治,思挽三五,凡所施爲,務盡天理,克祛私意,立心較然,臣民咸仰,而猶懼夫山野草萊之間,猶有嘉謨之未盡入告者,求言之誠,至及於韋布之賤,承奉聖旨,孰不感泣激仰?時則有判書臣宋德相,參判臣金亮行,俱以讀書窮理,終身樂道之人,幡然於聖明之朝,出入輔佐,庶幾乎副聖上求治之誠,而躋斯世於三五際矣。八域臣民,莫不欣舞,不意近者,宋德相·金亮行兩賢,相繼告歸,臣等跡遠身卑,莫聞其所以然,而以殿下求治之切,尊賢之誠,何以有此?彼兩賢者,旣已幡然於向時,則亦非果忘之人,何以有此於我聖上如渴之時乎?臣等莫不錯愕失圖,而莫知其所以然也。臣等雖無知識,常讀大學一部書矣。古今治國,捨大學,更無他法,而其治平章,終之以用人,蓋得人而後,萬法可措,萬瘼可袪,萬化可成,一擧善而沛然於天下矣。故欲正人心,則先得正心人用之,欲正士趨,則先得正行人用之,欲止奔競,則先得恬退人用之,欲止貪濫,則先得廉貞人用之,欲振委靡,則先得氣節人用之。人君一示所好,則天下靡然從之,天下之廣,兆民之衆,固不可家喩戶說,而明王過化,易若指掌者,用此道也。故用一賢而天下興於善,退一賢而天下沮於善,賢者之關於世道,誠以此也。故孔子曰,擧直措諸枉,能使枉者直。天下事日千萬幾,而至要之可先,大柄之可操,只在此一法也。得此一法,則無爲而治成,捨此一法,則堯·舜之聖焉而無以致治,曾·思之賢焉而無以談治。伏惟我殿下,夙宵一念,亦在於此,誰果賢乎?我其任之。誰果能乎?我其使之。其共天位治天職之心,可質神明,則顧今吾東列聖朝作成之餘,必多有賢能可用,而其德望山斗,一世所共知所共仰者,若如人幸而宋德相·金亮行兩賢幡然就召,則其彙征之幾又在此矣。殿下眞得大學書治平之要道,則唐·虞之治,孔·曾之統,庶復見於今日,而遽聞兩賢辭歸,適在一時,臣等之不勝躑躅歎惜,幾忘寢食者,無他故也。遇殿下五百之興,期吾東千一之運,而殿下不能遂側席之誠,彼賢不能效補衮之願,在野之賢,又絶繼進之望,則以殿下求治之誠,篤賢之念,其所恨歎,又豈臣等之比哉?然而其留挽之意,起來之喩,不過一二次而止,臣實惑之。且彼賢之平生所講明者,事君治國之道也。今日遽歸,豈其本心哉?此必我殿下接之之禮雖隆,而待之之誠,猶有所未盡而然也。臣等愚昧,固未知兩賢決歸之由,而以殿下日月之明,必諒其何以決歸,必燭其何以遽還。惟我殿下,百爾思度,務盡誠禮,不來不止,愈往愈篤,則以兩賢愛君忠國之心,豈有不感激殊遇,卽日就途之理哉?且以向日批旨見之,參判臣金亮行,則許以調病,期以來春,臣等竊爲殿下惜之,金亮行之衰年多病,誠可悶然,旣已强病赴召,則使之調攝輦轂之下,時時引接,固所宜也。縱以我殿下安之之心,猶慮其客中調護,未盡其方,特許其歸,則愈篤其誠,愈切其望,使之今日病愈,明日就道,明日病愈,再明就道,以示其虛己竭誠之意,亦其次也,顧何待來春而後可也?幸而病愈於明春之前,則以殿下寤寐之誠,寧可不一日招置諸左右乎?至於宋德相,則筋力尙强,趨造聖朝,何日不可,而還稅之日已多,寂不聞繼招之命,於此二事,臣等之惑滋甚焉。伏惟我殿下益思其決歸之由,竝篤其必致之誠,愈往愈篤,不來不止,千萬祈祝之至。答曰,省疏具悉所陳。予豈忽於招徠?爾等退修學業。
己亥十月初五日辰時,上御誠正閣。左承旨入侍時,行左承旨鄭民始,記事官李兢淵·金健修·鄭東浚,以次進伏訖。上曰,以雜科事,數日不見矣。民始曰,昨纔了當矣。上曰,今番雜科,果皆秉公云乎?民始曰,似無行私者矣。上命書公事判付。仍命退,諸臣以次出。
己亥十月初五日午時,上御誠正閣。右承旨·同副承旨入侍時,右承旨徐有防,同副承旨南鶴聞,假注書徐鼎修,記事官金健修·鄭東浚,以次進伏訖。上命有防等,以次讀奏公事訖,命書館學儒疏批答。批答見日日記命書傳敎曰,發遣吏郞,祭官淸齋與否,摘奸以來。命退,諸臣以次退出。
己亥十月初五日酉時,上御誠正閣。坐直承旨入侍時,行左承旨鄭民始,假注書徐鼎修,記事官金健修·李信祜,以次進伏訖。上命民始,讀奏公事。上曰,左相何時當入來云耶?民始曰,姑未的知,而新留守若下往,則交龜後似當卽爲發來矣。命退,諸臣以次退出。
上在昌德宮。停常參,只召對。
金勉柱啓曰,明日常參·經筵,冬享大祭相植,視事頉禀。傳曰,知道。
又啓曰,行大司憲尹東暹,牌招未下,執義兪彦鏶,掌令金鍾厚在外,一員未差,持平林道浩傳旨未下,朴天行疏批未下,今日以監察茶時之意,敢啓。傳曰,知道。
傳于金勉柱曰,召對爲之。
又傳于曰,右承旨入侍。
傳于朴祐源曰,承旨,持儒賢批答入侍。
傳于金勉柱曰,坐直承旨入侍。
又傳于曰,諸承旨批下,卽爲牌招察任。
備忘記,旣以受以爲過之義,有所下敎,則爲承宣者,其可不念此意,又事違牌,有若較辨者然乎?三司之言因不用如是,況儒賢之疏乎?旣諭予意,又復如此,何必多言?諸承旨違牌傳旨,竝勿施,更卽牌招,使之擇言去就。
金勉柱啓曰,明日次對,兩司當爲進參,除在外傳旨未下外,大司憲尹東暹,持平朴天行,竝待開門牌招,何如?傳曰,允。
吏曹判書宋德相疏曰,伏以臣,事君無禮,不辭徑還,跡近逃遁,罪深違慢,而聖慈不惟不誅,承旨史官,相繼宣批,綸音懇至,諭令還入,臣雖不敢趨承,而銘鏤之忱,迄不自已,歸伏故里,邈遠城闕,戀慕眷顧,中心藴結,區區寸赤,聖明想或俯諒之矣。嗚呼,今臣一退,本罪得罪殿下而來,則臣之情實,何敢自阻於聖明,而不一暴也?臣伏自惟念爲人臣者,受恩君父,蓋亦多矣。歷數今古,未有臣家與臣身之比。夫於敵以下,苟有踰涯之惠,猶不知何報,況今得之於君父乎?臣誠含恩感德,糜粉下辭,由是不念一己之廉隅,不顧傍人之是非,冒膺恩召,旣去復還,而聖上又不以爲全無所取,猥假顔色,導之盡言。臣於是,衷情益激,敢有許國之志,思欲酬報萬一,而仍竊伏覩,聖明臨御,三四年來,勵精圖理,夙宵不遑,而治不徯志,成效邈然,臣實愚昧,莫曉其故。意者聖主,雖憂勞於上,而臣下無對揚於下,只以苟度目前爲能事而然歟?臣用是憫慨,竊自附於古人無隱之義,有懷必陳,有事必論,其愚固甚矣,而其心則豈有他哉?惟其闊疎之才,無當於實用,狂妄之言,有害於觸忤,而前後論事,只煩賓對之覆奏,未見一二之顯施,則其無足採取,又可知矣。且臣聞古之君子,上殿未嘗苟同,下殿未嘗失色,而今之君子,上殿無所顯斥,下殿陰相譏議,至若情志不通,媢嫉以惡者,或怒目睢盱,造作危謗,必欲逐去而後止。若此不已,則當之者之一身顚沛,有不暇恤,而其於世道國事,何所補益哉?矧今銓衡之職,實一國之重任也。梁鵜軒鶴之刺,在愚臣固有所不堪其羞者,而假使臣,怵畏分義,進當威命,以臣伉拙不入時之樣,徒執愚迷不知變之見,率意直前,觸事謬刺,則將不知生出何等節拍,致有何等狼狽。然則顧此願忠之心,終歸貽笑之資,其爲傷主知而駭衆聽也,大矣。是豈聖世之所願聞者哉?伏惟聖上,明竝日月,曲賜鑑燭,亟遞臣新授職名,竝收資憲之階,而兼帶國子籌司醫監提調,皆許鐫免,仍治臣逋慢之辜,以安賤分,以勵臣節,不勝大幸。抑臣身退田野,心懸象魏,凡有憂虞之幾,敢忘食息之間乎?嗚呼,前月雷變,一之已駭,再斯何由?顧今聖明在宥,治具畢張,而上帝譴告,不料荐仍若此,無乃惟天惟祖宗,付畀我殿下者甚大,而殿下之所以自任,有未當乎皇天祖宗之心歟?臨朝御下,雖極恭莊,而屋漏之中,或有所愧歟?親賢遠侫,雖用心力,而取捨之間,或未盡道歟?虛明應物之際,非不出乎天理而人慾或間之歟?政令日用之間,非不懋其誠實,而虛僞或雜之歟?責躬求言,減膳撤樂,或備例應文,而實心未孚天意歟?崇儉抑奢,軫民祛瘼,或循常下飭而實惠未究小民歟?公卿爲國之誠,不逮憂家之意,藩邑奉公之切,不如營私之急歟?夫必有是數者然後,乃可以召災而致異,況今大憝尙爾倖逭,而天誅莫訖,反側或未自寧而餘憂亦多,殱討之典,鎭安之方,兩盡其策,未必不爲消弭之一端矣。伏乞殿下,猛省惕念,奮發有爲,而申敎大小臣僚,交修胥勉,則不但天心悅豫,收還威怒,庶幾天運回泰,仁者無敵,安知不復聖祖之深恥,明天下之大義也耶?臣髪短心長,衷悃耿耿,不揆已退之義,敢獻反善之規,惟聖明憐其愚而垂察焉。臣寒程撼頓之餘,宿疾新感,迭相添劇,數行陳籲,亦未自力,過旬泯伏,今始冒入文字,尤增死罪。臣繕疏將上之際,伏聞都承旨臣洪國榮,特許休致之請,臣聞來愕然失圖,誠莫省其所以也。當此國勢危疑,朝象板蕩之日,爲殿下願死者,惟國榮一人在耳。殿下之所以倚毗國榮,國榮之所以事我殿下,顧何如,而年纔踰立,遽許其退,國榮之所以自爲計則至矣,其於國事何哉,殿下何哉?臣竊爲國榮慨然,而重爲殿下惜之也。嗚呼,國榮一身,係聖躬之安危,佩國家之休戚,而成命之下,喉舌之臣,不爲覆逆,三司之官,亦不爭執,而大臣呑棗,卿宰袖手,曾無一人力請收還,豈陰幸其去而莫之顧歟?臣於此,誠切惋歎,繼以咄咄也。從此殿下何所仗焉,善類何所恃焉?臣謂宋朝故事,宜卽援而行之,無徒循國榮切己之私願斷不可已也。答曰,省疏具悉卿懇。自卿之去矣,予不勝其悵惘失圖,繼之以紆鬱也。自卿之去矣,國事朝象,又不知落下幾層。嗚呼,寡人不穀,固甚不誠,使卿,有此遂初服之行,而予亦不能無慼於卿也。蓋以卿,以區區私義爲重於今日公事也,自卿之去矣,天眎荐雷之警,天心可認矣。朝無匪躬之士,朝象又可見矣。寡人不穀,繞榻中夜,實不知所措,究其故也,由於賢者不在位,任其高尙之致而然也。是寡人之罪也,夫復何言?此際卿疏來上,旣言天怒之可畏,而八條箴辭,無非藥石,次言朝事之無恃,而一部義理,可謂光明,讀之數回,感卿待予之誠,不以處外而小忽也,予不任感感之至,至於前知申休致事,嗚呼,予豈一毫未盡商量而然乎?誠以爲知申切己之私事,勝於寡躬之衛護也。又以使我君臣之信義,寧爲當世之艱屯,欲作千古之儀刑也。嗚呼,前知申,豈樂爲而有此請也?予寡人,又豈樂爲而許此請也?嗚呼,自玆以後,宿衛無頗牧之寄,臨朝無諮詢之道。嗚呼,是誠何等時也?然惟下而請上而許之者,吾君臣自有所商量而然也。言之及此,不禁於悒。予不多誥,想卿之默諒。嗚呼,目今小子之所以延佇,朝廷之所以想望者,惟在卿造朝一擧,卿何不念今日之國勢,卽起造朝,以副此如渴之望乎?更冀卿之諒之也。仍傳曰,此批答,遣史官,傳諭于宋儒賢處。
都承旨李命植疏曰,伏以奉朝賀臣洪國榮,功存社稷,身佩安危也,而一朝猝然請休,殿下又流涕許之,此實群下之所共慨歎嗟惜者也。臣於其日,入參賓對,目見其事,而惝怳驚惑,不能以一辭,仰陳其不可去之義,仍卽筵罷,默默而退,有懷莫進,不忠固大。卽伏見吏曹判書宋德相疏本,則以卿宰袖手爲言,臣罪臣已自知,宜乎儒賢之言如此也。況今臣職長喉舌之司,尤不可淟涊冒據,玆陳短章,徑出禁門,乞卽鐫削臣職,仍治臣罪,以爲爲人臣含默者之戒焉。
行左承旨鄭民始,右承旨徐有防,左副承旨李在學,右副承〈旨〉沈念祖,同副承旨南鶴聞等疏曰,伏以臣等,卽伏見吏曹判書宋德相到院之疏,則以奉朝賀臣洪國榮許退之時,喉舌之臣,不爲覆逆爲辭。噫,奉朝賀休退,而臣等竟未及一言請留,豈其心後於人而然哉?蓋緣伊日,事出倉卒,驚遑失措,神精未收,思慮未周,聚首而惝怳,含意而莫遂,終自歸於不誠實之科,此臣等之日夕愧訟,以俟公議者也。今者儒賢果言之,臣等益切恧蹙,無辭可解,出納之地,溺〈職〉如此,則其何可晏然冒據乎?又況朝筵儒臣之奏,亦爲臣等難安之一端,玆敢相率陳章,徑出禁扄。伏乞聖明,亟削臣等之職,仍治臣等之罪,以爲不職者之戒焉。答疏曰,省疏〈具悉〉。卿等之事,實是始由急時,末因後時也。然昨今相規之言及卽者儒賢之疏,在卿等之義,受而爲過,可也。予知以爲徑出之擧,殊欠是義,勿辭,卽爲仕進。
持平朴天行疏曰,伏以臣本譾劣,百無肖似,濫竊科第,幸通仕籍,郞署漫職,亦云踰分,向來諫職恩除,揆分量才,千萬不稱,豈敢爲冒膺之計哉?只緣沐浴義重,他不暇顧,章皇祗肅,竊自附於人得討之義,而每念其含默苟容,未嘗不愧顔發赬,不自意柏府除命,又下於千萬夢想之外,臣驚惶震越,誠莫知置身之所也。噫,臺閣之職,豈徒然哉?上而爲人主耳目,下而爲一世風憲,以至國家之事無大無小,靡不與聞,非以爵祿恩寵,爲一身榮耀而止,則其不可人人而濫叨也,明矣。仍念臣稟質虛脆,少善疾病,素患疝癖之症,每當寒節,發作如期,日者詣臺之時,侵夜觸冷,本症猝發,臍腹衝亘,痛剌欲絶,僅僅扶舁還次,多灌樂物,暫得鎭安,而霎時之頃,旋又衝上,一夜之間,昏窒數四,委身床玆,作一籧篨,雖非人器之不稱,目下病情,實無束帶趨朝之望,玆將疾痛之呼,仰瀆宸嚴之下。伏乞聖明,天地父母,特垂矜察,亟遞臣職,俾得安意調治,以尋生路焉。臣旣不敢以言責自居,不宜妄有所論列,而方今我殿下,遇災警惕,求助臣隣,十行絲綸,丁寧懇惻,有足以感豚魚而格神明,甚盛德也。殿下之憂勤惕厲,若是其至,而爲殿下臣子者,不思所以體殿下之意,副殿下之望,則是殿下不負諸臣,而諸臣負殿下也。臣雖至愚極陋,亦有秉彝之一端,敢不以衷情之所藴,一陳於殿下之前乎?臣聞董子之言曰,國家將有失道之敗,天迺先出災害以譴告之,又曰,自非大亡道之世,天盡欲扶持而全安之,然則天之所以降災異,乃所以仁愛人君,而欲全安之也。惟在人君,應天之善不善如何耳。故九年之水,七年之旱,豈非天災之最大,而極慘者哉?堯·湯,惟其善應天也,故九潦七旱,無損於堯·湯之聖,而唐·虞之治自如也。今殿下所遇之災,雖非堯·湯所遇之比,在殿下應天之道,顧不可以堯·湯之所以應者應之乎?夫堯·湯所以善應天者,亦無他焉,以實不以文而已。從古及今,凡遇災異,講消弭之策者,輒以是爲言,其言不啻千萬,而便成王朝之故事,老生之常談,言旣陳腐,聽不新奇,未免爲紙上之空言。然苟求其實然之理,則此外更無別般道理,而特文實之中,又有文實之分耳。自有雷異以後,殿下旣已責躬矣,減膳矣,求言矣,玉署陳箚,銀臺陳啓,大臣亦上箚,凡近世所以遇災修省之事,略已擧行之矣。臣獨未知上下交勉之際,果皆一出於實而不以文間之乎。事係群下者,臣不暇論,而請以殿下所行者,臣敢冒死而仰質焉。今殿下責躬之敎,其果眞箇出於反躬刻責之意,則是誠應天以實,而不然則絲綸雖切,文具而已。減膳之命,眞箇出於玉食靡甘之意,則是誠應天以實,而不然則,貶損雖過,文具而已。求言之敎,眞箇出於求諫不及之意,則是誠應天以實,而不然則求助雖勤,文具而已。此則其爲實爲文,在殿下方寸之間,非群下所得知,而惟殿下獨知之者也。臣不敢知殿下所以應天者,果純然出於以實乎,抑不能無或涉於文具者乎?伏願殿下,凡於一念之發,一事之作,猛加省察,如其實也,則擴而充之,使一動一靜一語一默,無一事不出於實。如其文也,則痛加克去,使一動一靜一語一默,無一事或涉於文,則其爲對越之誠,消弭之策,豈有外於此者哉?抑臣竊有所不能無惑者。傳曰,不誠未有能動者也。殿下自臨御以來,求治之誠,願治之心,惟日孜孜,如恐不及,而迄今四載,治不徯志,事不從心,民生之困悴,猶夫前也,國勢之岌嶪,猶夫前也,風俗之頹敗,朝象之恬憘,猶夫前也。無一事可以酬聖志之萬一,此其故何哉?無乃殿下於一誠字,終有欠於喫緊工夫,以致百事無實,日趨於虛文而莫之救耶?朝政之得失,民生之利病,臣誠愚迷,無所知識,固不敢妄有所指陳枚擧,而以目下一二事言之,殿下以至誠殊禮,招致兩儒賢,此誠帝王之盛節,聖世之美事,其經席之啓沃,廈氈之訏謨,臣雖不得聞,以言其見於外者,科制田制等事,乃儒賢平日之所蘊而建白者也。其事之可行與不可行,臣固不知,而在朝家處之之道,惟當趁時講確,可以行則行之,不可行則不行,可也。今乃上無發落,下不商稟,置之於行不行之間,而歷屢月無所皁白,有若姑息漫漶者然,事之無實,孰甚焉?至若後來儒賢,方其禮致也,殿下之優禮,何如?虛佇,何如?而及其造朝,不過行宮霎時之對,經筵半日之講,亦未聞行一言用一策,所貴乎招賢者,豈爲是哉?是則殿下有招賢之名,而無招賢之實。臣恐自此巖穴之士,擧懷遐心,不欲立殿下之朝也。尙安望拔茅連茹之美乎?噫,燕昭王,不過戰國之中主耳,尙能師事郭隗,以致賢士之爭趨,今殿下,招賢之效,反出於燕昭之下,臣竊痛之。噫,尙虛文無實政,爲當今痼弊百千萬,無一不歸於無實,至於懲討事而極矣。夫天下之惡,莫凶於亂逆,國家之政,莫重於刑章,苟不能知其逆之爲逆,則已,旣知其爲逆,而終不能以治逆治之,則尙可曰國有法乎?國家不幸,亂逆層生,始自戚畹世家,以至婦女賤流,通同作賊,幾禍宗國,曆數年未已,此誠古今之所未聞,載籍之所未見,向非皇天之默佑,祖宗之陰騭,則國家安得以保有今日乎?思之骨寒,言之肉顫。凡其已伏法諸賊,孰非極惡大逆,而若論其根柢窩窟,則鄭妻是已,龜柱是已。其妖凶不道之罪,前後聲討,略已臚列,臣不必更陳,而殿下試思之,若無鄭妻,則麟·謙等許多諸逆,果能無所恃,而自生,若無龜柱,則量·翼·群凶,亦能無所從而自起乎?前後逆變,究厥所由,一則兩賊,二則兩賊,而尙逭肆市之典,容息覆載之間,古聖王殱厥之義,固如是乎?合辭之請,惟事謄傳,銀臺之啓,亦成文具,一日二日,挨過爲事,懲討之無其實,已無可言,而國體之損傷,當如何哉?噫,今日廷臣,不能崩心沫血,碎首天陛,期回聖聽者,固是群下之罪,而臣愚死罪,竊以爲使群下,至此者,亦殿下有以致之也。夫上下相持,留時不決者,蓋有君上曰可,臣下曰否,臣下曰可,君上曰否者,則從違之際,務求至當,不害爲審愼之道,而今也兩賊,討則不然,殿下曰,是逆也,諸臣曰,是逆也,不惟諸臣之言,擧國之人莫不曰,是逆也,而獨殿下,不以治逆之法治之,使天討久稽,禍機潛伏,宗國之憂,無時而可已,臣於是,直欲痛哭而不可得也。伏願殿下,先將兩賊,亟從三司之請,其餘臺啓中諸賊,亦命次第勘斷,以雪神人之憤,以絶方來之憂焉。臣於奉朝賀洪國榮之致仕,有不勝憂慨者。扶社稷保聖躬之勳勞誠忠,姑勿論,殿下以今日爲何等時耶?國勢孤危,憂虞依舊,亂賊未討,禍機自在,而乃使身佩安危之臣,一朝決其長往,若是其無難,宰臣之請,雖出於欲遂初志,殿下之許,雖出於欲成其高,獨不念宗國之計乎?在宰臣,非不磊落,在國體,終涉顚倒,而朝廷之上,未聞有爲殿下挽其行者,實非所以爲國家深長慮也,臣竊惜之。又有所不可知者,向者知申之許副,不過一時休暇之恩,而相箚堂箚,更奏迭陳,有若不可一日離尙書者,今於永辭朝端,退歸私第,則無一人爭執者,此又何說?此莫非殿下之廷,無誠心爲國,實心謀國之人,故當此朝家大擧措大關係處,亦且悠悠相顧,汎汎看過,不念朝室留君奭之義,謾說東都歎大夫之事。言念國事,實不勝自然之涕也。亦願殿下,勿謂其遂事之勿說,益思所以善後之圖,使國事有賴焉。答曰,省疏具悉。俄於玉堂啓批已喩,而爾疏所陳,可謂近日所未聞於言事之人者也。殊庸激感,首陳事次陳事,當留意矣。爾其勿辭察職。
己亥十月初六日,兼春秋朴行淳。備邊司啓目,因左議政洪樂純箚子惠堂遞仍,上裁,何如?啓。傳曰,勉副爲良如敎。
己亥十月初六日巳時,上御誠正閣。召對入侍時,參贊官沈念祖,侍讀官徐有成,檢討官朴祐源,假注書徐鼎修,記事官金健修·鄭東浚,以次進伏訖。有成,進讀近思錄,自明道先生,止忽戾之容。上曰,諸臣,陳文義,可也。有成曰,以此章觀之,聞皇子生,人孰不喜也?見餓殍者,人孰不矜,而明道先生,則必聞而喜之甚,見而憐之切者,可見其誠實之工,積於中而發於外,是所謂誠之不可揜,有如是,夫此等處,推類而觀則,好矣。祐源曰,庭草不除,此可見好生之意充滿胸中,而物各付物,藹然和氣之像,千載之下,可以想像矣。此等處,留神焉。念祖曰,聖賢氣像,可見於此,而此乃睟面盎背之效也。祐源曰,奉朝賀臣洪國榮休致之擧,下之請之何其遽也,上之許之何其易也?人臣告休之道,其義多端,功業已成,奉身而退者一也。年紀已衰,乞身而退者一也。名位已亢,避身而退者一也。殿下試看今日朝象之泮渙,國勢之孤弱,此何等時也?以宰臣平日體國之心,豈忍以功業之已成而遽退乎?其年僅至二毛,其位不過次月,則亦豈以年至而退,位滿而退乎?此宰臣,不顧死生,不擇夷險,不動禍福,只知有國,不知有身,以左右我殿下者幾年于今耶?雖其謙挹之操,深軫明哲之計,而家與國孰重,身與君孰急耶?何況以殿下爲君,以宰臣爲佐,此誠千古卓絶之奇遇也。中外之係望,大小之倚毗,惟有一介臣而已,則其謙挹之意,明哲之計,是私也非公也。宰臣請退,臣未知私乎公乎,殿下曲許,抑未知公乎私乎。自宰臣去朝,于今幾箇日,人情駭惑,無辭可解,國勢岌嶪,無人可扶,古人所謂仁賢去而國空虛者,政爲今日準備語也。宰臣休退之勇,聖上曲遂之恩,其孰不欽仰感歎,而其於國事何,時憂何哉?宰臣之獻符出都之日,滿城都民之路觀者,無不曰賢哉大夫,大夫去後,國何以爲國,輿儓之言,公議可見。雖以許休後所下聖敎觀之,有曰,爲卿切己之私,勝於爲寡躬保護之事,又曰,一榻之外,未免虛曠之歎,至有褰衣繞壁之敎。噫,宰臣去就,卽一身之私,聖躬衛護,乃宗社之公也,爲彼一身之私,反忽宗社之公,竟使無人於王所,丙枕靡安,宸憂莫寬,臣愚死罪,竊以爲殿下於一私字,終未得擺脫,致有此曲副之擧,此臣所以仰屋長吁,不能無憾於天地之大也。臣於其時,徒切憂慨之忱,而待罪郞署,無路陳懷,宣麻之後,始除館職,以此意草疏,擬上有日,而適以史事,陳疏待批,尙不能一暴迷見矣。適此召對有命,得借方寸之地,始暴衷曲之情,稽忽之罪,臣亦難逭。說者曰,宣麻之後,便同遂事,臣則獨以爲,銷印刻印,無害於漢帝之宏度,則乍許旋收,豈無光於聖度之轉環,而彼宰臣,亦豈不流涕而復起乎?臣伏願聖上,穆然深思,公以濟私,亟還旣頒之麻,俾宿衛無曠,保護有人,不勝顒祝。臣所慨惜者,伊日請休,適値賓對,元輔數語之外,筵臣無一人爲殿下力請者,喉院議啓,失之太晩,事近不誠,有若塞責者然,此由卒急之擧,反致遑惑之歎,一院諸人,雖皆缺歎,聖主成美,不免將煩,臣竊慨然。至於玉堂陳箚,體面自別,而二十八日宣麻之朝,始以請留之意,拜箚到院矣,還卽持去,不無觀望之意,如許事體,前所未聞,大壞館規,有駭物情。請伊日諸玉堂,一併罷職。上曰,今者所啓,指陳剴切,不得聞於近日言事之地者也。至於堂箚事,事未前聞,壞損館規,依施焉。出擧條命退,諸臣以次退出。
己亥十月初六日巳時,上御誠正閣。右承旨入侍時,右承旨徐有防,假注書徐鼎修,記事官金健修·李信祜,以次進伏訖。上命書傳敎曰,次對明日爲之。又命書傳敎曰,奉朝賀,雖擧世挽之,予豈有反汗之理,奉朝賀,亦豈有復起之望,而此等人此等語,猶可見公議之所在,宜有嘉尙之道。且館職不備,持平朴天行,修撰除授,牌招入直。命退,諸臣以次退出。
己亥十月初六日未時,上御誠正閣。左承旨入侍時,行左承旨鄭民始,記事官李兢淵·金健修·鄭東浚,以次進伏訖。上曰,俄者事,可謂一番風波矣。民始曰,俄者下敎,誠爲允當,故臣等受而爲罪,不敢爲引義之計,再牌則冒沒入來矣。上曰,善爲之矣。民始曰,私心則不勝惶悶矣。上曰,都承旨之引義,何故也?民始曰,以疏中卿宰等說,引嫌矣。上命書公事判付。仍命退,諸臣以次出。
己亥十月初六日酉時,上御誠正閣。坐直承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上命書傳敎曰,儒臣之奏,儒賢之疏,次第來至,則在承宣道理,固當受而爲過,自上處分,俾伸廉隅,固無所不可。左承旨以下諸承旨,一併今姑許遞。至於都承旨,旣非伊時承旨,其所處義,元不相干,今日徑出,尤涉萬萬過當,不可以此,更爲撕捱。都承旨李命植,申飭行公。又命書傳敎曰,副修撰朴祐源,奎章閣直閣金勉柱,承旨除授。上曰,新除授承旨,牌招入直。出榻敎上曰,左承旨·右承旨,先入侍後謝恩。出榻敎左承旨朴祐源,右承旨金勉柱進伏。命有防先退。命書傳敎曰,左承旨爲戶禮房,右承旨爲兵刑工房。又命書傳敎曰,左右史不備,何待由限?檢閱李信祜,卽爲牌招入直。命退,諸臣以次退出。
上在昌德宮。停常參·經筵。
自辰時至午時,日暈。申時,日有左珥。
徐有防啓曰,明日常參·經筵,取稟。傳曰,停。
李命植啓曰,卽者副校理沈樂洙,陳疏經出,原疏係是言事,以冬享大祭齋戒留院,所當直捧禁推傳旨,而此與無端經出有異,推考警責。玉堂上下番俱空,事甚未安,副修撰洪明浩,卽爲牌招入直,何如?傳曰,允。
李在學啓曰,行大司憲尹東暹牌不進,執義兪彦鏶,掌令金鍾厚在外,一員未差,持平林道浩傳旨未下,一員未差,以今日監察茶時之意,敢啓。傳曰,知道。
又啓曰,禁衛營從事官來言,今日本營軍兵,日次私習云矣,敢啓。傳曰,停。
又啓曰,御營廳從事官來言,今日本廳軍兵,日次私習云矣,敢啓。傳曰,停。
傳于南鶴聞曰,大臣·備局堂上引見。
以修撰李儒慶牌不進罷職傳旨。傳于南鶴聞曰,只推。
以修撰朴天行牌不進罷職傳旨。傳于南鶴聞曰,只推,更爲牌招。
傳于徐有防曰,右承旨入侍。
傳于南鶴聞曰,吏曹參判前望單子入之,兪彦鎬落點。
傳于南鶴聞曰,新除授吏曹參判兪彦鎬,卽爲牌招開政。
有政。吏批,判書宋德相在外未肅拜,參判兪彦鎬進,參議未差,左副承旨朴祐源進。啓曰,判書宋德相在外未肅拜,參議未差,小臣獨政未安,何以爲之?敢稟。傳曰,仍爲之。
以尹行晉爲掌令,宋民載爲持平,趙錫穆爲獻納,姜爲正言,洪明浩爲校理,李儒慶爲副校理,金宇鎭爲副修撰,鄭啓淳爲敦寧都正,權瓛爲尙衣僉正,洪樂顯爲濟用判官,朴道翔爲典籍,金宗發爲藏陵別檢,李衍祥爲右尹,李義翊爲兵曹參判,李亨逵爲參議,洪樂純爲摠裁官,李義存爲京畿都事,李德鉉爲交河郡守,李普行爲同義禁,徐命善爲司饔都提調,尹東暹爲尙衣提調,徐有隣爲奉常提調,李在簡爲司䆃提調,洪樂性爲宗廟提調,李命植爲社稷提調,李普行爲長興提調,洪樂命爲氷庫提調,蔡濟恭爲觀象監提調,李性源江華留守單付,中官梁大宜·方得賢,以上嘉義,燕射時司弓矢中官,加資事承傳。
兵批,兼判書洪樂性病,參判李義翊未肅拜,參議李亨逵未肅拜,參知李亨元入直進,行左承旨鄭民始進。副司直李鎭復·金夏材·李在學·金勉柱單付,前監牧官尹東瑀,今加折衝,加資事承傳,尹東瑀僉知單付,晉州監牧官安暻,仍任事承傳。
朴祐源啓曰,玉堂上下番俱空,事甚未安,副校理沈樂洙,疏批已下,卽爲牌招入直,今日政新除授玉堂,亦爲一體牌招,使之推移入直,何如?傳曰,允。
備忘記,前承旨李在學,承旨除授。
注書李兢淵病,代以李信祜爲假注書。
金聖準奉命在外,代以吳彦敎爲事變假注書。
朴祐源,以二所巡廳言啓曰,去夜二更量,犯夜人別監尹昌烈執捉,而依更數治罪之意,敢啓。傳曰,知道。
領議政徐命善箚曰,伏以臣,卽伏聞儒賢疏中,以奉朝賀洪國榮之告退也,大臣·諸臣,不能爭執,大加罪責,臣於是乎惶愧驚懍,不知何爲而得此說也。噫,國榮之一身去就,實有關於國勢之安危,世道之重輕,則凡今同朝之人,夫孰無勉回遐踪之心,而只緣事出倉卒,未及周旋,一二齟齬之言,終未能力請反汗,苦挽其行。儒賢之所慨歎,卽同朝之慨歎,況如臣之義共休戚者,所以中夜不寐,當食忘餐,正爲蹤跡之孤孑,而講確之無所,則俯仰公私,悒悒不樂,一日二日,以至于今,此豈但儒賢在野之憂而已哉?今儒賢所斥,固未必專爲臣身而發,然以臣惜去之情,聞此規過之言,其所自訟,尤倍他人,顧何敢諉以泛論,不思深引之道乎?特敎賓對,竊仰奮勵之聖意,而情地危蹙,進身無路,逋慢之誅,尤無所逃,玆綴短箚,仰瀆宸嚴。伏乞聖明,亟降威罰,以彰臣罪,以謝公議,千萬幸甚。取進止。答曰,省箚具悉卿懇。卿之伊日之事,不過無心之致,儒賢昨日之疏,亦不過無隱而然。我旣無心,彼亦無隱,則卿之處義,恐無有無於其間,儒賢疏中下語云然,自是山人本色,以卿平素雅量,又何不受而爲謝乎?惟冀卿之卽起視事,懋盡協贊之工也。仍傳曰,此批答,遣史官,傳諭于領議政。
領府事金尙喆箚曰,伏以臣積歲祈叩之中,偏被終始之惠,特解重擔,俾遂至願,此恩此德,此生何報?旣受由暇,行且辭出,曠省先壠之餘,又將獲伸私情,罔非聖渥,只自感泣。第臣晩始得見儒賢縣道之章,其所責勉大臣,多見其憂國慨世之意。噫,今番宰臣之決然長往,固是朝野之所同憂,而以臣乞退之情踪,此眞我躬不閱,倉卒治箚,只陳憂歎之意,猶未能力請反汗,今於咎責之來,臣當受以爲過,何辭自解也?獨臣之退而自省,撫心慙歎者,如臣無似,久據匪據,國事廟謨,無所建明,莫贊密勿之計,徒積癏廢之罪,追訟愆尤,負國多矣,豈可以解其職而恕其辜乎?玆敢短箚自列。伏乞聖明,重降威譴,使公議伸而私分安焉。取進止。答曰,省箚具悉卿懇。卿之辭巽至此,豈非所謂意外之意外者耶?卿旣卸解機務,則在中書時事,屬之先天,不亦可乎?況卿則伊日筵席,不遑長語,而伊後箚語,又甚懇摯,未始或後於人,卿之今反替作引義之端,恐欠稱停底道理。卿其安心,勿復控辭焉。仍傳曰,此批答,遣史官傳諭于領府事。
左副承旨朴祐源疏曰,伏以,臣於禁扄持被之中,忽伏蒙銀臺特擢之恩,仍命先入侍後謝恩,更鼓已下,院直一空,逃遁不得,顚倒冒膺,退自前席,備心惶愧,達宵繞壁,五情如癡。噫,臣本至痛極陋,最居人下,自在秉筆,偏荷拂拭,頂踵皆歸造化,恩渥未報絲毫,昨筵仰陳,只不過有懷無隱,而一院逬出,旣緣臣言,忽地語恩,反及臣身,蹊田之嫌,大關廉防,中批之除,亦違常格,名器僥濫,已無可言,物情駭惑,將謂斯何?坐待天明,略控肝血,冒塵崇聽。伏乞聖慈,天地父母,諒臣必辭之情,難安之端,亟命收還新授資秩,以重公器,以靖私義,千萬幸甚。省疏具悉。昨日承宣,乍遞旋仍,則爾之處義,非所可論,勿辭,從速察職。
右承旨金勉柱疏曰,伏以,臣之倥侗蔑劣,百不猶人,固已聖明之所俯燭,三載簪筆,積被恩數,居常感激,不知死所。向者瀛館特除,出於格外,闔門攢祝,尙切懔惕,今於千萬夢想之外,銀臺陞擢,又下於內閣持被之日,至有先入侍後謝恩之命,臣深夜聞命,逃遁不得,蒼黃隨牌,冒沒登筵,恩言鄭重,感淚被面。臣是何人?叨此誤恩,若是之荐,況自翰苑而直陞玉署,自玉署而旋擢銀臺,較其日字,曾未數旬,求之古今,亦有是否?臣之濫竽之愧,猶屬餘事,在聖朝重官方之道,豈非萬萬乖當者乎?且臣尙未修史,凡有除拜,不得行公,自有藝苑古規,臣之借職,尤非可論矣。昨緣闕門已閉,煩稟爲難,然不得不肅命伴直,仍因蹲冒,斷無是理,玆敢略陳短章,徑出禁扄。伏乞聖慈,俯垂鑑諒,亟收臣新授職名,以安私分,仍治臣擅離之罪,以肅朝綱,千萬幸甚。省疏具悉。所辭事關古規,本職今姑許遞,爾其速卽修史。
副校理沈樂洙疏曰,伏以,臣之不合於三司言議之職,臣非不自知也。因仍數月猶不敢爲自引之計者,區區之意,竊以爲備數充員,奔走如百工,以自盡於怵畏之義,而恭俟罪譴而止耳。故頃於試士往役之日,諸僚處義,至有徑出,而臣不敢同焉,歸而復命,又叨恩除,適會藎臣休退,擧朝憂悶,顚倒肅命,淟涊就直,而因循不能一言,以貢寸衷憂慨之忱,則其爲不言而失職者,毋論時日之先後,實無異於拜箚旋止,終被譴罷之諸僚矣。嗚呼,今日之擧,亦朝廷之大事也。聖主所以委畀,群僚所以倚望者,一朝脫然而去,三司之地,歷累日而無一言,則爲殿下三司之臣者,其可謂不誠,而臣亦無所逃於失職之罪矣。旣而有臺臣·儒臣之疏啓,敷陳明切,其所謂刻印銷印者,取譬甚切,言出衷曲,而批旨之下,只示優奬。儒賢疏中所引宋臣故事爲請者,可見憂國之至意,而聖批所諭,亦不俯從,臣竊惑之,而猶有冀於穆然加思,終焉開納,則此非臣愚陋之言,而亦一時賢大夫之所共望也。至於臣之不言失職之罪,臣雖欲苟安自恕,伈伈如前日之計,而臣身廉恥,固不足恤,其何以勵一世委靡苟且之風乎?玆不敢不拜章宸陛,徑出禁扄。伏乞聖明,亟治臣罪,以爲不職者之戒焉。省疏具悉。爾其勿辭察職。
守禦使徐命膺疏曰,伏以臣之所帶守禦使,卽五軍門中一也,一家將相,本自不安,而前乎此則臣弟臣命善爲左議政,有一二旁照之故例,今臣弟居然爲元輔矣。元輔之兄弟子姪,爲銓長,尙且逡巡辭免,不敢行公,則況於將任乎?盛滿之戒,猶屬私事,其所變通,想不待臣言之畢。伏乞亟賜遞改,以存公格,以安愚分,千萬幸甚。答曰,省疏具悉。卿其勿辭行公。
己亥十月初七日卯時,上御誠正閣。坐直承旨入侍時,左承旨朴祐源,假注書徐鼎修,記事官金健修·鄭東浚,以次進伏訖。上命書傳敎曰,前承旨鄭民始,承旨除授。又命書傳敎曰,新除授承旨鄭民始,卽爲牌招仕進。又命書傳敎曰,前承旨徐有防·南鶴聞,承旨除授。又命書傳敎曰,左承旨爲戶房,右承旨爲禮房,左副承旨爲兵房,右副承旨爲工房,同副承旨爲刑房。命書傳敎曰,新除授承旨,竝牌招察任。出榻敎命退,諸臣以次退出。
己亥十月初七日巳時,上御誠正閣。大臣·備局堂上引見入侍時,左議政洪樂純,漢城判尹具善復,戶曹判書金華鎭,禮曹判書李福源,行副司直權導·李衍祥·李柱國,行訓鍊院都正李敬懋,行副司直李邦一,行都承旨李命植,同副承旨南鶴聞,記事官李兢淵,假注書徐鼎修,記事官金健修·鄭東浚,以次進伏訖。樂純進前曰,近來日氣,朝晝異候,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。樂純曰,臣以萬萬不近似之姿,當此萬萬不敢當之任,感激恩殊,不敢言私,雖不得不出肅,而領相今又引入,臣何敢獨參廟謨乎?願與領相,同其去就矣。上曰,過矣。樂純曰,今日次對,別無他回啓之事,而京畿·北關兩道監司,災結狀啓,此是重事,而臣以次相,獨爲回啓,有所不安矣。上曰,領相旣不出,則次相之獨爲回啓,有何所妨乎?樂純曰,京畿監司鄭昌聖狀啓,以流來舊頉災八百十四結,今災二百八十六結,合一千一百結,特爲劃給之意,仰請矣。今年年事,雖曰大登,難保其無災,而三南及海西,亦將有請災之狀,此亦不可不念。本道則限八百結,劃給,何如?上曰,依爲之。出擧條樂純曰,此咸鏡監司徐浩修災實分等狀啓也。安邊等十九邑置之稍實,文川等四邑置之之次,仍以爲昨年還上,若欲準數督徵,則民力之偏苦,誠甚悶慮,穩城·慶源,限三分二,慶興限三分一捧上,明川以南,進捧吏,姑爲停止,推奴徵債,限明秋禁斷事,爲請矣。本道荐歉之餘,今雖少登,民情之可矜,誠如道臣狀請,災實分等及還上分數停捧等事,一竝許施,何如?上曰,依爲之。出擧條樂純曰,臣於數昨筵中,以前監役宋煥箕,幼學韓啓增,可合於經筵官之意,有所仰達而出擧條,然後該曹可以擧行,故又此煩達矣。上曰,依爲之。出擧條善復曰,訓局中軍,與他營有異,不可不擇差,而擬望之人苟艱,外任竝擬,何如?上曰,依爲之。出擧條敬懋曰,景秋門外宮墻低下處,三營合力改築,今幾完役,而禁衛西營軍兵直所,礙逼於宮墻基址,不可仍置,故纔已毁撤。西營,自戶曹將爲因地形移建,而當此冬節,似難及時畢役,舊西營越邊人家,量宜買得,仍爲四十名軍兵直所,何如?上曰,依爲之。出擧條上曰,宿衛旣罷之後,攔後一節,極爲疎虞,然旣不可復出攔後軍,則武藝別監,添出數十人,似好矣。善復曰,攔後軍,如不可復出,則武藝別監,擇其着實有根着人而加出,似好矣。命退,諸臣以次退出。
己亥十月初七日申時,上御誠正閣。右承旨入侍時,右承旨徐有防,假注書徐鼎修,記事官李信祜·鄭東浚,以次進伏訖。上曰,左承旨入侍。行左承旨鄭民始進伏。命書傳敎曰,禮房承旨,馳詣宗廟,奉審祭物·祭器,看審諸執事·進排官,摘奸以來。有防先退。命書傳敎曰,左副承旨批下,卽爲牌招入直。又命書傳敎曰,左副承旨牌去來催促,亦令追省記入直,違牌傳旨勿爲捧入。命書傳敎曰,堂后假官望,輒以陵官及宮園之官備擬,旣命改入,則又復如是,當該注書推考。命書傳敎曰,前承旨沈念祖,承旨除授。上曰,新除授承旨,竝牌招察任。出榻敎命退,諸臣以次退出。
上在昌德宮。停常參·經筵。
自初昏至夜三更,灑雨下雨,測雨器水深二分。五更灑雨下雨,測雨器水深一分。
徐有防啓曰,明日常參·經筵,取稟。傳曰,停。
朴祐源,以都摠府言啓曰,部將·守門將·禁軍扈衛軍官及武藝別監軍兵等,中日試放時,標信啓請,何以擧行事,頃已啓稟,知道命下矣。今日中日日次,何以爲之?敢稟。傳曰,知道。
又啓曰,合辭方張之時,兩司無詣臺之員,事甚未安,除在外傳旨未下外,未肅拜人員,竝卽牌招,何如?傳曰,允。
又啓曰,禁衛營從事官來言,今日本營軍兵日次私習云矣,敢啓。傳曰,停。
又啓曰,御營廳從事官來言,今日本廳軍兵,日次私習云矣,敢啓。傳曰,停。
傳于鄭民始曰,左承旨入侍。
以校理洪明浩,副校理沈樂洙·李儒慶,修撰朴天行牌不進罷職傳旨。傳于徐有防〈曰〉,只推,更爲牌招。
以副校理李儒慶牌不進罷職傳旨。傳于徐有防曰,只推。
傳于鄭民始曰,左承旨入侍。
傳于徐有防曰,欲爲召見而未果,江留,明日辭朝,使之來待。
傳于朴祐源曰,坐直承旨入侍。
傳曰徐有防曰,俄者入侍,欲爲下敎而未果,軍器提調前望人,以望單書入。
吏曹口傳政事,軍器提調具善復。
徐有防啓曰,兼春秋宋益中·崔顯重,呈辭在外,金健修上番入直,申光堯,預備朱萬离,吏曹假郞廳尹行晉,移拜臺職,上下實錄廳,無推移進去之人,宋益中·崔顯重,今姑減下與未差之代,令該曹口傳差出,何如?傳曰,允。
吏曹口傳政事,兼春秋二單權應奎·柳橚。
徐有防,以禮曹言啓曰,今己亥年別差倭等所獻進上物種,今始上來,而卽接東萊府使所報,則今此進上物件中,對馬新島主,告慶差倭齎來朱漆中圓盆三十枚及薩摩州漂倭入送事回謝別副中,彩畫中圓盆十枚,窳而不正,梁山漂民順付別副中,黑漆華箋匣一箇,四隅傷缺,不可捧進,故還爲入給,使之從速改備來納事,嚴飭訓別,而此是大阪城貿來之物,則往返遲速,有難料度,追後捧上上送云矣。進上事體,旣甚嚴重,而以傷缺不正者,充數出送,極爲可駭,叧加嚴飭,從速改備上送事,分付,何如?傳曰,允。
朴祐源,以訓鍊都監言啓曰,本營一局別將崔孝達,身病甚重,勢難察任,改差,何如?傳曰,允。
又以義禁府言啓曰,咸鏡監司徐浩修狀啓,據刑曹粘目內,鏡城前判官李身晦,移本府處之事,允下矣。李身晦時在全羅道全州地云,依例發遣府羅將拿來,何如?傳曰,允。
又以義禁府言啓曰,慶山前縣監金相龜,令該府處之事,傳旨啓下矣。金相龜時在洪忠道連山地云,依例發遣府羅將拿來,何如?傳曰,允。
又以刑曹言啓曰,龍虎營校卒,分揀放送事,命下矣。依傳敎敎鍊官車景一及軍士羅大應·李景禧·車仁章·金鼎煥·金光日·韓繼得·金潤遇·韓永喬·朴得龍·劉漢柱等,卽爲放送之意,敢啓。傳曰,知道。
行左承旨鄭民始疏曰,伏以臣,知識〈昏〉憒,神精短少,平居安閑,猶多類錯,每遇急滾處,茫然失措,殆不省四到,人事本不足以爲世需,而任劇地也,決矣。噫,奉朝賀臣洪國榮,國之藎臣也,聖躬之委毗如何,朝廷之倚重如何?身佩安危之人,遽決休退之志,職在喉舌者,覆逆爭難,期於得請者,乃應行之事也。夫人皆可如此,況如臣之義共休戚,事同一家者,尤當自別於人矣。奈臣以平日依賴之心,當一朝倉卒之擧,氣喪神眩,如隳烟霧,不能措一辭進一啓,以回已許之聖心,以挽已去之高躅,願留之心,豈後於人,而當爲之事,亦未及辦,是誠惝怳劻勷,莫之爲而然也。嗚呼,奉朝賀,流涕而懇請,殿下流涕而勉許,君臣之際,磊落千古,有非如臣齟齬之言,膚淺之誠,所可得力也。然臣則惟盡在己之道,以爲感回之望,而始旣莫省攸措,末又失之太晩,竟自陷於不誠不實之科,滿心慙悚,如負大何,日夕自訟,惟願速被重勘,公議之來,臣固伏罪之不暇,何敢爲一毫較辨之計乎?日昨之乍出旋入,不敢深引者,良以此也。抑臣獨有所自恨者,臣與奉朝賀,七年追隨,一心相照,有疑則問,有事則議,詡與交契,無異至親。況臣性本疎拙,不能和光而同塵,忌嫉相加而惟奉朝賀鎭安之,辭說時行而惟奉朝賀消釋之,以臣之孤蹤寡合,全保至今者,伊誰之力也?今其辭事而去也,爲公而缺歎,同朝之所同然,至若爲私而倀倀如失,臣獨有倍於他。爲公爲私,顧臣心當作何懷,而不善周旋,自速錯誤,衷情莫暴,無辭自解,此臣所以忽忽不樂,措躬無地,不欲復事揚揚於周行之間者也。精力如此,做事如此,此等易知易行處,猶尙如此,尤何望其久據出納之地,能盡惟允之責哉?一時許解,雖蒙曲念之恩,信宿復授,實無冒膺之望,而適値齋日,呼籲無路,荐承飭敎,分義是懼,雖不得不章皇出肅,而自知不稱,理難仍冒,玆敢略控危懇,仰讀崇聽。伏乞聖明,亟削臣職,以安漸分,仍治臣罪,以警具僚,千萬幸甚。答曰,省疏具悉。卿之如此,可見爲公爲私之心,此時卿豈可如此乎?卿其勿辭行公。
慶尙監司洪樂彬疏曰,伏以,臣之兄弟叔姪,蒙被厚渥,欲報其德,若天地之無窮,河海之莫量也。臣何敢復云?惟臣人凡識淺,仰賴臣兄,俯仗臣姪,棲身朱墨,無意靑紫,僥倖濫第,已違本分,而銀臺騎省之間,近龍光而沐恩波,榮耀至矣,濫盈極矣。陳力就列,非曰,報其萬一,庶幾自盡其微誠,千萬匪意,伏承嶺藩新命,臣是何人,敢叨是任?感激雖深,驚疑莫定。夫七十州縣百萬民戶,殷庶甲於八路,誠國家之根本也。是故,朝廷之差遣按廉也,掄選之難,厥惟久矣。況今鄒魯變而趨利,絃誦寂而好訟,民困於屢歉,倉空於積逋,吏奸亂如鼠穴,簿籍紛如蝟毛,其他積弊,難以疏祛,必得有識量幹才,聰明精練,聲望素著,可以服人者,然後能威行列邑,惠被齊民,蘇弊袪瘼,庶可無負隆寄。如臣者,雖畀一邑之小,尙有素餐之愧,況於此任,誠萬萬不稱。受恩如此,而僨誤速罪,則其於辱聖簡何,其於負一道士民之責,何哉?若然則臣之報國之願,反爲負國之辜,臣雖至愚,自知則明,實不敢晏然承當,自陷罪戾也。且伏念臣姪,幸蒙無前之聖恩,初辭宿衛之重務,臣兄漸迫遲暮之境,益覺筋力之難强,臣仰戀象魏,寸心自激,俯念鴒原,私忱倍切。惟願出入禁闥,以伸耿結之懷,相依棣蕚,以篤友于之情,是臣區區之望。伏乞天地父母,特垂諒察,亟許鐫免,以幸公私,千萬顒祝。答曰,省疏具悉。授卿藩任,予意有在,秋事方殷,卿其勿辭,速往欽哉。
掌令洪明浩疏曰,伏以臣,向當宣麻臨殿之日,猥承館職移除之命,身在闕中,逃遁不得,未免章皇出肅,目見藎臣之謝事,實切私心之憂慨,而跡異他人,時屬遂事,曾未能仰請收還,則臣之失職之罪,實無異於拜箚諸臣。豈可以除拜之稍後,有所自恕乎?昨於召牌之下,猥陳自訟之章,適値齋日,見退喉院,冒犯違傲,恭俟嚴譴,忽於夜半,遽承移拜之命,臣尤惝怳震悸,靡所容措。噫,身佩安危之人,一朝去位,聖躬無衛護之人,世道有汚隆之機,於是乎儒賢進憂愛之疏,僚員發慷慨之言,而如臣者,忝在論思,有懷莫陳,自顧靦然,義難晏如。舊罪未勘,新榮遽叨,去就轉益迫阨,廉隅不容放倒,何敢冒沒進身乎?且臣老母,素抱貞疾,當此初冬換節之際,重添寒感,食飮全却,藥餌爲事,臣方左右扶將,實難暫時違捨。召牌荐降,末由承膺,玆敢疾聲呼籲。伏乞聖慈,諒臣自訟之義,察臣至切之懇,亟命鐫臣職名,仍治臣逋慢之罪,以肅朝綱,以安私分,不勝幸甚。省疏具悉。爾其勿辭,救護母病。
修撰朴天行疏曰,伏以,臣愚騃謭劣,最居人下,才無寸長,學乏一經,薇垣·柏府,涯分已溢,未效涓埃之報,恒切尸素之懼。迺者玉署特除之命,忽下於萬萬夢想之外,臣驚惶震惕,罔知所以措躬,直欲鑽地而不可得也。夫館職華銜,卽古所稱登瀛之選,官至榮也,責至重也。苟非學優經術,才合論思者,不宜使人人備數而苟充也,明矣。臣未知聖明,奚取於如臣百不猶人,而誤辱恩命,至於此哉。假使臣言,有可以備聖上芻蕘之擇,此直職分之所當爲,況其寂寥一語,只效一日之責,而恩批之隆摰,逈出尋常,特除之殊渥,若是曠絶,臣誠惶隕感祝,只有血淚之被面。臣雖至愚,亦知君恩之至重,臣分之至嚴,豈不思竭蹶趨承,以伸叩謝之忱哉?第念初無可奬之實,而虛辱殊恩,不思匪據之濫而晏然承命,非臣之所敢出也。苟使臣,惟知分義之可畏,不念廉恥之爲重,欲以是爲事君之節,則在臣身,不過爲忘廉喪恥之一鄙夫,而其於辱聖揀而羞淸朝,何哉?臣寧伏逋慢之誅,不敢爲冒膺之計。天牌之下,屢犯違傲,臣分都虧,罪上添罪,玆敢隨詣闕外,拜章陳懇。伏乞聖慈,俯垂諒察,亟收臣新除職名,使名器毋屑,微分得安,仍治臣罪,以肅朝綱,不勝幸甚。省疏具悉。爾其勿辭察職。
吏曹佐郞朴祐源疏曰,伏以昨年夏,因大臣筵奏,削科人李心淵所未修時政記,自丙申二月念後至三月望前,及同年兼春秋入直時,自八月至十二月時政記,令臣替修事,陳白蒙允矣。顧臣無似,最居人下,濫叨史職,竟速人言,猥蒙聖恩,特命出六,區區私忱,尙切感惶,在臣處義,初不敢以史官自居。雖臣在職時,所當修者,猶懼不堪,尙可以替當他人所修之史,反壞淸朝廉防之重乎?況八月以後,卽臣去館後事,而藝苑諸臣,不患無人,則如臣之有情勢無文學者,尤不可以厭然代修也,決矣。臣方待罪郞署,陳疏瀆擾,極知惶猥,而成命之下,今已經年,纂局之役,行將垂訖,一味泯默,實涉悚悶,玆敢略入文字,仰干崇嚴。伏乞聖慈,諒臣義之不可冒當,軫史役之不容遷就,特命無故史臣,俾卽替行,千萬幸甚。省疏具悉。所辭過矣。爾其勿辭,從速修納。
持平宋民載疏曰,伏以,此誠何等時也?以國勢則岌嶪,以朝象則泮渙,藎臣致事,遐心有莫挽之歎,宿衛無人,聖心無倚毗之所。此時耳目之任,雖使素著風裁,諳鍊時務者當之,亦且逡巡惝怳,不知所以爲計,臣之謭劣,尤豈有一分堪承之望者哉?況臣遭罹險釁,荐經草土,縷喘僅支,而神精已覺消耗,畸跡益疎,而聞見專是聾瞽,臣雖欲策勵駑鈍,報效萬一,而其於言議之疲輭,識慮之孤陋,何哉?玆於除旨之下,進身無路,略陳短章,敢暴不稱之實。伏乞聖明,亟命鐫改,以幸公私焉。臣方祈免,不宜贅陳,而第於國家安危之機,聖躬保護之節,有不暇緩聲者。噫嘻,奉朝賀臣洪國榮之忽地丐身而退,此何事也?宗社之得有今日,伊誰之功也?朝廷之賴而維持,伊誰之力也?其將謂此時,君臣上下,無虞憂之端而可以謝事而去耶?抑將謂其人年至力愆,憚奔走之勞而亦有必去之義耶?乃以千古所未有之契合,作此千古所未有之盛事,此其爲一介臣自爲計則得矣,於國事何哉,於聖躬何哉?道路有歎賢之言,朝廷無作誥之留,浩然而歸,今幾日矣。一日而有一日之憂,二日而有二日之憂,有識爲之悶歎,朝野莫不危慮,國憂茫無涯際,公議轉益紛紜,玉署之啓,臺閣之疏,言之已悉,而儒賢之言,亦且力言其不可,前席納符,有何萬分難强之勢,一疏卽許,又何若是輕遽之甚也?於是乎君臣之間,兩有所失,而不遠之復,終不可以遂事而勿說。伏願聖上,穆然深思,勿拘銷刻之小嫌,亟念宗國之大計,卽日召還,則彼宰臣,以平日體國之苦心血忠,又何敢遲回盤桓,以歸先私後公之科也哉?夫然後,國勢旣危而復安,朝著已渙而旋靖,亂逆之假息者誅之,紀綱之壞敗者振之。目今悠悠萬事,無急於此一着,臣敢妄論至此。伏乞勿以人廢言也。省疏具悉。予意已於正言姜之批及之矣。爾其勿辭察職。
正言姜疏曰,伏以,臣於奉朝賀臣洪國榮,斂身而退也,竊有所萬萬驚惑,終夜不寐之憂。何賢臣之決去於立談之間,而不少留難也?何聖主之許退於一疏之請而不少持疑也?乃以千古所未有灑落之契,忽作千古所未有顚倒之擧,其不知者,以急流勇退,看作盛事,其知者,以中流失楫,爲之隱憂。於是乎,文任·銓官之力違召命,玉署·柏府之相繼爭執,又復有退野之儒賢,悉陳慨惜之意,極言其不可,聖上許之以公議,同朝灑然而動色。臣之至愚極陋,竊以爲上可以不遠而復,下可以幡然而改,使國事始危而終安,世道旣渙而復合,誠不意我聖上虛受之量,終不免悅而不繹之歎。雖以一介臣忘身之誠,有若長往不返者然,此豈殿下之聖明,而反或以私而害公乎?宰臣之至誠而亦或先身而後國歟?臣不勝慨憂歎之至也。臣於大庭宣麻之日,待罪騎郞,忝在衛列,直欲出班而疾聲,以挽旣決之行,而跡涉越俎,事異執藝,終泯默逡巡而退。今於千萬夢想之外,忽伏奉薇垣除旨,誠得可言之秋,愚衷所激,不敢緩聲,而或者以爲,前後疏啓之未準請,大老純誠之未孚格,而今乃從人之後,隨例而言,不過强聒而止耳。臣則曰,大不然。惟此一臣之去,一日不還,則有一日之憂,二日不還,則有二日之憂,在今日國家急先務,未有大於此者。我殿下,苟不以遂事而置之,亟回旣頒之麻,俾還遂初之行,則雖彼宰臣潔身之計,亦不俟終日而思所以改圖之也。夫然後,君側之宿衛,可無疎虞,野外之儒賢,可能復致,可以殲假息之群凶,可以濟板蕩之朝象,目今悠悠萬事,猶屬第二件次第事耳。此臣所以不得請則不可止者也。且臣奉讀日前所下傳敎,有曰,奉朝賀,雖擧世挽之,予豈有反汗之理,奉朝賀亦豈有復起之望。嗚呼,此何謂也?宰臣之有是請,殿下之有是許,不過爲君臣間信義之相許,而顧今國事,何如?時象,何如?聖主賢臣,迺以區區小信義,反不念宗社之大計乎?差待國家之無事,年位之且至,始乃引古經而許之,亦未爲晩也,於信義又何歉焉?臣愚衷耿結,燒燭草疏,悉暴憂慨之忱。惟聖明,卽日召還,以幸國事焉。省疏具悉。疏事日昨儒臣·臺臣之疏啓,予意已悉之。更何煩複?爾其勿辭察職。
敎江華留守李性源書。王若曰,關防爲國家之重,政須保釐,簡拔循廟剡之公,爰命委寄,誕宣綸綍,庸侈旌旄。念彼沁都一方,實是海門重鎭,群島列碁布之勢,地扼咽喉,路據鼎峙之形,海控襟帶。積峙糧粟,廟謨在緩急之須,繕修軍容,戎政寄安危之責。矧惟桐府移屬之後,尤重舟師專管之權。一府居留,固職責之已大,諸道統禦,寔威望之益尊。命藎臣於設施之初,蓋重其任,叶枚卜於登庸之日,誰繼前人?惟卿文苑舊家,夙望華譽,練達事務,人皆許以才猷,謹守規模,世則稱其恬雅。由海藩而按嶺臬,已著聲名,置經筵而管廟籌,將欲任用。何論內外之有異?政急保障之得人。玆授卿以江華府留守兼鎭撫使三道水軍統禦使,卿其祗服寵靈,益懋殊績。分司之衙門旣重,膺丕責於牧民董戎,備局之機務仍參,輸遠略於繕城修艦。瞻眞殿之肅穆,於乎不忘,體重宸之憂勤,罔或少懈。其餘裁稟,厥有典章。於戲,想丙丁之舊羞,渡甲津而卿應駐節,紆桑土之大策,畀三道而予喜有臣。故玆敎示,想宜知悉。副校理沈樂洙製進
己亥十月初八日辰時,上御誠正閣。左承旨入侍時,行左承旨鄭民始,假注書李信祜,記注官金健修,記事官鄭東浚,以次進伏訖。上曰,刑曹參議尹承烈,初度呈辭,已踏啓字,而又捧再度,校理洪明浩,違牌傳旨,旣已入之,姑未及下,而復爲書入,此皆何故也?民始曰,似是紛撓之中,該房不能照檢而然也。上曰,近日政院,何不勵精乎?每事如此,則豈不可悶哉?民始曰,豈敢少忽,而自多不稱,甚惶悚矣。上曰,卿其檢飭,勿放過也。仍命退,諸臣遂退出。
己亥十月初八日未時,上御誠正閣。左承旨入侍時,行左承旨鄭民始,假注書李信祜,記注官金健修,記事官鄭東浚,以次進伏訖。上曰,同副承旨入侍。出榻敎上曰,廳注書,亦命同入。同副承旨南鶴聞,廳注書徐鼎修進伏。上曰,同副承旨先退,左副承旨入侍。出榻敎左副承旨朴祐源進伏。上曰,今日欲書宿衛所軍校施賞傳敎,而日勢已暮,卿等姑皆先退。諸臣遂退出。
己亥十月初八日初更,上御誠正閣。坐直承旨入侍時,右承旨徐有防,假注書徐鼎修,記事官金健修·李信祜,以次進伏訖。上曰,左副承旨入侍。左副承旨朴祐源進伏。命祐源讀公事訖。命書義禁府啓目判付。命書傳敎曰,事雖可駭,此是無識下輩闌入之致,兵判旣能盡知,況此時此任,豈可輕易數遞?本事旣已妥帖,有卽爲擧行之事。兵曹判書洪樂性,卽爲牌招行公,仍令入侍。命書傳敎曰,左承旨批下待開門牌招察任。又命書傳敎曰,嶺伯批下,使之催促辭朝。又命書傳敎曰,向者龍虎營校卒分揀放送事,卽爲分付該府·該曹。又命書傳敎曰,館直不備,違牌人員,旣命只推,救護外與陳疏受批人,竝卽牌招,推移入直。又命書傳敎曰,宿衛所管將校·軍兵·吏隷等,姓名成冊,旣已修整入啓,挾輦將官·訓鍊都監把摠李延弼,哨官具壽漢,槍劍將官禁衛營把摠朴晉陽,哨官尹光宇,竝加資。敎鍊官嘉善金鼎澤,直赴張光郁,出身李廷復,閑良崔仁得,傳令武士閑良李載衡·金重善,駕前別哨牌頭前僉使張鳳翕,出身高龍得,皆是首久勤,善地邊將,今日內口傳備擬,如無見窠,依觀武才例,作闕調用。敎鍊官嘉義高時元,折衝安尙恒·呂從周,竝加資。傳令武士折衝金春得,與他將校有異,加資。敎鍊官閑良禹敍疇·史廷煥,出身異景基,竝邊將待窠,不待他軍門久勤,先爲調用。傳令武士出身金守白·金景天,直赴朴文彩,閑良金衍信·崔聖䈁,出身金商鎭,竝自本營敎鍊官陞差後草記。駕前別抄金時鍊等五十人,當有區處之道。此是渠輩之賞典,而亦不可無眎意之道,久勤邊將遞來後,還屬別抄,牌頭二人,依此邊將遞來,使之還屬事,分付本營。本所攔後次知敎鍊官嘉善徐尙郁·金應麗,待令敎鍊官嘉善張鎭嵩,出身金命行,本所前排次知敎鍊官閑良崔致崙·鄭觀裕,各內下筒介一部賜給。本所入番標下軍安鴻逵·崔尙崙·金德麟·李尙龍·金重溟,首尾幾年,終始立役,效勞偏苦,曾所熟知,況其中有自聽政時傳令之人,三軍門別武士,今日內,分定差下後草記。標下軍劉泰成·金龍澤,前後御前,知名已熟,今番遠陵,效勞最多,本都監別武士陞差,充定後草記。攔後軍兵訓鍊都監軍兼司僕洪天輝等一百一人,禁衛營軍兼司僕金振興等六人,御營廳軍兼司僕金禹鼎等十五人,竝各木綿五疋,米五斗賜給。攔後軍兵訓鍊都監軍良人尹殷昌等一百一人,禁衛營軍良人金尙彬等三十五人,御營廳軍良人韓光弼等四十七人,竝各兼司僕除授,依中旬例,自今朔陞料題給。本所入番標下軍訓鍊都監軍兼司僕李時萬等七十七名,御營廳軍兼司僕申光周,招搖旗手兼司僕宋光喜等四名,衛內各差備旗手兼司僕崔萬奎等四名,竝各木綿三疋,米五斗賜給。本所入番標下軍訓鍊都監軍良人鄭光澤等三十六名,御營廳軍良人柳東祐等四名,招搖旗手良人李漢福等六名,竝依攔後軍例,兼司僕除授,陞料題給。本所書吏張雲翼等六名,書題承傳,仍令該曹,從自願免賤。使令三名,文書直四名,各廳房直四名,如是自各軍門分差者,各給米三斗·木二疋。如無本役,則卽令分屬厚料布衙門,以爲區處收用之地。今此賞典,皆令今日內或下批或施賞事,分付。又命書傳敎曰,挾輦槍劍將官下批後,無論內外職,相當窠,亦令明日政調用。又命書傳敎曰,賞典傳敎,皆令今日內捧傳旨。又命書傳敎曰,今已夜深,宿衛將官將校調用,皆令明日政擧行。各軍門將官陞差,亦令明日擧行。又命書傳敎曰,今已夜深,政官待明朝牌招下批,皆令明日政擧行。又命書傳敎曰,今已夜深,兵判明日入侍。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
傳于李命植曰,江華留守·慶尙監司入侍。
傳于鄭民始曰,左承旨入侍。
徐有防啓曰,兵曹判書洪樂性,依下敎來待矣。
傳于南鶴聞曰,訓將明日入侍。
備忘記,昌城尉掃墳時,給由馬,澆奠床備給。
傳于南鶴聞曰,軍士房承旨入侍。
吳彦敎奉命在外代,任希一爲事變假注書。
有政。吏批,判書宋德相在外未肅拜,參判兪彦鎬進,參議未差,行都承旨李命植進。啓曰,判書宋德相在外未肅拜,參議未差,小臣獨政未安,何以爲之?敢稟。傳曰,仍爲之。
又啓曰,公山判官,今當差出,而本府以營下劇邑,素稱難治,不可不擇差,同道及他道,有聲績未準朔已準限守令,竝擬,何如?傳曰,俄已改點以下,而此是善治守令,又是準職承傳,則況此時民事方殷之時,有難移擬,初以副望落點,亦以此,昨日筵中,有所下敎矣。觀此啓辭,始知再昨夜點下時,因倥傯,中官有此誤錯,至有不卽刀擦,以至混下之境。此雖小事,關係非細,當該中官,爲先令內侍府削去仕版。此啓辭勿施。
又啓曰,玉堂多窠,今當差出,而擬望之人乏少,外任竝擬,何如?傳曰,允。以李度默爲校理,趙尙鎭爲修撰,尹行修爲副修撰,金夏材爲刑曹參議,李福源·蔡濟恭爲知經筵,李在簡爲同經筵,鄭晩淳爲同義禁,李濟萬爲兵曹正郞,任玉爲佐郞,韓光近爲司僕正,高益擎爲宗簿正,洪啓沃爲健元陵令,金師柱爲司僕主簿,李延弼爲朔州府使,裵敬郁爲愍懷墓守衛官,承文副正字李之衍,成均博士金文瑞,學錄金命彦,單付嘉義高時元,折衝安尙恒·呂從周·金春得,已上宿衛所敎鍊官傳令武士,加資事承傳,兼持平趙時偉減下,朴晉陽爲高原郡守。
兵批,兼判書洪樂性進,參判李義翊未肅拜,參議李亨逵入直進,參知李亨元病,左副承旨朴祐源進,以銀溪君楔,茂林君塘,鄭好仁爲都摠管,金光國爲副摠管,金鼎澤爲寧城僉使,張鳳翕爲宣沙浦僉使,張光郁爲注文僉使,高龍得爲文山萬戶,金重善爲包伊萬戶,崔仁得爲開雲浦萬戶,李廷復爲於蘭萬戶,李載衡爲助羅浦萬戶,閔憲爲興陽監牧官,宿衛所把摠李延弼·朴晉陽·具壽漢·尹光宇,以上加資事,承傳。副司直尹承烈,副司果李兢淵。
朴祐源,以兵曹言啓曰,折衝具壽漢·尹光宇,口傳付相當窠事,命下矣。本曹時無相當窠,而忠壯衛將金弘濟·南履五,以在外俱未上來,竝改差,其代備擬以入之意,敢啓。傳曰,知道。
兵曹口傳政事,具壽漢·尹光宇爲忠壯將。
吏批再政。啓曰,挾輦將哨官具壽漢,槍劍將哨官尹光宇,守令備擬事命下,而兩人俱未經東西班正職,例不得備擬於守令,何以爲之?敢稟。傳曰,口傳付相當窠,待下批守令,卽爲檢擬,以具壽漢爲定山縣監,尹光宇爲機張縣監,李兢淵爲司圃別提。
以司諫沈命德,正言嚴思憲,牌不進罷職傳旨。傳于李在學曰,只推。
南鶴聞,以弘文館言啓曰,新除授校理李度默,時在黃海道都事任所,修撰趙尙鎭,時在洪忠道都事任所,經筵入番事緊,請竝斯速乘馹上來事,下諭。傳曰,依啓。
事變假注書金聖準書啓,臣敬奉聖批,馳往傳諭于京畿水原萬義村吏曹判書宋德相所住處,則以爲臣披肝瀝血,冒瀆崇嚴,情雖可原,罪實難逭,方俟威罰之加矣。不意近侍遠臨,傳宣聖批,縷縷辭敎,可泣鬼神,臣非木石,何以爲懷?十回奉讀,自不覺感涕交逬也。噫,臣於聖朝,從前殊遇及今恩諭,自有君臣以來,所罕有者,臣之感激圖報,曷有窮已?只是匪據之重任,旣難冒沒承膺,且今狗馬賤疾,値此寒節,屢致添劇,長時委痛,無以自力趨命,孤恩慢命,死有餘憾。瞻望雲天,神爽飛越精昏氣促,語失倫脊,尤增死罪,謹當稍俟病間,更入文字,申暴血懇云矣。敢啓。傳曰,知道。
朴祐源,以兵曹言啓曰,新除授三陟營將李㷜,素抱痰癖之症,當寒添劇,時月之內,無路起動赴任之望,呈狀乞遞。實病旣如是,則不可强令赴任,改差,何如?傳曰,允。
又以訓鍊都監言啓曰,依傳敎,宿衛所傳令別武士金守日·朴文彩·崔聖崙·金商鎭,敎鍊官陞差,標下軍安鴻逵·劉泰成·金龍澤,別武士陞差之意,敢啓。傳曰,知道。
又以禁衛營言啓曰,宿衛所所管標下軍五名,三軍門別武士,今日內分定差下事,命下矣。崔尙崙·金重溟,本營別武士差定,安鴻逵移送訓鍊都監,李尙龍·金德麟,移送御營廳,其外賞典之事關本營者,竝依傳敎擧行之意,敢啓。傳曰,知道。
又以御營廳言啓曰,宿衛所所管本廳別武士出身金景大,閑良金衍信陞差敎鍊官,入番標下禁衛軍李尙龍·金德麟等陞差別武士,其外賞典之事關本廳者,竝依傳敎擧行之意,敢啓。傳曰,知道。
大司諫趙英鎭啓曰,臣於言責之任,自畫有素,自來情勢,亦難冒膺,向於召牌之下,坐犯違傲,蹙伏俟勘,殆近數旬矣。新除之初,以遇災不言,聖敎截嚴,諫臣憲長,相繼自引,竝蒙恩遞,而臣則獨以傳旨之未下,不得與兩臺同爲引避,而若其當言不言之罪,固無異同矣。今者只推之命,特出格外,合啓之曠,致煩飭敎,而目下情地,便同已遞,其何可一刻晏然於臺次乎?請命遞斥臣職。
持平林道浩啓曰,臣見識魯莽,言議拙訥,本不合於淸朝耳目之任,而臣於前秋,忝叨諫院也,以伏閤之爭不爲繼發,重被人言,伊後憲疏,以臺閣不得其人等語,論斥備至,則臣亦其時臺閣中一人也。追思至今,滿心惶恧,而前後如臣情勢者,擧皆以此引義,一伸廉隅,則今臣復叨臺地,豈可以時月之久,獨自晏然冒出哉?況於日前,諸臺,以遇災不言之罪,引避退待,繼有一竝許遞之命,則其不言之罪,臣亦難免,臣則以違牌傳旨之未下,獨漏於現告中,臣之情地,尤爲萬萬惶蹙矣。以彼以此,何可一刻蹲冒於是職乎?請命遞斥臣職。答曰,勿辭,亦勿退待。
三司合啓,大司諫趙英鎭,掌令尹行晉,持平宋民載·林道浩,副校理李儒慶·沈樂洙,修撰朴天行啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節而根柢則此賊也。此豈容一日假息於覆〈載〉之間哉?三司之論,已及四載,轉而爲合辭之啓,合辭之啓,又閱累朔,轉而爲伏閤之爭,至於今日處分,又止於近島黜置。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。今何爲而有此末減之命耶?國無法則已,如其不然,則夫安有謀危宗社之如此賊,而使之首領之得保也?危逼聖躬之如此賊而施以海島之薄罰耶?噫,殿下之不忍置法而姑從次律者,不過曰,恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗社於億萬年磐石之固,此先王之宏謨英烈,卓越百王而昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?請喬桐府黜置罪人鄭致達妻,快正王法,以洩神人之憤。乙未冬國家安危之機,至今追思,尙覺凜然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其負犯,至爲深重,則向者近地移配,已失太寬,況可以全釋乎?雖以悶旱之聖意,有此收殺之敎,而乍允旋收,有咈輿情。請還寢遠竄罪人韓翼謩金吾草記勿施之命,仍施遠竄之典。金相福之罪,可勝誅哉?諸般罪惡之昭在人耳目者,於渠,獨屬細故,而乙未冬相臣疏出之後,瑩中深文之說,稱以所見無異同,麟漢不必知之說,謂以語脈不知此,只此二言,已萬萬凶慘,而至於言根究覈之請,此又麟·謙之所不敢爲者,昭著之逆節,已難自掩,包藏之禍心,尤極叵測。揆以典刑,萬戮猶輕,而日月漸久,反置尋常,自上處分,不過放逐,在下爭執,只止遠竄。興言及此,心竊慨恨,國無法則已,夫安有罪惡之如此,而終屈王章,使之晏然自在於田里之中乎?請放歸田里罪人金相福,亟令王府,拿鞫嚴問,快正王法。噫嘻痛矣,龜柱之罪,可勝誅哉?顧其地處,何如?恩造,何如?而不思報效之道,恣其濫猾之性。雖以壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭仰對之?諭讀之未半,不覺心寒而骨冷。惟彼鳳漢,罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下心。噫嘻,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以趙峸事言之,其窮凶極惡情節,尤萬萬叵測,殿下旣賜之死,非不知其罪之必可誅也,間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地。殿下於賊麟,旣已斷恩行誅矣,龜柱之凶逆,何異於賊麟,而一行一否,輿憤益激。又況以今番量·翼·諸逆之招觀之,根柢之所萌孽,龜賊也,窩窟之所豢養,龜賊也。其在塞亂源杜禍本之道,尤不容假息於海島,而尙今靳允,憂危轉深,若此度日,則將不知幾許量·,又起於幾處,方來之慮,先事之虞,容有極哉?日前加籬時,雖有待處分之敎,而此賊處分,決不可一刻少待。請黑山島圍籬罪人龜柱,亟加嚴鞫,快正王法。答三司曰,不允。
兩司合啓,大司諫趙英鎭,掌令尹行晉,持平宋民載·林道浩啓曰,敬彬之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請濟州牧移配罪人敬彬,亟令王府,更爲設鞫得情。澤遂,爛漫同參於啓能凶慘不道之謀,而只誅其身,王章已失,輿憤未泄。其陰凶情節,其父其弟,萬無不知之理。請彦衡·養遂·獻遂,竝令王府,設鞫嚴問。會遂之罪惡,與澤遂,一而二,二而一,則啓能凶慘不道之謀,決無不知而忍杖不服,遽有酌處之命,有乖獄體。請還寢會遂絶島定配之命,仍令王府,設鞫得情。李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請還寢李觀源定配之命,更令王府,設鞫得情。噫嘻痛矣,以能賊萬古所無之逆魁,不卽正刑,徑先致斃,輿情莫不痛惋。此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國洞憤。今以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。請遲晩後物故罪人啓能,亟施孥籍之典。啓能·趾海等諸賊,窮凶極惡,自有天地以來,所未有者,而限以國法,賊能未施孥戮,賊趾兄弟,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。志恒之罪,可勝誅哉?聖朝之眷注於渠,何如?倚毗於渠,何如?而始旣拔擢於擧世擯棄之中,特又寬宥於贓汚狼藉之後,而少無圖報之意,反肆悍厲之氣,久掌戎權而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱,則此一事,固已難逭於三尺之法,而帳殿訊問之時,着署而悖逆,執杖而咆勃,此實無前之凶逆。且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來而爛漫酬酢之說,尤是萬古所無之惡逆。窮凶情節,綻露無餘於賊泰之招,密書之頻數往復於逆來,詣囚之供辭,若出一口,情節昭著,無非渠之斷案,以其頑慝抵賴,忍杖徑斃,未施當施之律,王章尙稽,輿憤益切。請物故罪人志恒之支屬應坐者,絶島散配。答兩司曰,不允。
府啓,持平宋民載啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止。請大靜縣爲奴罪人金壽賢,依律處斷。爲奴罪人河翼龍·金重得等,敢以罔測之說,做作眞諺書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。錫達,以厚賊之父,尙今偃息於覆載之間者,輿情已極齊憤,而況且犯贓之數,死有餘罪,以此以彼,決不可杖配而止。請梁山郡定配罪人錫達,依律處斷。金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德。伏見備忘下者,仰認分析之意,揆以國法,有難曲貸。請削黜罪人金漢耆,亟施竄配之典。竄配罪人金載順,附麗諸逆,受人指點,久矣。當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止。請海南縣竄配罪人金載順,亟令王府,設鞫嚴問。洪達洙,干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩,此必有窩窟譸張之致。若不鉤覈得情,快施當律,則其何折姦萌而杜禍源哉?決不可歸之於尋常造言之科而有所容貸。請三水府定配罪人洪達洙,亟令王府,更加嚴鞫,依律處斷。聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩從而和之,交口讚引。噫嘻痛矣,先大王朝十三年不着帽,而始仕於殿下欲展蘊抱之說,尤極萬萬凶慘。且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間,而居謫以來,少不畏縮,乃敢聚會學徒,通接官隷,至登繡啓,大臣筵白,雖卽移配絶島,而經年爭執,尙逭王章,窮凶之節,無以嚴覈,亂賊之徒,無所懲畏。請大靜縣定配罪人聖中,亟令王府,設鞫嚴問,期於得情,快正王法。有臣·宗甲·義駿,和應聖中,叵測之說,推詡薦引,看作奇貨,敢於書筵出入之時,肆然迭奏。噫嘻痛矣,聖中之主張凶論,罪不容誅,而此輩之同一心腸,尤極痛惋,究厥罪犯,與聖中豈可異同?疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未伸,已極憤惋。到今日記旣播之後,如此負犯之至重者,不可一刻容貸,而削板放逐之律,不足以懲其罪犯。請削版罪人有臣·宗甲·義駿,竝令王府,設鞫嚴問,依律處斷。罪人趙濟泰·李潤成,俱以逆禶之切姻,凶謀逆節,萬無不知之理。濟泰則初不刑訊,徑先白放,潤成則未盡究覈,遽然酌處,揆以王章,失之太寬,獄體乖當,輿情駭憤。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。罪人趙嵎,以物故罪人峸之弟也,今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切。請楸子島,定配罪人趙嵎,亟寢酌處之命,仍令王府,設鞫得情,快正王法。瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中,身爲憲長,敢以未詳知深文等說,顧護凶賊,欲售包藏之心,幸賴先大王日月之明,燭其情狀,至以能猾爲敎,則捨命樂禍之凶,已著於當日,而無餘矣。顯忠之典,旣施於其時承宣,則護逆之律,不可以荐棘而止。請薪智島荐棘罪人瑩中,設鞫嚴問,快施當律。後樂,旣以後翼爲弟,且以量·爲黨,則凶謀逆節,必無不知之理,而親問之下,遊辭漫漶,至以本不見重於其時之說,肆然納供,究其情節,極爲叵測,不可以不了了極蠢蠢,而有所容貸。請濟州牧定配罪人後樂,亟令王府,更加嚴鞫,期於得情。鳴遠旣於若淵冤死之說,爛漫參涉,又敢作爲萬萬罔測之說,恣意護逆,甘心死黨,至登於道臣之啓,究其情狀,與量海·後·翼,一串貫來,則不可以孤雛腐鼠而有所寬假。請慶源府定配罪人鳴遠,依律處斷。定配罪人孫效忠等八宦者,俱極凶獰,終始抵賴,遽有酌處之命,雖出於我聖上好生之德,曠蕩之典,而效忠則自是凶孽,旣多負犯,又以逆宦切族,及其鞫問之際,端緖未究,亦無指的發明之端。定配罪人柳仁培,罪人李鳳昌·沈德一·李德成,俱以逆來之切族。若其在京,則或吹噓應澤,已露腸肚之糾結,及夫放逐,則或出沒城闉,益著蹤跡之陰祕,則志恒與國來,陰凶情節,萬無不知不參之理,而頑忍不服,效忠·仁培定配而止,鳳昌·德一·德成,更逐本鄕而止。罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。噫,商輅之徑斃,未施孥戮之典,已切神人之憤,而雖以輅妻已著之罪論之,與相吉酬酢,非但窮凶情節,至以相吉所交通處,渠亦送婢僕交通爲言,則締結妖任,往復凶徒之狀,昭不可掩矣。其所謀逆,與妖任同一腸肚,而妖任伏誅之後,輅妻之尙今晏然者,揆以王章,寧有是理?請逆輅妻,絶島定配。亂逆從古何限,而豈有若量·翼·之窮凶極惡者哉?李璟·韓後良·金默行·兪纘柱·金奎五等五人,與量·冀·,或爲至親,或爲切姻,或爲血友,碁列隣鄕,腸肚相連,往復和應,不出乎凶謀逆圖,寤寐經營,專在於無君禍國。及其三逆伏法之後,猶不懲畏,借助奴馬,或出沒京闉,或率置逆女,此已萬萬無嚴之甚,而至於親喪散髮,雖無識下賤,壹是行之者,而不散髮,卽量賊,創行於渠家,奎五效行於其姪,則可知其傳授心法,與量賊一而二,二而一也。噫,彼五人之負犯,何如,而俱爲漏網之魚,尙逭黨與之治,論以王章,寧有是哉?繡啓一出,罪惡尤著,其在嚴懲討之道,決不可島配而止。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。
左副承旨朴祐源,同副承旨南鶴聞疏曰,伏以,向者雷聲告異,聖心警懼,十行綸綍,思聞讜言,言者多以誅亂逆嚴懲討,爲應天弭災之實政,而殿下不賜允許,求言之聖意,果安在也?臣等抑塞憂慨,歷而冞切。今者三司之啓,又發於久曠之餘,而不允之批,又復如前,嗚呼,此賊其無可誅之時乎?夫政刑之失,足以干利,則轟雷之異,天意可驗,而殿下不之憂焉,懲討之義,實根彛衷,則合辭之請,人情大見,而殿下不之恤焉,臣等不敢知聖心爲何顧惜而遷就至此,有何持疑而不斷至此乎。目今宗臣退休,宿衛虛曠,國勢轉益孤危,人心擧多憂疑,於此之時,尤豈可使凶醜逆魁,晏然假息,以貽滋蔓之患乎?臣等此啓,前後幾十遭矣。辭意已罄,籲呼益急,惟聖明愓然改圖,亟揮乾斷焉。答曰,知道。事有近於應文,則言雖複,不足以感人心傾人聽。故匹夫之言,或重於泰山,諫官之言,或輕於鴻毛,蓋其事之誠與僞,而言又隨以爲重爲輕焉。予則以爲近日院議之啓,不幸有應文之歎矣。三司之紙謄故而傳,亦非無是嫌,此則猶屬不易之常規,固不可因噎廢食,至若爾等之啓,旣與三司有間,則所謂有亦可無亦可者非耶?每一三司之詣臺,爾等輒具十行啓草,不但在爾等,抑已勞會,自予觀之,亦不無訖可止之之念,想爾等之一般此意也。向以此,有所停當於筵席者,又復如前呈啓,豈其院僚,多有新入之人,而筵敎有無,未及叩問之致歟?雖以卽事言之,見今夜漏向曉,曉鍾已動矣。念及國是,中夜繞壁,猶不覺其彷徨,而重之爲院議之啓所擾惱,殆又至於失睡明發,予亦豈不太疲,而太憊乎?適因應文之擧,敷此務實之諭,更冀爾等,擇斯誠僞輕重之際而取捨之也。
平安監司李徽之疏曰,伏以,臣冒膺寵命,今將辭陛赴任,而臣之父母墳山,在於京畿交河地,距直路不過四十里之間矣。松楸入望,霜露感切。伏乞聖明,特許恩暇,俾得歷路省掃,以伸人子至情,千萬幸甚。答曰,省疏具悉。卿其依所請歷省焉。
刑曹參判金亮行疏曰,伏以,臣一疾沈淹,歸思忙急,日間登對,旣孤鄭重之敎,臨發封章,又犯妄率之科,怵惕惶隕,步回首,不啻古人終南淸渭之戀而已。不謂仁覆之天,曲垂矜諒之恩,承宣挽行,太醫齎藥,眷顧丁寧,禮貌殊絶,凡在聽聞,尙切感歎。況臣親當,何以爲心?至若批敎之追宣,則臣伏而讀之,有以仰見我聖上愛欲其生,退之以禮之盛意,而其於草野微臣,願忠畢義之誠,又輒優容而開示之,諄若家人父子然。噫,臣是何人?遭際聖世,叨此殊眷,承此德音,每一思惟,怳若夢寐,而餘生無幾,報答末由,秪自瞻望雲天,眷馳誠。乃於此際,忽伏聞殿下,詢于大臣,擢臣亞卿之秩,授臣司冦之貳,臣尤驚惶震懍,靡所措躬。夫國家爲官擇人,孰非可以難愼者,而至於二品,命德之器,所係尤重,上不可輕授,下不可以冒膺,雖然在朝廷之上,則考其歷試之績,紀其陳就之勞,有可以待次充補者矣。若其發跡畎畝,光膺簡拔,則自非儒林宿望,叶於公議者,莫宜堪之,以臣空疎癃病,兼有逋慢孤負之罪,而夤緣倖會,驟躐至斯,臣之一身,過分之災,雖不足恤,其爲累則哲之明,駭四方之聽,當如何哉?臣自聞新除,方寸震越,宜卽瀝血陳籲,以祈終始之恩,而顧臣賤疾,添傷於冒寒行役之餘,床簀奄奄,若將隕絶,今始僅綴文字,略控情實。伏乞聖慈,俯察臣苦誠微諒,亟遞臣職名,收其資級,以重名器,仍治臣續撓之罪,以爲人臣受恩未報之戒焉。答曰,省疏具悉卿懇。向者晉秩,寔循朝廷之公議,卿何用辭爲?卿其安心勿辭,俟少間卽起上來。仍傳曰,此批答,遣史官傳諭。
兵曹參判李義翊疏曰,伏以,臣於見職,竊有私義之萬萬難安者,臣父副摠管之任,以臣之本兵相避,旣已遞免,臣之去就,非所可論,玆敢短章陳列。伏乞聖明,俯垂諒察,亟許遞改,以安賤分,不勝幸甚。答曰,省疏具悉。疏辭下該曹,稟處。
砥平儒生申履權疏曰,伏以,臣乃草野賤品,聖世逸民,康衢烟月,歌擊壤而讓畔,壽域春風,樂含哺而鼓腹,則復何意於當世之事乎?然而愛君憂國之誠,得於秉彝之天,不勝漆室之念,敢陳芻蕘之說,伏願聖明,不以人而廢其言。竊伏念王政之大者,莫先於田政,自古聖帝明王,莫不眷眷於此者,乃其生民之休戚,國家之隆替係焉故耳。是以大禹之治溝洫,文王之卽田功,夫豈偶然也哉?以至於周詩之七月篇,鄒書之經界章,何莫非重民事而明田政也。猗歟,我東方,素稱小中華,禮樂典章,一遵華制,而至於田政,則與中國判異者,蓋其壤地褊小,山川廻錯,環東土數千里,元無百里平原開野之地。是故箕聖井田之法,只行於平壤一區者,國中無可行之處故也。然則井田之法,勢難行於我國,而其他殷人之助法,周人之徹法,似可行矣。然而未行者,亦緣我國土地之肥瘠各異,田畓相半也。故國初田制,以六等定其土之品數,而大同之法,一結收米二十四斗者,蓋其參量裁作,一爲平均之意也。議者曰,三代之田制,皆取什一,漢唐以來,則或取什之三焉。至於我國之六等之制,大同之法,比諸三代,未滿什一之制,倣於漢唐,尤甚輕歇云。此說果然,而其中亦有所不然者。何者?三代之制則尙矣不可論,而漢唐之規,則歷觀前史,中原土地,勝於我國,而收租之法,一徵其稅,則凡他差役,不責於田而責於人丁,故所稅雖云其多,亦有相當處,而至於我國,則土地旣下於中原,而收稅之外,又多策應之事,而專責於田結,若然則旣責他役於田結,而又徵重稅,則民不堪矣,田皆廢矣。此則決不可擧論者也。我國田稅,若是其輕歇,而奈之何民不聊生,土皆荒廢,田疇處處陳棄,杼軸家家空虛,十室無一家之樂業,若使聶夷仲作詩,眼瘡心肉,猶不足以喩其痛矣。田土若是陳荒,故賦稅年年減縮,國用凋竭,經費每患不足,民貧於下,財匱於上,如此而爲國,古亦未聞。今之國事寧不岌岌也哉。以此之故,上以九重,勞宵旰之憂,下以山林,獻經濟之策,十行絲綸,天語丁寧,至使韋布之士,各陳所懷,大哉王言,此誠大舜之謀於衆,大禹之拜昌言,吾國其庶幾,吾民其庶幾哉。臣竊惟念儒賢,必有啓沃之嘉猷矣,廟堂必有經綸之大策,固非如臣在野之人,所敢預聞者,而以臣愚昧之見,目今民情若是倒懸,則不可以加賦以資經費矣。近日國用,如是罄竭則亦不可以減賦以悅民心矣。然則因舊法不爲加損其賦,而使斯民,服田樂業,使國家,裕財贍用,則雖使管葛籌畫,亦難其策矣。臣竊以爲,良醫之治病,必先診病源而用藥,今夫生民之貧困,田野之荒廢,國用之匱乏,其病卽在於量田不均,賦稅偏重之故也。臣請條列而陳之。何爲量田不均?蓋六等之制,隨其土品之厚薄,定其高下矣。若或誤其等數,則民受其害,國受其弊。何者?當其量田之時,官長不爲親審,委之下吏之手,任其幻弄之習,一等上上田,變爲下等,此則富民有勢者之田也。五六等薄土,化爲上上田,此則窮民無勢者之土也。一錄於量案之後,公家一從其所錄等數而責稅,乃以下等之田,納上等之稅,豐登之歲,猶不足以當其稅,況歉歲乎?公稅猶不足,況私食乎?其勢不得不棄而不耕。公家則不察其弊,依前徵稅,此所謂白地徵稅也。民安得不困而離散乎,稅安得不縮而減數乎?此則量田不均之弊也。何爲賦稅偏重乎?原夫一國土地,莫非王土,則其所惟正之賦,宜有一定之法,此孟子所謂取於民有制也。今夫各軍門·各衙門屯田,處處有之,而其爲定稅,則比戶曹所捧,幾倍加徵矣。以臣所居鄕言之,畿甸·關東之間,多有守禦廳屯田畓,而年年收稅,毋論豐凶,每一卜,穀則一斗五升,錢則十六文,其視戶曹大同之例,五升穀六文錢加徵,此爲國中所無之稅也。蓋此屯土,本以戶曹收稅之地,劃給於軍門者,而在戶曹時則其稅何輕,在軍門時則其稅何重耶?軍門需用,雖曰緊要,比諸度支經費,其輕重,果何如?而其稅則反重,其於事體何,其於不均何哉?農民之粒粒皆辛苦,而科外加徵,若是其夥然,雖在膏饒之土,猶不堪其偏重,況此畿甸·關東之地,山高水冷,石田磽确,其所收獲,極甚零星,而納此重稅,民豈堪當乎?其勢不得不廢棄矣。今歲不耕此田,明年又不種彼畓,食土之民,旣失其耕作,則其勢亦不得不離散矣。是故比年以來,畿甸·關東之間,村落漸漸稀疎,土地處處荒廢,此豈太平氣像耶?此則賦稅偏重之弊也。大抵我國土地肥沃者,十居二三,瘠薄者,十居七八,畿甸·關東之弊如此,則他道可知矣。守禦廳濫徵之弊,若是則他軍門可知矣。擧一國言之,十之七八,土地陳廢,十之七八,民人離散,則民何以聊生,國何以支撐乎?不出十年,將見河潰而魚爛矣。此豈尋常細故也哉?臣愚以爲,目今悠悠萬事,莫急於此弊,先救此弊,然後生民可以保存矣。經費可以支堪矣。聖人有訓,衣食足而知禮節,管子有云家給人足,則百事可做,爲今上下講究之道,若先於田政一事,田政得其正,而民國粗安,則其他千萬事,自可次第擧行矣。今日儒賢·廟堂,必有所講定善策於吁咈之地矣,臣何敢容喙於其間哉?然而臣旣承明命,陳弊如右,則亦不可無救弊之一言,敢有此一得之瞽說焉。大凡矯弊之道,更張最難,今若欲不改舊法,因而行之,而其中去其太甚者,又行上下無損之道,則乃有二策焉。其一卽改量田平賦稅之事也,改量公平,亦甚難矣,此則何以得其善乎?自朝家,勿送改量使而各使其邑宰與本邑之有識解事人,從容尺量,則可無搔擾幻弄之患。何者?本邑之人,未必無私,而十室必有忠信,一邑之中,亦豈無公正者乎?且居其邑者,若用私,則一鄕之耳目難掩,雖欲弄奸,畏民訴而不敢,不若官吏之城狐社鼠矣。且居其土,則其中饒瘠,亦可以易辨而無相蒙之患矣。至於改量時等數,則惟以上等少而下等多爲主,且於山上瘠薄之地,海邊斥鹵之土,則六等之外,加定七等八等,以至於九等十等,亦無妨矣。如此歇然定其等數,則民無棄廢之土,而樂爲之起耕,其所得必倍於所失,此非但蘇弊之道,又有增賦之益矣,此其大略也。若夫潤澤之則,在任事者之臨機善處耳,臣不敢覶縷焉。至於賦稅偏重之弊,則毋論各軍門衙門,其所收稅,一如度支大同之規,每一卜一斗穀外,使無加徵,代錢者亦然,則田必無陳,其所收比今五升加徵時,亦當倍蓰矣。此於軍門,亦不失矣,其於田政,亦均賦矣,此爲今日救弊去其太甚之一大政,而在朝廷一號令之間,何憚而不爲之乎?其二,乃上下無損,民國有益之術,而亦關於田政,卽築堰築洑之事也。我國地勢,三面環海,故沿海諸處,築堰築洞,作畓之地,比比有之,我國山川,溪澤縈紆,故有水根處,築洑築堤,灌漑蒙利之地,處處有之,而此非一人之力所可辦者,必得衆力,然後可完其事矣。如此等處,則自其邑,必給軍丁,以助其役,俾得完築作畓,則民業可廣,國賦可增矣,此爲公私無害而有益矣。朝家設置堤堰司者,蓋爲此也,而近來堤堰司,名存實無,專不申飭,雖或有因民訴行關,而道臣·邑宰,謂以擾民,慢不施行,好箇土地,公然棄置,豈不可惜而爲田政之一大欠乎?聖人有言曰,以逸道使民,雖勞無怨,今以衆民蒙利之事,使衆民同其役,則是豈爲厲民之政乎?今果能均量田平賦稅,則國中一無陳荒之土,又許民築堰防洑,則國中多有膏饒之畓矣,民富於下,國裕於上,甘露醴泉,不足以喩其瑞矣,麥秀嘉禾,將見乎呈其祥矣。至於士風之規正,科制之變通,惟在有司之責,臣不敢越樽而妄論焉。臣見識愚昧,文辭拙陋,不足以當聖意之萬一,臣尤惶恐死罪。省疏具悉。疏辭,令廟堂稟處。
己亥十月初九日卯時,上御誠正閣。江華留守·慶尙監司入侍時,江華留守李性源,慶尙監司洪樂彬,同副承旨南鶴聞,假注書徐鼎修,記事官金健修·鄭東浚,以次進伏訖。上曰,江留進前。性源進前。上曰,統禦營,便是創設,凡諸擧行,比前自別,故玆以授卿,卿其下去,凡諸設置之方,如有可以上請者,卽爲狀聞,可也。上曰,前留守非不善爲,而創設之餘,善後之道,惟望於新留守矣。命性源先退。上曰,嶺伯進前。樂彬進伏。上曰,卿則地處,異於他人,必須各別勉旃,無負朝家委畀之意,可也。上曰,兵曹判書入侍。兼兵曹判書洪樂性進伏。上曰,昨緣夜深,今始召見矣。卿之此任,雖是宿趼,而必爲勉旃,可也。命退,諸臣以次退出。
己亥十月初九日辰時,上御誠正閣。兵判入侍時,兼兵曹判書洪樂性,左副承旨李在學,假注書李信祜,記注官金健修,記事官鄭東浚,以次進伏訖。上曰,宿衛軍校,昨命區處,而僉使·萬戶,各有幾窠乎?樂性曰,窠闕足可分排,而亦皆最優之處也。其中張光郁,以直赴而頃有折衝承傳,姑未下批,若以堂上窠擬之,則拘礙於直赴,欲以堂下窠備擬,則以其未經實職,故有違政格,此甚難處矣。上曰,邊將承傳中,已賞加而未下批人,僉使勿拘備擬。出榻敎樂性曰,宿衛所已罷,而所屬有區處之敎,臣何容更有所達,而今若一朝罷之,則將無攔後矣,旣無攔後,則駕後將單薄矣。駕後之單薄,豈不可悶乎?上曰,旣無其將,則其卒之有無,何須論也。上曰,吏批準瓜守令作闕,依觀武才例,使之今日政擧行。出傳敎仍命退,諸臣遂退出。
己亥十月初九日午時,上御誠正閣。左承旨入侍時,行左承旨鄭民始,假注書李信祜,記注官金健修,記事官鄭東浚,以次進伏訖。上命書刑曹參判金亮行,平安監司李徽之疏批。上曰,今聞政廳承旨微稟,槍劍將朴晉陽,方在罷散中云,敍用。出傳敎上曰,宿衛將校,昨命區處,諸人皆於今日政,以善地邊將·守令備擬事,兼春秋出往,詳爲分付。上曰,四年記注,勤勞夙著,且聞年紀亦多,豈可羈置而已?注書李兢淵,今日政六品遷轉。出傳敎上曰,李兢淵,使之來候,可也。欲召見矣。仍命退,諸臣遂退出。
己亥十月初九日申時,上御誠正閣。副司果李兢淵入侍時,行左承旨鄭民始,假注書李信祜,記注官金健修,記事官鄭東浚,以次進伏訖。上命李兢淵進前曰,俄命陞六,於爾雖好,而予甚悵然矣。兢淵曰,得蒙特恩,不勝感泣,而耿結微忱,不能自已也。上曰,松留何當上來乎?兢淵曰,昔疾尙未快愈,當俟少勝,似卽上來矣。上命退,諸臣遂退出。
己亥十月初九日酉時,上御誠正閣。軍士房承旨入侍時,左副承旨朴祐源,假注書徐鼎修,記事官金健修·鄭東浚,以次進伏訖。上曰,三司在外之人多乎?祐源曰,然矣。以大司諫趙英鎭,持平林道浩牌不進罷職傳旨。命書傳敎曰,許久闕啓,今則合啓一事,置之相忘之域,此等義理,亦有不承權輿之歎乎?近日三司之以違牌爲事,揆以分義,亦極寒心,只推,更爲牌招。此後政院,叧加察飭。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
傳于徐有防曰,右承旨入侍。
朴祐源啓曰,臣依定式,今日進詣仁政殿月臺,入直禁軍等軍裝服色點考,則皆無頉,仍以傳敎內辭意勞問,則竝好在云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
兵曹口傳政事,知弓品堂上柳鎭夏。
任希一在外代,吳翼煥爲事變假注書。
傳于徐有防曰,以院議啓辭事,以達宵不寐爲敎,則復欲爲院啓者,此何道理?如欲爲之,承旨持院啓入侍。
傳于朴祐源曰,承旨入侍。
右承旨徐有防,左副承旨朴祐源啓曰,伏以臣等,昨伏奉議啓批旨,縷縷辭敎,以誠僞輕重,諭海勤摯,臣等聚首南讀,誠不勝感激漸悚,繼之以悶隘抑塞也。嗚呼,自古院啓之發,何賞有若是之支離煩瀆而不得諸者乎?當初議啓,蓋由於不獲已之擧,而旣發之後,又是不得請,則不可已之事也。臣等之職,雖與三司有間,而若其討君讎誅國賊之義,臣等與三司一也。三司閱歲爭執,終未得請,故臣等之啓,不得已而發,豈料其一啓二啓,遂至於近百啓,而尙未承兪音耶?臣等雖不忠無狀,豈以此懲討大義理,作爲應文之具,而下之所爭,只是數行啓草,上之所批,不過二字不允,今日如是,明日如是,則不幸有應文之難者,誠如聖敎矣。臣等不誠之罪,於是乎無所逃矣,而使臣等,歸於不誠之科者,亦豈非殿下所以導之耶?今則臣等之文辭枯涸,心意罄竭,僅能構草,只循前套,實無異於臺端之日傳故紙。如是而尙安望天心之有格而大義之得伴乎?臣等旣知此啓之徒近於應文,而轉歸於不誠,則可以止矣,而猶不卽止者,誠以此賊未討之前,人不得以爲人,國不得以爲國,義理素明,關係莫重,今又更鼓已下,夜色將闌之時,更犯瀆擾之罪,有此齊籲之擧。伏乞聖明,亟降兪音,毋使臣等今日之啓,又作文具焉。答曰,知道。爾等聽予藐藐,煩聒爲事,自此予欲無言,爾等其任之。
三司合啓,持平宋民載·林道浩,副校理沈樂洙,正言姜,修撰朴天行,副修撰金宇鎭啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答三司曰,不允。措辭見上
兩司合啓,持平宋民載·林道浩,正言姜啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,仍令王府,嚴鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
持平宋民載啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻,爲先絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。措辭見上
正言姜啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。請大靜縣爲奴罪人金壽賢,更令王府,設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲〈奴〉罪人河翼龍·金重得,亟命王府,設鞫得情,快正王法。李弘濟,地旣卑微,跡又閃倏,蝨附逆邊,甘作嚆矢,暗地糾結,亦一成運而敢懷欺世之計,投進一疏,欲掩其跡,究厥所以,尤極巧惡,當此鋤治凶黨之日,窮凶情節,不卽盤問,直爲發配,揆以王章,失之太寬。請海南縣定配罪人李弘濟,亟令王府,設鞫嚴問。竄配罪人金載順,性本妖邪,濟以附麗,及常新化之後,尙逭黨與之誅,一世之駭憤,十手之指點,久矣。其一疏不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴懲討鋤亂逆之日,此等背陽面陰,嘗試凶論之類,決不可薄。竄配罪人金載順,亟令王府,設鞫嚴問。噫嘻痛矣,聖中·有臣·宗甲·義駿等,罪犯尙何言哉?倡邪說而作爲窩窟,結凶徒而交相吹噓,暗地綢繆,設計妖凶,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊,旣皆伏法,則顧此群凶,獨可容貸耶?情跡旣露,負犯至重,決不可一刻容貸,而況且聖中,居謫以來,不思畏縮,乃敢聚會學徒,通接官隷,至登繡啓,大臣筵白,雖卽移配絶島,而此輩之逭王章,亂賊無以懲畏。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。申光復,本以啓能之切姻,腸肚相連,綢繆往來之狀,世所共知,向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復萬無不知之理。請海美縣定配罪人申光復,更令王府,嚴鞫得情。罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,只施應坐之律。定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫泄。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛熳同參,昭不可掩,而究覆未竟,酌處有命,王章未伸,輿憤愈激。請定配罪人具翼遠,亟寢酌處之命,仍令王府,嚴鞫得情,快施當律。罪人大燮,以逆範之族屬,爲興文之主人,渠家又作會謀之所,而興文·龍輝挾匕之日,軍官十五人,作隊犯闕之說,具出於謀議之席,則渠之爛漫同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽有減死之命,王章未伸,輿憤愈激。請減死安置罪人大燮,亟寢酌處之命,仍令王府,設鞫得情,快正王法。罪人弼海,以逆範之族屬,卵育其家,爛漫綢繆之狀,世所共知,旣以知情不告,不待加刑,卽爲遲晩,則雖未及結案而參聞自服,便是參謀,此而不誅,其可曰,國有法乎?請減死罪人弼海,亟寢酌處之命,仍令王府,設鞫得情,快正王法。遠竄罪人安兼濟·李宅鎭,俱以狎邪小人,附麗凶徒之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之郄超,今古一轍,而善地薄竄,邦刑不加,況今麟·謙,雖伏王法,而凶徒盤結,實多伏戎之憂,究覈情節,兩賊最爲機括,藉曰,孤雛腐鼠,無足以汚我刀鉅,則天網不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟命王府,竝加嚴鞫,期於得情,依律處斷。恒烈·善海,何等凶逆,而其兄弟子侄,晏然在家,無異平人,治逆不嚴,防患太疎,厚謙逆節,萬古所無,而日謙,以同惡相濟之凶種,偃處近郊,官爵不收,輿情憂憤,去而益甚。請恒·善支屬,亟命散配,日謙兄弟,竝投絶島,以嚴堤防。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,快施當律。放逐罪人鄭遠達,雖曰,狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋。請亟收放逐罪人鄭遠達,珍島郡定配罪人閔百奮放釋之命。乙未冬月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之揣刪日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。昌鼎,旣是逆淵之至親,自同平人,偃息城闉,已極放恣,而與量海·後翼,爛熳往來,綢繆謀議,前後情跡,綻露無餘,則不可以量海端緖之自渠現露,有所參酌。請河東府減死定配罪人昌鼎,依律處斷。範聖,以逆淵之至親,黨附極賊,締結凶徒,日夜綢繆,情跡叵測,雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸。請濟州牧減死定配罪人範聖,依律處斷。志遜,以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯綮,惟係志遜,則不可以其供辭之似實,遽施寬典。請㓒原縣定配罪人志遜,更令王府,設鞫嚴問,期於得情。今番鞫獄諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡,酌處之命,雖出於好生之德,揆以獄體,不可不窮覈得情。請減死定配罪人德秀,亟令王府,更加嚴鞫,快正王法。鄭履煥,特一龜柱之食客也。龜柱島配後,特下傳敎,斥黜履煥,處分至嚴,好惡大明,而其黨後翼,不勝狠毐之心,投進凶悖之章,右袒龜柱,稱詡履煥之不已,至有犯上不道之語,今秋後翼,始伏王章,履煥,自知其難免於黨與之誅,身在罪籍,敢投一疏,外稱自知之義,而內售黨惡之心,上款下語,盛稱龜柱,奮不顧身,爲國討賊之事,下段引罪,不過取友不端四字而已。噫,世所謂不端之友,卽是博奕酒色操身不謹者類,渠敢以亘古所無之凶魁,强謂之不端,見其疏者,擧皆奇怪,聞其言者,無不駭痛,此輩眼中,無君無國,惟以愛護血黨,抵死不悔。使主勢國綱,日趨孤弱者,爲今日凜凜岌岌之憂,豈有如履煥之放恣無嚴者耶?此而置之,將見凶魁餘孽,稱以自明,後先接跡,爲國家無窮之患。請削黜罪人鄭履煥,絶島安置。金鍾正,卽一宵小之輩耳,締結晦賊,圖遍淸要之罪,已不可勝誅,而曾在騎曹,納媚謙賊,莫重驛田,任自換給,小無忌憚,而及判金吾,泰淵配所,定以近地,顯有顧惜之意,究厥情狀,尤極駭憤。負犯如此,而爵秩自如,揆以王章,失之太寬。請淸川君金鍾正,亟命刊去爵秩,姑先放逐田里。殺獄償命之法,至重且嚴,不可有一毫低昂者,一或過立原情之意,輕加平恕之律,則惟輕之傅生,雖若何可,而枉死之抱冤,實爲矜慘。平海郡減死罪人黃師憲,以覆檢屍帳及各人等招辭觀之,則萬有必殺之罪,一無可恕之法,特以其母之先自徑殞,難於母子之同死一獄,有此曠蕩之特恩,而臣之愚意以爲,其母之徑殞,適足以實其子之行凶,元不干涉於此獄之從輕,則三尺至嚴,決不可以竝命之可矜,貸其必殺之律。請平海郡殺獄罪人黃師憲,亟收減死之命,更加嚴訊,期於得情,以重償命之典。定配罪人權翊,身在衛列,竊聽獄情,暗地漏洩,大關後弊,此等無嚴之類,不可編配而止。請定配罪人權翊,亟令王府,嚴加刑訊,遠地定配。今番投書,亘古所無之變,其凶肚逆腸,直與任·輝諸賊,一串貫來,心寒骨靑,尙忍言哉?窮凶情節,畢露無餘,忍杖抵賴,徑先致斃,常刑未加,餘憤愈激,論以王章,宜施追律,而平法新令之下,雖不敢仰請,惟其凶計之暗地排布者,不可不一一究覈,則埏,以鎭厚之父,其敢曰,在家不知,且於其子就捕之後,雖曰,以罪名之在身,不得入城待命,然縣獄席藁,道理當然,不此爲,偃臥其家,少無嚴畏之心,顯有肆毒之態,人理臣分,掃地盡矣。請鎭海罪人埏,亟令王府,拿鞫得情,仍施當律。其應坐支屬,不可遠地散配而止,亦竝施絶島散配之典。近來諸賊之凶,莫㦧於趾述,而趾述之爲千萬所無之惡者,以其一家之內,父子兄弟妻妾奴僕之屬,甚至親族庶孽之類,通同作賊,反有甚於晉室之王敦,我國之逆适矣。凡厥族黨,假使殪殄滅之無遺類,固不爲過,而日前鞫囚之時,所謂順海者,又出於益華之招,則益華,卽趾賊之切客,而順海,乃趾賊之至親,尙此漏網,逗留近畿,潛相往來,一心怨國,則安知其凶謀之不與綢繆,而禍機之不爲潛伏耶?其在絶奸萌之道,決不可置而不問。請順海,亟令王府,刻期發捕,嚴鞫得情。向者量·翼·三賊之逆,卽是窮天極地之所未有,其身雖戮,可畏者其餘黨也。其罪雖正,可畏者其餘謀也,今番繡衣之所發五賊,乃其餘黨餘謀之潛伏而始露者,腹心於三賊,師法於三賊,不啻如三賊之推慕逆能,稱氏趾述,豺凶虺妖,一串貫來,則三賊之所嘗綢繆者,五賊共之矣。前日所招嘯聚挾匕等,諸般陰計,又安知不在今日耶?五賊之罪,不但不可散配而止,因其端緖而破其窩窟,亦專在於五賊之口。請李璟·金默行·兪纘柱·韓後良·金奎五等,亟令王府,嚴鞫得情,快伸王章。前校檢申大年,爲人陰邪,處身傾巧,自在韋布,縱横時流,附勢趨利,爲人指目,久矣。至以麟賊爲切姻,養賊爲切友,日夜綢繆,無不干涉,則何可獨免黨與之治,而向者貶官薄罰,雖足以見其公議,而可謂失之太輕矣。璟等諸賊,亦旣以賊姻親切友,至有窮凶極惡之事,發於繡衣之廉得,而臺綸峻發,則大年之姻婭切友於凶賊者,豈獨諉之無虞,而勘之以薄罰,處之於城闉乎?鄕曲幺麽之類,尙以失志之怨,叵測之憂,凜然寒心,則唯此族是華閥,官曾淸顯者,尤有深憂而不可不嚴其隄防。請申大年,亟施屏裔之典。元榦,卽一天生逆種也,述海何等大逆,與惟吉,爛熳酬酢,固是凶慘,而終無一言發明於連日嚴鞫之下,其所凶言,明若觀火,凶肚逆腸,直與述海,一而二,而只配遠地,豈曰有國法乎?夫以我聖上至仁好生之德,如此凶逆之類,每每假貸,不施當律,故前後惡逆之疊生層出者,蓋緣處兮太實,凶徒無所懲畏之致,其在明典刑嚴懲討之道,不可竄酌而止。請罪人元榦,亟腹酌處之命,更令王府,嚴鞫得情,依律處斷。今番投書,鎭厚所爲,明白無疑,而鎭厚,以凶獰之類,忍扙徑斃,其所究覈之道,專在於鎭寬·大春。且以當初惟吉之招觀之,十一日惟吉入來時,鎭寬,亦見之則,其敢曰不知乎?如此窮凶情節,若不明覈正法,則凶徒莫懲,王章不嚴。請亟寢鎭寬·大春酌處之命,更加嚴鞫得情。鄭致達妻之窮凶極妖,豈可使之一日假息於覆載之〈間〉?今此畿島出寘之命,已失太寬。況彼妖賊,平日服使之婢僕,無非爪牙心腹,今若一任其往來島中,通信綢繆,則又不知何樣禍機,伏於何處。其在防徵慮患之道,決不可以微賤而容貸。請鄭致達妻使煥奴婢,竝令該府,一一査出,遠地散配。前府使任聖周,性本奸譎,假托儒名,外示朴野之態,內懷龍斷之計,附麗逆能,以爲盜名之計,締結賊潭,以爲進身之路,聲勢相倚,腸肚交連,前後履歷,皆出於能之口而潭之手,識者寒心,擧世嗤罵,固已久矣。向來選部之外臺拔望,雖施薄罰,而今當嚴隄防正人心之日,此等黨逆之類,不可以此而止。請前府使任聖周,亟施邊遠定配之典。逆賊尙魯,卽是千萬古所未有之劇賊,而拏戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,拏之戮之,在法當然。凡係祖宗朝金科玉條,猶或隨時通變,則今此追拏之禁,自近年斷然定行,守之太固,致使應行之律,不得施於此賊。萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。答院曰,不允。
己亥十月初十日巳時,上御春塘臺。武藝別監,試藝入侍時,行左承旨鄭民始,右承旨徐有防,左副承旨朴祐源,假注書李錫夏·徐鼎修,記事官金健修·鄭東浚,以次進伏訖。上曰,訓將入侍。訓鍊大將具善復進伏。上曰,宿衛所罷後,所恃者惟都監矣。昨日武藝加抄之人,無非殘弱,不成模樣,如此而將何所恃乎?必以有根着精健者,抄擇,可也。善復曰,必欲擇其有根着者,故雖有壯健之人,而亦不得抄入,故只於馬兵軍,皆爲抄出矣。命書傳敎曰,曾予在儲時,見實錄考來者,昔在英廟朝,創一門於宗廟北墻宮城南墻交築處,每朔朔望,以小輿去衛士,輒行展拜禮。予小子,自聞是事,每嘗莊誦于心,不敢須臾忘也。日瞻門新建,意在追踵聖祖之蹟,而伊時以宮墻改築之役,方始故,擬於完役後,建門於日瞻門便近之處爲敎矣。今則宮城之役,旣以隨毁隨築爲定,若待畢築之期,則不知在於幾十年之後,實有齎志未遂之嘆。適因將臣入侍,問其形便及事役,必當容易矣。在小子,或可爲一分伸情禮之道,豈非至幸歟?訓將前於日瞻門路役事,旣已監董始末,依今日審定處,建一門而一依宗廟北門例造成。門成之後,予當如本意,除儀衛,只以承史·入直摠府·騎省堂郞隨駕,從此門或月一拜焉,或間月一拜焉,以伸予孺慕之痛,以此知悉。擇日始役,門鑰亦依宗廟北門鎖鑰例,勿令守直中官掌之,自政院藏置,以爲隨時開閉之地事,竝令知悉。上曰,訓將旣聞傳敎,依宗廟北門例,就日瞻門便近處,別建一門,以便往來,訓將看審地形後,以此擧行,可也。旣建一門,則此後擧動之時,左右只設布帳,則極爲便好故也。上命武藝別監放射訖。上謂善復曰,今年旣是式年,武藝別監戎器,自軍器寺改給,可也。上曰,御將入侍。御營大將李邦一進伏。上曰,駕前別抄區處之意,曾已傳敎,而宿衛罷後,此輩無歸屬處,可爲矜悶。此輩之傳命等節,有勝於禁軍,此後則以五人式,輪番入直於闕外,如馬廐營騎士入直之例,如有不時傳命之事,使乘渠馬而住來傳命,好矣。善復曰,如此則甚好矣,上曰,入直處所,不可不預爲商量,待宿衛罷後,卽令入直,而稱號則謂之別抄廳,以此省記,可也。上曰,丹鳳門外,亦爲入直,好矣。上曰,不可無管領之人,其中戶·兵房,以堂上名武,另擇差出,可也。善復曰,如此則渠輩,亦必爲喜矣。善復曰,今此新建門役時,所入物力,當以戶料·兵布,磨鍊擧行乎?上曰,依爲之。出擧條命書傳敎曰,敎鍊官金命淑·郭敦恒,前後效勞,非比尋常,況渠輩皆是宿衛將挍,而以其遭故,不得入於別單中云,殊甚矜惻。其在激勵之道,宜有別般軫念之擧,令該都監,特付別付料。善復曰,訓局軍兵,卽輦下親兵,而本局將挍,全以行伍陞差,故其所抄選,與他自別矣。每式年各道陞戶砲手,必以有根着壯實者,別擇上送,法意非不嚴明,而近來外邑,全不致念。故臣於乙酉年,待罪本營時,筵達申飭之後,各邑多有不實人上送之弊,故臣其時,草記論罪矣。近來則弊又如前,陞戶逃躱,間多有之,事極寒心。明年適當抄上之式年,預爲申飭,審愼抄擇,有根着壯健者,趁期上送,俾無違越事,自不至於諭罪之弊事,出擧條嚴飭,何如?上曰,依爲之。出擧條命退,諸臣以次退出。
己亥十月初十日初更,上御誠正閣。坐直承旨入侍時,右承旨徐有防,左副承旨朴祐源,假注書徐鼎修,記事官金健修·鄭東浚,以次進伏訖。上曰,政院啓辭,事極爲駭然矣。旣令停止,則今又爲之,抑何意也?有防等曰,臣等極知惶悚,而有不能泯默者,玆又爲之矣。上曰,承旨一人出去,院議啓辭持入,可也。祐源,承命持入。上命書批答訖。批答見日日記又命書傳敎曰,院啓無不批之例,雖下數字之答,昨夜批旨,何等丁寧,則爲今日在近密之任者,不思副予意之道,咨且囁嚅,當停不停,筵席爭難,又極支煩。其在道理,殊極未安,入侍承旨,一竝從重推考。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
李命植啓曰,左尹李衍祥,除拜後過三日不爲出肅,依定式,推考警責,仍卽牌招察任,何如?傳曰,允。
傳于朴祐源曰,軍士房承旨入侍。
以司諫沈命德,正言嚴思憲,牌不進罷職傳旨,傳于李在學曰,只推。
李在學啓曰,司諫沈命德,正言嚴思憲,旣有只推之命,一體牌招,何如?傳曰,允。
傳于鄭民始曰,承旨入侍。
傳于李在學曰,坐直承旨入侍。
以別抄將望筒,傳于李在學曰,更當下敎,此望筒勿施。
以大司諫趙英鎭牌不進罷職傳旨,傳于李在學曰,只推。
朴祐源,以兵曹言啓曰,今十月十一日,武臣賓廳武經講書日次,而中日相値,不得爲之之意,敢啓。傳曰,知道。
又以訓鍊都監言啓曰,依傳敎,宿衛所前敎鍊官金命淑·郭惇恒,別付料之意,敢啓。傳曰,知道。
三司合啓,持平宋民載,副校理李儒慶·沈樂洙,正言姜,修撰朴天行,副修撰金宇鎭啓曰,請喬桐府黜置罪人鄭致達妻,夬正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答三司曰,不允。措辭見上
兩司合啓,持平宋民載,正言姜啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
持平宋民載啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。措辭見上
正言姜啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,設鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,夬施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情。請申大年亟施屏裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻,使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施孥戮之典。答院曰,不允。
兼兵曹判書洪樂性疏曰,伏以臣庸愚拙劣,最居人下,加以衰耗轉甚,臨事昏憒,實無强策之望。第緣洪恩誤加,委以重務,臣誠感激隆眷,不恤顚沛,惟期盡瘁後已,以爲一分報效之圖矣,乃者飭下不嚴,竟陷大戾,惶隕震懔,無地自容。一自洪國榮一疏告退之後,宿衛之地,廓然無管,瞻望九重,疎虞多端,臣於此際,適忝中權,尤不任茫然罔措。日前開政有命,夜入闕中,達宵躬檢,申申約束矣。不意翌朝,臣營軍卒,許多䦨入,宿衛之撤,纔過一日,而紀律之壞,至於此極。究厥所由,臣實爲首,罪在罔赦,萬戮猶輕,縮伏多日,恭竢鉄銊之誅,聖度天大,曲加涵容,開釋備至。仍有入侍之命,臣於是乎驚感惶遽,他不假顧,雖未免蒼黃詣闕,黽勉赴政,反顧循省,出處郞唐,臣益不勝慙恧悚蹙,莫省措躬之所也。臣旣倖逭王章,復爲因仍之計,則朝綱益頹,廉防益壞,將何以警百僚之怠而肅三軍之紀哉?況臣近患毒感之餘,寒痰凝膈,咳嗽苦劇,少有動作,喘息促急,實有頃刻危凜之勢,已蒙聖鑑之所俯燭。卽此病狀,亦末由奔走供職,玆敢披瀝肝血,疾聲哀籲。伏乞聖明,俯垂諒察,重勘臣以當律,以昭法紀,以安賤分,公私不勝萬幸。答曰,省疏具悉。卿其勿辭,從速行公。
吏曹參判兪彦鎬疏曰,伏以臣卽接鄕信,臣之老母,自數日來,重觸外感,食飮全廢,氣息沈綴,病裏心弱,思臣尤切。臣久曠省覲之餘,忽聞此報,方寸煎灼,按住不得,忙進短章,徑尋鄕路。伏乞聖慈,曲垂鑑諒,鐫削臣職名,以便救護,以昭法紀,不勝大願。答曰,省疏具悉。救護母病,俟少間上來察職。
大司諫趙英鎭疏曰,伏以向因雷異之荐疊,求助之聖意,藹然勤摯,而身叨言地,未效一語,罪在不職,致煩筵敎。入侍諫臣,引義而退,與臣同日除拜之憲長,亦以此獲遞,臣於其時,適在違召俟勘之中,未卽自列,尙帶職名,益切愧懼。昨始引避,仰冀鞶褫,聖度至大,不許鐫免,愕然失圖,尤無自措。含默之失,臣與兩臺,固無異同,一遞一否,不但有違於綜核之政。今若徒畏義分,不顧廉隅,仍因盤礡,則臣心愧恧,已無可言,而臺體壞損,物議嗤點,當復如何?以此情地,復玷臺垣,斷無其望,天牌之下,末由趨承,玆敢更暴微懇,仰于宸嚴。伏乞聖慈,諒臣決不可冒蹲之義,亟命一例遞斥,以伸私義焉。臣於見職,便同已遞,豈合開口論事,而事在目下,敢此冒陳焉。奉朝賀洪國榮之乞休謝事,今已一旬餘矣。儒臣·臺臣,實採共公之論,迭陳反汗之請,近日公車之章,亦莫不以此進言,前後聖批,雖示嘉奬之意,而終無採用之實,此正古人所謂善善而不能用者也?噫,四載宿衛,殫竭心膂,一身進退,關係安危,纔上短疏,便決長往,此何等大擧措,而殿下曲爲其地,不謀於衆,許令休歸,無少持難,急遽之擧,有欠持重。臣愚死罪,敢以爲我殿下聖智,獨運,臨事而反有此率易之擧也。況許休之規,自有典禮,計宰臣今年不及彊仕,尙有八歲,則懸車永退,旣違國朝之常法,又駭四方之聽聞。自殿下御極以來,一政之微,一事之細,未有不奉遵舊式,而今於一介臣遂初之請,創行無前之規,反忽國家之計,臣尤不勝慨惜。臣數旬蹙伏,晩始進言,更不敢隨衆䌤縷,以煩聖聽,而此係今日之急務,亦不容終默。伏願殿下,亟從諸臣之請,以幸國事,凡於施措之際,務從審愼,克戒輕遽焉。臣伏見下政院議啓之批,諭以應文,辭敎勤勤。噫嘻,今日討逆之爲應文,奚特院議而已?四年合辭,一味相持,以謄傳舊啓,因循度日,則應文之失,兩司爲甚,不誠之罪,臣方自訟之不暇,而抑恐殿下不允二字之批,使群下自歸於應文,應文之弊,殿下旣知之矣,何不速賜允從,亟祛應文耶?目今府院傳啓之未獲準請者,爲五十九條之多,均之爲得罪宗社,難逭典刑者,而其窩窟根柢,則鄭妻·龜柱是已。由其賊窩未破,逆根不拔,故竝與餘醜枝孼而一任涵貸,臺廳之故紙堆積而無究竟之日,朝廷之法綱陵夷而無振肅之望。答曰,省疏具悉。上段云云,旣悉於兩臺之批,下段云云,又悉於前後三司之批,爾其勿辭,從速察職。
慶尙監司洪樂彬疏曰,伏以臣猥膺藩寄,辭未獲命,行將下矣。臣之父母墳山,在於京畿坡州地,今當遠離,益切霜露之感,玆敢援例陳懇。伏乞聖慈,許臣數日之暇,俾得往省,以伸至情,不勝幸甚。答曰,省疏具悉。卿其依所請,往省焉。
司諫沈命德疏曰,伏以臣賦性鈍拙,見識鹵莽,豈有一分稱當於言責之任,而日前諫院除旨,忽下於合辭方張之時,沐浴義重,他不暇顧,章皇出肅,而奉朝賀洪國榮宣麻許休,適在是日。任聖躬保護之責,佩國家安危之重者,一朝乞退,無難曲從,其在群下之情,孰不憂歎而慨惜也哉?臣之肅命,雖在頒麻之後,跡忝言地,則叫閤請留,誠非不切,而徒知莫逮於事過之後,未能爭執於去朝之日,只自憂慨于中矣。伏見吏曹判書宋德相疏,則以三司之不爭爲言,臣於是,滿心惶恧,無辭自解,冒陳自劾之章,而見阻喉院,未得上徹。情地悚蹙,益無所措,玆敢更入文字,猥瀆崇嚴。伏乞聖明,亟施譴削之典,以爲人臣不職者之戒焉。臣方自訟不暇,則不敢以言責自居,而若係國家之大事,則終不可泯默而不言。惟彼奉朝賀休退之擧,有若大厦之去柱石,中流之失舟楫。以宰臣平日許國之忠,必不爲一身之私而忘擔負之重,以殿下平日倚毗之心,豈可曲成一人之美,而便忘宗國之重也哉?下而嗚泣而納符,上而掩涕而允許,國勢益覺孤危,朝象無以鎭安,上下群情,去益罔措。殿下,豈不念轉危爲安之道乎?宋朝古事,儒賢旣有所仰陳,不遠而復正,爲今日準備語也。伏願殿下,亟收成命,卽爲召還,以幸國事,以副朝野之望焉。三司合辭之請,府·院懲討之啓,乃是擧國之同情,而至若鄭妻·龜柱,實爲諸賊之根柢窩窟,國無誅逆之典則已,王章至嚴,豈可使此兩賊,尙今戴頭於天地之間乎?神人共憤,輿情轉激,而三司之請,便同故紙,喉院之啓,有若文具,閱歲相持,尙今靳允,天下寧有是事?逆孼之包藏禍心,暗地潛伏者,無所懲畏,將必有陰釀禍機,言念及此,寧不懍然?伏願殿下,廓揮乾斷,三司合辭之請及府·院懲討之啓,一並允從,快伸王章,永杜亂源焉。省疏具悉。首陳事,已悉於朝者他臺之批矣。次陳事,當留意,爾其勿辭察職。
掌令尹行晋疏曰,伏以臣踪本孤寒,才且譾劣,言責重任,萬不近似,而前後叨承,輒皆冒膺,未嘗出一言論一事,以效一日之責,反顧循省,惶愧交中。況我殿下遇災修省,責已之敎,屢降絲綸,求助之誠,孚感臣隣,於斯時也,政抄選臺閣,以觀激昂之風采,亟擧方正,俾殫謇諤之氣節,而反使如臣庸下之類,苟然備數,隨行逐隊而止,此豈聖世置臺閣曰,可否之意哉?且臣偏母,年老多病,委頓床笫,積有年所,近因日候之稍冷,宿痾新症,一倍添加,見方飮啖全却,轉側須人,此時離捨,情理切急,官職去就,尤無可論。伏乞聖慈,察臣空疎之實,諒臣懇迫之私,特許鐫遞,以幸公私,不勝幸甚。臣方乞免之不暇,不宜贅及他說,而憂愛一念,秉彝同得,略此俯陳,惟聖明察納焉。奉朝賀臣洪國榮之知遇於殿下者,誠曠絶千古矣,殿下之倚仗於國榮者,亦曠絶千古矣,及其一疏求退,殿下遽然許副,此又曠絶千古之擧也。賢臣請之,聖主許之,顧臣賤愚,何敢可否於其間,而第念今日國事,果何如也?宸居孤危,不可無宿衛之人也,國勢岌嶪,不可無輔翊之人也。朝象泮漁,誰將任殫壓之責也,戎政疎虞,誰果任克詰之功也?矧玆逆窩未破,凶根尙在,不知何樣禍機,伏在冥冥,則尤豈賢臣去朝之日耶?周之君奭,欲去而未去,以其殷頑之未艾也,商之伊尹,欲退而未退,爲其后德之克終也。自古忠良之乞身也,有可以許之之時,亦有不可許之之日。國家方措於泰山盤石之安,而老臣有癃病之形,則許之也,宜矣,時世方阽於艱難憂虞之會,而藎臣任扶顚之責,則不許之也,固矣。殿下以今日國勢,謂可以許宰臣休退之日耶?噫,大庭之麻纔頒,群下之望擧缺,儒賢之疏,儘出忠,亦儒臣之啓,亦甚剴切,旣有已例之可援,則顧何嫌於銷刻,而不思所以收還也哉?伏願殿下,凝然深思,穆然改圖,亟收旣頒之旨,復還已退之身,則宋宗之詔起范鎭,君實之復起洛波,兩得其宜,不必專美於前,惟我聖上,念哉念哉。禮樂刑政,均爲王政之大者,此古人所以有粱肉藥石之喩,而戒其偏廢也。顧今民俗日渝,刑措之治,雖難以時日期,而若夫俗吏之因緣公法,逞快私惡,甚至於勒加罪名,枉被重律者,往往有之,其爲幽鬱之冤者,不一而足矣。向者聖敎諄複,特令秋曹,査櫛疏釋,甚盛擧也。臣至今欽誦之不暇,而第念似此枉法之弊,不獨京司爲然,亟令籌司,行會各道,一依秋曹例,閱實以聞,凡係枉罹者,竝皆分揀,俾令遐土之氓,同被欽恤之化,尤不容少緩矣。臣無任祈懇之至。省疏具悉。首件所陳,今則徒涉屑瀆。予之從違,豈係於爾言之有無也?下件事,爾言固是,下廟堂稟處。爾其勿辭,救護母病。
持平林道浩疏曰,伏以臣前後情勢,已悉於日前避辭,而臺端一步,自劃有素,向來召牌之下,猥犯違傲,歷日待勘,惶隕益切。只推之命,遽下於格外,繼以飭敎截嚴,區區私義,有不暇顧,冒沒出肅,敢陳難安之義,未蒙恩遞,又承勿退之敎,臣之情地,尤無所措。而第臣素抱奇疾,每當寒節,輒復添劇,便成癃痼之身矣。日咋臺廳,侵夜觸冷,幾乎昏塞,顚仆歸次,食飮全却,轉動無路。臣於此,情病俱苦,萬無自力供職之望,玆敢仰籲於天地父母之前。伏乞聖慈,特垂諒察,亟解臣職名,以安私分,千萬幸甚。臣於乞免之章,不宜贅及他說,而竊有所憂慨者,敢此尾陳焉。奉朝賀臣洪國榮之忽地休退,殿下之居然允從,臣未知其所以也。宰臣去就,實關國家之安危,世道之治忽,則殿下以今日之國勢,安乎否乎?今日之世道,治乎否乎?目今懲討未行,元惡尙存,而宿衛虛曠,遽缺保護之任,朝象泮渙,將無鎭安之勢,此豈宰臣丐身之時也,亦豈殿下許退之時也?以宰臣忘身殉國之心,一朝便訣,有若長往不返者然,此臣所以爲宰臣惜之也,以殿下托重倚毗之眷,一疏卽許,徒侈曲循成美之寵,此臣所以爲殿下慨然也。近日儒賢之疏,三司之請,可見公議之難遏,而殿下迄無反汗之命,朝野之憂歎,當復如何哉?伏願殿下,穆然深思,亟收成命,復授宿衛之任,仍畀保護之責,則國家幸甚,宗社幸甚。省疏具悉。予意,掌令尹行晉之疏批,已悉之矣。爾其勿辭察職。
敦寧府都正鄭啓淳疏曰,伏以臣於見職,旣無敦寧,揆以法例,勢難仍冒。乞令該曹,亟賜遞改,以存公格,不勝幸甚。省疏具悉。疏辭,下該曹稟處。
己亥十月十一日辰時,上御誠正閣。軍士房承旨入侍時,左副承旨朴祐源,假注書徐鼎修,記事官金健修·鄭東浚,以次進伏訖。以禁衛營私習,取稟,命書傳敎曰,停。以十一日朝參,取稟,命書傳敎曰,停。以十一日文臣殿講,取稟,命書傳敎曰,停。以十一日輪對,取稟,命書傳敎曰,停。以明日常參·經筵,取稟,命書敎敎曰,停。命書傳敎曰,諸臺批下,牌招以爲傳啓之地。又命書傳敎曰,前翰林金勉柱,屢敎之下,尙不修史,事體所在,誠極寒心。使之今月內修納,若踰此限,則前亦有例,就理修史,有何所妨?該房以此知悉,直捧禁推傳旨,畢修後,放送事,分付。命退,諸臣以次退出。
己亥十月十一日午時,上御春塘臺。訓將入侍時,訓鍊大將具善復,行左承旨鄭民始,假注書李信祜,記注官金健修,記事官鄭東浚,以次進伏訖。上曰,新建門制,不必高且大也,只容旋玉轎則好矣。善復曰,謹當依聖敎,勿致張大,而門則當爲三門矣。上曰,今此建門,只取其便近而設,則一門固足矣。但無從官出入之門,只於正門之傍,出一小門,可也。仍命退,諸臣遂退出。
己亥十月十一日初更,上御誠正閣。坐直承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上命書傳敎曰,昨曰,旣有筵敎,而駕前別抄,亦當依前屬之該廳,而三人式輪番待令於闕外朝房,以爲用於騎驛傳命之地,習操時,亦令依前往參事,分付。事面稍異,不必加出將領,以此分付。有防曰,卽伏見平安監司金鍾秀査啓啓本,則上言人明召史,初無上京之事云,當初該曹啓目中,捧供時親呈的實云者,自歸錯誤。捧供事體,何等審愼,而替呈與親呈,不能覺察,後弊所關,不可無飭。其時秋曹捧供堂上,從重推考,何如?上曰,依爲之。出擧條命退,諸臣以次退出。
上在昌德宮。停常參·經筵。
夜二更,月暈。
徐有防啓曰,明日常參·經筵,取稟。傳曰,停。
李命植啓曰,左承旨鄭民始,今日不爲仕進,卽爲牌招,何如?傳曰,允。
傳于徐有防曰,禮房承旨入侍。
傳于李在學曰,今番武藝別監加定之後,其數至於一百五十名之多,其在接濟之道,不可無周恤之方。訓局所儲中錢二千兩,禁·御兩營各八百兩,兵曹一千六百兩劃給,以爲軍裝需用之地事,分付。
吏曹參議前望入之,李秉模落點。
傳于南鶴聞曰,同副承旨入侍。
傳于南鶴聞曰,坐直承旨入侍。
以持平林道浩,正言嚴思憲,牌不進罷職傳旨,傳于李在學曰,只推。
徐有防,以禮曹言啓曰,卽接圖畵署掌務官手本內,本署別遞兒付祿畵員韓重興有頉,代以崔得賢許付事,自本曹草記入啓之後,因傳敎,崔得賢旣已永付司果,則別遞兒有闕,代依例以他畵員塡差云矣。本署敎授許䂥,前後國役,多有效勞,使之許付,何如?傳曰,效勞實蹟,査問以奏。
南鶴聞,以禮曹言啓曰,畵員許䂥效勞實蹟,査問以奏事,命下矣。招致本署任官等,眼同詳細査實,則許䂥,果於丁丑年殯殿都監兩次銘旌補畵,柩衣黼黻起畵,壬辰年五殿上尊號都監,徽寧殿玉寶補畫,玉冊塡金,丙申年九殿上尊號都監,玉寶補畫,玉冊·付冊塡金,同年殯殿都監,銘㫌補畫,柩衣黼黻起畵云矣,敢啓。傳曰,知道。
又以兵曹言啓曰,依傳敎,武藝別監一百五十名等處,軍裝需用次,錢文一千六百兩劃給之〈意〉,敢啓。傳曰,知道。
又以承文院官員,以都提調意啓曰,院吏文學官金尙廷陞六代,外閣檢書官李德懋,差下,何如?傳曰,允。
又以訓鍊都監言啓曰,依傳敎,武藝別監等處,本局錢二千兩劃給之意,敢啓。傳曰,知道。
又以禁衛營言啓曰,依傳敎,武藝別監等處,本營錢八百兩劃給之意,敢啓。傳曰,知道。
又以御營廳言啓曰,依傳敎,武藝別監等處,軍裝需用次,錢文八百兩,劃給之意,敢啓。傳曰,知道。
又以御營廳言啓曰,依傳敎,駕前別抄三人式,自今日爲始,輪番待令於闕外朝房之意,敢啓。傳曰,知道。
徐有防啓曰,卽伏見江原道東堂文科初試試券,則不書製述人姓名及解題·等第,事甚矇然,該道臣推考警責,何如?傳曰,允。
行都承旨李命植,行左承旨鄭民始,右承旨徐有防,左副承旨朴祐源,右副承旨李在學,同副承旨南鶴聞疏曰,伏以,臣等誠淺而不能回聽,辭短而不能達意,前後近百啓,終未蒙一兪,臣等之悶鬱抑塞,當復如何?再昨之夜,伏奉聖批,誨諭諄複,責之以應文,勉之以務實,臣等且感且惶,宜卽撤啓,而第以此賊未誅,則人彝斁矣,臣分虧矣。臣等所以藉手懲討者,惟此數行啓草在耳,故寧被瀆撓之罪,不得爲遽停之計,連夜煩籲,祗切悚蹙。昨下批旨與筵敎,又極嚴截,臣等聚首奉讀,不覺惶汗之沾背。臣等之職,旣與三司有間,則承此嚴敎,又復冒瀆,實非分義之所敢出,自玆以往,臣等之以草草啓語,粗伸憂憤者,亦無其路,慙痛悶隘,尙何言哉?第伏念臣等之啓,雖已撤矣,三司之請固自如耳,國是之大明,王章之快伸,係於此。倘殿下,穆然改圖,亟允其請,則臣等與有榮矣,國人與有幸矣。院啓之存與不存,固何足輕重於其間乎?惟殿下,勿謂院啓之停,亟從合辭之大論,不勝幸甚。答曰,省疏具悉。合辭之從否,不在於卿等之啓,而疏陳意甚好矣,當留意。
負罪臣李宗榮疏曰,伏以臣年前待罪嶺邑,不謹奉職,自速嚴譴,前冬特蒙恩宥,生還郊廬,耕鑿田野,歌詠聖澤,期卒餘年,而至於朝廷間事,便作聾瞽,若隔前塵。忽聞道路樵牧之言,則宿衛大將洪國榮退去云,臣初聞是說,以爲蚩氓塗聽之說,不以爲信。數日後,有自城中來過者,備傳洪國榮某日次對,猝然納符,脫然致仕,殿下不少留難,遽爾許之,伊後數日,因有宣麻之擧云。臣始知其非訛伊眞,蹶然驚起曰,此何事也,此何事也?繼而自思曰,此人之一身去就,大關於國家安危,國榮退不得矣,殿下許不得矣,朝廷亦捨不得矣。雖有一時輕遽之擧,謂當有不日反汗之命矣,一日二日,尙此寂然,臣誠驚惑憂歎,莫知其所以也。嗚呼,國家之得有今日,是誰之力也?臣嘗伏見明義錄一部,聖敎若曰,賴有一宮僚,血誠保護,又曰,孰能擔當向前,奮身保余?又曰,同休共戚,與死共生。臣於此,未嘗不以爲國家之於此人,不可一日無也,此人之於國家,亦不可斯須去也。殿下之於此人,只爲宗社也,此人之於殿下,亦爲宗社也,契合之昭瀜,眷注之降深,亦爲宗社之重也。此人何遽忍一朝求退,殿下亦何忍一言許休也?古或有急流勇退者,亦有年至告老者,此皆當國勢淸晏之際,時象升平之日,無亂逆之憂,有磐泰之安,而於焉臣請而君許者也。顧今國家,果何等時也?劍椎潛入之變,如昨日矣,梟獍旁闖之慮,尙無窮矣,臣每日夜思之,不覺心寒而髮凜也。一國之所恃,而寬憂者,惟宿衛之所,而今則宿衛無其人,萬一有意外莫測之變,其將誰爲之捍禦,誰爲之保護耶?臣於此,尤不覺太息流涕,疾聲而大呼也。噫,此人,年始二毛,芥視千鍾,卓絶古今,有口者皆以爲高,有眼者皆以爲仙,而臣則以爲非矣,殿下之使此人爲其高爲其仙者,臣亦以爲失矣。擧朝之坐見其去,而不能出力而相挽,齊聲而共止者,獨不愧於作誥留召之義乎?假令此人,不幸有難强之疾,轉側須人,義當臥護禁闥,死而後已,今乃以强壯之年,忽地休退,置國事於相忘之域,使殿下之身孤而無倚,宗社之憂危而如簇,此人平日一腔斗血,何如是輕輕放倒也?以此人之忠藎,乃反如此,以殿下之明聖,遽又如是,臣誠死罪,竊以爲殿下之使國榮成其謝事之志者,適足以成其負國之名也,臣實爲之慨然。此人,無位無官,自便自在,則不過爲聖世之一閑人,而宿衛重地,無此一人,則其可以爲宗社乎,爲國家乎?滿廷簪紳,雖一日十退,容或,可也,至於國榮,雖逾七十之年,分義道理,決不可退立一步,況以今日之國勢,而一朝使之去耶?臣以爲麻雖已宣,不難收還,人雖已退,亟可挽回。殿下倘欲遂其謙挹之衷,諒其盛滿之戒,則雖不縻之以他職,至於宿衛莫重之任,不可一時暫曠。卽當依前還授,俾得鎭危疑護聖躬,以爲宗社之計,以副朝野之望,千萬幸甚,千萬幸甚。臣以璿派後裔,世受國恩,卽國存與存,國亡與亡之身也。臣不忍以一身罪累之故,自疎而自阻,徒爲屋下之憂,而立視國家之危也,玆敢走入城闉,短章叫閽,其狂妄僭越之罪,臣固甘心。惟聖明,恕而察焉。省疏具悉。上之許下之請,豈是等閒商量而然也?
大司諫趙英鎭,司諫沈命德,持平宋民載·林道浩,副校理李儒慶·沈樂洙,正言姜·嚴思憲,修撰朴天行,副修撰金宇鎭啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答三司曰,不允。措辭見上
兩司合啓,大司諫趙英鎭,司諫沈命德,持平宋民載·林道浩,正言姜·嚴思憲啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
持平宋民載啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍爲王府,設鞫得情,快正王法。請薪智島荐棘罪人瑩中,設鞫嚴問,夬施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻,爲先絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。措辭見上
正言姜啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光麗,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請還寢福氷酌處之命,依律處斷。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,夬正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年亟施屛裔之典。請定配罪人元榦,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻,使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施孥戮之典。答院曰,不允。措辭見上
己亥十月十二日卯時,上御誠正閣。禮房承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上曰,左承旨入侍。行左承旨鄭民始進伏。命民始等讀奏公事訖。上謂民始曰,後苑宮墻設門處形止,卿見之乎?此後則,展拜往來,尤爲便近,可幸。民始曰,臣亦見之,而擧動時,門路極爲便近矣。以常參·經筵,取稟。命書傳敎曰,只晝講。命退,諸臣以次退出。
己亥十月十二日未時,上御書香閣。左承旨入侍時,行左承旨鄭民始,假注書李信祜,記注官柳橚·金健修,以次進伏訖。上命書李宗榮及都承旨李命植等疏批。上曰,銓曹無人,在外堂上,亦不可輕遞,參議前望單子,入之,待下批,牌招察任。出傳敎上曰,宿衛設置之時,猶且申飭,況今撤宿衛所之後乎?近日各軍門大將及兩廳捕將,果能時時躬自巡檢乎?自政院問啓,已往,雖屬勿問,來後另加惕念擧行事,一倂發牌該郞,卽爲聽傳敎,皆自明日爲始,申禁事,分付。出傳敎上曰,凡事稍久,則輒復懈弛。雖以夜禁一事言之,近日抛置不飭,無異前日,以此意,另加嚴飭巡邏營門及捕廳·巡廳。此乃三令之意。從後有解緩之事,則雖大將,難免重究,預令知悉。此是懈弛之後傳敎,頒布之際,似致日暮,然則人多未及聞之矣。自今夜,猝然嚴飭,不必以致罔民之歎,亦令知悉。出傳敎上曰,各道災實分等狀啓,不待次對,皆令草記稟處。出傳敎上曰,在外玉堂許遞,待開政差出。出榻敎仍命退,諸臣遂退出。
己亥十月十二日初更三點,上御誠正閣。左承旨入侍時,行左承旨鄭民始,假注書李信祜,記注官柳橚·金健修,以次進伏訖。上曰,當此銓地俱空之時,非儒賢非親病之銓堂,義不敢一味偃處鄕外,不卽肅命。吏曹參議李秉模,另加申飭,催促上來,限內趁不入來,依定式,直捧禁推傳旨事,該房知悉出傳敎上曰,海西儒生,改換名字,與原帳籍相左,則都事,卽於坼榜之初査治,可也,而及其日久之後,始自巡營摘發,則都事不可無罪,故俄命拿處,而都事,果誰也?民始曰,都事卽李度默也。當於坼榜之際,隨卽憑公而不此之爲,似難免其罪矣。上曰,今日伴直,誰也?民始曰,同副承旨也。上命入侍,同副承旨南鶴聞進伏。少頃,上命退,諸臣遂退出。
上在昌德宮。停常參,只晝講。
徐有防啓曰,明日常參·經筵,取稟。傳曰,停。
傳于鄭民始曰,同副承旨入侍。
傳于李在學曰,右副承旨入侍。
南鶴聞啓曰,禁衛營從事官來言,今日本營軍兵,日次私習云矣,敢啓。傳曰,停。
又啓曰,御營廳從事官來言,今日本廳軍兵,日次私習云矣,敢啓。傳曰,停。
傳于徐有防曰,右承旨入侍。
以左副承旨朴祐源牌不進罷職傳旨,傳于南鶴聞曰,只推,更爲牌招。
兵曹口傳政事,副司果尹行修。
南鶴聞啓曰,宿衛設置之時,猶且申飭,況今撤宿衛所之後乎?近日各軍門大將及兩廳捕將,果能時時躬自巡檢乎?自政院,問啓事,命下矣。問于訓鍊大將具善復,則以爲臣於受符之日,適値本局巡邏,故親自巡檢宮墻外及牌內,其後別定將校三人,連爲巡檢,而臣則姑未及更爲親檢,不勝惶恐云矣。禁衛大將李敬懋,以爲臣待罪本營以後,親自一次巡檢宮墻外及各牌字內,雖非本營日次,連爲別遣敎鍊官,都巡宮城外及各牌字內,而臣則不得連自親檢,不勝惶恐云矣。御營大將李邦一,以爲臣待罪本營以後,宮墻外及各牌字內,二次躬自巡檢,而伊後未得連加親檢,不勝惶恐云矣。左邊捕盜大將李柱國,以爲臣自前月二十七日以後,二次巡檢,使從事官,亦爲巡檢,而不得連爲都巡,不勝惶恐云矣。右邊捕盜大將李敬懋,以爲臣自前月二十七日以後,一次親檢宮墻外及牌字內,而不得連爲親檢,不勝惶恐云矣。傳曰,知道。此豈手携面命之事,而焉敢如是怠忽?況所謂一次親檢云者,尤極苟艱。告君之辭,尤豈容如是?姑屬禮待之義,不欲索言。訓鍊大將具善復,禁衛大將兼右邊捕盜大將李敬懋等,竝施越俸三等,御營大將李邦一,左邊捕盜大將李柱國,猶賢乎已,勿論。此後以如是申飭之故,乃反無常行巡,則徒損體貌,亦涉如何?此意,竝令諸將臣知悉。
李在學,以備邊司言啓曰,各道災實分等狀啓草記,稟處事,命下矣。卽見洪忠監司李秉鼎狀啓,則洪州等四十四邑,置之稍實,林川等十邑置之之次,此則依狀請施行。所請災八百二十結八負,雖是大登之歲,査陳之後,以湖西畓結之多,通一道被災者,豈遽減於此數?所請極其精約,此亦依狀請施行。拯劣米,竝許停退事,則舊還之一倂停捧,旣出無前之特恩,蒙惠於民,亦已多矣,今欲竝與拯米而停退者,誠甚過當。然道臣旣有所請,限折半許令停退。各樣軍布,從民願捧納事,則八路綿農,初無告歉之處,今年此請,實是意外。此等之歲,若皆許捧純錢,則木儲其將告罄而後已,使之依定式備納。安興米濟民穀仍留事,則在此在彼,無甚關係,依狀請施行。江都米相換事,則不但畿內穀簿之苟艱而已,湖西之所不欲輸納者,畿內亦豈肯樂從乎?況仍留本道,永爲還分之意,曾因京畿道臣筵稟蒙允,移納與否,非所可論,狀內辭緣置之。推奴徵債,限明秋防塞事,則依狀請施行,何如?傳曰,允。給災之結數,止八百者,誠有精約之意,果非濫觴之請矣。且此一事,係生民苦樂,許則有息肩之效,不許則有疊徵之弊。在朝家若保如傷之意,無論多窠,固當準數聽施,而予則以爲,此亦有名實之可以照驗者。今年穡事,幸而不至於告歉,問者狀請,又皆降頉於陳·騰,爲藩臣爲有司者,則似不容徒循前例,必以請災爲恒式,亦不可任其所請,必以給災爲定法也。況近千結乎?然則査亦可,不査亦可,安用査陳爲哉?該道道臣,從重推考。至於本事,則果未知是,而道臣旣請之後,便是吾民口吻中物,許施則許施,可也。又若拯米之弊,曾所熟知,雖曰樂歲,許多穀包之一時催科,決知其爲民之政,依狀請,竝令特爲停退事,分付。
三司合啓,大司諫趙英鎭,司諫沈命德,持平宋民載·林道浩,副挍理李儒慶·沈樂洙,正言姜·嚴思憲,修撰朴天行,副修撰金宇鎭啓曰,請喬桐府黜置罪人鄭致達妻,夬正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答三司曰,不允。措辭見上
兩司合啓,大司諫趙英鎭,司諫沈命德,持平宋民載·林道浩,正言姜·嚴思憲啓曰,請濟州牧移配罪人敬彬,亟令王府,更爲設鞫得情,彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
持平宋民載啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,夬正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻,絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。措辭見上
正言姜啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,設鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,斯於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情,請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年亟施屛裔之典。請定配罪人元榦,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻,使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施孥戮之典。答院曰,不允。措辭見上
吏曹參議李秉模疏曰,伏以臣,眇拙一措大耳,文學也,才猷也,器局也,蓋無一之足當,而朝廷或過吹噓,聖上偏加拂拭,一年二年,居然躋下大夫之列,世所稱淸官顯秩,兜攬殆遍。臣早夕危懼,忽忽若喪心人,耿然此心,鬼神臨之,臣何敢一毫例飾於吾君之前哉?然前後華貫,有除輒膺,雖謂之貪榮冒祿,可也,又孰諒其本情也?雖然,其心則固有待也。迺者天官新除,忽下於恩暇之餘,天牌虛臨,促敎繼降,臣歸來聞此,惶隕靡措,而亦自幸其陳懇有路矣,惟聖明垂憐焉。臣於奉朝賀臣洪國榮,非有蔥竹之舊,而晩託蓬麻之義,粵自四五年來,去就憂樂,未或不關於宰臣,宰臣之待臣也,以誼而不以利,臣之望宰臣也,以道而不以勢。臣屨不及於宰臣之門,而臣心竊契於宰臣之身,誠以其愛君憂國之心,皦如出日,有可以貫金石建天地也,不然,臣雖無狀,豈有求於宰臣者哉?記昔丙申冬,遇宰臣於朝堂,適見屛間書古絶句,有功成身退之語,指而問之曰,公其有意乎?某當角巾而訪公矣。宰臣笑而不答,臣亦默而識之。今宰臣,則行千古之曠擧,作千古之完人,而臣乃逐逐名利,揚揚顯要,以孤夙昔之言,則直一負心人也,國家亦何所取於臣哉?以臣而視宰臣,勳名志節,固不翅蟲鵠之茫然,則臣之此言,似若可笑,而第聞士大夫出處,自有本末,有足以觀世道之汚隆。臣雖不肖,顧是故家之裔,則何可自小而不之敢言也?嗟乎,藎臣去朝,國事靡托,臣方中夜不寐,撫枕太息,此時辭巽,固知不敢也,然心有所守,義不可奪。伏願聖明,特加諒察,亟賜鐫免,仍命選部,更勿擧擬於華顯,則臣謹當優游京鄕,歌咏恩澤,以卒其餘生。此不但臣身之榮幸,抑或有不報之報,在於其間也。臣無任激昂懇禱之至。省疏具悉。志固嘉乃義有不可,得無近於知頭顱之嫌乎?爾其勿辭,斯速察職。
己亥十月十三日卯時,上御誠正閣。同副承旨入侍時,同副承旨南鶴聞,假注書李信祜,記注官金健修,記事官鄭東浚,以次進伏訖。上曰,近來各房公事之或遲滯或誤下者,不一其端。傳旨未下前,不得開政之意,飭敎何等申嚴,則大臣之敍用,臺臣之許解,不待承傳,經捧望單,局將之改差,兵郞之未遞,不待批下,輕拔望單。至又該曹佐貳,初告踏下,而再度捧入,各司回啓,發落未出,而判付先布。兩大臣肅謝,固是禮敬之一端,答敎終日不降,而終不警咳,未免薄暮始歸,兩營軍交替,事係戎政之大者,草記過期不下,而又不提稟,致使呼飢道塗。合操踰日,而不曾微稟,訟司廢坐,而莫能察推,堂后假官,多不擇擬,而漫若不知,兩銓政望,或多違格,而了不請勘。門鑰或早或晏,而殆無定期,廳坐乍行乍廢,而抛棄禁令,先朝受敎,或不詳考,而不當捧之疏,捧入,昨年筵話,全不記有,而不當稟之事,稟啓焉。凡此數者,皆是做錯中一二件也。職在喉舌,皆宜惕念勵精,以期振刷,而今也外是,反不如前日者類,如是其夥然,予誠爲承宣慨然也。噫,政院,號令百司之地也,承上敎宣各司,固其職也。此等按例擧行之事,若是顚倒,是豈所望於今日諸承宣者哉?非不知略施薄警,以責來效,而此亦近於應文,姑且泯默,嗣後以此意,各該房知悉,惕念擧行。出傳敎上曰,每欲提飭,徒近屑屑,從今以往,各自惕勵,勿如已往也。仍命退,諸臣遂退出。
己亥十月十三日辰時,上御誠正閣。晝講入侍時,知事李福源,特進官鄭晩淳,參贊官鄭民始,侍讀官李儒慶,檢討官朴天行,假注書李信祜,記注官金健修,記事官鄭東浚,宗臣安川君烓,武臣副護軍任嵂,正言姜,持平宋民載,以次進伏訖。上讀前受音,自子曰古之學者,止不逆詐,儒慶讀自微生畝,止伯寮其如命何,上讀新受音訖。儒慶曰,以德報怨,乃老子之言,而專主於柔道,其流之弊,有不可勝言者,故朱子之言有曰,若以德報怨,至忘君父之讎,此可以反復深玩,而不怨天不尤人,卽易說也。凡於動靜云爲之際,必察乎天理人慾之分,而自省自修,無所愧怍,則自然無怨尤之事矣。伏願聖上,深留意焉。公伯寮之愬子路,乃欲沮孔子,而孔子言天命以警之,此可見聖人隨所遇而安之者也。方今聖世,豈或有潛愬之患,而亦有不可知者,此等處益勉而察之,則甚可幸也。上曰,下番亦陳之。天行曰,微生畝,卽隱者之流也,見當時遊說之士,莫不佞以得之故,竝疑夫子之爲佞,其不識聖人,固無足道,而使世道至此者,卽其時君之過也。以今時言之,亦安知無隱者之如微生畝者乎?殿下若使朝廷之人,能免見疑於微生畝,則世道幸甚。上曰,好矣。更陳之。天行曰,驥之稱德,比喩之言也,人之有才無德者,固無足道,而有德無才者,亦不可謂之兼備也。以用人之道言之,則德固爲重,而才亦不可忽也,但當審愼於才與德多寡分數之間,而參互用之也,伏願留意焉。上曰,好矣。經筵諸臣,亦各繼陳之。福源曰,如微生畝者,亦知當時之不可有爲而隱,則此等人所能知之者,聖人,亦豈有不知之理,而必欲行道,棲遑道路者,誠以聖人惻怛之心,不能果忘而然也。不得位而在下之聖人如此,則得位而在上之聖人,尤宜留神於道之行不行,伏願體念焉。上曰,此言果好矣。晩淳曰,諸臣文義,皆已敷陳,臣則別無更奏之言也。民始曰,此云固也,固字,非不好矣,而疾固之固,則不可法也。固之道,惟在於擇善與不擇善之間耳,此等處,留意焉則幸甚。上曰,果如卿言,卽事卽物,精而察之,擇其善而固執,則是固也甚好,而不然則易近於子莫之執中也。福源曰,聖敎誠然,益加勉焉。上曰,微生畝,豈不知孔子而有是言乎?天行曰,似不能的知爲聖人故然矣。福源曰,微生畝,是乃近於方外之人也。上曰,孔子之聖,如天之大,不可企而及之,則如微生畝者,不過方外狂直之人也,不能盡知其高也遠也,而疑之者,無足怪矣。福源曰,然矣。上曰,於怨也而報之以德,則於德也無可以報焉,是乃厚於怨而薄於德也。且旣以德報怨,而其於德也,又以德報之,則與報怨者何以別乎?是皆不可,而以直報怨,然後怨有報者,亦有不報者,而怨有不讎者矣。至於讎怨之怨,亦以德報之,則是便歸於忘君父之讎,而天理將晦矣,人紀將不立矣。今此以直報怨云云,可見聖人之言,無處不適,無往不周也。福源曰,以直報怨之一直字,甚至當矣。上曰,下學上達,若誤看程註,則認以一時之工而謂之下學,則便上達也甚易矣。福源曰,下學上達,其間不甚遠也,而象山之學,專以上達爲主,故朱子嘗非之矣。上曰,下學然後,自至於上達,而若先主上達,則何以下達乎?雖以生知之聖,猶不能無下學之工,故如孔子,自志學,至于耳順,亦莫不有其序,而先儒有云,獨覺其進也,蓋下學,則不過按成跡而模之,其事固易見,而及其上達也,則其所獨得之妙,却在言語事物之外,有難形容者。如大匠之規矩,可以言傳,而其巧則在規矩之外,不可以與人也。故學者,欲求上達,則必貴乎下學矣。是故,聖人千言萬語,不過將已放之心,鞭辟近裏,反復入來,而雖如顔子之三月不違,皆自下學所由致也。福源曰,聖敎誠然,無可更達矣。上曰,孔子何爲先發莫我知之嘆,而及夫子貢之問,然後始曰,不怨天不尤人也?福源曰,聖人之言,如此處甚多矣。上曰,豈非引而發之,欲互相答問而然乎?至於下學上達之訓,則子貢雖穎悟,不能言下領會,如曾子之一唯,惜乎其知之有所未至也。天行曰,果如聖敎矣。上曰,文義別無可討論者,經筵諸臣先退。臺諫如無新啓,則亦竝退,而傳啓於臺廳,好矣。諸臣遂退出。
己亥十月十三日午時,上御誠正閣。右副承旨入侍時,右副承旨李在學,假注書徐鼎修,記事官柳橚·金健修,以次進伏訖。上命在學,讀奏公事訖。上曰,禮房承旨,持祭報府入侍。右承旨徐有防進伏,讀奏祭報府訖。命書傳敎曰,旣示警勵,前都承旨金履素,給牒敍用。命退,諸臣以次退出。
己亥十月十三日酉時,上御誠正閣。右承旨入侍時,右承旨徐有防,假注書徐鼎修,記事官柳橚·金健修,以次進伏訖。上命書傳敎曰,新建門宇,旣是廟門至近之地,且是爲便展拜之路,則不可無告意。望享隔宵,今十五日景慕宮望祭,以此兼行事,分付。又命書傳敎曰,贈領相貞敬夫人墓省掃時,澆奠床,備給。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,只朝講。
傳于朴祐源曰,坐直承旨入侍。
傳于徐有防曰,左承旨入侍。
朴祐源啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于徐有防曰,旣無情勢,且無難進之端,而又於疏中,旣稱華顯云云,則如是違牌,分義掃地,此傳旨勿施,更爲牌招。
吏曹參議前望單子入之,金夏材落點。
徐有防啓曰,卽者春秋館郞廳來言,自丙申二月二十三日,至三月初九日時政記,今已修整以納,故今方移奉於實錄廳云矣,敢啓。傳曰,知道。
徐有防啓曰,卽者檢閱李信祜,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
傳于李在學曰,坐直承旨入侍。
徐有防啓曰,明日朝講,兩司長官,當爲進參,大司憲尹東暹,大司諫趙英鎭,待開門牌招,掌令尹行晉,持平林道浩·宋民載,亦爲一體牌招,以爲推移入侍之地,何如?傳曰,允。
徐有防,以弘文館言啓曰,校理洪明浩,由限已過,卽爲牌招察任,何如?傳曰,允。
又以奎章閣言啓曰,直提學鄭民始,時無職名,令該曹口傳付軍職,何如?傳曰,允。
兵曹口傳政事,副司直鄭民始。
李在學,以兵曹言啓曰,去秋三朔能麽兒考講時,武臣兼宣傳官趙鎭祿,三次不通,都摠府經歷李東憲·李義彬,宣傳官李明勳,武臣兼宣傳官金益魯·鄭忠翊,守門將洪光國,二次不通,訓鍊院僉正蔡顯五,主簿尹彦喆·李需克,武臣兼宣傳官李啓春,部將吳鐸·安思烈,守門將李陽信等,一次不通,依定式,竝從重推考,何如?傳曰,允。
又以訓鍊都監言啓曰,依下敎,去夜本局二牌巡邏牌將趙時五,各別決掍十五度之意,敢啓。傳曰,知道。
又以訓鍊都監言啓曰,本局千摠李筞,身病甚重,勢難察任,改差,何如?傳曰,允。
三司合啓大司諫趙英鎭,司諫沈命德,掌令尹行晉,持平宋民載·林道浩,副校理李儒慶·沈樂洙,正言姜·嚴思憲,修撰朴天行,副修撰金宇鎭啓曰,請喬桐府黜置罪人鄭致達妻,夬正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答三司曰,不允。措辭見上
兩司合啓,大司諫趙英鎭,司諫沈命德,掌令尹行晉,持平宋民載·林道浩,正言姜·嚴思憲啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
掌令尹行晉啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻,絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。措辭見上
正言姜啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律豦斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,夬正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年亟施屛裔之典。請定配罪人元榦,亟寢酌處之命,更令王府,嚴鞫得情,依律處斷。請亟寢鎭寬·大春,酌處之命,更加嚴鞫得情。請鄭致達妻,使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施孥戮之典。答院曰,不允。措辭見上
檢閱李信祜疏曰,伏以臣父,素患痰痞,當寒發作,乍添乍減,苦歇無常,而臣適帶堂后假官,不敢言私,黽勉仕進矣。纔自筵退,家信踵至,臣父所患之症,忽又觸感添劇,見方委席涔涔,臣聞此報,急於歸省,忙陳短章,徑出禁扄。伏乞聖慈,俯垂諒察,削臣之職,以便救護,治臣之罪,以肅朝綱,千萬幸甚。省疏具悉。爾其勿辭,救護父病。
己亥十月十四日卯時,上御誠正閣。坐直承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上曰,左承旨入侍。行左承旨鄭民始進伏。上命書傳敎曰,禮房承旨,馳詣宗廟景慕宮,奉審祭物·祭器·祭井,看審諸執事進排官,摘奸以來。上命民始讀奏公事訖,命書傳敎曰,明日朝講爲之。以十六日儒生殿講,取稟。命書傳敎曰,停。上曰,騎馬一匹立之,史官一員,宣傳官一員待命。命退,諸臣以次退出。
己亥十月十四日巳時,上御誠正閣。左承旨入侍時,行左承旨鄭民始,假注書李信祜,記注官金健修,記事官鄭東浚,以次進伏訖。上曰,左承旨,聞有實云,今姑許遞。出傳敎上曰,右副承旨入侍。出榻敎上曰,吏曹參議李秉模,承旨除授。出傳敎上曰,新除授承旨,卽爲牌招察任。出榻敎上曰,承旨房仍。出傳敎上命兼春秋,持吏曹參議前望單子以入。上曰,新除授吏曹參議牌招,使之開政。出榻敎右副承旨李在學進伏,上命民始先退。上曰,銓曹無行公堂上,朝廷體貌,不容如是。豈可任其反面之稽滯?吏曹參判兪彦鎬,另加申飭,催促上來察職。出傳敎上曰,李秉模牌去來知入。賊臣,承命出,還奏曰,姑無牌望矣。上曰,何時出牌,尙無去來乎?兼春秋又爲出去,催促知入。健修,承命出,還奏曰,秉模方始來詣闕外,而納牌不進云矣。上曰,有何不可進之情勢,有此違牌之擧乎?欲下飭敎,而亦涉屑越,此牌勿施,更爲出牌,而如或更違,勿爲呼望,另加申飭也。仍命退,諸臣遂退出。
上在昌德宮。停常參,只朝講。
徐有防啓曰,明日常參·經筵,取稟。傳曰,停。
李在學啓曰,大司憲尹東暹牌不進,執義兪彦鏶,掌令金鍾厚在外,尹行晉牌不進,持平宋民載陳疏入啓,林道浩牌不進,今日以監察茶時之意,敢啓。傳曰,知道。
朴祐源,以都摠府言啓曰,中日試射放時,部將守門將禁軍扈衛軍官及武藝別監軍兵等,自宿衛所,啓請標信,同爲試取矣,今則何以爲之事,頃以啓稟,以知道,命下矣。今日中日日次,不敢循例請出標信,何以爲之?敢稟。傳曰,知道。
傳于朴祐源曰,大臣·備局堂上引見。
李在學啓曰,以十八日展經武臣殿講,取稟。傳曰,停。
傳于徐有防曰,禮房承旨入侍。
傳于朴祐源曰,承旨房仍。
以右副承旨李秉模牌不進罷職傳旨,傳于朴祐源曰,此傳旨何敢捧入乎?勿施,卽爲追省記。
以右副承旨李秉模上疏,傳于朴祐源曰,此等上疏,亦可酬應乎?捧納承旨,從重推考,原疏給之。
傳于李在學曰,昨旣肅謝,今忽違牌之故,處義極爲駭怪,或涉兒戲,或近抗衡。飭敎至於累十次之後,渠乃曰,昨日則不知承宣之職爲華顯,而今日始覺其爲華顯,不敢膺命云。此後又以不敢聞之敎下敎,則恬若不知曰,云云,此則所係亦但止於王綱之陵夷,臣分之無餘而已。求之古今,實所未聞也,何必費予多少辭敎處分乎?似此罪狀,亦何足盡爲臚列?政院知悉,所發命牌,爲先還收。
備邊司薦望,以鄭元始爲吏曹參議。
傳于朴祐源曰,吏曹參議,更爲牌招開政。
傳于朴祐源曰,茂長縣監,今日政差出。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,右承旨朴祐源進。吏批啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。又啓曰,玉堂多窠,今當差出,而擬望之人乏少,外任竝擬,何如?傳曰,允。以金宇鎭爲校理,李顯永爲修撰,尹尙東爲副修撰,金夏材爲刑曹參議,李義弼爲大司成,兼持平金宇鎭減下。再政,以李兢淵爲茂長縣監。
兵批,判書洪樂性進,參判李命植病,參議李亨逵入直進,參知李亨元病,承旨李在學進。以朴宗益·金敬身爲忠壯將,李壽弘爲三陟營將,尹行修·趙尙鎭爲文兼,副司直金履素·金夏材,副司果趙尙鎭。
李在學,以實錄廳摠裁官意啓曰,行平安監司李徽之,所受纂修,今旣訖役之意,敢啓。傳曰,知道。
朴祐源,以兵曹言啓曰,今此通化門北邊近處,新作闕門時,宮墻六間許撤毁矣。今日爲始,令紫門監,日暮時把子堅實圍排,而集春營入直御營軍二十名除出,限畢役間,各別守直,何如?傳曰,允。
又以御營廳言啓曰,今此通化門北邊近處,新建闕門時,宮墻六間許撤毁處,今日爲始,令集春營入直御營軍二十名除出,限畢役間,各別守直事,自兵曹草記,允下矣。集春營入直軍二十名,限畢役間,晝夜輪回,各別守直之意,敢啓。傳曰,知道。
李在學,以刑曹言啓曰,依下敎,全羅道靈光郡荏子島定配罪人婢卜禮,當初招辭,與定配罪目及卜禮班奴乭夢,其夫徐成泰等,今番供辭,別單書入之意,敢啓。傳曰,知道。
朴祐源,以左邊捕盜廳言啓曰,去夜本廳巡邏,執闕軍官軍士及軍號不通軍官軍士等,令從事官,決棍,他犯夜人,該大將決棍後草記事,命下矣。依下敎,各宮墻外守直執闕軍官白相啓·文兌興·玄喜慶,軍士金有福,上二牌執闕軍官朴文郁,出牌軍官朴師德·安命集,軍號不通軍官玄喜慶,軍士吳福三·洪大福·李乭伊·趙奉伊·梁老味·金月奉·李松伊等,令從事官,名決棍十度,犯夜人依更數,鄭老味決棍十度,忠贊衛金海得,決棍二十度後,竝放送之意,敢啓。傳曰,知道。
又以右邊捕盜廳言啓曰,去夜本廳巡邏,執闕軍官軍士·軍號不通軍士等,令從事官,決棍事,命下矣。依下敎,巡邏執闕軍官金大一·韓仁琦·朱烱,軍士李次金,軍號不通軍士崔雪同·高潤福·金順得·朴福祥·李世重·安多·周伊·李四同等,各決棍十度之意,敢啓。傳曰,知道。
朴祐源啓曰,一所巡將李漢明,門鑰已下之後,始爲來到,事體所在,萬萬可駭,推考警責,何如?傳曰,允。
李信祜有頉,代李錫夏爲假注書。
朴祐源啓曰,假注書徐鼎修,身病猝重,執難察任,今姑改差,何如?傳曰,允。
徐鼎修改差,代以朴鎤爲假注書。
朴鎤在外,代金驥燦爲假注書。
金驥燦在外,代朴師默爲假注書。
朴師默在外,代申大龜爲假注書。
行都承旨李義翊疏曰,伏以,臣以百無肖似之身,偏蒙不世之恩,前後踐歷,無非踰分,屢忝近密之地,全蔑報效之責,每自循省,惶愧靡措,幸以得免罪戾者,惟奉朝賀臣洪國榮,在一院之長,故依賴問難,隨行幸公是耳。自宰臣休退之後,仰念國事,已極罔涯,俯願私心,不勝隕廊,小大難疑,四顧無議,茫然如失,彌日靡定。此際忽有都承旨特除之命,臣惝怳震越,莫省攸爲。噫,識是長院,責任尤別,如臣鈍滯蔑識之人,旣無所賴,晏若固有,則其辜恩債事,理所必至,此臣所以寧違召命,不敢冒進者也。竊想聖明,有以俯燭之實狀,玆暴肝膈之懇,仰讀崇嚴之聽。伏乞聖慈,亟遞臣職,以便公私,千萬幸甚。答曰,省疏具悉。卿其勿辭行公。
吏曹參議鄭元始疏曰,伏以臣才識不足以需世,地望不足以服人,淸塗華貫,本非攸期,幸逢聖朝,厚蒙恩渥,兄及弟矣。竝列榮顯,感恩畏義,雖不免有除輒膺,而履滿之憂,過福之災,居常懍愓,如臨淵谷,忽於此際,伏奉天官參佐之命,惝怳失措,不知誤恩之何以及於此也。噫,淸朝官人,孰非難愼,而至於銓任,其責尤重。人才之得失,世道之汚隆,專係於銓官之賢否,雖古之名碩,當是任者,莫不逡巡退讓,不敢冒居。況如臣之譾劣鹵下,其何以稱其任而能其職哉?假使臣,足以堪膺,其在守素分戒盈盛之道,有不可貪寵而饕榮,以犯招損之戒。今臣不稱,殆有甚於鵜梁鶢饗,雖欲冒進,其於辱聖簡而玷名器,何哉?嗚呼,頂踵毛髮,莫非造化,夷險燥濕,不敢擇便,而至若不敢當之職,不可堪之任,有不可苟然猥叨,上以致濫授之失,下以速僨誤之罪也。恩召之下,蠢動無路,玆控短章,仰瀆崇聽。伏乞聖慈,亟賜鐫免,以幸公私,千萬祈祝。省疏具悉。爾其勿辭察職。
正言姜啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請海美縣定配罪人申光復,更令王府,設鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,夬施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,夬施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,夬施當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,夬正王法。請削黜〈罪〉人鄭履煥,島島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年亟施屛裔之典。請定配罪人元榦,亟寢酌處之命,更令王府,嚴鞫得情,依律處斷。請亟寢鎭寬·大春配處之命,更加嚴鞫得情。請鄭致達妻使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施孥戮之典。答院曰,不允。措辭見上
己亥十月十五日辰時,上御誠正閣。朝講入侍時,領事洪樂純,特進官李重祜·金華鎭,同知事徐有隣,參贊官李在學,侍讀官李儒慶,檢討官朴天行,正言姜,假注書徐鼎修,記事官金健修·鄭東浚,以次進伏訖。上進講論語,讀前受音,自微生畝,止其於命何。儒慶進讀,自子曰賢者避世,止冢宰三年,上又讀新受音訖。儒慶曰,晨門果於忘世者,而以其笑聖人觀之,蓋不知聖人而然者矣。聖人之心,視天下如一家,故其行道之心,汲汲不遑而然矣。高宗三年不言之餘,果得良弼之齎,而幸得傅說之賢,故殷有中興之美,此蓋誠意之所發,而格於上帝,此等處留念焉。天行曰,晨門荷蕢,雖不識聖人中正之道,槪是賢人而隱,皆非凡常庸碌之人也,而當時列國之君,莫能搜訪,布諸庶位,使之鞱光晦彩,與草木同腐,以今觀之,容不可惜?雖今之時,亦豈無如此等之人,潦倒下位,埋沒草澤者乎?況搜訪人才,實爲當今急務,此等處,亦隨事留意,俾有體驗之實效,深有望焉。又曰,避世·避地·避色·避言,以賢者出處而言者也。所避之不同,惟在賢者隨其所遇,參以義理而爲之然,使賢者,有避世·避地·避色·避言者,卽人君之過也。苟能天下有道,國家不亂,禮貌不衰,違言不作,則賢者豈有無端避去之理乎?此等處,宜加體念也。以近日事言之,殿下禮致儒賢,有未及招致者,亦有旣來還歸者,殿下,每加自省,以爲無乃國家將亂而不欲來乎,無乃禮貌衰,有違言而不肯留乎?如是念之,則實爲體驗之道矣。上曰,好矣。上曰,諸臣,以次陳文義,可也。樂純曰,下番所達,極爲切實矣。晨門荷蕢,雖是方外之士,而必有大過於人者矣。彼雖果於忘世,隱於草野,而當時之君,如有野無遺賢之德,則此輩,亦豈固守其志,而不爲世用也?此等處,必爲留念焉。有隣曰,孔子以在下之聖人,雖未得其位,而亦不能一日忘天下,則況人君,居其位而有是責者乎?故大舜,孶孶爲善,文王日昃忘飯,可見聖人憂勤之心如此矣。此等處,留神焉。重祜·華鎭曰,經筵旣皆陳達,臣等則別無可言矣。在學曰,臣亦無可達之事矣。上曰,今番則別無文義之可以討論者矣。命退,諸臣以次退出。
己亥十月十五日巳時,上御誠正閣。大臣·備局堂上引見入侍時,領議政徐命善,左議政洪樂純,兼漢城判尹具善復,判敦寧具允鈺,行司直李重祜,刑曹判書鄭尙淳,右參贊鄭光漢,戶曹判者金華鎭,工曹判書鄭好仁,漢城左尹李衍祥,行副司直李柱國,訓鍊院都正李敬懋,行副護軍李邦一,行都承旨李命植,副校理李儒慶,正言姜,右承旨朴祐源,假注書徐鼎修,事變假注書吳翼煥,記事官金健修·鄭東浚,以次進伏訖。命善·樂純,進前曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。命善曰,臣之所遭,極爲深緊,豈有復出朝端之望,而屢事煩瀆,亦涉惶悚,故不敢言私。今又出脚,而名以大官,全棄廉防,以此出處,何以矜式乎?上曰,過矣。當此勵政之時,豈可以此等事,以爲深引之端乎?自上雖無導之使言之德,而卿等則旣有休休之量,故山林之言如此,卿等何不翕受乎?目今來言之道,實爲急務,以是望於卿等焉。命善曰,聖敎如此,臣何敢復事覼縷乎?上曰,山野之言,略無顧瞻,誠亦貴矣。命善曰,然矣。命善曰,此全羅監司鄭一祥狀啓也。以爲本道穡事,可謂豊登,而濱海之水沈,近峽之覆沙等災,無邑無之,就其中各樣雜頉,不可不給災處,乃爲二千一百結,特許此數,裁酌均俵。各司所管舊逋奴婢身貢,年久敗舡拯劣米之一時竝徵,俱係擾民之端,竝令停退,以紓民力事,令廟堂稟處矣。湖南年事,雖是諸道之最,而以其畓摠之多,若干災頉,勢所不免,今此所請,不爲過濫,依狀請許施。拯劣米,旣於湖西,特敎停退,其在一視之道,不宜異同,至於舊逋身貢,旣難竝徵,數且不多,此亦依狀請許施,何如?上曰,依爲之。出擧條命善曰,頃以楸子島別將新設事,有令道臣,論理狀聞之命矣。卽見全羅監司鄭一祥狀啓,則以爲本島形地偏小,沙石堆積,本不得起耕,故島民之漁採爲業,生理極艱,今若設置鎭將,而大小應役,如諸島之爲,則數小殘民,無以支保,館舍廩料,無路區劃,設鎭一款,有難輕議。至若編配罪人管束之道,已自該郡,定屯長擧行,今後則,擇定將校一人,名以別將,留住本島,句檢凡事,而使之周年交遞,地方官,嚴加察飭,則庶可無疎虞之慮,令廟堂稟旨分付矣。官長之設置,旣多弊端,罪人之句檢,亦有便宜,地方官,道臣之言,旣如此,臣意則別將新設一款,今姑置之,自本郡,擇送將校,各別檢察之意,分付道臣,似好矣。上曰,左相之意,何如?樂純曰,臣意,亦如此矣。上曰,依爲之。出擧條命善曰,京畿儒生申履權上疏,以爲改量田平賦稅,公平甚難,使各其邑宰,與本邑之有識解事人,從容尺量,則可無騷擾之患,而山上瘠薄之地,海邊斥鹵之土,六等外,加定七八等,以至十等,則民無棄廢之土,所得必倍於所失,至於軍門衙門屯田收稅,一如度支大同之規,每一卜一斗外,使無加徵,則田必無陳,所收倍簁,而築堰築洑,灌漑蒙利,非一人力辦者,自其邑,必給軍丁,完築作留,則民業可廣,國賦可增爲辭,而有令廟堂,稟處之命矣。量田一事,自朝家,業欲行之,而役鉅費煩,勢難輕議,此則自當待時而擧行矣。屯田減稅事,旣自軍門,買土而收稅,則此與民田之出賦有異。兩稅之規,不當行之於屯田,而若有科外侵徵之弊,則各別嚴禁之意,申飭各該衙門,堤堰事,廟堂之前後行關,非止一二,而外方之擧行,自多不勤,更加另飭,俾有實效之地,何如?上曰,依爲之。出擧條命善曰,頃因嶺南暗行御史黃昇源書啓,右兵營債弊,査實蕩減事,令帥臣,狀聞稟處矣。卽見右兵使洪和輔啓本,則以爲本營債錢一萬三千十二兩零內,指徵無處者,爲二千九百七十二兩,難捧者爲六千三十二兩,此外可捧者,爲四千四兩零,難捧中當捧者,爲三千餘兩,而所謂可捧者,亦皆至殘之氓也。若自朝家,抄其指徵無處者,全數蕩減,勿論難捧與可捧,竝減三分之一,則可蒙均惠,而其所捧,不下於七千兩,其所捧之錢,一一收拾,一倂貿米,付諸軍倉,而至於每年上下二千六百兩,則以本營所管散在列邑之餉穀留庫米一萬四千五百十四石零,租一萬九千七百十三石零,分給取耗,以克其代,其間應下,先以當年餉耗,參酌折價,量宜給代事,請令廟堂,稟旨分付矣。今此放債之錢,旣是前後兵使之所別備,而本非自朝家劃給者,則年久弊生之後,宜自本營,便宜推移,不當推上於朝廷。此等處,若皆割出軍餉,以充其代,則此亦難支之道。臣意,則使該營,從長變通,可以蕩減者蕩減之,可以節損者節損之,以爲矯捄之道,可矣。所請餉穀,恐不可輕易許施。上曰,左相之意,何如?樂純曰,此錢雖非朝家所區劃者,然該營前後別備,以爲營中經用,則便是公貨,其經用緊歇,朝家旣不詳知,則使之一切節損,實是難事。該營自是貧局,許多錢貨,使兵使,擔當變通,亦是難事。臣意則,該營一年上下二千餘兩中,其可已與不可已者,更令査櫛,然後可以使該營,從長變通矣。上曰,待新道臣下去,與帥臣,更加商確,査櫛其弊源,劃卽從長變通,以爲論理狀聞之地,可也。出擧條命善曰,頃因嶺南暗行御史黃昇源弊瘼別單,其所矯弊之道,令道臣,論理狀聞後,更爲稟處之意,覆啓分付矣。卽見本道前監司李在簡狀啓,則其一,本道各驛,大馬,爲一百二十五匹,中馬爲三百二十五匹,卜馬爲一千二百二十匹矣。以此大馬之數,較量於大小出使之役,則雖加裁減,亦無不足之慮,而至於卜馬,尤爲過多,大馬中幾匹,卜馬中幾匹,隨其馹路之劇歇,參以田摠之多寡,特令權減事也。道臣旣已親執詳査,則馬政田摠之參量加減,必有意見,臣意則此一款,許施,似好矣。上曰,左相之意,何如?樂純曰,領相所奏儘好,而聖敎中,不思他矯捄之道,而但減馬匹,則此後驛騎,必有全失元數之慮者,誠爲切至。臣別無他所見矣。上曰,今姑寘之,可也。命善曰,其一,興海郡奴婢之弊,一路同然,移定他邑,實無其路。元貢奴六十口,尙衣院貢奴二口,以舟師邑餘奴之收布會錄者,移作塡充,而壯婢七十口,其所應役,不過作役價三錢,不必充代,竝令許頉。各宮房奴婢九口,自是隨闕隨頉者,許令各該官,卽爲頉給。比摠之法,雖不可輕議減數,而賜牌奴婢之劃定一邑者,雖至數十百口之多,必爲責代於該邑,故作名錄案之弊,亦出於迫不得巳之致,此後奴婢之以賜牌受出者,隱漏奴婢外,許令計減於元摠內事也。興海奴婢,旣無搜括充數之望,又無他邑推移之道,則以餘奴木,許令塡充,不害爲一時矯捄之方,而但一道之內,有此弊者,必不至興海一郡而已,列邑因此,皆欲效尤,則有限之餘奴木,安能隨處塡克乎?今番,則旣是一邑,數又不多,依所請許施,而後勿爲例事,分付。至於賜牌奴婢,則自古,必以隱漏者劃定,法意有在,今若於原案中,次次計減,則元數日縮,必將盡無而後已,決是行不得之事也,此一款,置之,似好矣。上曰,左相之意,何如?樂純曰,臣意亦如此矣。上曰,依爲之。命善曰,其一,東萊納布防軍,移作能櫓軍等諸名色,各邑所在能櫓軍,換作防軍,而毋論水陸軍,凡係軍丁,自該邑,隨闕充代,自是法例,而今此東萊能櫓軍,初不關由於地方官,各該營鎭,募丁塡充,其在軍制,實多疎虞,此後自地方官,擧行事也。軍丁之不爲關由於地方官,直自各營鎭充代者,乃是諸道所無之例,此後則,自地方官,擧行之意,依所請許施,似好矣。上曰,依爲之。出擧條命善曰,此掌令尹行晉上疏也。以爲俗吏之因緣公法,逞快私惡,枉被重律者,往往有之,聖敎諄複,査櫛疎釋,而此不獨京司爲然,亟令籌司,行會諸道,一依秋曹例,閱實以聞,凡係枉罹者,竝皆分揀事爲辭,而有下廟堂稟處之命矣。向來秋曹諸罪人疎釋時,外方,一例査處之意,自上有所下敎,而未及擧行矣。今臺臣之言如此,分付該曹,使之卽爲行會諸道,以爲啓聞稟處之地,何如?上曰,從當別爲下敎矣。出擧條命善曰,惠堂久闕,當爲差下矣。上曰,誰爲可合乎?命善曰,正卿中金鍾秀,亞卿中李普行,爲好矣。上曰,金鍾秀,則本病未差云,尙未上來矣。命善曰,病勢如此,似難責以劇務矣。上曰,李普行亦好矣。左相之意,何如?樂純曰,李普行實是可用之人,而但本以窮措大,歷踢淸要,於渠亦過矣。上謂命善曰,左相之意如此,何以爲之乎?樂純曰,臣非以爲不合於此任也。上曰,然則以此差下,似好矣。命善曰,行副司直李普行,旣甚恬約,且有才諝,惠廳堂上差下,使之察任,何如?上曰,依爲之。出擧條命善曰,判中樞府事蔡濟恭,旣遞沁留,行副司直金鍾秀,還朝不遠,竝還差備堂,何如?上曰,依爲之。出擧條命善曰,戶曹判書金華鎭,行副司直李普行,備局有司堂上差下,刑曹判書鄭尙淳,行副司直金鍾秀,貢市堂上差下,關北句管堂上蔡濟恭,關西句管堂上金鍾秀,京畿句管堂上鄭尙淳,海西句管堂上李命植差下,何如?上曰,依爲之。出擧條命善曰,銓曹之不備,莫如近日,開政命下之後,亦不得擧行,揆以事體,誠極苟艱。參判旣有飭敎,自當上來,而參議則今月內似不欲行公,吏曹參議金夏材,許遞,何如?上曰,依爲之。出擧條上曰,吏曹參議有闕之代,令廟堂薦望。出榻敎命書傳敎曰,都承旨李命植,兵曹參判除授,前參判李義翊,都承旨除授。祐源曰,新除授行都承旨李義翊,所當牌招,而拘於廳規,不得爲之,何以爲之?上曰,牌招。出擧條命書傳敎曰,今無相避之端,右副承旨李秉模上疏,給之。上曰,近年以來,闕門之開,雖或差晩,而今日赴闕諸臣,擧皆晩後來會,卿等職在蕫率之地,何不飭勵乎?朝講之規,古則擧火詣閤,而今日則以特進官之不來,以致遲滯,事極駭然矣。今日特進官,從重推考,可也。命善曰,今日臣與左相,待開門入來,而其外諸臣,果有晩後始到者,臣亦以此,以爲駭然矣。上曰,此後則稍復待漏古規,可也。命退,諸臣以次退出。
己亥十月十五日午時,上御誠正閣。禮兵房承旨入侍時,左承旨徐有防,右承旨朴祐源,假注書徐鼎修,記事官金健修·鄭東浚,以次進伏訖。上曰,訓將·戶判入侍。訓鍊大將具善復,戶曹判書金華鎭進伏。上曰,新建門處,宮墻毁撤,似爲太廣矣。善復曰,如是然後,可以築其基址矣。上曰,自此至日瞻門,旣築御路,則設布帳,似爲狹窄矣。善復曰,御路今方築之,而擧動時,必有狹窄之患矣。上曰,物力所入爲幾何?華鎭曰,倉卒始役,故不無過入之慮,而更爲會計,則亦不大段矣。上曰,役夫,以募軍用之乎?善復曰,然矣。上命善復·華鎭先退。上曰,禮房承旨,自日瞻門,詣景慕宮,奉審以來。有防,承命先退。命書傳敎曰,新除授吏曹參議,牌招開政。又命書傳敎曰,都承旨違牌,又何意也?事涉無義,都承旨李義翊,從重推考,更爲牌招。又命書傳敎曰,特敎之下,焉敢若此?揆以分義,萬萬寒心,吏曹參議鄭元始,從重推考,更爲牌招開政。上曰,右副承旨,牌招。出榻敎命退,諸臣以次退出。
上在昌德宮。停常參·經筵。
夜三更四更,月暈。四更五更,月食。
徐有防啓曰,明日常參·經筵,取稟。傳曰,停。
南鶴聞啓曰,合辭方張之時,兩司無詣臺之員,事甚未安,除在外疏批未下外,未肅拜呈告人員,竝卽牌招,何如?傳曰,允。
傳于南鶴聞曰,右承旨入侍。
南鶴聞啓曰,大司憲未差,執義兪彦鏶在外,掌令金鍾厚在外,一員未差,持平二員未差,今日以監察茶時之意,敢啓。傳曰,知道。
申大龜在外,代以柳甲基爲假注書。
朴祐源啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,左承旨徐有防進。啓曰,判書宋德相在外未肅拜,參判兪彦鎬陳疏下鄕,小臣歸政未安,何以爲之?敢稟。傳曰,只出緊任。以尹承烈爲大司諫,宋樂爲掌令,尹行修爲持平,趙尙鎭爲副修撰。
兵批,無政事。
李在學啓曰,京外啓覆罪人推案,纔已修整矣。初再三覆日字,令日官推擇,則初覆今月二十日,再覆二十四日,三覆二十七日爲吉云,以此日擧行之意,分付該曹,何如?傳曰,允。
傳于李在學曰,莫重咨文,不善製進,吏文學官李德懋,令該府拿處。
又傳于曰,右承旨入侍。
備忘記,鄭彦衡別軍職差下。
吏批,判書宋德相在外未肅拜,參判兪彦鎬陳疏下鄕,參議鄭元始進,同副承旨南鶴聞進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。以徐有寧爲大司憲,徐有元爲大司諫,李行源爲司諫,李師曾爲掌令,尹得孚·徐有鍊爲持平,金敍九·李濟萬爲正言,鄭益祚爲兵曹正郞,領籤張世經單付。
再政,以金文淳爲工曹參議,李在簡爲同春秋,宋濟魯爲掌樂正,李昌漢爲軍資正,李羽晉爲監察,李學源爲司宰僉正,李行源爲引儀,申祜爲掌苑別提,金思渾爲司圃別提,沈樂洙爲東學敎授,趙尙鎭爲南學敎授,柳協基爲洪忠都事,睦萬中爲黃海都事。
兵批,兼判書洪樂性病,參判李命植病,參議李亨逵入直進,參知李亨元病,右承旨朴祐源進。副護軍沈命德·宋樂,司直尹東暹·尹承烈·尹行修·宋民載,司果姜·嚴思憲,司正徐鼎修單付。
南鶴聞啓曰,臣吏批政廳進去,而右承旨朴祐源今方入侍,臣兼進兵批政廳之意,敢啓。傳曰,知道。
又啓曰,今日政新除授臺諫,一體牌招,何如?傳曰,允。
柳甲基在外,代以姜彙鈺爲假注書。
傳于南鶴聞曰,何時下敎,而尙不入來?廳注書汰去,改望以入。
又傳于曰,平安監司留待。
姜彙鈺汰去,代以徐鼎修爲假注書。
傳于南鶴聞曰,假注書姑不入來,直捧禁推傳旨。
徐有防啓曰,假注書徐鼎修,時無職名,令該曹,依例付軍職,冠帶常仕,何如?傳曰,允。
傳于徐有防曰,左承旨與平安監司入侍。
朴祐源,以兵曹言啓曰,今十月十七日武臣堂上朔試射日次,而月食齋戒相値,不得爲之之意,敢啓。傳曰,知道。
修撰李顯永疏曰,伏以臣獲罪于天,奄失所恃,冥頑不死,喪制甫闋,廓然天地之間,永作無告之民,至若榮塗一念,如隔前生。不意玆者,玉署新命,忽下於三年逖違之餘,臣感激洪恩,似夢非眞,雙擎除旨,俯仰隕泣。固當竭蹶趨承,以謝恩命之不暇,而第臣於館職,自來情勢,已成鐵限,去就一節,今無可論。臣雖欲含恩畏義,出而膺之,其於廉隅何哉?此不但通朝之所共知,庶幾聖鑑之俯燭矣。伏乞天地父母,俯賜諒察,亟命遞臣之職,治臣之罪,以安微分,以肅朝綱焉。臣旣不敢以見職自處,則固不當自同無故,有所贅陳,而第君讎未復,國賊未討,凡有秉彝,莫不扼腕痛泣,至欲食肉而寢皮,則臣何敢以區區私義,終不一陳於聖明之下乎?嗚呼,鄭妻射日之謀,龜賊滔天之罪,古亦有似此凶逆否?今日三司之請,卽天經地義之不可少緩者,而聖聽愈邈,王章尙稽,致使環東土數千里之邦,駸駸入於忘君讎滅人紀之域,此何故也,此何事也?噫嘻,痛矣。兩賊之罪,可勝誅哉?恒·簡·範·能,窩窟於是,量海··翼,根柢於是。雖於往牒所載,或有如許亂賊,忠臣烈士,莫不肉顫髮竪於千載之下,況今日爲殿下臣子者,同戴一天,與共食息,至今四載,則其將曰,國有臣而國有法乎?窩窟尙存,根柢自在,不知何樣禍機,伏在何地,而懲討之典,只止於海島之竄,三尺之章,竟撓於議親之私。此固群下不能碎首文陛,格天心行天討之罪,而夫以殿下之明聖,亦豈不念及於大憝之不可貰,而輒下不允二字?今日如昨日,明日又如今日,君國之讎,無可雪之日,宗社之賊,無可討之期,此臣所以腐心而痛骨,沬血而飮泣者也。雖在國家安泰之時,凡於誅討亂逆,不容少緩,而嗚呼,何等時也?藎臣告退,宿衛無人,國勢之孤危,時象之岌嶪,去而愈甚,則困獸之毒,伏莽之慮,實有倍於前日之爲。伏願殿下,穆然深思,赫然奮發,亟從三司之請,以洩神人之憤,至如福·瑩·集黨逆背君之罪,其他諸賊,竝宜次第允從,快正邦刑焉。臣又有所駭憤者。趾海·述海·纘海等諸逆,自有亂賊以來,初有之窮凶極逆,聞其名者心驚,過其墟者魄動,況其所眄之妓物乎?此賊所眄者,猝然遇之,必也驚逐,乃理之常。今聞守令·衙客,有狎之寵之,至於生子者。人心之陷溺,乃至於此,此事忍爲,何事不可爲?近來言路杜絶,人雖駭惋,而無以懲勵,臣恐人無所忌憚,無所不至。請令道臣,査其所犯幾人,指名現告,嚴施罪罰,不置搢紳,使他人知警,厥妓則嚴刑海島爲婢,宜矣。近來世道日下,千奇百怪,疊生層出,而未有如李秉模之懷詐要君者也。當奉朝賀臣洪國榮之去朝也,凡憂國忠君者,孰不驚皇抑塞,欲挽其行者,如向日儒賢之疏也?秉模苟有是心,則何不叩閽力陳,而乃於宣麻之日,强作八違之狀,忽又陳疏於天官復除之時?其商量揣摩,幽暗閃忽,見者皆欲嘔泄。及授承宣,揚揚卽出,纔過一肅,又忽違命,從宦多年,不知承宣之爲名宦云者,全不成說,尺童難欺,而飭敎屢下,一例飾辭,所謂重出豦之人,乃敢欺瞞君父,侮弄朝廷,若是其無嚴乎?渠之所謂勿擬華顯,渠旣無不歷遍,則淸朝華貫,自是當來之物,但占其名,以圖其利,天下寧有是哉?蓋此人自來周流北村,態色可惡,代理以後,自知窘急,飜身呈疏,請罪養賊。當其時也,養賊便一圈豕,人人皆可殺,渠何能以此,而贖其前日之罪也?雖然朝廷寬大,待以淸選,則渠當持心白直,處事明正,仰報抆拭之大恩,而今乃要君慢上,放恣無忌,乃至於此,陰陽回譎之態,有不忍正視。噫,以渠傾巧之小智,欲挽高人磊落之淸風,吁,亦可痛也。此而不治,人心去益陷溺,世道去益淪喪,臣謂右副承旨李秉模,爲先削其銓堂·國子之望,仍施屛裔之典,以淸朝廷,斷不可已也。臣於治疏將上之際,天牌儼臨,而難冒之情,如上所陳,隨詣禁扄,竟犯違傲,臣罪至此,萬殞猶輕。伏乞亟加威罰,以爲人臣逋慢者之戒焉。省疏具悉。首陳討逆事,旣悉於三司之批矣。李秉模事,昨夜所下傳敎,但是卽事而言者也。疏中臚列,無非盡出渠情狀,不料近日媕婀世界,有此錚錚之論,深用嘉乃,披復屢回,不覺爽豁也。然迄不處分者,非不知國綱之頹無餘地,實係正風習去詖邪之一大關捩,故有所斟量,勘律而然也。爾之請勘,誠亦稱停,爾其勿辭,從速察職。
敎平安監司李徽之書。王若曰,屛維分八路之疆,最重西塞,威望著九卿之列,遂委老臣,旣廟謨之僉諧,故宸簡之特侈,念彼一區檀·箕之舊域,貽予九重宵旰之深憂,一帶浿江,虜騎奈朝夕之易渡,千里邊堡,戎政最緩急之可須,幸百年之昇平,自致人心之恬嬉,軫一方之備禦,若爲邊謨之綢繆,錢幣糧餉之委輸,多擁虛簿,城池甲兵之繕詰,未有實功,矧惟民俗之難治,實有王化之未曁,賄貨資巧猾之習,人多訟爭,樓臺擅繁華之場,日事遊佚,誰效張益州琴鶴之操,可推羊峴山裘帶之風。惟卿,介石之心,如玉其質,終始一節,未或渝於奔波,謹約平生,獨不改於儒素,主貢擧而久提三館,得士最多,長選部而迭居兩銓,用人不苟,陶士行之運甓齋內,體若不勝,范希文之藏甲胸中,膽則欲大,文猷武略,豈使卿暫離朝端?雅操淸名,欲得君藉重邊塞。玆授卿以平安道觀察使兼兵馬水軍節度使·都巡察使·管餉使·平壤府尹,卿其祗服寵命,勉展殊勞,克詰戎謨,陴邊圉而增固,誕宣仁化,導民俗而歸淳,樽俎折衝,可以近懷而遠服,氷蘗礪操,庶幾吏戢而民孚,其餘稟裁,厥有彝典。於戱,丹心白髮,那堪戀北闕之思,綠簾黃堂,庶效鎭西陲之績,故玆敎示,想宜知悉。副校理沈樂洙製進
己亥十月十六日午時,上御誠正閣。平安監司入侍時,平安監司李徽之,左承旨徐有防,假注書徐鼎修,記事官金健修·鄭東浚,以次進伏訖。上曰,箕伯進前。徽之進伏。上曰,今當遠離,深爲悵然矣。徽之曰,伏承下敎,感泣無地,而區區犬馬之忱,實不勝戀結之懷矣。臣有區區所懷,而今當辭陛,敢此仰陳矣。殿下春秋鼎盛,而尙無邦國之慶,國勢未免孤弱,廣儲之道,不可遲緩。伏望速下改卜之命焉。上曰,卿言亦是矣,而雖非改卜,豈無他道乎?近日則予亦思廣儲之道矣。徽之曰,奉朝賀洪國榮,遽已休退,國事朝象,實爲可悶。且臣忝居文衡,區區私心,常以爲若當薦剡,則非此人莫可矣。大抵,文衡之職,乃所以賁飾文治,而關係亦大,實非人人可授矣。上曰,何但文衡?宿衛罷後,實多可悶,而予有所商量而然矣。上曰,何日當發程乎?徽之曰,明日卽當發去矣。上曰,廉約一事,於卿固不必加勉,而必愼節以過,是予之望也。徽之曰,下敎至此,不勝感泣矣。上曰,於卿之行,不可無贐章,故適成二絶句,玆以書下矣。仍命承旨,以御製傳授徽之。徽之跪受曰,惶感之極,不知所達矣。徽之曰,臣之所受實錄,幾盡爲之,而丙申三月政院日記尙未出,故只以時政記爲之,而待此後日記出後,更加添入於校正時矣。今則臣將出去,抄出冊子,當置何處乎?上曰,納于匱中堅封,送置於實錄廳,可也。命退,諸臣以次退出。
己亥十月十六日午時,上御誠正閣。右承旨入侍時,右承旨朴祐源,假注書李錫夏,記事官金健修·鄭東浚,以次進伏訖。上曰,注書出去,都承旨今日仕進與否,及新除廳注書在京與在外,知入,可也。賤臣承命,出問後還奏曰,都承旨不爲仕進,而廳注書在外云矣。上曰,注書望累次擬入,而皆稱在外,何不以在京者擇差乎?仍命書傳敎曰,堂后假官,屢次申飭之下,徐鼎修改差之代,未免苟充,輒稱在外,當該擬望注書,從重推考,更令另加擇擬。徐鼎修記注之任,自是鍊熟,而無端圖免,曲循請遞,當該承旨,亦爲推考。以臺諫有闕,政事取稟。命書傳敎曰,當日爲之。又命書傳敎曰,政官牌招開政。上曰,注書出去,廳注書望,更爲擇擬以入,而吏議牌去來,催促,可也。仍命退,諸臣以次退出。
己亥十月十六日酉時,上御誠正閣。右承旨入侍時,右承旨朴祐源,假注書徐鼎修,記事官金健修·鄭東浚,以次進伏訖。上命書傳敎曰,近日合辭,誠乎否乎?許久闕啓,恬不動念,此何朝廷貌樣乎?又焉有名以大義,如是玩愒乎?行公臺諫一竝遞差。今日政新除授許多臺臣,又皆偃息在家,無意詣臺,尤極寒心,在京未肅拜諸臺,亦爲遞差。身爲該房,若是之不能致察,刑房承旨,爲先從重推考。又命書傳敎曰,政官卽爲牌招開政,今日政新除授三司,待下批牌招察任。又命書傳敎曰,兵曹郞廳有闕之代,今日政擇差。又命書傳敎曰,騎馬三匹立之,宣傳官三員待命。命退,諸臣以次退出。
上在昌德宮。停常參,只召對。
夜四更,月暈。
徐有防啓曰,明日常參·經筵,取稟。傳曰,停。
傳于徐有防曰,左承旨入侍。
以二十一日輪對,取稟。傳于徐有防曰,爲之。
朴祐源啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于朴祐源曰,軍士房承旨入侍。
傳于南鶴聞曰,供辭斯速捧入,別監若不直招,掌務官處頭面。
傳于徐有防曰,左承旨入侍。
傳于李命植曰,前事知李漢昌司謁除授。
徐有防啓曰,實錄廳持去戊寅·己卯·壬午·壬辰·癸巳·甲午·乙未·丙申年日記,合九十三卷,先爲還來之意,敢啓。傳曰,知道。
又以弘文館言啓曰,新除授校理金宇鎭,卽爲牌招察任,何如?傳曰,允。
又以弘文館言啓曰,修撰李顯永疏批已下,卽爲牌招察任,何如?傳曰,允。
又以弘文館言啓曰,新除授副修撰趙尙鎭,時在洪忠道永同地,副修撰尹尙東,時在全羅道茂長縣任所,經筵入番事緊,請竝斯速乘馹上來事,下諭。傳曰,依啓。
又以實錄廳郞廳,以摠裁官意啓曰,十年條時政記與纂修移奉事,命下矣。移奉吉日,令日官推擇,則今月十六日爲吉云,以此日移奉之意,敢啓。傳曰,知道。
朴祐源,以訓鍊都監言啓曰,去夜初更量,一人率下人一名,犯夜被捉於本局都巡別武士,故査問則監察林永孝,奉常寺穀物捧上歸路被捉,而雖因公故罷路,身爲朝官,着白衣,徒步犯禁,極爲駭然。率去下人,依更數治罪,林永孝係是朝官,其罪狀,令該府處之,何如?傳曰,允。
備忘記,堂疏中海妓事,所係非細,故雖不得不許令査問,而夜又思之,竊有不然者。恒言曰,論人於酒色之外,此言雖近陳陋,足以喩此也。且本事卽是䵝䵢難明之事,則自朝家行査,徒傷忠厚之風。設令萬有一近似於疏論之說,在朝家,不屑提起於辭令之間,可也。如是則當之者,固當知羞含愧,必有絹甚於受刑之心,亦豈不有益於王政不迫切之意也?於渠又可啓其自新之路。今或反是,直以此斷勘,則事雖至醜,罪則甚重,又乖古帝王托言帷薄之義也。昨夜所下批答中,海妓査問之命,自該房卽爲爻周,以寓敦風化尙廉恥之道,兼示三令五申之意也。
備忘記,今下弓矢,宣沙浦僉使張鳳翕,寧城僉使金鼎澤處,給送。
南鶴聞,以義禁府言啓曰,右副承旨李秉模邊遠定配事,承傳啓下矣。李秉模平安道雲山郡邊遠定配,而以承傳內辭意,具罪目,依例發遣府書吏,押送配所,何如?傳曰,允。
持平尹行修疏曰,伏以,臣於試事竣還之路,得見前工曹參議臣金亮行疏本末段,論及廟庭黜享事,而故相臣尹趾完,卽臣之高祖也。其所遣辭,無復餘地,臣以先祖不肖孱孫,忍聞此言於先祖旣骨六十餘年之後,闔門聚首,心膽摧裂,直欲籲天而無堦,鑽地而不得,只恨臣之頑迷不孝,未能卽地溘然而無知也。噫,臣先祖遭逢肅廟晠際,夙被眷毗,雖身嬰奇疾,屛居田野,而若其平日忠愛之誠,進退無間,恩禮之隆,終始靡替。雖有一時之人言,曲蒙聖敎之昭釋,逮至乙·丙之間,亦惟我先大王,深斥言者,照燭無餘,前後王言,炳若日星。不意今日,又復追提,至歸之於罔測之科,噫嘻,尙忍言哉?幸蒙聖明在上,批旨之下,辭敎諄複,恩及泉壤,感極幽明,臣拜稽攢祝,自不覺血涕之被面也。當時事實,昭載國乘,日月之明,容光不遺,天地之仁,覆燾無疆,臣何敢費辭覼縷,以犯瀆擾之罪,而唯是人之爲言,至於此極,俯仰跼蹐,若無所歸,猶復抗顔周行,自同平人,則將何以歸見先祖於地下乎?惟宜謝跡朝端,沒齒田間,以歌咏生成之澤而已,來伏私次,反面無路,除命荐降,冞增惶阨,悲苦之情,不敢自阻,疾痛之呼,未暇緩聲,剖心瀝血,哀籲於閔覆之下。伏乞聖慈,諒臣情私之崩迫,憐臣踪地之窮蹙,亟命鐫削臣本兼諸職,仍令選部,刋去朝籍,以靖私義,不勝幸甚。省疏具悉。本事昭晰無餘,已蒙先大王朝恩敎,則到今更有何言?爾其勿辭,從速察職。
己亥十月十七日辰時,上御誠正閣。左承旨入侍時,左承旨徐有防,假注書徐鼎修,記事官金健修·鄭東浚,以次進伏訖。上曰,摘奸宣傳官入侍。宣傳官沈默之·元毅鎭·具縉進伏。默之曰,臣摘奸司憲府,則救食器械,初不待令,入直官員,亦爲闕直矣。毅鎭曰,臣則摘奸諸處,皆無頉矣。縉曰,臣摘奸司宰監,則救食節次,亦不擧行矣。上命書傳敎曰,昨夜月食時,各司摘奸,惟司憲府·司宰監,器械則初不措置,官員則或闕直或甘睡,其在警勵之道,不可無罰。該府監察林永孝,該監主簿李範天,拿問處之。命退,諸臣以次退出。
己亥十月十七日午時,上御誠正閣。軍士房承旨入侍時,右承旨朴祐源,假注書徐鼎修,記事官金健修·鄭東浚,以次進伏訖。上命祐源讀奏公事訖,命書判付。上曰,昨夜月食時,各司摘奸,多有執頉,極爲駭然矣。祐源曰,臣等亦聞摘㚥宣傳官之言,而各司擧行,極爲慢忽矣。命書傳敎曰,都承旨牌招。又命書傳敎曰,召對爲之。命退,諸臣以次退出。
己亥十月十七日未時,上御誠正閣。召對入侍時,參贊官朴祐源,侍讀官金宇鎭,檢討官朴天行,假注書徐鼎修,記事官金健修·鄭東浚,以次進伏訖。宇鎭進讀近思錄,自呂與叔贊明道先生行狀,止有所不善。上曰,下番讀之。天行讀,自呂與叔贊橫渠先生行狀,止脫然欲學聖人。宇鎭曰,以此篇觀之,不欲以一善成名云云,可見古人立志遠大,自任甚重之意也。況人君居至尊之位,任艱大之責,豈可以安小成圖近利爲心哉?此等處體念焉。天行曰,橫渠先生,未得其位而行其道,故只於治家接物之際,可見其規模氣像,而以正氣以感人,反躬自治之意觀之,若推此而廣之,則正心正朝廷之意,可以推類而見之矣。於此益加留念焉。上曰,參贊官亦陳文義,可也。祐源曰,上下番所達誠好矣,而臣則別無可達者矣。上曰,近思錄旣已畢看,此後召對,以陸宣公奏議爲之,可也。宇鎭·天行曰,掖隷之作挐內局,久成痼弊,自丙申特敎申飭之後,此輩不敢如前作弊矣。聞於近日徵索藥物,詬辱醫官云,不出數年,又遵前習,極爲駭痛。此雖小事,有關紀綱,請査得其首犯者,令攸司從重科治,此後更加嚴飭,俾無如前之弊。上曰,所啓甚好,依啓。出擧條上曰,儒臣職在論思,有此所奏,極爲嘉尙。命玉堂先退。命書傳敎曰,召對時玉堂所啓,不失隨事論思之體,極用嘉歎。至於本事,殊甚駭然,操切此輩,常時飭敎,何等截嚴,而作弊藥房?尤是年前痼弊之故,其所痛禁,不啻幾次,則不出數年,又有此不畏法禁,恣意橫肆之狀,尤萬萬絶痛。若不嚴加處分,不但後弊莫救而已,意有前功可惜之嘆。當該首犯掖隷,隨從掖隷,出付該曹,嚴問取服以聞。身爲司謁,咫尺之地,有此擧措,而不能摘發,致使本事,至謄堂啓,亦不可無飭,當該司謁,令攸司從重科治,捧供以聞。命退,諸臣以次退出。
己亥十月十七日酉時,上御誠正閣。左承旨入侍時,左承旨徐有防,假注書徐鼎修,記事官金健修·鄭東浚,以次進伏訖。上命有防讀奏公事。上曰,各門姑勿下鑰事,分付,可也。命書傳敎曰,堂疏之批旣諭,其在祛詖邪正紀綱之道,當從堂疏之言,李秉模邊遠定配。上曰,李秉模事,萬萬駭怪矣。配所卽爲定入事,分付。命書傳敎曰,近日法綱弛乎,否乎?弛則太弛,不弛則太不弛。雖以夜禁一事言之,飭敎稍久,則深夜街路,人馬絡繹,而慢若不省,爲將臣者又不致察,甚至有無賴之徒,毆捽邏騎,而莫之誰何。不然則忽爾督禁,巡卒四布,或多執捉於烽火未滅之時。如是之故,行旅不得以鍾鳴鍾盡,爲作息之限,又豈非罔民之甚者乎?觀於今夜之事,而足可反隅處,甚矣。有司之不能宣揚,類如是矣。此雖小事,亦係政令,若能時時檢戢,略略提察,則必當弛不至於太弛,不弛不至於太不弛,安有是弊乎?以此意,自政院更加申飭,巡邏營門及捕廳·巡廳,此後復有似此之事,難免重究,竝令知悉。命退,諸臣以次退出。
上在昌德宮。停常參·經筵。
夜三更下雨,測雨器水深二分。
徐有防啓曰,明日常參·經筵,取稟。傳曰,停。
金文淳啓曰,大司憲未差,執義兪彦鏶在外,掌令金鍾厚在外,一員未差,持平沈樂洙牌不進,尹得孚引避退待,今日以監察茶時之意,敢啓。傳曰,知道。
朴祐源啓曰,諸道査處之事,過時不爲擧行處,該房察推事,曾有下敎矣,全羅道光州殺獄査啓及京畿水原殺獄査啓,八月行關,而今至屢朔,尙不修啓,事體所在,誠極未安。該道道臣,竝推考警責,何如?批答出傳敎
傳于李得臣曰,軍士房承旨入侍。
傳于李義翊曰,都承旨·左承旨·右承旨入侍。
承旨前望單子入之,李亨逵·金文淳落點。
以右承旨李得臣牌不進罷職傳旨,傳于朴祐源曰,只推,更爲牌招。
傳于李義翊曰,分義所在,極涉駭然。右承旨李得臣催促,使之卽爲肅命。
以修撰李顯永牌不進罷職傳旨,傳于朴祐源曰,只推。
以右承旨李得臣再招不進罷職傳旨,傳于朴祐源曰,分義道理,焉敢若此?爲先從重推考,更卽牌招,此後違牌傳旨,勿爲捧入。
傳于金文淳曰,向者飭敎,何等申嚴,而此等易所擧行之事,自秋組冬,若是慢忽?如此藩臣,將安用哉?道臣當處分,而政院之今始察推,亦涉矇然,伊時當該承旨,從重推考。
傳于李義翊曰,何時下敎,而尙不開政?俄者申飭之意,果安在哉?吏曹參議,爲先推考,連爲催促。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,左副承旨金文淳進。吏批啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。以兪恒柱爲兵曹參議,洪樂淵爲持平,李命植爲京畿監司,徐有隣爲全羅監司。再政。以南鶴聞爲工曹參議,李應白爲司圃別提,朴仁榮爲尙衣別提,黃最彦爲敦寧都正,李普行爲兵曹參判,金鍾秀爲同經筵,宋德相爲社稷提調,李重祜爲奉常提調,趙時俊爲刑曹參判,李在學爲刑曹參議。
兵批,判書洪樂性進,參判李命植入直進,參議未差,參知李亨元病,左副承旨金文淳進。以任希敎爲同知,黃命耇爲全州營將,趙鼎鎭爲文兼,鄭晩淳爲副摠管,李東郁爲文兼,金光運爲羽林將,同知朴宗益,副司直李在學·南鶴聞·鄭啓淳,司果洪繼喆單付。
傳于朴祐源曰,同副承旨入侍。
朴祐源啓曰,新除授京畿監司李命植,前以兵曹參判,省記入直矣。今方替職,而旣在闕中,不爲肅謝,直爲出去,事甚未安,推考警責,何如?傳曰,允。
徐有防,以承文院官員,以都提調意啓曰,月食已過,禮部回咨,依例撰出,順付於今番冬至使之行,何如?傳曰,允。
李亨逵,以義禁府言啓曰,平安監司金鍾秀狀啓據刑曹粘目內,寧遠前郡守李文喆,移本府處之事,允下矣。李文喆,以全州營將,時在任所云,依例發遣府書吏,交代後拿來,何如?傳曰,允。
三司合啓,大司諫徐有元,持平尹得孚,校理洪明浩·金宇鎭,副校理李儒慶·沈樂洙,正言李濟萬,修撰朴天行啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法,請黑山島圍籬罪人龜柱,亟加嚴鞫,快正王法。答三司曰,不允。措辭見上
兩司合啓,大司諫徐有元,持平尹得孚,正言李濟萬啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
持平尹得孚啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。措辭見上
正言李濟萬啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮,放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年亟施屛裔之典。請定配罪人元榦,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。請前府使任聖周,亟施邊遠定配之典,請逆賊尙魯,亟施孥戮之典。新除授司諫李行源,時在京畿陽智地,正言金敍九,時在坡州地,請竝期速乘馹上來事,下諭。答院曰,不允。下諭事,依啓。
己亥十月十八日,兼春秋朴行淳。刑曹啓目,別監尹仁福·尹昌烈,作弊藥房罪,取服以聞,司謁崔昌福,考律科罪,何如啓。傳曰,傡汰去放送,司謁收贖放送爲良如敎。
己亥十月十八日辰時,上御誠正閣。軍士房承旨入侍時,右承旨朴祐源,假注書徐鼎修,記事官金健修·鄭東浚,以次進伏訖。上命書傳敎曰,行副司直李得臣,承旨除授。又命書傳敎曰,新除授承旨,牌招察任。又命書傳敎曰,承旨房仍。又命書傳敎曰,承旨前望單子入之。又命書傳敎曰,新除授承旨,牌招察任。又命書傳敎曰,向於交河郡守望,有大段做錯,中官至命削版,則今至十餘日之後,現告尙不捧入,此前所未有,況向日飭敎之後乎?其後推考房承旨李在學,伊日代房承旨南鶴聞,遞差。命退,諸臣以次退出。
己亥十月十八日未時,上御誠正閣。都承旨·左承旨·右承旨入侍時,行都承旨李義翊,左承旨李亨逵,右承旨李得臣,假注書徐鼎修,記事官金健修·鄭東浚,以次進伏訖。上謂義翊曰,卿爲都承旨後,今日初爲召見矣。命書傳敎曰,藩臣體貌自別,凡有朝令,不敢抛棄,劃卽奉行,可也。況特敎行査之事,又不容許久淹滯。雖京各司,猶不當如是,又況外藩乎?至於玆事,向者下敎,不啻申嚴,至有過時不爲擧行者,該房察推之敎,則爲道臣者,恬若不知,拖及累朔,致勤提問,其無意惕念,不有特敎者,果何意義?此雖一事,足係紀綱,此等處,尙如是泛忽玩愒,則他何足言?其在蕫勵之道,不可以方面體重,有所曲念。全羅監司鄭一祥,京畿監司鄭昌聖,竝施罷職之典,以懲諸藩不職者之戒。原啓本,斯速修整登聞事,令政院,另加嚴飭。又命書傳敎曰,監司多窠,政官牌招開政。至若湖南素稱雄藩,又是難治之道,另加擇擬事,分付。命義翊·亨逵先退。上曰,政官連爲催促,可也。上謂得臣曰,承旨爲春坊後,今始初見矣。得臣曰,臣行己無狀,重被人言,自分爲聖世棄物,不敢望復見天日。聖恩天大,疎釋無餘,拂拭至此,拔之坑坎之中,進之袵席之上,臣惶霣感激,只有涕淚而已。上曰,今則本事,殆同水流雲空,何必復言,而承旨旣已入來,自此可以頻見矣。上曰,右副承旨入侍。右副承旨徐有防進伏。命書傳敎曰,近來政命之下,不卽擧行,便成痼弊,該房另加申飭,後勿如是也。命退,諸臣以次退出。
己亥十月十八日酉時,上御誠正閣。同副承旨入侍時,同副承旨朴祐源,假注書徐鼎修,記事官金健修·鄭東浚,以次進伏訖。上命書傳敎曰,査事不可稽滯,民務又屬孔殷,今日政新除授全羅監司,另加申飭,不多日內辭朝。又命書傳敎曰,査啓有命,今日政新除授京畿監司,明日辭朝。祐源曰,今月二十日初覆時,秋曹參判·參議俱在外,將無以備員云,何以爲之乎?上曰,許遞。今日政差出,可也。出擧條上曰,刑曹堂上各別擇差。出榻敎命退,諸臣以次退出。
上在昌德宮。停常參·經筵。
自昧爽至辰時,灑雨下雨,測雨器水深二分。巳時,雨雹,狀如小豆。未時申時,雨雹,狀如小豆。
徐有防啓曰,明日初覆相値視事,頉稟。傳曰,知道。
朴祐源啓曰,校理金宇鎭,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于徐有防曰,右副承旨入侍。
傳于朴祐源曰,同副承旨入侍。
以修撰李顯永牌不進罷職傳旨,傳于朴祐源曰,只推。
李得臣啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于朴祐源曰,右承旨入侍。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,同副承旨朴祐源進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。以鄭好仁爲京畿監司。
兵批,兼判書洪樂性病,參判李普行未肅拜,參議兪恒柱病,參知李亨元入直進,右承旨李得臣進。同知朴大根,僉知鄭彦衡·成玉·金敬身,副司直金亮行·李命植·金夏材單付。
朴祐源,以吏批言啓曰,正二品監司京職兼差事,載在法典矣。新除授京畿監司鄭好仁,資級乃是資憲,依例送西後,兼監司下批之意,敢啓。傳曰,知道。
徐有防,以弘文館言啓曰,修撰李顯永旣有只推之命,卽爲牌招察任,何如?傳曰,允。
假注書徐鼎修書啓,臣敬奉聖旨,馳往傳諭于東部柏子洞契領中樞府事金尙喆所住處,則以爲臣伏蒙恩暇,獲伸情私,感祝之極,固當歸卽反面,而素患痰眩之症,添發於觸冒行役之餘,寒熱交作,表感未解,痰嗽苦劇,聲音啞嘶,見方委席呻楚,實有轉輾彌留之慮。束帶趨朝,無望自力,明日殿座,將不得趨參,方此悚蹙竢譴。千萬不自意史官來宣聖諭,至有問疾之敎,德意藹然,軫恤至此,是豈賤臣所敢得於君父者哉?感泣隕越,不知所達云矣,敢啓。傳曰,知道。
朴祐源啓曰,明日啓覆時,憲府無進參之員,除在外疏批未下外,大司憲徐有寧,掌令李師曾,竝待開門牌招,以爲入侍之地,何如?傳曰,允。
又啓曰,明日啓覆時,六曹長官當爲進參,而兵曹判書洪樂性,旣有調理之命,參判李普行,待開門牌招,以爲入侍之地,何如?傳曰,允。
李得臣,以備邊司言啓曰,卽見黃海監司金熤災實分等狀啓,則谷山等十二邑,置之稍實,安岳等十一邑,置之之次,此則依狀請施行。所請災二千結,道臣料量,非不詳審,而本道畓摠,比他路最少,雖有沿海若干被災處,豈可與湖南之災,上下其數乎?所請中減三分一許劃,以爲平均分俵之地。軍布純錢事,湖西旣不許施,本道亦不可異同,依定式備納之意,分付。入坊停止事,推奴徵債防塞事,竝依狀請施行,何如?傳曰,允。
又以兵曹言啓曰,今十月二十日文臣朔試射日次,而親臨初覆相値,不得爲之之意,敢啓。傳曰,知道。
又以訓鍊都監·禁衛營·御營廳言啓曰,景秋門南邊宮墻頹毁處,今已畢築,把守軍兵撤罷之意,敢啓。傳曰,知道。
金文淳,以義禁府言啓曰,平安監司金鍾秀査啓據刑曹粘目內,全羅道康津縣定配罪人洪啓材,逃入京中,敢以其妻之名,替呈上言者,萬萬痛駭,當該配所官,令該府,拿問處之事,啓下矣。配所官之常時不能檢飭,使徧配罪人,有此逃躱上言之擧者,極涉駭然。當該配所官,令本道道臣指名現告後,拿問處之,何如?傳曰,允。
李得臣,以刑曹言啓曰,別監尹仁福等供辭啓目判付內,倂汰去放送,司謁收贖放送事,判下矣。依判付,別監尹仁福·尹昌烈等,竝卽放送,而取考大明律不應爲條,有曰,凡不應得爲而爲之,事理重者,杖八十,司謁崔昌福,依此律施行,收贖放送之意,敢啓。傳曰,知道。
兼兵曹判書洪樂性疏曰,伏以臣近患毒感,浹月彌留,種種症狀,不敢枚擧,而最是寒痰凝膈,咳喘苦劇,寢啖俱廢,眞元漸鑠,實無强策奔走之望,而身帶重任,不敢言病,每當公故,力疾趨膺。至於昨日曉赴操場,半日觸風,晩參政席,侵夜退歸,一倍添劇,達宵叫苦,雜試湯丸,有加無減,氣息凜綴,精神昏窒,殆有頃刻難保之勢。以此病情,明日殿座,無路進參於陪扈之列。況玆咳嗽之症,發作無時,咫尺筵席,其爲不敬,尤當如何?玆陳短章,據實仰暴。伏乞聖明,俯垂憐察,亟許遞改,無曠重務,俾便調治,以延殘喘,公私不勝萬幸。答曰,省疏具悉。卿其勿辭,調理行公。
京畿監司李命植疏曰,伏以臣於騎省直中,伏奉畿輔按察之命,臣惝怳感激,不暇計其才力之可堪不可堪,固宜竭蹶趨肅,而第臣有私情之不可冒赴者。臣同生兄命楫,方爲江華府經歷,臣若到界,則臣兄當以兼帶親嫌,遞歸矣。在前道臣之與守令,或管下相避,遞任者何限,而至於一室之內,親兄弟之間,兄以弟遞,事旣不順。且臣早孤,賴臣兄敎導,得有成立,而今乃以臣之故,不能保其末宦,蹌踉而歸,則在臣爲子弟之心,當作如何?旬宣之任,風化爲先,而今若爲此傷義非情之擧,則其何以爲一路之所觀瞻乎?伏惟聖明,曲察臣私義之至難强,許解臣新授藩任,則抑亦厚風俗之一道也。臣無任屛營祈懇之至。答曰,省疏具悉。在予曲諒之道,宜遂求解之懇,本職許遞。
掌令李師曾疏曰,伏以臣至庸極陋,百不猶人,曾於見職,屢試蔑效,自速罪戾,尋常愧悚,若隕淵谷。不意玆者,柏府除命,又下於病伏呻吟之中,臣誠惝怳感激,莫省攸措。當此合辭方張之時,義當竭蹶趨承之不暇,而臣素抱奇疾,關格舊祟,當〈寒〉添劇,泄痢新症,浹旬彌苦,此已難醫之疾,而自七八日前,脚部要害處,又生毒腫,核結堅硬,痛若亂刺,濃破完合,姑不可期,行步出入,初無可論,頓踣床席,晝夜叫痛。以此病狀,進身淸禁,實無其望,若夫人器不稱之實,尙何暇論?玆將文字,敢陳疾痛之籲。伏乞天地父母,特垂矜憐,亟命鐫削臣職,以全生成之澤焉。臣於乞免之章,不宜贅及他說,而憂憤所激,有不容泯默者,略此附陳,惟聖明垂察焉。噫,天下之極罪,未有甚於亂逆,擧國之公議,未有重於臺閣,而今殿下一向容貸於當誅之極罪,一向靳允於請討之公議,此豈臣民之所望於殿下者哉?噫嘻,痛矣。彼諸賊中元惡大憝,如鄭妻·龜柱之罪,可勝誅哉?嗚呼,我先大王,以四百年宗社之重,付畀我殿下,將以爲億萬年無彊之永圖,則此實宗社莫大之慶,臣民莫大之幸。而惟彼二賊,公肆包藏,謀危我聖躬,內而煽禍,外而搆亂,奸妖凶譎,罔有紀極,使我億萬年無彊之宗社,必欲一朝傾覆乃已,究厥罪逆,此豈但殿下之逆臣哉?實先王之逆臣也,通天地關宗社之罪人也。其不可晷刻容貸於覆載之間,則凡爲今日臣子者,孰不沬血飮泣,皆思食肉寢皮,而殿下尙且濡忍涵容,王章尙稽,國是靡定。經年閱歲,上下相持,三司曰,當誅,殿下曰,不允,喉院曰,宜戮,殿下曰,商量,自下論之,便作文具,自上聽之,亦覺支離。臣固知二賊之至今容貸,實出於我聖上有所不忍,而揆以國法,斷以公議,求諸往牒,豈有罪惡如二賊,凶逆如二賊,而久逭邦刑者耶?然則殿下之當斷不斷,迄未兪允者,恐不免以恩掩義,以私害公,國勢將何所止泊,人心將何所底定乎?惟其如是之故,凶孼之接踵,變怪之層出,莫不由於根柢未拔,源委未塞,枝上生枝,葉上生葉,一轉爲範·能輩凶徒,再轉爲量·翼等凶黨。其陰祕之圖,慘毒之計,俱是千萬古所未有之窮凶極惡,思之骨冷,言之膽裂。以至有向來繡啓之諸賊,投書之凶孼,無非腸肚相連,脈絡相貫,又不知何樣凶逆,醞釀睢盱於冥冥之中矣。以之而群情憂懼,八域驚怖,若將有朝夕汲汲之慮,其在杜禍亂定人心之道,亦莫急於殲厥巨魁,破其窩窟,探本之論,不可不亟施王章,杜漸之策,不可不深毖後患,則殿下一何靳兪於三司之請,喉院之啓乎?伏願殿下,翻然回悟,赫然改圖,廓揮乾斷,亟正二賊之罪,諸逆之尙逭當律者,亦允合辭之論,以洩神人之憤焉。省疏具悉。所陳當留意,爾其勿辭察職。
校理金宇鎭疏曰,伏以臣父受暇省墓,昨纔還次,而痰眩本病,在塗觸寒,兼以感冒,達夜呻頓,臣聞來煎灼,按住不得,玆敢冒入文字,徑出禁扄。伏乞聖明,亟遞臣職,以便救護,仍治臣擅離之罪,以肅朝綱,不勝幸甚。省疏具悉。爾其勿辭,救護父病。
正言李濟萬啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年亟施屛裔之典。請定配罪人元榦,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施孥戮之典。答曰,不允。措辭見上
己亥十月十九日,兼春秋朴行淳。刑曹啓目,因京畿監司鄭昌聖啓本,罪人李於仁老味獄事,令本曹稟處事。傳曰,依允。究厥獄情,合有傅生之道,依回啓內意見,令道臣,卽爲減死定配爲良如敎。
己亥十月十九日未時,上御誠正閣。同副承旨入侍時,同副承旨朴祐源,假注書徐鼎修,記事官金健修·鄭東浚,以次進伏訖。上命書傳敎曰,全羅道査啓,纔已啓下,今無更査之端,昨日傳敎中,査啓申飭之命,似當爻周,而觀此啓本,考其日字,飭敎之下,漫不擧行。其所過時稽緩之罪,已於昨日處分傳敎中詳言之,不可以査啓之適到於日昨,決不可曲恕。又觀道臣査啓結辭,草草數三行,未足爲重獄體之道。此等不成樣之査啓,實所罕見。且前後狀啓·啓本之擧行,已所不槪者多矣,此意已諭於向日領相入侍時矣。此啓本結語,尤不成說,前道臣可謂不職中尤不職也。該道臣,亟施罷職不敘之典,此啓本勿施,更令新道臣親執詳査,論理狀聞。又命書傳敎曰,道臣有闕,政官卽爲牌招開政。又命書傳敎曰,道臣則雖已處分,該房之察推時,混稱兩道,難免不察之失,當該承旨,從重推考。上曰,右副承旨入侍。右副承旨徐有防進伏。上曰,新完伯,右副之兄乎?有防曰,然矣。上曰,聞在湖西時善治云,今於湖南,又爲善治則良可幸矣。仍命讀奏公事訖。命退,諸臣以次退出。
己亥十月十九日酉時,上御誠正閣。右承旨入侍時,右承旨李得臣,假注書徐鼎修,記事官李信祜·鄭東浚,以次進伏訖。上命得臣讀奏公事訖。命書傳敎曰,見卿子疏,知卿有美疴,殊極慮念。所愼加減何居?卿安心善攝,俟間造朝,則思欲迎接。以此意,遣史官傳諭于領府事。仍令問疾以來。命退,諸臣以次退出。
上在昌德宮。停常參·經筵。
朴祐源啓曰,明日常參·經筵,取稟。傳曰,停。
傳于李世奭曰,右副承旨,聞有實云,許遞。殿座時承旨不可不備,前望單子,入之。
承旨前望單子入之,黃㝡彦落點。
傳于李世奭曰,毛具。
以掌令李師曾牌不進罷職傳旨,傳于金文淳曰,只推。
李得臣啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,右副承旨朴祐源進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。以李世奭爲承旨,沈樂洙爲持平,趙重晦爲工曹判書,韓光近爲副校理,申思運爲敦寧都正。
兵批,兼判書洪樂性病,參判李普行病,參議兪恒柱入直進,參知李亨元病,左承旨李亨逵進。知事作闕單韓光會,知事鄭好仁,副司直徐有防·黃㝡彦·洪樂淵單付。
傳于朴祐源曰,承旨房仍。
朴祐源,以弘文館言啓曰,修撰李顯永旣有只推之命,卽爲牌招察任,何如?傳曰,允。
李得臣,以兵批言啓曰,京畿監司鄭好仁,自吏曹送西矣。當爲知中樞下批,而時無見窠,依例作闕下批之意,敢啓。傳曰,知道。
領敦寧李溵箚曰,伏以親臨慮囚,原任入參,固故常,則臣亦因此而獲覲耿光,實至願也。第自蒙恩調病,爲日已多,而所患腹滿之症,不惟無減,轉入深痼,喘喘床笫,動作甚艱,最是三焦虛寒,二便滑數殆不能收拾,種種醜穢之狀,猥不敢仰煩,而雖暫時對人之頃,亦不得堪耐。況至尊之前,而自揣病情,末由趨入,瞻天悚恐,無地自容,玆敢昧死哀籲,恭俟譴何。伏乞聖明,亟降威罰,以警具僚,以安臣心,不勝幸甚。取進止。答曰,省箚具悉卿懇。以疾未參,庸何傷乎?卿其安心勿辭,益加善攝焉。仍傳曰,此批答,遣史官傳諭于領敦寧。
己亥十月二十日,兼春秋朴行淳。刑曹啓目,因慶尙監司李在簡啓本,金聖涵原獄案後錄,令該曹稟處事。傳曰,向於審理時,已欲傅生是乎矣,姑且置之者,意在重償命愼獄情是置。又觀道臣査啓,其所論列,儘有意見,論以惟輕之義,合有減死之典。仁同府殺獄罪人金聖涵,減死定配爲良如敎。
刑曹啓目,罪人私奴德基,印信偸出罪,依大明盜印信條律施行啓。傳曰,毋論法之可施不可施,情之可恕不可恕,原文案中,儘有疎漏之端。玆事雖未足爲輕重於本律,而該堂·該房之奏,不無意見。以此筵奏,出擧條,自本曹應問各人處,更加推閱後,待明年啓覆,稟決爲良如敎。
刑曹啓目,罪人式連,依大明律施行事。傳曰,更待三覆處分爲艮如敎。
刑曹啓目,因平安監司金鍾秀啓本,李緯僞帖僞關罪,嚴刑之意,分付道臣,何如?傳曰,依允爲旀,車京保段,足有原恕之端,令道臣更加嚴刑,減死定配爲良如敎。
刑曹啓目,殺獄罪人李千奉,嚴刑得情何如啓。傳曰,依前判付,更加嚴刑,期於得情爲良如敎。
刑曹啓目,僞寶罪人朴,終不直告,更加嚴刑,期於取服何如啓。傳曰,依前判付,更加嚴刑,期於得情爲良如敎。
刑曹啓目,僞寶罪人金奉鎭,嚴刑輸款何如啓。傳曰,依前判付,更加嚴刑,期於得情爲良如敎。
刑曹啓目,罪人尙光澤,斬待時施行啓。傳曰,更待三覆處分爲良如敎。
刑曹啓目,罪人金龍河,加刑輸情何如啓。傳曰,依前判付,更加嚴刑,期於得情爲良如敎。
己亥十月二十日辰時,上御宣政殿。初啓覆入侍時,東班領議政徐命善,左議政洪樂純,漢城判尹具善復,左參贊黃景源,戶曹判書金華鎭,禮曹判書李福源,漢城右尹徐有慶,吏曹參議鄭元始,大司諫徐有元,副校理沈樂洙,西班判中樞府事鄭弘淳·梅溪君·綾恩君具允明,判敦寧具允鈺,知中樞府事韓光會,刑曹判書鄭尙淳,工曹參判沈墢,刑曹參判趙時俊,兵曹參判李普行,參議兪恒柱,刑曹參議李在學,左承旨李亨逵,右承旨李得臣,左副承旨金文淳,同副承旨朴祐源,假注書李錫夏·徐鼎修,記事官李信祜·鄭東浚,以次侍立訖,上曰,都承旨不爲仕進乎?文淳曰,然矣。上曰,渠之所爲,極汎濫矣。俄以晩到,有所下敎,而渠敢以此爲避嫌之端,有此倨慢之習乎?事過後當拿處,承旨出去,分付,使之仕進,可也。文淳承命出傳。上曰,去年啓覆入侍,三司不爲盡參,故有推考之敎矣。今日又何不盡參乎?文淳曰,憲府則或違牌,或在外,或未承批,而玉堂則只入直入來矣。上曰,旣有合啓,不入來三司,一傡進參事,分付,可也。仍命承史就座。上謂命善等曰,京畿·湖南兩道臣事,極爲駭然,卿等知之乎?湖南狀啓,不過數行,尤不成說矣。命善曰,向者下敎之下,畿伯之閱月不爲査啓,實爲駭然,而完伯査啓,草率不成樣,尤極駭然矣。上曰,李義翊,渠敢以晩到責敎,爲引嫌之端,則何不早到開門,而敢爲此等習也?予竊有慨然於卿等者。雖非義翊,豈無可任於全羅監司者,而必以承旨首擬者,殊欠穩當也。且其父新遞方伯,而必欲以其子復爲監司者,亦有偏用之歎矣。命善曰,臣等惶恐之外,無他仰達矣。樂純曰,義翊之入於首擬者,緣於二品之乏人,而今承聖敎,誠至當矣。上曰,卿等一乃心志,勵精圖治,用人之際,必無偏任之歎,則豈不好哉?命善曰,臣等雖甚愚魯,豈不思所以仰體聖敎耶?都承旨李義翊,承命入來,未及進伏,上曰,都承旨李義翊,爲先遞差,下義禁府推考。出榻敎樂純曰,譬如人子,被責於其父,而敢懷自嫌之意,是誠過甚矣。上曰,卿言是矣。以俄者一責敎,渠何敢避嫌乎?上曰,班次甚不整齊,閤外若預爲整齊以入,則可無紊亂之歎矣。命善曰,雖連爲申飭,紛撓之中,自致不整矣。上命祐源讀文案,祐源讀海州囚李宜蕃文案。上曰,此文案甚多,他承旨輪讀,可也。文淳進前繼讀訖。上曰,此端照律律文本意,未知爲何意,刑判知之乎?尙淳曰,自前用此律云,而其意則未得聞知矣。上曰,刑判出問以入,可也。仍謂命善等曰,此獄事,僉議以爲,何如?命善曰,此獄事,極爲凶獰,渠有自服之端,則一毫無疑。三尺至嚴,不可不從法矣。樂純曰,小臣所見亦然矣。弘淳曰,此則殺獄中,尤是凶慘者也,從法宜矣。上曰,刑判姑未還入,亞堂先爲出奏,可也。時俊曰,殺獄無非凶事,而此則尤爲陰慘,不可無當律矣。在學曰,渠之承款如此,則初無可疑,從法宜矣。善復曰,從法之外,無他道矣。允明曰,此事別無可疑,從法宜矣。允鈺曰,此是殺獄中尤是凶獰者,渠旣承款,則用法無疑矣。光會曰,用法無可疑之事矣。景源曰,當從法矣。華鎭曰,非容貸之罪矣。福源曰,別無可疑,當從法矣。墢曰,用法宜矣。尙淳還奏曰,俄者文案中,照律措辭,本自如是,而本意無知者矣。仍奏曰,此獄凶獰無比,國家憲章,不此之用而何哉?普行曰,前後文案,旣已分明,用法之外,更無可論矣。亨逵曰,用法宜矣。得臣曰,從法當然矣。文淳曰,宜用法矣。祐源曰,當從法矣。元始曰,用法無疑矣。有元曰,事旣無疑,在法難容矣。樂洙曰,獄情明白無疑,不可不用法矣。上命書判付曰,更待三覆,處分爲良如敎。上下詢善復曰,門役,今至何境,而何間當畢乎?善復曰,今方蓋瓦,四五日當畢役矣。上曰,在外承旨許遞,政官牌招開政。出榻敎文淳曰,今日啓覆,兩司當備員,而掌令李師曾違牌,其餘或在外,或疏批未下,憲府無進參之員,何以爲之乎?上曰,在外人許遞,今日政差出,與掌令李師曾,一體牌招,可也。出擧條在外憲府臺諫許遞,今日政差出,待下批,與掌令李師曾,一體牌招,先入侍後謝恩事。出榻敎上曰,都憲疏中,有何語,而當捧入者乎?文淳曰,未及見之,故當捧與否,姑未知之矣。上命入之。元始曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。上曰,只出緊任,可也。命諸臣小退,俄而命有防入侍。命書傳敎曰,前參判柳戇給枼敘用。又命書傳敎曰,前參判柳戇都承旨除授。少選,復殿座,諸臣以次進伏。上曰,李義翊供辭,何如是遲滯乎?若不卽捧入,當該都事當拿處,注書出云,以此嚴飭,可也。上曰,李秉模事,如見其肺肝,秉模若復着帽登用於朝廷,則其在遠侫去邪之道,萬萬乖戾,卿等亦應知之矣。跡其情狀,閃倐難測。至若今日,知承宣之爲名宦云者,是豈成說乎?樂純曰,渠之所爲,極怪異矣,初何心八違,而後何卽肅承宣乎?命善曰,當初處義,已極怪矣。上曰,文案讀之。文淳進讀海州囚尙光澤文案訖。上曰,僉議,何如?命善曰,莫重聖批,有此添書之擧,情狀叵測。若不用法,其流之弊,將至無窮,不可不用法矣。樂純曰,用法然後,人心可定矣。弘淳曰,鎭人心之道,不可不用法矣。尙淳曰,近來人心叵測,於此不用法,則將來不知有何變矣。時俊曰,用法然後,方可爲懲一勵百之道矣。在學曰,此罪倍於他囚,從法宜矣。善復曰,當從法矣。允明曰,渠罪叵測,當用法矣。允鈺曰,渠罪至此,用法之外,更何可論哉?景源曰,當用法矣。華鎭曰,用法然後,可杜後弊矣。福源曰,罪已陰慘,用法宜矣。墢曰,當從法矣。普行曰,情狀萬萬凶惡,不用典章,而當何爲哉?亨逵曰,用法之外,無他道矣。得臣曰,宜從法矣。文淳曰,非容貸之罪矣。祐源曰,當用法矣。有元曰,負犯至重,用法無疑矣。樂洙曰,用法非可疑矣。上命書判付曰,更待三覆,處分爲良如敎。文淳進讀京囚德基文案。上曰,僉議,何如?命善曰,渠之偸竊印信,雖非踏用之計,而旣犯一律,豈有一毫容貸之道哉?樂純曰,小臣所見,亦然矣。弘淳曰,臣之意見,亦如此矣。尙淳曰,雖曰無知妄作,其所偸竊,非止一介,則自有當律矣。時俊曰,旣犯一律,用法宜矣。在學曰,印信偸竊罪人德基,旣犯一律,難貸三尺,而第其供辭中,旣云斥賣於內匙廛人,則固當一番推問於廛人,以驗其賣買之眞僞,破刓之虛實,而考其文案,初無頭面取招之辭,論以獄體,恐欠詳備,故敢此仰達矣。上曰,已諭於原供辭判付矣。出擧條善復曰,罪犯一律,法難容恕矣。允明曰,雖犯一律,實近無知妄作,似有詳覈之道矣。光會曰,雖似無知妄作,而所犯則宜用法矣。景源曰,罪難容貸矣。華鎭曰,當用法矣。福源曰,以罪以法,不可容貸矣。墢曰,當從法矣。普行曰,負犯莫重,則烏可免當律乎?亨逵曰,從法當然矣。得臣曰,罪實難容矣。文淳曰,印信偸竊罪人德基,旣犯一律,固難容貸,而第其供辭,旣以斥賣於內匙廛人爲言,則不可不詳覈於廛人,以爲取信之地,而文案中旣不頭面取招,無以辨其眞僞,論以獄體,終涉疎漏,故敢此仰達矣。上曰,已諭於原供辭判付矣。出擧條有元曰,情雖可原,罪實難貰矣。樂洙曰,法意至重,有難寬貸矣。正言李濟萬進伏曰,法實難容矣。修撰朴天行進伏曰,小民不忍飢寒,有此偸竊之擧,而初非踏用文書之計,罪實莫大,情在可矜,好生之德,不可不軫念於其中矣。上命書判付曰,毋論法之可施不可施,情之可恕不可恕,原文案中,儘有疎漏之端。玆事雖未足爲輕重於本律,而該堂·該房之奏,不無意見。以此筵奏,出擧條,自本曹應問各人處,更加推閱後,待明年處決爲良如敎。命諸臣小退,已而復命入侍。命書傳敎曰,新除授承旨,待下批牌招察任。又命書傳敎曰,承旨房仍。祐源曰,新除授行都承旨柳戇,所當牌招,而拘於廳規,不得爲之,何以爲之?上曰,牌招,可也。出擧條都承旨柳戇牌招察任事。出榻前定奪上命書傳敎曰,新除授承旨,卽爲牌招察任,與都承旨先入侍後謝恩。上曰,李義翊供辭,何至今不爲捧入乎?當該都事,問名捧現告。義翊之過時入來,差晩開門,出於何意,入侍命下之後,不卽入來,何等倨慢?以此意一一捧供。供辭雖已來到,若無此意,勿施,而雖口招,捧入事分付,可也。命善曰,論以朝體,宰臣猶且體重,口招豈可輕捧乎?景源曰,口招似不宜捧入矣。命善曰,近來筵體不嚴,左參贊黃景源,不當奏而奏,殊甚未安,推考警責,何如?上曰,依爲之。出擧條左參贊黃景源推考事。出榻前定奪元始持望筒進伏,亨逵讀奏望筒。上命亨逵,讀江東囚黃己宗文案訖。上曰,僉議,何如?命善曰,以親黨之間,空然犯殺,若不償命,則人心愈往愈惡矣。樂純曰,小臣之意,亦然矣。弘淳曰,償命之律,在所難免矣。尙淳曰,償命之外,無他道矣。時俊曰,初檢承款之罪人,更何可論乎?在學曰,非但殺人之罪,此是風化所係,不可不依法矣。善復曰,當用償命之律矣。允明曰,臣亦無異見矣。允鈺曰,用法無疑矣。光會曰,當從法矣。景源曰,用法宜矣。福源曰,不可不償命矣。墢曰,用法當然矣。普行曰,國有常法,安得不用乎?元始擬政望進伏曰,在法難容矣。得臣曰,無疑於用法矣。文淳曰,當用償命之法矣。祐源月,用法在所不已矣。元始曰,罪犯罔赦,事係風化,不可不如律矣。有元曰,罪狀實合當律矣。樂洙曰,罪犯極凶,當用法矣。校理洪明浩進伏曰,用法之外,無他道矣。副校理李儒慶進伏曰,法難貰罪矣。濟萬曰,用法宜矣。天行曰,用法非可疑矣。上命書判付曰,更待三覆,處分爲良如敎。上下詢華鎭曰,領府事之病,何如?華鎭曰,以感氣呻痛,而不至大段矣。上曰,承旨牌去來催促,可也。文淳讀奏掌令李師曾牌不進罷職傳旨,上命書下只推。文淳曰,掌令李師曾,旣有只推之命,更爲牌招,何如?上曰,依爲之。出擧條掌令李師曾,更爲牌招,出榻前定奪。上曰,新除授副校理韓光近,牌招。出榻敎命文淳讀江界囚居士式連文案訖。上曰,僉議,何如?命善曰,渠之罪狀,難以容貸矣。樂純曰,臣亦無異見矣。弘淳曰,臣意亦然矣。尙淳曰,用法,有何可疑乎?時俊曰,罪合當律,實無疑端矣。在學曰,從法宜矣。善復曰,斷案如此,用法宜當矣。允明曰,卽地致斃,所當用法,而從前此等文案,若有一毫可矜之端,則必有究問之擧,此亦似當詳覈矣。允鈺曰,雖犯當律,而非出於必殺之心,直用當律,則恐欠詳究之道,未知何如。光會曰,罪難容貸矣。景源曰,卽地犯殺,有何可疑之端乎?華鎭曰,用法宜矣。福源曰,罪當償命矣。墢曰,從法宜矣。普行曰,以罪以法,決不可寬貸矣。得臣曰,當償命矣。文淳曰,償命之律,有何可疑乎?元始曰,決非容貸之罪矣。樂洙曰,卽地殺人,烏得容貸乎?明浩曰,償命之外,無他可達矣。儒慶曰,償命宜矣。濟萬曰,當用法矣。天行曰,用法無疑矣。上命書判付曰,更待三覆,處分爲良如敎。上曰,三司就座處,司鑰不爲鋪席乎?承旨,分付,使之排設,可也。文淳曰,三司就坐之後,方席不爲待令,極爲駭然,排設房司鑰,推考,何如?上曰,依爲之。出擧條排設房司鑰推考。出榻前定奪上命書傳敎曰,日寒如此,禁府時囚罪〈人〉,令堂今日內議處,仍爲照律草記擧行。上曰,方物封裹,與三覆相値,退定,可也。文淳曰,日字連有拘忌云矣。上曰,明日,何如?文淳曰,不好云矣。上曰,方物封裹,以二十七日前改推擇。出榻敎命祐源讀宜寧囚官奴業伊文案訖。上曰,僉議,何如?命善曰,此獄之迄今三年,猶是失刑,從法無疑矣。樂純曰,臣之所見,亦然矣。弘淳曰,用法無疑矣。尙淳曰,三年容貸,已是寬典,則到今更無可論矣。時俊曰,昨年啓覆時,雖致敷敎之聖意,而到今從法,非可疑之事矣。在學曰,用法之外,無可達矣。善復曰,臣亦無異見矣。允明曰,此獄無可疑之端矣。允鈺曰,罪合當律,無他可論矣。光會曰,用法當然矣。景源曰,在法難容矣。福源曰,不可不從法矣。墢曰,國法自在,何可容貸乎?普行曰,罪狀昭著,難免當律矣。亨逵曰,用法之外,無他可論矣。得臣曰,旣無可矜之情,則安得不用法乎?文淳曰,用法宜當矣。祐源曰,臣亦別無異見矣。同副承旨李世奭進伏曰,當用法矣。元始曰,邦憲至嚴,何可容貸乎?有元曰,合用當律矣。樂洙曰,常法當用之矣。明浩曰,罪狀如此,豈有一毫可恕之端乎?儒慶曰,用法當然矣。濟萬曰,用法之外,無他道矣。天行曰,用法,非可疑矣。上命書判付曰,更待三覆,處分爲良如敎。命亨逵等分讀各罪囚文案,竝判下。上曰,三司進前傳啓,可也。有元·樂洙移拜持平·明浩·儒慶·濟萬·天行曰,請喬桐府黜置罪人鄭致達妻,夬正王法,以洩神人之憤。上曰,不允。請還寢遠竄罪人韓翼謩,金吾草記勿施之命,仍施遠竄之典。上曰,不允。請放歸田里罪人金相福,亟令王府,拿鞫嚴問,快正王法。上曰,不允。請黑山島圍籬罪人龜柱,亟加嚴鞫,夬正王法。上曰,不允。措辭見上有元·樂洙·濟萬曰,請濟州牧移配罪人敬彬,亟令王府,更爲設鞫得情。上曰,不允。請彦衡·養遂·獻遂,亟令王府,設鞫嚴問。上曰,不允。請還寢會遂絶島定配之命,仍令王府,設鞫得情。上曰,不允。請還寢李觀源定配之命,仍令王府,嚴鞫得情。上曰,不允。請遲晩後物故罪人啓能,亟施孥籍之典。上曰,不允。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。上曰,不允。請物故罪人志恒之支屬應坐者,絶島散配。上曰,不允。措辭見上樂洙曰,請大靜縣爲奴罪人金壽賢,依律處斷。上曰,不允。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。上曰,不允。請梁山郡定配罪人錫達,依律處斷。上曰,不允。請削黜罪人金漢耆,亟施竄配之典。上曰,不允。請海南縣竄配罪人金載順,亟令王府,設鞫嚴問。上曰,不允。請三水府定配罪人洪達洙,亟令王府,更加嚴鞫,依律處斷。上曰,不允。請大靜縣定配罪人聖中,亟令王府,設鞫嚴問,期於得情,夬正王法。上曰,不允。請削版罪人有臣·宗甲·義駿,竝令王府,設鞫嚴問,依律處斷。上曰,不允。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。上曰,不允。請楸子島定配罪人趙嵎,亟寢酌處之命,仍令王府,設鞫得情,快正王法。上曰,不允。請薪智島荐棘罪人瑩中,設鞫嚴問,夬施當律。上曰,不允。請濟州牧定配罪人後樂,亟令王府,更加嚴鞫,期於得情。上曰,不允。請慶源府定配罪人鳴遠,依律處斷。上曰,不允。請三水府定配罪人孫效忠,泗川縣定配罪人柳仁浩,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。上曰,不允。請逆輅妻爲先絶島定配。上曰,不允。請李璟·韓後良·金默行·兪纘柱·金奎五,竝令王府,設鞫嚴問,究覈得情。上曰,不允。措辭見上文淳曰,莫重傳啓之際,持平沈樂洙,誤讀罪人姓字,殊欠審愼之道,推考警責,何如?上曰,勿推,可也。出擧條有元·濟萬曰,請大靜縣爲奴罪人金壽賢,更令王府,設鞫嚴問,依律處斷。上曰,不允。請爲奴罪人河翼龍·金重得,亟命王府,設鞫得情,快正王法。上曰,不允。請海南縣定配罪人李弘濟,亟令王府,設鞫嚴問。上曰,不允。請海南縣竄配罪人金載順,亟令王府,設鞫嚴問。上曰,不允。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,夬正王法。上曰,不允。請海美縣定配罪人申光復,更令王府,嚴鞫得情。上曰,不允。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。上曰,不允。請定配罪人具翼遠,亟寢酌處之命,仍令王府,嚴鞫得情,夬施當律。上曰,不允。請減死安置罪人大燮,亟寢酌處之命,仍令王府,設鞫得情,夬正王法。上曰,不允。請減死罪人弼海,亟寢酌處之命,仍令王府,設鞫得情,快正王法。上曰,不允。請遠竄罪人安兼濟·李宅鎭,亟命王府,竝加嚴鞫,期於得情,依律處斷。上曰,不允。請恒善支屬,亟命散配,日謙兄弟,竝投絶島,以嚴隄防。上曰,不允。請荐棘罪人瑩中,亟令王府,設鞫嚴問,快施當律。上曰,不允。請亟收放逐罪人鄭遠達,珍島郡定配罪人閔百奮,放釋之命。上曰,不允。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。上曰,不允。請河東府減死定配罪人昌鼎,依律處斷。上曰,不允。請濟州牧減死定配罪人範聖,依律處斷。上曰,不允。請漆原縣定配罪人志遜,更令王府,設鞫嚴問,期於得情。上曰,不允。請減死定配罪人德秀,亟令王府,更加嚴鞫,夬正王法。上曰,不允。請削黜罪人鄭履煥絶島安置。上曰,不允。請淸川君金鍾正,亟命刋去爵秩,姑先放逐田里。上曰,不允。請平海郡殺獄罪人黃師憲,亟收減死之命,更加嚴訊,期於得情,以重償命之典。上曰,不允。請定配罪人權翊,亟令王府,嚴加刑訊,遠地定配。上曰,不允。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。上曰,不允。請順海,亟令王府,刻期發捕,嚴鞫得情。上曰,不允。請李璟·金默行·兪纘柱·韓後良·金奎五等,亟令王府,嚴鞫得情。上曰,不允。請申大年亟施屛裔之典。上曰,不允。請定配罪人元榦,亟寢酌處之命,更令王府,嚴鞫得情,依律處斷。上曰,不允。請亟寢鎭寬·大春酌處之命,更加嚴鞫得情。上曰,不允。請鄭致達妻使喚奴婢,竝令該府,一一査出,遠地散配。上曰,不允。請前府使任聖周,亟施邊遠定配之典。上曰,不允。請逆賊尙魯,亟施孥戮之典。上曰,不允。措辭見上樂洙曰,臣本不合於三司耳目之列,而怵畏分義,猥登前席,莫重傳啓,誤讀罪人姓字,至有承宣請推之擧,臣何可一刻晏然於臺次乎?請命遞斥臣職。上曰,勿辭,亦勿退待。文淳讀奏李義翊供辭。上命書傳敎曰,旣示飭勵,時囚罪人李義翊,分揀放送。命善曰,盛京禮部交易咨文,纔已出來矣。回咨,令承文院撰出,付送於冬至使行,何如?上曰,依爲之。出擧條明浩曰,臣有區區所懷,敢此仰達矣。凡此連啓中諸賊,俱不可一日容貸者,而尙今不賜允從者,王章壞廢,國綱虧損。今日之啓,又賜例批,輿情抑塞,曷有其極?況今日異於他時,尋常罪人,尙施刑殺之典,況此等凶逆,不以王法夬斷哉?伏望亟降兪音焉。命善曰,臣等之言,有若模倣儒臣之奏,而其言誠切當矣。伏願亟賜允從焉。樂純曰,彼儒臣,以實錄郞廳,每見臣等,輒陳憂慨之言。今日所奏,實出衷曲,幸望亟允其請焉。儒慶曰,諸賊之尙逭天誅,有壞王法,伏望亟允焉。濟萬曰,凡此諸賊,殿下亦嘗曰逆,群下亦皆曰逆,而尙今容貸者,未知聖意之攸在。臣竊以爲,八路人心,將謂諸賊之罪,非關國逆,而尙蒙假貸云耳,是豈非大可憂者乎?有元曰,諸賊尙逭,輿情愈憤,伏望亟降夬斷焉。天行曰,諸賊之尙逭顯戮,已是失刑之大者,今日之啓,又降例批,下情抑鬱,曷有極哉?伏望亟賜允兪焉。亨逵曰,今日卽啓覆日也,討逆之律,豈可後於啓覆諸囚也?伏願亟允三司之請焉。文淳曰,近日本院之停啓,不勝下情之抑鬱,今見三司之奏,尤不覺憤慨之至。伏望亟降兪音焉。上曰,予意有在耳。命三司先退。上曰,京畿監司入侍。出榻敎賤臣承命出去,京畿監司鄭好仁召入進前。上謂好仁曰,今當國紀頹廢之時,特畀卿方面之任,卿須盡心宣化,毋孤倚毗之眷也。今日當到界乎?好仁曰,今已迫昏,明當到界矣。上曰,然則明日更爲入侍,可也。仍命退,諸臣以次退出。
上在昌德宮。停常參·經筵。
朴祐源啓曰,明日常參·經筵,取稟。傳曰,停。
藥房都提調臣洪樂純,提調臣具允鈺,副提調臣柳戇啓曰,親臨慮囚,冒寒酬應,伏未審夜間,聖體,若何?臣等今日率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區憂慮,敢來問安,竝此仰稟。傳曰,知道。慈殿·慈宮,氣候一樣,下敎日入侍,宜矣。
王大妃殿·惠慶宮·中宮殿,藥房口傳問安。答曰,知道。
朴祐源啓曰,合辭方張之時,諫院無詣臺之員,除在外外,呈告人員,竝卽牌招,何如?傳曰,允。
傳于金文淳曰,坐直承旨入侍。
傳于金文淳曰,騎馬一匹立之。
傳于李世奭曰,戶·禮·兵房承旨入侍。
傳于李世奭曰,軍士房承旨入侍。
以大司諫徐有元,正言李濟萬,牌不進罷職傳旨,傳于金文淳曰,只推。
以修撰李顯永牌不進罷職傳旨,傳于朴祐源曰,只推。
傳于金文淳曰,戶曹判書·訓鍊大將入侍。
傳于李世奭曰,輪對官入侍。
傳于金文淳曰,此後自新建門展拜時,門外左右通衢,令三軍門,輪回設布帳事,分付。
備忘記,古人以水旱盜賊之事,執以上聞在,意在抑人主侈泰之意也。後世則不然,阿諛成俗,凡屬災異,守土之臣,未嘗聞于朝。曾亦以此,有所提敎,而未見還變之效,心常慨歎矣。觀沁留狀啓,以今十九日,有電雷之異,謂以非時,有此登聞之擧,殊甚嘉當。然此特修擧職事,雖不褒賞,而自政院,以此意申飭諸道,事係災異,必勿忌諱,劃卽狀啓,莫負予意事,分付。
李世奭,以司僕寺兼內乘,以一二提調意啓曰,明日景慕宮擧動敎是時,本寺正,例爲進輿差備,而正韓光近,昨日政移拜副校理矣。其代令該曹,口傳差出,以爲差備之地,何如?傳曰,允。
李世奭,以訓鍊都監言啓曰,因兵曹節目,明日景慕宮展拜時,弘化門入直軍三十名哨官鄭宅柱率領,設布帳外排立,而解嚴後還入直間,哨官李瑞白代直之意,敢啓。傳曰,知道。替直有弊,體而亦爲不尊,金虎門把摠率領,仍爲定式施行。
朴祐源,以弘文館言啓曰,修撰李顯永,旣有只推之命,卽爲牌招察任,何如?傳曰,允。
李義弼,以義禁府言啓曰,日寒若此,禁府時囚,令次堂今日內議處,仍爲照律草記擧行事,命下矣。時囚罪人吳璹段,還穀加分,雖出爲窮民不獲已之擧,分留之法,本自至嚴,則恣意擅分之數,至於一千八百餘石之多,吏逋未捧,入於停捧中云,而歲末停捧之朝令,實是災年恤民之盛意,則身爲守令,固當以民還未捧者,分數停捧,使朝家德意,一一下究,而六百餘石吏逋,肆然混錄於停捧中云者,俱涉寒心,㚥吏防結之弊,不能覺察,致有徵族之擧,亦甚可駭。以此照律罪,取考律文,則續大典倉庫條有曰,還上留庫中加分不及半者,勿論石數,竝奪告身。大明律不應爲條,有曰,凡不應得爲而爲之,事理重者,杖八十。制書有違條,有曰,凡奉制書,有所施行,而違者杖一百。因公擅科斂條有曰,凡有司官吏人等,非奉上司明文,因公擅自科斂所屬財物者,杖六十。名例有曰,二罪以上俱發,以重者論。大典推斷條,有曰,犯死罪杖一百決杖,告身盡行追奪,先朝受敎內,王府決杖者,代以金贖矣。吳璹段,從重論,杖一百收贖,告身盡行追奪放送。金相龜段,殺獄檢驗,何等至重,而身爲檢官,不能致審,有此實因誤錄之擧,極涉矇然,以此照律罪,取考律文。則大明律檢驗屍傷不以實條,有曰,凡檢驗屍傷,不爲用心,不實定執,致死根因不明者,正官杖六十。大典推斷條有曰,犯私罪杖六十,奪告身一等,犯枉法受贓外,笞杖竝收贖矣。金相龜段,杖六十收贖,奪告身一等放送。李德懋段,身爲吏文學官,莫重咨文,不善製進,其爲溺職大矣。李範天段,月蝕時各司之捄蝕,其爲事體,何等重大,而身爲入直郞廳,器械初不措置,矇不擧行者,極爲可駭,而不可以其推諉之說,有所容貸,竝以此照律罪,取考律文,則大明律不應爲條,有曰,凡不應得爲而爲之者,笞四十。名例有曰,犯私罪笞四十,附過還職。大典推斷條,有曰,犯枉法受贓外,笞杖竝收贖矣。李德懋·李範天等段,笞四十收贖,附過還職。林永孝段,巡邏被捉,雖因公故歸路,身爲朝官,以便服徒步犯夜,至於捄蝕時闕直之境,事甚駭然以此照律罪,取考律文,則大明律擅離職役條,有曰,凡官吏無故擅離職役者,笞四十。續大典行巡條,有曰,犯禁夜行人,初更決棍十度,先朝受敎內,犯夜人以官爲名者,令該府隨更數決杖。名例有曰,二罪俱發,以重者論。大典推斷條,有曰,犯枉法受贓外,笞杖竝收贖矣。林永孝段從重論,笞四十收贖,附過還職,何如?傳曰,允。右人等如有功議,各減一等後,草記不待批下,卽爲放送。
又以義禁府言啓曰,吳璹杖一百收贖,告身盡行追奪,金相龜杖六十收贖,奪告身一等,李德懋·李範天·林永孝等笞四十收贖,附過還職事,草記批旨內,如有功議,各減一等事啓下矣。吳璹祖光運揚武原從功臣云,功減一等,杖九十收贖,奪告身,金相龜十一代祖國光敵愾功臣,光城府院君同姓七寸親云,功議各減一等,笞四十收贖,附過放送,李範天十一代祖增佐翼功臣,林永孝七代祖得義淸難功臣云,各功減一等,笞三十收贖,李德懋無功議云矣,敢啓。傳曰,知道。
大司憲徐有寧疏曰,伏以,臣猥以譾劣,幸蒙恩遇,前後踐歷,罔非踰濫,而三年雄藩,徒竊尸素,蔑效絲毫,居常愧懼,若隕淵谷,及其釋負,還朝無望,更叨匪據,庶幾優遊冗散,隨參朝賀,以樂聖澤而安私分也。不自意柏府新命,忽下於屛伏之中,驚惶恧蹙,靡所容措,噫,風憲之長,責任自別,苟非地望素著,風裁獨持者,莫宜居之,今乃循例攙及於無似之臣,顧何以彈壓朝紳,振肅頹綱,以不負聖朝委任之意也哉?雖使臣無他情勢之可言,固當逡巡退縮,不敢爲苟然承膺之計,況今僚席之間,以臣之故,至有違牌坐罷之人,或推或罷,雖緣長貮之有別,一遞一仍,義無彼此之不同,而臣兄臣有慶,曾叨諫長,亦以此特蒙體諒許遞之恩,今臣所處,與前無異,何敢諉彼已遞,不思自情之義乎?玆於召牌之下,祗詣闕外,冒死陳籲。伏乞聖慈,察臣微諒,特許禠免,以存大防而伸私義,不勝幸甚。臣旣不以臺職自居,則宜不敢贅及他說,而祗緣誠切犬馬,志激憂慨,目見凶賊未討,國是靡定,宗國孤危,倚毗無人,何敢呑舌而不言,自乖無隱之忱也哉?嗚呼,亂逆何代無之,而未有若近日之窮凶極惡者,雖幸賴天之靈,宗社之福,妖腰亂領,咸伏肆市之典,庶幾王國底安,而苞桑有繫亡之吉,亂孼知懼,而宿火絶燎原之萌,而若臣之愚,不以所已殄者爲幸,而猶以所未討者爲憂,夫人君刑政,惟在嚴於公私之分,明於本末之序而已,所宜兢兢而不可斯須放倒者也。臣未知今日三司所請之靳允,果嚴於公私之分,而明於本末之序乎?噫,天地間惡逆之極者,莫加於麟·謙·恒·簡·量·等諸賊,而其本卽鄭妻也,龜柱也。若無鄭妻,龜柱,則麟·謙·量·等諸賊,何從而生乎?嗚呼,痛矣,宮城挾匕之擧,指日稱病之謀,乃載籍以來所未有之窮凶據逆,而究其窩窟根祗,鄭妻·龜柱是已,而尙且假息郊畿,遊魂海島,環東域數千里圓顱方趾者,孰不欲食其肉寢其皮,則其所以骨顫髮豎,誓不欲共戴一天者,眞傳所謂國人皆曰,可殺也。殿下亦豈不知此國人可殺之出於民彝物則,三司所請之出於天經地義,而迄今四載,一向靳持者,特以此兩賊,或在於懿親,或生於戚聯,濡忍私情,有所容護而然也。雖在尋常匹庶之家,至於倫常義理之大處決,不容一毫私意掩護於其間,以致其家之亂亡,何況帝王家宗社綱常之所係,安危興亡之所關乎?噫,人君師法,固當以周公爲準,而周公亦有管·蔡處變之擧,周公豈欲不仁不友於管·蔡而然乎?只以聖人處變,惟在割恩斷義,不以私掩公而已,苟或不然,而不能致誅於管·蔡,則周公亦不免於循私害公之歸,而不得爲廓然大公之聖人矣。臣等所望於殿下者,惟在動法周公,而周公固如是循私掩公乎?漢文·唐玄,不過中主,而猶能斷義於薄昭,割恩於太平,而殿下猶拘於一己之私恩,不顧萬世之公議,殿下刑政,獨不愧於漢·唐之中主乎?伏願聖明,廓揮乾斷,快正鄭妻·龜柱之罪,破其窩窟,拔其根柢,以嚴公私之分,其餘合辭中諸賊,竝宜次第允可,以明本末之序焉。嗚呼,亂逆之生,亦有聲氣之相類,事件之適符者,蓋天下之事變無窮,而其極艱之會,難言之境,必在於繼統承序之際,欲知今日變亂之由本,則觀於辛壬之事可知矣。噫,當辛壬之際,聖疾彌久而國本靡托,幸而三宗血脈,自有所屬,而彼失志旁伺之徒,乘機闖發,陰結奧援,潛肆凶圖,前有儉·烈之和應,後有虎龍之凶變,宗社幾至無幸,當日之事,思之骨驚,向時殿下之所處,一何與此時相類也?堯齡倦勤而儲君孤立於上,群匈堵立而危機迭發於下,其時之巧會,事之相符,古今一轍,而其危而復安,亡而幸存者。又未嘗不同,則忠臣志士之溯蹟而扼腕於卽事撫時變而感憤於已跡者,又豈有前後彼此之殊也哉?臣方論今日之逆本,請以辛壬之已驗者,證嚮而竭論之。嗚呼,人皆知辛壬之變,由於耇·輝·鏡·夢之凶,而殊不知其本之有在也,所謂其本者何也?卽魚有龜是已,蓋此賊身居肺腑之親,暗藉城社之勢,隻眼不開於宗國之重,一心惟在於身家之私,潛形匿跡,暗俑禍亂之厲階,陽擠陰助,密作凶賊之窩窟,麻衣草鞋,昏夜於逆相之門,危言密探,再三於忠賢之座,終至授忍於鏡·儉,借勢於耇·恒,一鏡之急上凶書,非龜不能也,尙儉之承暉設弩,非龜不能也,泰耇之北門潛入,非龜不能也。是其機括之所由,聲勢之暗仗,莫不藉力於此賊,國本幾危,宗社幾覆,此實東土君臣百世之讎也。雖自以爲機緘不露,無人窺見,而其形之難掩,其跡之可見,不啻若泥中之鬪獸,試以其時事實之已著者,伊後筵敎之可據者,傍照而細究之,誠有斑斑而不可誣者,當癸卯錄僞勳時,凶徒始以元勳推之,此賊辭而不受,又推一鏡而不受,末乃以虎龍勘勳,普昱疏所謂始推國舅而不受者此也,夫以國舅之尊,地處,何如?而乃與告變之賊虎,敵椎勳名,則其事不難知也。臣又嘗觀己巳筵敎有曰,東宮問寢之路,阻絶移書咸原國舅矣。俄有持來其書之敎,繼有紅袖傍促之擧,噫,東宮之抵書國舅,非大內之所宜聞,而持來命忽下於俄頃之間,則是其表裏交通,巨細相關之跡,灼然難掩,若非此賊之急通聲息,則其書之有無,自內何由聞知,而有憑藉上命,持來其書之事乎?開密徑於宦妾,操切儲君之動靜,致使紅袖,迫促東宮於咫尺威顔之前,其時事據此可知,而此賊之罪,可謂上通於天矣。若諭其造亂倡謀之本,則此賊宜先耇·輝·鏡·夢之誅,而特以形跡不露地處貴近,人莫敢言,遂使巨猾凶魁,終漏恢恢之網,臣於此,未嘗不裂眦而痛恨也。矧今麟謙·龜柱之地處聲勢,又皆與此賊相似,而其凶圖陰惡,又是一般軌轍,鄭妻之地勢凶逆,有浮諸賊,自古國家不幸之時,每由此輩之壞亂惡稔厚崩,終必自伏天誅。若有龜之凶,假息自如,天討不行,今又兩凶之罪,雖已敗露,而尙靳常刑,若以戚聯地近,而輒逭當施之律,則是冀·顯可恕,而蓋主太平,呼冤於千古也,天下寧有是哉?噫,臣方於目下之逆,力贊快斷,而至若有龜之罪,事在久遠,或恐聖明之未及盡燭,特發之於此,以爲已事之鑑,而且爲鋤本懲後之圖,伏願追施典憲,快伸天討,使亂逆終無倖逭之理也。噫,方今世道之責,專係於山林之宿德,而殿下積誠招徠,幸致兩儒賢之造朝,契遇卓越,啓沃方深,凡在衿紳之列者,莫不拭目,期見贊治之效,而曾未幾何,兩儒賢相繼去國,士林之缺歎彌切,召還之盛禮政急,而側聽經月,尙未聞縶駒之好音,殿下緇衣之誠,不瑕有不勝權輿之歎乎,伏乞務積誠意,亟下別諭,期於挽回遐心,復儀明廷,其他在於旌招之列,而未及造朝之賢,一體備禮敦諭,咸造經幄,以光崇儒之聖德,克致彙征之休象焉。抑臣又有所訝惑而悶歎者,大論未有底定,國勢日就孤危,而奉朝賀臣洪國榮之此時休致,是何事也?語其年則二毛之方華也,語其責則宿衛之重任也,滿盈之戒,非不美也,而以時則太早計也,明哲之見,非不高也,而以職則不宜去也。蓋一人之身,而有係一身之利害者,有係一國之利害者,此若水所以成其志,而君奭所以留其行也,然則聖敎所云爲卿切已之私,勝於爲寡躬保護之事者,恐欠輕重之斟量,而終無以解一國之憂惑矣。臣竊恐下之請也,上之許也,俱未見其得當,已然之失,雖不可追,而惟有儒賢所謂宋朝故事者,誠爲今日準備者也。殿下倘以國體之不當然,私情之不可膠,懇惻敦勉,則彼藎臣之一心,宗國,不有其身者,安知不幡然於理解之敎乎?臣之此言,非敢效嚬於近日之紛紜者,誠以事關國體,憂在保護,不得不略貢愚忱,竝垂諒察焉。答曰,省疏具悉。首陳討逆事,已諭於前後三司之批,次陳咸原府院君事,旣有先朝已定之論,今不敢議到者,山林事,卿言切實,思欲積誠招徠也。尾陳云云,使此宰臣爲此擧者,誠以成其高尙之志也,予意豈後於卿挽執之言也?
全羅監司徐有隣疏曰,伏以,賤臣兄弟之受殿下恩造者,豈是言語文字所可形容其萬一也耶?生我如父,育我如母,旣全保之,又拂拭之,不以愚鹵,輒加寵簡,以內以外,颺歷殆遍,每闔門相對,手自攢而淚自流,夙宵勉勵,惟有一死字圖報而已。乃於千萬夢想之外,伏奉除旨,以臣爲全羅道觀察使者,臣誠驚怳感悚,莫省四到。噫,臣百不猶人,無職可當,而至於方岳之任,尤蔑已試之效,畿甸錦藩,一味尸素,本末長短,莫逃淵鑑,而今乃以湖南五十餘州最難治之重鎭,遽爾畀之,不少難愼何哉?五載之內,連按三節,過福之災,可立而俟,而此猶屬臣身上私分,畢竟無一稱塞,僨誤國事,則在朝家實非細故也。且伏念,臣之祖父再莅是道,棠陰遺愛,至今未泯,以臣不肖,不克負荷,墜隕先烈,貽羞南民,亦豈獨一賤臣慙恧之事而已哉?適因特被摠府,急於叩謝,章皇出肅,而辜恩忝先,是懼是畏,在右揣量,冒赴無路,玆敢瀝血陳懇,仰浼崇聽。伏乞天地父母,俯垂鑑諒,亟遞臣所帶之職,授可堪之人,以重方面,以安微分,千萬幸甚。答曰,省疏具悉。昨筵旣諭,無異特簡,卿行用辭爲,速往欽哉。
左承旨李亨逵疏曰,伏以,臣與都承旨臣柳戇,有親査應避之嫌,揆以法例,不可仍冒,敢陳短章,仰瀆崇嚴。伏乞聖明,俯垂諒察,亟許遞改,以存公格,以安私分,千萬幸甚。省疏具悉。爾之本職許遞。
持平尹得孚疏曰,伏以,臣性本迂拙,百無肖似,猥叨臺職,動輒生疣,此皆聖鑑之所俯燭,春初待罪薇垣也。又以處置失當,至速人言,罪重溺職,罰止薄勘,至今追省,滿心惶愧,杜門訟言,自分廢棄,不自意聖度天大,恩宥遽霈,及至秋間,復蒙除命,時當陵寢幸行之日,而引義之章,見阻喉院,陪扈之列,進身無路,恩牌之下,徒犯違傲,顧念臣罪,誅殛猶輕,而例勘旋敘,繼而有柏府新命,不知聖朝何所取於僨誤之蹤,而簪履之收,若是其累勤耶?臣非不知鐵限在前,而得伏見傳敎下者,則至以誠否玩愒,誨責嚴切。嗚呼,合辭大論,尙未蒙兪,爲今日臣子者,雖造次食息之間,安可忘沫血之義哉?臣於是,不敢言私,章皇出肅,隨行詣臺,有若無故者然,自顧慙恧,人謂斯何,以此情地,仍因蹲冒,斷無是理。伏乞聖慈,俯賜鑑諒,特許鐫斥,以重公議,以安私分,不勝至願,臣於自引之章,不宜及他,而目下一事,敢此附陳,惟聖明俯察焉。日前多臺之除,在於朝前,而特敎遞差,在於其夜,當合辭方張之日,無情勢無實病者,固宜卽出,然喉院旣請出牌,則其勢不得不待牌,而傳旨未下,嚴敎遽降,其中亦豈無欲出而未及者耶?在聖上體下之道,恐欠寬暇,臣竊惜之。且李秉模之辭避華顯,初無意義,及移承宣,旣肅而復疏,尤涉顚錯,處義郞當,不滿一笑。聖敎中兒戲二字誠至當,以此罪之,何所不可,而當疏之擧論平生,吹覓太甚者,已欠淸朝忠厚之風,而斷以妖邪竄之邊遠,殊甚過當,此豈明主愛嚬笑之道乎?臣竊嘗伏瞷殿下,雖在治獄之時,深加斟量,必欲平允,而今於此,辭敎太過,臣恐殿下涵養之工,或有所未醇而然耶。伏願聖上,凡於威怒之際,平心恕察,斥罰輕重,務執其中,是臣區區之望也。省疏具悉。所陳兩件事,當留意,爾其勿辭察職。
持平宋民載疏曰,伏以,臣才短而不合於供職,學鹵而不足以論事,雖尋常百執事之末,文質無當,矧玆耳目之責,尤豈有一分堪承之望,而第臣當三年不呼之餘,急一覲耿光之誠,他不暇顧,章皇出肅,不過隨例而入,謄故而傳,今日如是,明日如是,言官爲職,豈如是徒然哉?嗚呼,今之國事,誠可謂歎息流涕而不足者也,上天示警,人心屬憂危之幾,元凶未誅,輿情切臠剮之憤,藎臣去國,上下失望,朝象有泮渙之慮,宿衛有疎虞之歎,有百可憂,無一可恃,上有不世出大有爲之聖君,而是何國勢之漸至扤捏,殆無一毛一髮之不受病,至此之極也。然是豈無所以然而然哉?今之大患,全在於因循姑息,虛僞不實之歎耳,雖以近日三司所爭執者言之,三司之啓四,兩司之啓七,臣府所爭者十六,院啓至於三十二之多矣,是豈聖明之世所宜有者哉?誠宜一進三司之臣於方寸之地,斷其當斷,罪其當罪,可誅者誅之,可鞫者鞫之,可竄者竄之,夫豈有因循姑息之病哉?巨魁元惡,如鄭妻·龜柱,而尙且假息容貸,一啓二啓,至於幾百之多,一日二日,至於四年之久,其爲諸逆之根柢,群凶之窩窟,則不但三司之臣言之,卿大夫言之,國人言之,殿下亦言之矣。有萬分必誅之義,無一刻可貰之理,不但三司之臣爭之,卿大夫知之,國人知之,殿下亦知之矣。猶不能快揮乾斷,明正典刑,則尙可曰,國有法乎?逐日齊籲,便作應文之具,閱歲爭執,不免空言之歸,甚至於未言之前,決知微誠之未格,旣言之後,竟靳明主之一兪,此豈爲誠實底道也哉?其不能碎首天階,感回天聽,則此固臣等之罪,其優遊不斷,罔念宗社之憂,則於是乎聖主過矣。臣伏讀日昨傳敎下者,以合啓之久闕,致勤飭敎,且於院議之批,以爲三司之啓,便是不易之常規,然則臣等所爭,其不可一日虛徐,殿下已諒之矣,其亦爲不易常規,殿下已悉之矣。猶且一向靳持,則此豈非因循之極而姑息之甚者乎?臣之疲輭,忝叨三司之末,隨詣謄傳,今幾日矣,侵晨而入,不免道路之嗤點,犯夜而退,竟爲輿臺之所羞,玆不得不瀝血陳章,更申合辭之餘意。伏願聖明,亟賜允諭,快施王章,國家幸甚,臣民幸甚,至若相福·瑩中·相集等諸賊,罪皆罔赦,決不可以枝葉論,竝施當律,使國是正而輿憤泄焉。臣有情理之萬萬焦迫者,臣之老父,宿抱貞疾,常時筋力,綿綴如縷,日前添得寒感,食飮全廢,症形彌篤,臣無他兄弟,病側扶將,只有臣一身而已,目下情私,萬無離捨供職之望。伏乞聖慈,天地父母,俯賜矜憐,特許遞臣見帶職名,俾得安意救護,以伸至情,千萬幸甚。省疏具悉。所陳事當留意矣。
吏曹口傳政事,以沈命德爲司僕正。
持平沈樂洙啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙堣,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻絶島定配。請李璟·韓後良·金默行·兪瓚柱·金奎五,竝令王府,設鞫嚴問,究覈得情。請江界府殺獄罪人居士式連,亟收減死之命,依律處斷。答府曰,不允。措辭見上
京畿監司鄭好仁敎。王若曰,十二牧分命之官,孰非重寄,五百里甸服之地,尤難得人,玆撤九卿崇班,庸畀一方專制,惟卿,王室外裔,故家令孫,惟聰穎鍊達之姿,立朝自有本末,而剛方端敏之質,臨事不避險夷,當危機而一心不渝,有感爲國之悃,逌亞卿而八座是擢,蓋出㢡忠之方,所以益篤於倚毗,每歎未盡其歷試,眷玆千里畿甸,實爲四方根基,統釐兩都。若周室陜鎬之制,控禦三輔,同漢家憑扶之治,春秋灑掃園陵,瞻衣冠月遊之所,山川拱衛京闕,壯襟帶天作之形,苟非得二千石循良之才,何以畀三十州按撫之責。玆授卿以兼京畿觀察使·兵馬水軍節度使開城府留守·江華府留守·巡察使,卿其祗服寵命,恪愼乃司,責重撫摩,所貴寬猛之相濟,政嚴考課,宜思黜陟之惟明,民生之凋瘁未蘇,休道今歲之登稔,朝廷之命令多滯,毋襲近日之恬嬉,自餘稟裁,厥有常典,於戲,察蔀屋庚癸之憂,克殫乃心,體厦氈宵旰之念,毋負攸寄,故玆敎示,想宜知悉。修撰朴天行製進
己亥十月二十一日辰時,上御誠正閣。右副承旨入侍時,右副承旨朴祐源,假注書徐鼎修,記事官鄭東浚,以次進伏訖。上曰,上番何不入來乎?祐源曰,未及待令矣。上命書傳敎曰,莫重入侍,身爲史官,不卽待令,以致不備之境,檢閱李信祜禁推。鼎修奉傳敎出來後,信祜進伏,上曰,傳敎何不卽爲頒布,而使禁推史官,有此入侍之擧乎?注書一體奉傳旨。出榻敎信祜及鼎修因傳敎出來。賤臣李錫夏與兼春秋金健修偕入進伏,上曰,翰注禁推傳旨,速爲書入,可也。賤臣承命書入,祐源曰,莫重傳旨,誤書以入,假注書李錫夏,推考警責,何如?上曰,依爲之。出擧條上命更爲書入,賊臣改書以入。上命書傳敎曰,新建門畢役後,自此門當拜景慕宮,日子卽爲問于訓將以奏。又命書傳敎曰,此後自新建門展拜時,承旨·史官·摠府·兵曹入直堂郞,入直武兼·五衛將二員,宣傳官承傳外,入直人待令,挾輦軍·槍劍軍·禁軍·先後廂軍,竝除之。以附近營入直三營軍兵中,除出六十名,布帳外三十名式環圍。又三十名除出,把守於宮大門事,令兵曹知悉,以此定式施行。又命書傳敎曰,此後自新建門展拜時,不必續續用謁廟之服,以近褻瀆,當以袞袍出宮,展拜亦當以袞袍,行於東門之外,以寓隆殺之節,以此令該曹知悉。仍命退,諸臣以次退出。
己亥十月二十一日巳時,上御誠正閣。戶禮兵房承旨入侍時,右承旨李得臣,右副承旨朴祐源,同副承旨李世奭,假注書李錫夏,記事官金健修·鄭東浚,以次進伏訖。上命書傳敎曰,承旨房仍,右副爲禮房。又命書徐有寧疏批。又命書傳敎曰,新建門名,以月覲門書揭之意,分付度支。又命書傳敎曰,景慕宮展拜,明日爲之,由月覲門往來,以此政院知悉。又命書傳敎曰,明日出宮時,春塘臺乘轎,此後以此定式擧行。上命得臣·世奭先退。以檢閱李信祜禁推傳旨,傳曰,旣示飭意,何必拿處?此傳旨分揀。以假注書徐鼎修禁推傳旨,傳曰,此傳旨分揀。上曰,注書出去,與禁推翰注偕入,可也。賤臣承命出來,與檢閱李信祜偕入進伏,上曰,徐鼎修何不偕入乎?賤臣曰,催促移時,而尙不入來,故恐或傳命之稽滯,臣則先爲入來矣。祐源曰,假注書徐鼎修,分揀,入侍命下之後,趁不待令,不可無警,推考,何如?上曰,依爲之。出擧條上命書傳敎曰,雖以優禮言者之意,有此賜批之擧,而事係莫重,又不可尋常看過處,然則在鎭安之道,不可以言官而無警,且本事之外,先朝於咸原家,前後下敎,果如何哉?昭載國乘,予不多誥,而此疏一出,伏想先王陟降之靈,果悅豫乎?竊恐爲貽慼之一道也。都憲烏得免不審言之責乎?然此家此人之此事,不顧威譴,一欲陳辨,猶非常情之外,處分之止此,良以此也,大司憲徐有寧罷職。仍命退,諸臣以次退出。
己亥十月二十一日午時,上御誠正閣。軍士房承旨入侍時,右承旨李得臣,假注書徐鼎修,記事官李信祜·鄭東浚,以次進伏訖。上命書傳敎曰,大司成李義弼承旨除授。又命書傳敎曰,新除授承旨牌招察任。又命書傳敎曰,承旨房仍。又命書傳敎曰,完伯纔命從近辭朝,而俄又承批,使之申飭,今月內辭朝。上仍詣月覲門新建役處。上曰,訓將,戶判入侍。訓鍊大將具善復,戶曹判書金華鎭進伏,上曰,門役幾皆告訖,誠可幸也。善復曰,今則幾乎訖工,而丹靑等節,姑未及爲之矣。上曰,所入物力爲幾何?華鎭曰,工匠等價,未及料量,而此外所入,不過千餘兩矣。命書傳敎曰,月覲門門額,戶判書進。又命書傳敎曰,月覲門造成時,監董堂郞將校員役書啓。上曰,此後自月覲門展拜時,問安承旨及傳語軍,置之。出榻敎上還內,諸臣以次退出。
己亥十月二十一日申時,上御誠正閣。輪對官入侍時,同副承旨李世奭,假注書徐鼎修,記事官李信祜·鄭東浚,東氷庫別提李瀷,西氷庫別提朴光晦,典設司別檢朴賢秀,尙衣院直長趙弘鎭,司圃別提李應白,以次進伏訖。上曰,輪對官以次進前。瀷進前奏職姓名。上曰,職掌何也?瀷曰,春秋祭享時氷政次知矣。上曰,有弊瘼所懷乎?瀷曰,無之矣。命退。光晦進前奏職姓名,上曰,職掌何也?光晦曰,藏氷次知矣。上曰,有弊瘼所懷乎?光晦曰,無之矣。賢秀進前奏職姓名,上曰,職掌何也?賢秀曰,遮帳等物進排矣。上曰,有弊瘼所懷乎?賢秀曰,無之矣。命退。弘鎭進前奏職姓名,上曰,職掌何也?弘鎭曰,掌符璽矣。上曰,有弊瘼所懷乎?弘鎭曰,無之矣。命退。應白進前奏職姓名,上曰,職掌何也?應白曰,薦新石魚進排矣。上曰,有弊瘼所懷乎?應白曰,無之矣。上曰,他承旨入侍。左副承旨朴祐源進伏,命書傳敎曰,此後自月覲門展拜時,兵曹節目中諭書差備勿爲磨鍊事定式施行之意,該房知悉。命讀奏公事訖。命退,諸臣以次退出。
上在昌德宮。停常參·經筵。
朴祐源啓曰,明日常參·經筵,取稟。傳曰,只晝講。
大駕詣景慕宮入齋室後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
傳于李得臣曰,軍士房承旨入侍。
傳于李得臣曰,侍衛軍兵毛具。
傳于朴祐源曰,此後景慕宮動駕時,都提調·提調來待。
李得臣啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營廳從事官來言,今日本廳軍兵日次私習云矣,敢啓。傳曰,知道。
傳于李得臣曰,左承旨入侍。
傳于李得臣曰,慶尙監司密符第二十二符給之。
傳于李世奭曰,禮房承旨入侍。
朴祐源,以弘文館言啓曰,修撰李顯永,旣有只推之命,卽爲牌招察任,何如?傳曰,允。
以修撰李顯永牌不進罷職傳旨,傳于朴祐源曰,只推。
朴祐源,以成均館官員,以同知館事意啓曰,陞補一年十二抄,逐朔設行,而有過限之慮則當月念間,以限內不得爲之草記事,曾已定式矣。大司成未差,不得設行,令政院稟旨擧行,何如?傳曰,允。
朴祐源啓曰,因成均館草記,陞補逐朔設行,曾已定式,而大司成未差,限內不得設行,令本院稟旨擧行事允下矣。大司成未差之代,政官牌招開政差出,待下批仍卽牌招察任,何如?傳曰,允。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,左副承旨朴祐源進啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。以宋文載爲大司憲,高益擎爲掌令,尹行修爲副校理,李命植爲大司成,兼春秋李思祚·趙貞相單付。
兵批,兼判書洪樂性病,參判李普行病,參議兪恒柱入直進,參知李亨元病,同副承旨李世奭進,副司直韓光會·李義翊·李亨逵,同知宋濟謙單付。
柳戇,以司饔院官員,以監膳提調意啓曰,漁夫·貢人等連日呼訴內,卽今冬節已屆,魚族隱入,設網累日,終未捉得,闕供生事,迫在朝夕云,每年如此之時,以他可合之魚及活鷄,有參半代封之規,而莫重御供,自下不敢擅便,惶恐,敢啓。傳曰,知道。
李得臣,以御營廳言啓曰,因兵曹節目,明日景慕宮展拜時,集春營入直軍三十名,哨官崔佑梁率領,設布帳外排立,東營入直軍三十名,哨官金啓漢率領,宮大門外把守,而解嚴後還入直間,集春營哨官金錫憲,東營哨官金樂昭,代直之意,敢啓。傳曰,知道。
敎慶尙監司洪樂彬書。王若曰,寄旬宣於重藩,固難其任,循望實於邇列,庸試此人,玆渙誥於十行,俾觀謠於一路,惟卿,家傳詩禮,世篤忠貞,爲國家柱石之臣,厥有令姪,煥王猷黼黻之治,又是賢兄,久屈蔭途,惜根節之未遇,晩編桂籍,喜材器之有需,素著名譽,實合言議之地,欲避華顯,爲遂謹畏之心。故初政審用人之方,而恩擢在釋褐之日,要近密之歷試,暫除喉司,爲宿衛之與同,恒置騎省,方藎臣之休退,予將疇依,逮新相之登庸,卿宜共濟,當此時也,豈使遠離朝端,將欲用之。且宜先試民事,念彼嶺南一道,實我海東雄藩,委寄七十州生靈,責則甚大,按撫數千里彊域,治國爲難,蔚士林於羅京,文風誰振,簇蠻舶於萊海,邊釁易生,至於糶糴之常平,或多夤緣爲弊。若其簿書之太劇,尤難裁決如流,況經昨年飢饉之災,政急今日撫摩之策,循以舊績,不必資歷之爲先,察之親臣,已知材具之可用。玆授卿以守慶尙道觀察使·兼兵馬水軍節度使·巡察使·大丘都護府使,卿其祗服予命,往愼乃司,克殫誠心。毋或負予簡拔,益礪操守,毋或替爾家聲,一方澄淸,所貴廉明之克著,列郡彈壓,宜勉威重之自持,駐節桐鄕,思父老之爭喜,彈琴梅閣,纔歲月之再周,凡厥稟裁,宜循彝典。於戲,傾葵朝日,幾勞北宸之懸思,歌麥明年,佇聞南民之騰頌,故玆敎示,想宜知悉。副校理沈樂洙製進
己亥十月二十二日辰時,上詣景慕宮。擧動入侍時,行都承旨柳戇,左承旨李得臣,右承旨金文淳,左副承旨朴祐源,右副承旨李義弼,同副承旨李世奭,假注書李宗燮·徐鼎修,記事官李信祜·鄭東浚,以次侍立訖。上具翼善冠·袞龍袍,乘輿出宜春門,由月覲門入日瞻門,詣景慕宮齋室門外,降輿入齋室,少頃,詣神門外板位,行再拜禮後,仍詣殿內奉審,還出神門,至大門外,乘輿還宮,至月覲門外。上曰,訓將·戶判入侍。訓鍊大將具善復,戶曹判書金華鎭進前。上曰,門役今已告訖,展拜往來,實爲便近,甚幸甚幸,卿等得無勞苦乎?善復等曰,新建之門,得以不日而成,下情不勝幸甚矣。上曰,門額懸板,卽爲懸之,可也。命善復·華鎭退出。上入月覲門,命書傳敎曰,此後月覲門動駕時,只設前部鼓吹事,分付。上由月覲門還內,諸臣以次退出。
己亥十月二十二日午時,上御誠正閣。左承旨入侍時,左承旨李得臣,假注書徐鼎修,記事官李信祜·鄭東浚,以次進伏訖。上命書傳敎曰,月覲門門額書進訓鍊大將具善復,門役書役,勤勞最著,熟馬一匹面給。監董堂上戶曹判書金華鎭熟馬一匹賜給。郞廳李樂培兒馬一匹賜給。將校金夢臣·洪成龜·葛蔓亨·徐尙郁,玉器儁各半熟馬一匹賜給。計士·泛鐵官問名,各不粧弓一張賜給。書吏三人米布參酌題給。又命書傳敎曰,昨夜事,猶屬之誤傳,至於今日轎前,旣已面聽下敎之後,佯若不知,又復故犯,此雖小事,足係紀綱,當該戶曹郞廳問名,爲先汰去,令該府處之。又命書傳敎曰,爾弟行將反面,爾亦當將母登途,聞爾過去之程,必由城外云,昨秋爾之下去時,要以延接矣。因爾固辭未果,訖今恨歎,無以爲諭,虛佇之極,玆遣史官,傳予此意,爾須亟回前見,入城造朝,莫負予慇懃之意事,史官傳諭于司憲府掌令金鍾厚所到處,造朝與否知來。命退,諸臣以次退出。
己亥十月二十二日酉時,上御誠正閣。禮房承旨入侍時,左副承旨朴祐源,假注書徐鼎修,記事官李信祜·鄭東浚,以次進伏訖。上命書傳敎曰,意謂爾非久行到城外,俄委史官,宣予虛佇之意矣,繼聞喉院之啓,爾行果至不遐之地云,顧予必欲致爾之心,尤當如何,爾是世祿之臣也。若念予小子側席如渴之誠,則豈忍復事邁邁,更遂長往之計哉?爾其試思之,目今朝象國事,無一可恃,宿儒旣不在朝,藎臣又此去國,憂虞之狀,岌嶪之事,所可道也,難以殫擧。嗚呼,況於此等之時,宿衛空虛,倚仗無所,予之所期望者,亶在如爾林下之士,爾若念此,不待予言之畢,而必有所幡然改圖,以副予慇懃之至意也。且聞爾於明朝越涉云,挨過此宵,則又將不得挽爾遐心,豈非耿耿處乎?更遣史官,布此心曲,爾其入城,仍卽造朝事,更爲敦諭于掌令金鍾厚處。上曰,山林今在何處云耶?祐源曰,聞方到城外云矣。命退,諸臣以次退出。
上在昌德宮。停常參,只晝講。
自昧爽至辰時,有霧氣。
朴祐源啓曰,明日方物封裹相値,再明日三明日,國忌齋戒·正日,視事頉稟。傳曰,知道。
金文淳啓曰,大司憲宋文載,執義兪彦鏶,掌令金鍾厚·高益擎在外,持平沈樂洙·尹得孚牌招未下,今日以監察茶時之意,敢啓。傳曰,知道。
李得臣,以都摠府言啓曰,中日試射放時,部將·守門將·禁軍·扈衛軍官及武藝別監軍兵等,自宿衛所啓請,標信同爲試取矣。今則不敢循例請出標信,何以爲之事,頃已啓稟,以知道,命下矣。今日中日日次,何以爲之?敢稟。傳曰,知道。
傳于李義弼曰,禮房承旨入侍。
李得臣啓曰,禁衛營從事官來言,今日本營軍兵日次私習云矣,敢啓。傳曰,知道。
知春秋前望單子入之,鄭光漢落點,同春秋前望單子入之,金魯鎭落點。
以修撰李顯永牌不進罷職傳旨,傳于李世奭曰,只推。
李世奭,以弘文館言啓曰,修撰李顯永,旣有只推之命,與新除授副校理尹行修,一體牌招察任,何如?傳曰,允。
朴祐源,以弘文館言啓曰,校理金宇鎭由限已過,卽爲牌招察任,何如?傳曰,允。
以校理金宇鎭牌不進罷職傳旨,傳于李世奭曰,只推。
李世奭,以備邊司言啓曰,卽見江原監司具㢞狀啓,則以嶺東·西之擧皆豐登,分等一款,初不擧論,只以昨年浦落之未及還起,晩種各穀之間多損傷。願得災一百五十結,又以新舊布之難於竝督,各樣身米布年數最多邑,限折半依前停退,推奴徵債限明秋防塞爲請矣。抄災數精,必無濫觴之慮,徵布役煩,宜有察蔀之道,一竝依狀請施行,何如?傳曰,允。
李得臣,以訓鍊都監言啓曰,弘化門入直哨官鄭宅柱,去夜二更五點,着軍服明燈以坐矣。宣傳官開戶入來,奪去手旗與筒箇箭,直處所豎旗隊摠旗竹,亦爲拔去,而不見信標,無一言見奪,其不能擧職之罪,萬萬駭然。關係師律,鄭宅柱入直,改付標後,重棍汰去,該哨旗隊摠,亦嚴棍除案,以懲他直將卒,臣亦不能申飭,致有此事,惶恐待罪之意,敢啓。傳曰,知道。哨官之以臥爲坐,何其爽誤之甚也?設使信然,係是本營事,則猶候分疏之嫌,況本事之相左萬萬者乎?哨官決棍汰去,則分揀軍卒,亦依哨官例,但可決棍,不必除案,以此知悉擧行,卿則勿待罪。
又以訓鍊都監言啓曰,弘化門入直哨官,決棍汰去,則分揀軍卒,亦依哨官例,但可決棍,不必除案事,命下矣。哨官及軍卒,今方入直,待出直擧行,何如?傳曰,允。
李世奭,以禁衛營從事官,以都提調意啓曰,建陽門入直把摠哨官決棍事,命下矣。把摠李天晟,哨官邊義邦,今方入直,待出直擧行,何如?傳曰,允。
又以禁衛營言啓曰,去夜二更量宣傳官摘奸時,銅龍門入直將官·軍兵逢點後,器械中鳥銃二柄,腰鉤鐵一箇見失,事雖出於急遽,禁直深夜,銃劍間爲人見奪者,揆以師律,極爲驚駭。當該入直把摠李天晟,哨官邊義邦,爲先代直改付標,從重決棍汰去,該哨官旗隊摠及器械見奪軍,一傡嚴棍,以懲他哨。臣亦有常時不能檢飭之失,惶恐待罪之意,敢啓,傳曰,此等草記,豈可今始爲之,給之。
事變假注書吳翼煥書啓,臣敬奉聖旨,馳往傳諭于南部屯之坊之於洞司憲府掌令金鍾厚所到處,則以爲,臣將母東還,冒過城外,而不敢因緣呈身之義,與去時無異,重孤前後批敎之意,惶悚耿結,無以爲心,不意特命近侍,踵及江岸,宣以恩諭,辭敎鄭重。臣顚倒祗受,益不勝震隕,第以迷滯之執,終難自回,末由趨承,尤增死罪,昏黑倉卒,不暇布對,終當以一疏,仰暴危懇云矣,敢啓。傳曰,知道。
掌令金鍾厚疏曰,伏以,臣於前冬將母西下也,冒違恩召,行過都門,夫豈樂爲哉?其不敢因緣行路,突然進身之義,已悉於當時辭疏矣。然其一念惶蹙,帀歲而如一日,及今東還,延目象魏,徒激微衷,乃蒙聖上不罪前慢,更辱諭召,藹然德意,溢於言表,臣雖迷頑,寧不知感,只緣素性執滯,未免重犯違逋。略先附對於史官之歸,計未反命,史官又臨,宣以恩諭,臣震駭章皇,祗奉以讀,則辭敎之優縟諒懇,十倍於前,噫嘻,此何事也?臣誠瞠然不知聖主殊異之渥,何爲而及於無狀如臣也?臣心惶懍,固不暇言,而竊伏見殿下憂念時事,有殆哉岌岌之意,臣於此,感極而悲,幾欲痛哭而流涕也。使臣一出,而無害於義,有益於時,則何敢爲雍容禮辭,不爲殿下思一死哉?第念臣雖微賤,亦充士夫之數,至玷旌招之末矣。苟於出處大端,一或胡亂,則實有關於時運世道,豈止臣一身廉隅已哉?此臣所以去時歸時,一召再召,而冥然不敢爲變動之計者也。雖然此在臣,只係一時事耳,若其平生所執,有大於此,而亦豈他哉?惟是少小讀書,非不知推學措世,是君子素志,況生逢聖明,千載一時,則豈不願一試所學,以行君臣之義,而若臣者,章句行墨之功,尙不及人,而至於經濟事業,性所不通,念所不到,凡與臣相熟者,庶幾知之。如此而妄自依附古義,感激禮遇,出而欲有所爲,則是如跛躄者强欲起行,不踰跬步而顚耳,只爲虛名易欺,實讓難孚,坐誤聖主之眷期,至此之厚也,此則自臣忝叨榮選以來,畫一之本意也。今因聖敎所及藎臣事,又有得以仰復者,夫治亂之機,在於用人,用人之方,在於進退之得宜。顧今國事朝象,爲何等時,而如彼藎臣之身佩安危者,一辭而退之,如臣草野愚賤,乃反執之仇仇,則不亦傎乎?念臣不肖,何敢與論時事,而彼藎臣之偉功殊績,固在不論。爾來亂逆輩出,百變層生,而所賴以爲虎豹在山之勢者,非此其誰,而至其扶植名義,愛護士類,斷斷爲國家慮者,炳然如丹,則臣於畎畝之中,雖或有私憂過計,而亦未嘗不恃而不恐,乃今忽聞其退,其在臣心,亦不覺四顧茫然,殿下之曲副其願,抑獨何哉?彼脫屣寵利,妙年勇退者誠高矣。臣獨以爲,在此人則非高也,自顧其一生忘身殉國之意,得無歉乎?而殿下乃以切己之私許之,臣尤惑焉。噫,憂虞之狀,岌嶪之事,殿下亦旣言之矣。從今以往,我殿下中朝之歎,當有不自勝者,而不知國事將稅駕於何地,於斯時也,殿下雖更進第一人物,置之朝廷之上,恐無以善其後矣。況如臣迂疎空陋之人,雖千百輩,其能有一半分禆補之望哉?此實臣瀝盡肝血語也,惟聖明竝賜裁察焉。臣旣備暴衷悃,而左右思量,終無趨承之勢,投進章封,徑尋鄕路,孤恩逋命,罪難屢逭。伏乞聖明,亟命有司,重勘臣積久違傲之罪,以肅朝綱,以安賤分,千萬幸甚。答曰,省疏具悉爾懇。爾之辭胡爲而至此之懇也?封章徑行,行將過涉,挽之不得,不禁悵鬱之思也,疏中云云,披復數回,中心激感,繼之以無語也。嗚呼,予之成美可奉朝賀者,豈但以切己之私而許之也?宿衛靡杔,而予若漫不省焉。倚毗無人,而予若迷不覺焉?許其休致,任其優閑者,自外面觀之,誠有不近常理者然,然予之許之,奉朝賀之請之,實有我無愧,彼無怍之灼見故也。非面悉無以狀諭,爾疏中虎豹在山之喩,扶植愛護之說,雖謂之照盡心曲,畫出意向,誠非過語也。嗚呼,不知國家稅駕之所,而中朝之歎,將有不自勝者,爾已先獲,予不更誥,而顧予惘然之懷,容有極哉?嗚呼,此何等時也?爾果視國如家,先公後私,則豈待予旌招之禮,而始可幡然乎?爾之出處,予有未能曉然者,如以不穀,爲乏誠意,則爾何不明言其某事某事之失,而決其不出之義也,否則爾之何一味退讓,獨守東岡之志乎?爾行雖發,馳馹宣批,則足可及爾征轅,挽爾遐心,竝宣肝膈之諭,用寓慇懃之意,爾其無庸更辭,卽起造朝。仍傳曰,此批答,使入侍史官,傳諭于儒賢行到處。
全羅監司徐有隣疏曰,伏以,臣猥膺藩寄,行將辭陛矣,臣之父墳,在於京畿抱川地,今當遠離之時,益切霜露之感。伏乞聖慈,俯垂曲察,特許數日之暇,俾伸人子至情,千萬至禱。答曰,省疏具悉。卿其依所請往省焉。
己亥十月二十三日辰時,上御誠正閣。晝講入侍時,知事黃景源,特進官鄭光漢,參贊官李義弼,侍讀官李儒慶,檢討官朴天行,假注書徐鼎修,記事官李信祜·鄭東浚,行副護軍金樂淳,以次進伏訖。上進講論語,讀前受音,自子曰賢者避世,止冢宰三年。儒慶進讀,自子曰上好禮則,止欲速成者也。上又讀新受音訖。儒慶曰,上好禮,民易使也,蓋言其功效也,敬者,聖人之極功,而後學初學之工,亦必自敬爲始,則敬乃徹上徹下之功,伏願敬禮二字加勉焉。以今番江都雷異事言之,在京則雖不得聞,而豈以聞與不聞,有所間哉?伏望益加警省焉。天行曰,今因文義中幼而不遜弟,敢此仰達矣。小學題辭曰,蒙養不端,長益浮靡,鄕無善俗,世乏良才,人才培養,雖難責之於時月間,小學之講,其有補於風化則大矣。臣竊觀外邑小學講申飭之時,雖村閭常賤之子,猶能知有小學之書,近年以來,專爲文具,慢不擧行,故雖士夫子支,殆不知灑掃應對之文,實爲慨然,臣謂另加申飭,使外邑着實擧行,則亦可爲蒙養之一端矣。上曰,所奏甚好,出擧條申飭,可也。出擧條景源曰,堯·舜別無他道,不過篤恭之工,而以至於天下平,蓋修己以安百姓,皆出於敬之一字,於此留神,是臣區區之望也。光漢曰,臣則別無可達之事矣。儒慶曰,向者李顯永疏中養賊,便一圈豕,圈者爲牢,禁其突逸者也。顯永則自聽政時,長在於外,不知此裏面,有此云云,不是異事,而臣則待罪是職於聽政之初,故詳知裏面。妖雲之疏,投呈於乙未十二月二十一日,其夜養賊,以都憲入侍尊賢閣,聖敎截嚴,則佯若不知。其疏語乃曰,一見疏本,可以知之矣,及見,乃發啓而退,不得已也,其時妖雲之疏,養賊豈有不知之理?其後囊貯一疏,欲爲翻覆之計,麟·厚兩賊之勢燄依舊,則養賊比之於豕,正是突逸之時矣,堂疏旣非目覩,則其時養賊,以入圈之豕比之者,恐或有未詳者矣。天行曰,圈豕云者,蓋謂防其鴟張奮突,使不敢肆其胸臆之意也,古人文字,斷章取義,固不害於文理,而上番奏達,未保其必然矣。凡於看文字之際,或有人見之不同,而此則恐不然矣。天行曰,上番俄以沁都雷異,因文義仰達矣,大抵天之示警,豈有遠近中外之別,而雲臺有報,則上下恐懼驚動,乃爲陳戒之語,而至於外方,則雖有可驚可愕之異,循例陰晴狀聞之外,慢不趁卽馳啓,實非所以應天以實之道,此後各別申飭各道,俾無因循不卽上聞之弊,何如?上曰,所達甚好,方欲另飭下敎矣。出擧條信祜曰,臣嘗欲以外方日記事,一奏筵席,而旣無言端,猥越是懼,因循未果矣,今因儒臣之奏,敢此仰達矣。諸道之設置兼史者,蓋欲使採訪一道之內,善惡之可以勸懲者,災祥之可以記載者,隨而詳記,以備內史之採錄也。顧其法意,豈不重也,而挽近以來,此法浸壞,其所修送者,不過陰晴而已。甚或至於竝與陰晴而不爲修送,若此不已,則史臣何以廣其聞見,補其闕漏哉?自今以後,凡道內之災祥,民俗之善惡,詳載而細記之,每於四季朔上送之意,另加申飭,定式施行,則庶可無如前之患矣。上曰,依爲之。出擧條上曰,玉堂故事收納,自是古例,而近來則公然廢却,何也?此後依古例爲之,可也。上曰,近來言路永塞,君德得失,朝廷是非,豈無一事之可論者,而忌諱成風,媕婀爲事,誠可慨然,雖聖人之事,千載之下,或有後學之起疑處,則人非聖人,每事不得盡善,則豈無可言之事乎?天行曰,臣於見職,伏蒙特除之恩,而行公多日,尙未出一言論一事,以答求助之聖意,莫非臣等之罪也。上曰,上番儒臣則曾在翰林時,有投疏徑出之事,其時或謂之過當,而其心則不無可尙矣。近爲館職以來,寂無一言,予則以爲,士大夫風節固不當若是也,下番儒臣,居此職亦已有日,而何無一言論事乎?實爲之慨然也。儒慶等曰,此莫非臣等之罪也,聖敎之下,實不勝惶悚矣。上曰,在上之人,若有導言之德,則在下之人,豈至若是之媕婀乎?莫非予自反處也。義弼曰,法講事體,何等嚴重,而安春君烿,未及待令,事甚未安,推考警責,何如?上曰,依爲之。出擧條命經筵先退。命書傳敎曰,明日封裹處所,資始門外爲之。命退,諸臣以次退出。
己亥十月二十三日午時,上御誠正閣。禮房承旨入侍時,左副承旨朴祐源,假注書徐鼎修,記事官李信祜·鄭東浚,以次進伏訖。上命書傳敎曰,春秋館堂郞進詣史庫,實錄考出以奏。又命書傳敎曰,今聞當考實錄,京史庫,不爲奉安云,明朝本館堂郞,進詣沁都,考出以來。上曰,春秋館堂上中,有實病及在外人許遞,前望單子入之,待下批牌招察任。出榻敎命書傳敎曰,前都承旨李義翊,同春秋除授,使之考出以來。又命書傳敎曰,前後飭敎,非止一再,況事係師律之事乎?昨夜摘奸,旣多執捉,以至軍物,不知見失之爲幾何,日已過午,爲該營大將者,不言皀白,重宿衛之義,果安在哉?反不如分疏之訓局矣。昨日建陽門入直把摠·哨官,令本營都提調決棍,該大將李敬懋,從重推考。命退,諸臣以次退出。
上在昌德宮。停常參·經筵。
昧爽有霧氣,自辰時至未時,日暈。
金文淳啓曰,大司憲宋文載,執義兪彦鏶,掌令金鍾厚·高益擎在外,朴平沈樂洙·尹得孚牌招未下,今日以監察茶時之意,敢啓。傳曰,知道。
李世奭啓曰,工曹判書趙重晦,除拜後過三日不爲出肅,依定式推考警責,仍卽牌招察任,何如?傳曰,允。
傳于朴祐源曰,禮房承旨入侍。
傳于金文淳曰,軍士房承旨入侍。
傳于李義弼曰,都承旨有闕,政事當日爲之。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,左副承旨朴祐源進,啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。以鄭民始爲都承旨,丁述祚爲戶曹正郞。
再政,以具廛爲引儀。
兵批,無政事。
兵曹口傳政事,判中樞府事單具允鈺。
李得臣啓曰,今日入侍諸承旨,當爲備員,新除授都承旨鄭民始,所當牌招,而拘於廳規,不得請牌,何以爲之?敢稟。傳曰,卽爲牌招。
傳于鄭民始曰,承旨房仍。
以副校理尹行修,修撰李顯永牌不進罷職傳旨,傳于李世奭曰,只招。
傳于李得臣曰,明日次對,依例來會。
李得臣啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
傳于朴祐源曰,明日次對,午後來會。
傳于李世奭曰,禮房承旨,議政府封裹後入侍。
傳于李得臣曰,藥房水刺撤罷,提調當入侍矣,藥房提調具允鈺留待。
傳于李世奭曰,女水工·水工·熟手,各木布各五疋,米七斗,女水一人,木七疋,布五疋,米十斗,軍士米布參酌題給。
傳于金文淳曰,夜對爲之。
以校理金宇鎭牌不進罷職傳旨,傳于金文淳曰,只推。
李世奭,以弘文館言啓曰,校理金宇鎭,旣有只推之命,卽爲牌招察任,何如?傳曰,允。
金文淳,以弘文館言啓曰,副校理尹行修,修撰李顯永,旣有只推之命,竝卽牌招察任,何如?傳曰,允。鎭日牌招,以違爲事,雖因情勢之有素而然云,其在分義,極涉寒心,至於尹行修所引之事,不但水流雲空,事屬先天矣。又若李顯永,聞旣前此出肅見職云,而況如此人處義者,昨年亦有行公,則又焉敢一味撕捱,竝從重推考,申飭行公。
李世奭,以月覲門造成所言啓曰,門役今已完畢,宮墻亦爲修築,蓋瓦臣親審,鎖鑰封標後,開金送于政院,圍排撤毁,而門額未及經稟,姑不得懸揭之意,敢啓。傳曰,知道。門額明朝亦揭,可也。
朴祐源,以實錄廳郞廳,以摠裁官意啓曰,本廳堂上李命植,卽遞藩任,還爲差下,堂上有闕代,前監司李在簡,漢城府左尹李衍祥,差下察任,都廳郞廳之有頉者,多至十餘人,故纂修書役,極爲苟簡。有闕代,以前司諫李東郁,前都事韓晩裕,司憲府持平尹得孚,副司果李師濂·李正薰,前縣令沈基泰差下,竝使之察任。郞廳嚴思晩·權以綱·李命勳,方在違牌坐罷中,令該曹依例權付軍職,冠帶常仕,郞廳申致權,病難察任,今姑減下,何如?
又以禮曹郞廳,以領·左相意啓曰,御覽還下黃細苧布肆疋,極擇改備,白綿紙一一看品,其最下者玖拾肆卷,更令改備,同爲封裹之意,敢啓。傳曰,知道。
金文淳,以御營廳言啓曰,月覲門左右宮墻,今已畢築,把守軍依例撤罷,集春營還入直之意,敢啓。傳曰,知道。
又以禁衛營言啓曰,依傳敎,水刺間熟手本營軍閑良李壽夢·安繼林等,限已身勿爲除案,兼司僕料米,今朔爲始磨鍊上下,而帖文則令兵曹奉承傳施行之意,敢啓。傳曰,知道。
領議政徐命善,左議政洪樂純等,伏以,初覆入侍時,下詢二十五日次對行否,臣等以當行之意,仰達而退矣。今始伏聞明日卽翼陵忌辰齋戒,自前除非特敎,則無齋戒日來會之規,而臣等矇未覺察,率爾仰奏,臣等之觸事昏憒,於是乎益著矣。次對則明將頉稟,而臣等妄對之罪,無以自恕。伏乞亟賜譴罰,以安微分焉。答曰,省箚具悉卿懇。日前筵奏,不過一時錯認之致,何庸過辭?卿等安心,仍參明日賓對。仍傳曰,此批答遣史官傳諭于領·左相處。
吏曹參判兪彦鎬疏曰,伏以,臣猥陳請急之章,恭俟擅行之誅,乃蒙聖慈曲貸,特許救護,臣祗奉恩批,且感且惶,竊自幸螻蟻微私,已垂矜諒,庶幾安意扶將,獲伸至情,玆伏奉傳敎下者,以銓堂俱空,促臣上來察職。臣聞命震越,宜卽竭蹶趨承之不暇,而第臣母病,已經多日,汔無分減,蓋其素患痰眩之症,源源委已痼,每値霜氷之交,發作如期,而向因風氣不適,脫着失宜,添得外感之重者,氣滯而寒熱交作,胃逆而飮噉專廢,精神昏瞀,氣息懍綴,目今情勢,萬萬焦迫,實難頃刻離側。其欲進而承命,則人理之所不忍,退而任情,則分義之所不敢,去留兩難,公私俱妨,戰慄憂灼,不知所出。惟有疾聲申籲,庶或蒙幸於孝治之下,乃敢不避煩猥,仰瀆崇嚴。伏乞天地父母,曲賜鑑諒,亟削臣本兼諸職,以便省救,仍勘臣慢命蔑分之罪,以嚴邦憲焉。答曰,省疏具悉。俟親病少間,卽爲上來行公。
兵曹參判李普行疏曰,伏以,臣於日者選部之任,冒控血懇,幸蒙日月之明,曲加體諒,卽賜允兪,批諭隆摯,迥出尋常,榮動搢紳,瞻聆咸聳,臣是何人,當此異渥,惶感之極,不知所云。然竊自幸從玆以往,庶幾沐浴恩造,隨分自安,而不意惠堂與備局有司之命,又復繼下,臣於是,茫失所圖,益不知所以自措也。噫,從前居是任者,自非才猷峻望,必資歷久次,而朝廷之所掄揀,比他尤有異焉,則今臣之愚,彼此無當,何所彷彿,而誤恩之荐加,乃至此哉?揆以義分,誠不容仍因冒膺,而抑又有惶懼不安者,夫官爵,朝廷之公器也。雖有才猷之出人者,猶不可以一人之身,兼總兜攬,獨專寵榮,況臣不肖,乃於許多群彦之中,偏蒙殊遇,所帶職名,毋論緊漫,前後稠疊如此,其爲澆濫,不亦甚乎?負乘之譏,過福之憂,猶屬臣一己之事,而雖不足恤,其於累聖簡而駭聽聞何?惟殿下垂則哲之明,布曲成之澤,憐臣之情,納臣之懇,旣已許施於前矣,又豈可靳持於後乎?玆敢冒入文字,更瀆崇聽。伏乞天地父母,俯加矜察,將臣兼帶惠堂備局有司之任,特爲解免,移授可堪之人,俾朝廷公器,不至於偏濫,而私分得以少安,千萬幸甚。答曰,省疏具悉。卿其勿辭行公。
己亥十月二十四日,兼春秋朴行淳,刑曹啓〈目〉,罪人式連再覆施行,啓。傳曰,允。
刑曹啓目,殺獄罪人李千奉,罪狀終不吐實,嚴刑得情,何如?啓。傳曰,更加嚴刑,期於得情爲良如敎。
刑曹啓目,僞寶罪人朴,嚴刑輸款,何如?啓。傳曰,更加嚴刑,期於得情爲良如敎。
刑曹啓目,僞寶罪人金奉鎭,嚴刑得情,何如?啓。傳曰,更加嚴刑,期於得情爲良如敎。
刑曹啓〈目〉,罪人尙光澤再覆施行,啓。傳曰,允。
刑曹啓目,罪人金龍河,加刑取服,何如?啓。傳曰,此罪人之如是抵賴,極爲痛駭,眞所謂故犯之故犯,更良除尋常各別嚴刑,期於輸情爲良如敎。
己亥十月二十四日卯時,上御誠正閣。禮·兵房承旨入侍時,左承旨李得臣,左副承旨朴祐源,假注書李錫夏,記事官金健修·李信祜,以次進伏訖。上曰,今日方物封裹,何承旨進去乎?得臣曰,都承旨進去矣。上曰,今日殿座,旣有諸承旨入侍之命,則都承旨之獨爲右位占便之計者,極爲非矣,當處分,而方物封裹,禮房進去,可也。仍命祐源先退。命書傳敎曰,事或謂知古例則近矣,其不知輕重之分則誠大矣。院規每如封裹及望闕禮等進去,輒以右位求去者,蓋以自此直爲歸家之爲便也。今日殿座有命,諸承旨皆命進參,則在一院之長,豈可膠守取便之院規,況院規又非都承旨必也進去者乎?此人甄用,意在或有淬勵處,而今也反是,除拜之後,一未登筵,徒知巧避爲事,此雖小事,決不可一味屑屑於此等之人,都承旨柳戇罷職,此後政院小知恪勤之意事,竝令知悉。仍命退,諸臣以次退出。
己亥十月二十四日巳時,上御資始門內。方物封裹看品入侍,藥房提調同爲入侍時,藥房提調具允鈺,左承旨李得臣,右承旨金文淳,左副承旨朴祐源,右副承旨李義弼,同副承旨李世奭,假注書李錫夏,記事官金健修·李信祜,以次侍立訖。上曰,政院隷召入內庭,各司封裹物種,各其件分置,勿爲錯雜,而以爲看品之地,可也。上命允鈺進前,仍下詢曰,卿之在藥房,今爲幾年乎?允鈺曰,三年矣。上曰,三年供職,無一欠典,此誠不易也,今則撤罷藥房,卿當出去,予甚悵然矣。允鈺曰,近密之地,待罪三年,無一功效,而今當辭退,徒切耿結之忱矣。上命書傳敎曰,今則藥院分設,直所旣已撤罷矣,三載之間,晝夜誠勤之勞,難以悉記,雖於五日十日直宿,猶有酬勞之重典,錫之臧獲,陞其官秩,蔭補及於子孫,則況提調今日之勞乎?藥房提調具允鈺加資,子壻弟姪中一人,相當窠調用,水刺書員三人,從自願免賤,仍令厚料布衙門,待闕劃卽收用,水刺熟手,聞是營卒云,兼司僕帖成給,水工·軍士等,令該曹米布勿拘前例,從厚題給後罷送。又命書傳敎曰,藥房女水工一名,從自願免賤,俄者施賞熟手,令本營門,限已身勿爲除案事奉承傳。上曰,政官若不出去,仍留開政事,分付,可也。賤臣分付後還入,上曰,都承旨牌去來催促,可也。文淳曰,問于院隷,則今方入來云矣。上曰,戶判旣命加資,尙瑞院官員,催促入來,加資敎旨安寶以給,仍爲肅謝之地,可也。允鈺先退,義弼讀奏都承旨鄭民始肅拜單子,民始謝恩後進前,上曰,眼病今則向差乎?民始曰,尙未差減,而聞有殿座之命,故扶病入來矣。上曰,封裹物種,次第看品,可也。民始等奉進黃苧·華席·油芚·紙封等物,次第看品後,民始曰,品皆好矣,而其中黃苧四匹及白面紙,非好品,不堪用矣。上曰,品劣者還爲出給,使之改色捧上,可也。命書領·左相聯名箚批。仍還內,諸臣以次退出。
己亥十月二十四日申時,上御誠正閣。禮房承旨入侍時,左副承旨朴祐源,假注書李錫夏,記事官金健修·李信祜,以次進伏訖。上曰,今日封裹,禮堂誰爲進去乎?祐源曰,參判進去矣。上曰,封裹物件中有執頉者乎?祐源曰,白面紙九十餘卷,品甚不好故執頉,而黃苧御覽四匹還給之外,皆無頉矣。上曰,大臣誰爲進去乎?祐源曰,領·左相皆進去矣。上曰,封裹物種,盡爲結裹乎?祐源曰,結裹幾盡,而臣則急於復命,未及畢見,而先爲入來矣。上命退,諸臣以次退出。
己亥十月二十四日酉時,上御誠正閣。夜對入侍時,侍讀官李儒慶,檢討官朴天行,參贊官金文淳,假注書李錫夏,記事官金健修·李信祜,以次進伏訖。上曰,注書出去,坐直承旨入侍事,分付,可也。坐直承旨入侍。出榻敎賤臣承命出來,左副承旨朴祐源,召入進前。上曰,上番讀之,可也。儒慶讀奏陸宣公奏議,自請遣使臣宣撫,至論淮西管內水損。上曰,下番讀之。天行讀奏自諭密旨,至未蒙允許。上曰,參贊官讀之。文淳讀奏自伏慮轉成遲滯,至敎化以興。上曰,注書讀之。賤臣讀奏自晉卿起自文儒,至則甚不然。上曰,兼春秋讀之。健修讀奏,自夫以胥吏,至陛下何尤焉。上曰,下番翰林讀之。信祜讀奏自嗣位之初,至謹奏。上曰,文義陳之。儒慶曰,人君救災恤民之政,當視四海爲一家,而德宗之世,水潦爲災,惠澤未遍,所以陸宣公之有此奏也。晉人之飢,秦人饋粟,隣國之君,猶尙如此,況君天下而臨萬方者,其可忽於爲民恤災之道哉?普天之下,莫非王土,率土之民,莫非王臣,則所當均敷惠澤,救恤災患,使匹夫匹婦,皆得其所,伏願留念於此焉。上曰,下番陳之。天行曰,人君恤民施澤之道,當以實心實政,而德宗之時,實惠未究,民生多困,諸道之災,未卽救濟,淮西之飢,多以爲利,是豈爲人上者之一視遐邇,均被惠澤之意也哉?以故陸宣公以速降德音,深示憂憫爲言,蓋欲德宗之遇災恤民,哀憫矜惻,誠心救濟,使國家行實政,而民生被實惠也,伏願鑑於此而留意焉。上曰,參贊官陳之。文淳曰,儒臣皆已陳奏,臣則別無仰達者矣。上曰,玉堂古事,何不製入乎?儒慶曰,臣與下番,意見不一,各成文字,故未克入啓矣。上曰,意見旣異,則以各其所製書入,可也。命儒慶·天行先退。命文淳·祐源分讀公事,竝踏下。又命書吏曹參判兪彦鎬,兵曹參判李普行疏批。上曰,疏批無未下者乎?文淳曰,無之矣。上命書傳敎曰,月覲門鎖鑰,旣命藏置政院,而其在愼重之道,又與闕門有異,令該曹造成櫃子,盛此門鎖鑰,開閉時,依他闕門例出給,司鑰與守門將眼同開閉,還閉後,亦依集春門鎖鑰例入啓,踏啓字於櫃封還下,然後藏置本院事,政院知悉。上曰,三覆日子,更爲推擇,可也。仍命退,諸臣以次退出
上在昌德宮。停常參,只召對。
傳于朴祐源曰,左副承旨入侍。
傳于李得臣曰,大臣·備局堂上引見。
以副校理尹行修,修撰李顯永牌不進罷職傳旨,傳于朴祐源曰,飭敎之下,焉敢若此?更卽牌招察任。
傳于李得臣曰,昌城尉赴燕時所用白綿紙四百卷入之。
金文淳啓曰,三覆日字,更爲擇入事,命下矣。令日官推擇,則來十一月十二日爲吉云,以此日擧行之意,分付該曹,何如?傳曰,允。
傳于李得臣曰,都承旨入侍。
備忘記,知有實,都承旨鄭民始,今姑許遞。
備忘記,行副司直李衍祥承旨除授。
備忘記,承旨房仍。
傳于李得臣曰,新除授承旨牌招察任。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,左承旨李得臣進,啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。以任玉爲北部都事,兪彦鎬爲同經筵,邊得讓爲左尹,弘文館大提學黃景源,藝文館大提學黃景源,知成均黃景源單付。
兵批,兼判書洪樂性病,參判李普行病,參議兪恒柱病,參知李亨元入直進,同副承旨李世奭進,副司直鄭民始,副司果李信祜單付。
以副校理尹行修,修撰李顯永牌不進罷職傳旨,傳于李世奭曰,事體所在,殊極駭然,更爲牌招,嚴飭行公,若復違牌,直捧禁推傳旨。
兵曹口傳政事,副司果李命勳·嚴思晩·權以綱·韓晩裕·沈基泰。
傳于李得臣曰,召對爲之。
又傳于曰,以唐錢事被械,至於十餘名之多,滯獄又至五朔之久,今日內決放事,已有下敎,問于刑曹郞廳以奏。
以宣惠廳軍保作米草記備忘記,此草記之尙未允下者,予意誠有咨且者,非不知本廳穀儲元來不敷,迨此稍登之歲,以木換米,則在本廳大有所益,在軍門亦無所損,而大抵累饑荐凶之餘,民産之懸磬,可知已。今年幸而免歉,則雖使穀賤如土,粒米狼戾,猶難望其終身之飽,況自朝家,反行搉利之政,恐非滯穗遺秉之利,同我窮民之意也。且聞作米之規,每疋代米,至於十斗云,又何其太峻也?借令斗數減是,如其加升斛上等許多種種浮費,難以毛擧,予則以爲,雖在屢豐之時,決不可輕許也,此外又有艱便之事,無實之歎焉。外邑雖皆以米準捧,而冬序已深,氷合前不可船運,又當開春,則輸田稅運大同也。漕倉作隊船,地土商賈船,尙患其愆期轉輸,更有行暇,又及於運此累萬包軍作米穀乎?然則一歲二歲,捧留本邑,春糶冬糴之際,其精換爲麤,完幻爲虛之弊,勢所必然,已前似此之事,豈非今日之左契乎?此所以國計民産,俱係無甚便好也,俄因價布領物差使員之上來,召而問之,民間姑未知此作米之議云,亦云可幸,草記內所請,置之,可也。
朴祐源,以禮曹言啓曰,來十一月初六日景慕宮冬享祭親行時,省牲省器,依例以親臨磨鍊擧行乎?敢稟。傳曰,知道。
朴祐源,以賓廳意啓曰,大提學圈點以入,而前大提學徐命膺,嫌不自書其名,依前例添書圈點之意,敢啓。傳曰,知道。
李得臣,以禁衛營言啓曰,西營入直軍兵直所移設事,頃已筵稟定奪矣。舊西營越邊人家,今旣自戶曹買得,今日爲始,該哨官領率軍兵,移直之意,敢啓。傳曰,知道。
李世奭,以賑恤廳言啓曰,因傳敎,每朔錢文一百五十兩式,自今朔爲始,輸送于龍洞宮之意,敢啓。傳曰,知道。
李得臣,以訓鍊都監言啓曰,弘化門入直哨官決棍,待出直擧行事,草記允下矣。哨官鄭宅柱,今已出直,決棍十五度,旗隊摠四名,各決棍十三度之意,敢啓。傳曰,知道。
李得臣,以禁衛營從事官,以都提調言啓曰,建陽門入直把摠·哨官決棍,待出直擧行事,草記允下矣。把摠李天晟,哨官邊義邦,今已出直,各決棍十五度之意,敢啓。傳曰,知道。
持平尹得孚啓曰,臣性質迂疎,言議巽軟,本不合於耳目之任,而義重沐浴,冒沒登筵,臺體生疎,未及周旋,所懷之請陳,乃在於大臣卽退之後,至被承宣之請推,疎率不稱之實,於是乎著矣,臣何敢一刻晏然於臺次乎?請命遞斥臣職。答曰,勿辭,亦勿退待。
正言金敍九疏曰,伏以,臣於春間,伏蒙恩除,濫叨憲職,沐浴義重,懲討是急,章皇出肅,終日詣臺,以諫院不備,不得傳啓,末乃以進退輕遽,特荷恩遞,繼以臺評峻發,而罰止譴罷,臣歸伏田廬,惶感無地,曾未幾何,特敍有命,不意今者,薇垣除旨,又下於千萬夢寐之外,恩諭繼降,馹騎臨門,臣誠惝怳感激,莫省攸措。揆以義分,卽當竭蹶趨承,以效古人不俟駕之誼,而第伏念,臺閣之任,地處自別,言義之職,廉防尤重,追思舊愆,咋措難悔,猥被新命,汗顔靡擧,臣何敢諉以時月之稍久,憑恃寵靈,冒沒廉隅,輒復爲揚揚行呼唱之計哉?且臣有私情之萬萬懇迫者,家有八耋偏母,素抱貞疾,長在枕席,而近因風寒所傷,重患毒感,氣息綿綴,粥飮厭進,臣以單孑一身,終鮮兄弟,且乏子姓,獨自扶將,晝宵莫離,人子至情,實無委舍從宦之望,玆敢不避猥越,縣道陳章,臣罪至此,益無所逃。伏惟聖明天地父母,特加省察,亟命攸司,鐫削臣職名,仍治臣逋慢之罪,以肅朝綱,以安私分,不勝幸甚。臣旣不敢以言職自居,則不宜有所論列,而愚衷所激竊附春秋亂臣賊子人得以誅之之義,輒敢瀝血而陳之。伏乞聖明,留神察納焉。噫嘻,痛矣。鄭妻·龜柱之窮凶極惡,通天地亘萬古所無之妖逆,大夫皆〈曰,〉可殺,國人皆曰,可殺,以我殿下日月之明,寧有所未燭,而獨奈何上下相持。經年閱歲,致使凶肚逆喘,假息於覆載之間,妖腰亂領,尙逭藁街之誅,此誠群下之忱誠淺薄,有不足以孚格天心,而臣愚死罪,竊恐我殿下乾剛夬斷之用,猶有慊然於大易之義也。不然,古今世間,安有惡逆如鄭妻,凶賊如龜柱,而能一日偃息於地上者乎?抑臣竊有所私憂而過慮者,古語云,不獨天下之人,皆思顯戮,抑亦地中之鬼,已議陰誅,若復遷延時日,象刑未施,而罪惡已稔,天神靡容。或使萬古凶逆,獲殞於牖下,則將何以懲亂逆之情,而抉神人之憤哉?伏願聖明,更加深思,特降明旨,亟從三司之請,以答八域之望焉。噫嘻,痛矣。相福·瑩中·相集等諸賊之罪,可勝誅哉,究厥心腸,背君黨逆,猶屬例語,原情定罪,萬戮猶輕,而尙今靳允,輿憤愈激。伏乞聖明,夬賜允從,依律處斷焉。此外諸賊,府院論啓,實出一國之公議,臣謂一倂允兪,亟正典刑,斷不可已也。臣無任激切祈懇之至,謹昧死〈以聞〉。省疏具悉。所陳當留意,爾其勿辭,救護母病焉。
己亥十月二十五日,兼春秋朴行淳,義禁府啓目,戶曹正郞李樂培門額塗金不善擧行罪,刑推得情,何如?啓。傳曰,職旣見汰,日又甚寒,照律乙良分揀爲旀,付過放送爲良如敎。
己亥十月二十五日卯時,上御誠正閣。左副承旨入侍,右承旨追後入侍時,左副承旨朴祐源,假注書李錫夏,記事官金健修·李信祜,以次進伏訖。上曰,適有下敎於金文淳事,而誤認以左副,故有左副入侍之敎矣,注書出去,更以右承旨入侍事,分付,可也。右承旨入侍。出榻敎賤臣承命出來,右承旨金文淳召入進前。上曰,左副先退,可也。祐源退出,上命書傳敎曰,近來法紀解弛,人不畏法,雖以門禁一事言之,跟隨濫率,雜人爛入,前後申飭,何等截嚴,則曾未幾何。又復蕩然,肅肅淸禁,便作街市,此似小事,其流之爲弊,誠有不可勝言者。自今日,天明後更加申禁,而向於夜禁傳敎,亦有云云者,不必太縛束,亦不必太縱弛,以此意令兵曹知悉。如是下敎,而日月稍久之後,若有摘奸,而又復解弛,則今日以後,騎省堂郞,難免重勘,亦以此嚴飭,兵曹郞官,多不擇擬,以致此等之弊,在外人及近日入直佐郞,竝令該曹他官換差,各別擇擬。文淳曰,昨夜入侍,以疏批之盡下仰奏矣,退出後考之,則金敍九疏批,獨未下矣。上命書批答。文淳曰,三覆日子,更爲推擇,則今月前皆有拘忌云,何以爲之乎?上曰,至月亦有爲之之例乎?文淳曰,或有之矣。上曰,然則以至月擇日,可也。上命退,諸臣以次退出。
己亥十月二十五日午時,上御誠正閣。大臣·備局堂上引見入侍時,領議政徐命善,左議政洪樂純,兼漢城判尹具善復,刑曹判書鄭尙淳,禮曹判書李福源,左參贊鄭光漢,行副司直權噵·李柱國,行訓鍊院都正李敬懋,行副司直李邦一,大司諫徐有元,持平尹得孚,副校理李儒慶,正言李濟萬,修撰朴天行,左承旨李得臣,假注書徐鼎修,事變假注書吳翼煥,記事官金健修·李信祜,以次進伏訖。命善·樂純進前曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。命善曰,昨見傳敎,有外水刺間撤罷之命,伏想聖心,必有商量而然矣,然臣等之心,實爲悵然矣。上曰,年前有非常變怪,故不得已有此擧,而此豈長可爲之事乎?今則旣已撤罷,還爲順便矣。命善曰,有親享之命,而日寒如此,誠可悶矣。上曰,今年則緣於多事,尙闕親享,故冬享則必欲親行矣。命善曰,前頭尙多日子,第觀其時日氣之如何,而更爲仰請計矣。命善曰,伏見月覲門造成後下敎,臣等之心,實爲感激矣,以此傳敎,添入於宮園儀則好矣。上曰,以此添入,可也。上曰,列聖誌狀·璿源譜略凡例跋文,尙未成就,至今延拖誠爲可悶,事有所重,迄未擧行,以無大提學而然乎?命善曰,然矣。若有大提學則好矣。上命書傳敎曰,今因言端思之,列聖誌狀·璿源譜略,皆是御極後,或祔廟後,卽爲擧行之事,而訖未爲之,此亦悚然之一端。且大臣旣有所奏,凡例及跋文製進,其在重事體之道,須待文衡之手,大提學方命差出,使之申飭,卽爲擧行。又命書傳敎曰,文衡圈點。得臣曰,大提學旣有圈點之命,前大提學徐命膺牌招,時·原任大臣及九卿,亦爲命招,使之進參會圈之地,何如?上曰,依爲之。出擧條得臣曰,大提學旣有圈點之命,政官牌招開政,使卽下批,何如?上曰,依爲之。出擧條命善曰,此慶尙前監司李在簡狀啓也,備陳災結不足之狀,仍請前劃災四千結外一千七百九十三結加劃事,令廟堂稟處矣,當初道臣,旣不見槪狀,則何以知災結之爲幾許,而預先狀請乎?且朝家一依其狀請,準數許施,則又以爲不足,而更請加劃者,有違常格,大關後弊,慶尙前監司李在簡,從重推考,狀內辭緣,勿施,何如?上曰,左相之意,何如?樂純曰,領相旣奏,臣別無所達矣。上曰,依爲之。前道臣之當初災實狀啓中,不待槪狀,徑先剋削結數者,固有疎漏之失,以今更請之擧觀之,必有目下灼見白徵之弊而然也。此亦豈吾民口吻中物也,須從寧失之義,準數許施,似非過當,所請災結,特爲依狀請施行,可也。出擧條命善曰,卽見東萊府使李致中狀啓,則公作米退年差倭,屢次責諭,終不還歸云,公作米之每每請退,雖極痛駭,差倭之出來,今已屢月,在聖朝柔遠之政,恐不必一向靳持,限五年特爲許施,而此後無得更請事,嚴加責諭之意,分付,何如?上曰,依爲之。出擧條命善曰,糶糴之法意,本自不輕,有緩急則爲軍餉之需,値凶荒則爲賑貸之資,而雖以平時言之,嗣歲種子,亦必專靠於此,則今日之精捧,卽後日食實之基址也。愛民重農之本,孰大於此,而近年爲守令者,以一時要譽,爲姑息之策,小民亦以苟充彌縫,爲目前之幸,官民相蒙,糠粃居半,小民固不足責,受芻牧之任,而奉公如此,則烏在其分憂之義乎?且徵捧之際,鞭扑之政,易及於小民,罕加於吏鄕,故小民則東西稱貸,必先備納,吏鄕則抵賴官令,惟事觀望,及夫歲末停捧命下之後,實惠未歸於小民,奸計適中於吏鄕,此是尋常痛惋處,一番嚴防,在所不已,見今秋事告成,糴政方殷,許多弊端,雖不可一一枚擧,而爲先以此意出擧條,行會諸道。還上各穀,皆以精實者準捧,俾無分給時麤劣欠縮之患,觀望停捧之類,先爲嚴督,必於至月內畢捧,而如是申飭之後,不善擧行之守令,隨現重究,期有實效之意,分付道臣,何如?上曰,所奏,時務之最急者,依此申飭,可也。出擧條命善曰,各道災結,今已分俵矣,近來俵災之際,每有虛實相蒙之歎,致使惠澤未究於下民,白徵依舊於田間,朝家之不恤經費,軫念蔀屋之德意,適足爲奸鄕猾吏偸弄之資,事之孟浪,孰甚於此,從前立法之嚴重,申飭之諄複,非不勤且摯矣,而犯手之守令,抵罪相望,今年亦安知其必無此弊乎?道臣則管束守令,守令則操切吏鄕,親執精抄,從實均分,俾無如前混淆之患事,另飭諸道道臣,何如?上曰,依爲之。出擧條命善曰,先王寓兵於農,則兵農初無二科,凡今之操耒耜而事畎畝者,莫非兵也,軍籍雖繁,豈有民不足之慮,而爲守令者,言必稱民少軍多,良可訝也。近以黃口白骨之禁,前後飭敎,何等嚴截,而一番摘奸,無邑不犯,果使守令,盡革案外軍官,各廳募屬之名色,又括額外校院生,士夫家墓直,一一充塡於軍伍之闕額,則黃口白骨,不期頉而自頉矣。見今歲抄不遠,合有察飭之政,分付諸道,俾卽一一釐整,而或有因循之弊,以致現發之患,則該守令之照法勘罪,姑勿論,道臣亦難免論責,以此意申明知委,何如?上曰,依爲之。出擧條命善曰,戶籍之分合,專係於守令之廉貪,戶役煩重,則不得不合戶,戶役輕歇,則樂爲之分戶,是以唐臣李渤,歸自渭南,言舊三千戶者,今纔千戶,跡其所以,職由聚斂之臣,惟思竭澤,不慮無魚,乞降詔禁絶,此言儘得保民之要道,朝家黜陟之政,亦豈不視此而爲法乎?明年適當式年,不可無別般申飭,爲先行會諸道,査出縮戶之邑,亟行懲礪之政,以爲矯弊收效之地,何如?上曰,依爲之。出擧條命善曰,兵曹判書洪樂性,鍼灸受由矣,本兵劇務也,鍼灸長暇也,以此任徹此單,曾未多見,政院之捧入,終涉曲循,當該承旨推考,兵曹判書洪樂性所帶本兼,俱不可瘝曠,卽爲牌招察任,何如?上曰,依爲之。出擧條命善曰,敦府·樞府,官制相若,故輔國除拜敦寧,則前帶樞銜,自在減下之中,向者訓將具善復,以判敦寧兼漢城判尹,遞判敦寧後,更付知事,此其已例也,昨日判敦寧具允鈺,加資後又付知事,有違格例,當該兵曹堂上推考,知中樞望單,勿施,何如?上曰,依爲之。出擧條命善曰,行大司成李命植,旣遞藩任,備局堂上還差,仍察海西句管,何如?上曰,依爲之。出擧條上曰,翰注之年少者,久置參下,亦或無妨,而至於其中年紀之稍多者,次次出六,以爲收用則,似好矣。命善曰,聖敎誠然矣。上命書傳敎曰,年紀淺少者,久置下列,俾其識進年長,以期鍊達成就固好矣,至如晩第之類,久屈參下,合有疏通之政,檢閱李信祜,今日政六品遷轉,旣以年之多少,有所提敎,則本館雖有右位,或以館規欲爲引義,此實有妨人就進,而躁已蹲在之嫌,以此預爲嚴飭,翰林中年少右位之以館規引義之疏,政院切勿捧入。又命書傳敎曰,前嶺伯事,已諭於大臣擧條批答,而所失非細,關係民生休戚,至如經費盈縮,不須說也,此道臣豈其臨歸倥傯,忽於事務而然乎?論以重民事之道,不可以問備薄警,仍而不問,前慶尙監司李在簡罷職。以備邊司全羅右水使柳許遞草記。命書傳敎曰,允。上曰,大臣·備堂先退。得臣曰,持平尹得孚,賔對旣退之後,始乃進前,謂有所懷,雖緣筵體之生疎,而不可無警,推考,何如?上曰,依爲之。出擧條命書傳敎曰,每朔自戶,惠廳錢文,各一百五十兩式,以慈宮補用錢稱號,輸送于龍洞宮事,分付。命退,諸臣以次退出。
己亥十月二十五日未時,上御誠正閣。都承旨入侍時,行都承旨鄭民始,假注書徐鼎修,記事官金健修·李信祜,以次進伏訖。上曰,下番翰林,今已出六,可謂悵然矣。信祜曰,區區下情無可仰達矣。上謂民始曰,承旨眼疾,近來則,何如?民始曰,此是本症而姑未差矣。上曰,文衡圈點,今方擧行乎?民始曰,以提學之不入,姑未擧行云矣。命民始讀奏公事訖。命退,諸臣以次退出。
己亥十月二十五日申時,上御誠正閣。召對入侍時,參贊官李得臣,侍讀官金宇鎭,檢討官朴天行,假注書徐鼎修,記事官權應奎·金健修,以次進伏訖。宇鎭進讀陸宣公奏議,自前日顧少連,止伏用慙悚。上曰,下番讀之。天行讀自嶺南節度,止去邪勿疑。宇鎭曰,唐室之禍,專出於宦官,而其時之君,亦非不知此患,但其婦寺之忠,浸潤之讒,終不能覺悟,浸浸至於禍國而後已,此實爲千古人君鑑戒處也,此等處,推類而觀之好矣。天行曰,唐室宦官之禍,上番旣皆陳達,而蓋其時風習,已成痼弊,至於士大夫,都喪廉恥,趨附宦官,惟利所在,無所不爲,朝廷風習如此,而國其安乎?如裵延齡之小人,而德宗謂之以公淸者,乃所謂大奸似忠者也,賢邪分別,實非易事,而在上之人,若以至公之心視之,則必如鑑空衡平,物之姸媸輕重,自莫逃於前矣,此等處留神焉。上曰,好矣。上謂宇鎭曰,領府事病患,近來,何如?宇鎭曰,本有痰眩之症,而近復添劇,以復命之差遲,爲惶悚矣。上曰,玉堂故事,旣命復舊矣,上番知之乎?宇鎭曰,臣亦伏見傳敎矣。命玉堂先退。上曰,價布差使員入侍。價布差使員加里浦僉使林世載進伏。上曰,湖南年事,何如?世載曰,大體則大豐,而間或有雨水被害處矣。上曰,雨水之害,何邑最甚乎?世載曰,羅州等數邑,稍有水災,而其外則皆大豐矣。上曰,市直,何如?世載曰,今則市直高下,姑未的知,而秋成之後,則將至六七斗云矣。命退,諸臣以次退出。
上在昌德宮。停常參,只召對。
徐有防啓曰,明日常參·經筵,取稟。傳曰,停。
李義弼啓曰,大司憲宋文載在外,執義兪彦鏶在外,掌令金鍾厚·高益擎在外,持平沈樂洙陳疏留院,尹得孚呈辭,今日以監察茶時之意,敢啓。傳曰,知道。
徐有防啓曰,列聖誌狀·璿源譜略,凡例及跋文製進事,命下矣。新除授大提學黃景源,卽爲牌招,使之製進,何如?傳曰,允。
傳于李得臣曰,左副承旨入侍。
朴祐源啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營廳從事官來言,今日本廳軍兵日次私習云矣,敢啓。傳曰,知道。
又啓曰,大提學黃景源牌不進推考傳旨,今方捧入,而成命之下,如是違牌,事甚未安,更卽牌招,何如?傳曰,允。
傳于李得臣曰,左副承旨入侍。
承旨前望單子入之,徐有防落點。
徐有防啓曰,大提學黃景源再牌不進推考傳旨,今方捧入,而成命之下,如是違牌,不卽擧行,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
吏曹口傳政事,奉敎單徐龍輔。
徐有防啓曰,大提學黃景源三牌不進推考傳旨,今方捧入,而成命之下,屢違召命,不卽擧行,事體所在,極爲未安,所當更請牌招,而係是一日四牌,何以爲之?敢稟。傳曰,更爲牌招。
傳于李義弼曰,召對爲之。
傳于朴祐源曰,刑房承旨馳詣禁府·刑曹,輕囚放釋後以聞。
李義弼啓曰,臣承命馳往義禁府考閱,則無時囚,仍往刑曹考閱時囚,則三十餘金不報罪人林鳳進,別肉罪人趙大得·卞春得,風聞操縱罪人閔世光·金海宗·崔光潤,投錢罪人姜得載·金遠大,別肉罪人趙召史等九人,係是輕囚,竝依聖敎放釋,其餘罪人等,罪名俱係深重,竝仍囚之意,敢啓。傳曰,知道。
李衍祥,以吏曹言啓曰,本曹郞官,今當差出,而前望只有二人,以二望擬入之意,敢啓。傳曰,知道。
吏曹口傳政事,以尹行修爲吏曹佐郞,宋民載爲兵曹佐都。
徐有防,以禮曹言啓曰,本曹所上奉使印信長廣,竝爲尺量,而各司所用奉使印信,詳考後草記事,旣承下敎矣。本曹所餘印信四十二顆內,十四顆則今方分送於各處,其餘二十八顆,詳考印跡,則都體察使印一顆方三寸二分,扈衛廳革罷印一顆方三寸,一品奉使印四顆方三寸二分,二品奉使印一顆方二寸八分,三品奉使印十二顆內,四顆方二寸六分,八顆方二寸四分,四品奉使印四顆方二寸四分,五品奉使印四顆內,一顆方二寸三分,三顆方二寸二分,六品奉使印一顆方二寸二分,而經國大典用印條,有曰,京外一品衙門印方二寸九分,二品二寸八分,三品二寸五分,四品二寸三分,五六品二寸一分,七品以下及土官都務司都轄司竝長一寸八分,廣一寸三分,以法典所載,此而方之,則二品奉使印一顆外,無一相合者,凡印信之違於法制方寸者,京外同然,而至於各司之行用奉使印,尤爲可駭,故捧甘各司,使之踏來印跡,而一一解篆,則奉使印信行用者,內侍府三顆,通禮院一顆,司僕寺一顆,東西活人署各一顆,奉常寺,東·西籍田各一顆,能麽兒廳一顆,營繕九顆,訓鍊都監郞廳一顆,糧餉廳一顆,東氷庫一顆,軍器寺一顆,其餘各司印信中,司饔院·成均館堂上印,養賢庫·內贍寺·濟用監·尙衣院·廣興倉·長興庫·司僕寺郞廳印,內儒司,曹司衛將及南所衛將·東部·南部印信,或漫漶之甚,難辨字畫,或全無篆跡,只有印形之意,敢啓。傳曰,知道。印信之如是訛謬,在所釐正,不容抛置之事,自卿曹更爲指一考據,劃卽草記稟定。
朴祐源,以備邊司言啓曰,全羅右水使柳,以其老父病勢危重,連呈辭狀,揆以情理,有難强令察任,今姑許遞,何如?傳曰,允。
李得臣,以摠戎廳言啓曰,水原·坡州別驍士等己亥條都試,今月二十八日設行於本營之意,敢啓。傳曰,知道。
持平尹得孚疏曰,伏以,臣本以迂拙,猥叨臺職,昨日初參賓對,全昧體例,所懷請陳,乃在大僚旣退之後,其昏謬不審,壞損臺體大矣,而殿下不賜譴斥,以退出陳疏爲諭,天語溫溫,有若慈父之詔迷子,臣感激慙惶,達宵耿耿,玆敢略以文字,仰瀆崇嚴,惟聖明垂察焉。得伏見日昨憲長徐有寧之疏語,則所論四條,實出忠愛,而其中臚列魚有龜之罪狀者,在今日不可無之義理,爲千古不可易之公案,而殿下縱不卽賜之嘉納,奈之何反施之斥罷也?臣竊伏見傳敎下者,則以先朝已定之論爲敎,此則竊以爲不然也。夫天下之公論,有暫鬱於當日,而得伸於他日者,有未遑於當世,而有待於後世者,惟觀其義理之如何耳。若以事在先朝,而不敢議到,則衮·貞之惡,何以追律,而元衡之僞勳,亦不當追削耶?先正臣李珥極言竭論,而先朝亦未嘗以事在先朝爲罪,豈非今日之所當監法者耶?徐有寧疏中,有曰,亂逆之生,亦有聲氣之相類,事件之適符,其論今日之逆本,而以辛壬已驗之事證之者,尤極明正,衆論翕然,輿情稱快,而殿下不留三思,遽加之罪,臣竊惜之,臣謂前大司憲徐有寧罷職之典,極先還收,以伸一國之公議,以開臺端之敢言,不勝幸甚。答曰,省疏具悉。徐有寧處分,其在鎭世道之道,豈但止此,而竊附惜鳥卵之義,旣賜溫批,略示薄警,則還寢之請,得非妄乎?爾其勿辭察職。
己亥十月二十六日,兼春秋朴行淳,宗簿寺啓目,安春君烿,莫重法講,不卽待令,杖一百,公罪收贖,何如?啓。傳曰,功議各減一等爲良如敎。
己亥十月二十六日辰時,上御誠正閣。左副承旨入侍時,左副承旨朴祐源,假注書徐鼎修,記事官權應奎·金健修,以次進伏訖。上命書傳敎曰,景慕宮冬享祭祭官塡差時,其在重事體之道,不可無郞官,吏曹郞聽口傳差出。又命書傳敎曰,朝紙謄布,是係政令,每令申飭捧講,仔細校準,至於昨日朝報,而尤不成說,以此訛本傳示,則必惑四方之聽聞,所失非細,當該承旨李世奭遞差。又命書傳敎曰,左·右史不備,前翰林徐龍輔口傳付職,牌招察任。又命書傳敎曰,翰林極爲苟艱,斯速圈點事,申飭本館。又命書傳敎曰,翰圈旣令申飭爲之,奉命在外,翰林催促上來。上曰,承旨前望單子入之,新除授承旨,待下批牌招察任。出榻敎命退,諸臣以次退出。
己亥十月二十六日午時,上御誠正閣。左副承旨入侍時,左副承旨徐有防,假注書徐鼎修,記事官金健修·徐龍輔,以次進伏訖。上謂龍輔曰,其間久爲休息矣?龍輔曰,惶感不敢仰對矣。上謂有防曰,完伯何時下去耶?有防曰,欲於二十九日下直矣。上命有防讀奏公事訖,上曰,待大司憲出仕,推緘承受,使之卽爲擧行,可也。命書傳敎曰,兵曹郞廳有闕之代,口傳擇差。命退,諸臣以次退出。
己亥十月二十六日申時,上御誠正閣。召對入侍時,參贊官朴祐源,侍讀官李儒慶,檢討官朴天行,假注書徐鼎修,記事官金健修·徐龍輔,以次進伏訖。儒慶進讀陸宣公奏議,自右希顔奉宣,止伏候進止。上曰,下番讀之。天行讀,自臣伏見,止時不可失也。儒慶曰,唐德宗人品,不過中主以下,而得如陸贄之賢者,猶不能信任,而用盡其才,千載之下,實爲慨惜,且德宗病處,在於猜忌刻薄,故雖是任用之人,亦不敢盡其才,則唐室之漸弱,安得免乎?此等處實爲後世鑑戒之資矣。天行曰,唐德宗本無可稱之德,而以其猜疑之事觀之,在朝之臣,無不側足而立,不敢出言奏事,而至於陸贄,則有問則言,言無不盡,辭旨懇惻,令人感動,德宗若言聽而計從,則其時庶有實效矣,此等處亦可以推類而見之矣。上曰,經筵先退。命書傳敎曰,咸原府院君事,不但以事在先朝,莫敢議到,則臺臣疏中,以衮·貞之追律,元衡之削勳,取以譬之者,何嘗彷彿於今日耶?又若乙丙之逆與辛壬諸賊,聲氣相類云云,予則又以爲不然。噫,乙丙之徒,與辛壬之類,臭味何相似也,言論豈或近乎?然而卒乃爛漫同歸一轍者,眞所謂與亂同道,罔不亡也,蓋其聲氣也。人固不類,事則相類,此有乙丙之變,彼有辛壬之禍,其不類而類之,祟在於始,因甲乙之爭,轉相乖激而然也,此亦不可不使言者,知其類不類之辨也。日前都憲之處分,非不知優容臺閣,翕受敢言之義,而事係世道,一或壞防,則燎原之火,旣熄復熾,鎭安之策,乍務旋忽,惟予靖朝著保朝紳之意,果安在哉?此所以賜其批罷其職,而略略提撕,平平調劑,以期兩不失當之歸也。且於本事,有不可不伸言者,先大王嘗以咸原家事有諄諄之敎。若曰,予之視咸原家,如光城·驪陽·慶恩家,槪以予事我皇嫂如事慈聖故也,若以不忍聞之語,及於咸原,則皇嫂之意果若何哉?皇嫂不豫,予亦不安爲敎,非徒小子之承聞,逮事先王之舊臣,夫孰有不知者乎?噫,予言之不詳,則近日廷臣,亦安能曉予之所秉執也。嗣後諸臣章奏,毋或更提玆事,貽慼我先王之靈也,竝須知悉。且以臺疏語意言之,旣擧都憲疏中四條所陳事曰,以實出忠愛云,而夷考此疏,只拈咸原一事,斷斷爲說,其他諸件,漫若相忘,嚴於舊逆者,或有遺忽於新逆而然也歟,溯於久遠者,或有不屑於目下而然也歟。究厥緩急疾徐,亦沒着落甚矣。然猶不罪者,優之假之,期使自訟,以礪他言責之臣,亦以此令,持平尹得孚知之。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
又啓曰,刊聖誌狀·璿源譜略,凡例及跋文製進,旣有成命,已至多日,而尙不擧行,事甚未安,大提學黃景源疏批已下,卽爲牌招,何如?傳曰,允。
傳于徐有防曰,軍士房承旨入侍。
傳于李得臣曰,軍士房承旨入侍。
傳于朴祐源曰,俄者入侍承旨入侍,禮房承旨持祭報府,同爲入侍。
奎章閣提學前望單子入之,李徽之落點,奎章閣直閣前望單子入之,金宇鎭落點。
吏曹口傳政事,兼校書校理單金宇鎭。
徐有防啓曰,大提學黃景源牌不進推考傳旨,今方捧入,而成命之下,日事違召,尙不擧行,事體所在,誠爲未安,更爲牌招,何如?傳曰,允。
金文淳啓曰,大提學黃景源四牌不進推考傳旨,今方捧入,而成命之下,連違召命,尙不擧行,事體所在,極甚未安,所當更請牌招,而係是一日五牌,何以爲之?敢稟。傳曰,更爲牌招。
徐有防,以禮曹言啓曰,來十一月初十日睿順聖哲莊僖王大妃殿誕日,百官陳賀習儀,以同月初三日磨鍊,節目啓下矣。景慕宮親祭散齋相値,故更令日官推擇,則來十一月初八日爲吉云,百官陳賀習儀,以此日退行,何如?傳曰,習儀則置之。
李得臣,以兵曹言啓曰,今十月二十五日長湍府使魚錫定,自敦化西挾門入來,鳴申聞鼓,所當下該曹推問,而係是二品宰臣,有難循例擧行,令攸司稟處,何如?傳曰,允。令該府卽爲捧供以入。
朴祐源,以兵曹言啓曰,來十一月初五日大駕詣景慕宮,初六日冬享祭親行時,以何營軍兵隨駕,何營軍兵留陣,而禁軍及馬步軍,以幾番幾哨磨鍊乎?敢稟。傳曰,以訓局步軍十哨,馬軍二哨及禁軍三番隨駕,以御營廳留陣。
朴祐源,以兵曹言啓曰,卽伏見黃海兵使具以謙習操後試射放中不中及各山城所在,各邑軍器與各鎭軍器執頉啓本,則各邑鎭城堞什物,故無大段欠缺處,而守護修葺之道,不可不申飭,故各該監色爲先從輕重決棍後,使之卽速修改之意嚴飭云矣。其所破傷,雖無大段欠缺,不過些少軍物,則各邑鎭常時趁不着意修改,致有此執頉之擧,其在重戎務之道,不可無飭,各邑鎭當該守令·邊將,推考警責,何如?傳曰,允。
朴祐源,以兵曹言啓曰,景福宮衛將崔澤,身病沈重,時月之內,差復無期,呈狀乞遞,今姑改差,何如?傳曰,允。
朴祐源,以訓鍊都監·禁衛營·御營廳言啓曰,依下敎,三營砲手,終日跟捕,尙未得蹤跡,誠不勝惶恐,別定將校,多率善放砲手,連加搜捕於城內外諸處之意,敢啓。傳曰,知道。
金文淳,以義禁府言啓曰,因兵曹啓辭,鳴申聞鼓人長湍府使魚錫定,令該府卽爲捧供事,命下矣。魚鍚定今方待命,卽爲拿囚之意,敢啓。傳曰,知道。
持平尹得孚啓曰,臣昏謬顚錯,初豈近似於淸朝耳目之任,而隨事僨誤,輒蒙假借之恩,感激洪私,冒沒隨行矣。適見徐有寧處分之過當,猥陳愚見,竊附匡救之忱矣。及承批旨,誨責諄切,臣方惶凜待罪,不省攸措,繼而得伏見傳旨下者,十行嚴敎,莫非臣僭妄之罪,臣奉讀未半,不覺惶汗之浹背,感淚之被面也。嗚呼,臣雖愚昧,寧不知鎭世道靖朝著之聖意,而有寧,以覆巢餘卵,得居風憲之長,拈出漏網之一巨魁,奮不顧身,極口論列,似若可奬而不可罪,臣疏中衮·貞·元衡之譬,只取其追律一款而已。乙丙·辛壬之聲氣相類,只謂其謀危聖躬之一段,而辭不達意,致有此責敎之丁寧,此已萬萬愧悚,而至於先大王諄諄之敎,則臣雙擎悲咽,不知所云。第此事在先朝則視同諸國舅之家,誠爲盛德事,而在聖上則恐不可一向容覆,公議旣出之後,亦恐沮遏不得,有寧疏四條中,其所被罪者,在此一事。故草草數語,只及於舊逆,有若遺忘新逆,自歸於沒着落之科,此莫非臣平日言議短拙,誠意淺薄,不能仰孚於君父之致,臣何敢一刻抗顔於臺次乎?請命遽斥臣職。答曰,勿辭。金文淳啓曰,持平尹得孚再啓煩瀆,退待勿論矣。傳曰,知道。
判敦寧具允鈺疏曰,伏以,臣卽一駑劣下品人也。殿下不知臣如此,畀之以莫重之任,臣受命踧踖,無所逃遁,遂乃處禁密之地,嘗朝夕之膳,此豈如臣疎賤所可承當者哉?夙夜畏懼,如履薄氷,一日二日,苟冀無罪者,三年于玆矣。日昨撤罷之命,出於不意,下情愕然,如有所失,及夫帳殿入侍也。恩敎鄭重,晉秩有命,固已萬萬惶感,而至於十二字恩綸之宣賜,尤是格外,諭之以著勞,申之以宥過,有若鐵劵之頒降,殆是千古人臣所未得者,臣雙擎奉玩,惝怳若夢境,殆不知所以自措也。噫,假使臣有筋奔走之勞,特不過職分內事,而獲免大段罪戾者,莫非王靈攸曁,何嘗有一毫可紀之功,而恩數之荐疊,一至此哉?臣雖闔門糜粉,未足以圖報萬一,只自感泣而已。夫輔國,重秩也,非人人所可濫叨者,況臣私義,尤有所異於人者,兄弟之一時竝據,古所未聞,寒門盈滿之懼,冞增怵愓,以公以私,何敢唐突承膺,而咫尺面命之下,不敢辭遜。雖不得不顚倒祗肅,退歸私次,悸懍尙切,玆敢冒入文字,仰暴衷懇。伏乞聖明,特賜俯諒,收臣新授之資級,以重名器,以安私分,不勝幸甚。答曰,省疏具悉。陞秩意在,卿其勿辭行公。
大提學黃景源疏曰,伏以,臣伏奉除命,復授以文衡之職,臣誠驚駭震惕,莫省攸措也。臣之情勢,有不敢冒塵三館,故數年前復叨此職,四違嚴召,引義乞免,幸蒙天地之仁,日月之明,曲賜鑑諒,特許遞免,臣至今惶隕感激,不知涕淚之交流也。今玆復授之命,又何爲而至也?以年則已過休致之歲,鬼事將迫,不可復責以翰墨之事也。以情則屢被彈劾之言,僇辱荐加,不敢自居以館閣之長矣,然則殿下之所以復授者,不過假一時之寵命,甚非所以重文衡也。往年諫臣之論臣者,臣已忘之,然臣始被劾於金養心,此未拜文衡之前也。再被劾於洪相直,此已拜文衡之後也,所被人言,若是其深且切也,故前後力辭此職者,良有以也。近世原任文衡者,雖被違言,而至於擧代則未嘗辭也,然諫臣猶以爲非,況復拜必遞之職,寧有去就之可論者邪?嗚呼,臣冒叨此職,居然已十四歲矣,螻蟻之賤,積受蹈藉,臣中夜追思往事,未嘗不寢驚而夢愕也。今桑楡垂盡之年,復叨此職,又何可喪廉忘恥,自歸於四維之外哉?召命之下,無以祗承,具陳誠懇,上瀆宸嚴。伏惟聖慈,俯賜矝諒,亟遞臣文衡之任,以靖私義,以安微分,不勝幸甚。答曰,省疏具悉。以卿宿礪何循例讓?所辭不允,卿其從速行公。
戶曹判書金華鎭疏曰,伏以,臣過蒙恩造,猥叨重任,寤寐感激,豈不欲圖報萬一,而蔑劣之才,了無措劃,疎闇之性,每多顚錯,受命十朔,何事自效?早晩僨誤,必無幸矣。雖以今番門額事言之,初因傳敎之錯聽,而自歸昏謬,終承仍揭之下敎,而不善周旋,事體所重,只知塡金之惶悚,懸額是急,不覺改塗之忽遽,未及稟旨之前,竟犯違命之科,伊時事狀,雖不敢費辭自明,若臣妄率之失,無所逃罪,今何可諉之郞僚,厭然爲倖免之計哉?日昨飭敎之下,雖承入侍之命,以此竢譴之蹤,末由冒膺,荐違召牌,伏地惶隕,靡所容措,連値齋日,今始露章自列。伏乞聖明,重勘臣辜犯,以勵臣分,少安私心,不勝幸甚。答曰,省疏具悉。若此則其將拘於判書之顔,不罪郞官乎?卿其勿辭,從速行公。
持平沈樂洙疏曰,伏以,人臣事君,其義有二,量能度力,審於去就,一事不能效職,一日不敢居位者一也。怵畏分義,惟命是趨,雖莫效於盡職,要自期於殫誠,至於力所不及,心所不逮,則惟俟罪戾而止者一也。今臣之叨歷三司,已周歲矣,識不足以辨事,言不足以動人,伈伈就列,尙未蒙合辭之一允,而猶自因仍低回,則顧何論於量度之義,而竊自附於奔走之計耳,噫嘻,合啓之爲虛文久矣。如臣愚陋,固無以一言格天,則惟是日日詣臺,以自盡於殫誠之義,而不幸臣之舊患風眩,忽添頃日詣臺之後,欲起還仆,無以自强,於是乎臣於事君之義,二者俱失,而怛然寸心,若不容於枕席轉側之際矣。況今藎臣纔已休退,聖念益軫憂勤,正是淬勵群工,振刷百度之時,則宜先擇其剛方自重之士,置之臺閣耳,雖使臣無疾,粗效於奔走之列,而猶不可如舊苟充,又況此亦不得自力者乎?此臣所以不得不號呼天門,煩尺疏而冀遞職名者也,臣於陳病乞免之中,敢有瞽言之附陳,前後諸臣之以招賢爲請者多矣。殿下未嘗不納,而所致之賢,乍至旋歸,未聞一言之見用,則或疑殿下之於求賢,侈虛禮而少實心也。至於一儒臣之歷過城外,竟不造朝,則或不幾於過路要致,猶有欠於招延之誠乎?見今國勢甚孤,人心靡定,惟彼諸賢,苟可以召而致之,則其言雖若過高,其議雖若太激,而所以扶國脈而鎭世道者,必在於不知之中,此非臣言,亦國人之所共言也,惟冀聖明之留意焉。臣方治疏,猥蒙召牌之儼臨,病情添劇,如右所陳,情自阻於殫誠,罪則犯於逋命,惶懼踧踖,無所自容。伏願聖明,治臣之罪,以肅朝綱,遞臣〈之〉職,以安私分,俾得少加調治,稍尋生路,庶可以復得自力於奔走之末矣。省疏具悉。所陳思欲加之意焉,爾其勿辭察任。
己亥十月二十七日,兼春秋朴行淳,宗簿寺啓目,安春君烿,莫重法講,未及待令,照律施行,何如?啓。傳曰,依允。
己亥十月二十七日辰時,上御誠正閣。軍士房承旨入侍時,右副承旨朴祐源,假注書徐鼎修,記事官金健修·徐龍輔,以次進伏訖。上命祐源讀奏公事訖,命書判付。上曰,奉命翰林,何時當入來云耶?祐源曰,昨有催促上來之敎,故自本館卽令知委,而上來遲速,姑未聞矣。命書傳曰,閣臣不備,提學·直閣前望單子入之。命退,諸臣以次退出。
己亥十月二十七日未時,上御誠正閣。軍士房承旨,禮房承旨入侍時,左副承旨徐有防,右副承旨朴祐源,假注書徐鼎修,記事官權應奎·金健修,以次進伏訖。上命有防等讀奏各房公事,仍命書義禁府公事判付。命書傳敎曰,新除授奎章閣提學李徽之,已於一提學徐命膺在藩時,兼帶之例有之,使之遞來後肅謝事,分付。又命書傳敎曰,奎章閣提學李徽之仍察,傳敎以下諭爲之。命退,諸臣以次退出。
己亥十月二十七日申時,上御誠正閣。坐直承旨與宣傳官入侍時,右副承旨朴祐源,假注書徐鼎修,記事官徐龍輔·鄭東浚,宣傳官沈默之,以次進伏訖。上曰,自古後苑,多有虎豹踰入之事,而每令捕捉矣,今番亦有虎跡,故使之設機穽捕捉,而尙未捕云,軍門擧行,可謂駭然矣。命書傳敎曰,近來虎患,如是狼藉,至於昨日,蹤跡尤甚無疑,今番又復如前不捉,則亦可謂軍門有紀律乎?以此申飭,期於捉得。命退,諸臣以次退出。
上在昌德宮。停常參·經筵。
申時,日有左珥。
夜三更,雷動電光,自三更至五更,灑雨下雨,測雨器水深五分,五更,巽方坤方有氣如火光。
徐有防啓曰,明日常參·經筵,拜表相値,視事頉稟。傳曰,知道。
傳于徐有防曰,禮房承旨入侍。
徐有防啓曰,摠戎使李柱國,以本廳別驍士都試試取事,今方出去矣,所佩密符及兼帶左邊捕盜大將命召及大將牌·傳令牌,來請還納,何以爲之?敢稟。傳曰,仍佩往來。
朴祐源啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營廳〈從〉事官來言,今日本廳軍兵日次私習云矣,敢啓。傳曰,知道。
傳于朴祐源曰,坐直承旨入侍。
大司憲前望單子入之,趙時俊落點。
掌令前望單子入之,申致權落點。
假注書徐鼎修書啓,臣敬奉聖批,馳往傳諭于廣州沙川司憲府掌令金鍾厚所住處,則以爲,臣荐違恩召,投章徑歸,負罪至重,恭竢嚴譴,聖度如天,特賜原貰,從以卽賜批答。又命近侍,趕及窮巷,臣秪奉拜讀,辭敎之優渥懇摯,去而有加,臣非木石,寧不感泣,第其區區迷執,今亦如昨,終不敢爲變動之計,孤負恩眷,展轉至此,是豈爲人臣子所敢安者哉?惟早被誅罰,可以肅朝綱而礪臣分耳,伏地戰悸,不知所達云矣,敢啓。傳曰,知道。
備忘記,嗚呼,寡人不穀,有大罪過大愆尤,不克仰副天意之眷顧,以是天乃降災荐疊,譴告諄複,殆若耳提面命,必欲開建牖惑者然,寡人不穀,悸恐戰兢,不知所以措躬也。冬雷之作,挽近以來,幾無曠歲,而至若今年,則九月十月之間,三有是災,噫,其異矣,災不虛生焉。嗚呼,不穀迷茫,雖不知何樣危兆殆機,伏在何地,然惟是慈覆之天,不忍終棄予不穀,警之戒之,丁寧不已。伊今以後,寡人不穀,若不側身修行,改心易慮,則天心雖至仁,又安望其更示儆予之災歟?怵惕之極,不敢支辭長語,以效應文之擧,自今日減膳五日,大抵上天之示譴,寡人之致災,豈無所以,亶由人事之失於下而然也。近日朝廷之上,含默成風,昌言不聞,寡人有罪過,居言責之官者,顧瞻不言,寡人有愆尤,任論思之職者,容悅爲事,以至朝象民憂,又皆一切擔却笆籬邊,如是而雖冀治致郅隆,無異却步求前,反鑑索照也。玆豈非君臣上下所可瞿然悚然處乎?凡我股肱喉舌耳目經幄之臣,無以予不穀,謂無足有爲,自予衮闕,以及時政,苟有所知,盡言不諱,少答仁愛之天,三致警告之意也。
徐有防,以儀軌廳郞廳,以都提調意啓曰,三都監儀軌,旣已畢修正,移送春秋館之意,敢啓。傳曰,知道。
金文淳,以刑曹言啓曰,唐錢買賣罪人等今日內決放事,命下矣。安州人金遠聲,京居床廛人林重新,以私鑄錢知情買使之律,各決杖一百,竝流三千里定配。米廛人閔重瑗,以林重新之隨從,減一等決杖一百,徒三年定配。義州人申處坤·邊得元等,以不應爲事理重之律,各決杖八十。其餘全光烈等十一人,以詐欺官私,以取財物,而一貫以下杖六十之律,各決杖六十。金重賢,以金遠聲之子,依家人共犯,只坐尊長之律,勿論。安州囚金弘肇·柳天采·黃子運·金龍麟等,竝自本道分輕重勘處事,發關分付于該道道臣之意,敢啓。傳曰,知道。
正言李濟萬啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請柒原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海亟令王府,刻期發捕嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情。請申大年亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情,請鄭致達妻使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施孥戮之典。答院曰,不允。措辭見上
己亥十月二十八日午時,上御誠正閣。禮房承旨入侍時,左副承旨徐有防,假注書徐鼎修,記事官金健修·鄭東浚,以次進伏訖。上命有防讀奏公事。上曰,旣有翰圈之命,而尙不擧行何也?有防曰,在外翰林尙未入來故似然矣。上命書傳敎曰,翰圈更待下敎擧行。以慶尙監司李在簡薦新及進上靑魚,限內不得封進,惶恐待罪啓本,命書傳敎曰,勿待罪事回諭。命退,諸臣以次退出。
己亥十月二十八日申時,上御誠正閣。坐直承旨入侍時,右副承旨朴祐源,假注書徐鼎修,記事官徐龍輔·鄭東浚,以次進伏訖。上命讀義禁府公事,仍命書判付訖。命書傳敎曰,明日拜表,一司不備云,山林外,在外臺諫許遞,前望單子入之,待下批牌招察任。以持平沈樂洙牌招啓辭,命書傳敎曰,牌招。上曰,近來夜漏甚長,實難消遣。仍命祐源與史官輪讀宋史第三卷各數板後。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
金文淳啓曰,持平尹得孚引避退待,已至多日,而掌令申致權,持平沈樂洙牌不進,尙未處置,事甚未安,諫院除在外外,大司諫徐有元,正言李濟萬,竝卽牌招,以爲處置之地,何如?傳曰,允。
傳于李得臣曰,左副承旨入侍。
以掌令申致權,持平沈樂洙牌不進罷職傳旨,傳于金文淳曰,只推。
金文淳啓曰,持平尹得孚引避退待,已至多日,尙未處置,事甚未安,掌令申致權,持平沈樂洙,旣有只推之命,竝卽牌招,以爲處置之地,何如?傳曰,允。
金文淳啓曰,大司憲趙時俊陳疏入啓,執義兪彦鏶在外,掌令金鍾厚在外,申致權牌不進,持平沈樂洙牌不進,尹得孚引避退待,今日以監察茶時之意,敢啓。傳曰,知道。
傳于李義弼曰,左副承旨與三使臣·全羅監司同爲入侍。
左承旨李得臣,右承旨金文淳,左副承旨徐有防,右副承旨朴祐源,同副承旨李義弼,伏以,是月純陰之月也,半夜一聲,又何爲而發也?向於季秋之烖,君臣上下,猶且恐懼警惕,思所以修省消弭之方,況在此月而此雷乎?臣等伏見夜下備忘,責躬之敎,求助之意,丁寧懇惻,有足以上格天心,下答群情,臣等聚首奉讀,竊不勝欽仰感歎,假使臣等刺口盡言,寧有出於此者乎?噫,言官之顧瞻,論思之容悅,朝象民憂之一切擔却,實是今日之膏肓,此固群下之罪,而亦豈非殿下有以啓之耶?嗚呼,殿下之求言,非不切矣,而謇諤無聞者,是虛受之量,有所未盡也,殿下之開講,非不勤矣,而啓沃無效者,顧問之誠,有所未盡也。董飭之敎每下,宵旰之念恒切,而朝象有泮渙之歎,民生有困瘁之憂者,殿下正朝廷之實政,爲民生之實德,亦有所未盡而然也。十分工夫,一半分未盡,則猶未謂之極工,況今許多未盡分者,豈止一半而已哉?今以聖諭中却步求前,反鑑索照之敎觀之,殿下旣知其如是爲病矣。其所以對症投劑之道,惟在於行之一字,殿下之病,若在於却步,則何不進其步而加竿頭之工,殿下之病,若在於反鑑,則何不磨其鑑而開半畝之光乎?進步在於身,磨鑑在於心,倘我殿下於身心上實下工夫,則前所謂許多未盡分者,不患不到聖人極處,何憂乎言官之顧瞻,論思之容悅,朝象民憂之一切擔却也?惟殿下懋哉懋哉。答曰,陳規之說,無非切實,當留意矣。
傳于朴祐源曰,右副承旨入侍。
都承旨前望單子入之,鄭民始落點。
傳于李義弼曰,新除授承旨牌招察任。
傳于李義弼曰,日寒如此,三營門軍士墻外搜捕者幾名,知入。
傳于朴祐源曰,內外搜捕軍卒,知其名數,自各其營卽爲饋粥,搜捕武藝別監,亦自訓局饋粥事,分付。
備忘記,惟予伸情寓慕之道,但是享祀一事,而適患寒疾,方在調將,且齋日在明,有妨致潔,景慕宮冬享祭則以攝儀改書出,臘享祭則以恭依頒布事,該房知悉。
備忘記,俄因獻納趙鍚穆疏,繼因大司憲趙時俊疏,有令廟堂稟處之命,本事關係民隱,豈可以陳腐視之,作爲休紙也?明日次對,適有所愼,雖命停止,當於數日內,欲爲晉接,使廟堂之臣,預爲消詳,登筵日稟處。
備忘記,明日次對停。
領議政徐命善,左議政洪樂純等箚曰,伏以,昨夜轟燁之異,又何爲而發也?向來靑臺之報,雖在季秋之月,上下恐懼,猶且交儆而不怠,況今陽伏於下,於是爲冬,而不寧不令,殆無異盛夏之作解也乎?臣等中宵整衣,繞壁彷徨,竊不自勝其憂虞之忱,不知此時玉樓,若爲淵衷,臣等聞殷憂啓聖,多難興邦,此天所以仁愛明君,輯寧其家也。故眞德秀之告,其君曰,祥多而恃,未必不危,異象而戒,未必不安,然則回災爲祥,亶在殿下對越之如何?伏惟聖學高明,閱理甚熟,凡諸修省之方,固不待臣等之加勉,而第念治道汙隆,專係任人,用舍之際,一或失當,則假使良法美制,咸有成績,無以見其風動徯志之休矣。夫人君所與共天職而代天工者,惟輔相是已,如臣等之庸陋譾劣,最居人下者,何嘗一毫近似於燮理之責,而不量人器,苟然充位,朝象之泮渙轉甚,而旣不能彌綸,人心之玩愒成習,而亦不能率厲,紀綱之日趨委靡,而無所振刷,事務之日歸叢脞,而無所修擧,天之誡告,安得不諄複,而消弭之政,豈有過於斥退臣等哉?遇災策免,雖是故事,臣等所懇,實出肝膈,今日拜表,亦不敢爲進退之計。伏乞聖明,亟命鐫削臣等之職,仍治臣等尸位之罪,以答天譴,以警具僚,千萬幸甚。臣等治箚將上之際,伏見備忘下者,咎徵之來,罪在群下,而歸之聖躬,過自剋責,至減常供,庸寓貶損之意,廣招讜言,敷示求助之誠,周宣之側身正行,齊景之反己修德,何以加此?天人之理,捷如影響,轉移之機,不外方寸,倘殿下一此匪懈,夙夜祗敬,則庶見昌言之盈匭,自致天心之底豫,而顧臣等孤恩負職之人,亦可以知所處矣,臣等無任拱手俟命之至,取進止。答曰,省箚具悉卿等之懇。天之眎警,至再至三者,豈無所以而然哉?一則寡人不穀之罪也,二則寡人不穀之罪也。方切悸懼踧踖,思所以一分修省之道,此際卿等箚語,足可爲側身之一助,敢不需用不忘也哉?卿等勿以策免故事,爲循常之讓,卽起視事,董勵群工也。仍傳曰,此批答遣史官傳諭于領·左相,今則日勢已晩,査對時急,卿等卽爲進參事,竝爲傳諭。
左議政洪樂純箚曰,伏以,近日日氣乖宜,臣尋常憂慮,果然仁天之警,又發於前夜矣。攬衣繞壁,驚懼罔措,謹隨首席之後,聯進一箚,以冀策免,繼伏承傳敎下者,敬天之誠,責躬之意,丁寧反覆,無以復加,而又求助於臣隣,臣耿耿孤燭,奉讀流涕曰,吾君聖人也,凡行於政令,出於絲綸,勅勵群下,愛養民生者,皆得其當,鮮違天則,宜其致祥,不宜致災,而秋冬之雷,至再至三者何也?況今遇災兢畏,不敢自恕,如孝子之事親無隱,此眞聖德事也。讀此敎而孰不感激涕泣,孰不欲盡言不諱耶?況臣之受恩如天,位居輔相者,其敢有一毫欺隱乎?嗚呼,殿下誠聖主也,臣誠不肖臣也。以聖主而置不肖臣於燮理之位,寧不拂天之意,召天之災乎?臣請數臣欺心欺君欺天之事,以爲消弭之端焉。殿下聖質,聰明仁武,可以興至治,臣不敢求聖過於無過之中,而猶有一二事有不安於臣心者,人心卽天理也,人心之不安處,卽天理之不安處也,旣不安於天理,則其致災固也。今日急務,無過於廣儲嗣,而臣於向筵,草草提說,嗣後囁嚅不敢言,臣欺心一也。臣侄奉朝賀臣國榮宣麻之前,不敢入闕,固也,而遽下親臨之敎,君臨臣家,過擧也,雖卽還寢,而聖人辭令,不宜若是,臣委以事過,囁嚅不敢言,臣欺心二也。嗚呼,國家不幸,匈逆層出,誅討不可不嚴,隄防不可不固,而株連之害,亦不可不審也。若以其平日之親於凶逆,謂之預聞凶謀,則其名不出於賊招,其身已陷於罔測,其人固無足道,豈不有傷於王者寬大之政乎?且又有深慮焉,人心不古,世變百出,此後不幸逆亂復起,則雖無故之人,苟有不悅者,指之曰,某與某相親,必無不知之理,驅之於逆窠,則其能自伸者幾何?當己丑之獄,故相臣鄭澈,告于宣廟曰,逆賊,大惡也,豈有兩汝立,以此得免者多,此豈非今日可法者耶?臣嘗有此心,而囁嚅不敢言,臣欺心三也。嗚呼,向來戚里之禍,可勝言哉?眞所謂一國三公,吾誰適從者也,當是時也,特立不屈於三賊之門者鮮矣。其腹心羽翼,誅鋤旣盡,其餘知其顔面,識其門庭者,今日朝紳,誰能免此,是故雖有欲論時事者,或恐言發之後,人或指之曰,某某黨也。渠安敢有言,吹毛索瘢,反爲其害,居臺閣者,不過吹覓諸逆枝葉之枝葉,以示嚴討嚴防之意,而此外官邪時弊,了無所干,雖日下求言之敎,言之所以不來者,蓋群疑猶末定故也,臣嘗有此心,而囁嚅不敢言,此臣之欺心四也。臣之欺心,大略如此,上而欺君欺天,臣罪至此,上天安得不疾威乎?嗚呼,臣素性愚樸,雖朋友不欲欺,今也自甘欺心,負殿下如天之恩,此亦染於宿習而然,臣實自悼,今於傳敎之下,忽然感傷,怵然警懼,此正天理之發見者也。天理旣發而又復閼之,是終爲欺心之人,其罪死不足惜,玆敢瀝血以陳。伏乞聖慈,亟賜譴斥,以答天譴焉。取進止。答曰,省箚具悉卿懇。君臣之間,貴尙無隱,無隱猶無欺也。凡於注措施爲之際,執此推究,則焉往而不濟事不做功乎?況當修省之日,有此敷奏之言,繼此所望,又在於卿,益懋是工,而予亦欲以是自勉耳,至若箚中斥退之請,得非過當之說乎,然又可見卿不欺心之一段,此何等時耶?卿其安心勿辭,卽起視事焉。仍傳曰,此批答遣史官傳諭于左議政。
吏曹判書宋德相疏曰,伏以,臣於月初,祗承聖批,責臣以公事私義,奬臣以藥石義理,末乃以卽起造朝,副此如渴之望爲諭,首尾數十百言,勤勤懇懇,如父詔子,今古人臣,曾有獲此於其君者歟。臣衰老心腸,本自易感,伏地擎讀,但有涕淚,臣旣蒙玆異恩,亦未敢蠢動,則宜卽疾聲申籲,冀卒準許,而不惟臣以屢瀆於旬日之內爲懼,狗馬賤疾,比益添苦,無以自力,治疏至今,泯默稽緩之罪,雖無所逃,亦竊以爲,區區衷情,庶或見憐於慈覆之天,終有以反汗矣。踧踖以俟,奄踰一望,而迄無所聞,臣撫心自悼,罔知攸處,玆不得不冒萬死煩控焉。嗚呼,以臣無似,固宜守分丘壑,而仰感恩遇,遽膺嚴召,報效蔑如,蹲冒許久,四方傳聞,固已疑臣之心跡矣。臣又樣不入俗,性昧涉世,當時象混淆之辰,處左右生疎之地,誠未見孚,識未周物,而言必衝口,人不及戒,動輒生疣,隨事做謗,兼且才疎而意廣,志古而手澁,計慮無當,醜拙自露,然則臣之欲酬聖渥,適足爲仰累聖鑑,故一退固已自定于心,而意外濫職,拶到目下,有不可以更事遲延,甘自歸於貪恩饕榮之科,故遂乃猝犯逃遁之辜,仍添違傲之罪,此則臣固已自知其萬死猶輕矣。然旣往之事,無論其如何,置之不復道,可也。惟是臣宿症,本是難醫之疾,而每値寒節,一培危劇,委頓呻楚,朝夕難恃,雖欲强勉還朝,以副聖旨,而其道無由。竊念銓衡之職,地重事要,而長官久曠其位,多窠不免積滯,雖有佐貳,有難盡攝,則以臣之故,瘝廢重務,弊端百出,此又臣之罪,而雖以朝家事體言之,亦豈可一向任置,不爲變通也哉?嗚呼,勇退高標,遠邁急流中,若水,而非漢帝,又無以成一絲之高焉,臣非不欽尙感歎,而特以先公後私之義,不敢不言矣。聖敎縷縷,牖迷諄複,臣固不復敢煩溷,而第恐殿下早晩必有不用臣言之悔矣,噫,以彼擔負,一朝脫屣,曾不遲疑,而如臣愚陋無用者,名掛朝籍,長時撕捱,實彼之罪人也。彼之妙年長往,而許之不俟終朝,顧玆年至病痼,而一時鞶帶之褫,尙靳允兪,則豈非所謂生成之偏,猶有憾於天地之大者歟?且夫大臣,聖上之所禮貌,喉司,命令之所出納,而緣臣妄言,或引嫌廢對,或投章徑出,臣亦自覺其騷擾不靖,益增罪戾矣。何幸大僚能容,諸官隨恕,朝著靜帖,十穩九便,臣震攝之餘,欣釋難勝,而其初愚妄,誠可哀也已。假使臣無病而得至殿下之前,其發言處事,不過如斯而止,則只自速其釁孼而已,有何補於國事哉?伏乞聖明,特垂矝憐,亟命改正臣職秩,俾臣得以安意調病,獲延殘喘,不勝大幸。答曰,省疏具悉卿懇。自卿之去國,予心倀倀,卿之幡然改圖,從近造朝,予日望之,屈指以竢矣。今已再閱月而遐志愈固,深引彌懇,予於是乎左右顧而茫然如失,不知所以何以爲說也。方今朝象國事,前批旣諭,更不須言,加以此際,又致轟燁之異,天意丁寧,若有提誘者然,顧此戰兢之衷,當復如何?目今求助之責,責之言責,而未見副其責之效,固是予言敎,不足輕重於感發臣隣之致,自顧慙恧,無辭慰譬,此時勤攻之事,不望於如卿宿儒而何哉?惟玆一事,又不在於卿出世與不出世之間,卿何忍不言,重負予慇懃之意歟?此猶不得已之說也。予則以爲,卿之一出,決知其必勝於九疏十疏,更冀卿勿復控辭,卽起上來也。仍傳曰,此批答遣史官傳諭于宋儒賢處。
大司憲趙時俊疏曰,伏以,臣於去夜,忽伏奉憲長除命,從前蔑效之地,已切愧懼,況當求言之時,無路稱塞,適又賤疾昏眩,觸傷於鎭日赴衙之餘,挾感添劇,落席叫痛,束帶趨朝,實無其望,自犯違慢之罪,冞增悚惶之忱,卽因拜表之闕參,致勤喉院之請牌,自畫之義,迷不知變,疾病之苦,益難自力。伏願聖慈,亟命削臣職名,治臣罪犯,以警具僚,以安私分焉。嗚呼,挽近以來,冬雷之作,便成恒有之災,殆乎無歲無之,人心恬憘,靡所警惕,古人所謂多災之國,玩以爲常者,正爲此也。至若數月之間,三示警告,比年所無,往牒亦罕,乾道幽遠,不敢測度,天意丁寧,灼有提諭,迺者十行絲綸,怵乎畏威之意,藹然求助之誠,雖成湯之自責,周宣之仄修,何以有加。昔第五倫,每讀光武詔書曰,此聖主也,是誠先獲之言也。雖使臣欲效螢爝之微,仰答芻蕘之詢,而所可言者,莫切於是,所當勉者,不外於此,臣何敢更煩陳腐之說,自歸應文之科乎?噫,言之非艱,行之惟艱,知之非難,改之尤難,人事有失,天乃示譴者,殿下旣言之矣。修行而應天,改心而弭災者,殿下旣知之矣。敢問殿下所行之者,修何等人事也,殿下所改之者,在何等政令耶?苟無行之之實,改之之實,而徒言之而已,徒知之而已,則臣恐聽卑之天,疾威也甚,不但式月生災,抑將逐日降警,終至於視天茫茫,泄泄伈伈,倂與災異而不作,則此豈不大可懼哉?告我之天,猶可爲也,忘我之天,不可爲也。今日者,卽天之愛殿下,而不忘殿下者也,如是而不能大警動大振作,以答愛我之天,則國之安危存亡,可從而決矣。苟無上天前夜之申告,安有殿下今朝之責言乎?人皆曰,雷是災也異也,臣獨曰,祥也福也,此在我殿下行之以實,改之以實,一轉移間事也,何難而不爲乎?顧今人事之所勉行,政令之所改易者,使臣熟數於前,則眞所謂難徧而毛擧,而若論其召災致異之大,則莫急於懲討之不行耳。噫,以兩魁之極凶大逆,尙逭三尺之誅,久切輿情之同憤,以致天心之不豫,矧又宿衛撤罷,內無忠藎之托,國勢孤弱,外多憂危之象,鋤惡之急,縱賊之慮,比向來尤不當少緩,而喉院議啓,何故而命撤,三司聯籲,何爲而靳允?人之所欲,天必從之,則殿下久拂人之所欲,天安得不以災警之耶?凶逆之罪,殿下旣言之旣知之,則擧國爭請,不行其討,上天赫威,不改其圖,如是而烏可爲行之以實,改之以實之道乎?噫,天以億兆民命,付畀我殿下,民之休戚,天必與焉,臣未知今日民生,休乎戚乎,連歲大歉,今秋小登,廊廟之臣,牧守之人,視以豐亨,莫念艱難,凡於賦民之際,未見益下之政,公逋私債之積歲流來者,同時竝督,使我小民,致有豐年,不若凶歲之謠,誠亦哀痛處也。日昨軍保之不許作米者,辭敎反覆,勤勤懇懇,慮以權利,諭以滯穗,悉燭得蔀屋下疾苦生涯,此殆一言興邦者也。王言誕播,民心鼓舞,因此而庶幾孚格天意,迓續休命,而頒綸未幾日,忽有此警告之異,或者我殿下爲民之誠,止在此作米一款,而至於若保之德,如傷之仁,未有能念念焉不忘,事事焉皆然而然耶?噫,軍保之或布或米,所關無大,爲惠亦細,而若殿下仁民愛物之盛德至意,推此一端,他可驗矣。殿下誠能因是心而加於政,凡有一木一石之役,思出於民而曰,此無或厲民歟,一縷一粒之費,念取於民而曰,此無或病民歟,言玆在民,動玆在民,無一息少忽於民,無一政有後於民,如有利於民者則實心以行之,損於民者則實德以改之,則今玆軍保細事,在殿下,不過齊牛之少仁,而若其擴而充之,推而大之,唯在聖上方寸之中耳。若是而天不感人,災不爲祥者,臣未之聞也。噫,上天無言,人辟代之,人辟在上,臣下匡之,臣下而無言則天職瘝矣,天工廢矣。高高之帝,示之以災,告之以威者,卽天道之必也。今殿下以近者含默之習,爲今日災異之祟,深斥容悅,廣開不諱,消災之要,無過於是,而倘殿下心惡其容悅,則容悅者必不售焉,誠好其不諱,則不諱者爭自至矣。惟殿下好惡之感,卽言路開閉之機,與其求之於一札之間,孰如反之於一心之上耶?不然而徒區區於言語辭令之末曰,官邪爾何不規乎,衮闕爾何不補乎?不勉其所好而行之,不斥其所惡而改之則雖堯鼓日懸,虞木日設,適足爲訑訑之拒,安得有諤諤之來乎?臣於此,竊有所自愧而繼以慨歎者,夫臺閣者,耳目之寄,而耳目之官,憲長尤重。祖宗朝名臣碩輔,歷遍淸顯,而未拜是職者,或多有之,故相臣閔鼎重,初長柏府,至有誇耀家人之語,世至今傳之,其不可人人冒授也,於此而亦可審矣。近年以來,堂堂淸朝之都御史,作一輪差之冗官,雖以如臣極疲軟沒風裁者,數歲之中,六叨見職,一味喑啞,言責之失職,臣固自訟,而名器之玷辱,誠非細憂,若論前後不言之罪,臣實爲首。伏願殿下,申飭選部,另加擇擬,稍復古規,則如臣者自在刊改之中,而亦可爲愼簡諸臺,一新言職之道,此豈不爲今日務實消災之一助也哉?獄囚之久滯,亦爲干和致異之端矣,前後聖敎,每於審獄恤囚,不啻勤摯,而見今秋曹重囚之未完決者,其數尙多,臣謂亟令該曹,趁卽詳覈,置辟疏冤,無或少稽焉。臣纔解秋堂,適有愚見,略此附陳焉,臣無任屛營祈懇之至。答曰,省疏具悉。値此遇災之日,方切戒懼之心,卿疏陳列,無非藥石,予庸嘉乃,益思體驗之道,疏中連歲大歉之餘,今秋少登,而公逋私債之同時竝督,使民有豐年不若凶歲之謠者,誠切至之論也。此一條,方令廟堂,使之勿循常例,從長覆奏,以爲一分仰答天譴之道,在今日紆謨之地者,寧不出謀發慮,思副予意之萬一,第欲觀之也。末端刑曹重囚之未完決事,卿言誠是,劃卽詳覈,可置辟者置辟,可疏冤者疏冤,如卿疏中云云,則抑或爲弭災導和之一端,亦欲使該曹酌決也。卿其勿辭,斯速行公。
大司諫徐有元疏曰,伏以,雷異之告警,式月斯生,而至於昨夜則極矣。自昏抵曉,陰雨如霔,聲光轟燁,方當收藏閉固之月,有此震發奮激之象,噫嘻,此曷故焉?臣愚死罪,未敢知聖上幽獨之中,有何蔽痼之心,而天之示戒丁寧,一至此哉。宋孝宗時,有冬雷之變,朱子進箚曰,間者冬氣太溫,雷電震激,嗣歲之計,尙有可憂,臣追跡前事,以深求之意者,德之崇有未及於天歟?業之廣有未及於地歟?政之大者或未擧,而其小者無所繫歟?刑之遠者或不當,而近者或幸免歟?君子或未用,而小人或有未去歟?直諒之言罕聞,而諂諛者衆歟?責人或已詳,而反躬有未至歟?必有是數者,然後足以召災而致異。噫,大賢之告其君者,亦不過如斯而已,此豈非千古切至之論乎?伏願殿下,驗之身心,猛省惕念,發號施令之際,常若皇天上帝臨之在上,罔敢有一毫私意,參錯於其間,而申命大小臣隣,一心精白,交修胥飭,則上帝鬼神,還收威怒者,庶乎其不旋日矣,惟殿下懋哉懋哉。仍竊伏念,目今藎臣謝事,宿衛空虛,國勢之孤危,人心之渙散,靡所底定,凶孼潛伺,亂萌未折,枝葉雖或剪除,而窩窟尙未破碎。妖如鄭妻而偃息於畿島之內,凶如龜柱而戴頭於海棘之中,天下無誅逆之典則已,誠有之,王章之尙不加於此兩賊者,其可曰,天之經地之義,而亂臣賊子懼乎?頃當親臨慮囚之日,臣竊伏見京外罪囚詳覆文案,輒詢僉議,各以其罪,無一輕宥,大聖人愼法恤刑之意,臣實欽仰,此猶雜犯,而其不可屈法容貸,若是之嚴,況君讐國賊,人得以誅之者乎?然則朱子所謂遠者或不當,近者或幸免,不幸近之,而今日致災之由,安知不兆於此也?三司之請,已閱三載,一兪之靳,尙如一日,此固臣等誠意淺薄,不能格天之罪,而亦豈不有歉於可怒在彼,已何與焉之道乎?伏乞聖明,念天戒之可畏,諒群情之難遏,亟降明旨,夬從三司之請,其餘府院之啓,次弟允許,以答天譴,以伸公憤焉。且兩山林之告歸,月已再易,而一味肥遯,無意造朝,一儒賢之戞過城闉,飄然遠引,聖心虛佇,朝野想望,招徠之誠雖切,而羽儀之美邈然,可勝惜哉?亦願務積誠禮,期於必致,俾無不承權輿之歎。臣治疏將上之際,得伏見傳敎下者,以言責之官,顧瞻不言,誨諭嚴截,臣於是,慙悚震越,罔知攸措。噫,上有虛受之量,下無謇諤之風,若論其罪,臣實爲首,乞伏嚴誅,以爲人臣不言者之戒,千萬幸甚。省疏具悉。所言雖無指陳闕失,惟勝於不言,思欲體察,爾其勿辭察職。
敦寧都正申思運疏曰,伏以,臣於病伏鄕廬之除,忽伏奉除命,以臣爲敦寧府都正,榮動田里,感激靡措,第此職名,有敦寧然後方可行公,今臣旣無敦寧,則揆以法例,自在應遞,玆從縣道,敢控短章。伏乞聖明,特命照例遞改,以存公格,以安私分,不勝幸甚。省疏具悉。疏辭下該曹稟處。
正言李濟萬疏曰,伏以,臣之自來情勢,夫豈有冒居言責之望,而薇垣新命,半夜臨降,繼有牌召之命,怵畏義分,不敢言私,冒沒出肅,因仍盤磚,隨行逐隊,只傳故紙,未敢出一言論一事。以副我殿下廓恢之盛意,每自循省,無面可顯,迺者雷異發於中宵,雨雪轟燁,氣像危怖,臣攬衣驚起,繞壁彷徨之際,伏見傳敎下者,十行絲綸,丁寧懇惻,上以引咎聖躬,下以誨責臣隣,噫,如臣骳骫不職者,不足備數於臺閣,而若其顧瞻不言之罪,臣實爲首,何以自解?伏地悚恧,譴罰是俟,臣豈敢自處言官,唐突仰復於至誠求助之下哉?第伏念,方今聖明御極,新化方暢,八路稍登,方內粗安,奈之何上天之警,諄復不已,再告於九月,又告於今夜也?天意深遠,未易窺測,而人事之未當乎天心則分明有之,臣反覆究繹,雖不知何政之爲失,何事之爲舛,而臣竊瞷殿下,聖志非不勤勵,而萬機酬酢,不越乎文簿之瑣細,庶務裁察,不過乎格例之當否,睿學非不高明,而三講作撤,有歉乎殷湯之日躋,兩對晉接,有愧乎成王之月將,討逆非不英斷,而近畿黜置,只見巨魁之偃息,海島加棘,尙聞猾賊之無恙,求賢非不勤懇,而宿德在野,終欠招旌之誠意,元老遂初,未盡縶駒之盛禮,崇儉之意非不切也,而土木之役,間涉興作之嫌,經費之用,不免尾閭之歎,恤民之念,非不摯也,而哀痛之敎,徒頒於綸綍之上,愁恨之聲,未已於田里之間,凡此數者,皆足以致天怒而召天災,則其所消弭之道,亦不過反是而已也。伏願殿下,勿謂治道之已臻,而益勵聖志,勿謂德業之已崇,而益勉聖學,勿以枝葉之略鋤,而懲討益嚴,勿以誠禮之已盡,而招延益勒,益崇儉德,掖庭有曳地之風,益恤民隱,蔀屋無懸磬之歎,則轉災爲祥,回否爲泰之道,亶不外是,伏願殿下,懋哉懋哉。臣無任屛營祈懇之至。省疏具悉。疏陳雖謂之切中時弊,可也。思欲省勉,爾其勿辭察職。
校理金宇鎭,副校理李儒慶,修撰朴天行等箚曰,伏以,雷發於收聲之後,一猶可愕,其況至再至三,又在此純陰之月耶?臣等伏見夜下傳敎,責躬之言,求助之敎,十行絲綸,丁寧懇惻,臣等雖甚愚劣,豈可無一言,以副我聖上恐懼修省之至意也哉?噫上天警告之若是諄複者,是誠仁愛我殿下,玉成我殿下耳。詩云,畏天之威,于時保之,今於轟轟之聲,燁燁之光,聖心有懍惕之益,國事有奮勵之效,則惟彼荐疊之警,適足爲提醒我殿下對越之誠,鼓動我殿下宴安之心,而卽可以回災爲祥,轉危爲安,此豈非董子所謂天心仁愛,欲止其亂者耶?今殿下之自期,何如?願治,何如?而臨朝發歎,治不徯志,回顧國事,茫然如失,此曷故焉?噫,人主爲治之本,不出乎勤講學·明刑政·振紀綱·節財用四者,而以言乎講學,則三講兩對,作撤無常,時或,開筵,不免爲應文之歸,此莫非如臣等輩苟然充數,未能當聖心而補聖學之致,然在殿下講學之工,豈不有愧於大禹惜陰之誠,成湯日新之德耶?以言乎刑政,則春秋之義,莫急於懲討,而國賊未誅,窩窟自在,三司之故紙,二字之例批,便作幾年文具,當斷不斷,王章未伸,在殿下割恩誅亂之義,豈不有愧於漢文·唐宗乎?以言乎紀綱,則殿下之責勵群工,非不勤矣,惟其仁恕太過,寬容有餘,故朝廷之上,恬嬉成習,臺閣之臣,媕婀依舊,以今之規,不能變今之俗,則其何以振旣頹之綱,挽已漓之俗乎?以言乎財用,則近歲以來,經用有尾閭之泄,太倉無兼月之蓄,今日國計,可謂哀痛,此雖緣國家之多事,亦豈無可已而不已者耶?凡此數者,何莫非召災致異之端,而若其消弭之責,特不過人君一轉移間耳。倘殿下勿以聖學之已高,而益篤緝熙之工,勿以枝葉之已鋤,而益嚴懲討之典,欲紀綱之振刷,則必以公正剛大,爲其端本之道,欲財用之節省,則先從乘輿服御,務盡昭儉之德,則庶幾天心悅豫,休祥滋至,今日之雷,安知不爲景星慶雲也哉?惟殿下懋哉懋哉,取進止。答曰,省箚具悉。已諭於院議之批矣。
獻納趙錫穆疏曰,伏以,臣至愚極陋,最出人下,曾於先朝,猥被天地洪造之恩,以至身登侍班職,忝言責者,非止一二,而未嘗出一言論一事,以效涓埃之報,則如臣無狀,卽先朝已試不驗之一棄物也。我殿下新服之政,固當刊去庸愚,不復廁之於淸朝士大夫之列,而不意今者,薇垣除命,又下於千萬夢想之外,草野愚賤之臣,顧何以特蒙兩朝思遇至此之殊異也。臣聞命驚惶,感涕交頤,不省措躬之所也。噫,諫官之職,乃人主耳目也,論辨可否,仰補衮職者,顧其責也,糾劾官邪,振肅朝綱者顧其任也。苟非謇愕之風,剛方之論者,則固不當虛受而濫叨也明矣。況臣愚陋,何敢抗擧顔面,以汚我殿下淸明之新政乎?第其犬馬微誠,尙有戀主愚衷,一片耿耿之忱,只在於一登筵陛,獲瞻天顔,歸誦聖德,歌詠新化者,是臣一息未泯前至願,故不顧冒沒之恥,敢效不俟駕之義,計日鑽程,方到陰竹地,而素患痰癖,越添於觸寒撼頓之勞,胸肚關格,全成氷沍,遠夜咳喘,氣息促急,多試方藥,百無一效,自量病狀,萬無前進一步之勢,臣竊不勝惶蹙悶迫之情,玆敢從縣道暴陳愚悃。伏乞聖慈,特賜矝察,亟許鐫削,以安愚賤之分焉。臣於乞免之章,不暇贅及他說,而區區憂愛之忱,不能自已,略附芻蕘之說,敢效芹曝之誠,伏願殿下留心焉。臣伏在嶺陬,雖未及一侍淸光,而竊伏聞我殿下,仁孝恭儉之德,出自天賦之性,聰明睿智之姿,又是前古無比,十條明敎,先下於卽祚之初,而無非爲政大本,十行絲綸,聯翩於四載之間,而無非憂民至意,山野窮谷之民,每聞令下,莫不感激流涕,咸有少須臾無死之願,則我國家億萬年無疆之休者,顧不在於自今伊始耶?臣聞召公之戒成王曰,罔不在厥初,伊尹之戒太甲曰,愼厥終惟其始。伏願我殿下,益懋初服之政,益勉愼始之道,勿以聰明之迥出,而必思用力於本原之地,勿以睿智之有餘,而必加細究其政務之要,赫起一代之制,惟懷永圖之規焉。臣以目今初政之最急而最切者,爲殿下條陳焉,臣以爲,懲討之典,不可以不嚴也。夫凶逆之種,如惡草之根,去草遺根,必生孽芽,則近日三司之所以合啓請討者,實出於長憂遠慮之意,而殿下靳允,至此之久,雖以殿下好生之德,將欲付之罔治之科,而若因循不討,馴致其潛滋暗長之勢,則安知前面禍機,又不如曩時之凶變乎?臣中夜思之,不覺懍然而竦骨也。伏願殿下,亟從三司之請,嚴施懲討之典,以快人心,以安宗社焉。臣以爲聖學不可以不明也。我殿下聖學生知,不待加勉,博古通今,無所不達,經天緯地,斐然成章,奎文璀燦,雲漢昭回,則高明廣大之學,實是古世之所罕聞,而第伏念興化致治之道,立中建極之本,亶在於人主一心之誠敬,故古者聖帝明王之學,只在格物致知,以極事物之理,正心誠意,以爲治平之本。此朱子所以以惟精惟一之學,大學孔氏之書,眷眷陳論於封事之中,誥之而堯·舜·禹·湯相傳之旨訣,而勉之而浚源立本,凝化做治之至道者也。伏願殿下,益加留意於帝王實學,以立其大本焉。臣以爲,言路不可以不開也。夫言路開而後,在上者可得以聞其過,言路通而後,在下者可得以通其情,此古昔聖王之所以不恥下問,舍己從人,惟恐讜言之不聞,而從諫不咈者也。第人君以崇高之位,操禍福之柄,震之以雷霆之威,壓之以萬斤之重,故將欲言事之臣,未到九級之陛,而背已沾汗矣。苟不特賜以溫粹之色,特假以如響之答,則雖忠如黯·徵,識如賈·董,而其孰敢犯顔抗辭,以進其忠讜逆耳之言哉?伏願殿下,益恢虛受之度,必賜優容之典,使言路廣開焉。臣以爲,名分不可以不正也。夫名分者,國家紀綱也,名分正而後,尊卑不亂,名分明而後,貴賤有等,則其所以辨上下而定民志者,莫如明正名分,而臣近觀一國之內,上下無辨,貴賤無等,豪商富民,敢爲尊貴者之冠服,常漢下賤,僭冒士大夫之名號,甚至下者凌上,少者凌長,干名犯分之習,僭亂乖敗之風,日甚一日,賈誼所謂足居上首居下之歎,正是當今風俗也。伏願殿下,付之有司,各別嚴飭,克正上下,以定民志焉。臣以爲,國家財用,不可不節也。夫孔子之言治道,不過節用而愛民而已,則節用二字,是豈非愛民之要乎?蓋節用而後財用裕,財用裕而後賦斂薄,賦斂薄而後百姓足,百姓足則君誰與不足?近者民窮財盡之歎,日甚一日,則臣未知各司經費,或有所未盡節用之方而然耶,京華鄕閭之間,抑或有奢侈之習而然耶?伏願殿下,益愼儉德,務盡節用之方,以爲愛民之本焉。臣又以爲,不可不擇者良吏也。夫守令者,親民而牧民之官者也,守令之賢否,而生民之休戚係焉,故殿下自卽祚以來,每以擇守令,爲第一先務,而或董勅銓官,或面戒守宰,丁寧恤民之至意,未嘗不申申懇懇,而竊觀近者守令,未有以殿下之心爲心,貪婪成風,剝割是事,政令施爲,無非自利自私之計,而其於國事民隱,全不顧念,伏願我殿下,凡所字牧之任,必爲極擇廉謹公平仁明之人,以充其職焉。臣又以爲,戊戌舊糴,不可不姑緩也。去歲大殺,若無孑遺之民,而幸賴我殿下憂民至誠,上格天心,僅得今秋之稍稔,國家之慶,生民之幸顧何如,而第纔經大凶,民生困苦,猶未盡復,有若大病之後,神氣未蘇,圉圉然無異中毒之魚也。近聞有最久糴停退之令,而至於昨年糴,則各邑守令,竝與新還而一時催俸,民情騷然,又將有飄散不保之患,則此固爲可恤而可矝之甚者也。伏願我殿下,下敎八路,渙示大霈,使去年舊糴,姑緩今秋之納,以安萬民之情,以寬萬民之力焉。臣又以爲,經界不可不正也。孟子曰,仁政必自經界始,然則量土地定經界,亦豈非今時之當務乎?八路量田,久近不齊,而或至百餘年之久,水蕩沙崩,山川已變易矣,陵谷皆換改矣。彼壃此界,轉轉相混,强者割之,弱者失之,或至上上之土,變爲下下,而其賦則依舊上上也,磽确之地,變成肥腴,而其賦則依舊下下也。量外火田,不知其數,而盡入奸吏囊橐,量時高田,反作水田,而一依舊時田稅,則經界不正之弊,財賦不平之患,莫此爲甚,伏願我殿下,令該曹急時量田,以正經界焉。臣以爲,科弊不可不革也。蓋自三代之後,學校之政不明,而選士之制遂廢,此漢之所以始設對策之科,而自晉·唐·宋·明,以至我國,莫不以科目取人,故於是而奔競之風日熾,情私之竇日開,捐廉棄恥,紛囂怪亂之狀,至於近日而極矣。我國家廣取人之路,恢擧士之綱,凡爲儒名者,無論才與不才,皆許應赴,故無識不敎之子,無賴市井之類,雜沓混入,以致紛亂之擧,而且上之取士者,多尙早呈,以觀才藝之能否,故爭先投券,不分死生,以致禮讓之風全掃,而躁競之習日盛,甚至於賈文買筆之弊,便作常事,纘隙投徑之習,無所羞恥。近因殿下嚴勅考官之用情行私,雖不知前日之狼藉,而及當榜出,每致物論之譁然,則今者科擧之弊,何其漸成痼疾,若此之難革也?是以老師宿儒之稍知自重者,潔身退坐,不屑就之,否則僶俛隨衆,而同受汚辱之名,不亦可恥之甚者乎?世之科目之士,有若胎中受病,及長至老,終無可瘳之日,則取如此之士,將欲贊皇猷扶世道而不亦難乎?臣愚以爲,每當科時,令地方官精選其文學之士,因又考講小學,而其能通音義者,收爲錄名案,許令赴擧,或有錄外濫赴者,又令錄名官摘發嚴治,有所懲畏,則無文者自退,閑雜者自汰,庶可無場屋紛亂之患,而且夫宿德之士,不必皆倚馬之才也。必使限其日暮,各盡其才,考試者亦不擇早晩,惟取其老成有德之言,則奔競干囑之風,或可小息,而干囑之風旣息,則爲主司者,亦必勵廉尙恥,固不敢肆然行私於弘儒碩士之間,而濟濟禮讓之風,庶可以小回矣。臣愚又有一說,貢士古法,雖難復行於今世,而承其科弊之極,亦當有一番變通之道矣。當今之時,俗士滔滔,眞儒罕出,而窮林巖穴之間,未必無讀書好古之人,鄕里家庭之內,未必無孝悌篤行之士,第此等之士,或有懷瑾握瑜,恥與俗流而爭名,或有守分安窮,不求聞達於當世,則雖有抱負之才,濟治之謨,而國家安得以用之哉?臣以爲,令各邑,邑中耆老有碩德者,使之或擧孝廉行誼,或擧賢良方正,獻于其地方官,地方官,報于監司,監司又報于禮曹,使之對策殿庭,甄拔需用之地,而其擧主姓名,亦爲錄置於所擧人名下,若或有行私誤薦者,以重律施之,其時地方官,亦從重勘罪,則薦之者必無濫薦之弊,而巨儒碩士之老成有德者,庶可以得之矣,伏願殿下下議春曹,一行貢選之法,以爲廣取之道焉。臣之所陳,無非芻狗之已陳,迂拙之常談,而一得之愚,亦或有萬一之報,故仰瀆睿聽,縷縷至此,臣無任僭越悚蹙之至。省疏具悉。首陳懲討事,典學事,言路事,當加意體察,而次陳正名分事,擇良吏事,正經界事,革科弊事,各有攸司論理稟處,至於戊戌舊糴事,爾疏中云云,政合予意,亦令廟堂使之覆奏,爾其勿辭,從速察職。
敎全羅監司徐有隣書。王若曰,二千石良吏,古難其人,五十州雄藩,今屬之子,旣予心之惟簡,亦僉謀之允諧。惟卿,不私其身,願忠者國,平居寒素,恬雅謹飭之自持,寸忱炳丹,夷險燥濕之不避,置諸籌司經幄之列,文學政事之皆稱通才,試以畿藩錦臬之間,綜密練達之已著夙譽。惟其績庸之旣茂,所以眷注之益深,眷玆湖南一區,實我海東重鎭,山川民物之甚盛,同漢家豐沛之鄕,麻絲粟米之最饒,比禹服荆揚之土,猾吏舞文弄法,非剛明則難治,遐氓尙詐好姦,惟公廉爲可服,嗟近日恬憘之成習,致一方凋弊之多端,旬宣足方岳之責,而朝令反有所滯淹,刑獄乃國家攸重,而査案或不免疎略,其在勅勵之道,宜軫簡選之方。玆授卿以全羅道觀察使兼兵馬水軍節度使·巡察使·全州府尹,卿其勉思良圖,祗服寵命,民生易咨易怨,毋曰,今歲之稍登,王化是承是宣,俾無匹夫之或失,惟獄訟之克愼,所貴詳明,而黜陟之必嚴,亦宜公正,自餘裁稟,厥有典常。於戲,念乃祖再莅玆邦,尙傳甘棠之咏,伊賢孫一遵遺制,詎無式穀之譽,故玆敎示,想宜知悉。修撰朴天行製進
己亥十月二十九日,兼春秋朴行淳。
刑曹啓目,因京畿監司鄭好仁啓本,申召史上言辭緣,令本曹稟處事。傳曰,毋論厥女之喪性及本夫之眞贋與否,旣以失夫覓夫,鳴冤是隱,則雖不得覓給厥夫於厥女,是乃又何必從以覓夫之罪,至於定配乎?況旀所謂渠夫是在李福源身,旣已身死是隱,則尤可謂無處可覓是旀,且厥女雖曰,喪性之女,以是論勘,徒傷風化,令該道臣參酌決罪,放送後狀聞爲良如敎。
己亥十月二十九日,兼春秋朴行淳。
義禁府啓目,長湍府使魚錫定鳴申聞鼓罪,令攸司稟處事。傳曰,依允。前後傳敎,爲之昭晣,備悉無餘兺不喩,至引先王之敎曰,有云云,則到今有何更事鳴冤之擧哉?至於徐有寧兄弟之疏,無論本事之如何,均之爲逞私讐之歸,予則以爲,若此不已,則昨日滅一家,今日滅一家,將至充其憤,空其類而後已。吁,亦不甚商量處也?然惟處分之止於罷職者,誠以不無原情於其間然也。觀此供辭,人子情理痛冤切迫,固當若是,殊甚矝憐是隱乃,自朝家雖欲更令申暴,無出於向日傳敎,以此判付內辭意,布諭後,卽爲放送爲良如敎。
己亥十月二十九日辰時,上御誠正閣。左副承旨與三使臣,全羅監司同爲入侍時,左副承旨徐有防,正使黃仁點,副使洪檢,書狀洪明浩,全羅監司徐有隣,假注書徐鼎修,記事官徐龍輔·鄭東浚,以次進伏訖。上曰,使臣進前。仁點等進伏。上曰,當此寒節,卿等萬里之行,誠有慮念,必須愼旃,善爲往來也,專對之責,委任甚重,凡事各別詳愼,無至貽笑外國之境也。今番上使則出自儀賓,異於宗班,予之所望,實有倍矣。命使臣先退。上曰,完伯進前。有隣進伏。上曰,前在湖西,旣已善治,以此手段,移於湖南,則豈不好乎?有隣曰,惶恐之極,不知所達矣。上曰,何日當上營乎?有隣曰,初七日間可以上營矣。命有隣先退。上曰,同副承旨入侍。同副承旨李義弼進伏。命書傳敎曰,各道査啓,多有上來者,皆令一兩日內回啓事,分付刑曹。以咸鏡監司徐浩修,慶興府使李匡運罷黜狀啓,命書傳敎曰,甘草,藥材中微物,而守令牧民之官長,況當糴政方殷之時,尤不可以微物遞易,慶興府使李匡運罷黜狀啓,勿施,只令緘辭,從重推考,卿則勿待罪事,回諭。又命書傳敎曰,都承旨以病不爲仕進云許遞,前望單子入之。命退,諸臣以次退出。
己亥十月二十九日午時,上御誠正閣。左副承旨入侍時,左副承旨徐有防,假注書徐鼎修,記事官金健修·鄭東浚,以次進伏訖。上命有防讀奏公事訖。命書魚錫定供辭判付訖。上曰,完伯已爲出去乎?有防曰,俄已出去矣。命退,諸臣以次退出。
己亥十月二十九日申時,上御誠正閣。右副承旨入侍時,右副承旨朴祐源,假注書徐鼎修,記事官徐龍輔·鄭東浚,以次進伏訖。上曰,都承旨入侍。行都承旨鄭民始進伏,命書傳敎曰,都憲疏批,旣有提及者,且玆事每欲下敎而未果,近日刑曹錄啓罪人,其數至過屢十名之多,而俱是死囚也。滯囚或經歲或屢月,不加刑訊,不勤推問,至於延拖之境,當置辟者之不得置辟,已非重人命之意,至若當疏釋者之不能疏釋,又豈非干和之大段乎?此莫非刑官之認以見任,爲五日京兆之致也。揆以重讞獄之義,失職大矣。往固不罪,來猶可及,以此意另加嚴飭,凡係死囚之未及完決者,該堂逐日開坐,閱其情實,參其査證明知其必可殺,必不可殺,然後以爲定其立落之地事,亦令秋官知悉。命民始等讀奏公事訖。命退,諸臣以次退出。
上在昌德宮。停常參·徑筵。
徐有防啓曰,明日常參·經筵,取稟。傳曰,停。
又啓曰,頃者副校理李儒慶,俱有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,當下敎。
又啓曰,卽者修撰朴天行,謂有情勢陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,已下敎。
金文淳啓曰,合辭方張之時,兩司無詣臺之員,持平尹得孚引避退待,亦至多日,尙未處置,事甚未安,除在外,傳旨未下外,未肅拜呈告人員,倂卽牌招,何如?傳曰,允。
傳于鄭民始曰,都承旨入侍。
傳于李義弼曰,同副承旨馳詣宗廟·景慕宮奉審,祭器·祭器看審,諸執事進排官摘奸以來。
傳于李得臣曰,禮房承旨入侍。
以右副承旨朴祐源牌不進罷職傳旨,傳于李義弼曰,飭敎之下,焉敢若此?只推,更爲牌招。
吳翼煥奉命在外,代以柳光澺爲事變假注書。
以大司憲趙時俊牌不進推考傳旨,傳于金文淳曰,旣無情勢,日事違召,揆以分義,誠極寒心,又聞未承受推緘推積憲長行公,然後可以擧行云,此亦紀綱所在,從重推考,更卽牌招,申飭行公。
以掌令申致權,持平沈樂洙牌不進罷職傳旨,傳于朴祐源曰,只推,更爲牌招。
金文淳啓曰,大司憲趙時俊牌不進,執義兪彦鏶,掌令金鍾厚在外,申致權陳疏入啓,持平沈樂洙陳疏入啓,尹得孚引避退待,今日以監察茶時之意,敢啓。傳曰,知道。
以右副承旨朴祐源牌不進罷職傳旨,傳于李義弼曰,更卽牌招入直。
傳于金文淳曰,右副承旨朴祐源,修撰朴天行牌去來催促。
以修撰朴天行牌不進罷職傳旨,傳于徐有防曰,申飭之下,豈容如是,況此玉堂出脚然後,李儒慶亦當行公,人之因已處義,得非自反處乎?以此更加申飭,牌招入直。
以來初一日輪對取稟,傳于朴祐源曰,停。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,右副承旨朴祐源進,啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。以趙鼎鎭爲副校理,洪秀輔爲刑曹參判,宋樂爲左通禮,李煜爲長湍府使。
兵批,兼判書洪樂性病,參判李普行病,參議兪恒柱病,參知李亨元入直進,左承旨李得臣進,副護軍柳·高益擎,副司直李行祥·宋文載·李世奭,副司果李潤謙單付。
傳于朴祐源曰,坐直承旨竝入侍。
備忘記,疏批旣諭,玉堂李儒慶之言,不過語及衮闕之際,泛泛說去者也,若指此承宣此儒臣,則豈可不言其名乎?以此作爲引義之端,繼今以往,此等錚錚之說,益復不聞於殿陛之上,所係不但在於督出一事也。實有阻言路之慮,右副承旨朴祐源,卽爲牌招,使之申飭仕進,修撰朴天行,一體牌招入直。
備忘記,重臣貶外,已過數朔,本事因甚無嚴,伊日處分時,聞有老母,合施宥釋之典,西原縣付處罪人趙㻐,特爲放送。
憲臣之批旣諭,二十六日傳敎中,自觀於昨筵擧措,至所失亦云非細二十五字,元傳敎抹去事,改書出之意,該房知悉。
備忘記,分藥房撤罷之後,凡所擧行,固當十分董飭,無至疎虞,而況今調病之際乎?適有可問事,問入直醫官姓名,則宜卽等待,而已過半餉,了無形影,此似小事,其慢忽懈怠之習,無所逃其罪,該醫官方欲處分,而爲堂上者,常時申飭,有倍前日,則安有是也?極可寒心。大臣體重勿論提調以下,從重推考,首醫汰去。
傳于金文淳曰,上下掌飭官該色下吏,令攸司科治。
又傳于曰,大司憲牌望,勿施。
又傳于曰,大司憲調理,使之肅命。
李義弼,以戶曹言啓曰,傳敎據,奉朝賀洪國榮家舍造給之意,敢啓。傳曰,知道,監董本曹郞官陞敍。
朴祐源,以訓鍊都監言啓曰,依傳敎,內外搜捕軍卒及搜捕別藝別監等,設粥分給之意,敢啓。傳曰,知道。
又以禁衛營言啓曰,依傳敎,宮墻外搜捕軍等處,設粥分饋之意,敢啓。傳曰,知道。
又以御營廳言啓曰,依傳敎,宮墻外搜捕軍卒等處,設粥分饋之意,敢啓。傳曰,知道。
右副承旨朴祐源疏曰,伏以,臣姿本庸下,謬蒙聖知,前後濫叨,罔非踰涯,而至於向日銀臺特擢,尤是格外之典,臣心愧懼。若無所容,只緣受恩罔極,未敢一味辭巽,粗殫夙夜之勞,以爲報效之道矣。卽伏見副校理李儒慶疏,則以近日中批之聯翩,至謂名器之惜漸不如前,臣亦近日中批中人也。儒臣此言,殆若箚着臣身者然,自顧循省,冞增慙赧,臣何敢徒恃寵靈,晏然冒居於職次乎?玆敢忙陳短章,徑出禁扃。伏乞天地父母,俯賜鑑諒,極收臣資秩,仍治臣擅離之罪,以重公器,以安私分,不勝幸甚。省疏具悉。儒臣疏語,不過泛說,獨自替引,殊極失當,爾其勿辭,卽爲仕進。
戶曹參判洪檢疏曰,伏以,臣猥膺專對,今將出疆矣。所叨地部佐貳之任,有不可仍帶往來,乞令該曹照例遞改,俾存公格,以安私分,不勝幸甚。答曰,省疏具悉。疏辭下該曹稟處。
校理洪明浩疏曰,伏以,臣猥膺專對之命,昨已陞辭,今將首路矣,凡出疆之人,例不得仍帶官職,則經幄重任,尤不宜暫曠,玆從縣道,略控短章。伏乞聖明,亟命鐫臣職名,以存公例,不勝幸甚。省疏具悉。疏辭下該曹稟處。
修撰朴天行疏曰,伏以,臣於直中,得見伴直僚員之疏本,盛論近日中批之不愼,深憂淸朝名器之漸濫,若論近日中批,臣亦卽其一人。如臣無似,誤被聖上不世之恩,忝竊瀛館極選之銜,臣心惶愧,已不足言,而其貽累名器,來譏四方,不待人言,臣固自知,果然綜核之論,乃發於僚寀之地,規以廉防,義難淟涊,玆陳短章,徑出禁門。伏乞聖明,亟命鐫改臣職名,仍治臣罪,以安賤分,以肅朝綱,不勝幸甚。省疏具悉。已諭他批,爾其勿辭,從速察職。
副校理李儒慶疏曰,伏以,臣學昧一經,才乏寸長,徒荷兩朝拂拭之恩,而曾無一言裨補之效,入參講幄,惶汗沾背,退直鑾坡,素餐愧心,每一循省,如無所容,向於講筵罷出之際,天語諄諄,追提臣前日狂妄之擧,而諭之以遇事論思,名節是勵,臣是何人,得此曠絶之敎於君父之前也。仰聆玉音,俯拭感淚,廻徨屢日,方寸激越,迺者秋冬之雷,又發於前夜,一之可懼,況至再而至三乎?十行責躬之敎,諄複懇至,可以感天心而泣臣僚,臣推枕蹶起,奉以三復,自語於口曰,有君如此,而淸朝之上,無一人奉承德意,仰贊治化,其可曰,臣哉隣哉,隣哉臣哉乎?臣亦備數於臣隣之一,而謹揆玄遠之意,更念致災之由,實不知何以爲說,則不幾近於同浴而譏裸乎?雖然以聖朝之無闕,遂含默而止,則是負聖敎也,負臣職也,敢以愚愛之忱,粗效芹曝之獻,惟聖明垂察焉。昔唐臣魏徵之勉戒太宗,夫孰非至言格論,若其忠愛勤勤,念終如始者,無踰於十漸之疏也。夫唐宗以英明之姿,恃功業之大,雖曰,有初,不克有終者,固可爲千古有識之歎,此則春秋已晩,在位日久之後,而今我聖上,以春秋則方鼎盛之際也。以在位則纔三年之間也,奈之何治法征謨,駸駸有不及前日之漸也?臣之於徵,雖無能爲役,而若其憂治危明之誠,竊自附於前修之風矣。殿下於卽位之初,辨別忠逆,明示象刑,若可使倫彝日明,梟獍自戢,近日以來,王章未伸,乾斷莫揮,大憝巨魁,依舊自在於覆載之間,此殿下五用之嚴,漸不如前也。殿下於卽位之初,愼重名器,如惜天球,雖以二十年亞長之久,欲陞資級,不屑爲中批,必命入前單,然後始乃賜點,甚盛擧也。近年以來,中批聯翩,不少難愼,此殿下名器之惜,漸不如前也。殿下於卽位之初,赫然天怒,先在貪吏,懲勵之典,旣明且嚴,縉紳之間,庶幾見改心易慮之效矣。近日以來,貪汚之習,猶不悛舊,剝割恣意,苞苴肆行,而繡衣之啓,不及於有勢之守令,殿最之政,必在於孱冷之蔭武,如是而何可望人心服而公法行也?此殿下懲貪之典,漸不如前也。殿下於卽位之初,崇奬之敎,專在文學,有若爲朝紳者,無文學則不可以晉庸,爲士子者,無文學則不可以決科,故一世之風,庶幾有勃勃興起之望矣。近日以來,朝著之進身者,未必皆有文之人,試闈之得雋者,未必皆抱才之類,人心失望,巷議不止,此殿下文敎之崇,漸不如前也。殿下於卽位之初,悶念財用,中朝屢歎,賜與不及於動駕之時,冗費實省於各宮之罷,夙夜之賢,欣欣相告曰,內需之充溢,太倉之紅腐,可見於數年之後矣。近日以來,府庫之空虛,有甚前日,經費之匱渴,難繼半年,未知此何由也,此曷故也?此殿下財用之節,漸不如前也。殿下卽位之初,如渴之求,只在人才,朝廷之上,每加審察,巖穴之間,必飭剡薦,有若惟才是庸,野無遺賢,近日以來,未聞有一才一藝之人拔擢奬用,所取者,不過京華文武修飾邊幅之流而已。臣愚死罪,竊以謂此專由於殿下之私意,或未盡祛,而不能大公於取捨之間也,此殿下求才之規,漸不如前也。殿下於卽位之初,操切掖隷,不少容貸,肅肅宮門,觀瞻頓改,近日以來,服飾過爲侈濫,意氣稍益橫恣,雖以日前事言之,橫拏藥院,有駭聽聞,處分之嚴截,臣實欽歎,而涓涓之流,未必無濫觴之慮也,此殿下近習之飭,漸不如前也,至於言路,有國之最先務也。君違之補拾,邦脈之安危,亶係於此,其爲重且大,反有過於上所稱七事者,而此則自殿下登極之始,至于今日,閼而不達於上者,別無爲始爲終之異,則亦不可以漸不如前言也。未如此由於今日臣子皆懷苟容而然耶,抑殿下虛受之量,或有不足,臣子預慮其以言獲罪而然耶?臣實莫省其所漸來,而竊自憂歎者也。嗚呼,七事之漸不如前,言路之終始杜塞臣,則以爲,當今急先之憂,莫過於此,而臣見識魯莽,文辭短拙,草草成章,言不盡意,此何足以仰答遇災修省,救助臣隣之盛意耶。雖然魏徵,言之於唐宗晩暮之時,故雖蒙嘉奬,未補於已倦之政,今臣言之於殿下勵精之日,則其必愓然垂察,幡然改圖,初服之政,未必不因是而日新,則臣之進言之幸,非徵之所可比也。臣於此,尤不勝祈祝之情,惟聖明勿以人廢言,千萬幸甚。省疏具悉。疏論七事之漸不如前,言路之終始杜塞者,可謂他山之石也。對症之劑也,雖以爲近來無此,非近之,方思省勉之道。
持平沈樂洙疏曰,伏以,臣猥陳疾病,自犯逋違,方俟慢命之罪,遽承察職之批,臣心惶隕,若墜淵谷,玆以僚臺處置,繼有召牌降臨,而顧臣病情,無以起動,只頑然若無知,又犯逋違之罪,臣心到此,尤無所容,況伏見昨日所下聖旨,遇災警惕,至有減膳之敎,求助臣隣,辭旨藹然,臣於病伏昏迷之中,尙有寸心之不泯,百回奉讀,不覺感涕。仍念臣前後三司,踐歷殆遍,而不能出一言論一事,少補我聖上求治之至意,臣之至意臣之失職之罪,臣嘗自訟,而含默苟容之譏,久已不免於有識之議矣。今於院啓堂箚之所論,臣何敢爲自引之義,而亦不敢强其不能,突然爲隨人進言之計,則此固臣區區之微義,而三司職名,一日猶在臣身,則臣之孤負我聖明求言之盛意者,罪尤大矣。第臣愚昧之見,猶有卽事之所欲言者,惟我殿下,嘗以納諫恢聽,懋爲致治之本,而耳目之列,未聞謇諤之言,則此雖由於如臣苟充之故,而臣愚死罪,猶以爲殿下有未盡於來諫之道,而有以致之也,雖以尹得孚事論之,其所爲言,毋論得失,顧其意亶出憂愛,欲使吾君無少過差於施措之間耳。苟或不槪於聖心,唯當優容而已矣,而批旨誨責,㩁折太過,至以筵中失措,謂不足以責之,以責之以言議風稜,則臣竊以爲過矣。疎遠之臣,或有失於筵席體例,此固可恕,則殿下亦安知言議風稜之必不可責之於此人耶?至於新逆舊逆緩急失錯之敎,尤非言者之本情,臣恐殿下之於其言,有少不槪,而殆有幾於强爲之罪矣。人臣進言,未嘗不審愼裁量,而批旨之下,不惟不蒙開納,又不免情外之罪責,則誰肯有盡言不諱者哉?昔漢帝嘗輦過郞中尉,每有言雖未必盡用,而未嘗不稱善,此固古之明主所以恢廣言路,未或壅塞者也。伏願聖明,益恢虛受之量,每示優容之意,則今日三司之臣,亦豈盡如臣愚昧含默而已哉?臣則知昌言讜論,亦必日聞於殿陛之間矣。至於臣之累犯逋違之罪,臣雖無狀,斷斷寸忱,決不敢爲稱托占便之計,則雖緣疾病之無以起動,而亦難逭於蔑分義之罪矣。伏乞天地父母,量臣陳病之狀,亟遞臣失,治臣失職之罪,以肅朝綱,使一世亦知如臣含默之類,不可苟容,亦聖世來諫之一道也。省疏具悉。爾言是矣,伊日傳敎中此句語,予亦自知其過當,生疎自生疎,豈可竝與言議風稜,而謂不足責歟?方命抹去。至於新逆舊逆緩急失措之敎,爾此此謂予强爲之罪,此則亦似然矣,漸不可不防也。且人情生處難熟,熟處難忘,乃予爲世道深長慮也。爾其勿辭,從速察職。
掌令申致權疏曰,伏以,臣螻蟻賤品,百不猶人,鴻臚漫職,踰分是懼,不意玆者,柏府除命,遽下於千萬夢想之外,惝怳感激,罔知攸措,況當遇災修省之日,討逆沐浴之時,臣雖愚昧,敢不竭蹶趨膺,而第臣腹脅之間,痰濕成腫,轉側須人,進身無路,天牌儼臨,屢犯違逋,臣罪至此,益無所逃,敢陳疾痛之籲於天地父母之下。伏乞聖明,特垂矝憐,亟遞臣職,仍治臣罪,以安私分,以肅朝綱焉。臣於乞免之章,不宜贅及他說,而臣伏見夜下備忘,責躬之敎,求助之意,丁寧懇惻,有足以格天心而答群情,臣奉讀再三竊不勝欽仰感歎,而繼之以憂懼之私也。臣謹按大易震之象曰,洊雷震,君子以,恐懼修省,蓋洊者重襲也。今此雷電之警,旣發於季秋之節,繼作於純陰之月,仍洊重襲,殆若耳提而面命,此豈非上天仁愛,必欲使殿下,仍此警動,以盡恐懼修省之道歟?此誠轉災爲祥之一大機會,而天人一理,惟誠是孚。故中庸曰,誠者天之道也,誠之者人之道也,今玆仁天之警告我殿下,至再至三者,可見至誠之道,而殿下所以應之者,苟有一毫之不誠,則其何以感天心而贊化育也哉?嗚呼,殿下御極四年,一念圖治,內以燕閑蠖濩之際,外以政令注措之間,何嘗有大拂天心,而震驚之災,殆無虛歲,至於今年而極,臣誠俯仰思量,實未知其所以然也。殿下每當遇災之時,未嘗不減膳責躬,仄席求言,則殿下於恐懼修省之方,未可謂不盡其道,而天威之荐震,猶復如前,一理之孚感,未有其效,豈殿下本源之工,有所未純,文具之意,反復太勝,終有欠於應天以實之誠而然歟?此愚臣所大懼也。伏願殿下,反身而誠,克享天心,以答群下之望焉。嗚呼,終古亂逆何限,而未有若鄭妻·龜柱之窮匈極惡也。論其前後諸賊之窩窟根柢,則一則兩賊,二則兩賊,而假息覆載,尙逭王章,其可謂國有法乎?凡今日北面於殿下者,孰不欲食肉寢皮,而無一人挺身碎首於文陛之下,以格天心,以行天討,于今四載,上下相持,此群下之罪,而亦豈不有憾於天地之大也哉?方當藎臣去國,宿衛無人,國勢孤危,世道波蕩之時,不知何樣禍機,伏在何處,上天之警告,亦未必不由於此,殿下豈可以恩掩義,緣情屈法,不念宗社之危,而自貽方來之悔哉?言念及此,不覺肉顫而骨冷。伏願殿下,穆然深思,淵然遠圖,亟正二賊典刑之誅,其外臺啓中諸賊之罪犯罔赦者,竝賜允從,俾淸朝著,以答天譴焉。外邑糶糴之法,何等嚴重,而逐年逋欠,已成痼弊,吏緣爲奸,不勝其多門,而至於三南營主人之那移幻弄而極矣。每稱營門責應之繁,必犯本邑還穀之重,爲守令者,牽掣事勢,或多有冒禁而從之。每當秋捧,因循不納,甚至於翻弄穀簿,移易新舊,歲久年積,因小成大,多者爲千餘石,小者亦不下五六百石。朝家蕩減之恩,不得下究於殘民,而適足爲此輩之徼幸,豈不痛哉?臣謂及此穡事之豐登,另飭各道道臣,各邑守令,釐正査檢,一一準捧,永絶還穀私受之謬規,以防逐年逋欠之積弊焉。李秉模之乍進旋退,論其心跡之閃忽,則誠莫逃於天鑑之照燭,而擧其事,則不過爲辭其顯職也。趙㻐之終始違傲,指其事體之慢蹇,則固宜觸於天怒之震疊,而原其情,則亦不過爲辭其文任也。向來處分,俱有欠於聖度之包容,而恐爲過重之擧。臣謂李秉模之投畀,趙㻐之付處,特命還寢,以光聖德,不勝幸甚。省疏具悉。首陳事,足可謂頂門上一針,思欲猛省。次陳事,其允其靳,皆有斟量,不必多言也。第三件事,事係奸竇,其所査檢之政,在所不已,下廟堂,後日次對時稟處。趙㻐事,非不知處分之或歸過當,不如是則無益於重廉防之意,而徒乖君臣之分義,不得不有是擧也。然重臣貶外,已經屢朔,曾聞有老母矣,疏釋,何妨於孝理之政也?至若李秉模事,爾胡妄言至此?爾旣曰論其跡則閃忽,又曰擧其事則不過辭其顯職云云,又何其矛盾之甚也?予則以爲,今欲正人心靖朝著,則不可不大着力於惡紫亂朱之工也。噫,近墨者黑,古人攸訓,爾獨不畏乎?勿辭察職。
己亥十月三十日巳時,上御誠正閣。都承旨入侍時,行都承旨鄭民始,假注書徐鼎修,記事官金健修·鄭東浚,以次進伏訖。上命書傳敎曰,政官牌招開政。民始曰,今日日氣甚寒,聖候調攝,若何?上曰,比昨稍勝矣。上曰,李儒慶疏,見之乎?民始曰,見之矣。上曰,其疏中七漸云云之說,甚是矣。至於中批含默等說,尤爲襯切矣。民始曰,其言則間多可取矣。命退,諸臣以次退出。
己亥十月三十日午時,上御誠正閣。禮房承旨入侍時,左副承旨徐有防,假注書徐鼎修,記事官金健修·鄭東浚,以次進伏訖。上命書傳敎曰,其在處義,似或然矣。因此而互相撕捱,則館門長鎖,開講無路,得非萬萬失當之甚乎?校理李儒慶,從重推考,卽爲牌招,仍令入直。又命書傳敎曰,置對之命,出於飭勵,當此凍沍滯囚,亦屬可悶,修撰李顯永放送,卽爲牌招入直。上曰,大司憲趙時俊牌招。出榻敎上曰,都憲旣命牌招,推緘承受,催促擧行,可也。命退,諸臣以次退出。
己亥十月三十日申時,上御誠正閣。坐直承旨入侍時,右承旨金文淳,左副承旨朴祐源,假注書徐鼎修,記事官金健修·鄭東浚,以次進伏訖。上命書傳敎曰,修撰李顯永事,論以分義,極爲寒心矣。朝命置對,以其爲伸廉隅也,夕卽放送,以其開進身也。然猶逡巡違傲,是事,何如?方可爲出脚之階乎?爲先從重推考,更爲牌招,申飭行公。又命書傳敎曰,承旨·玉堂之引避者,皆已承牌,到今尤無執而爲嫌之端,副校理李儒慶,只推,更卽牌招入直。又命書傳敎曰,承旨房仍。又命書傳敎曰,大司憲趙時俊,更卽牌招。出榻敎命退,諸臣以次退出
上在昌德宮。停常參·經筵。
金文淳啓曰,常參·經筵,取稟。傳曰,停。
又啓曰,卽者副校理李儒慶,因校理金宇鎭還給之疏,謂有情勢,陳章徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
金文淳啓曰,大提學黃景源牌不進,推考傳旨,今方捧入,而成命之下,連違召命,尙不擧行,揆以事體,誠極未安,更卽牌招,何如?傳曰,允。
李得臣啓曰,持平尹得孚引避退待,已至多日,尙未處置,事甚未安,持平沈樂洙,卽爲牌招,以爲處置之地,何如?傳曰,允。
傳于李得臣曰,未肅拜臺諫,一體牌招,使之處置。
又傳于曰,禮房承旨入侍。
以持平沈樂洙牌不進罷職傳旨,傳于李得臣曰,只推,更爲牌招。
金文淳啓曰,大提學黃景源牌不進,推考傳旨,今方捧入,而成命之下,日事違召,尙不擧行,事體所在,誠甚未安,更卽牌招,何如?傳曰,更爲牌招。
備忘記,今日不爲仕進云,右副承旨朴祐源,今姑許遞,前望單子入之。
承旨前望單子入之,李鎭衡落點。
傳于徐有防曰,承旨房仍,左承旨爲禮房,右承旨爲戶房。
傳于李得臣曰,坐直承旨入侍。
備忘記,承旨係是夙夜之任,不容暫曠,則有難等待其交龜之遲滯,開城留守望,卽爲擬入。
備邊司薦望,以宋文載爲開城留守。
李得臣,以弘文館言啓曰,本館上番闕直,事甚未安,校理金宇鎭,卽爲牌招入直,何如?傳曰,允。
金文淳,以禮曹言啓曰,來十一月初十日,睿順聖哲莊禧王大妃殿誕日,百官陳賀及命婦朝賀磨鍊節目,依所啓施行事,判下矣。在前陳賀時,百官依例行禮於外庭,而至於命婦朝賀則權停,今番,何以爲之乎?敢稟。傳曰,置之,可也。
又以禮曹言啓曰,來十一月十五日冬至陳賀,適値國忌齋戒,而前有退行之例,故令日官推擇,則同月十七日爲吉云,以此日擧行,何如?傳曰,權停。
徐有防,以訓鍊都監·禁衛營·御營廳言啓曰,依傳敎墻外逐虎軍撤罷,臣等亦爲退去之意,敢啓。傳曰,知道。
又以禁衛營言啓曰,本營把摠李宅永,身病猝重,勢難察任,改差,何如?傳曰,允。
李得臣,以義禁府言啓曰,西原縣付處罪人趙㻐放送,承傳,啓下矣。卽爲放送事,分付該道道臣之意,敢啓。傳曰,知道。
又以義禁府言啓曰,時囚罪人李身晦原情公事判付內,草記照律事,啓下矣。咸鏡監司徐浩修狀啓內,還穀分留之法,本自至嚴,朝廷飭勵,前後申明,則爲守令者,所當一心遵守,毋敢違越,而擅分之數,至於折米四百三十六石零之多。論以法意,極爲驚駭,令攸司稟處,罪,取考律文,則續大典倉庫條,有曰,還上留庫中加分不及半者,勿論石數,竝奪告身。大明律不應爲條,有曰,凡不應得爲而爲之,事理重者杖八十。大典推斷條,有曰,犯私罪杖八十,奪告身三等,犯枉法受贓外,笞杖竝收贖矣。李身晦杖八十收贖,奪告身三等,放送,何如?傳曰,允。如有功議,各減一等。
左議政洪樂純箚曰,伏以臣,待罪藥院,任重保護,而性本愚鈍,全不事事,當此靜攝之日,固宜董飭醫官,嚴束院吏,使不敢一毫放過,而伏見夜下傳敎,此屬之罪,可勝言哉?招問之下,不卽趨對,慢忽懈怠,安敢乃爾?臣以一院都提,苟能率勵於平日,則此輩無嚴,豈至於此?臣觸事昏憒,今於敬愼之地,自干悠泛之科,一則臣罪也,二則臣罪也。凡國家設置提擧與都提擧也,提擧主其務,都提摠其綱,院中之事,皆都提之責也。今也醫官至於科治,提擧至於問備,而獨於摠綱之都提,特以大臣之故,何問不及,有罪無勘,是豈私分之所安者?滿心慚悚,無以自措,短箚陳列,仰瀆宸嚴。伏乞亟賜處分,以幸公私焉。取進止。答曰,省箚具悉卿懇。藥院事,可謂無如之何矣。醫頑吏悍,奉公毫無畏罪之意,此數十年內痼弊也。厥故無他,皆是堂上昵人私隷之致,爲堂上者,未免反護而然也。今秋以前,猶賴束濕,至于今又復蕩然,昨夜事,特不過一事也。卿等須加痛革此習,然後庶存官府貌樣,以是望之,箚引過矣。卿其安心,勿爲控辭焉。仍傳曰,此批答,遣史官傳諭于藥房都提擧
己亥十一月初一日巳時,上御誠正閣。禮房承旨入侍時,左副承旨徐有防,假注書徐鼎修,記事官金健修·鄭東浚,以次進伏訖。上命有防讀奏公事,有防讀訖。命書傳敎曰,雖以今日候班觀之,只有錦城尉一人,殊覺零替,罰亦施矣。靑城尉沈能建,綾城尉具敏和,倂給牒敍用。以修撰李顯永再牌不進罷職傳旨,命書傳敎曰,今則徒損體貌,以遞差傳旨捧入。命退,諸臣以次退出。
己亥十一月初一日申時,上御誠正閣。坐直承旨入侍時,左副承旨徐有防,假注書徐鼎修,記事官金健修·鄭東浚,以次進伏訖。上命有防讀奏公事訖。上曰,近日日氣甚寒,而逐虎軍之露處場外,極爲可悶矣。有防曰,聞該大將亦在闕外,連爲待令云矣。上曰,然乎?命書傳敎曰,當此嚴沍,逐虎軍之逐日墻外搜捕,殊甚矜悶,自今日撤罷。今聞承旨之言,大將尙在闕下云,亦爲退去事,分付。命退,諸臣以次退出。
上在昌德宮。停常參·經筵。
午時未時,日暈。
徐有防啓曰,明日常參·經筵,取稟。傳曰,停。
李得臣啓曰,合辭方張之時,兩司無詣臺之員,事甚未安。除在外·受由外,大司諫徐有元,正言李濟萬,掌令申致權,持平沈樂洙,旣有只推之命,竝卽牌招,何如?傳曰,允。
傳于李得臣曰,都承旨入侍。
傳于鄭民始曰,右副承旨爲禮房,右承旨爲兵房。
以持平尹得孚牌不進罷職傳旨,傳于金文淳曰,只推,更爲牌招。
傳于鄭民始曰,禮房承旨入侍。
傳于鄭民始曰,政事,當日爲之。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,同副承旨李義弼進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。又啓曰,玉堂多窠,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。以李東郁爲司諫,沈煥之爲校理,權以綱爲副校理,嚴思晩爲修撰,李顯永爲副修撰,靑城尉沈能健,綾城尉具敏和敍用事,承傳,開城留守宋文載單付。
兵批,兼判書洪樂性病,參判李普行病,參議兪恒柱病,參知李亨元入直進,左副承旨金文淳進。以李絅爲臨津別將,副司直朴祐源·申思運,副司果李顯永單付。
以副校理李儒慶牌不進罷職傳旨,傳于徐有防曰,只推。
李義弼,以弘文館言啓曰,本館上番闕直,事甚未安,副校理李儒慶旣有只推之命,與新除授校理沈煥之,副校理權以綱,修撰嚴思晩,副修撰李顯永,一體牌招,以爲推移入直,何如?傳曰,允。
以校理金宇鎭牌不進罷職傳旨,傳于徐有防曰,與校理李儒慶,更竝牌招入直。
以校理金宇鎭牌不進罷職傳旨,傳于金文淳曰,只推。
李得臣啓曰,持平尹得孚引避退待,已至多日,而大司憲趙時俊受由,掌令申致權,持平沈樂洙,大司諫徐有元,正言李濟萬傳旨未下。處置當歸於玉堂,而連爲催促,終不擧行,事體所在,誠極未安,入直玉堂,從重推考,使之卽速處置之地,何如?傳曰,允。
傳于徐有防曰,王大妃殿湯劑有議定事,三提調來待。
徐有防啓曰,藥房三提調,依下敎來待矣。傳曰,入侍。
以大司諫徐有元,正言李濟萬,掌令申致權,持平沈樂洙牌不進罷職傳旨,傳于李得臣曰,只推。
以副校理李儒慶牌不進罷職傳旨,傳于李義弼曰,只推,待明朝牌招。
以大司諫徐有元,持平沈樂洙牌不進罷職傳旨,又傳于曰,只推,待明朝牌招。
以持平尹得孚牌不進罷職傳旨,又傳于曰,只推,待明朝牌招。
兵曹口傳政事,副司果金宇鎭。
徐有防,以禮曹言啓曰,今十月二十八日備忘記,自今日減膳五日事,命下矣。五日之限,止於今日,自明日依例復舊封進之意,分付,何如?傳曰,允。
金文淳,以禁府言啓曰,李身晦杖八十收贖,奪告身三等放送草記批旨內,如有功議,各減一等事,命下矣。李身晦九代祖昌壽佐理功臣云,功減一等,杖七十,收贖,奪告身二等,放送之意,敢啓。傳曰,知道。
又以義禁府言啓曰,頃因刑曹啓目,全羅道康津縣定配罪人洪啓材逃躱時,當該配所官,指名現告後,拿問處之事,入啓蒙允,行會本道矣。當該配所官,以康津前縣監李敬一指名現告,而李敬一今方待命,卽爲拿囚之意,敢啓。傳曰,知道。
掌令申致權啓曰,臣愚譾劣,本不合於淸朝耳目之任,而適當遇災求言之日,職忝言責,義難泯默,略以草草數語,粗效一日之責矣。及承批旨,逐條諄諄,旣蒙開納之恩,且示採施之意,奉讀以回,感頌靡已。第於李秉模事,不但未蒙允可,聖敎嚴截,誨責備至,臣於此,戰恐忸蹙,不勝惶汗之沾背也。秉模之向來擧措顚錯,心跡閃忽,孰不駭笑,以外面視之,則有若始爲辭職,而終至屛裔者然。故竊自附於有懷無隱之義,而辭不達意,致勤匪怒之敎,自著妄言之罪,此莫非臣見識謏淺,言議短拙之致,何敢一日晏然於臺次乎?臣於昨日召牌之下,病未祗承,今姶擔舁來避,臣之逋慢溺職之罪,尤亦大矣,請命遞斥臣職。答曰,爾旣無隱,予何不槪?勿辭,亦勿退待。
修撰朴天行箚曰,伏以,持平尹得孚,以臣昏謬顚錯,初豈近似於淸朝耳目之任,而隨事僨誤,輒蒙假借之恩,感激洪私,冒沒隨行矣。適見徐有寧處分之過當,猥陳愚見,竊附匡救之忱矣,及承批旨,誨責諄切,臣方惶懍待罪,不省攸措。繼而得伏見傳旨下者,十行嚴敎,莫非臣僭妄之罪,臣奉讀未半,不覺惶汗之浹背,感淚之被面也。嗚呼,臣雖愚昧,寧不知鎭世道靖朝著之聖意,而有寧以覆巢餘卵,得居風憲之長,拈出漏網之一巨魁,奮不顧身,極口論列,似若可奬,而不可罪。臣疏中衮·貞·元衡之譬,只取其追律一款而己,乙丙辛壬之聲氣相類,只謂其謀危聖躬之一段,而辭不達意,致有此責敎之丁寧,此已萬萬愧悚,而至於先大王諄諄之敎,則臣雙擎悲咽,不知所云。第此事在先朝,則視同諸國舅之家,誠爲盛德事,而在聖上則恐不可一向容覆,公議旣出之後,亦恐沮遏不得,有寧疏四條中,其所被罪者,在此一事。故草草數語,只及於舊逆,有若遺忘新逆,自歸於沒着落之科。此莫非臣平日言議短拙,誠意淺薄,不能昂孚於君父之致,臣何敢一刻抗顔於臺次乎?引嫌而退,有懷必陳,臺體則然,匪怒之敎,何必爲嫌?請持平尹得孚出仕。取進止。答曰,省箚具悉。處置事,依施。
掌令申致權,正言李濟萬,修撰朴天行啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及四載,轉而爲合辭之啓,合辭之啓,又閱累朔,轉而爲伏閤之爭,至於今日處分,又止於近島黜置。噫嘻,此賊之有萬戮難赦之罪者,殿下之所洞燭者也,無一分可恕之端者,殿下之亦嘗俯諭者也,今何爲而有此末減之命耶?國無法則已,如其不然,則夫安有謀危宗社之如此之賊,而使之首領之得保也,危逼聖躬之如此賊,而施以海島之薄罰耶?噫,殿下之不忍置法,而姑從次律者,不過曰,恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狠性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億年磐石之固,此先王之宏謀英烈,卓越百王,而昭垂萬世者也。惟其梟獍之匈,鬼蜮之情,不及彰著於在宥之日,未克斷恩而正法也,有若以先王之慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂賊之罪乎?請喬桐府黜置罪人鄭致達妻,快正王法,以洩神人之憤。乙未冬國家安危之機,至今追思,尙覺懍然。苟有體國大臣,則雖非上敎,固當直請聽政,而伊時首相韓翼謩,徒畏麟賊之氣焰,罔念國勢之岌嶪,不體上敎,徒事彌縫,使宗國大計,幾致難言之境,論其負犯,至爲深重,則向者近地移配,已失太寬,況可以全釋乎?雖以悶旱之聖意,有此收殺之敎,而乍允旋收,有咈輿情,請還寢遠竄罪人韓翼謩金吾草記勿施之命,仍施遠竄之典。金相福之罪,可勝誅哉?諸般罪惡之昭在人耳目者,於渠猶屬細故,而乙未冬相臣疏出之後,瑩中深文之說,稱以所見無異同。麟漢不必知之說,謂以語脈不如此,只此二言,已萬萬匈慘,而至於言根究覈之情,此又麟·謙之所不敢爲者。昭著之逆節,已難自掩,包藏之禍心,尤極叵測,揆以典刑,萬戮猶輕,而日月漸久,反置尋常,自上處分,不過放逐,在下爭執,只止遠竄,興言及此,心竊慨恨。國無法則已,夫安有罪惡之如此,而終屈王章,使之晏然自在於田里之中乎?請放歸田里罪人金相福,亟令王府,拿鞫嚴問,快正王法。噫嘻痛矣,龜柱之罪,可勝誅哉?顧其地處,何如,恩造何如,而不思報效之道,恣其濫猾之性,雖以壬辰疏中語言之,渠若有一分嚴畏儲君之心,豈敢以自內酬酌,登諸章奏,陳之於先大王之前乎?臣等於筵敎中,若有俯詢,其將何辭仰對之諭,讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結厚賊,暗逞私憾,終焉慫慂乃叔,恐動天聽。以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心?噫嘻,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以趙峸事言之,其窮凶極惡情節,尤萬萬叵測,殿下旣賜之死,非不知其罪之必可誅也。間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之屑越,已無餘地。殿下於賊麟,旣已斷恩行誅矣,龜柱之凶逆,何異於賊麟,而一行一否,輿情益激。又況以今番量·翼·諸逆之招觀之,根柢之所萌孽,龜賊也,窩窟之所豢養,龜柱也。其在塞亂源杜禍本之道,尤不可一刻假息於海島,而尙今靳允,憂危轉深。若此度日,則將不知幾許量·,又起於幾處,方來之慮,容有極哉?日前加籬時,雖有待處分之敎,而此賊處分,不可一刻少待。請黑山島圍籬罪人龜柱,亟加嚴鞫,快正王法。答三司曰,不允。
掌令申致權,正言李濟萬啓曰,敬彬之與若淵·相簡爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬。請濟州牧移配罪人敬彬,亟令王府,更爲設鞫得情。澤遂爛漫同參於啓能凶慘不道之謀,而只誅其身,王章已失,輿憤未洩,其陰凶情節,其父其弟,萬無不知之理。請彦衡·養遂·獻遂竝令王府,設鞫嚴問。會遂之罪惡,與澤遂一而二,二而一,則啓能凶慘不道之謀,決無不知,而忍杖不服,遽有酌處之命,有乖獄體。請還寢會遂絶島定配之命,仍令王府,設鞫得情。李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請還寢李觀源定配之命,仍令王府,設鞫得情。噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主。待國洞執命之日,擬占台府,當李潭秉銓之時,犯弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耈·輝·師·興。究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。請遲晩後物故罪人啓能,亟施孥籍之典。啓能·趾海等諸賊窮凶極惡,自有天地以來所未有者,而限以國法,賊能未施孥戮,賊趾兄弟猶貸其凶種之稚少者,梟種稍長,安知不更肆獍惡,如範·吉等所爲者耶?法令有限而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。志恒之罪,可勝誅哉?聖朝之眷注於渠,何如,倚毗於渠,何如,而始旣拔擢於擧世擯棄之中,時又寬宥於贓汚狼藉之後,而少無圖報之意,反肆悍勵之氣,久掌戎權而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱,則此一事,固已難逭於三尺之法,而帳殿訊問之時,着署而悖逆,執杖而咆勃,此實無前之凶逆。且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來而爛漫酬酢之說,尤是萬古所無之惡逆。窮凶情節,綻露無餘於賊泰之招,密書之類,數往復於逆來,諸囚之供辭,若出一口,情節昭著,無非渠之斷案。以其頑慝抵賴,忍杖徑斃,未施當施之律,王章尙稽,輿情益切。請物故罪人志恒之支屬應坐者,絶島散配。答兩司曰,不允。
掌令申致權啓曰,妖宦壽賢之締結一種嗜利之匈徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷。爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計。究其所爲,萬萬窮匈,決不可一刻容貸於覆載之間。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。錫達以厚賊之父,尙今偃息於覆載之間者,輿情已極齊憤,而況且犯贓之數,死有餘罪,以此以彼,決不可杖配而止,請梁山郡定配罪人錫達,依律處斷。金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德。伏見備忘下者,仰認分析之意,揆以國法,有難曲貸,請削黜罪人金漢耆,亟施竄配之典。竄配罪人金載順,附麗諸逆,受人指點,久矣。當此新化之後,宜思改革之道,而今其一疏,敢以俯仰彼此之意,欲售漫漶義理之計,斯當嚴討懲後之日,如此嘗試匈論之類,不可薄竄而止,請海南縣竄配罪人金載順,亟令王府,設鞫嚴問。洪達洙,干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩,此必有窩窟主張之致,若不鉤覈得情,快施當律,則其何折姦萌而杜禍源哉?決不可歸之於尋常造言之科而有所容貸,請三水府定配罪人洪達洙,亟令王府,更加嚴鞫,依律處斷。聖中之罪,可勝誅哉?包藏禍心,主張匈論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引。噫嘻痛矣,先大王朝,十三年不着帽,而始仕於殿下,欲展蘊袍之說,尤極萬萬凶慘。且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間,而居謫以來,小不畏縮,乃敢聚會學徒,通接官隷,至登繡啓,大臣筵白,雖卽移配絶島,而經年爭執,尙逭王章,窮凶之節,無以嚴覈,亂賊之徒,無所懲畏,請大靜縣定配罪人聖中,亟令王府,設鞫嚴問,期於得情,快正王法。有臣·宗甲·義駿,和應聖中叵測之說,推詡薦引,看作奇貨,敢於書筵出入之時,肆然迭奏。噫暿痛矣,聖中之主張凶論,罪不容誅,而此輩之同一心腸,尤極痛惋,究厥罪犯,與聖中,豈可異同?疑亂大義,欲售媒寵之計者,腸肚相連,情跡難掩,只緣筵席語祕,尙未聲討,使凶徒無所懲畏,國法久而未伸,已極憤惋。到今日記旣播之後,如此負犯之至重者,不可一刻容貸,而削版放逐之律,不足以懲其罪犯。請削版罪人有臣·宗甲·義駿,竝令王府,設鞫嚴問,依律處斷。罪人趙濟泰·李潤成,俱以逆禶之切姻,凶謀逆節,萬無不知之理,濟泰則初不刑訊,徑先白放,潤成則未盡究覈,遽然酌處,揆以王章,失之太寬,獄體乖當,輿情駭憤,請鍾城府定配罪人趙濟泰,海南縣定配罪人李潤成,更令王府,設鞫得情,施以當律。罪人趙嵎,以物故罪人峸之弟,今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切。請楸子島定配罪人趙嵎,亟寢酌處之命,仍令王府,設鞫得情,快正王法。瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中,身爲憲長,敢以未詳知深文等說,顧護凶賊,欲售包藏之心。幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時,承宣則護逆之律,不可以荐棘而止,請薪智島荐棘罪人瑩中,設鞫嚴問,快施當律。後樂,旣以後翼爲弟,且以量·爲黨,則匈謀逆節,必無不知之理,而親問之下,遊辭漫漶,至以本不見重於其弟之說,肆然納供,究其情節,極爲叵測。不可以不了了極蠢蠢而有所容貸,請濟州牧定配罪人後樂,亟令王府,更加嚴鞫,期於得情。鳴遠,旣於若淵冤死之說,爛漫參涉,又敢作爲萬萬罔測之說,恣意護逆,甘心死黨,至登於道臣之密啓。究其情狀,與量海·後翼,一串貫來,則不可以孤雛腐鼠而有所寬假,請慶源府定配罪人鳴遠,依律處斷。定配罪人孫效忠等八宦者,俱極凶獰,終始抵賴,遽有酌處之命,雖出於我聖上好生之德,曠蕩之典,而效忠則自是凶孽,旣多負犯,又以逆宦切族,及其鞫問之際,端緖未究,亦無指的發明之端。定配罪人柳仁培,罪人李鳳昌·沈德一·李德成,俱以逆來之切族,若其在京則或吹噓應澤,已露腸肚之糾結,及夫放逐則或出沒城闉,益著蹤跡之陰祕,則志恒與國來,陰匈情節,萬無不知不參之理,而頑忍不服。效忠·仁培定配而止,鳳昌·德一·德成,更逐本鄕而止,罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。噫,商輅之徑斃,未施孥戮之典,已切神人之憤,而雖以輅妻已著之罪論之,與相吉酬酢,非但窮凶情節。至以相吉所交通處,渠亦送婢僕交通爲言,則締結妖任,往復凶徒之狀,昭不可掩矣。其所謀逆,與妖任,同一腸肚,而妖任伏誅之後,輅妻之尙今晏然者,揆以王章,寧有是理?請逆輅妻,絶島定配。亂逆從古何限,而豈有若量·翼·之窮凶極惡者哉?李璟·韓後良·金默行·兪纘柱·金奎五等五人,與量·翼·,或爲至親,或爲切姻,或爲血友,碁列隣鄕,腸肚相連,往復和應,不出乎凶謀逆圖,窹寐經營,專在於無君禍國。及其三逆伏法之後,猶不懲畏,或借助奴馬,或出沒京闉,或率置逆女,此已萬萬無嚴之甚,而至於親喪散髮,雖無識下賤,壹是行之者,而不散髮。卽量賊創行於渠家,奎五,效行於其姪,則可知其傳授心法,與量賊,一而二·二而一也。噫,彼五人之負犯,何如,而俱爲漏網之魚,尙逭黨與之治,論以王章,寧有是哉?繡啓一出,罪惡尤著,其在嚴懲討之道,決不可島配而止。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。
李濟萬啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府,設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間,請爲奴罪人河翼龍·金重得,亟命王府,設鞫得情,快正王法。李弘濟,地旣卑微,跡又閃倐,蝨附逆邊,甘作嚆矢,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡。當此鋤治凶黨之日,窮凶情節,不卽盤問,直爲發配,揆以王章,失之太寬,請海南縣定配罪人李弘濟,亟令王府,設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點,久矣。今其一疏,不思革面之圖,敢懷護逆之心,細究全篇,隱然有扶仰之意,必欲售漫漶之計。當此嚴懲討鋤亂逆之日,此等背陽面陰,嘗試凶論之類,決不可薄竄而止,請海南縣竄配罪人金載順,亟令王府,設鞫嚴問。噫嘻痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶徒而交相吹噓,暗地綢繆,設計妖兇,敢欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫彼諸賊,旣皆伏法,則顧此群兇,獨可容貸耶?情跡旣露,負犯至重,決不可一刻容貸,而況此聖中,居謫以來,不思畏縮,乃敢聚會學徒,通接官隷,至登繡啓,大臣筵白,雖卽移配絶島,而此輩久逭王章,亂賊無以懲畏,請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。申光復,本以啓能之切姻,腸肚相連,綢繆往來之狀,世所共知。向日能賊島配也,少無顧忌,肆然往見,究厥心腸,萬萬陰慘。能賊之凶謀祕計,光復,萬無不知之理,請海美縣定配罪人申光復,更令王府,嚴鞫得情。罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,只施應坐之律。定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫洩。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛漫同參,昭不可掩,而究覈未竟,酌處有命,王章未伸,輿情愈激。請定配罪人具翼遠,亟寢酌處之命,仍令王府,嚴鞫得情,快施當律。罪人大燮,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人,作隊犯闕之說,具出於謀議之席,則渠之爛漫同參,昭不可掩。且與興文面質,亦不別白發明,則無論紹介與同謀,亟正邦刑,斷不可已,而究窮未竟,遽有減死之命,王章未伸,輿情愈激,請減死安置罪人大燮,亟寢酌處之命,仍令王府,設鞫得情,快正王法。罪人弼海,以逆範之族屬,卵育其家,爛漫綢繆之狀,世所共知。旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府,設鞫得情,快正王法。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之郄超,今古一轍,而善地薄竄,邦刑不加。況今麟·謙,雖伏王法,而凶徒盤結,實多伏戎之憂,究覈情節,兩賊最爲機括,藉曰孤雛腐鼠,無足以汚我刀鋸,則天綱不免於太恢,奸謀無時而盡發,亂臣賊子,益何所忌憚,而國家之虞危,恐終無已時也。請遠竄罪人安兼濟·李宅鎭,亟命王府,竝加嚴鞫,期於得情,依律處斷。恒烈·善海,何等凶逆,而其兄弟子姪,晏然在家,無異平人,治逆不嚴,防患太疎。厚謙逆節,萬古所無,而日謙,以同惡相濟之凶種,偃處近郊,官爵不收,輿情憂憤,去而益甚。請恒·善支屬,亟命散配,日謙兄弟,竝投絶島,以嚴隄防。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府,設鞫嚴問,快施當律。放逐罪人鄭遠達,雖曰狂易之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋。請亟收放逐罪人鄭遠達,珍島郡定配罪人閔百奮放釋之命。乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅刪日記,漫漶義理,其跡至妖,其計叵測,科事之外,不可不一問。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。昌鼎,旣是逆淵之至親,自同平人,偃息城闉,已極放恣,而與量海·後翼,爛漫往來,綢繆謀議,前後情跡,綻露無餘,則不可以量海端緖之自渠現露,有所參酌,請河東府減死定配罪人昌鼎,依律處斷。範星,以逆淵之至親,黨附極賊,締結凶徒,日夜綢繆,情跡叵測。雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難容貸,請濟州牧減死定配罪人範星,依律處斷。志遜,以恒賊之庶從,爲恒賊之卒徒,宿食於恒家,隨從於恒賊,陰謀祕計,狼藉同參。恒賊徑斃之後,獄情肯綮,惟係志遜,則不可以其供辭之似實,遽施寬典,請柒原縣定配罪人志遜,更令王府,設鞫嚴問,期於得情。今番鞫獄諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡。酌處之命,雖出於好生之德,揆以獄體,不可不窮㧡得情,請減死定配罪人德秀,亟令王府,更加嚴鞫,快正王法。鄭履煥,特一龜柱之食客也私人也。龜柱島配後,特下傳敎,斥黜履煥,處分至嚴,好惡大明,而其黨後翼,不勝狠毒之心,投進凶悖之章,右袒龜柱,稱詡履煥之不已,至有犯上不道之語,今秋後翼,始伏王章,履煥,自知其難免於黨與之誅,身在罪籍,敢投一疏,外稱自引之義,內售黨惡之心,上款下語,盛稱龜柱,奮不顧身,爲國討賊之事,下段引罪,不過取友不端四字而已。噫,世所謂不端之友,卽是博奕酒色操身不謹者類,渠敢以亘古所無之凶魁,强謂之不端,見其疏者,擧皆奇怪,聞其言者,莫不駭痛。此輩眼中,無君無國,惟以愛護血黨,抵死不悔,使主勢國綱,日趨孤弱者,爲今日凜凜岌岌之憂,而豈有如履煥之放恣無嚴者耶?此而置之,將見凶醜餘孼,稱以自明,後先接跡,爲國家無窮之患,請削黜罪人鄭履煥,絶島安置。金鍾正,卽一宵小之輩耳。締結晦賊,圖遍淸要之罪,已不可勝誅,而曾在騎曹,納媚謙賊,莫重驛田,任自換給,少無忌憚,而及判金吾,泰淵配所,定以近地,顯有顧惜之意,究厥情狀,尤極駭憤。負犯如此而爵秩自如,揆以王章,失之太寬,請淸川君金鍾正,亟命刊去爵柣,姑先放逐田里。殺獄償命之法,至重且嚴,不可有一毫低仰者,一或過主原情之意,輕加平恕之律,則惟輕之傅生,雖若可喜,而枉死之抱冤,實爲矜慘。平海郡減死罪人黃師憲,以覆檢屍帳及各人等招辭觀之,則萬有必殺之罪,一無可恕之法。特以其母之先自徑殞,難於母子之同死一獄,有此曠蕩之特恩,而臣之愚意以爲其母之徑殞,適足以實其子之行凶,元不干涉於此獄之從輕,則三尺至嚴,決不可以竝命之可矜,貸其必殺之律,則平海郡殺獄罪人黃師憲,亟收減死之命,更加嚴訊,期於得情,以重償命之典。定配罪人權翊,身在衛列,竊聽獄情,暗地漏洩,大關後弊,此等無嚴之類,不可編配而止,請定配罪人權翊,亟令王府,嚴加刑訊,遠地定配。今番投書,亘古所無之變,其凶肚逆腸,直與任·輝諸賊,一串貫來,心寒骨冷,尙忍言?窮凶情節,必露無餘,忍杖抵賴,徑先致斃,常刑未加,輿情愈激,論以王章,宜施追律,而平法新命之下,雖不敢仰請,惟其凶計之暗地排布者,不可不一一究覈,則埏,以鎭厚之父,其敢曰在家不知,且於其子就捕之後,雖曰以罪名之在身,不得入城待命,然縣獄席藁,道理當然,不此之爲,偃臥其家,少無嚴畏之心,顯有肆毒之態,人理臣分,掃地盡矣。請鎭海縣定配罪人埏,亟令王府,拿鞫得情,仍施當律。其應坐支屬,不可遠地散配而止,亦竝施絶島散配之典。近來諸賊之凶,莫憯於趾·述,而趾·述之爲千萬古所無之惡者,以其一家之內,父子兄弟妻妾奴僕之屬,甚至族屬庶孽之類,通同作賊,反有甚於晉室之王敦,我國之逆适矣。凡厥族黨,假使殪殄滅之無遺類,固不爲過,而日前鞫囚之時,所謂順海者,又出於益華之招,則益華,卽趾賊之切客,順海,乃趾賊之至親,尙此漏網,逗留近畿,潛相往來,一心怨國,則安知其凶謀之不與綱繆,而禍機之不爲潛伏耶?其在絶奸萌之道,決不可置而不問,請順海,亟令王府,刻期發捕,嚴鞫得情。向者量·翼·三賊之逆,卽是窮天極地之所未有者,其身雖戮,可畏者其餘黨也,其罪雖正,可畏者其餘謀也。今番繡衣之所發五賊,乃其餘黨餘謀之潛伏而始露者,腹心於三賊,師法於三賊,不啻如三賊之推慕逆能,稱氏趾·述,豺凶虺妖,一串貫來,則三賊之所嘗綢繆者,五賊共之矣。前日所招,嘯聚挾匕等諸般陰計,又安知不在今日耶?五賊之罪,不但不可散配而止,因其端緖而破其窩窟,亦專在於五賊之口。請李璟·金默行·兪纘柱·韓後良·金奎五等,亟令王府,嚴鞫得情。前校檢申大年,爲人陰邪,處身傾巧,自在韋布,縱橫時流,附勢趨利,爲人指目,久矣。至以麟賊爲切姻,養賊爲切友,日夜綢繆,無不干涉,則何可獨免黨與之治,而向者貶官薄罰,雖足以見其公議,而可謂失之太輕矣。璟等諸賊,亦旣以凶賊姻親切友,至有窮凶極惡之事,發於繡衣之廉得而臺論峻發,則大年之姻婭切友於凶賊者,豈獨諉之無虞而勘之以薄罰,處之於城闉乎?鄕曲幺麽之類,尙以失志之怨,叵測之憂,凜然寒心,則惟此族是華閥,官曾淸顯者,尤有深憂而不可不嚴其隄防,請申大年,亟施屛裔之典。元幹,卽一天生逆種也。述海,何等大逆,與惟吉,爛漫酬酢,固是凶慘,而終無一言發明於連日嚴鞫之下,其所凶言,明若觀火,凶肚逆腸,直與述海,一而二,而只配遠地,豈有曰國法乎?夫以我聖上至仁好生之德,如此凶逆之類,每每假貸,不施當律,故前後惡逆之疊生層出者,蓋緣處分太寬,凶徒無所懲畏之致,其在明典刑嚴懲討之道,不可竄配而止,請定配罪人元幹,亟寢酌處之命,更令王府,嚴鞫得情,依律處斷。今番投書,鎭厚所爲明白無疑,而鎭厚以凶獰之類,忍杖徑斃,其所究覈之道,專在於鎭寬·大春。且以當初惟吉之招觀之,十一日惟吉入來,則鎭寬亦見之,則其敢曰不知乎?如此窮凶情節,若不明覈正法,則凶徒莫懲,王章不嚴,請亟寢鎭寬·大春酌處之命,更加嚴鞫得情。鄭致達妻之窮凶極妖,豈可使之一日假息於覆載,而今此畿島出置之命,已失太寬。況彼妖賊,平日服使之婢僕,無非瓜牙心腹,今若一任其往來島中,通信綢繆,則又不知何樣禍機,伏於何處。其在防微慮患之道,決不可以微賤而容貸,請鄭致達妻使喚奴婢,竝令該府,一一査出,遠地散配。前府使任聖周,性本奸譎,假托儒名,外示朴野之態,內懷龍斷之計,附麗逆能,以爲盜名之階,締結賊潭,以爲進身之路,聲勢相倚,腸肚交連,前後履歷,皆出於能之口而潭之手,識者寒心,擧世唾罵,固已久矣。向來選部之外臺拔望,雖是薄罰,而今當嚴隄防正人心之日,此等黨逆之類,不可以此而止,請前府使任聖周,亟施邊遠定配之典。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未服王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時通變,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。答院曰,不允。
己亥十一月初二日巳時,上御誠正閣。都承旨入侍時,行都承旨鄭民始,假注書徐鼎修,記事官金健修·鄭東浚,以次進伏訖。民始曰,近日日氣極寒,伏未知聖候,若何?上曰,近來則快差矣。上曰,開城留守,何間當爲辭朝云耶?民始曰,姑未的知矣。命書傳敎曰,新除授開城留守,明日辭朝,使之速卽交龜。命退,諸臣以次退出。
己亥十一月初二日午時,上御誠正閣。禮兵房承旨入侍時,右承旨李得臣,左副承旨徐有防,假注書徐鼎修,記事官金健修·鄭東浚,以次進伏訖。上命書傳敎曰,三明日,冬享祭受香日也。今則病少間,伊日親押,仍傳香祝後,自月覲門,展拜景慕宮,仍又躬行省器省牲之禮,臨觀肄儀而回,該房知悉。又命書傳敎曰,三明日親押處所,以明政殿月臺擧行,出自賓陽門,由明政門而回,由春塘臺從宜春門還內,以此知悉。又命書傳敎曰,三明日展拜時服色,旣自月覲門,當依新定式擧行,而省牲器時,體面有異,以遠遊冠·絳紗袍爲之。肄儀時,復以袞袍臨觀,令儀曹依此知悉磨鍊。又命書傳敎曰,三明日侍衛,依新定式擧行,親押時侍衛,依前例磨鍊,詣景慕宮時,入直外明政門外落後事,分付。又命書傳敎曰,閣務方殷,直閣金宇鎭館職,今姑許遞,仍令該曹,口傳付軍職。上曰,在外玉堂許遞與未差之代,今日政差出。出榻敎命退,諸臣以次退出。
己亥十一月初二日申時,上御誠正閣。藥房三提調入侍時,都提調洪樂純,提調具允鈺,副提調鄭民始,假注書李錫夏,記事官金健修·鄭東浚,以次進伏訖。樂純曰,伏聞聖候在靜攝中云,伏切焦悶矣。未審漸臻平復之境否?上曰,今則已愈矣。樂純曰,俄因入侍有命,伏聞有王大妃殿患候,下情不勝焦慮矣。未審症候,若何?上曰,症候不至大段,而似是久停湯劑之害,故召見卿等,欲以議定湯劑也。上曰,注書出去,醫官召入,可也。賤臣承命出來,醫官吳道炯·徐命偉·金光國召入進前。上謂道炯等曰,王大妃殿患候,別無他症,蓋是宿症,挾以寒感也。此亦久停湯劑之致,今用何藥,則爲當劑乎?前日所用湯劑,繼用則,何如?道炯曰,前湯劑更用則,好矣。上曰,藥料,當無加減乎?道炯等曰,依前方用之爲好,而不當加減矣。王大妃殿進御加減蔘香散二十貼,依前方五貼式製入。出榻敎允鈺曰,臣則與醫官先退,議製湯劑,宜矣。上曰,唯。允鈺及道炯等先退。樂純曰,臣伏見向來傳敎,則足可以轉災爲祥,下情實不勝歡抃,而其後玉堂,能有陳戒之語,大是嘉美之事,而於此,尤仰聖度之虛受也。若每優容如此,則何患無戇直之言哉?伏願深留聖意焉。上曰,卿箚中可見不欺心三字,予甚嘉尙矣。樂純曰,臣幸遭我殿下明聖,每見傳敎下者,心竊以爲古今人君,未有如我殿下明聖,豈敢欺心於我殿下哉?日前之箚,玆以略陳愚忱,而殿下特賜溫批,只切惶感之忱矣。上曰,予實有感而然矣。樂純曰,今伏承愆候少愈之敎,實切慶抃,而伏聞有景慕宮動駕之命,此雖出於聖慕,而目今日候甚寒,且病無少愈,古人攸戒,伏願亟回聖思,還寢成命焉。上曰,豈有妨害之事耶?命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,朝講爲之。
李得臣啓曰,新除授行左承旨李鎭衡,時在開城府任所,交龜後斯速乘馹上來事,下諭,何如?傳曰,允。
徐有防啓曰,司諫李行源,下諭後過限不上來,依定式,遞差傳旨及禁推傳旨捧入之意,敢啓。傳曰,知道。
傳于李得臣曰,禮房承旨入侍。
又傳曰,領府事留待。
又傳于曰,領府事入侍。
傳于鄭民始曰,開城留守入侍。
又傳于曰,前平安監司留待。
傳于李義弼曰,前平安監司入侍。
李義弼啓曰,大提學黃景源,再牌不進,推考傳旨,今方捧入矣。成命之下,已至多日,而連事違召,尙不擧行,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
以大司諫徐有元,持平尹得孚·沈樂洙牌不進罷職傳旨,傳于李義弼曰,只推。
備忘記,更思之,一則不遵定式,一則大關後弊,不可以推考薄警,置而不論,左副承旨金文淳遞差。
備忘記,承旨前望單子入之,待下批牌招,推移入直。
承旨前望單子入之,金勉柱落點。
備忘記,承旨房仍,右承旨爲刑房,同副承旨爲兵房。
備忘記,傳旨之姑不啓下,雖有曲循之嫌,欲爲寬暇而然也。今則限月已過,過又數日,決不可更以未及修史煩浼。此亦關係分義,而可觀慢否之一端,同副承旨金勉柱,另加申飭,催促行公,修史與否,仍令卽爲知入。
備忘記,當此連欲開講之時,玉堂新除者,多稱在外,殊極寒心。在外人員,催促上來,過限者,依法典捧傳旨。
備忘記,銓任非數遞之職,而況此宰臣,予則曰得人,然而尋鄕之後,迄不上來。曾聞所居未滿信宿之地,雖有親病,足可半鄕半京,揆以朝體,不容任其栖遲之習。如是申飭之後,不卽行公,則所係誠有乖損分義者,吏曹參判兪彦鎬,從重推考,催促上來察職。
以同副承旨金勉柱牌不進罷職傳旨,傳于徐有防曰,只推,更爲牌招。
又傳于曰,同副承旨,從重推考,更卽牌招。
徐有防啓曰,明日朝講,兩司長官,當爲進參,大司諫徐有元,待開門牌招,以爲入侍之地,何如?傳曰,允。
又以弘文館言啓曰,本館上番,無他推移之員,不得以下番,姑陞入直之意,敢啓。傳曰,知道。
又以禮曹言啓曰,臣曹以印信事草記,傳曰知道,印信之如是訛謬,在所釐正,不容抛置之事,自卿曹,更爲指一考據,劃卽草記稟定事,命下矣。取來京各司印跡,考諸法典,參以品數,以禮器尺尺量,則宗廟署·社稷署·備邊司·扈衛廳·濬川司·忠勳府·義禁府·吏曹·本曹·工曹·漢城府·司憲府·左捕廳·掌樂院提調·尙衣院提調·掌苑署提調·摠戎廳禁軍別將·西所衛將·羽林衛將·軍資監·典醫監·宗簿寺郞廳·司宰監·內資寺·司譯院·繕工監·內醫院掌務官·觀象監敎授·軍器寺·典獄署·典牲署·司憲府監察·西氷庫中學·禮賓寺·瓦署印信,比之定制,無所差爽。宗親府堂上·中樞府堂上·敦寧府堂上·儀賓府堂上·宗簿寺都提調·宣惠廳堂上·常平廳堂上·司僕寺提調·司䆃寺提調·弘文館·藝文館·內醫院提調·掌樂院郞廳·承文院·訓鍊院·校書館·義盈庫·觀象監正·典設司印信,各加一分。觀象監領事·耆老所·戶曹堂上,兵曹判書·兵曹入直堂上·刑曹禁衛大將·均役廳堂上·郞廳·宣惠廳郞廳·都摠府·司諫院管城將·中樞府郞廳·奉常寺·西部·西學·東學·南學·造紙署·掌苑署郞廳·內弓房廂庫印信,各加二分。長生殿都提調·訓鍊大將·御營大將·春秋館·守禦廳·禁衛營軍色郞廳·餉色郞廳·兵曹二軍色郞廳·東所衛將·北所衛將·儀賓府郞廳·北部·司圃署·義興衛·紫門監印信,各加三分。宗親府郞廳·戶曹別例房郞廳·訓鍊都監郞廳·御營廳軍色郞廳·餉色郞廳·兵曹內司郞廳·外司郞廳·右捕廳·內禁衛將·兼司僕將·司僕寺判官·平市署印信,各加四分。長生殿郞廳·議政府舍人·忠勳府郞廳·訓鍊都監都廳·工曹郞廳·惠民署印信,各加五分。敦寧府郞廳·戶曹郞廳印信,各加六分。內侍府印信,加八分,掖庭署·中部印信,各一分不足。尙瑞院·司䆃寺郞廳印信,各二分不足,繕工監提調印信,三分不足矣。凡大小印信,當初鑄給時,必依法典成出,而似因年久漫漶,改鑄之際,不能一依法制,致有此或大或小之弊。到今雖不得追究其失,當此董正百度,修擧古制之時,莫重印信,決不可以訛謬者,仍循行用。竝依經國大典用印條,一一釐改,至於奉使印信中二品奉使印,一顆外無一相合於法制者。及今番爲賊所偸破之印,事當一體鑄出,別定本曹及工曹勤幹郞廳,使之眼同看檢,卽速鑄成,而隨其各品,以某品奉使之印,篆刻都數,則定以六十顆,其中一品五顆·二品七顆·三品十五顆·四品十五顆·五品十顆·六品八顆,而訓鍊都監郞廳·戶曹郞廳·司僕寺·內侍府·通禮院·奉常寺東西籍田·東氷庫·東西活人署·軍器寺別造廳·糧餉廳·能麽兒廳·繕工監及九營繕等司之行用奉使印信,事體所在,尤極不當。此亦各以其本衙門之稱號,篆刻鑄印以給。成均館堂上·司僕寺郞廳·尙衣院郞廳·司饔院·養賢庫·南部衛將所·內贍寺·濟用監·廣興倉·內需司·南所衛將·長興庫·東部等司,印跡之漫漶莫辨字劃者,一倂改鑄,其舊印及各司行用奉使印,隨卽削篆,取用於改鑄之時,恐合事宜,敢此仰稟。傳曰,事係更張,亦屬鉅役,有難徑先裁處,此草記明日次對時,就議大臣,稟處。
鄭民始,以吏曹言啓曰,兵曹佐郞崔顯重,受由過限未上來,依例改差,何如?傳曰,允。
李得臣,以訓鍊都監言啓曰,北漢西門外近處,中虎一頭捉得,封進之意,敢啓。傳曰,令本營門施賞。
又以御營廳言啓曰,惠化門外城北屯近處,中虎一頭捉得,封進之意,敢啓。傳曰,令本營門施賞。
徐有防,以禁府言啓曰,日寒若此,禁府時囚中捧供未議處者,以草記照律放送事,命下矣。時囚罪人李敬一段,刑曹啓目內,定配罪人洪啓材,到配屬耳,逃入京中,敢以其妻之名,粧撰爲說,替呈上言,至煩天聽,究其情狀,萬萬痛駭,而配所官之常時不能檢飭,使莫重編配罪人,有此逃躱上言之擧者,亦極駭然。當該配所官,令該府拿問處之罪,取考律文,則大明律徒流人逃條,有曰,主守及押解人,不覺失囚者一名,杖六十,百日內,能自捕得或他人捕得,皆免罪。不應爲條,有曰,凡不應得爲而爲之者,笞四十。名例有曰,犯私罪,笞四十,附過還職。大典推斷條,有曰,犯枉法受贓外,笞杖竝收贖矣。李敬一,笞四十收贖,附過放送,何如?傳曰,允。如有功議,各減一等。
又以義禁府言啓曰,司諫李行源,禁推傳旨,啓下矣。李行源,時在京畿陽智地云,依例發遣府羅將,拿來,何如?傳曰,日寒如此,分揀,可也。
掌令申致權啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。措辭見上
敎開城留守宋文載書。王若曰。舊都重管轄之任,地望竝尊,公朝揀保釐之才,廟議咸屬。玆頒如綍之旨,庸侈仗鉞之行。惟卿,愷悌之姿,沖挹其志,斷斷兮若無技,身則持以恬約,謹愼之風,恂恂然似不言,跡常斂於名利紛華之地。分符萊府,幾播廉簡之聲,按臬咸關,夙著撫摩之績。旣望實之俱備,宜歷試之是先。眷玆勝國之遺墟,卽我分司之重鎭。潮通沁水,地利類殽洛之交,路接箕城,物貨擅吳蜀之富。武力是競,士有超距引强之材,服飾相誇,俗尙衣輕策肥之習。惟其緩急之足恃,必須撫禦之得人。玆授卿以開城府留守兼管理使,卿其祗服寵章,益殫乃力。鍊兵卒而飭械,益鞏上都之藩籬,修城隍而峙糇糧,克壯西門之鎖鑰。冠蓋相望於道路,毋使供億之煩民,商賈皆藏於市廛,宜念錢幣之生蠹。御衆則必也濟以寬裕,莅事則在乎挈其綱維。於戲,惟乃祖昔莅玆邦,尙傳憇棠之咏,伊賢孫復遵遺制,詎無式穀之譽?故玆敎示,想宜知悉。修撰朴天行製進
金勉柱,以義禁府言啓曰,李敬一,笞四十收贖,付過放送草記批旨內,如有功議,各減一等事,命下矣。李敬一祖弘佐,揚武原從功臣云,功減一等,笞三十收贖,放送之意,敢啓。傳曰,知道。
己亥十一月初三日辰時,上御誠正閣。禮房承旨入侍時,右副承旨徐有防,假注書徐鼎修,記事官金健修·鄭東浚,以次進伏訖。上命書傳敎曰,雖因誤傳之致,旣有定式,則詣閤承旨之無端下去,事未前聞,失職非細,左副承旨金文淳,從重推考。又命書傳敎曰,日寒若此,禁府時囚中捧供末議處者,以草記照律放送。以訓鍊都監·御營廳捉虎草記,命書傳敎曰,城內若有虎患,使之搜捕,則各該營,欲免不卽捉納之罪,散布軍人,雖於數十里百餘里內外,惟以捉納,爲免罪之計,纔至數日則輒捉一虎以納而止,無論此虎彼虎,爲民除害則一也,固亦無傷,而此有不然者。三營軍卒之散往各處之時,貽弊村閭,害及鷄犬,此必然之勢也。然則軍人之害,甚於猛虎,又非可悶之甚乎?此後城內虎入而見逸者,只驅於城闉近處,切勿以捉虎軍,發送遠地,以貽小民之弊事,各營知悉。上曰,各軍門之名以逐虎,散出鄕谷,邑弊非常云,可悶。有防曰,然矣。上曰,虎入城內,則只逐於城外近處,則可也,必往遠處捕捉,則怪矣。命退,諸臣以次退出。
己亥十一月初三日巳時,上御誠正閣。領府事開城留守入侍時,領府事金尙喆,開城留守宋文載,同副承旨李義弼,假注書徐鼎修,記事官金健修·鄭東浚,以次進伏訖。尙喆曰,伏聞聖體有感候之漸云,伏未知近間若何?上曰,快差矣。尙喆曰,王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,卿之所愼,近則何如?尙喆曰,臣之賤疾適苦,未卽反面,惶悚何言,而伏聞有上候,竭蹶入來矣。再明日有展拜之命,而近日日氣極寒,此時勞動,實爲可悶矣。上曰,今則快差矣。上曰,卿則近來連爲安養乎?尙喆曰,伏蒙聖恩,至於原任所行之事,亦爲得免,惶感之極,不知所達。命尙喆先退。上曰,松留進前。文載進伏,上曰,松都,保障之地也,所重自別,必須勉㫋爲之,可也。文載曰,敢不殫竭爲之乎?上曰,從速辭朝,可也。命文載先退,命書傳敎曰,次對明日爲之。以明日常參·經筵,取稟。命書傳敎曰,朝講爲之。命退,諸臣以次退出。
己亥十一月初三日申時,上御誠正閣。前平安監司入侍時,前平安監使金鍾秀,右副承旨徐有防,假注書徐鼎修,記事官徐龍輔·鄭東浚,以次進伏訖。上謂鍾秀曰,久不見卿矣,聞其間經重病云,今則何如?鍾秀曰,尙未快差矣。上曰,神觀則未甚瘦敗,不至如所聞之慮念,可幸。鍾秀曰,諸症則雖減,而尙無蘇完之望矣。上曰,當初病祟,緣何而至於重劇耶?前年下去時,予有贐章矣,果能不負所戒乎?鍾秀曰,果未免不能如戒之嘆矣。上曰,奉老親善爲往來,是可幸也。鍾秀曰,伏蒙聖恩,備盡榮養,九耋老母,無事回來,下情感幸,何可盡達?鍾秀曰,臣前年下去時,以早晩宗社之慶,顒祝以過矣,國家不幸,今無所望矣,惶恐則深,而旣有耿耿所懷,故敢此仰達矣。殿下春秋鼎盛,而若一年二年如此而過,則豈不悶迫乎?伏未知聖意將何以爲之,而目今所急者,惟廣儲之道矣。上曰,予豈不自量,而一猶過矣,豈可再乎?雖有祖宗朝已行之故事,而此亦難處矣。抑其次道理則未嘗不留意耳。鍾秀曰,祖宗朝以來,多有如此之事矣。上曰,年前之擧,亦出於不得已而然矣。鍾秀曰,廣儲之道,實爲日急一日矣。鍾秀曰,其間奉朝賀之致仕,大體則可謂勇退,而於國事,實多可悶。上曰,此亦不得已而然矣。上曰,關西亦爲豐年乎?鍾秀曰,快爲免歉,民事誠多幸矣。上曰,有弊瘼之可言者乎?鍾秀曰,雖有可達者,而病餘氣喘,未敢陳達,大體江界蔘除給事,誠大幸矣。上曰,頃者狀啓之事,今果收殺乎?鍾秀曰,猶未收殺而指徵無地,可悶。貿銀錢見縮,幾爲十萬兩,而前道臣所捧,爲萬兩,臣亦僅捧萬兩,而今則竭盡無可捧之勢矣。鍾秀曰,臣於積違之餘,爲覲耿光,扶曳入來,而方欲卽爲呈辭而出去計矣。當此國勢孤危之時,奉朝賀保護之功旣大,而且與凶徒角立之人也。此人一去,則彼輩不無躑躅之慮,此等處,亟加聖意焉。致仕之如是急劇,固未知聖意之何如,而向來臣以承旨,廬次入侍時下敎,至今莊誦而不忘矣。伏望毋忘在莒之時焉。上曰,今番事,自有商量,非特爲自家地也。予之信義,豈或少變,而蓋欲終始保全之計而然也。鍾秀曰,雖未知聖意,而卽今朝象,姑無止泊處,是甚可悶矣。上曰,卿以躑躅防患爲言,而此等處折衷得宜,甚難矣。鍾秀曰,今則實不無深慮,而上下若以公心爲之,則好矣,自上必於此等處,益加照察焉。上曰,予甚聾瞽,安得無微不燭乎?鍾秀曰,皆莫逃於聖鑑矣。上曰,今日以後則尤有望於如卿吾黨之士矣。命退,諸臣以次退出。
上在昌德宮。停常參,只朝講。
徐有防啓曰,明日常參·經筵,景慕宮冬享祭齋戒相値,視事,頉稟。傳曰,知道。
又啓曰,大司諫徐有元牌不進,罷職傳旨,今方捧入,而今日朝講,諫院無進參之員,司諫李東郁,正言李濟萬,卽爲牌招,何如?傳曰,允。
傳于金勉柱曰,禮房承旨入侍。
傳于李得臣曰,大臣·備局堂上引見。
李得臣啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵私習云矣,敢啓。傳曰,知道。
傳于鄭民始曰,都承旨入侍。
備邊司薦望,以金魯鎭爲開城留守。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,左副承旨徐有防進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。以趙尙鎭爲校理,李命勳爲副修撰,李衍祥爲判尹,尹行元爲兵曹佐郞,開城留守,金魯鎭單付。
兵批,兼判書洪樂性病,參判李普行病,參議兪恒柱入直進,參知李亨元病,同副承旨金勉柱進,副護軍李行源,副司直洪檢·金文淳·洪明浩·趙鼎鎭,副司果趙尙鎭·尹尙東單付。
傳于鄭民始曰,星州牧使,口傳差出。
吏曹口傳政事,以南鶴聞爲星州牧使。
以大司諫徐有元牌不進罷職傳旨,傳于徐有防曰,只推。
以司諫李東郁牌不進罷職傳旨,又傳于曰,只推。
備忘記,同副承旨批下,今則毫無引義之端,卽爲牌招入直。
傳于李義弼曰,同副承旨牌去來,催促。
傳于鄭民始曰,同副承旨入侍。
傳于徐有防曰,坐直承旨入侍。
鄭民始啓曰,明日景慕宮展拜時,承旨不可不備員,行左承旨李鎭衡,未及交龜,不得上來,合有變通之道,何以爲之?敢稟。傳曰,俄聞今明間入來云,上來與否知入。如已上來,明日動駕前,使之交龜,先隨駕後謝恩。
金勉柱,以訓鍊都監言啓曰,捉虎賞,令本營施賞事,判下矣。捉虎將·領軍將,各黑三升二匹,木綿二匹,布子一匹,先殺砲手,黑三升一匹,木綿二匹,布子一匹,再殺砲手,黑三升一匹,木綿二匹,三殺砲手,木綿一匹,布子一匹,依例施賞之意,敢啓。傳曰,知道。昨日傳敎旣諭,今日筵中,亦有下敎,而此後,城內有虎患之時,反以昨今云然之敎爲幸。城外近處,或不勤捕捉,或不卽捕捉,則是救弊生弊,大將烏得無罰?愓念擧行。
又以御營廳言啓曰,捉虎賞,令本營施賞事,判下矣。捉虎將·領軍將,各黑三升二匹,木綿二匹,布子一匹,先殺砲手,黑三升一匹,木綿二匹,布子一匹,再殺砲手,黑三升一匹,木綿二匹,三殺砲手,木綿一匹,布子一匹,依例施賞之意,敢啓。傳曰,知道。已諭於訓局草記,本廳,依此擧行。
又以御營廳言啓曰,明日景慕宮展拜時,依節目集春營入直軍三十名,領軍把摠李東弼,哨官張宅基率領,設布帳外排立,東營入直軍三十名,入直把摠趙宅鎭,哨官李貞圭率領,宮大門外把守,而解嚴後還入直間,集春營哨官林致秀,東營哨官李景佐,代直之意,敢啓。傳曰,知道。
同副承旨金勉柱疏曰,伏以臣,百不猶人,一無可取,而幸際昌辰,猥蒙殊知於聖明,拔之釋褐之初,置諸簪筆之列,慈覆之拂拭之,臣之頂踵毛髮,皆殿下之所賜,非臣之所有也。臣由是感激受恩,入則唯思奔走,出則只有涕泣而已。向者玉署銀臺之命,聯翩於數旬之內,臣始則當皇,終焉怵愓,殆不知措躬之所也。惟以史事未修,幸蒙恩遞,修史過限,致勤飭敎,方切悚蹙,恭俟嚴勘,不意銀臺新命,又降於此際,在臣分義,固當不暇他顧,竭蹶趨承,而臣於援例之外,又有所難進者。日前儒臣李儒慶之疏,以中批之漸,有所仰陳,第其爲言,似是浮說,雖不指的某某,因言旋省,專着於臣身者然。噫,若論中批寵擢,則復豈有如臣之荐蒙誤恩者哉?自七品而直至三品緋玉之班者,漢之太中以後,似應更無也。臣亦當感而不知感,切自訝惑,莫究所以。況彼儒臣之誠心愛君者,安得無此言於聖明之前哉?臣自有成命以來,夙夜訟愆,深切歎恨者,以臣不肖,不能圖報其萬一,反致貽累於聖德也。臣罪至此,尤無所容,撫躬惶恧,只切隕越,召牌之下,承膺無路,屢犯違傲,冒陳短章。伏乞天地父母,特垂諒察,亟遞臣新授之職,以謝人言,仍治臣逋慢之罪,以肅朝綱,千萬幸甚。答曰,省疏具悉。辭何過也,堂疏,況非指的者乎?爾其勿辭,從速察職。
大司憲趙時俊,掌令申致權,持平沈樂洙·尹得孚,副校理李儒慶,正言李濟萬,修撰嚴思晩·朴天行啓曰,請喬桐府黜置罪人鄭致達妻,快正王法,以洩神人之憤。請還寢遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答三司曰,不允。措辭見上
大司憲趙時俊,掌令申致權,持平沈樂洙·尹得孚,正言李濟萬啓曰,請濟州牧移配罪人敬彬,亟令王府,更爲設鞫得情。請彦衡·會遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
掌令申致權啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。措辭見上
正言李濟萬啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,設鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟令王府,竝加嚴鞫,期於得情,依律處斷。請恒·善支屬竝命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範星,依律處斷。請柒原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,依律處斷。請鎭海縣定配罪人埏,亟命王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快正王章。請申大年,亟施屛裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施孥籍之典。答院曰,不允。措辭見上
己亥十一月初四日卯時,上御誠正閣。禮房承旨入侍時,左副承旨徐有防,假注書徐鼎修,記事官徐龍輔·鄭東浚以次進伏訖。上命書傳敎曰,朝講時刻,以辰初初刻爲之。又命書傳敎曰,史草已盡修納,些少所餘,亦已畢修云,則夜中三牌何爲而連事違召乎?目下所執之處義情勢,雖未知何居,而揆以朝體,極爲寒心。設有某般難進之端,屢召屢違,抑云足伸廉隅,如是逡巡,徒損紀綱,同副承旨金勉柱,爲先從重推考。見今天色向曙,賓筵時刻迫頭,身爲該房,尤焉敢一味偃處?自本院另加嚴飭,催促仕進。命退,諸臣以次退出。
己亥十一月初四日辰時,上御誠正閣。朝講次對同爲入侍時,領事徐命善,特進官鄭尙淳·李命植,同知事李普行,大司憲趙時俊,參贊官李義弼,掌令申致權,侍讀官李儒慶,檢討官嚴思晩,正言李濟萬,假注書徐鼎修,記事官徐龍輔·鄭東浚,左議政洪樂純,兼漢城判尹具善復,判敦寧具允鈺,戶曹判書金華鎭,禮曹判書李福源,行副司直李衍祥·李柱國,行訓鍊院都正李敬懋,行副司直李邦一,行都承旨鄭民始,右承旨李得臣,事變假注書柳光澺,以次進伏訖。上進講論語,讀前受音,自子曰上好禮,止欲速成者也。儒慶進讀自衛靈公問陳,止正南面而已矣。上又讀新受音訖。儒慶曰,聖人以一貫之道言之,而蓋子貢則過於知一邊,曾子則篤於行一邊,二人工夫,各有不同,而知與行兼盡然後,可知一貫之義矣。聖學高明,如臣蒙學,有何加勉,而必於知行兼盡處,益加留念焉。堯·舜無爲之治,似亦無一事爲,而舜擧元凱誅四凶,天下咸服,則蓋賞罰明然後,可以無爲而治矣。今則天討未行,王章未伸,與大舜誅四凶之義,豈不相反乎?此等處,體念,好矣。思晩曰,以此章觀之,明日遂行者,蓋聖人,知衛靈公之不可與有爲之勇決卽行也。以學問言之,知仁勇爲三達德,而勇則於行邊事,尤爲緊重矣。君子固窮云者,蓋窮不失守,造次必於是,顚沛心於是之意也。一貫云者,曾子屬行邊,子貢屬知邊,而聖人之言,泛應曲當,此等處留神焉。上曰,諸臣以次陳達,可也。命善曰,以此章觀之,上文則言好禮,下文則言一貫,末又言治平之極功,至於堯·舜無爲之治,蓋其本則一貫之一字,是也。殿下若於一字上,益加工夫,則堯·舜之治,豈無企及之道乎?伏望深念焉。普行曰,以窮斯濫矣一節觀之,小人若當厄窮之時,則其所斯濫固,是常情,而此皆不安分之致也。毋論在下與在上,每事毋越分數,則自無過不及之患矣。一貫之道,散而爲千萬,合而爲一,蓋一本萬殊之理也。凡事必有始有終,終始如一,則乃一貫之道矣。無爲之治,豈無所爲而治乎?初則命九官誅四凶,皆是有爲之事,而人才登庸,各任其職,凶邪逬出,朝著淸明,則不期無爲而自然無爲矣。此等文義,尤宜著意窮格處也。尙淳曰,惟精惟一,堯·舜相傳之心法,而亦是一貫之道也,此處留念,好矣。命植曰,無爲而治,經筵所達之言,是矣。擧元凱誅四凶然後,天下易安易治,而自可無爲矣。若不然,則舜亦安得安坐而無爲乎?此等處,體念,好矣。義弼曰,臣則無可達之事矣。時俊·致權曰,諸臣,旣皆陳達,臣等別無可達之事矣。普行曰,臣從前以講筵入侍時,見參贊官,每於文義下詢時,只一二人外,擧皆曰,玉堂及經筵,皆已陳達,臣亦無可更陳爲言,而一無所奏,此誠非矣。夫參贊官之不陳文義者,自有委折焉,無他,一則以其無誠意之故也。若於常時,有爲國家眷眷獻忠之誠,欲爲仍文陳義,以效一言裨補之益,而耿耿不忘,則安得一味默默不言乎?常時則忘置一邊,初不入思,及其登筵則倉卒茫昧,無可爲說,故輒用流來謬套,以無可更陳爲言,此乃無誠意所致也。又其一則每當講筵之時,推演陳白之際,或慮語言之有差,而生頉於上下之觀聽,反不若初無所言之爲便故也,豈不非乎?且如特進經筵則家在各處,或有未能預知,而猝然入來,故未及先爲開卷,考見文義者,間多有之。然至於參贊官則與玉堂,同在闕中,旣已知其當入之次,則預將講冊,詳究文義,隨所見陳達,豈非應當之事,而今乃不然,擧皆每以無可陳爲對,是何事體乎?夫朝廷之設官分職,自有意義,承宣之以經筵參贊爲兼銜者,豈偶然哉?若如是全然不陳文義,則惡在其爲經筵參贊之意哉?若以大體言之,則設使參贊官,雖陳若干文義,未必果有眞箇責效之言,而其在事體道理,亦安得一向如是乎?今番則入侍參贊官,推考警飭,宜矣。上曰,依爲之。出擧條上曰,俎豆之事,聞之,軍旅之事,未之聞也。聖人雖於軍旅之事,豈有不知,而特以先問戰陳,故以此答之矣。然而聖人,本無棄物,衛君雖問戰陳,因其問,而以導之以仁義之說,漸次開諭,似或一道,而聖人,遽以不聞,答之而決去,何也?儒慶曰,靈公,初見聖人,先問戰陳,目送飛鴻,則其無可與有爲,於此可知。故聖人去之矣。普行曰,靈公,若先問他事而後問戰陳,則聖人,必無不答之理,而蓋其最初所問如此,故聖人,知其無可與有爲而然矣。上曰,君子固窮,此爲有德君子乎?儒慶曰,然矣。上曰,君子則必有窮乎?普行曰,子路之問如此,故聖人以此答之,蓋後世則君子固多窮者矣。思晩曰,雖窮厄而不失其道,則亦非窮也。上曰,子路所言則專指貧窮而言也。上曰,孔子曰,貧而無諂,諂是斯濫之意乎?普行曰,此亦斯濫之意,而富而驕,甚於貧而諂矣。上曰,富不驕貧不諂,可以互相須用,易地皆然,而其中殺有分數矣。普行曰,然矣。上曰,經筵先退。命善·樂純進前曰,聖候日間,若何?上曰,今已快差矣。王大妃殿氣候,何如?上曰,一樣矣。惠慶宮氣候,何如?上曰,一樣矣。命善曰,明日有省牲親臨之命,而日氣甚爲陰冷,聖體感患之餘,此時勞動,誠爲可悶。臘享旣當親行,今番則姑爲停止,甚爲無妨,故敢達矣。上曰,感氣已爲快差,須勿慮也。命善曰,此江原監司具㢞狀啓也。以爲寧越還上,自辛酉以後單代捧之數,將至萬石之多。丁酉,道臣以每年一千石,還作本色之意,狀請蒙允,而本府各年舊還停捧之數,合一萬一千十五石零,戊戌條當捧之數,爲五千四百二十九石零,今此一千石還作,竝起於新舊還督徵之時,則便同龜背之毛,四十年流來代捧之文書,或存或無,故通同一邑,逐戶分徵於初不受食之民,尤是不忍之政。自今年爲始,十年內代捧之穀,區別還作十年以來之數,竝勿擧論,以時留穀名,釐正會案,俾除一邑生民騷擾之弊事,請令廟堂稟旨分付矣。還穀之單代捧,往往有犯科之邑,其在申禁之意,固當先從現發處,刻期還本,而至於寧越,年條旣久,文書難憑,乃有此通同分徵之擧,其在軫念民窮之義,不可無限年酌定之道。道臣之十年前勿論之說,盡有意見,依狀請許施,何如?上曰,依爲之。出擧條命善曰,此獻納趙錫穆上疏,而以正名分擇守令等事爲言,又以昨年還穀停捧爲請,有下廟堂稟處之命,而其所爲言,誠多可取。至於舊穀停捧之請,似未諳事勢而言矣。舊還則旣因傳敎,皆已停捧,昨年之還,又復不捧,則其將無還穀而後已也。嗣歲之備,亦奚以爲之乎?此則只緩目前而不顧日後之慮也。此回啓,姑爲置之,何如?上曰,左相之意,何如?樂純曰,臣意與領相之意,同矣。上曰,然則置之,可也。命善曰,掌令申致權上疏以爲,三南營主人,每稱營門責應,必犯本邑還穀,因循不納,甚至於飜弄穀簿,移易新舊,多者爲千餘石,少者亦不下五六百石,朝家蕩減之恩,不得下究於殘民,而適足爲此輩之徼幸。及此穡事豐登,另飭各道道臣,釐正査檢,一一準捧,永絶還穀私受之謬規爲辭,而有下廟堂稟處之命矣。糶糴之法,爲民而設,則吏逋之不能覺察,當有重律,況所謂營主人之私受者乎?爲先各別嚴査,刻期準捧,此後所犯守令,狀聞論罪之意,分付三南道臣,何如?上曰,依爲之。出擧條樂純曰,量田一事,誠不可已者。若行之不得其要,則必貽無窮之弊。臣意則一道中擇陳結最多處,使道臣,專委守令,一馬二僮,簡其威儀,出入山野,親履畎畝,一則勤課農桑,一則詳察陳起,一日二日,不憚勞勩,稍過四五朔,雖大邑,亦可盡察,一境陳起,瞭然於目中。然則無量田之弊,而有量田之實,兼有踏驗災實之效,申飭諸道道臣,不必張大設施,而依此誠心擧行,則雖無目前之益,五六年之後,可以漸次食效。下詢可否於入侍備堂,何如?上曰,領相之意,何如?命善曰,田政之紊亂,莫今日若也。爲守令者,果然躬審田野,釐正其陳起,査括其隱漏,則其爲實政,豈若改之有弊而無效乎?僚相所奏,誠好矣。上曰,諸備堂以次陳達,可也。善復曰,量田有難輕議,而守令親自躬審田野,則陳起自可綻露,大臣所奏,誠好矣。允鈺曰,改量姑非可議,踏驗誠似有效。第依大臣所奏,另飭道臣守令,使之着實擧行,似好矣。尙淳曰,改量若不善擧行,則非徒無益,乃反爲弊,似難遽議,若依大臣所奏而爲之,則似有實效矣。華鎭曰,田政之紊亂,改量之有弊,誠如大臣所奏,不可不査正。若使守令,着實踏驗,則陳起自可區別矣。福源曰,査陳而核災,則無改量之名而有改量之實,大臣所奏,似好矣。衍祥曰,田政紊亂,不在於州縣大小,田結多寡,申飭道臣與守令,隨其緩急,擧行,似好矣。柱國曰,田政紊亂,未有甚於近者,雖不可一時改量,申飭道臣,以尤甚邑,次次擧行,似好矣。敬懋曰,田政旣甚紊亂,釐正,在所不已,行會道臣,董飭守令,量宜査正,俾有實效,恐好矣。邦一曰,田政紊亂最甚之邑,使道臣,申飭守令,遍審田野,詳査釐正,則誠好矣。命植曰,田政之欲爲改量者,不過等數高下,而其爲得失無幾,各邑守令,若能善爲踏驗,則災實無混,可無民怨,改量弊多,有不必爲矣。民始曰,量田固是不可已者,而一時竝起,則事力不逮,次第設施,則食效無期,毋寧申飭列邑,詳査陳起,精實執災,則猶爲救得一分之弊矣。普行曰,量田,乃民國之大政而所不可已者。然若不善爲之,則其害反有甚於不爲也。是故量田年次,自有定式,而或過百年,或過六七十年而不能爲之者,良以此也。以今言之,則外之方伯守令與官吏民人,內之廟堂各司之人,無有曉解高下·廣狹·繩尺·解卜諸般推量之法,誠可悶也。若欲爲改量之擧,則必也前期四五年,先爲磨度其改量規法節度,使中外,曉然知其委折妙理然後,方可計其緩急,次第擧行矣。不然則有非猝乍之間,所可輕議也。上曰,左相所奏,好矣。以此自備局,謄關各道,使之實心擧行,毋歸無實之地,可也。出擧條命善曰,大司憲趙時俊上疏,以公逋私債舊還一時竝督,誠爲可矜爲言,而旣無指的之言矣。以私債言之,則推奴徵債,旣已防塞,公逋則不過奸吏逋欠而已,舊還則旣命停捧,而都憲疏語,果無指的,都憲旣已登筵矣,以此下詢,何如?上曰,都憲之意,何如?時俊曰,今年雖云少豐,當此連年凶歉之餘,瘡痍甫起,民無蘇息之望,而此時公私債及積年舊還,一時督捧,則哀此小民,何以支堪乎?且今年穀賤,故小民之略干穀物,盡己作錢,僅償身布等役,而無他餘儲矣,新舊還穀,將何以還納乎?臣之愚見,竊以爲不可無施恤之澤,故敢陳一疏矣。上曰,公私債,似非但推奴徵債而已,此外豈無他債之不堪者乎?卿有所見,其爲盡達,可也。時俊曰,推奴徵債,雖已防塞,其外種種公私債,八道列邑,無處無之,而朝家豈可一一知之乎?此亦爲小民難支之弊,而至於舊還,量宜停捧,則實爲惠民之大者矣。上曰,十年之間,舊還分俵前例,惠堂出去,考備局文書以奏,可也。命善曰,還穀其將盡爲停捧乎?此則似不必如是矣。命善曰,漢城府判尹具善復本兼,俱是劇務,事多相妨,判尹之任,今姑許遞,何如?上曰,依爲之。出擧條上曰,目今卿宰不備,如有可用之人,當次次陞擢,好矣。上曰,判尹具善復許遞,其代,問于大臣,以從二品加望。出榻敎善復曰,宮墻修築,有難一時盡爲,勢將隨毁隨補,而今則石材已盡,甚爲苟艱,以甎甓,間間代用則似好,故敢達矣。上曰,從便爲之,可也。善復曰,近來虎患,實爲可悶。後苑宮墻,或多低短處,故間有踰入之患矣。宮墻低處,設置虎網,似好矣。上曰,依此爲之,可也。福源曰,各司印信釐正事,依下敎問議於大臣,則以爲許多印信,有難一時改鑄,姑待日後刓弊改鑄時,依法典隨續釐正。至於奉使印信之各司行用者,及各司印信之漫漶不可辨者,爲先改鑄以給,爲好云矣,何以爲之乎?上曰,大臣之意,何如?命善曰,俄者禮堂來問,故臣果以此意,有所言及矣。樂純曰,臣意亦無異同矣。上曰,依此爲之,可也。出擧條邦一曰,臣營中軍有闕,代今當差出,而在京之人,多在罷削中,外任竝擬,何如?上曰,依爲之。出擧條命植曰,四等學製被抄之人,竝試於合製而取十六人,例也。近來則當朔學製,若未設行,則因爲削之事,有新定式矣。今年當朔學製,多有未趁期限而設行,故依定式削之,而學製旣多削之,則合製被抄之數,亦當減縮,而此無前例,未知何以則爲好,故敢此仰達矣。上曰,此定式,予不知其本末之如何,而前有以此出擧者條矣。卿出去見擧條後草記,可也。命善曰,學製過限之敎授,不可無罰矣。普行曰,似聞其時設場,而以九日製相値,罷之云矣。上曰,然則自政院,當有提稟,而無啓辭之事,是可怪也。都承旨出去,詳考後以奏,可也。民始曰,臣以惠廳事,有仰達者矣。凡諸貢物,自惠廳給價,自度支取用,旣給其價,而其用下之多寡,遺在之幾許,初不預知者,事甚疎漏。自今爲始,一年各貢用遺在數爻,自戶曹,每於歲末,作爲成冊,移送本廳,以爲憑考之地,似好矣。上曰,依爲之。出擧條民始曰,均廳所用之米不足者,六千餘石,他無推移之道,三南軍作米及營租作米耗條中,限五千石取用,何如?上曰,依爲之。民始曰,軍作米之設置,蓋爲京儲不足,則輸運補用者也,而考見會案,則各道軍作米,積置山郡,沿邑則穀數無幾,雖欲取用,亦無其道,此豈當初設置之本意哉?從速移轉,充補沿邑之意,申飭三南道臣,何如?上曰,至於移轉事,亦關有弊,穀物之如是攛那換易者,豈無其故?各令道臣,依卿所奏,所以區處之道,使之論理狀聞,可也。民始曰,軍作米之以各穀代捧者,蓋出於不得已,而不卽還作本色,米邊漸縮,誠非細慮。今年內雖難盡數擧行,而從速還作,俾無如前之弊事,申飭各道,何如?上曰,待來秋以後,年事登熟,鱗次擧行,可也。出擧條民始曰,結錢大同之上納,皆有定限,而近來外邑,不畏法紀,至今未畢納者尙多。自本廳連爲關飭,而又不動念,事極駭然。今月內,若不盡納,則各別重勘之意,出擧條申飭,且凡干上納,自本道監營,尺文考限,而全不檢察,致有愆期過限,無所顧畏之患。此後若有此等之弊,則該道道臣,難免其責之意,亦爲申飭,何如?上曰,依爲之。出擧條民始曰,陵園墓守護軍給復之規,有位田則九十卜,無位田則一結五十卜,載在事目,而大抵位田,多有追後請得者,故當初無位田時所給之結數,其後不卽釐正。考見給復成冊,則卽今査減者,當爲五百餘結,此則自本廳當擧行,而守護軍名數,或有多寡不同處,令禮曹査正,似好矣。上曰,依爲之。出擧條上曰,釐正時永祐園守護軍,以五十名定式,可也。民始曰,孝烈褒奬之法,或旌閭·或贈職·或給復,分等擧行,則旌閭·給復,自是兩件事,而凡旌閭者,例皆給復。考諸法典,亦無載錄者,事甚怪訝,令禮曹,詳考委折,以爲査實之地,似好矣。上曰,依爲之。出擧條樂純曰,爲國之要,在於先立紀綱,奉公之道,在於不擇燥濕,而開城留守宋文載,都憲厭避之地,則連稱在外,一不膺命,居留翶翔之任,則旋卽出肅,未腵例讓,工於取捨,不成事體,此而置之,無以振紀綱而警他人,開城留守宋文載,罷職,何如?上曰,依爲之。出擧條上曰,大臣旣奏,有不可不從之矣。上曰,日勢已晩,三司若無新啓,退去臺廳爲之,可也。命書傳敎曰,政官牌招開政。命退,諸臣以次退出。
己亥十一月初四日未時,上御誠正閣。都承旨入侍時,行都承旨鄭民始,假注書徐鼎修,記事官徐龍輔·鄭東浚以次進伏訖。民始曰,因大司成所奏,秋等學製,不爲設行與否査考,則秋等則已爲設行,所不設行者,卽夏等,而其時以仁明園葬前,各司多不開坐,故學製亦不得設行云。大司成之誤認徑稟,不可無警,推考,何如?上曰,依爲之。然則與無端不爲有異,冬等前先試夏等事,分付,可也。出擧條上命書傳敎曰,景慕宮四享祭祭官,每以文臣一品塡差之故,當品可擬者乏少,每患疊差,宗親儀賓正一品,纔令通融塡差,則文臣宜無異同。此後大臣外正一品,亦爲通融塡差,本廟祭官,豈循常例?雖藥院之臣,掌兵之官,勿拘差塡,必也擇擬事,分付。上曰,新除授開城留守,催促辭朝。出榻敎命退,諸臣以次退出。
己亥十一月初四日申時,上御誠正閣。同副承旨入侍時,同副承旨金勉柱,假注書徐鼎修,記事官徐龍輔·鄭東浚以次進伏訖。上曰,史草,盡爲修整乎?勉柱曰,姑未了當矣。上曰,古人有一歲中超遷,至太中大夫之語矣。今於承旨,猶可謂彷彿耶?命書傳敎曰,因獻納趙錫穆及大司憲趙時俊疏,戊戌舊還近百萬石之一時督捧,誠有小民難支之弊。不但瘡痍甫完,不忍催科,朝因都憲所奏,又考備局舊還分俵前例,十年之間,最豐歲所分排者,厥數多不過十六萬石,小者爲十一萬石·十萬石,則設令今年雖是屢豐之餘,以此近百萬石舊還,沒收分排,使之當年內準捧,實是不忍人之政也,無於古之例也。俄於賓對覆奏時,惜乎大臣之意,不及於此也。以此意,使大臣知悉,就此戊戌舊還近百萬石中,略綽磨鍊,減數停當後,大臣與有司堂上,明日還宮後登對,稟處。命退,諸臣以次退出。
己亥十一月初四日初更,上御誠正閣。坐直承旨入侍時,同副承旨金勉柱,假注書徐鼎修,記事官徐龍輔·鄭東浚以次進伏訖。上曰,禮房承旨持祭報府,入侍。出榻敎左副承旨徐有防進伏。命書傳敎曰,發遣吏郞,明日景慕宮冬享祭齋官淸齋與否,摘奸以來。又命書傳敎曰,近日宿衛,固當十分嚴束,而身爲武藝別監,至於闕直之境,問名先汰,令訓局,從重決棍。自中掌務稱號人,撓護本事人,令兵曹,決棍五度。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,停。
大駕詣景慕宮入齋室後,政院·玉堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。
親臨肄儀罷後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
金勉柱啓曰,今日親押後擧動時,兵曹判書當爲進參,而謂以呈辭受由,不爲入來,兵曹判書洪樂性,卽爲牌招,何如?傳曰,允。
徐有防啓曰,大司憲趙時俊呈辭,執義兪彦鏶,掌令金鍾厚在外,掌令申致權,持平沈樂洙·尹得孚呈辭,今日以監察茶時之意,敢啓。傳曰,知道。
傳于徐有防曰,出宮時刻,以辰正初刻爲之。
傳于金勉柱曰,侍衛軍兵毛具。
徐有防啓曰,卽者,吏曹假郞廳來言,因禮曹草記,孝徽宮冬享祭時守奉官有闕,代令該曹,口傳差出事,允下矣。判書宋德相在外未肅拜,不得擧行云,何以爲之?敢稟。傳曰,令行公次堂擧行。
吏批,判書宋德相在外未肅拜,參判兪彦鎬陳疏下鄕,參議鄭元始進,左副承旨徐有防進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。又啓曰,玉堂闕員,今當差出,而擬望之人乏少,外任竝擬,何如?傳曰,允。以趙尙鎭爲副應敎,李在簡爲禮曹參判,李得祥爲加平郡守。恩信君禛贈顯祿贈職事,承傳,訓鍊都監提調金鍾秀,禁衛營提調金鍾秀,御營提調金鍾秀單付。
兵批,無政事。
備忘記,恩信君議諡有命,玉堂東璧不可不備,政官卽爲牌招,開政差出。
備忘記,恩信君贈諡日,遣承旨致祭,令該曹卜日擧行。
備忘記,恩信君墓移窆事,方欲下敎,而更又思之,卒職之品,未到一品,以此品用此禮,亦甚苟簡。且此不係於遷葬遲速,卽令該曹,宗親品中以極品追贈,而易名之典,亦未遑焉,亦令弘文館,不待諡狀,斯速議諡。
備忘記,自島中返櫬之後,所占山地,極其淺薄,每念及此,如噎在中,何嘗一日暫忘于心也?土品厚薄,猶屬風水,雖未知立見之利害,至於葬禮,又甚草草,不得備儀,尤是予不堪惻傷之情處。俄又聞之,本家果然,旣聞之後,何可踰日?以此意令該曹知悉,待開春當自內因更占山地,欲命移窆,故恩信君墓遷葬時禮葬等節,勿拘前例,亦勿用王孫禮,依當宁同氣葬禮擧行事,考例草記,稟處。
傳于金勉柱曰,初仕外盡爲差出。
吏批,再政,以李義翊爲戶曹參判,朴祐源爲工曹參議,李枰爲敦寧都正,鄭尙淳爲司䆃提調,李衍祥爲司譯提調,李鎭衡爲典設提調,金鍾秀爲同成均,李普行爲同春秋,金鍾秀爲軍器提調,洪彦喆爲宗簿正,金成鎭爲孝徽宮守奉官,蔡濟恭爲藝文提學。
兵曹口傳政事,副司直李在簡。
備忘記,書房色司鑰金壽完,弓房司鑰白景炫,司謁李漢昌,竝排設司鑰除授,前奎章閣書吏白成彩,弓房司鑰除授,排設司鑰白景炫,司謁使之兼察。
傳于金勉柱曰,此時本兵,不可久曠,新除授兵曹判書金鍾秀,斯速上來事,下諭。
傳于李得臣曰,諸司豫備。
徐有防啓曰,領府事金尙喆,依下敎來待矣。傳曰,入侍。
金勉柱啓曰,領議政徐明善,左議政洪樂純,有司堂上金華鎭·鄭民始·李普行,依下敎來待矣。傳曰,入侍。
傳于金勉柱曰,禮房承旨入侍。
徐有防,以禮曹言啓曰,卽接孝徽宮守奉官所報,則今初八日冬享祭時兩官,當爲備員參祀,而守奉官一員有闕未差,卽速變通云。守奉官有闕代,卽令該曹,口傳差出,以爲備員將事之地,何如?傳曰,允。
金勉柱,以兵曹言啓曰,依下敎武藝別監等處,饒氣之意,敢啓。傳曰,知道。
李得臣,以刑曹言啓曰,排設房司鑰等,一倂汰去,令攸司,從重科治事,命下矣。司鑰林興壽·太命喆,爲先嚴囚,其中姜世重,曾經司卷,移義禁府處之,何如?傳曰,允。
金勉柱,以義禁府言啓曰,因刑曹啓辭,司鑰姜世重,曾經司卷,移本府處之事,允下矣。姜世重,今方待命,卽爲拿囚之意,敢啓。傳曰,日寒若此,分揀放送。
己亥十一月初五日辰時,上詣景慕宮。擧動入侍時,行都承旨鄭民始,右承旨李得臣,左副承旨徐有防,右副承旨李義弼,同副承旨金勉柱,假注書李錫夏·徐鼎修,記事官徐龍輔·鄭東浚以次侍立訖。上具翼善冠·袞龍袍,乘輿出賓陽門,詣明政殿月臺,降輿就浴位,跪,親押香祝,仍爲親傳訖,上詣祗迎所。上曰,傳香後祗迎板位,初不排設,極爲駿然矣。禮房承旨,何不申飭乎?禮房承旨徐有防,從重推考,可也。得臣曰,今日親傳香時祗迎位板,初不排設,以致臨時窘速之境,事甚駭然,當該司鑰,從重推考,何如?上曰,汰去,可也。出擧條有防曰,今日祗迎時,凡干擧行之全不成樣,固是臣不善檢飭之罪,誠不勝惶恐,而至於殿座處所之板位,乃敢推移排設於祗迎處所者,事極無嚴,萬萬痛駭。論其罪狀,不可以只汰其任而止,當該排設司鑰,竝令攸司,從重科罪,何如?上曰,依爲之。出擧條上祗迎後仍乘輿,由月覲門,入日瞻門,詣景慕宮。勉柱曰,今日殿座時,行副司直金孝大,以別雲劍,晩始來到,以至於未及侍衛,事體所在,誠極未安,推考,何如?上曰,依爲之。出擧條上至宮門降轎,入就神門外板位,行禮,仍詣殿內奉審後還齋室,改具遠遊冠·絳紗袍,出齋室,詣省器位,省器訖,詣省牲位,省牲後,上還齋室,改具翼善冠·袞龍袍,出詣神門外肄儀所板位。上曰,諸執事以次整齊。上曰,肄儀樂章,本止一成,今番則旣不行親祭,肄儀時樂章三成,如儀爲之,凡諸節次,無或雜亂,濟濟擧行,可也。肄儀畢,上還齋室,命書傳敎曰,大而宿衛將士,小而鹵簿節次,今則當不關於兵判,其職旣緊且重矣。況今日展拜,雖不具法駕,由輦路,而押祝傳香,係是大殿座也,省牲省器,又是大典禮也。然而侍衛錯糅,無統率之人,闕門不啓,無誰何之所,揆以體禮,寧有如許事面?雖未知病勢加減之如何,而召牌之下,果有難强之狀,則縱難進身於闕庭矣。至若來俟門外,又何爲而不爲?更思之,猶與無端不參有異,雖不遽施重譴,病旣如許,則亦難一向羈縻,由公由私,合有變通之道,兵曹判書洪樂性遞差。又命書傳敎曰,本兵之長,不容暫曠,行副司直金鍾秀,兵曹判書除授。上曰,新除授兵曹判書,待下批牌招,傳授命召,先隨駕後謝恩。出榻敎上還出齋室,乘輿還宮,由日瞻門,入月覲門。上曰,大臣·有司堂上入侍時,領府事同爲入侍事,遣史官傳諭。出榻敎上還內,諸臣以次退出。
己亥十一月初五日未時,上御誠正閣。時原任大臣·備局有司堂上入侍時,領府事金尙喆,領議政徐命善,左議政洪樂純,戶曹判書金華鎭,行都承旨鄭民始,兵曹參判李普行,同副承旨金勉柱,假注書徐鼎修,記事官金健修·鄭東浚以次進伏訖。尙喆進前曰,日寒如此,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,卿等之所見,蓋以昨日所議而然也。備局分俵前例,已爲溯考,則甲午年分俵,亦不過十一萬石矣。今年雖云小豐,而十年來所無之事,今年卒然以四十萬餘石,一時督捧,則豈不可悶乎?幸而來年又豐,則今年捧十萬石,明年捧十萬石,次次捧之,則豈不爲好乎?命善曰,前年嶺南停捧之多,近來所無,故道臣至有移錢之議云矣。來年不幸而年事不登,又有國穀所費之處,則將何以措手乎?樂純曰,聖敎誠至當,而如是議論,徒爲無益,設令道臣,抄出最甚處而上之,則好矣。上曰,屢年凶歉之餘,今年幸而免歉,蔀屋小民,擧望有樂歲之歡,而今又卒然以此數督捧,則其景色,當如何?命善曰,嶺伯亦以爲四十萬石,足可捧納,故如是矣。華鎭曰,嶺南今年年事,大體則不如初料云矣。以此量宜作減,誠好矣,而還穀捧上,所以爲嗣歲之備也。目今穀簿之朽然,誠亦可悶矣。民始曰,聖敎以無於前之例,爲重難,而前年停捧,幾至五十萬石,則此亦無前之事也。然則今年欲捧四十萬石者,亦或無怪矣。樂純曰,聖意誠好矣。四十萬石,設或分俵,畢竟則等是未捧矣。然則無寧先爲量減,而申飭道臣,俾有實效之地,則好矣。上曰,前嶺伯入侍。命書傳敎曰,事雖疎漏,意在爲民,飭亦可謂行矣。慶尙前監司李在簡敍用。有下詢事,令該曹,口傳付軍職,使之入侍。前慶尙監司李在簡進伏。上曰,不見,已經歲矣,其間果爲安過否?在簡曰,伏蒙聖恩,得以好過矣。上曰,本道年事,今年則,何如?在簡曰,大體則可謂豐年矣。上曰,前年年事,則果何如耶?在簡曰,前年則可謂慘凶,而乙丙年以後初有云矣。上曰,然則昨年必多餓殍之患矣。在簡曰,設賑之邑,則果不至有此患矣。上曰,嶺南舊還四十九萬石,而歷考十年間分俵之數,則多不過十六萬石,而或有十一萬·十萬石分俵之例矣。今此屢歉之餘,生民瘡痍,尙未蘇起,而今以四十九萬石之還,猝然督捧,則豈不重難乎?雖停三分之一,猶不下三十萬石,則哀彼殘民,何以支堪乎?卿則必有所見,悉爲陳達,可也。在簡曰,四十萬石,設令分俵徵納,畢竟則似當準捧矣。上曰,旣難準捧,則先爲減量,亦何妨乎?在簡曰,歲末停捧,亦是不得已之事,則豫先停減,未知如何矣。然而自古舊還,本無盡捧之例矣。上曰,此是前例之所無,故予所以持難矣。上曰,目下民情,何如?在簡曰,民情則果以停減爲望,而今若限三分一停退,則稍可鎭安矣。尙喆曰,此道臣,常以爲三十萬石,庶可捧之云矣。上曰,然則嶺南,限十萬石捧之,何如?華鎭曰,如此則太減矣,而民情則必大悅矣。上曰,予意蓋以此乃前例之所無者,而爲重難矣。新還舊還,一時徵捧,則民何以息肩乎?思之及此,實有所不忍矣。命善曰,聖敎實爲感歎矣。上曰,前道臣之意,何如?在簡曰,若捧十萬石,則民必大以爲幸矣。上曰,如此而若有嗣歲之憂,則此亦重難,故問之矣。在簡曰,數三萬石之加減,別無所關係矣。上曰,然則以十六萬石亭當,無妨乎?卿等,各別商量而爲之,可也。命善曰,臣伏奉昨日所下傳敎,曲軫小民催科之苦,較考近年排還之數,至有略綽停當,減數稟處之命,察眉之深仁,若保之德意,出自特恩,溢於辭表。臣之前後所奏,雖爲穀簿之縮,嗣歲之慮,而今於聖敎諄複之下,自不覺感頌欽歎之至。諸道昨年未捧還穀,依甲午舊還分俵之數,磨鍊減捧,其餘,許令停退,而分排之際,吏緣爲奸,强鄕獨受其利,殘民未蒙實惠。又或有已捧之穀,稱以未捧,幻弄文書,混入停減之弊。今番則道臣嚴飭守令,守令親執擧行,俾令奸弊莫售,惠澤遍究之意,措辭行會,何如?上曰,左相之意,何如?樂純曰,聖上懷保之德意,藹然若陽春之噓,臣等,何敢不奉承而宣布乎?從分數許令停退,而吏緣爲奸之弊,誠如領相所奏,此則嚴飭道臣,使各邑守令,親執還案,各別査究,勿委吏手,俾有實惠,則蔀屋小民,咸被聖化矣。上曰,備堂之意,何如?華鎭曰,今此停退之命,寔出恤民之德意,不勝欽頌,而在嶺民,尤爲大惠矣。民始曰,還穀之一番停退,便稱舊還,通融前後之未捧者,分數分排,自是近例,而昨年未捧之區別盡捧者,以其停退之最多,爲此不得已之擧也。聖敎中創出無前之規,或慮小民之重困者,皆出於軫恤元元之聖意,不勝欽仰,而臣等之持疑者,穀簿漸縮,或有嗣歲之慮故矣。上曰,嶺南前道臣之意,何如?在簡曰,昨年舊還,旣減三分之一,在嶺民,實爲莫大之惠,而又有此分數停退之命,恤民之聖意,不勝欽仰,而臣意則酌定石數,使道臣得以闊狹,似好矣。上曰,依爲之。出擧條上謂在簡曰,本道弊瘼,有可達者乎?在簡曰,臣於頃日狀聞中,以驛馬減額事仰請,旣有置之之命,又此煩陳,極知惶悚,而卜馬之過多,實爲嶺南諸驛之巨弊。非但位土永頉之無以給代,欲救驛弊,則莫如減卜馬之最爲無弊,更爲下詢大臣而處之,何如?上曰,大臣之意,何如?命善曰,臣頃於覆奏時,以許施之意仰達,而及承聖敎,誠爲至當,故不敢更有所稟矣。今前道臣之言,又如此,姑令減數,待驛弊之稍蘇,更爲復舊,恐合於隨時通變之道矣。樂純曰,臣於此事,別無他見矣。上曰,戶判旣經本道道臣,如有所見,陳達,可也。華鎭曰,驛弊旣如此,且無位土加給之道,則減其馬額之外,恐無他策矣。上曰,更令新道臣,出意見論理狀聞,可也。出擧條命在簡先退。民始曰,臣適登筵席,以尙方事,有可達者矣。本院進排中白玉圭·黈纊珠等屬,今無見存餘件,此非可以臨時辦得者也,不可不豫爲求置,今番燕行時貿來,似好矣。上曰,玉圭則內有餘件,不必買矣。華鎭曰,臣於尙方事,旣有言端,敢此仰達矣。各司會計,無不朔報於臣曹,而獨尙方無此規,故用遺在,無以憑知。雖不可逐朔修報,若於歲末,謄報本院遺在之數,則似或有相關之效,下詢提調而處之,何如?上曰,該院提調今適入侍,提調之意,何如?民始曰,臣非公事提調,本院事,雖未詳知,而但貢物各種之數爻,旣在於戶曹,造成物種之數爻,又報於戶曹,以所報之數,較諸所在之數,則其不用元貢而濫報與否,似不待朔報歲報而可以知之矣。上曰,卿旣詳知之,與戶判,往復消詳,從便擧行,可也。出擧條命退,諸臣以次退出。
己亥十一月初五日初更,上御誠正閣。禮房承旨入侍時,左副承旨徐有防,假注書徐鼎修,記事官金健修·鄭東浚以次進伏訖。上命書傳敎曰,今見畿伯狀啓,放逐罪人朴宗德身死云,所坐之事,元不干於難赦,厥弟先已蒙宥,則兄豈獨否,而以其罪輕之致,未及放釋而然,殊可惻也。罪名蕩滌事,分付該府該曹。命有防讀奏訖。命退,諸臣以次退出。
上在昌德宮。停常參·經筵。
傳于鄭民始曰,開城留守留待。
又傳于曰,諸承旨指公事,入侍。
傳于徐有防曰,軍士房承旨入侍。
傳于鄭民始曰,右副承旨批下,牌招察任。
承旨前望單子入之,黃㝡彦·李文源落點。
傳于徐有防曰,新除授承旨,牌招察任。
承旨前望單子入之,金夏材·姜潤落點。
傳于鄭民始曰,新除授承旨,牌招察任。
傳于金勉柱曰,禮房承旨入侍。
承旨前望單子入之,宋載經落點。
傳于金勉柱曰,旣非大罪,又非當該,前司鑰姜世重,書房色司鑰除授。
又傳于曰,今日留門宣傳官事,大關後弊,宣傳官具縉,拿處。
徐有防,以內醫院官員,以都提調·提調意啓曰,年例各殿進上臘藥所入,牛黃七十八部四分,麝香一百五十六部二分及丙申新定式加進上所入,牛黃二十二部三分,麝香二十六部三分,合牛黃一百部七分,合麝香一百八十二部五分,竝令戶曹·宣惠廳進排,何如?傳曰,允。
金勉柱,以兵曹言啓曰,依傳敎武藝別監·掌務別監韓德才·金鼎煥,掩護本事,別監趙漢圭等,各決棍五度之意,敢啓。傳曰,知道。
又以訓鍊都監言啓曰,依傳敎闕直武藝別監趙漢圭,從重決棍二十度之意,敢啓。傳曰,知道。昨日又有李福運稱名武藝別監,肆酒街路,不參侍衛之擧。當此團束不實之時,況以新差之徒,如是作弊,則其所懲後之道,尤不可不十分操切。以其時數多擬望之致,此等人之伴入,亦或無怪,卿則姑不論罪,而此後則除尋常,另加擇擬。李福運,從重決棍汰去,與趙漢圭之代,今日內擬入,可也。
又以訓鍊都監言啓曰,依傳敎肆酒街路,不參侍衛武藝別監李福運,從重決棍二十度之意,敢啓。傳曰,知道。
又以義禁府言啓曰,放逐罪人朴宗德,罪名蕩滌事,命下矣。罪案中蕩滌之意,敢啓。傳曰,知道。
右承旨李得臣疏曰,伏以臣,國而無狀,家而不肖,辜聖恩而忝所生,特一天地間無所歸之窮人耳。惟我殿下,哀之憐之,始也全保於必死之地,繼又湔拂於衆棄之餘,近密特除,至一至再,恩言鄭重,開釋備至,歷數今古,人臣之得此於君父者,果幾人乎哉?恩私所被,廉防反輕,冒沒承當,殆數旬于玆,重入修門,精神若隔生,屢叨前席,涕淚自然沾袖,此生此恩,報答無階,惟是殫誠竭蹶,抵死奔走,以爲一半塵利之效者,卽臣之矢心也。臣旣矢心,則顧何敢言私,而臣之偏母,爲見臣重着朝衣,自郊入城,寓舍齟齬,日候寒慄。自來痰癖之祟,乘時闖發,食飮頓減,咳喘交劇,委頓床席,症勢彌篤。臣旣早孤,且鮮兄弟,藥餌之惟臣,抉將之惟臣,顧臣情私,可謂悶且迫矣。玆敢略構短章,仰瀆崇聽。伏乞聖慈,俯賜諒察,遞臣之職,以便救護,治臣之罪,以昭法紀,千萬幸甚。省疏具悉。爾其勿辭,救護母病。
右副承旨李義弼疏曰,伏以臣,於日昨講筵,以不陳文義,至被經筵之請推,臣誠不勝瞿然慙悚之至。臣品性遲鈍,學識蔑劣,職在近密,官兼參贊,而當聖上鎭日開講之時,雖或備員登筵,伈伈而進,默默而退,曾無一言半辭仰禆聖學者,此實臣罪,雖非人言,臣固自訟,而至於宰臣所謂無誠云云,臣誠不知其所以也。臣雖無狀,亦有秉彝,前後恩私,與天罔極,則區區願忠之誠,豈後於人,而第臨文强覓,隨衆塞責,乃非誠實底道理,故不得不以無仰對,而今其爲言,直曰無誠,恐非原恕之論也。噫,事君無誠,厥罪惟何?言之者雖甚易,當之者不亦難乎?此莫非臣平日誠信,不能見孚於同朝之致,何敢以問備薄警,晏然自恕也哉?臣於筵退之後,宜卽露章自列,而動駕隔宵,不敢言私,抗顔供職,愧惶尤切。今始冒入文字,略暴危懇。伏乞聖明,俯垂諒察,亟治臣尸職之罪,以警具僚,以謝人言,千萬幸甚。省疏具悉。爾其勿辭,察職。
敎開城留守金魯鎭書。王若曰。眷陪京之重寄,政須撫禦之才,輟亞卿之近班,爰畀保釐之任。寔循僉擧,克殫乃猷。惟卿,以忠厚恬謹之姿,濟周通敏達之識,范淳夫之夙襲家訓,人稱尙書佳兒,張內翰之早闡科名,世推王庭吉士。置之籌司銓部,聲望旣優,試諸畿邑湖藩,績庸且著。自先朝而旣蒙眷遇,逮寡躬而尤篤倚毗。顧玆勝國之舊基,實是留府之重鎭。雄據於海防嶺阨之會,殆若周東都形便,介處於王城箕壤之間,卽同漢三輔密邇。地是五百年霸業之舊,士馬尙强,市連數萬戶民物之繁,商賈所湊。苟非摠制管轄之器,曷堪居留?必得綜核事務之才,乃可振刷。玆授卿以開城府留守兼管理使,卿其毋替隆寄,祗服寵章,假徊翔於分司,莫謂簿領之多暇,贊宥密於兼管,固知責任之不輕。修城隍而歭糇糧,克壯西門之鎖鑰,鍊兵卒而飭器械,益鞏上都之藩籬。於戲,竹橋之遺躅不磨,詎忘培植之道?花潭之舊閭是式,宜思學校之修。故玆敎示,想宜知悉。校理李儒慶製進
己亥十一月初六日午時,上御誠正閣。諸承旨持公事入侍,開城留守追後入侍時,行都承旨鄭民始,左副承旨徐有防,同副承旨金勉柱,假注書李錫夏,記事官金健修·鄭東浚以次進伏訖。有防曰,入侍命下之後,下番翰林,未卽來詣,以致座目之遲滯入啓,事體未安,推考警責,何如?上曰,依爲之。出擧條民始讀嶺伯狀,有防讀江原道狀啓,勉柱讀松都·江華等狀啓,竝踏下。上曰,開城留守入侍。出榻敎賤臣承命出來,開城留守金魯鎭召入進前。上曰,近日弊瘼,無處無之,而松都尢甚,須勉爲之也。魯鎭曰,臣亦聞之,則松都之淍弊太甚云,以臣空疎之才,恐無堪當之望也。上曰,何日當發行乎?魯鎭曰,今日將離發矣。上曰,開留先退,可也。魯鎭退出。上曰,玉堂,今日議謚乎?民始曰,應敎新差,議謚似爲之矣。上命書右承旨李得臣疏批,仍命書傳敎曰,受由承旨·違牌承旨許遞,前望單子入之。又命書傳敎曰,恩信君謚號,本館,自當擧行,而向者因儒賢所奏,使之贈謚者謚狀,果已來到,同爲議謚乎?知入。議謚體重,不可續續爲之,如未來到,自本館另加催促,從速擧行。至於太常合謚,政府署經,稍待齊到,同爲擧行。仍命退,諸臣以次退出。
己亥十一月初六日申時,上御誠正閣。軍士房承旨入侍時,左副承旨金勉柱,假注書徐鼎修,記事官金健修·鄭東浚以次進伏訖。上命勉柱讀奏公事訖,命書傳敎曰,在外承旨許遞,前望單子入之。上曰,新除授承旨,待下批牌招察任。命退,諸臣以次退出。
己亥十一月初六日酉時,上御誠正閣。禮房承旨入侍時,右承旨徐有防,假注書徐鼎修,記事官金健修·鄭東浚以次進伏訖。上命有防讀奏公事,命書義禁府公事判付。命書傳敎曰,在外承旨許遞,前望單子入之。上曰,新除授承旨,待下批牌招察任。命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,只晝講。
金勉柱啓曰,大司憲趙時俊牌招未下,執義兪彦鏶,掌令金鍾厚在外,掌令申致權,持平沈樂洙·尹得孚牌招未下,今日以監察茶時之意,敢啓。傳曰,知道。
傳于徐有防曰,軍士房承旨入侍。
又傳于曰,同副承旨入侍。
金勉柱啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
承旨前望單子入之,任希簡落點。
傳于徐有防曰,禮房承旨入侍。
傳于金勉柱曰,初十日陳賀時侍衛軍兵,一依昨年例擧行。
以右副承旨任希簡牌不進罷職傳旨,傳于金勉柱曰,只推。
以宣傳官具縉囚單子,傳于徐有防曰,分揀放送。
又傳于曰,違牌承旨許遞,前望單子入之,待下批牌招察任。
承旨前望單子入之,李義弼落點。
兵曹判書前望單子入之,具允鈺落點。
金勉柱啓曰,兼兵曹判書具允鈺牌不進推考傳旨,今方捧入,而命召傳授,一時爲急,而如是違牌,不卽膺命,事甚未安,更卽牌招,何如?
徐有防,以弘文館言啓曰,召對繼講冊子,尙未稟定,領事處,更爲問議以奏事,命下矣。本館上番副應敎臣趙尙鎭問議事,今日晝仕出去之意,敢啓。傳曰,知道。
金勉柱,以御營廳言啓曰,依下敎去夜本廳巡邏三牌牌將騎士金尙伯處,六曹街上犯夜掖隷之酗酒橫行,不捉委折,嚴査,則以爲發巡後,卽到字內,自六曹街路,巡至舊光化門近處坊曲,捉得犯夜人二名,而掖隷則果未逢着,似或遍巡小路之際,其間過去,未及執捉云。夜禁,何等至嚴,而身爲當牌牌將,不勤行巡,旣未能執促,又不逢着云者,萬萬痛駭。牌將金尙伯,爲先汰去,臣亦不能嚴飭之罪,惶恐待罪,敢啓。傳曰,知道。更觀來頭勤慢,不但牌將而已,竝與卿重勘,以此愓念擧行。卿則姑爲勿待罪,牌將亦何必汰去也?
兵曹判書金鍾秀疏曰,伏以臣,獲蒙聖上曲遂之澤,始旣俯軫情私,許遞藩任,旋又垂念賤疾,卽解天官,到底天恩,感淚自零,擔舁寸進,十有餘日然後,僅抵都門,周歲逖違之餘,五雲入望,寸衷自激,遂敢爲一覲耿光,退塡溝壑之計,王靈所暨,幸免顚踣於文陛,而其尫羸蹣跚,殆成鬼形之狀,不但禁中諸人之所目覩,已被天鑑之所俯燭矣。筵退病添,達曙叫楚之際,屬有懇迫情理,徹告卽發,歸便落席,不省四到矣。忽於夜中,伏奉兵銓新命,繼伏承斯速上來之諭,臣惶恐感激,置身無地。噫嘻此命,奚爲而及於臣也?臣之五朔危疾,不死,天也。眞元一番大脫,衰氣易陷難振,頭眩神昏,如墮烟密,膈滿脚痿,不良行步,時月之內,蓋不可以生人之事責之,而强策撼頓,諸症越加,頑痰塞胸而呼吸難續,外氣乘虛而支節如碎,貼身衾褥,作一僵戶,房戶之內,轉動不得,聞命悶蹙,如添一病。卽宜拚棄死生,進身輦下,以爲首實祈免之地,而欲起還仆,萬無自力之望。坐違召命,若沒省覺,撫躬悲嘆,生不如死。噫本兵重任,本不當暫曠,況近年以來,管轄責任之重,比前尤別,決不容一日委命於草莽。玆不得不疾聲控急,從縣道馳聞。伏乞聖上,亟遞臣職,重勘臣罪,以肅朝綱,以安賤分,千萬之幸。念臣患難喪威,積傷已多,驟躐冥升,過福必災,而年年死疾又如此,先集之霰,理不久長。儻非蒙許長暇,盡分調治,則復起爲人,恐無其望,陳力就列,非所可論,竝乞曲賜矜愍,俾卒天地生成之惠焉。答曰,省疏具悉。授卿此任,爲朝象也,爲世道也。卿之疾如疏所陳,則此時本兵之長,不可虛縻,本職許遞焉。
四學儒生幼學洪樂謙·李·金宗鉉·趙益喆·趙學元·尹敬鉉·具光錫·金魯中·李相鳳·尹崇烈·黃載鼎·金履淵·李明謙·李韶會·趙學順·尹光厚·金在岳·李儒祜·李偉祜·李儉祜·沈綏鎭·徐稷修·徐有穀·韓樂裕·金載璉·李輪祥·洪益年·閔承爀·李相鵬·李相龍·金履喆·徐有穡·徐萬修·沈養眞·安植·李淑載·黃載俊·李魯秀·李魯謙·李義洪·姜德恒·李鎭宅·尹行喆·李東益·黃履坤·安宅心·金珏·權行彦·姜世鷹·徐範禮·李如獜·康·宋宅明·車亨逵·李宗濂·朴恩儉·李國柱·康有信·金良喆·金樂曾·白大藎·鄭運躋·金思鎭·鄭簡·丁載孝·尹性忠·宋翼孫·朴敏德·洪仁煥·尹商說·許楠·金亨喆·李相訥·李相沃·柳·李大初·崔雲路·尹久東·文光秀·李穆源·李端源·趙泰鎭·趙基中·權襈·趙鐄·李一源·沈纘鎭·李箕來·尹敬烈·權中緯·李鼎九·李述淵·李鼎圭·閔景孝·南復來·金晩淳·洪觀燮·黃仁純·尹常東·尹趾東·尹華東·朴聖浩·朴心浩·朴致浩·朴存浩·尹輝東·尹起東·兪漢良·兪老柱·兪台柱·兪星柱·李壽淵·洪致榮·沈坦之·沈冕之·金斗榮·金祖淳·金喆淳·黃載恒·李溏·權箕應·權厚應·徐有陽·徐有陶·尹守晩·尹守翼·南公轍·權一性·金履騫·金斗景·尹善養·金錫根·黃仁緝·李澤鎭·李疇·金志淳·李博載·尹致猷·金在牧·李顯遇·李普澈·徐有鉉·李憲祜·徐有敏·李普泳·吳明常·兪眞柱·李肇源·李在淵·李潢·李興弼·洪大榮等疏曰,伏以光啓大東,聖學天成,尊周名義,尙賢重道之誠,迥出百王,師表千古,凡厥含生之倫,孰不欽仰,而臣等,竊伏覩囊者特下手書,先正臣宋時烈墓碑大字,陪臣先生兩本,仍伏念其一則出於殿下尊周之義也,其一則出於殿下尙賢之誠也。此二者,在先正臣,俱是平生大節,而殿下之所以表章於旣歿三世之後者,殆有神明默助,曠感咨嗟,所謂質神天而無愧,將有辭於天下萬世者也。譬如車輪之兩全,體用之相須,則豈可偏廢其一,而有取捨於其間哉?近伏聞墓碑將刻其先生之本,而未得竝樹陪臣之本,則使殿下旣下之宸筆,竟未免爲還納禁中云。然則殿下慕賢衛道之盛意,庶幾因是冞章,而至若先正臣竭誠盡忠,密贊惟幄,尊王室攘戎虜之大節,及我聖上繼述孝廟之志事,丕承肅宗之謨訓,所以尊尙先正,闡發幽潛,躋陪于皇朝陪臣之例者,果安在乎?其一顯一晦之際,豈不大可惜者哉?臣等,竊謂皇朝再造之恩,寔有天子諸侯以來所未聞,而先正臣,以藩邦陪臣,志在周室,欲以一義字易天下,亦往牒之所未有也。若我聖上,特書陪臣二字,眞所謂與殷誥周命相表裏,顧此西原之華陽洞,卽先正臣讀春秋而講周道,圖復雪而泣貂裘之所也。腥塵天下,一片中華,則陪臣之碑,其捨此地而奚宜哉?洞中,旣享神·毅二皇帝,而又有先正臣院宇於其傍,則不但與先正臣之墓,相密邇也。蓋廟猶墓也,禮無不同,今若以手書陪臣之本,刻豎於華陽院宇之庭,其一廟一墓,齊爽竝美,則非特先正臣,爲天朝之忠烈,不泯於後世而已。雲章寶墨,輝暎山河,若天球弘璧之在東序西房,而使麟經大義,炳然萬古,竝日星而昭揭,與天壤而俱廢矣,於戲,豈不休歟?雖然此係殿下之特恩,則固非臣等之所敢仰請者,而螻蟻之見,亦不容終隱於無諱之朝。玆敢冒死相率,來籲於紸纊之下,伏願聖明,財幸焉。若夫臣等狂率僭妄之罪,有不暇顧而無所逃焉,尤不勝惶隕屛營激切之至。省疏具悉。御筆事,此非自下所請者,事涉干恩,爾等退修學業。
己亥十一月初七日辰時,上御誠正閣。軍士房承旨入侍時,右副承旨金勉柱,假注書徐鼎修,記事官金健修·鄭東浚以次進伏訖。上曰,禮房承旨持祭報府入侍。右承旨徐有防進伏,命讀奏祭報府訖。命書傳敎曰,初十日王大妃殿誕日陳賀,當親行,該房知悉。又命書傳敎曰,召對繼講冊子,尙未稟定,領事處,更爲問議以奏。又命書傳敎曰,近日合啓,許久不爲,殊極未安,其在懲討之義,亦欠誠實。諸在外外,兩司諸臺,無論肅拜未肅拜,一倂推考,此後該房知悉,俾勿如前怠忽。又命書傳敎曰,大提學,連事違牌,揆以分義,萬萬寒心。況王大妃殿誕日致詞製進,不容暫爲遲滯,大提學黃景源,從重推考,卽爲牌招。又命書傳敎曰,守令未下直者,催促下送,未署經者,催促署經,一司署經者,一司除署經,使之催促下送。命退,諸臣以次退出。
己亥十一月初七日酉時,上御誠正閣。右承旨入侍時,右承旨徐有防,假注書徐鼎修,記事官金健修·鄭東浚以次進伏訖。上命書傳敎曰,在外承旨許遞,前望單子入之。又命書傳敎曰,新除授承旨牌招察任。命有防讀奏公事訖,又命書傳敎曰,兵曹判書前望單子入之。又命書傳敎曰,此時本兵之長,不容暫曠,新除授兵曹判書,待下批卽爲牌招,傳授命召。命退,諸臣以次退出。
上在昌德宮。停常參,只晝講。
巳時午時,日暈。
徐有防啓曰,明日常參·經筵,取稟。傳曰,只晝講。
金勉柱,以都摠府言啓曰,中日試射放時,部將·守門將·扈衛軍官及武藝別監·軍兵等,自宿衛所,啓請標信,同爲試取矣。今則不敢循例請出標信,何以爲之事,頃已啓稟,以知道命下矣。今日中日日次,何以爲之?敢稟。傳曰,知道。自後日次,依前試取。
又啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于徐有防曰,同副承旨入侍。
傳于金勉柱曰,坐直承旨入侍。
備忘記,前司鑰太命喆,司竭除授。
徐有防,以弘文館言啓曰,召對繼講冊子,領事處,更爲問議以奏事,命下矣。臣尙鎭,就議于領事處,則領議政臣徐命善以爲,臣於秋間問議時,旣以分講經史之意仰對,今於更詢之下,別無異見,伏惟上裁云。左議政臣洪樂純以爲,朱書一部,卽義理淵海,而節酌尤其精者,以此,召對時進講,則好矣云。領事獻議如此,何以爲之?敢稟。傳曰,知道。
又以禮曹言啓曰,卽接英陵別檢所報,則今此冬至祭享時,兩官當爲備員參祀,而參奉有關未差云。莫重祭享,兩官不可不備,參奉有闕代,卽令該曹,口傳差出,以爲備員將事之地,何如?傳曰,允。
又啓曰,大提學黃景源牌不進,推考傳旨,今方捧入,而前後飭敎之下,終不膺命,已涉未安。初十日親臨陳賀時致詞製進,一時爲急,而又如是違牌,不卽擧行,揆以事體,尤極未安,更卽牌招,何如?傳曰,允。
鄭民始啓曰,卽者,吏曹假郞廳來言,因禮曹草記,冬至祭享時,英陵參奉有闕代,令該曹,口傳差出事允下,而判書宋德相在外未肅拜,不得擧行云,何以爲之?敢稟。傳曰,令次堂擧行。
吏曹口傳政事,以兪靖柱爲英陵參奉。
徐有防啓曰,大提學黃景源,再牌不進,推考傳旨,今方捧入矣。王大妃殿誕日陳賀,只隔一宵,致詞製進,不可暫時遲滯,而屢次飭敎之下,連事違召,終不擧行,事體所左,尤極未安。所當更請牌招,而係是一日三牌,何以爲之?敢稟。傳曰,更爲牌招。
又以禮曹言啓曰,今十一月初十日王大妃殿誕日,百官陳賀儀註,書入于王大妃殿之意,敢啓。傳曰,知道。
金勉柱,以一所巡廳言啓曰,去十月初七日夜,二所巡廳執捉別監之犯夜者,卽尹昌烈也。自該廳,依例草記,別監輩,敢怨草記,乃於進善門外,毆打書員使令,翌日又曳牌將至別監房,無數亂打,伊後又以後勿執捉之意,恐喝牌將,伊後一別監,突至二所,又打書員,又打本廳書員,曾未前聞,大關後弊,事雖出於二所,弊亦及於一所,無論一二所,皆當言之,而臣則聞知於出番之後,更未就直,草記無路。今始入番,不敢以日久而掩置,略具顚末,惶恐,敢啓。傳曰,知道。以藥院作挐事處分,曾未幾日,而又有此前所未有之事,此而若不嚴加査治,掖隷縱橫之習,將無以懲戢。至於牌將之房中毆打事,吏隷之要路捽曳事及從以威喝本廳之事,尤是重罪。爲先自政院,發牌司竭,嚴査以聞,可也。又以備邊司言啓曰,本司武郞廳李弼培,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
以政院別監査問啓辭,傳于徐有防曰,其敺打之時,猝曳之時,威喝之時,必有所以然之故,更爲査問。又於三者之罪,亦必有其中最先首唱之人,亦爲指名査奏。
兵曹參判李普行疏曰,伏以臣,卽見前承旨李義弼疏本,則以臣日昨講筵時所奏之言,過爲引義,至於遞職之境,誠不勝訝惑之至。蓋臣伊日請推之擧,亶出於爲法講重事體之意,而不過一時規警之事耳。自筵席退出之後,聞義弼有引義之意,臣笑謂之曰,遭遇明時,警飭規勉,自是美事,君何爲自引之計也?仍以上殿不苟同,下殿不失色之義,反復曉譬,則義弼,頗能領會以爲事理旣然,吾不復爲此也。如是欣然酬酢而罷矣,今於事過屢日之後,忽乃盛氣費辭,章皇爲說,殆若受大彈駁而盡力辨明者然,殊未可曉也。顧臣之本意,何嘗如義弼所云哉?其所爲言,全沒商量,惟事噴薄,不亦異乎?臣本不料義弼之如此,而今乃如此,良可惜也。事之當否,言之得失,伏想聖鑑,亦已俯燭,固不必呶呶深責,而但臣所慨然者則有之。世道日下,風習渝敗,捨棄道理,善怒爲用,時態物情,率多類此,可謂寒心。若是則堂堂聖明之世,官師相規之言,且將杜絶而不復聞矣,非細故也,臣竊悶焉。臣夫豈欲爭閒口氣,較挈短長,而特其事理如此,故雖不能終然泯默,誠不覺其自羞也。嗟乎,若使臣,行己有素,誠信見孚,則縱不使人人言出而悅服,致可否相濟之休,亦何至釀怒招憾,上下唇舌若此耶?是則臣之過也,其抗顔周行,貽羞簪紳,亦大矣。玆敢冒入文字,仰瀆宸嚴。伏乞聖慈,特賜裁處,遞臣之職,以安微分,不勝幸甚。答曰,省疏具悉。卿其勿辭,行公。
左副承旨李義弼疏曰,伏以臣,卽伏見兵曹參判李普行疏本,則從頭至尾,遣辭下語,簸弄脅持,旨意深潔,臣不勝瞠然驚感之至。臣之當初疏陳,不過數行自引,宰臣今日對辯,可謂備紙臚列,以此較彼,其盛氣噴簿云者,恐不在臣也。且以伊日酬酢言之,臣於宰臣筵退之後,先以引義之意,有所言及,則宰臣亦加挽止,多費說話,故臣一哂而泛應矣。今者云云,抑或膠擾之中,聽瑩而然耶?然此則猶屬漫語,不必較挈,而至於世道風習,時態物情,杜絶等語,何其言之至此?吁可異矣。噫,臣遭遇聖明,受恩罔極,頂踵毛髮,莫非洪造,則粉糜搗薤,固所甘心,而其言曰,捨棄道理,喜怒爲用,果如是則雖忠於國而利於君之言,苟不利於己則怒之,雖不利於國,不忠於君之語,苟利於己則喜之,萬古天下,寧有如許人哉?臣雖無狀,亦具秉彝,縱不能出謀發慮,以圖涓埃之報,今乃竟自陷於負國忘君之罪,此臣所慙恧恨嘆,如欲無望者也。況又世道風俗之變,杜塞言路之弊,是何等人臣之極罪,而今乃不少卙量,容易說去,若是之甚耶?嗚呼,內懷不忠不利之心,外有敗俗蔽言之罪,則雖加之萬戮,可也,何可一刻容置於周行之間哉?抑臣又有所訝惑者。伊日宰臣所奏,上下累十言,張皇根據,至以無誠,有所論斥,在筵諸臣,無不參聽。及其擧條之出也,非但太沒其綮緊,無誠二字,全然漏却,此所謂責人則明,責己則昏者耶?若使未暗本事,只憑擧條者觀之,必將指臣以爲强引不當,公然惹閙之人,而又當歸之於無實之科,此尤臣所大懼者也。區區情勢,比前益深,晏然蹲冒,大關四維,玆陳短章,徑出禁扄。伏乞聖慈,俯垂諒察,亟削臣職,以謝人言,仍治臣擅離之罪,以肅朝綱,千萬幸甚。省疏具悉。無論小大辨質,理直者勝,理旣直矣,勿辭察職。
右副承旨金夏材疏曰,伏以邦運不幸,仁淑元嬪,奄忽薨逝,中外痛怛,曷有其極?仍伏念臣,獲戾神天,禍延臣父,重以奇疾嬰身,出沒危域,三年于玆矣。臣本稟賦綿薄,自幼多病,飽煖逸居,仰成度日,不識人間艱險事,久矣,猝遘巨創,心神震剝,而三官失度,行而四體不喩,哭泣之不能成聲,拜稽之不能如禮,而自傍人觀之,有若皇皇焉瞿瞿焉也。至於氣血之潛消暗鍊,寢食之日減月少,源委之積痼,根本之將蹷。醫者咸以爲難治,夙夜憂燬,自分其生爲不孝之人,非爲不孝之鬼而已。不自意一縷冥頑,鑽鐆再易,奄及外除,衣帛飮醴,蓋亦偶然與物,同荷仁天生生之洪造耳。竊自期從玆以往,時省丘壠,奉養偏毋,粗伸靡逮之痛,答劬勞之恩。千萬匪意,聖上存錄於苫塊之餘,一旬之內,除旨聯翩,曾未幾何,又伏奉銀臺新命,臣誠感激摧咽,不知所喩。嗚呼,臣自從孤露以後,所以盡其就養之忱,仰沾怙冒之澤者,惟在於殿下,則豈敢以區區逡巡爲事,而第臣蒙騃不才,齒進學退,臣父生時,每以爲憂。凡於居官任職,逐事敎誨,不啻耳提面命,古人所謂資父事君者,在臣爲實際語也。是以一則賴聖朝之涵容,二則受先臣之戒飭,立朝八九年之間,僅免大戾,今也官職如舊,人事嬗變,痛深不洎,廓乎靡依,義之所在,于何而質,事之所難,于何而決。手奉恩誥,徒自悲泣,不寧惟是,臣之宿病,雖幸免死,而積傷之餘,元氣未復,形貌之柴削,心力之消耗,殆無餘地,兀兀如枯木,寂寂如寒灰,以此殘骸,將何以陳力就列,以從大夫之後哉?然逖違天陛,犬馬戀結,雖不可不一伸叩謝,而顧臣悲苦之情私,實難仍冒。玆敢略入文字,仰請處分。伏乞聖慈,俯垂哀憐,亟賜鐫免,俾職無任曠,私分獲安,不勝幸甚。省疏具悉。爾其勿辭,從速察職。
己亥十一月初八日辰時,上御誠正閣。晝講入侍時,知事李福源,特進官鄭晩淳,參贊官金勉柱,侍講官趙尙鎭,檢討官嚴思晩,假注書徐鼎修,記事官金健修·鄭東浚,宗臣安昌君燝,行副護軍朴宗益,以次進伏訖。上進講論語,讀前受音自衛靈公問陳,止正南面而已矣。尙鎭進讀自子張問行,止殺身以成仁。上又讀新受音訖。尙鎭曰,言忠信行篤敬,敬乃徹上徹下之工也。雖以帝王之,學言之堯之允恭,舜之溫恭,此莫非敬之工,而百千萬事,無不本於此矣。以用工次序言之,謹言,似不過謂一端,而先儒以爲不謹言而能操身者,未之有也。伏願殿下,必於此等處,體念,凡於絲綸之間,務從審愼焉。近日朝端,絶無敢言之風,奉朝賀去國而能無直言渴論,以回天聽者,此甚慨然,而亦在殿下虛受之如何矣,更望留念焉。思晩曰,忠信篤敬,無論上下貴賤,皆可行之之事也。以篤工之篤字觀之,可見其積累之工,無少間斷而以實心做去也。廈氈·蔀屋,截然相隔,而其能千里咫尺,孚感甚速者,只是一誠字也。且以此章文義觀之,賢邪進退,大關國家,史魚至以尸諫,則國家用人所關,當如何乎?今此奉朝賀之去國,其所關係,亦極重大,此等文義,可以推類而見之矣。福源曰,上下番儒臣,旣皆陳達,而忠信篤敬,本無形體,則豈有可見之理乎?參前倚衡,蓋言其工夫極處也,此等處,體念好矣。史魚·伯玉之說,以爲邦有道則仕,邦無道則藏,此言,果是正論。孔子,聖人也,故眷眷不忘於世,而轍環天下,若下聖人一等,則不可不守正論矣。晩淳曰,伯玉·史魚,均是賢人,而在下之人,當以史魚爲貴矣。勉柱曰,經筵皆已敷陳,而篤敬之篤字,尤當着意體念處也。上曰,聖人與群弟子問答,或指病處,或隨時勢,而無一泛然應答之言,則今此忠信篤敬,亦必屬子張而言之矣。思晩曰,子張有過高之病,故以着近之工,言之矣。上曰,賢人之在朝,其有關於國家,誠大矣。衛雖無道,而得有史魚,故不亡,如漢武時淮南煽亂,而汲黯在朝,故有其餘拔蒙之語。以至於宋朝胡澹菴之疏,不過一紙空言,而能却胡騎十萬,蓋義理正直,凜然有不可犯之勢而然也。其時有城門開,言路閉之譏,由後而觀之,則可謂羞恥,而安知無後之視今,亦如今之視古乎?國無敢言之風,則士大夫不知廉恥,人君無所忌憚,下至輿儓之賤,而雖有過失,皆以不言爲事,其害將至於亂逆弒纂,而莫敢誰何,是豈不大可懼哉?目今言路之不開,誠爲第一可悶處,而亦不可只責於在下之人矣。福源曰,在下之人,苟有如汲長孺·胡澹菴之忠讜,則豈有不言之理乎?然而自上引咎,可見聖意矣。上曰,此是近來士大夫,不知名節之可貴,故如是矣。三代以下,猶恐不好名之論,雖是末世之言,而近則亦不見沽名市直之類,此皆不惟心不言爲可恥,亦有以不言爲利者焉,豈不寒心乎?陸贄之言曰,諫者之犯顔,乃人君之德,此言,誠是矣。上曰,李儒慶之疏,近日寥寥之中,亦可謂可尙矣。近日以來,雖如此陳勉之言,亦未免絶無,此則任言責者,可以自反處也。命經筵先退。福源曰,宗社大祭香祝,例有龍亭·細仗等節,而朔望則無之矣。今番景慕宮冬享親傳香時,以龍亭·細仗擧行,此後非親傳香時,則何以爲之乎?上曰,大享則依今番擧行,可也。出擧條命退,諸臣以次退出。
己亥十一月初八日午時,上御春塘臺。內試射入侍時,同副承旨金勉柱,假注書徐鼎修,記事官金健修·鄭東浚以次進伏訖。上曰,應射諸人,以次呼名發矢,可也。上命書傳敎曰,堂陛不嚴,未及下問之事,輕先分疏,此等之習,不可長,當該承傳色中官,爲先削職。試射畢,命退。諸臣以次退出。
己亥十一月初八日申時,上御誠正閣。坐直承旨入侍時,右承旨徐有防,假注書徐鼎修,記事官徐龍輔·鄭東浚以次進伏訖。上命書傳敎曰,近來筵臣,於筵席所奏則雖甚張皇,而及觀擧條,殆沒頭角。筵席所奏則曰東曰南者,及觀擧條,則換東曰西,換南曰北,此等之習,尋常非之。雖以目下事言之,承旨李義弼疏末云然之說,可謂非誣,昨欲以此提飭,而亦涉屑屑,姑置之。旣登章奏之後,不可終然泯默,同經筵李普行推考,原擧條勿施,更令一從筵奏書入。又命書傳敎曰,左副承旨疏批已下,今則毫無可引之端,卽爲牌招入直。又命書傳敎曰,未下直守令,皆令當日辭朝。有防曰,大提學黃景源,更爲牌招,啓辭朝已入啓,而王大妃殿誕日陳賀,只隔二日,致詞製進,一時爲急,何以爲之乎?敢稟。上曰,更卽牌招,申飭行公,可也。出擧條以明日常參·經筵,取稟,命書傳敎曰,只晝講。上曰,同副承旨入侍。同副承旨金勉柱進伏,命有防先退。命書傳敎曰,故南奉朝賀,自予在學語時受學矣,予之得免魚魯,實賴此人之力也。以是向者取見詩文,令芸閣提擧校刊矣。伊後未遑,拕至于今,殊非印給之本意,其令本閣,從速印出。因此思之,此重臣贈謚,似未及爲矣,又非予尊師念舊之意。令弘文館,謚狀催促,使之從近議謚。命退,諸臣以次退出。
上在昌德宮。停常參,只晝講。
徐有防啓曰,明日親臨陳賀,再明日冬至望闕禮,十二日三覆,十三日至十六日國忌齋戒正日,視事,頉稟。傳曰,知道。
鄭民始啓曰,判尹李衍祥,除拜後過三日不爲出肅,依定式推考警責,仍卽牌招察任,何如?傳曰,允。
徐有防啓曰,右副承旨金夏材,疏批已下,卽爲牌招,何如?傳曰,允。
金勉柱啓曰,合辭方張之時,兩司無詣臺之員,事甚未安,除在外外·未肅拜·呈告人員,竝卽牌招,何如?傳曰,允。
又啓曰,藝文提學蔡濟恭牌不進,推考傳旨,今方捧入矣。莫重致詞製進,萬分時急,而特敎之下,如是違牌,不卽膺命,揆以事體,誠甚未安,更卽牌招,使之斯速製進,何如?傳曰,允。
以左副承旨李義弼牌不進罷職傳旨,傳于徐有防曰,只推,更爲牌招。
徐有防啓曰,大提學黃景源,再牌不進,推考傳旨,今方捧入,而陳賀致詞製進,一時爲急,連事違召,終不膺命,揆以事體,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于李義弼曰,司鑰金學成,本以凶險之人,凶言悖說,罔有紀極,不可尋常處之,爲先嚴囚。
傳于徐有防曰,右副承旨入侍。
備忘記,慈殿誕賀隔宵,以文衡之尙不行公,致詞製進,至今遲滯,雖有衆所共知之情勢,而分義體統,事甚不然。大提學黃景源,從重推考,更爲牌招,斯速撰進。
金勉柱啓曰,傳命事體,何等重大,而承旨入侍,有此誤傳之擧,事極駭然,當該司謁,令攸司從重科治,何如?傳曰,爲先從重推考。
徐有防啓曰,大提學黃景源,三牌不進,推考傳旨,今方捧入矣。親臨陳賀,只隔一宵,致詞製進,萬分時急,特敎申飭,不啻屢次,而連違召命者,事體道理,俱極未安。所當更請牌招,而係是一日四牌,何以爲之?敢稟。傳曰,更爲牌招。
傳于徐有防曰,大提學牌去來,連爲催促。
金勉柱啓曰,大提學黃景源,五牌不進,推考傳旨,今方捧入,而莫重致詞,日勢已暮,一向違召,終不製進,事體所在,誠極未安。所當更請牌招,而係是一日六牌,何以爲之?敢稟。傳曰,此徒損紀綱,更勿牌招,提學牌去來,申飭。
傳于金勉柱曰,藝文提學牌去來,催促。
又傳于曰,同副承旨入侍。
傳于徐有防曰,致詞之深夜看品,徒傷事體,其令明日看品。
吏曹口傳政事,以沈念祖爲咸從府使。
傳于徐有防曰,咸從府使,待明朝肅謝,催促下送。
金勉柱啓曰,因本院別監査問啓辭,其毆打之時,捽曳之時,威喝之時,必有所以然之故,更爲査問。又於三者之罪,亦必有其中最先首唱之人,亦爲知名査奏事,命下矣。更爲査問,則以爲當初委折,別監徐重,被捉巡廳之後,尹昌烈,繼又被捉,前後之見侮辱於巡廳者,非止一再。故諸別監,果不勝齊憤之際,逢着巡廳書員於進善門外,而伊日適値新番就直之路,諸別監,一齊毆打,果爲的實。至於首唱者,終不知爲誰某,其中徐重·尹仁福,已爲除名出去,待此面質,或可覈得云云,而又以爲渠輩,都不知巡廳書員之面。其中徐重,數日見拘於巡廳,故進善門外許多往來人中,知其爲巡廳書員者,必是徐重一人。或者首唱,似是徐重,而亦未的見其首犯云云。至於房中足杖事,最初首唱,以別監李長燁,指名以告,至於威喝事,別監安重顯,偶過巡廳,見巡廳下人,果爲打頰威喝云云。大抵三者之罪,雖或有輕重之別,最初事端,始報於進善門外毆打,因此而繼有房中足杖之事。又因此而以至於威喝巡廳之擧,合此三者,若論其本,則進善門外毆打之人,當爲三者之首唱。當其毆打之際,先聲主論者,又當爲伊日之首唱,而渠輩所謂知面書員云云之說,似或近之,此亦以疑似爲對,終不明言其信然。方其同力毆打也,豈無一人之見首唱之爲誰某,而一辭齊聲,稱以不知者,萬萬痛駭。自本院更査,旣有特敎,而反復究問,終未査實,臣等,誠不勝惶恐,而諸別監輩,平問之下,難以覈得其事狀,竝出付攸司,以爲嚴査重繩之意,惶恐,敢啓。傳曰,知道。平問之下,難以取服,誠如議啓內辭意,卿等,有何惶恐之端乎?俄自差備,嚴査覈得,今旣輸情,此而若不嚴加懲勵,來頭之弊,誠有不可勝言者。古人所謂求索靑大升之不已,至於蔘黃,毆辱掌務官之不足,至於首醫,首醫之不足,又至於提調者,正謂今日準備語也。況於此際,堂疏所請,又甚切當,摘發此輩首唱者,繩之以重律,斷不饒貸然後,橫肆之習,庶可止戢。最首唱掖隷李長燁,隨從人尹仁福,旣捧侤音,過明日後,移付攸司,爲先更加嚴問,捧供以聞,以爲照法嚴勘之地,可也。
又啓曰,卽者,武藝別監黃壽海等來告,以爲昨夜入番武藝別監崔淑,因傳敎司鑰金學成捉來之際,捕校謂以無端犯夜,乘醉攔道,多般詬喝,故別監,至以奉命實狀,屢以爲言,佯若不知,直欲結縳司鑰,甚至於裂破衣冠之境,而追到丹鳳門外,其所侵踏,極其狼藉云。奉命掖隷,事體自別,則肆然酗挐,有此前所未有之擧,紀綱所在,萬萬驚駭。此不嚴懲,有關後弊,當該捕校,令攸司嚴査,何如?傳曰,允。設置捕廳,所以禁暴止亂,諸凡非法之事,皆令防戢,則身爲捕校,不徒不禁,身自犯之,已極駭然,而又從而不知奉命之莫重,如是毆打,至於裂破衣冠之境,雖與直打奉命之人有異,因傳敎待令之人,何異於奉命乎?況此亦軍門也,記律所係,則將令之下,亞將以下,猶不敢如是,又況奉命之事乎?至於深夜禁門,作黨聚會,喧喝不已,此國無法也。束濕自束濕,紀綱自紀綱,此而尋常處之,不但奉命之人,被人捽曳,幾何,而奉使之官,又受人陵踏也。事似微細,所關甚重,該大將之匿不發覺,至有此爾等請罪之擧者,堂陛之義,掃地盡矣。豈非無狀之甚也?自政院捧現告,下義禁府拿問處之,該捕校,依議啓處之,其餘同情捕校,令兵判一一査出,嚴棍捧招以聞。
又啓曰,左邊捕盜大將李柱國,拿問事,命下矣。在前如此之時,有他邊大將兼察之例,今番則,何以爲之乎?敢稟。傳曰,右大將兼察。
又啓曰,左邊大將,以右大將兼察事,命下矣。右邊捕盜大將李敬懋,卽爲牌招,以爲聽傳敎之地,何如?傳曰,允。
又以弘文館言啓曰,校理沈煥之,自鄕上未云,卽爲牌招察任,何如?傳曰,允。
李義弼,以弘文館言啓曰,今玆召對,繼講冊子,問議草記,伏承知道之批矣。領議政臣徐命善以爲,臣於秋間問議時,旣以分講經史之意仰對,今於更詢之下,以別無意見仰對。左議政臣洪樂純以爲,朱書一部,卽義理淵海,而節酌尤其精者,以此召對時進講爲好,亦仰對。兩領事之獻議旣不同,自本館,有難指一擧行,更此仰稟。傳曰,以東國通鑑爲之。
又以義禁府言啓曰,平安監司李徽之啓本,據刑曹粘目內,慶尙道機張縣定配罪人林翼世,恣意逃還,至有印信僞造之擧者,事極駭然,當該配所官,令該府拿問處之事,允下矣。翼世逃躱時,當該配所官,令本道道臣,指名現告後,拿問處之,何如?傳曰,允。
徐有防,以禮曹言啓曰,今十一月初五日備忘記,故恩信君墓遷葬時,禮弊等節,勿拘前例,亦勿用王孫例,依當宁同氣禮葬擧行事,考例草記,稟定事,命下矣。溯考列聖朝當宁同氣禮葬前例,則本曹謄錄,多致散失,久遠之事,無可憑據。至如故麟坪大君禮葬,最爲近例,似可傍照,而此亦事在百年之前,本曹及宗親府·宗簿寺,俱無可考文跡。自臣曹,不敢以臆見稟定,何以爲之乎?敢稟。傳曰,知道。雖有依當宁同氣擧行之敎,而旣無可據之例,則就延齡君禮葬例,旁照損益,庶幾近之。至於麟坪大君之例,誠未襯當矣。此係等威,該曹自可諒悉,以此就議大臣,從速劃一稟處。
金勉柱,以刑曹言啓曰,司鑰金學成,本以凶險之人,凶言悖說,罔有紀極,不可尋常處之,爲先嚴囚事,命下矣。依傳敎罪人金學成,具枷杻嚴囚之意,敢啓。傳曰,知道。
又以刑曹言啓曰,當該捕校,令攸司,嚴査重繩事,命下矣。依傳敎所當卽爲擧行,而當該捕校文兌興,係是出身,令義禁府擧行,何如?傳曰,允。
大司憲趙時俊,大司諫徐有元,掌令申致權,正言李濟萬啓曰,合辭之請,于今四載,尙未洩神人之憤,八域含生,孰無戴一天之羞,而只緣臣等之忱誠淺薄,未蒙允兪,恒切愧悚。日昨得伏見傳敎下者,以連啓之久闕,至有欠誠之敎,怠忽之飭,辭旨截嚴,誨責備至,臣等,慙惶之極,尤靡所容措。身居臺地,旣欠誠實於討逆之大義,則顧其罪,不啻言責之失其職而已。宜卽自引,而以牌召啓辭之未下,今始相率來避,所失尤大,其何可一刻冒居於臺次乎?請命遞斥臣等之職。答曰,勿辭,亦勿退待。
司諫李東郁啓曰,臣姿性庸愚,見識蔑劣,淸朝耳目之任,自知不稱,迺者薇垣除旨,遽下於合辭方張之時,宜卽竭蹶出肅,以伸沐浴之義,而第臣向叨是職也,適當雷異示警之日,以臺閣之無言,誨責備至,僚臺引避,竝蒙遞罷。臣則適滯鄕廬,同罪倖逭,至今追思,悚恧冞切,今安敢以時日之稍久,爲揚揚冒進之計哉?日昨違召,蓋非獲已,而恩出格外,罰靳例堪,曠日虛帶,如負大何。得伏見傳敎下者,以連啓之久曠,辭敎截嚴,責之以欠誠,飭之以怠忽,至有問備之命,臣於是,驚惶震越,不知置身之所也。身居臺地,旣欠誠實於討逆之大義,則顧其罪,不啻言責之失其職而已。宜卽自引,而以牌招啓辭之未下,今始來避,所失尤大,其何敢一刻冒據於臺次乎?請命遞斥臣職。答曰,勿辭,亦勿退待。
大司憲趙時俊,大司諫徐有元,副應敎趙尙鎭,掌令申致權,副校理李儒慶,正言李濟萬,修撰朴天行·嚴思晩,副修撰李命勳啓曰,請喬桐府黜置罪人鄭致達妻,快正王法,以洩神人之憤。請還寢韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴鞫,快正王法。答三司曰,不允。措辭見上
大司憲趙時俊,大司諫徐有元,掌令申致權,正言李濟萬啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
掌令申致權啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得倩,快正王法。請梁山郡定配罪人錫達,依律處斷。請削黜罪人金漢耄,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙堣,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。答府曰,不允。措辭見上
正言李濟萬啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟令王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,設鞫得情。請金甲島爲奴罪人克泰,泗川縣定配罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死罪人昌鼎,依律處斷。請濟州牧減死定配罪人範星,依律處斷。請柒原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,依律處斷。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎正等,竝令王府,嚴鞫得情,快伸王章。請申大䄵,亟施屛裔之典。請定配罪人元榦,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配,前府使任聖周,亟施邊遠定配之典。請逆賊尙魯,亟施孥戮之典。答院曰,不允。措辭見上
漢城判尹李衍祥疏曰,伏以臣,日昨賓對,猥從諸臣之後,獲近日月之光,忽於夢寐所不到,聖心惟簡,奬諭諄複,遂下進秩問擬之命,臣咫尺前席,親奉德音,惶愧交集,感淚自逬,惝怳震懍,不能定情,及其退歸,除旨踵臨,以臣爲漢城府判尹者,恩數曠絶,觀聽皆驚,臣於是,跼高蹐厚,益不知措躬之所也。臣竊惟陞秩授官,政體甚重,以其勞效多而功用茂然後,施之必不濫,受之必不僭,不可苟也。嗚呼,臣本以天下至窮之人,非先大王之至仁,臣何以得保殘喘,非我聖上之至渥,臣何以得備任使?眞所謂欲報之德,昊天罔極者也。圖報一念,誓諸天地,寄生於悲苦之中,廁跡於偪側之地,遲徊苟冒,俯仰自傷,庶殫駑鈍,粗效毫末,退塡溝壑,歸報先靈者,卽臣區區微願,而獨奈何賦性昏憒,才具蔑裂,涓埃無補,罪戾徒積,臣每嘗悼樹立之無素,恐衷情之莫白,居則如無所歸,出則無誰與語,華貫顯秩,寧復攸期?向年恩資,別是隆眷,感激慙悚,未嘗一日敢忘。況此所叨之任,長於一府,列於九卿,詞訟甚緊,素稱劇務,苟非資器地望,爲輿論所歸者,莫宜居之。授受之際,不容輕忽,而以殿下則哲之明,乃擧臣之百無能萬不堪者,輒紆晉擢,越例逾分,無少疑難,其爲累聖簡而玷名器,當如何也?若以臣世祿之冑,特推念先之眷則臣尤有所踧踖不敢安者。臣旣荒墜前懿,遂敗家聲,低佪冗散,隨分優游,已是寬假之洪私,其何可晏然冒膺於新秩之峻緊也哉?顧今國賊未討,神人齊憤,藎臣去朝,憂虞多端,尤宜簡拔賢俊,布列庶位,以之振肅朝綱,欽亮天功,而如臣無似,遽被超陞,實恐四方聽聞,竊有感於聖朝綜核之政也。左右揣量,萬無堪承之望,召牌之下,自犯違傲之罪,玆不得不仰暴肝膈之懇,冀蒙鞶革之禠。伏乞聖慈,天地父母,俯察臣所辭之非出假飾,亟命授臣新授職秩,所兼譯院提擧之任,竝賜鐫免,使公器得以不輕,官務得以無曠,不勝幸甚。答曰,省疏具悉。卿其勿辭,行公。
同義禁鄭晩淳疏曰,伏以臣,聞疾痛則呼父,窮窘則呼天,自是天理人情之所必至,而君之於臣,其尊如天,其親如父。故凡有疾痛與窮窘,必先號呼於君父,此古昔聖王所以能通天下之志而無匹夫之失所也。今臣切急之情,不止於疾痛,而㦖迫之私,有甚於窮窘。玆敢不避煩猥之誅,疾聲哀呼於仁覆之天,伏願聖慈,少垂矜察焉。凡民之生,幼則受養於父母,壯則致養於父母,此天下之常理通義也。如臣者,幼而羸脆,長而善病,自有生之初,今垂五十年,一身之飢飽寒暖,疾痛痾癢,常貽父母之憂,未效人子之職,而緣臣不孝,獲戾神明,遽失所恃,喪制甫闋,心灰萬事念絶榮塗,豈敢別有僥求,而臣之老父,今年八十有一矣。衰病沈淹,長在床席,扶持調護,捨臣無人,而臣旣不才,計拙謀生,菽水之供,每患不給,藥餌之節,未能稱情,此實通朝之所共知,儕友之所共愍者也。臣每見皁隷庸丐之賤,能知負薪力田,以養其親,而臣則名忝朝籍,跡從大夫,乃使老病之父,不免飢寒之憂,反顧慙恧,未嘗不怵然累欷也。況年光易邁,夕照如飛,老人筋力,朝暮難恃,若不及今亟圖一日之養,則崦嵫之輝,人子所惜,短長之日,昔人先獲,此豈非天地父母,所宜惻然而㦖傷者耶?伏惟我聖上,御極以來,以孝爲理,凡朝臣之爲親丐養者,輒蒙準許,前後相望,不止一二,臣何獨有懷莫陳,自阻於一視之下乎?玆敢援據已例,仰慕至懇。伏乞聖慈,俯垂鑑憐,許畀臣一小邑,俾霑錫類之恩,獲遂便養之願,則生死隕結,不知何報。臣無任屛營祈懇之至。答曰,省疏具悉。疏辭,下該曹稟䖏。
副校理權以綱疏曰,伏以臣,猥以無似,濫叨榮選,前後見職,黾勉承膺,而以言乎經術,則科臼餘套,魯莽而已,以言乎啓沃,則至迂本性,蔑裂而已。每一登筵,惶汗浹背,聖鑑孔昭,醜拙畢露,尙何望裨螢爝之光而效涓埃之報乎?向日筵中,因特進官所奏,繼陳愚悃,遇災修省,固知聖心之懍愓,而誕日減膳,實切群情之缺悶。言端旣發,率爾仰陳,而不覺自歸於遜志失職之科矣,及承聖敎,誨責備至,臣自顧慙恧,無以自解也。噫,經幄之臣,職任何如,而徒懷婦寺之忠,大乖論思之體,其平日見得之未透,知識之不逮,於是乎益無所逃,而顧何足備數於淸朝學士之列乎?聖度包容,罪止問備,試牌違傲,薄罷旋敍,日昨恩除,又下於湖西病滯之中,臣聞命隕越,力疾登途,今纔入城,而冒寒行役之餘,舊患新感,一倍添劇,寒熱交作,渾身麻木,萬無時日起動之望。賀儀在明,誠禮都闕,雖緣臣情病之難强,而瞻望雲天,絓結之情,悚凜之忱,當復如何?玆敢略陳短章,仰暴微懇。伏乞聖明,俯諒臣必遞之義,病重之狀,亟賜鐫削,以爲巽軟不職之者之戒焉。臣於伏枕竢譴之中,不宜贅說,而以掖隷犯夜事,傳敎屢下,極其截嚴,有令喉院査奏之命。當此夜禁申嚴之時,此輩之冒法橫行,已極放恣,而毆打捽曳,此何擧也?臣雖未知事實之如何,而紀綱之解弛,法令之不行,其所關係,誠非細故,此不痛懲,後弊難防。臣謂出付有司之臣,亟施刑配之典,斷不可已也。臣無任屛營祈懇之至。省疏具悉。掖隷事,已嚴査得情,當有另加決罪之道矣。爾其勿辭,從速察職。
同副承旨金勉柱疏曰,伏以臣,所帶春秋館兼銜,與監事臣洪樂純,有內外從應避之嫌,乞命有司,照例遞改焉。臣無任屛營祈懇之至。省疏具悉。疏辭,下該曹稟處
己亥十一月初九日辰時,上御誠正閣。晝講入侍時,知事李福源,特進官李在簡,參贊官鄭民始,侍讀官李儒慶,檢討官李命勳,假注書徐鼎修,記事官徐龍輔·鄭東浚,宗臣凝善君爔,行副護軍鄭彦衡,以次進伏訖。上進講論語,讀前受音,自子張問行,止殺身成仁。儒慶進讀自子貢問爲仁,止知柳下惠之賢而不相立也。上又讀新受音訖。儒慶曰,子貢病處,在於取損友,故以大夫之賢答之。蓋以子貢之善問好德,豈不知損友之有害,而只厭人之嚴憚,故然矣。若無嚴憚,則豈有切磋之效乎?顔子問爲邦,孔子以行夏時等語答之,此乃平天下以後之事也。顔子無位,而猶以此告之,況人君,處君師之位,豈可〈不〉以治平爲已任乎?人無遠慮,必有近憂云云,誠亦好矣。凡人猶然,況人君,居崇大之位,撫艱大之業,上而對越,下而治民,豈可不慥慥憧憧,以思久遠之慮也哉?此等處留念焉。命勳曰,上番,逐章敷陳,而莊文仲,魯之賢大夫也。然知柳下惠之賢而不爲薦進,是所謂竊位也。宰相之職,當以進賢爲己務,人君之治,當以用賢爲急務,此等處留神焉。福源曰,孔子答顔子之言,雖似治平後事,而治平之本,只在於禮樂,禮樂之中,又有體用,此可以萬代遵行者。然而夏時周冕,至今猶有可考,至如殷輅之制度,虞韶之音,今無可徵,只當祛其侈而黜其淫,則亦不失其本意矣。在簡曰,孔子所以答顔子之語,此人君之責也,此等處留神焉。民始曰,先利其器者,每事皆然,不利其器,能成其事者,未之有也。蓋器卽本也,治國之道,規模爲本,規模不立,則國不可爲矣。此等處,推類而覽之,則好矣。上曰,三王不相襲禮,五帝不相沿樂,而孔子則若得位行道,如堯·舜·湯·武,當此禮崩樂壞之時,必當損益四代禮樂而以此用之矣。福源曰,然矣。聖人之論禮樂,此章,可謂至矣盡矣。上曰,顔子,單食陋巷,旣非得位行道之人,則今問爲邦,無或有出位之嫌乎?儒慶曰,聖人之道,無所不通,故然矣。福源曰,以用之則行之意觀之,常時必有料量然後,或當行道之機,則可以出而用之矣,豈有出位之嫌乎?上命經筵先退。上謂民始曰,舊還分俵,依甲子例爲之乎?民始曰,然矣。上曰,甲子年十六萬石,乃分俵之元數乎,卽當年所捧之數乎?民始曰,未詳矣。上曰,更考而爲之,可也。命退,諸臣以次退出。
己亥十一月初九日未時,上御誠正閣。右副承旨入侍時,右副承旨金夏材,假注書徐鼎修,記事官徐龍輔·鄭東浚以次進伏訖。上曰,大提學黃景源,更爲牌招。出榻敎上曰,左承旨入侍。行左承旨李鎭衡進伏,命夏材先退。上謂鎭衡曰,目今朝象世道,何如?鎭衡曰,臣在外任時,聞此事,達夜不寐矣,國事誠爲可悶矣。上曰,豈無商量而然乎?卽今世道,無復可言,波蕩渙散,不成貌樣矣。鎭衡曰,國家之憂慮,實非尋常矣。上曰,卿見奉朝賀乎?聞見卿則多有可言者云矣。鎭衡曰,方欲出往見之矣。命書傳敎曰,文衡之如是違牌,將使致詞,不得及期撰進,焉有如許事體?旣曰有情勢,則不可一味督迫,以壞禮使之義。且今日勢已晩,期日隔宵,有難等待其出肅,兩館提學中在京人,一體牌招,使之斯速撰進。又命書傳敎曰,次對,明日陳賀後來會。命退,諸臣以次退出。
己亥十一月初九日酉時,上御誠正閣。同副承旨入侍時,同副承旨金勉柱,假注書徐鼎修,記事官徐龍輔·鄭東浚,以次進伏訖。上命書傳敎曰,此何體統,此何國綱?慈殿誕賀,只隔一宵,而更漏將動,以文任之違牌,以致過時,此已萬萬寒心,而況陳賀前一日致詞,預爲淨書入啓,看品後奉安,卽是不易之規,而今則門限已過,應行之禮,又未免闕却,寧有如此事面乎?藝文提學蔡濟恭,從重推考,使之撰進。又命書傳敎曰,陳賀在明,侍從違牌,坐罷人,一竝敍用。上曰,藝文提學蔡濟恭,更爲牌招。出榻敎命書傳敎曰,奉使雖有失職之罪,所坐出於生疎之致,且罪名,輕於關西御史而未蒙敍,倍於是焉,殊非綜核之政,前御史黃昇源,給牒敍用。又命書傳敎曰,道臣狀請如此,咸從府使之代,係是糴政方殷之時,不可不擇,毋論侍從,另加擇擬,口傳差出。上曰,該房承旨,從重推考,卽爲牌招入直。出榻敎命退,諸臣以次退出。
上在昌德宮。停常參·經筵。
王大妃殿誕日,大殿,政院·玉堂口傳問安。答曰,知道。
王大妃殿,政院·玉堂單子問安。答曰,知道。
惠慶宮·中宮殿,政院·玉堂口傳問安。答曰,知道。
殿座罷後,政院·玉堂·藥房口傳問安。答曰,知道。
徐有防啓曰,知中樞府事洪樂性,判義禁減下之後,旣入闕中,不爲肅謝,直爲出去,事甚未安,推考警責,何如?傳曰,允。
傳于金勉柱曰,侍衛軍兵毛具。
又傳于曰,大臣·備局堂上引見。
金勉柱啓曰,禁衛營從事官來言,今日,本營軍兵,私習日次云矣,敢啓。傳曰,知道。
又啓曰,御營廳從事官來言,今日,本廳軍兵,私習日次云矣,敢啓。傳曰,知道。
傳于徐有防曰,禮房承旨入侍。
備忘記,以本事宣示,在於昨夜則特被館中,宜無不知,如無請勘,入侍前箚論,未爲不可,而乃於筵敎縷縷之後,大臣請罪之徐,繼以陳之,得無不先不後之嘆乎?固知乃言之遇事激發,而外面觀之,殊涉如何,向者疏陳,言甚剴切,今此薄警,意在責備矣,俄者發啓玉堂,推考。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,右副承旨金夏材進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。又啓曰,玉堂闕員,今方差出,而擬望之人乏少,外任竝擬,何如?傳曰,允。以姜忱爲校理,蔡濟恭爲判義禁,柳戇爲江界府使,訓鍊都監提調具允鈺,禁衛提調具允鈺,御營提調具允鈺單付。
兵批,兼判書具允鈺進,參判李普行病,參議兪恒柱病,參知李亨元入直進,同副承旨金勉柱進,以雲山君楢爲都摠管,李昌漢爲文兼,金春得爲景福將,金廷遇爲全羅右水使,副護軍柳孝源,副司直金鍾秀·柳戇·李得臣·黃㝡彦·李文源·宋載經·善潤·任希簡·副司果李厚圭單付。
金勉柱啓曰,敍用傳旨未下之前,不得付職,自是前例,而前都承旨柳戇,敍用傳旨未及踏下,而先付軍職者,事涉不察,當該堂上,推考警責,何如?傳曰,允。
傳于金勉柱曰,同副承旨入侍。
徐有防,以弘文館言啓曰,召對繼講冊子,以東國通鑑爲之事,命下矣,本館所在,只有二件,侍講院移來不秩者,亦是一件,御覽件及諸講官件,何以爲之?敢稟。傳曰,以此三件,爲上下番及參贊官件,以藝閣所藏件,爲翰注件,不足之數,更爲草記。
金勉柱,以兵曹言啓曰,依傳敎同情捕校左邊玄喜慶,右邊李匡國,竝爲捉致,以深夜禁門,作黨聚會喧喝之委折,同情幾人作挐節次,嚴棍推問則玄喜慶招內,矣身去夜待令於闕下矣,聞五牌部將文泰興,執捉別監及司鑰,爭詰於丹鳳門外,矣身欲知其曲折,與同任李匡國往見,則泰興與別監司鑰,坐於門外,司鑰謂泰興曰,奉命之人,謂以犯夜,欲爲執捉,至破衣服,如此之事,前所未聞,泰興曰,初則認之以犯夜而欲爲執捉,相詰之際,自致裂衣之境云,別監謂矣身曰,彼捕校謂吾輩犯夜,將欲捉去,吾以爲奉命別監,何可執捉乎?捕校乃反裂破司鑰之衣服,誠極痛駭云,矣身聞甚驚駭,謂泰興曰,奉命之人,欲爲執捉,以致此境,極爲迷劣矣,匡國爲泰興對司鑰,有所緩頰之語,未及回去,別監以爲不緊之捕校,何爲參涉而不卽去乎?矣身與匡國,還歸信地,實無同情喧喝之事,矣身兩人外,無他捕校云,李匡國招內,矣身去夜待令於金虎門外矣,捕卒來言丹鳳門外,有喧譁之聲,似或有留門之事云,矣身與同任玄喜慶往見,則文泰興,與司鑰金學成武藝別監,同坐於門外,矣身見司鑰上衣裂破之狀,驚問其委折,則司鑰以爲今方承命入闕,而五牌部將,謂以犯夜,欲爲捉去,執持爭詰,至於破衣之境,豈有如此駭憤之事乎?矣身本與金學成相親,故欲爲解紛之計,謂學成曰,彼捕校,不識人事而有此駭擧,幸勿爲咎云,則別監以爲不當之捕校,何爲來此,而如是雜談乎?極爲不緊,須卽回去云,矣身心甚憮然,顧謂喜慶曰,別監,奉命招去司鑰,而敢欲執捉,文泰興人事極爲沓沓云,仍與回到信地,至於同情喧喝,實無是事捕校,則矣身兩人外,更無他校之聚會者云矣,敢啓。傳曰,更加各別決棍五度,放送。
李在學,以義禁府言啓曰,因刑曹啓辭捕校文兌興,係是出身,移本府處之事,允下矣,文兌興,今方待命,卽爲拿囚之意,敢啓。傳曰,知道。
金勉柱,以義禁言府啓曰,捕校事,雖因大臣所奏依施,而至於聚軍回示則過矣,只令訓將,明日從重決棍二十度後,充軍事,命下矣,時囚罪人文兌興,出付訓鍊都監,使之依傳敎決棍後充軍一款,令兵曹擧行,何如?傳曰,允。
吏曹參判兪彦鎬疏曰,伏以臣,向申哀籲,冀賜遞免,及奉聖批,不準所請,又於日昨,特下備忘,責諭嚴重,趣臣上來,臣伏地惶悶,不知所出,蓋臣母病,雖似一時偶感之證,而積傷於今夏酷署,失攝於初冬猝寒,舊疾新,乘虛迭作,中間,雖有少劇歇,而篤老綿氣,一經呻吟,神力形觀,不啻落下數層,今過三旬,一味懍綴,有非時月之間,所可差復,臣之不忍離捨,尙此濡滯,諒非獲已,何敢爲夤緣恩暇,曠日遲徊之計哉?飭敎之下,益無所措,而上以懼逋慢之誅,下以牽烏鳥之私,去留兩難,氷炭交中,臣之情勢,其亦窮且慼矣,仍念臣之懇迫私悃,常欲一暴於閔覆之下,而感激恩私,嚴畏分義,言出口而不敢吐者屢矣,見方母病益深,臣情益急,及今不言,更待何時,臣請冒萬死仰號,以冀聖慈之垂憐,噫臣母今年八十有六矣,臣只有一兄而年迫七十,疾病癃癈,臣母膝下,可以任扶持護養之節者,唯臣一人耳,此豈臣遠離從宦之時哉?且臣所居之鄕,去京都近二百里,一往復,動費四日,臣數年以來,職名未嘗離身,省覲不獲以時,當淹滯京邸之日,每聞戶外跫音之急,則輒覺目瞿心怔,久而後定,臣抱此情理,雖隨衆奔奏,對人言笑,而其中安得一刻自安乎?臣自春徂夏,連値國家有事,七朔睽違之餘,向始蒙由歸覲,則臣母執臣手,汪然出涕曰,幾乎不省面目矣,臣以陵幸在近,不日告歸,則臣母曳踵至戶,扶閾以逆之,臣亦不忍回顧,以傷其意,卽此逢別之欣悵,有倍乎前,而乃其氣耗心弱之歲加而月甚者,自可以驗知也,臣於是竊自傷許身事君,無絲髮裨益,只令老母貽戚,不孝不忠,未有臣比,每念九耋之親年,逝水頹景,餘日幾何,恐爲莫追之憾,以成難贖之罪,臣竊惟君親本無輕重,而恩義有時相奪,以故祖宗定制,有八十以上親者,二子許其歸養,卽所以體人情而敦孝治也,顧玆螻蟻之私,雖不足恤,而其情則人理之所當然,淺薄之誠,何望上格,而其事則國典之所應許,臣之爲言,或不至僭越之甚矣,噫臣以萬事餘生,遭際聖明,首蒙甄拔,遍歷淸華,驟躋宰列,爲臣親老,特畀專城,備極榮養,曲遂私願,隆恩盛渥,若偏臣身,從古人臣之得此於君父者,有幾人哉?臣之母子,相對攢手,日夕感泣,臣雖無狀,亦具彝性,豈無眷係依戀之私,而又況職在內閣,昵近淸光,宮壺御燭,魂夢耿結,臣含恩懷榮,尤豈欲一日,乍違於軒墀之側哉?特以情事絶悲,敢爲此乞身之請,昔皇朝御史陳茂烈,上疏請養,其言有曰,君恩猶可以再酬,母年不可以多得,臣三復斯言,有淚霑襟,衷情所迫,辭不知裁,區區血懇,天實鑑之,恭惟我殿下至德配天,無物不遂,深仁體下,各從其欲,儻蒙哀憐臣情,亟命鐫革臣職名,依祖宗成典,放臣終養,卒伸至情,則一物之微,竝得涵濡於雨露之中,豈唯臣之母子,隕結圖酬而已,實亦有光於聖朝孝理之化矣,臣固當趨詣輦下,齋沐拜疏,而頃刻離側之難,如上所陳,不得不附上縣道,虧分任情,尤憎死罪,臣無任涕泣祈祝之至。答曰省疏具悉,孰知卿母精力之尙旺,情理雖懇,分義亦重,疏辭,任卿之爲也。
刑曹參議李在學疏曰,伏以日吉辰良,賀儀順成,臣民慶抃,曷有其旣,臣於班退之後,得聞臣母自臣父任所,發行上來,而及到中路,猝値劇沍,素患痰癖之疾,挾感闖發,呻囈旅店,症形甚苦,臣久曠省覲之餘,纔聞此報,方寸煎灼,按住不得,玆敢略陳短章,徑尋鄕路。伏乞聖慈,俯賜諒察,亟遞臣見帶之職,俾便救護,仍治臣擅行之罪,以肅朝綱,不勝幸甚,省疏具悉,余其依所請,往護母病
己亥十一月初十日辰時,上詣仁政殿。親臨陳賀入侍時,行都承旨鄭民始,行左承旨李鎭衡,右承旨徐有防,左副承旨李義弼,右副承旨金夏材,同副承旨金勉柱,假注書李錫夏·徐鼎修,記事官徐龍輔·鄭東浚以次侍立訖。上具遠遊冠·絳紗袍,乘輿出仁和門,詣仁政殿月臺,降輿就板位,跪進表裏後,仍詣殿上陞座,陳賀禮畢,上曰,朝者旣下毛具之命,而東西班,多不毛具,命令之下,此等不難之事,亦不擧行,極爲駭然矣。義弼曰,朝者旣有毛具下敎,而今日殿座時東西班,多不毛具,事體所在,極爲未安,其不善檢飭之失,在所難免,東西班押班監察,推考,何如?上曰,依爲之。出擧條義弼曰,旣有侍衛軍兵毛具下敎,而今日殿座時侍衛,多不毛具,事體所在,極爲未安,其不能檢飭之失,不可無警,兵曹判書具允鈺,推考,何如?上曰,依爲之。出擧條上降座乘輿,由仁和門還內,諸臣以次退出。
己亥十一月初十日巳時,上御誠正閣。大臣·備局堂上引見入侍時,領議政徐命善,左議政洪樂純,行知中樞府事具善復,兼兵曹判書具允鈺,行司直李重祜,刑曹判書鄭尙淳,右參贊鄭光漢,戶曹判書金華鎭,禮曹判書李福源,行副司直權噵,行訓鍊都正李敬懋,行副司直李邦一,行大司成李命植,行都承旨鄭民始,大司憲趙時俊,大司諫徐有元,司諫李東郁,掌令申致權,正言李濟萬,副校理李儒慶,副修撰李命勳,同副承旨金勉柱,假注書李錫夏,事變假注書柳光澺,記事官金健修·鄭東浚以次進伏訖。命善曰,今日日氣陰寒,早朝勞動之餘,聖體,若何?上曰,一樣矣。命善曰,王大妃殿氣候,若何?上曰,一樣矣。命善曰,惠慶宮氣候,若何?上曰,一樣矣。命善曰,今日賀禮安過,聖孝彌光,群情不勝歡抃矣。上曰,大臣奏事,可也。命善曰,此狀啓二本,一則守禦使啓本,一則北伯徐浩修啓本,當回啓而臣則嫌不可可否,令左相爲之,宜矣。上曰,前例然乎?樂純曰,別無前例,領相回啓無妨矣。上曰,領相之言,無足怪者,左相回啓,可也。樂純曰,此守禦使徐命膺狀啓也,枚擧廣州府尹宋煥億牒呈以爲丁酉年,因繡衣書啓,城內民人所受還穀,分等備納事定式,而戊戌停捧條,己亥當捧條,實無備納之望,戊戌條一千石,今年收捧,而己亥條一千一百二十石則明年秋收捧,以紓一分民力之意仰請矣,南城民人,本自貧弊,今年雖云稍登,新舊還穀,一時竝督,大是難事,依狀請施行,何如?上曰,依狀請施行,可也。出擧條樂純曰,此咸鏡監司徐浩修狀啓也,以關西移定蔘五斤,本價不敷,蔘直踊貴,從前添價區劃,亦有已例,南差需庫儲留錢中一千六百兩,劃給於貿蔘之意狀請矣,南差需庫穀布,足支十年,蔘價添給,前例可考,依狀請施行,何如?上曰,領相之意,何如?命善曰,蔘直踊貴則勢不得不劃給添價,而北關穀簿,因昨今年停退,所儲不多,姑就有裕之差需庫,推移用之,恐似無妨,且此貿蔘,不過一時事,亦無日後難繼之慮矣。上曰,依爲之。出擧條命善曰,卽見京畿監司鄭存仁謄報,則以爲廣州等六邑所在敗船拯米合爲九百五十一石,皆是年久條,南陽所在拯米三百十七石,卽戊戌條也,各年舊還,皆令停退,則同是舊逋,而獨爲責徵,恐欠一視之澤,廣州等邑年久條拯米,特許停退,南陽所在戊戌條拯米,三分二停退事,請令廟堂稟處矣,湖西·湖南拯劣米停退之請,旣因特敎,竝許準施則今於畿甸,宜無異同,依狀請許施,何如?上曰,依爲之。出擧條命善曰,臣頃以唐錢事,有所仰達,而雖以灣府定式之不無可據,貿來之人,不施重律,若不申加嚴飭,則此後此弊,又難保其必無,自今番使行爲始,唐錢貿來之人,一依犯禁例,科罪之意,定式施行,何如?上曰,依爲之。出擧條命善曰,考績之法,貴在嚴明,而近年以來,京外殿最,漸致懈弛,徒歸文具,殊無勸懲之實,寧不慨然,見今八道方伯,適皆初當殿最,愼終惟始,此其時矣,從實黜陟,俾有成效之意,另加嚴飭,何如?上曰,所奏甚好,依此申飭,可也。出擧條命善曰,太廟儀軌添錄事,旣承下敎,今當擧行,而自前修正時紙筆墨,自各該司進排能書書吏,量宜使役,如有政院日記考出之事,則待本署移文,令事變注書謄送矣,今亦依此例爲之之意分付,何如?上曰,依爲之。出擧條樂純曰,頃者惠廳堂上,以李普行差出者,可謂得人,誠好矣,而近來五六十年先生案中,無嘉善兩堂之例,且普行,本來寒素之人,資歷未滿,遽叨擢任之眷,渠常惶悶罔措,托臣以必爲導達,期於圖遞,自上特許遞免,以爲成其美則,似好矣。上曰,惠堂猶云可矣,而長興庫提調兼任,豈有前例乎?此非美事矣。樂純曰,前此有一二之例,而實非美事,故臣每欲仰達而未果矣,上命書傳敎曰,以惠堂兼管此庫,曾無是例,至於一二兼帶之例,決非比擬者,長興庫提調李普行改差,上曰,旁照前例則惟麟漢一人,一政入二首望,而決非好例矣,上曰,江界事誠悶矣,今番不可不擇擬,各薦可用之人,可也。命善曰,擇差之道,不可任之於太寬太猛之人,必擇其寬猛得中者,乃可堪任,而實難其人矣。樂純曰,治郡之能,多在於南行有聲績者,其中若以如兪彦鉉·鄭景淳者差送,則庶可有蘇弊之效矣。上曰,以文臣,勿拘資級爲之則無妨矣,柳戇,方在罪名中,而其人筋力好矣,可以堪用於此等處矣,僉意,何如?命善曰,果好矣。樂純曰,其人本來勤幹,若付以此任,則必善爲之矣。上命書傳敎曰,前都承旨柳戇敍用,又命書傳敎曰,政官牌招開政,上曰,判尹入來乎?命善曰,以肅拜單子之未下,不爲入來矣。允鈺曰,各道監兵使都試後請賞啓本,今將覆啓,而江原監司具㢞啓本則臣,嫌不可當,令次官,依前例擧行,何如?上曰,依爲之。出擧條上曰,藝文提學,昨日承命入來,從今以後,似當出仕矣。命善曰,向來箕營債事,尙以猜礙云矣。上曰,聞其事則已爲收殺云,似無更嫌之端矣。命善曰,事體則當然矣。樂純曰,以實錄廳事言之,蔡濟恭所掌之役,尙無頭緖,甚可悶矣,上曰,知實錄事蔡濟恭,卽爲牌招,申飭行公。出榻敎華鎭曰,本曹經用,雖是常年,每患不足,而今年則適當有事之時,且各道應納九萬兩錢,初不分定,故來頭需用,實無支繼之道矣,關西別備錢四五萬兩,稅小米一萬石,許劃然後,庶可以補用於新捧之前,下詢大臣處之,何如?上曰,大臣之意,何如?命善曰,曾聞有司之臣,因經費之不敷,請得關西米一萬石則皆以爲夥然矣,近來漸致增加,所請之數,若是過多,此誠難繼之道,且聞關西所儲,亦有匱乏之慮,至於小米則當此豊歲,何能準價貿米,以補實用乎?臣意別備錢三萬兩,先爲劃給,似好矣。上曰,左相之意,何如?樂純曰,關西穀簿不敷,一年所入通計,不滿九萬石,而十二店支放,山郡中山諸邑應下除之,則所餘亦不多,此則似難着手矣,無已則別備錢三萬兩,或可取用也。上曰,依爲之。出擧條福源曰,恩信君禮葬事,有議大臣定行之命,故問議大臣則當取中於二等三等之間矣。命善曰,二等三等禮葬凡節,別無差等,而但軍丁數有多少之分矣。上曰,經費當入幾何?華鎭曰,所入不過千餘兩。上曰,自內當有上下者矣。命善曰,若有自內上下者,則該曹所費,似不滿五百餘兩矣。上曰,有事小而所係非細者,有事大而所係則小者焉,近來堂陛不嚴,分義掃地,以目下一事言之,朝家之設置軍門,實爲捍王室防盜賊,俾無犯分陵上之弊,而昨日捕校事,可謂無前之事,奉命掖隷,任自敺打於闕門之外者,此何事乎?當該大將,若能隨事小心,則豈有此等之擧乎?此雖微事,若此不已,則古所謂履霜堅氷之漸,亶在此矣。命善曰,誠如聖敎矣,軍門若小心,則豈有此無前之擧乎?樂純曰,捕校作黨,敺打奉命掖隷,而半夜喧聒於禁門之外,萬萬驚駭,大將若能常時嚴飭,則豈有此弊?大將則罷職,當該捕校則回示沙場,限死決棍後,邊遠充軍,以警日後,斷不可已也。命善曰,捕校之作黨喧聒於深夜禁門,誠一變怪,其爲法綱之隳盡,後弊之難言,不但在於奉命掖隷之受其敺打而已,不能檢飭之大將,僚相旣已請罪,而當該捕校則不可以決棍薄罰有所勘斷,邊遠充軍,何如?上曰,若論不能檢飭之罪,則不可罷職而止,而事屬眚災,不允,捕校事,詳諭於院啓之批,卿等所奏則差有異焉,邊配死棍,恐涉過重,當量處。出擧條上曰,近日則與前尤異,宿衛旣罷,軍門檢飭之道,宜一倍於他時矣,至若訓將則當朝宿將,故予特以更爲委任,可謂安枕而臥矣,至於他軍門新大將,予未知其人之何許,而凡係檢飭之事,尤豈非愓念處乎?聞禁衛別軍官,亦參其中云,禁將,明日沙場回示,可也。命善曰,此等事嚴治,然後可無後弊矣。上曰,原犯捕校,決棍幾度乎?允鈺曰,決棍十度矣。上曰,本事,大將不知云乎?善復曰,不知云矣。上曰,大將之不得聞知,亦是常時無紀律之致也,若紀律常時嚴整,則豈有如此之事,而初不知之之理乎?其時同犯諸捕校,各別査覈,決棍汰去,可也。儒慶曰,咫尺禁門,捕校之敺打奉命掖隷,此漸不可長,不能檢飭,當該捕將,亟施定配之典,禁衛別軍官,旣已同參,禁衛大將削職,宜矣,上曰,大臣擧條已諭,此則過矣,更責來後,可也。不允。出擧條允鈺曰,王大妃殿湯劑進御之節,何以爲之乎?上曰,姑爲停止,可也。上謂尙淳曰,罪人金學成,負罪至重,各別嚴囚痛治,可也。尙淳曰,已使郞廳,具枷杻嚴囚矣。上曰,今日異於他時,三司之不爲傳啓有前例矣,仍命退,諸臣以次退出。
己亥十一月初十日酉時,上御誠正閣。同副承旨入侍時,同副承旨金勉柱,假注書徐鼎修,記事官金健修·鄭東浚以次進伏訖。上曰,右承旨入侍,右承旨徐有防進伏,上命有防等讀奏公事,又書公事判付訖,上曰,今日日氣可謂極寒矣。勉柱曰,然矣。命退,諸臣以次退出,
上在昌德宮。停常參·經筵。
金勉柱,以都摠府言啓曰,今日入直內三廳武兼·禁軍及軍兵等,當爲中日習射,而冬至望闕禮習儀相値,不得爲之之意,敢啓。傳曰,知道。
又啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于鄭民始曰,都承旨入侍。
傳于徐有防曰,禮房承旨,持祭報府入侍。
傳于鄭民始曰,誤踏啓字當該中官,推考。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,右副承旨金夏材進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任,以李得臣爲刑曹參議,朴漢奎爲泰川縣監。
兵批,兼判書具允鈺病,參判李普行病,參議兪恒柱病,參知李亨元入直進,同副承旨金勉柱進,副護軍趙圭鎭,副司直李在學單付。
傳于金勉柱曰,同副承旨入侍。
徐有防啓曰,大提學黃景源牌不進推考傳旨,今方捧入,而特敎申飭之下,連事違召,無意擧行,揆以事體,誠甚未安,使卽牌招,何如?傳曰,允。
又啓曰,摠戎使李國賢,分揀放送事命下矣,摠戎使密符及捕盜大將命召大將牌傳令牌,卽爲牌招傳授,何如?傳曰,允。
以刑曹草記,傳于金勉柱曰,允,予則以爲卿等不無詳此忽彼之失焉,今因草記,取考啓覆文案,則海州罪人李宜蕃罪狀,與大成,一而二,二而一,而若論其情狀之絶悖至凶,則宜蕃之惡,實有浮於大成,卿等獨於宜蕃所勘待時之律,何不覺悟其當初律名之枉謬乎?見今三覆隔宵,不可不及時議讞,以此卿等知悉,以爲劃卽論理稟處之地,可也。
徐有防,以弘文館言啓曰,副校理權以綱,疏批已下,卽爲牌招察任,何如?傳曰,允。
又以弘文館言啓曰,新除授校理姜忱,時在平安道泰川縣任所,經筵入番事緊,請斯速乘馹上來事,下諭。傳曰,依啓。
又以實錄廳郞廳,以摠裁官意啓曰,實錄纂修,一時爲急,行副司直金鍾秀,禮曹參判李在簡,本廳堂上竝還爲差下,使之察任,何如?傳曰,允。
金勉柱,以訓鍊都監言啓曰,依傳敎捕盜軍官文兌興,從重決棍二十度後,出付兵曹之意,敢啓。傳曰,知道。
又以兵曹言啓曰,因義禁府草記,捕校文兌興,出付訓鍊都監,決棍後充軍一款,令兵曹擧行事,允下矣。罪人文兌興,黃海道長淵縣充軍,當日定驛子押付之意,敢啓。傳曰,知道。
又以兵曹言啓曰,五衛將李潤彬,身帶別軍職,勢難兩處供職,呈狀乞遞,五衛將之任,今姑改差,何如?傳曰,允。
又以兵曹言啓曰,依傳敎左邊捕校玄喜慶,右邊捕校李匡國,各更加各別,決棍五度放送,依下敎禁衛營哨官林德樹,決棍十五度後汰去之意,敢啓。傳曰,知道。
大提學黃景源疏曰,伏以臣,積違嚴命,今已至於十有九召矣,苟可以昧冒祗肅,則何敢固守二旬,不思所以承命乎?臣雖無狀,猶能知事君之禮,嚴命之下,未嘗有違三召者,義不俟駕也,然臣聞人臣大節,當危世則在於死生,當平世則在於去就,如貪爵祿而不顧去就之義,則國家危急之時,其不能舍生而趨死也決矣,故古之聖王哲辟,率以義砥礪人臣,不務乎錢穀之富,不求乎甲兵之强,而必使鄕士大夫,知廉恥不辱其義而已,故鄕士大夫可以就則就之,可以不就則不就之,斧鉞在前而不怵也,然後臨矢石之中,視死如歸,使人人皆有是心,則何憂朝廷之不淸平乎?臣今年七十有二,荷殿下知遇之恩,而涓埃無所報效,唯粗守去就之義,有可以少補新化之萬一,則雖投嶺海之外,臣誠甘樂矣,先大王時,故大提學李秉常,堅守私義,累辭召命而不就,先王不以爲大罪者,誠以文衡之爲極選,不厭固讓也,夫秉常未嘗被劾,而徒持辭避之心,不敢進也,若臣者,被劾歲久,而猶兢懼之情,非秉常比也,且臣老耄,雖委巷論述文字,荒廢者亦已久矣,矧敢爲譜略跋尾乎?今朝廷可授文衡者,不違無人,伏惟殿下,曲垂鑑諒,亟遞臣文衡之職,回授可堪之人,使隆命不至稽滯,仍治臣違逋之罪,以嚴朝綱,不勝幸甚。答曰,省疏具悉。卿之辭過矣,勿辭行公。
行都承旨鄭民始疏曰,伏以惠局,自是重務也,首堂尤係緊任也,自昔管是局者,必揀才猷素著資歷俱高之人而畀之,未有如臣之謏才淺歷,濫授而猥叨者,私心兢蹙,未嘗一日而自安,業欲披瀝衷懇,仰請鐫免,而囁嚅不發者久矣,昨日筵中,大僚以亞卿兩堂,古無是例,陳達,此固重官,方存古法之美意,臣誠歎服之不暇,噫自知其才之不逮,又知斯言之甚善,而一味蹲仍,不思變動,則是乃懷祿忘廉之人也,臣雖無狀,豈忍爲此?玆敢略入文字,仰瀆崇聽。伏乞聖明,察臣言之非出飾讓,輸舊例之不可廢隳,亟命遞改臣所帶宣惠廳堂上之任,以安微分,千萬顒祝。答曰,省疏具悉。大同重任,不可輕遞,卿其勿辭,行公。
大司憲趙時俊,大司諫徐有元,司諫李東郁,副應敎趙尙鎭,掌令申致權,持平沈樂〈洙〉,副校理李儒慶,正言李濟萬,修撰朴天行·嚴思晩,副修撰李命勳啓曰,請亟寢鄭致達妻減死安置之命,快正王法,以洩神人之憤,請放歸田里罪人金相福,亟令王府,拿鞫嚴問,快正王法,請還寢遠竄罪人韓翼謩,金吾草記勿施之命,仍施遠竄之典,請黑山島定配罪人龜柱,亟加嚴鞫,快正王法。答三司曰,不允。措辭見上
大司憲趙時俊,大司諫徐有元,司諫李東郁,掌令申致權,持平沈樂洙,正言李濟萬啓曰,請濟州牧移配罪人敬彬,熊川縣定配罪人成運,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,仍令王府,嚴鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
掌令申致權啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。答府曰,不允。措辭見上
司諫李東郁啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,設鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,設鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設〈鞫〉得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。答院曰,不允。措辭見上
慶尙道儒生金峋·金元亨·金師淵·咸重烈·咸晉烈·兪廷柱·趙俊民·成濟烈·成致烈·金益澈·申羽文·金載顯·安行履·成維柱·兪漢鳳·李智彬·申載年·尹性厚·李彝彬·金有怕·李宅普·申光麗·申儆·沈能采·姜權·洪大仁·沈錩·金國珍·洪植·李思普·申偉·李克奎·李訒·蔡景元·申儼·成卓烈·鄭穡·曺文休·蔡景魯·李益峻·河鎭珏·鄭嶨·白東旭·鄭綸臣·柳鳳壽·李榮·白師善·鄭亨毅·權壽搢·金嶨·鄭必宗·鄭必成·姜有徵·金師直·金師海·李廷新·李東奎·金師仁·李浩·李澤·李濂·金兌垕·南尙紀,洪忠道儒生朴東龜·安應思·金慶有·崔好德·徐雲相·閔光烈·朴思默·韓思愈·南·金德咸·崔有箕·朴最亨·尹華國·文益範·金錫五·金興澤·李思愼,黃海道儒生李泰彬·安虔潤·趙錫寬·朴瑞彬·權思岳等疏曰,伏以亂逆者,人臣之所必討,義理者,斯文之所必扶也,苟有亂逆而討之不嚴,則國勢危矣,義理而扶之不明,則人類滅矣,臣等試觀今日,其可曰,王綱上立,公議下行乎,否乎?大懟尙在,神人齊憤,而殿下恢張仁恕,以寬治逆,殿下之所以爲此者,爲國家計乎,爲義理地乎?臣等死罪,不敢知聖意之所在也,殿下設或因循容忍,萬一異時不逞之徒,籍此而無所忌憚,則殿下將何以禁之也?臣等敢以謂危且殆矣,殿下莫云爾等之慮過矣,臣等非爲一時之憂也,蓋其憂有所本而然也,噫,今日之亂逆,卽昔日之亂逆也,方時之凶論,卽往時之凶論也,欲申今日之義理,則宜先正往時之是非矣,欲正往時之是非者,乃所以治今日之亂逆也,臣等請以前事證之,惟聖上垂察焉,噫噫逆臣仁弘·爾瞻,聖朝之元惡,綱常之讐賊,而已正王法,昭示八方者也,至於玄逸,陰嗾逆徒,主張凶論,貶薄國母,刑于王庭者也,且其爪牙聖鐸·昌道·世楗·之虎·稷輩,亦皆凶黨之廢棄者也,此等自有天地以來所未有之凶逆,則凡有父子·君臣之倫者,至今莫不扼腕而憤痛之,雖其黨類,旣在正法之後,亦不敢顯稱之者,以其本性之存焉故也,然嶺人故縣監河弘度者,有文集行於鄕黨,臣等就覽之,乃其曾孫大觀之所刊行者,而其文字中,尊崇仁弘·爾瞻諸賊及玄逸諸黨者甚多,其稱瞻·弘則必書姓官,稱玄逸則必書別號,若昌道·世楗諸凶,無不以賢士待之,噫噫痛矣,使弘度死於諸逆伏法之前,爲其子孫者,苟有畏國而小有臣民之心,則固當穩諱其文字而不敢出之,況今弘度之去,仁弘·玄逸之世甚後,而文集之肆然刊出,繞過十餘年,則是弘度不以逆爲逆,而弘度之子孫,亦以弘度之所爲爲可以世守之不失矣,是以亂逆之徒,甘心立幟,敢與君父爲敵也,向使懲討之典,果如除草而鋤其根,則必先絶弘度之凶腸,而使祛其餘種放肆之心矣,以此言之,今日之治逆,其果塞他日之憂而保無後來之變怪乎?臣等死罪,竊以爲不信也,噫弘度之主論,如彼其陰凶,則其於侵侮先正等事,在渠便屬細故,然而臣等,竊有所憤腕者,唯昔先正臣文成公李珥,文簡公成渾,卽吾東之大賢,斯文之泰山也,其道德淵源,固非後生末學所可擬議,而其在後學,所以矜式而崇報之者,宜無不極則建院腏享,誰曰不可,而彼弘度,乃敢詆之曰,元豊大臣,力主荊公之論,世亦有龜山之排抑耶云云,夫安石者,有宋之罪人也,天下孰不知其爲群小之黨首,而弘度以兩先正,比而方之安石,至於先正臣文正公宋時烈,卽聖祖之禮遇,百世之師表,君臣同德,密勿訏謨,有扶植綱常,撐柱天地之功,則彼弘度,又敢疵摘,不遺餘力,至以賊穆己亥反論,謂朝陽之鳴,善道之得罪竄出,比唐介之南行,此等文字,無非出於仇賢毒正之心也。噫噫誠痛矣,弘度則以凶黨爲星斗,其所黨惡則以凶論爲祥瑞,其心術之陰慘,有不可言者,而大觀以其祖眞以爲大賢也,又乃私自追配弘度於晉州鄕賢祠,卽所謂宗川院也,夫院享,何等重事,而如弘度者,亦且與於俎豆之列則士林之羞恥,姑舍,其爲國家之變怪,不其大矣乎?是以前日道臣,議于廟堂,黜弘度於院享,亦令毁其刊板,竄配大觀矣,間者放還,又復依然復享其祖,其祖文集,終無毁破之意,其時道臣邑宰,聞以大駭,又令黜享,庶幾可以戢其凶圖悖擧,而今者大觀已死,其族廣成,與其邑士姜必儁·鄭殷臣·李周耇等,忽生無嚴之意,又敢復享弘度,弘度文集,不惟不毁破,乃敢公誦顯倡,無所顧忌,夫前後一弘度,而旣黜而復躋,旣禁而猶行,是凶人,不足爲當時之戒,而凶言,反爲後世之標矣,世道之紊亂,人心之放恣如此,而其可謂義理明而公論行乎?此其故可知也,國家仁厚建法,疎於治逆,一種懟國之徒,不小懲畏,別派相流,一脈相接,一朝廷之上,自甲寅而有己巳,自辛壬而有戊申,自戊申而又有丙申焉,則國家之危亂,蓋亦相續,而君臣之大義,幾乎將亡矣,然則從今以後,永絶禍竇,斷無凶徒,臣實未料,此所以臣等之慮,自以爲不過者也,方當聖明,崇賢重道,斥邪誅亂之日,臣等亦造化中物耳,凡爲亂逆者,只知必討,事關斯文者,唯知必扶,是以千里裹足,瀝血叫閽,敢以弘度爲言者,蓋出於辨往時之是非,討今日之亂逆也。伏乞聖上,亟降明旨,黜弘度之位板,火弘度之刊集,仍令追削其官職,而廣成·必儁·殷臣·周耇等,循私濁亂之罪,一如大觀竄配之律,施以屛裔之典,明示好惡之正於南嶠,則有光於淸明之治者,當如何也?惟聖明不以疎遠而忽之,快正是非,極行王法,使亂逆知所畏而義理有所本,則不獨國家之幸,亦斯文之幸也。答曰,省疏具悉。疏辭極爲猥越矣。
己亥十一月十一日,記事官姜彙鈺,義禁府啓目,左邊捕盜大將李柱國,不能檢束校卒,敺打因傳敎待令之人,至於裂破衣冠之境,深夜禁門,作黨喧喝,豈非無狀之甚也?傳旨內辭緣,泛稱遲晩,議處,何如?傳曰,旣示飭勵,事在無情之科,將臣體重,何必照律?今番段,特爲分揀放送爲良如敎。
己亥十一月十一日午時,上御誠正閣。都承旨入侍時,行都承旨鄭民始,假注書徐鼎修,記事官金楗修·鄭東浚以次進伏訖。民始曰,夜來聖候,若何?上曰,今則快差矣,命民始讀奏公事訖,上曰,大提學,終不入來乎?民始曰,連爲違牌矣。上曰,注書出去,大提學入來與否知入,賤臣承命出問後,還奏曰,尙不入來云矣,命退,請臣以次退出。
己亥十一月十一日未時,上御誠正閣。禮房承旨入侍時,右承旨徐有防,假注書徐鼎修,記事官金健修·鄭東浚以次進伏訖,上命書傳敎曰,大提學批下,日事違召,此何分義?卽爲牌招,使之斯速製進,又命書傳敎曰,儒疏無論本事是非,考之公家文字,元無一字半句之以此等事載錄者,則于今幾年之後,焉敢以鎖屑之事,煩浼朝廷乎?此不係於重斯文嚴隄防之義,而徒傷國綱,此不處分,許多猥越之請,其將日造公車,猶以儒疏爲名之,故雖下數字之批,亦不可仍而置之,疏頭儒生停擧,政院之曲循捧入,殊非出納惟允之義,當該承旨推考。命退,諸臣以次退出。
己亥十一月十一日酉時,上御誠正閣。同副承旨入侍時,同副承旨金勉柱,假注書徐鼎修,記事官金健修·鄭東浚,以次進伏訖。上命勉柱讀奏公事訖,上曰,明日是啓覆,而啓覆文書,達夜考見,屢回披閱,而終無可活者,極爲矜悶矜悶,至如殺獄罪人李宜蕃情節,絶悖窮凶,如此獄事,萬無可疑,故俄於刑曹草記批答,已諭矣。勉柱曰,李宜蕃獄事,其所行凶,比他尤爲凶惡矣,勉柱曰,八月陵幸時,固城居民姜冑顯,以驛卒頉免事上言,其時回啓判付,有令道臣,親執詳査公決後,刑止狀聞之敎,而該道尙無査聞之事,故詳問其委折,則該曹行會出付於姜冑顯,中間浮沈,初不到付於該道監營云,莫重回啓判付之不送本營,私給訟者,事未前有,大關後弊,伊時行會堂上,從重推考,更令本曹,行關本道,以爲卽速擧行之地,何如?上曰,依爲之。措語判付之下,該曹之擧行,極爲駭然,當該堂上,罷職,可也。出擧條上曰,他承旨入侍,右承旨徐有防進伏,命讀奏刑曹草記訖。命退,諸臣以次退出。
上在昌德宮。停常參·經筵。
傳于金勉柱曰,侍衛軍兵毛具。
徐有防啓曰,副應敎趙尙鎭,謂有身病,陳疏徑出,依定式禁推傳旨捧入之意,敢啓。傳曰,知道。
又啓曰,大提學黃景源,再牌不進推考傳旨,今方捧入矣,成命之下,已經多日,特敎申飭,又非一再,而連事違召,無意擧行,揆以事體,誠極未安,所當更請牌招,而係是一日三牌,何以爲之?敢稟。傳曰,更爲牌招。
又啓曰,新除授副修撰李顯永,在外過限不上來,依法典禁推傳旨捧入之意,敢啓。傳曰,知道。
以副校里權以綱牌不進罷職傳旨,傳于徐有防曰,只推。
傳于金勉柱曰,右承旨入侍。
徐有防,以禮曹言啓曰,卽接懿陵參奉所報,則今此冬至祭享時,兩官當爲備員參祀,而本陵令有闕未差云,莫重祭享,兩官不可不備員,令有闕之代,卽令該曹,口傳差出,以爲備員將事之地,何如?傳曰,允。
吏曹口傳政事,以黃延祚爲懿陵令。
李在學,以刑曹言啓曰,今此傳敎內罪人李宜蕃罪狀,與大成,一而二二而一,而若論其絶悖至凶,則宜蕃之惡,實有浮於大成,見今三覆隔宵,不可不及時議讞,劃卽論理稟處事,命下矣,罪人李宜蕃,情狀之絶悖至凶,實有浮於大成,誠如聖敎,其所勘律,似無異同,而宜蕃則初因金萬太之還索前日所給嫌錢,遽生不給之計,轉相鬪毆,終至戕殺之境,此與强盜之殺人而卽地奪財,小有差間,故當初勘律,以鬪毆故殺人論斷者,似以此也,今又反覆思量,且考律文終不襯合於不待時之律,依例三覆擧行,何如?傳曰,昨日云云之敎,以大成事,彷彿宜蕃之故,更令論理稟處矣,觀此草記,卿等儘有所見,深得議讞之體,依此施行,可也。
又以刑曹言啓曰,外囚罪人業伊·李宜蕃·黃己宗等依律事,判下矣。依判下,所當卽爲擧行,而法典內罪人行刑,必待季冬,依法典依律,罪人業伊等,趁季冬行刑事,分付各該道臣之意,敢啓。傳曰,知道。
大司憲趙時俊,大司諫徐有元,司諫李東郁,掌令申致權,副應敎趙尙鎭,持平沈樂洙,副校理李儒慶,正言李濟萬,修撰朴天行·嚴思晩,副修撰李命勳啓曰,請喬桐府黜置罪人鄭致達妻,快正王法,以洩神人之憤,請還寢遠竄罪人韓翼謩,全吾草記勿施之命,仍施遠竄之典,請放歸田里罪人金相福,亟令王府,拿鞫嚴問,快正王法,請黑山島圍籬罪人龜柱,亟加嚴鞫,快正王法。答三司曰,不允。措辭見上
大司憲趙時俊,大司諫徐有元,司諫李東郁,掌令申致權,持平沈樂洙,正言李濟萬啓曰,請濟州牧移配罪人敬彬,亟令王府,更爲設鞫得情,請彦衡·養遂·獻遂,竝令王府,設鞫嚴問,請還寢會遂絶島定配之命,仍令王府,嚴鞫得情,請還寢李觀源定配之命,更令王府,嚴鞫得情,請遲晩後物故罪人啓能,亟施孥籍之典,請令王府,一依古典,趾賊等凶種之年未滿者,待其稍長,卽施邦刑,俾絶凶逆易種養禍之患,請物故罪人志恒之支屬應坐者,絶島散配。答兩司曰,不允。措辭見上
掌令申致權啓曰,請大靜縣爲奴罪人金壽賢,依律處斷,請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法,請梁山郡定配罪人錫達,依律處斷,請削黜罪人金漢耆,亟施竄配之典,請海南縣竄配罪人金載順,亟令王府,設鞫嚴問,請三水府定配罪人洪達洙,亟令王府,更加嚴鞫,依律處斷,請大靜縣定配罪人聖中,亟令王府,設鞫嚴問,期於得情,快正王法,請削版罪人有臣·宗甲·義駿,竝令王府,設鞫嚴問,依律處斷,請鍾城府定配罪人趙濟泰,海南縣定配罪人李潤成,更令王府,設鞫得情,施以當律,請楸子島定配罪人趙嵎,亟寢酌處之命,仍令王府,設鞫得情,快正王法,請薪智島荐棘罪人瑩中,設鞫嚴問,快施當侓,請濟州牧定配罪人後樂,亟令王府,更加嚴鞫,期於得情,請慶源府定配罪人鳴遠,依律處斷,請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情,請逆輅妻,爲先絶島定配,請李璟·韓後良·金默行·兪纘柱·金奎五等,令王府,設鞫嚴問,究覈得情。答府曰,不允。措辭見上
司諫李東郁啓曰,請大靜縣爲奴罪人金壽賢,更令王府,設鞫嚴問,依律處斷,請爲奴罪人河翼龍·金重得,亟命王府,設鞫得情,快正王法,請海南縣定配罪人李弘濟,亟令王府,設鞫嚴問,請海南縣竄配罪人金載順,亟令王府,設鞫嚴問,請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法,請海美縣定配罪人申光復,更令王府,嚴鞫得情,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法,請定配罪人具翼遠,亟寢酌處之命,仍令王府,嚴鞫得情,快施當律,請減死安置罪人大燮,亟寢酌處之命,仍令王府,設鞫得情,快正王法,請減死罪人弼海,亟寢酌處之命,仍令王府,設鞫得情,快正王法,請遠竄罪人安兼濟·李宅鎭,亟命王府,竝加嚴鞫,期於得情,依律處斷,請恒·善支屬,亟命散配,日謙兄弟,竝投絶島,以嚴隄防,請荐棘罪人瑩中,亟令王府,設鞫嚴問,快施當律,請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律,請河東府減死定配罪人昌鼎,依律處斷,請濟州牧減死定配罪人範聖,依律處斷,請漆原縣定配罪人志遜,更令王府,設鞫嚴問,期於得情,請減死定配罪人德秀,亟令王府,更加嚴鞫,快正王法,請削出罪人鄭履煥,絶島安置,請淸川君金鍾正,亟命刋去爵秩,姑先放逐田里,請平海郡殺獄罪人黃師憲,亟收減死之命,更加嚴訊,期於得情,以重償命之典,請定配罪人權翊,亟令王府,嚴加刑訊,依律處斷,請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典,請順海,亟令王府,刻期發捕,嚴鞫得情,請李璟·金默行·兪纘柱·韓後良·金奎五等,亟令王府,嚴鞫得情,快伸王章,請申大年,亟施屛裔之典,請定配罪人元榦,亟寢酌處之命,仍令王府,嚴鞫得情,依律處斷,請亟寢鎭寬·大春酌處之命,更加嚴鞫得情,請鄭致達妻使喚奴婢,竝令該府,一一査出,遠地散配,請前使任聖周,亟施邊遠定配之典,情逆賊尙魯亟施孥戮之典。答院曰,不允。措辭見上
修撰嚴思晩疏曰,伏以臣五載經幄,一味尸素,居常愧懼,若隕淵谷,日昨講筵登對,聖上以近日言路之不開,深示憂歎,繼以論思之地,亦事循默,至有責勉之敎,臣俯首仰聆,惶愧縻措,自不覺感泣,噫自上雖無樂聞之誠,爲臣子者,猶當隨事進言,以盡職分,而今殿下側身虛心,導之使言,若是勤摯,臣雖至愚,亦豈忍終始泯默,以負求助之聖意乎?嗚呼我殿下旣憂言路之不開,則亦知言路之所以不開者乎?三司討逆之論,卽是擧國臣民之所同情,殿下亦知其不可不用法,而兩逆魁之尙今戴頭於覆載之間者,專由於拘私恩而屈王章,終古以來,豈有三司伏閤,不得請逐止者乎?沫血請討之擧,遂成不誠之文具,經年閱歲,上下相持,此何等大義,而猶尙如是,則顧何望言路之自開乎?臣則以爲亟從三司之請,然後言路始開矣,殿下以英明之姿,當鼎盛之會,勵精圖治,日不暇給,凡所設施注措,罔不在於憂民,殿下亦旣知所先務矣,人君之所厭聞者凶年也,是故水旱風雹之災,每爲衰世之忌諱,以凶爲豊,從古所患,而我殿下則雖以今歲八路之同豊,軫恤民隱之敎,有倍於歉歲,此是千古帝王之盛節,臣不勝欽仰之至,然而如傷之念,雖甚懇惻,奉行之臣,不善仰體,則恩敎易歸於虛文,徒言無補於實政,昨年嶺南逋糴之今年徵捧者,屢次飭敎,減之又減,此誠莫大之惠政,守令之奉行者,必須量度民情,均排折捧,然後實惠方可以下究,而外邑擧行,率多久遠未捧,變換督徵之弊,此若不能痛禁,則終使懷保之聖澤,閼而不宣,伏願嚴飭方伯,俾杜其弊焉,王言之體,所貴簡重,而臣每覩傳敎之出於朝紙者,則一札十行,丁寧反復,少無一毫之餘蘊,此蓋聖上燭理甚精,發言成章,而諄複之際,或有費辭之歎,惟願深體如綍之義,以軫傷煩之戒焉,朝廷氣像,貴在寬和,而殿下於發號施令之際,或不無急遽之歎,雖於閑漫不急之事,一切催督,頃刻間傳敎屢下,此雖出於振肅頹綱,飭勵群使之聖意而自下擧行,因是而或致忙後錯了之患,不但政令之有傷嚴急,其在涵養之工,亦恐有妨,伏願深留聖意焉,守令數遞,實是外方無窮之弊,迎送之際,民受其病,簿書之間,吏緣爲奸,且守令之責任甚多,雖素着治績者,不能無一二事得失,而少絓文綱,輒遭譴斥,此甚可惜,而至於道臣則事體尤別,不可以一事之失,遽加斥黜,雖以今番湖南道臣事言之,査啓旣到,而喉院誤爲請推,遂至譴罷八朔之內兩道臣,此豈重藩任恤民弊之意乎?繡衣廉問,必擇侍從之公明綜核者,法意有在,暗行之時,廉探旣詳,而出頭之後,更加査究然後上聞,尙患其虛實之相蒙,而至於向來或有特遣宣傳官廉問之擧,彼旣與御史有異,不得出頭査實,但以所聞於民間者,直爲上徹,安保其眞僞之不相混乎?此則不待臣言之畢,而聖明有所洞燭,亦願聖上留意焉,外方上納之際,京司情債,本是謬規,而近年以來,徵索倍加,外方之誅求於民間者,因此而侵廣,殘戶一年之費,或過十金,貽弊滋多,而以事關京司之故,道臣不得裁抑,守令惟務奉承,此等鎖細,本不足以上煩天聽,而顧其爲弊,則實爲小民難支之一端,明飭有司,痛加釐革焉,蔭官十窠之輪差,實是我聖上振掩滯之至意,而初未嘗的指某官,定爲文窠,故文官旣遷之後,則還差蔭官,文參下之司果出六者,無所區處,尙多淹滯,此豈當初變通之意乎?臣謂宜一如廟社令三曹郞例,以某官十窠,定爲文窠,俾無隨意子奪,有始無終之弊焉,近來法禁解弛,至於昨日捕校事而極矣,武藝別監之奉命,闕門咫尺之地,浪藉毆打,裂破衣冠,此實莫大之變怪,其在嚴國體立紀綱之道,不可不痛加重繩,當該大將,亦不可不各別嚴處,而第念掖隷之奉命,若無明白之標驗,只憑其口傳,則一經此事之後,安知無憑藉犯禁之弊乎?亦宜嚴加檢束,以杜後弊焉,臣與世聾瞽,聞見孤陋,時政得失,生民休戚,實無所剽於耳而接於目,今者草草數語,不足以仰塞聖意之萬一,惶愧之極,措躬無地。省疏具悉。所陳諸條袞闕時弊,言皆切近,當思有改無勉之道,討逆事,前後章奏之批,已悉之矣,昨年逋糴事,爾言甚是,自廟堂措辭嚴關,另飭各道,俾無惠未究之嘆,京司誅求之弊,足係小民難支之端,各令所司,嚴加檢束,蔭官十窠之輪差文臣,未嘗指的某窠,定爲文窠者,當初定制,煞有商量者,蓋官制,文臣元無不爲之窠故也,捕將事,已諭於大臣儒臣擧條之答矣,奉命掖隷之因此憑藉犯禁,可謂先事之慮,欲爲嚴加防戢者也。
己亥十一月十二日,記事官姜彙鈺,刑曹疏批,添書罪人尙光澤三覆啓目。傳曰,僉議旣有異同之見,其在重死刑之道,不可遽然置法,筵臣之奏,自本曹,謄書一通下本道,令道臣,更爲詳査啓聞爲良如敎。
刑曹殺獄罪人居士式連三覆啓目。傳曰,罪人式連殺人之跡,則雖甚昭然無疑是乃,蓋此致斃,殆近邂逅,且其起閙,由於潛奸,原究其情,合施傅生之典,減死定配爲良如敎。
己亥十一月十二日辰時,上御宣政殿。三啓覆入侍時,行都承旨鄭民始,行左承旨李鎭衡,右承旨徐有防,左副承旨李義弼,右副承旨金夏材,同副承旨金勉柱,假注書李錫夏·徐鼎修,記事官金健修·鄭東浚,領敦寧李溵,領議政徐命善,判府事鄭弘淳,左議政洪樂純,綾恩君具允明,兼兵曹判書具允鈺·雲峯君杺,右參贊鄭光漢,戶曹判書金華鎭,禮曹判書李福源,漢城判尹李衍祥,大司憲趙時俊,工曹參判沈墢,同知中樞府事尹坊,大司諫徐有元,吏曹參議鄭元始,刑曹參議李得臣,掌令申致權,司諫李東郁,正言李濟萬,修撰嚴思晩,副校理李命勳·李儒慶以次進伏訖。命善·樂純進前曰,近日極寒,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。義弼曰,刑曹判書鄭尙淳,參判洪秀輔,方待罪,故不敢入來云矣。上曰,勿待罪,入侍,可也。刑曹判書鄭尙淳,參判洪秀輔進伏,義弼進前,讀奏慶尙道宜寧縣殺獄罪人官奴業伊文案,讀訖,上曰,此罪人,已至三年啓覆矣。命善曰,然矣。上曰,僉議,何如?溵曰,此則別無更問之端矣。命善曰,更見其文案則無一毫可疑矣。上曰,看證皆爲着實矣。命善曰,今番則不可不用法矣。弘淳曰,臣亦別無他見,而文案則昭昭無可疑矣。樂純曰,臣亦別無他見矣。尙淳曰,此罪人看證分明,文案昭然,無一半分疑晦處矣。秀輔曰,此則更無可議矣。允明曰,臣亦無別見矣。杺曰,臣亦無他見矣。光漢曰,此則斷斷無疑矣。華鎭曰,臣亦無別見矣。福源曰,如此無疑之獄,卽爲用法,宜矣。衍祥曰,臣則待罪嶺營時,詳知此獄顚末,而獄情無一可疑矣。墢曰,獄情極爲分明矣。時俊曰,臣亦自初已知其無容更議矣。坊曰,無一可疑矣。元始曰,臣亦無別見矣。上曰,承旨三司各陳所見,可也。民始曰,初旣至命行査則於渠,可謂無憾矣。鎭衡曰,此則無疑晦矣。有防曰,文案明白,無可疑晦矣。義弼曰,此罪人容貸已久,今番則用法,宜矣。夏材曰,臣之所見,亦無異同矣。勉柱曰,文案看證,俱極明白矣。有元曰,國之三尺至嚴,此等明白無疑之類,早卽用律,宜矣。東郁曰,用法,斷不可已矣。致權曰,此則不可不用法矣。儒慶曰,觀其文案,極爲分明矣。濟萬曰,臣則別無他見矣。命勳曰,臣之所見,亦無異同矣。思晩曰,臣則初非啓覆時應參之人,而爲參合啓,適玆登筵,故罪人文書,未得見之,不敢以臆見仰對矣。命善曰,玉堂之參於啓覆,亦有定數乎?思晩曰,只二人應參矣。上曰,然則只應參人,仰陳所見,可也。上曰,僉議旣同,此則別無更疑乎?命善曰,然矣,此等獄情,無可更疑矣。上曰,考其文案,觀其辭證,雖知十分無疑,而若於不知不覺之中,萬一有一毫未及照察處,則死者不可復生,斷者不可復續,豈不重難乎?樂純曰,聖敎至當,而至於此等獄,萬無可疑之端矣。上命書判付曰,依律爲良如敎,鎭衡讀奏平安道江東縣殺獄罪人黃起宗文案,讀訖,上曰,僉議,何如?溵曰,別無可疑矣。命善曰,空然殺人之狀,旣已遲晩,此等之獄,若不償命,則無以慰死者之冤矣。弘淳曰,臣亦別無他見矣。樂純曰,文案辭證,極爲明白矣。尙淳曰,旣與黃履中相鬪,而至於誤殺履中之妻者,尤萬萬凶惡矣。秀輔曰,此則不可不用律矣。得臣曰,情節極爲凶惡矣。允明曰,臣亦別無他見矣。杺曰,當用律矣。光漢曰,償命之律,斷不可已也。華鎭曰,其所行凶情節,可謂殺無赦矣。福源曰,用法宜矣。衍祥曰,臣則別無他見矣。墢曰,此等之獄,卽爲用律,然後可使三尺至嚴矣。時俊曰,無一分可疑之端矣。坊曰,文案極爲明白矣。民始曰,臣則別無他見矣。鎭衡曰,此則斷斷無疑矣。有防曰,用法宜矣。義弼曰,辭證極爲分明矣。夏材曰,臣之所見,亦無異同矣。勉柱曰,獄情甚爲明白無疑矣。有元曰,無一毫可疑之端,且其誣告之說,尤極凶慘矣。儒慶曰,此則當卽正法矣。東郁曰,臣別無他見矣。命勳曰,斷斷無疑矣。上曰,殺獄斷決,極爲重難,卿等第須深商而言之,可也。命善曰,如此之獄,實無一半分可疑之端矣。上曰,僉議果皆如此乎?命善曰,諸臣所見,皆亦如此矣。上命書判付曰,依律爲良如敎,上命諸臣少退,上曰,法殿入侍退出之際,自下次次先退,卽古例也,此後則依此爲之,可也。少頃,上復命入侍諸臣以次進伏,上謂命善等曰,臺疏見之乎?其時以文官窠,十窠爲定則到今之後,何爲以復減其數乎?命善曰,其間銓曹,似不擧行而然矣。樂純曰,臣意則以京司閑散之窠,指的定式,然後可免後日廢却之患也。命善曰,臣意則一切定式,太爲局束矣。上曰,原任大臣之意,何如?溵曰,定式則似無妨矣。弘淳曰,以政官不善奉行之故,雖有定式之議,而爲政官者,若知有朝令,則此等小事,雖不定式,豈有不奉行之理乎?上曰,此言是矣,此後政官,若有不善奉行,則隨現論罪好矣。命善曰,蔭十窠之移差文官,寔出於振滯疎鬱之聖意,則爲政官者,固當隨闕隨塡,俾滿十數,而或先推移,或出甄復,行之未久,還屬蔭窠,當初變通之政,終歸無實而已,作闕後不爲充代之前後政官,一倂推考,今月雖値儲窠,未滿之數,勿拘塡差,此後則着念擧行,毋敢違越之意,申飭該曹,何如?上曰,依爲之。出擧條樂純曰,文官年五十以上參下,皆令特爲陞六者,蓋出於疎通之德意,而四十人中,尙無一人付職者,反不如初不出六,食其參下之祿,此豈當初疎滯之意哉?此後則申飭銓曹,隨窠次第調用,俾無如前積鬱之弊,何如?上曰,依爲之。出擧條元始曰,日前侍從違牌坐罷人敍用命下之後,前大司諫趙英鎭,一體當入於傳旨中,而矇不覺察,以致見漏,下吏,自臣曹科治,臣亦惶恐待罪,而趙英鎭則原傳旨中,付標以入之意,敢達矣。上曰,依爲之,勿待罪,可也。出擧條民始讀奏儒疏批答之添書罪人尙光澤文案,讀訖,上曰,僉議,何如?溵曰,罪則應殺之罪,而此等之獄,必爲嚴處,然後可鎭遐方人心矣。命善曰,莫重傳敎,任意添書,萬萬叵側矣。弘淳曰,此等獄事,不可不用法,然後可以懲後矣。樂純曰,考之律文,旣無可生之道,則有不可容貸矣。尙淳曰,此則後弊所關,不可不用法矣。秀輔曰,莫重傳敎,敢爲添書之罪,不可不用法矣。得臣曰,此則用律,宜矣。上曰,凡諸獄囚,不可只憑文案,亦當原其本情,以此罪人事觀之,當初添書,似若出於戲事,而非爲頒行之意也。允明曰,聖敎誠然,而所犯旣重,不可容恕矣。允鈺曰,在法則當死矣。杺曰,臣則別無他見矣。光漢曰,罪則不可原恕矣。華鎭曰,用法,可也。福源曰,此雖與殺獄有異,罪犯莫重,不可不用法矣。衍祥曰,此若寬恕,則遐方人心,無以懲戢矣。墢曰,臣意亦無異同矣。時俊曰,情節極爲叵測,後弊所關,用法宜矣。坊曰,在朝家,惟當罪其罪矣。民始曰,僞造綸音,獄事旣出,則此亦無異問有不可容貸,而但其文案,多有未瑩處,此獄肯䋜,必在於靑衿錄拔名事,而至於添書之不示豊德本鄕之人,只示海州不關之人,亦是可怪之事,朴哥之招則以爲渠自出示,光澤之招則以爲囊中所存云者,此亦可怪矣。上曰,此言誠是矣,大臣之意,何如?命善曰,大體獄情肯䋜,則不同云者果是矣。弘淳曰,文案則果爲疎漏,而渠之自爲之罪,不可容貸矣。樂純曰,臣意亦與判府事同,而渠之自爲之狀,斷斷無疑矣。尙淳曰,尙光澤之自爲添書,極爲明白,而文案則果爲疎漏矣。秀輔曰,文案之未瑩則果然矣。得臣曰,似當有面質,而渠之自爲則分明矣。上曰,然則僉議如此,使之更査好矣,命書判付曰,僉議旣有異同之見,其在重死刑之道,不可居然致法,筵臣之奏本,共謄書一通下本道,令道臣更爲詳査啓聞爲良如敎。夏材讀奏黃海道海州牧殺獄罪人李宜蕃文案,讀訖,上曰,僉議,何如?溵曰,此獄事則極爲凶慘矣。命善曰,情節極爲凶慘,初無一毫疑端矣。弘淳曰,果極凶惡,無容更議矣。樂純曰,臣亦所見同矣。尙淳曰,殺獄罪人,孰非可殺,而此罪人則其所行凶節次,極爲凶獰矣。秀輔曰,此獄則不必更議矣。得臣曰,臣之所見,亦無異同矣。允明曰,有萬萬可殺之罪,無一毫疑晦之端矣。允鈺曰,如此殺獄,前所未聞矣。杺曰,臣則別無他見矣。光漢曰,極爲凶獰矣。華鎭曰,其所行凶情節,可謂窮凶極惡矣。福源曰,如此罪人,早卽正刑,好矣。衍祥曰,臣則別無他見矣。墢曰,無可更議矣。時俊曰,用法之外,無他可議矣。坊曰,卽爲用法,好矣。民始曰,臣之所見,別無異同矣。鎭衡曰,臣見亦如是矣。有防曰,卽爲正法,宜矣。義弼曰,凶慘則極矣。夏材曰,臣亦無異同之見矣。勉柱曰,臣之所見,亦如此矣。有元曰,此等凶惡之律,卽爲正法,宜矣。儒慶曰,無容更議矣。命勳曰,臣亦別無他見矣。上曰,此獄則果無疑端,情節極爲凶慘矣。命書判付曰,依律爲良如敎。有防讀奏平安道江界府殺獄罪人式連文案,讀訖,上曰,此獄則終涉可疑,且與故殺有異矣,僉議,何如?溵曰,文案則明白,而果與故殺有間矣。命善曰,當初毆打,不過一時乘憤,非出欲殺之心,而旣已成獄,至於結案,則用法之外,無他道矣。樂純曰,臣之所見,亦如是矣。弘淳曰,殺人則分明矣。尙淳曰,金太丁處,初不一問者,辭證可謂未明矣,秀輔曰,罪則可殺,而辭證疎漏,果如刑判所達矣。得臣曰,雖曰非出於故殺之心,而償命則斷不可已也。允明曰,金太丁,若爲更問則似有曲折,而文案未免疎漏矣。允鈺曰,臣以此獄事,常以爲疑矣。杺曰,原其本心則非出欲殺之心矣。光漢曰,太丁之一不問,果是未瑩矣。華鎭曰,罪則當用法矣。福源曰,償命之律,極爲重難矣。衍祥曰,旣非奸時見捉則太丁處,別無可問,而旣已毆打,則豈非欲殺之心乎?時俊曰,雖非故殺,償命則似不可已矣。坊曰,旣已結案則無容更議矣。民始曰,臣則別無他見矣。鎭衡曰,臣亦別無他見矣。有防曰,手殺則果爲的實矣。義弼曰,文案則分明矣。夏材曰,臣則未及見本文案,枯不敢臆對矣。勉柱曰,臣之所見,別無異同矣。元始曰,償命之律,甚重矣。有元曰,雖出無心,渠已結案,恐無他議矣。儒慶曰,獄情旣俱,用法爲宜矣。命勳曰,似難容貸矣,上曰,殺人之疎,雖甚分明,原其本情則與故殺有異矣。命書判付曰,罪人式連殺人之迹,則雖甚昭然無疑是乃,蓋此致斃,殆近海隅,且其起閙,由於潛奸,原究其情,合施傅生之典,減死定配爲良如敎,上曰,刑曹堂上,先爲出去,卽爲擧行,可也。尙淳曰,印信偸竊罪人啓目,姑未下,何以爲之乎?上曰,從當下之矣,上曰,文臣窠十窠,旣已定奪則其間,只出復職,不爲擧行,極可怪也,吏議出去,近來政官之只出復職之人,竝爲知入,可也。元始承命出問後還奏曰,李徽之·兪彦鎬·李秉模及臣,皆出復職矣。命善曰,其間政官之如是擧行,誠可怪也。樂純曰,臣意則以爲一番定式,然後可免此患云矣。上曰,後次對,商量更達,可也。命善曰,北京禮部交易咨文,今始出來矣,回啓,依例撰出,定禁軍騎撥下送于使行所到處,以爲齎去之地,何如?上曰,依爲之。出擧條上曰,王大妃殿進御加減蔘香散,今姑停止。出榻敎命退,諸臣以次退出。
己亥十一月十二日酉時,上御誠正閣。右承旨入侍時,右承旨徐有防,假注書徐鼎修,記事官金健修·鄭東浚以次進伏訖。上曰,今日啓覆,所活不多,予心終日甚不樂矣。有防曰,獄情旣無疑端,則雖不得不置之當死之科,而渠輩亦豈有冤乎?上曰,積年文案,端緖不一,其於憑考議讞之際,或有一毫差錯,則人之生殺,於是判焉,是豈不重難乎?有防曰,文書考覈極難矣。命有防讀奏年分狀啓訖,命退,諸臣以次退出。
上在昌德宮。停常參·經筵。
金勉柱啓曰,大提學黃景源牌不進推考傳旨,今方捧入,而前後飭敎之下,日事違召,事體所在,誠極未安,更爲牌招,何如?傳曰,允。
傳于徐有防曰,禮房承旨,持永陵祭報府入侍。
金勉柱啓曰,假注書徐鼎修,身病猝重,勢難察任,今姑改差,何如?傳曰,允。
又啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
承旨前望單子入之,朴祐源落點。
傳于鄭民始曰,都承旨入侍。
傳于金夏材曰,右承旨入侍。
徐鼎修改差代,以柳文養爲假注書。
以右承旨朴祐源牌不進罷職傳旨,傳于鄭民始曰,無他可引之事,有何難進之端乎?揆以處義,誠涉未安,從重推考,更爲牌招入直。
金勉柱啓曰,大提學黃景源牌不進推考傳旨,今方捧入矣,前後飭敎,不啻嚴截,而日事違召,無意擧行者,事體道理,俱極未安,更卽牌招,何如?傳曰,允。
傳于朴祐源曰,坐直承旨入侍。
徐有防啓曰,大提學黃景源,再牌不進推考傳旨,今方捧入矣,前後飭敎,不啻嚴截,而一向違牌,無意膺命,揆以事體,誠極未安,所當更請牌招,而係是一日三牌,何以爲之?敢稟。傳曰,更爲牌招。
己亥十一月十三日,記事官姜彙鈺,刑曹僞造罪人金奉鎭加刑啓目。傳曰,更加嚴刑,期於得情爲良如敎。
刑曹殺獄罪人李千奉加刑啓目。傳曰,更加嚴刑,期於得情爲良如敎。
刑曹御寶僞造罪人朴加刑啓目。傳曰,更加嚴刑,期於得情爲良如敎。
刑曹,印賊奴德基段,依前照律,明年啓覆時稟處,而干連則從輕重勘處,何如?啓目。傳曰,依允。
刑曹,御寶僞造罪人金龍河加刑啓目。傳曰,依前判付,更加嚴刑,期於得情爲良如敎。
刑曹,殺獄罪人李光點加刑啓目。傳曰,依前判付,更加嚴刑,期於得情爲良如敎。
己亥十一月十三日辰時,上御誠正閣。禮房承旨入侍時,右承旨徐有防,假注書徐鼎修,記事官金健修·鄭東浚以次進伏訖。上命書傳敎曰,左承旨許遞,前望單子入之,上曰,新除授承旨待下批牌招察任。出榻敎命書傳敎曰,承旨房仍,又命書傳敎曰,禮房承旨馳詣永陵奉審以來,命退,諸臣以次退出。
己亥十一月十三日午時,上御誠正閣。都承旨入侍時,行都承旨鄭民始,假注書徐鼎修,記事官徐龍輔·鄭東浚以次進伏訖。上命民始讀奏公事訖,上曰,注書出去,近來修整日記持入,賤臣承命持入,民始曰,近來堂后日記,多不趁卽修入,或於考出之際,每患苟艱,此後則各別申飭,必於三朔限內,使之修納,何如?上曰,依爲之。出擧條命退,諸臣以次退出。
己亥十一月十三日未時,上御誠正閣。右承旨入侍時,右承旨朴祐源,假注書徐鼎修,記事官徐龍輔·鄭東浚以次進伏訖。上曰,下番翰林出去,赤裳山城形止案持入。東浚曰,下番翰林,例不得出去,故敢達矣。上曰,然則上番出去持入,可也。龍輔持入,命祐源讀奏,上曰,御製冊名,多爲誤書,其所修整,極爲麤雜,不成貌樣,可謂駭然矣,命書傳敎曰,史庫曝曬,何等愼重之事,而今夏赤裳山城形止案,適此取考,元不成樣,不但字劃莫辨,御製冊子名號誤書者,又甚夥然,事之駭然,莫此爲甚,其時史官,雖已出六,不可不釐正,前翰林李信祜,從重推考,誤書處,其令來詣朝房,修正以納事,申飭,命退,諸臣以次退出。
己亥十一月十三日酉時,上御誠正閣。坐直承旨入侍時,同副承旨金勉柱,假注書柳文養,記事官徐龍輔·鄭東浚以次進伏訖。命書傳敎曰,明日傳香後,同副承旨馳詣宗廟·永禧殿·景慕宮奉審,祭物·祭井看審,諸執事·進排官摘奸,仍詣元陵奉審,永祐園一體奉審,祭物看審等事,亦如廟殿宮例爲之,上曰,注書出去,新入日記及都監儀軌持入,賤臣承命出,持入,命退,承史以次出。
上在昌德宮。停常參·經筵。
李義弼啓曰,大司憲趙時俊呈辭,執義兪彦鏶在外,掌令金鍾厚在外,掌令申致權,持平沈樂洙·尹得孚呈辭,今日以監察茶時之意,敢啓。傳曰,知道。
徐有防啓曰,大提學黃景源牌不進推考傳旨,今方捧入,而特敎申飭之下,如是違牌,無意擧行者,事體所在,誠極未安,更卽牌招,何如?傳曰,允。
又啓曰,檢閱鄭東浚,謂有親病,陳疏經出,原疏以國忌齋戒,纔已退却矣,所當直捧禁推傳旨,而此與無端經出有異,推考警責,何如?傳曰,允。
金勉柱,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于朴祐源曰,奉審承旨入侍。
金夏材啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
徐有防啓曰,明日冬至望闕禮,依例爲之之意,敢啓。傳曰,知道。
又啓曰,大提學黃景源再牌不進推考傳旨,今方捧入,而成命之下,如是違召,終不擧行者,事體道理,俱極未安,所當更請牌招,而係是一日三牌,何以爲之?敢稟。傳曰,更爲牌招。
傳于朴祐源曰,右承旨入侍。
徐有防啓曰,大提學黃景源三牌不進推考傳旨,今方捧入,而特敎申飭,非止一再,連日違召,已過累十,而今日三牌,又不膺命,使莫重製進之命,至今不爲擧行者,事體道理,誠極未安,所當更請牌招,而係是一日四牌,何以爲之?敢稟。傳曰,更爲牌招
己亥十一月十四日辰時,上御誠正閣。奉審承旨入侍時,左承旨徐有防,假注書柳文養,記事官金健修·鄭東浚以次進伏訖。上曰,注書出去,景慕宮·孝徽宮祝文謄入,賤臣承命謄入,命讀祭報府訖,上曰,注書持此祭報府出去,招致吏曹書吏,獻官以下諸執事,一一整齊後,傳香事,分付,賤臣承命出分付還入,命退,承史以次出。
己亥十一月十四日未時,上御誠正閣。右承旨入侍時,右承旨朴祐源,假注書柳文養,記事官金健修·徐龍輔以次進伏訖。上曰,下番翰林,何不入侍乎?祐源曰,以親病,陳疏徑出矣。上曰,自本院爲啓辭乎?祐源曰,俄已爲之矣。上曰,今日坐直承宣誰也?祐源曰,徐有防·金夏材矣。上曰,注書出去,今日傳香時獻官以下諸執事,果能一一整齊後傳香乎知入。賤臣承命出問後入奏曰,盡爲整齊後傳香云矣,上曰,注書出去,景慕宮·孝徽宮祭報府持入,賤臣承命持入,命祐源讀之,上曰,注書出去,元陵奉審承旨尙無消息,使之崔促,禮房承旨入侍,上注書入侍事分付後,爾則馳詣孝徽宮,祭物祭器看審,諸執事進排官摘奸以來,賤臣承命出,傳命之際,禮房承旨入侍事,聽瑩而未傳,惶悚萬萬。
己亥十一月十四日未時,上御誠正閣。右承旨入侍,禮房承旨追後入侍時,右承旨朴祐源,假注書柳文養,記事官金健修·徐龍輔以次進伏訖。上曰,注書出往孝徽宮,進排官諸執事,摘奸以來,禮房承旨及上注書入侍事,分付,可也。文養承命退出,賤臣李錫夏追入進伏,上曰,禮房承旨入侍事,廳注書不爲出傳乎?賤臣曰,不爲出傳矣。上曰,禮房承旨入侍事,分付,可也。出榻敎賤臣承命出來,左承旨徐有防召入進前,上命書傳敎曰,莫重傳命,注書惟以紛擾爲事,專不誠勤,承宣入侍事傳命出去後,不傳而入,旋無去處,事之寒心,莫此爲甚,假注書柳文養,爲先從重推考,自堂上,後勿如是之意,另加嚴飭,又命書傳敎曰,日寒如此,金吾時囚中輕囚倂放送,上命祐源先退,又命書傳敎曰,右副承旨馳詣毓祥宮·延祐宮·懿昭廟奉審,進排官諸執事,摘奸以來,仍命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,政院·玉堂·朝廷二品以上·六曹堂上·兩司長官·奉朝賀冬至單子問安。傳曰,知道。
徐有防啓曰,判中樞府事蔡濟恭,旣入闕中,兼帶判義禁,不爲肅謝,直爲出去,事甚未安,推考警責,何如?傳曰,允。
徐有防啓曰,大提學黃景源牌不進推考傳旨,今方捧入,而昨日三牌之後,又復違召終不膺命,揆以事體,極爲未安,更卽牌招,何如?傳曰,更爲牌招。
傳于鄭民始曰,禮房承旨入侍。
鄭民始啓曰,大提學黃景源,再牌不進推考傳旨,今方捧入,所當更請牌招,而係是一日三牌,何以爲之?敢稟。傳曰,更爲牌招。
金夏材啓曰,卽者,修撰嚴思晩,謂有親病,陳疏經出,原疏以國忌齋戒,纔已退却矣,所當直捧禁推傳旨,而此與無端經出有異,推考警責,何如?傳曰,允。
金勉柱啓曰,大提學黃景源,三牌不進推考傳旨,今方捧入,而如是違召,終不膺命,揆以事體,極涉未安,所當更請牌招,而係是一日四牌,何以爲之?敢稟。傳曰,更爲牌招。
傳于金勉柱曰,未下直守令,皆令明日辭朝。
金勉柱啓曰,大提學黃景源,四牌不進推考傳旨,今方捧入,而屢勤飭敎,惟事違召,徒傷事體,有損分義,揆以道理,誠甚未安,所當更請牌招,而係是一日五牌,何以爲之?敢稟。傳曰,揆以分義,何敢若此?更爲牌招。
己亥十一月十五日午時,上詣孝徽宮。晝茶禮入侍時,左承旨徐有防,同副承旨金勉柱,假注書柳文養,記事官金健修·徐龍輔以次侍立訖,上具翼善冠黲袍·烏犀帶,詣靈座前,有防捧香,勉柱捧爐,上三上香,有防進爵,上執爵獻爵,勉柱奉爵奠于靈座前,有防讀祭文訖,贊啓請哭,上哭,在位者皆哭,贊啓請止哭,上止哭,在位者皆止哭,勉柱捧祭文燎於坎,上入內,承史以次退出。
己亥十一月十五日未時,上御誠正閣。禮房承旨入侍時,左承旨徐有防,假注書柳文養,記事官金健修·徐龍輔以次進伏訖。上曰,同副承旨入侍。出榻敎賤臣承命出傳,與同副承旨金勉柱偕入進伏,上命有防讀孝徽宮親製祭文訖,上曰,下番翰林持此祭文草出去,精寫以入,仍命退,承史以次出。
上在昌德宮。停常參·經筵。
徐有防啓曰,明日常參·經筵取稟。傳曰,停。李義弼啓曰,大司憲趙時俊呈辭,執義兪彦鏶,掌令金鍾厚在外,掌令申致權,持平沈樂洙·尹得孚呈辭,今日以監察茶時之意,敢啓。傳曰,知道。
傳于徐有防曰,右承旨入侍。
金勉柱啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于朴祐源曰,戶房承旨入侍。
承旨前望單子入之,徐有慶落點。
備忘記,承旨房仍。
備忘記,奉朝賀謝事之後,今因私覿,見此重臣,予之心因切感舊,而況未施於奉朝賀者,可不施於此重臣乎?念子之功,惜子之去,宜有寓意之道,知敦寧府事洪樂春,陞授本府判事。
傳于金勉柱曰,判敦寧具允鈺,方帶劇務,本職許遞。
傳于徐有慶曰,政官牌招開政。
徐有防啓曰,昨有下直守令,皆令今日辭朝之敎,而獨江界府使柳戇,尙不下直之故,問其委折,方欲入來云,而日已晏朝無動靜者,事體不但駭然,拜辭亦於食後爲之乎?今日國綱,將爲此輩所壞,予亦末如之何矣?事涉乖常,自政院,爲先以此委折,問于該曹以啓事命下矣,問于吏曹,則以爲査問委折於本曹上直書吏及使令等處,則以爲未下直守令辭朝之命,下於昨夜二更,而以夜禁不得知委,罷漏後,始爲持牌知委於江界府使柳戇處云矣,敢啓。傳曰,知道。柳戇之家,在數十里外乎?沈念祖·朴漢奎之所及期聞知者,獨戇也,不之知乎?該曹査奏,殆涉曲循,當該堂上,從重推考。
徐有慶啓曰,入啓文書,何等鎭重,而前後申飭之下,又爲誤書,屢勤聖敎,事甚未安,當該注書,推考警責,何如?傳曰,所爲極爲慌亂,每以此屢勤飭敎,則此等微細事,亦焉敢乃爾,況於今夏,以傳旨事傳敎,尤何等嚴截,則如渠末官,如是無忘乎?若不明示好惡,則其如培養小官,作成新進之義,果安在哉?假注書柳文養,刋名仕版。
柳文養刋名代,李度謙爲假注書。
傳于金勉柱曰,傳敎誤傳當該司謁,推考。
以吏曹參議鄭元始牌不進罷職傳旨。傳曰,只推,更爲牌招。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,右副承旨金夏材進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任,以李鎭衡爲右尹,徐有鍊爲兵曹佐郞,金觀欽爲良才察訪,判敦寧單洪樂春,資憲今超崇正,陞授事承傳。
兵批,兼判書具允鈺病,參判李普行病,參議兪恒柱病,參知李亨元入直進,同副承旨金勉柱進。啓曰,前判敦寧具允鈺,自吏曹送西矣,當爲知中樞下批,而輔國判書京畿監司,皆以見帶,依例加設知中樞下批之意,敢啓。傳曰,知道。知事單具允鈺,副司直鄭民始·李鎭衡·趙英鎭。
己亥十一月十六日辰時,上御誠正閣。右承旨入侍時,右承旨朴祐源,假注書柳文養,記事官金健修,徐龍輔,以次進伏訖。上曰,都承旨今日不爲仕進乎?陳疏乎?祐源曰,以病不爲仕進矣。命書傳敎曰,都承旨不爲仕進云,許遞,前望單子入之,賤臣承命出傳,持入前望單子,又命書傳敎曰,新除授都承旨,待下批牌招察任,上曰,注書出去,今日守令下直者幾人乎?知入。賤臣承命出問後,入奏曰,咸從府使沈念祖,泰川縣監朴漢奎二人云矣。上曰,注書出去,問以昨日傳敎之下,獨江界府使之不爲下直,何故也,知入。賤臣承命出問後,入奏曰,問諸通禮院書員,則不知其不入來之故云矣。上曰,注書出去,招致吏曹守令次知書吏,詳問具委折知入。賤臣承命出問後,入奏曰,昨日傳敎,出於二更量,而因近來夜禁之至嚴,待罷漏,知委於三守令家矣,兩守令則先爲入來,而江界府使則今方入來云矣。上曰,注書出去,分付,以昨有未下有守令,皆令明日辭朝之敎,則江界府使之今方入來云者,事關紀綱,守令次知書吏,自本院科治,問其委折以奏,賤臣承命出,分付,還入,上曰,注書出去,問以特敎之下,守令不爲下直,而職在該房,尙無請推之擧何故也,知入。賤臣承命出問後,入奏曰,該房承旨,以爲方欲請推之際,有守令次知書吏科治問奏之命,詳知具委折而欲爲啓辭,故有此遲延,致勤提敎,惶恐待罪云矣。上曰,注書出去,該房承旨,當爲處分,請推啓辭,勿爲之意,分付,賤臣承命出傳還入,上命書傳敎曰,昨有下直守令,皆令今日辭朝之敎,而獨江界府使柳戇,尙不下直之故,問其委折,方欲入來云,而日已晏朝,尙無動靜者,事體不但駭然,拜辭亦於食後爲之乎?今日國綱,將爲此輩所壞了,予亦末如之何矣?事涉乖常,自政院爲先以此委折,問于該曹以啓,又命書曰,分置六房,董礪百司,其職固,何如,而爲承宣者,不能察一守令事,致煩提敎,近日政院之溺職,皆如是,殊極可悶,該房承旨,爲先從重推考。
己亥十一月十六日未時,上御誠正閣。戶房承旨入侍,同副承旨追後入侍時,右承旨朴祐源,假注書李錫夏,記事官徐龍輔·金健修,以此進伏訖。上曰,同副承旨入侍事,分付,可也。出榻敎賤臣承命出來,同副承旨金勉柱召入進前,以柳文養推考啓辭,上命書刋名仕版批答,仍下敎賤臣曰,注書望各別擇擬,可也。上曰,都承旨今番初爲之乎?勉柱曰,然矣。上命書傳敎曰,近日大提學之違牌,多至五六牌,少不下三四牌,徒損朝綱,又傷事面,然而跋文製進凡例撰成之事,不容許久遲滯,大提學黃景源,從重推考,更爲牌招,仍命退,諸臣以次退出。
上在昌德宮。停常參·經筵。
自昧爽至辰時,有霧氣。
徐有防啓曰,明日常參·經筵,取稟。傳曰,停。
李義弼啓曰,大司憲趙時俊牌不進,執義兪彦鏶,掌令金鍾厚在外,申致權,持平沈樂洙·尹得孚牌不進,今日以監察茶時之意,敢啓。傳曰,知道。
金勉柱,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李義弼啓曰,合辭方張之時,憲府無詣臺之員,除在外外呈告人員,竝卽牌招,何如?傳曰,允。
徐有防啓曰,檢閱鄭東浚,由限已過,卽爲牌招入直,何如?傳曰,允。
傳于朴祐源曰,右承旨入侍。
傳于徐有慶曰,諸承旨持公事,入侍。
徐有防啓曰,大提學黃景源牌不進推考傳旨,今方捧入矣,飭敎若是嚴截,而又復一味違召,事體分義,俱極未安,更卽牌招,何如?傳曰,允。
金勉柱啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
又啓曰,事變假注書柳光澺,身病猝重,勢難察任,今姑改差,何如?傳曰,允。
徐有防啓曰,卽者副修撰李命勳,謂有親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
傳于金勉柱曰,史官二員待命,騎馬二匹立之。
傳于朴祐源曰,右承旨·同副承旨入侍。
李錫夏奉命在外,代以徐龍輔爲假注書。
柳光澺改差,代以安筞爲事變假注書。
金勉柱以弘文館言啓曰,本館下番闕直,事甚未安,修撰嚴思晩·朴天行,副修撰李顯永,竝卽牌招,以爲推移入直之地,何如?傳曰,允。
又以兵曹言啓曰,卽伏見平安兵使金相玉今秋淸北巡操時,各邑鎭軍器,一一點視,則姑無大段欠缺者,而什物中,或有略干執頉處,各該鎭邊將及各其邑座首監色,從輕重決棍後,卽速修補之意,嚴飭云矣。其所破傷,雖是些少軍物,常時不卽修改,致有此執頉之擧,其在重邊情備陰雨之道,誠甚駭然,執頉各邑鎭守令·邊將,推考警責,何如?傳曰,允。
又以訓鍊都監言啓曰,本局把摠吳載光,身病甚重,勢難察任,改差,何如?傳曰,允。
李義弼,以刑曹言啓曰,罪人李長燁·尹仁福等,照律事,判下矣。取考律文,則大明律宮內忿爭條有曰,凡於宮內相敺者,杖百,李長燁·尹仁福等,各決杖一百,放送之意,敢啓。傳曰,知道。
金勉柱,以刑曹言啓曰,罪人金學成,各別嚴刑一次事,命下矣。依傳敎,罪人金學成,嚴刑一次後,依前嚴囚之意,敢啓。傳曰,知道。
兵曹參判李普行疏曰,伏以,臣性本戇愚,言不知裁,偶因承宣之請推,轉成事端,以至彼此交章,瀆擾天聽,咎自臣始,罪實難逃。問備簿勘,亦出恩貸,官秩不改,私義莫伸,自惟情勢,愈益惶隕,至於惠局兼銜,前日申籲,便歸例讓,尙此盤礴,已極無謂,則其在義分,尤所未安,而伏聞日昨大臣筵奏,特擧臣名而爲請,此蓋出於量其人重其任之意,而爲朝廷事體也。顧臣去就,於是乎愈不可一味淹延,終始仍冒也,亦明矣。噫,特達之眷,惟簡在上,苟可堪承,義當盡力,何敢故爲退托,必欲祈免哉?誠以揆分量能,實所不稱,而見帶諸任,目下廉義,皆所難强,然惟此一遞,在所必先,玆不得不仰首鳴號,冒陳情懇,以冀天鑑之俯察。伏乞聖慈,曲垂體諒之恩,將臣所帶惠局之任,爲先特許鐫免,俾重公器,以安微分,不勝幸甚。踏啓字。
副修撰李命勳疏曰,伏以,臣之情私,夫豈有離捨供仕之望,而含恩畏義,不敢言私,抑情持被矣。卽聞家信,則臣之老母,素患風眩之症,當寒失攝,一倍添劇,食飮全却,氣息委苶,促臣歸護,臣無他兄弟,左右扶將,唯臣一人,自聞此報,按住不得,玆敢拜章徑出。伏乞聖明,俯垂矜察,亟遞臣職,以便救護,仍治臣擅離之罪,以肅朝綱,千萬幸甚。答曰,省疏具悉。爾其勿辭,救護母病。
奉敎徐龍輔疏曰,伏以,臣所帶春秋兼銜,與臣伯父承政院都承旨臣徐有慶兼帶修撰官之任,有應避之嫌,相避之法,在下當遞,玆敢略陳短章,仰瀆崇嚴。伏乞聖明,俯賜鑑諒,亟命攸司,照例遞改,以存公格,以安私分,千萬幸甚。答曰,省疏具悉。疏辭,下該曹稟處。
獻納趙錫穆啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更如嚴鞫,夬正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情,快伸王章。請申大年亟施屛裔之典。請定配罪人元榦,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻,使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施孥戮之典。
己亥十一月十七日,記事官姜彙鈺。兵曹啓目,延安府使洪元燮,白川郡守權中立,康領縣監李宗魯,登山僉使羅星五,龍媒僉使鄭秀英等,所屬各邑鎭今秋操時,軍器執頉罪,依大明律各杖八十。鄭秀英段,軍器執頉及試射無分,從一科斷杖八十,竝收贖,公罪施行,而吾叉浦僉使崔恒奎,旣已渰死勿論,白領僉使白師誾,已爲遞歸,依例發緘取招照律何如事。傳曰,依允。洪元燮·權中立乙良,功減一等爲良如敎。
己亥十一月十七日辰時,上御誠正閣。右承旨入侍時,右承旨朴祐源,假注書李度謙,記事官金健修·鄭東浚進伏。上曰,漢城右尹,兵曹判書,申後入侍事及兩司長官已經與通淸人,皆書入事,分付,可也。賤臣承命出傳,上曰,翰林與承旨,有春秋館相避,則誰爲當遞,知入也。賤臣問奏曰,承旨春秋館之任減下云矣。上曰,兩司長官,使之催促書入。賤臣持入,命祐源讀奏,上曰,玉堂在外人員,知入也。賤臣問奏曰,副校理姜忱,在泰川任所云矣。上曰,時任玉堂行公人,爲幾員,知入也。賤臣承命而出。命退,承史退出。
己亥十一月十七日巳時,上御誠正閣。諸承旨持公事入侍時,都承旨徐有慶,左承旨徐有防,右承旨朴祐源,左副承旨李義弼,右副承旨金夏材,同副承旨金勉柱,假注書李度謙,記事官金健修·鄭東浚,以次進伏。上命進前奏事,有慶讀奏綾恩君具允明服制出仕單子及京畿監司狀啓,加平郡守李得祥到任事,讀訖,上命書判付。有防讀奏禮曹啓目各祭享依牒呈施行事及來庚子式年諸科吉日,依牒呈施行事,咸鏡監司啓本純陵紅箭門改豎告由祭設行事,及廉道培妻蔡召史,一胎生三男事,禮曹啓目文獜聖乙文富成繼後事,讀訖,上命書判付。祐源讀奏咸鏡監司啓本鍾城府反庫事,戶曹啓目四度恤典依例題給事,及前判書朴宗德,行司直洪允遠,前司諫張淀,前縣監尹光昇,別致賻單子,讀訖,上命書判付。義弼讀奏咸鏡監司啓本,各邑罪人等罪名開坐事,及慶尙監司啓本李興春致命委折,更査事,平安監司啓本殺獄罪人等同推開坐事,及罪人李仁乞令該曹勘斷事,及罪人金弘肇等到配事,全羅監司啓本罪人康達同·三伊等到配事,黃海監司啓本各邑殺獄罪人同推開坐事,及罪人金星千到配事,洪忠監司啓本罪人私奴善才到配事,江原監司啓本罪人方信正等到配事,讀訖,上命書判付。勉柱讀奏兵曹回啓五度及都試單子三度,及軍器執頉啓目,習陣頉單子,各鎭守令邊將推考草記,平安監司狀啓,大國人去來事及舊還分數停退事,及鴨綠江合氷事,黃海監司狀啓舊還分數停退事,及囕死人顧助事,咸鏡監司狀啓豆滿江潰決處修築事,令廟堂稟處事,全羅監司狀啓牙兵等別備米木磨鍊計給事,舊還分數停退事,江原監司狀啓舊還分數停退事,訓鍊都監把摠改差單子,守禦廳習講單子,摠戎廳習講單子,事變注書望筒及兵曹參判李普行上疏,副修撰李命勳上疏及待敎徐龍輔上疏,讀訖,上命書判付批答。上曰,差使員守令,使之入侍。賤臣,承命與金化縣監宋煥周,三登縣令李宅源,長水縣監金載七,比安縣監金翼均,居山察訪閔愿,偕入進伏。上命進前,煥周進伏,下詢職姓名訖,上曰,本邑穡事,何如?煥周曰,豊年矣。上曰,豊年亦有差等,不可混稱,果何如?煥周曰,各穀盡爲大豊矣。上曰,還穀,捧幾何?煥周曰,捧折半矣。上曰,何時上來乎?煥周曰,上來爲五日矣。上曰,以何事上來?煥周曰,以藥材進上差員上來矣。命退,宅源進伏,下詢職姓名訖,上曰,年事,何如?宅源曰,豊年矣。上曰,堇爲免歉耶?各穀盡爲登熟耶?宅源曰,各穀盡爲豊登矣。上曰,還穀,捧幾何?宅源曰,已捧四分之三矣。上曰,舊還,爲幾何?宅源曰,舊還則無矣。上曰,無戊戌舊還乎?宅源曰,無矣。上曰,有民瘼之可陳者乎?宅源曰,無可達者矣。命退,載七進伏,下詢職姓名訖,上曰,年事,何如?載七曰,豊年矣。上曰,比前年,何如?載七曰,各穀盡登,比前年爲大豊矣。上曰,舊還,爲幾何?載七曰,壬午年舊還外,無之矣。上曰,有民瘼乎?載七曰,無矣。命退,翼均進伏,下詢職姓名訖,上曰,年事,何如?翼均曰,各穀盡登,爲大豊矣。上曰,還穀,捧幾何?翼均曰,捧折半矣。上曰,舊還,爲幾何?翼均曰,戊戌舊還爲三千石矣。上曰,最久舊還,爲幾何?翼均曰,合最久舊還,則爲八千餘石矣。上曰,舊還使之分數捧上,其間若已盡捧,則汝當,何以爲之?翼均曰,捧新還後,當捧舊還,故似未及捧舊還矣。上曰,雖或始捧,當不過於分俵之數耶?翼均曰,必不過其數矣。命退,愿,未及進伏,上曰,誰也?有慶曰,居山察訪閔愿,以差員上來故入來,而異於守令,不卽進伏矣。上命進前,愿進伏,上曰,本驛有何弊端乎?愿曰,無矣。上曰,驛馬爲幾匹乎,愿曰,三百九十九匹矣。上曰,上中下等,各爲幾匹?愿曰,上等三十二匹,中等一百五十三匹,下等二百十四匹矣。上曰,驛奴爲幾名乎?愿曰,一萬六千六十餘名矣。上曰,婢貢則不捧乎?愿曰,自特敎除減之後,不捧矣。上曰,驛婢點考爲之乎?愿曰,不爲點考,而各使其夫,錄名來納矣。命退,諸臣以次退出。
上在昌德宮,停常參·經筵。
李義弼啓曰,大司憲趙時俊牌不進,執義兪彦鏶,掌令金鍾厚在外,申致權牌不進,持平沈樂洙·尹得孚牌不進,今日以監察茶時之意,敢啓。
傳于徐有防曰,禮房承旨入侍。
李義弼啓曰,合辭方張之時,憲府無詣臺之員,除在外傳旨未下外,大司憲趙時俊卽爲牌招,何如?傳曰,允。
徐有防啓曰,大提學黃景源牌不進推考傳旨,今方捧入矣,昨日飭敎,又復嚴截,而一向違召,無意膺命,揆以事體,極涉未安,更卽牌招,何如?傳曰,允。
以掌令申致權·持平沈樂洙·尹得孚牌不進罷職傳旨,傳于李義弼曰,只推。
李義弼啓曰,掌令申致權,持平沈樂洙·尹得孚,旣有只推之命,一體牌招,何如?傳曰,允。
以副修撰李顯永牌不進罷職傳旨,傳于徐有防曰,只推。
徐有慶啓曰,假注書李度謙汰去代,假注書李錫夏,姑令仍察,何如?傳曰,允。
傳于李義弼曰,高陽洪奉朝賀祥期在近,錢參百兩,木參同,米拾石,輸送內需司事,分付賬恤廳。
傳于朴祐源曰,坐直承旨入侍。
金勉柱,以兵曹言啓曰,禁軍來春夏等都試政府及本曹連因有故,不得設行,今已過時矣,在前如此之時,有代行祿試射之規,今亦依此擧行,何如?傳曰,允。
又以兵曹言啓曰,兼司僕將南志博,素患痰癖之症,當寒添劇,時月之內,差復無期,呈狀乞遞,實病旣如是,則領軍之將,不可暫曠,今姑改差,何如?傳曰,允。
獻納趙錫穆啓曰,請大靜縣爲奴罪人金壽賢,更令王府,設鞫嚴問,依律處斷,請爲奴罪人河翼龍·金重得,亟命王府,設鞫得情,快正王法,請海南縣定配罪人李弘濟,亟令王府,設鞫嚴問,請海南縣竄配罪人金載順,亟令王府,設鞫嚴問,請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法,請海美縣定配罪人申光復,更令王府,嚴鞫得情,請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法,請定配罪人具翼遠,亟寢酌處之命,仍令王府,嚴鞫得情,快施當律,請減死安置罪人大燮,亟寢酌處之命,仍令王府,設鞫得情,快正王法,請減死罪人弼海,亟寢酌處之命,仍令王府,設鞫得情,快正王法,請遠竄罪人安兼濟·李宅鎭,亟命王府,竝加嚴鞫,期於得情,依律處斷,請恒·善支屬,亟命散配,日謙兄弟,竝投絶島,以嚴隄防,請荐棘罪人瑩中,亟令王府,設鞫嚴問,快施當律,請亟收放逐罪人鄭遠達,珍島郡定配罪人閔百奮放釋之命,請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律,請河東府減死定配罪人昌鼎,依律處斷,請濟州牧減死定配罪人範聖,依律處斷,請漆原縣定配罪人志遜,更令王府,設鞫嚴問,期於得情,請減死定配罪人德秀,亟令王府,更加嚴鞫,快正王法,請削黜罪人鄭履煥,絶島安置,請淸川君金鍾正,亟命刋去爵秩,姑先放逐田里,請平海郡殺獄罪人黃師憲,亟收減死之命,更加嚴訊,期於得情,以重償命之典,請定配罪人權翊,亟令王府,嚴加刑訊,遠地定配,請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典,請順海,亟令王府,刻期發捕,嚴鞫得情,請李璟·金默行·兪纘柱·韓後良·金奎五等,亟令王府,嚴鞫得情,快伸王章,請申大年亟施屛裔之典,請定配罪人元榦,亟寢酌處之命,更令王府,嚴鞫得情,依律處斷,請亟寢鎭寬·大春酌處之命,更加嚴鞫得情,請鄭致達妻使喚奴婢,竝令該府,一一査出,遠地散配,請前府使任聖周亟施邊遠定配之典。請逆賊尙魯,亟施孥戮之典,答院曰,不允。措辭見上
戶曹判書金華鎭疏曰,伏以度支劇曹也,判堂重任也,方當我聖上奮勵一初,董飭百工之時,臣雖無狀,豈不欲竭智殫誠,以圖酬委畀之萬一,而其奈才識粗淺,氣力荏弱,膠固之貢弊,無以釐革,尾閭之經用,無以整理,一味尸素,徒竊廩祿,每自循省,如負大何,不能者止,聖訓攸戒,固宜早自引免,何敢至今淟涊而歲末收租之案,未及了勘,春後支繼之需,必得拮据而後,庶不知空手治簿,雖不得不姑且遲徊,其何可一向盤礴,不知所以自處也哉?況臣稟賦至脆,蒲柳早謝,素患痰癖之症,每當寒節,無歲不發,而最是膈痞胃敗,飮啖不化,自致肌肉益脫,神精漸耗,外似支吾,內實危厲,近又重添感冒,咳喘兼發,委身床褥,忽忽如逃空者,以此綿綴之氣,其何以管攝文書,應接事務乎?臣身顚沛,固不足恤,而版曹異於他司,一日瘝廢,有一日之害,二日瘝廢,有二日之害,則顧此賤疾,有非時月所能供職,寧容一任虛帶,爲臣養痾之坊乎?臣非敢飾辭言病,爲一毫便身之狀,庶幾日月之明,必有所俯燭矣,玆敢冒入文字,仰首鳴號。伏乞聖慈,天地父母,察臣病形之決難强迫,諒臣職務之不可暫曠,亟賜鞶禠之恩,以幸國事,仍治瀆撓之罪,以安臣分,公私不勝兩幸,仍念臣病如此,旣無登筵之路,所欲稟裁者,不得不附陳焉,餉廳事,旣伏承釐正之敎,而間因將臣遞易,雖未卽擧行,蓋自本廳創設以來,前後所劃付者,卽屯土七千餘結,而目下收稅,未能滿二千結,事之無實,寧不寒心,四五年來,雖有稅額酌定之事,一年所捧,不能當一年之用,今若無別般變通,遷就因循,則顧其勢如水益下,將無以收拾,臣意爲先嚴飭守令,考案踏驗,修報其陳起成冊後,發遣郞廳,抽栍摘奸,或以有爲無,以起爲陳之處,隨其現發,論以隱結犯用之律,則爲守令者,孰敢不一心奉公乎?若其納稅之規,一依宮結有無土及均廳隱餘結徵稅之法,作米處,使之舡運,作木處使之陸運,一體入錄於每年收租案,趁限上納之意,嚴立科條,成出節目,本廳之管束不懈,列邑之奉行惟勤,則一年二年,不患稅納之不裕,支放之不足,夫然後都監軍物恒式外,每年所餘,次次儲蓄,作爲封不動,則不時,軍需之別下者,亦足以隨時措辦矣,此非舊法之更張,而其間利害,不啻較然,不如是矯弊,則雖屬之地部或訓局,恐未有實效也,下詢廟堂而進退焉,水運判官之厥初創置,槪爲嶺底諸郡湖西野邑稅穀,運納而設也,一自嶺底作木之後,卽今所捧納者,不過湖西七邑,而逐年未收,轉成積逋,十餘年之間,厥數不貲,此其弊不在該邑而在運判也,誠以爲運判者多是年限已滿,又無解由拘礙之故,罪無可徵,爲弊至此,今若以本道守令,輪定差員,年年運納,一如牙山之法,而水運判官革之固可也。其或判官不可革,則必以年少勤幹之人,另擇差遣,觀其勤慢,有所勸懲,解由拘礙,亦如守令之例,則其在運漕之政,庶或不至如前日之疎虞,竝乞下詢而裁處焉。答曰,省疏具悉。度支重任,何可輕遞?疏陳事,下廟堂稟處,卿其勿辭行公。
己亥十一月十八日午時,上御誠正閣。禮房承旨入侍,右承旨追後入侍時,左承旨徐有防,假注書徐龍輔,記事官金健修·鄭東浚,以次進伏訖。上曰,李度謙入來乎?有防曰,姑未入來矣。上曰,奉命之如是遲滯,極爲稽忽,汰去,可也。綏吉園,奉審注書汰去。出榻敎上曰,注書出去,李度謙沐去代,李錫夏使之仍察,而仍爲入侍事分付,可也。龍輔承命退出,賤臣李錫夏,追入進伏,上曰,右承旨入侍事,分付,可也。出榻敎賤臣承命出來,右承旨朴祐源召入進前,上命有防·祐源,分讀兩司推緘,仍書判付,上曰,兩司久遠推考照律謄錄,注書持入,可也。賤臣承命出問後,還奏曰,久遠謄錄,盡被火災,今無餘者云,故不得持來矣,上命退,諸臣以次退出。
己亥十一月十八日酉時,上御誠正閣。坐直承旨入侍時,右承旨朴祐源,假注書李錫夏,記事官金健修·鄭東浚,以次進伏訖。上曰,俄者入侍時,公事之未及盡讀者,讀之,可也。祐源,讀兩司推緘,仍書判付,以明日經筵取稟。傳曰,只晝講,上曰,今日伴直誰也?祐源曰,左副承旨臣李義弼也,仍命退,諸臣以次退出。
上在昌德宮。停常參,只晝講。
夜四更·五更,月暈。
徐有防啓曰,明日常參·經筵取稟。傳曰,停。
李義弼啓曰,合辭方張之時,兩司無詣臺之員,事甚未安,除在外傳旨未下外,呈告人員,竝卽牌招,何如?傳曰,允。
傳于徐有慶曰,諸承旨持公事入侍。
金勉柱啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營廳從事官來言,今日本營軍兵,日次私習云矣,敢啓。傳曰,知道。
以掌令申致權,持平沈樂洙·尹得孚等,牌不進罷職傳旨,傳于李義弼曰,只推。
以司諫李東郁,獻納趙錫穆,正言李齊萬等,牌不進罷職傳旨,傳于李義弼曰,只推。
傳于朴祐源曰,右承旨入侍。
李義弼,以弘文館言啓曰,副校理權以綱,旣有只推之命,卽爲牌招察任,何如?傳曰,允。
朴祐源,以賑恤廳言啓曰,因傳敎錢三百兩,木三同,米十石,輸送內需司之意,敢啓。傳曰,知道。
大司諫徐有元疏曰,伏以臣之待罪見職,今已兩朔,言論風采,自知不稱,而義重沐浴,冒沒仍因,前後登筵,亦云多矣,未嘗出一言論一事,以副聖上勤勵之至意,循例謄傳,又不能仰格天聽,臣之溺職之罪,非但同朝之所共知,聖鑑想已俯燭,臣方循省愧懼,若隕淵谷,廉隅所在,旣不敢爲抗顔周行之計,則去就一節,非所可論,縮伏自訟,威罰是竢,且臣目下情理,有萬萬懇迫者,臣之老母,素抱貞疾,居常懍懍,近因日候之乖常,本病之外,又添毒感,寒痰內祟,風熱外攻,諸般症形,極其非細,自來凘綴之氣,不知落下幾層,起居飮食,須人扶將,臣無他兄弟,獨自焦遑,實無晷刻離捨之望,而此際召牌儼臨,臣雖欲抑情趨膺,其勢末由,玆敢隨詣闕外,短章疾籲於孝理之下。伏乞天地父母,俯賜矜察,亟削臣職,以便救護,仍治臣罪,以肅朝綱,千萬幸甚。省疏具悉。爾其勿辭,救護母病。
左參贊黃景源疏曰,伏以臣伏見聖旨,以璿源譜略跋文及列聖誌狀凡例,令臣卽爲製進者,臣年老神精銷鑠,不足以應旨譔述,然苟無自來情勢,則寵數俯加於臣者,已踰二十有五日矣,恩命下辱於臣者,且至三十有三牌矣,顧何敢不爲殿下,一謝恩命,製進文字乎?臣猥蒙先大王特達之知,自亞卿擢授文衡,榮寵過分,被人中傷,於今已十四歲矣,臣不敢追訟往事,而文衡便成天限,雖萬戮不可復進,非徒自斷於臣心,上自公卿大夫,下至士庶人,皆以爲不可復進,何也?義之當辭而已矣,誠使臣怵雷霆之威,而懾斧鉞之誅,昧冒承命,復長三館,則公卿大夫,知臣者,必哀其衰,而不知臣者,必駭且笑矣,至於閭巷士庶人,必指臣唾罵而言曰,向者受人之蹴而復就三館之長,古所謂不識人間羞恥事者,此之謂也,臣將何辭而自解乎?今殿下踐位元年,首擢臣而復授文衡,其光耀,可謂極矣,而臣有難進之義,具疎冒陳,則聖心特賜矜諒,卽許鐫免,俾伸廉隅,臣至今感祝聖恩,而不意仁覆之天,未踰三歲,而復授許免之職,臣誠錯愕,莫知聖意之所由出也,臣嘗叨弘文館提學,一召輒進,又叨藝文館提學,不待一召,而往往翼日拜命,獨於文衡,抗明命而不就者,豈有他哉?於提學,素無情勢,義當受也於文衡素有情勢,義不當受也已矣,然則殿下庶可以鑑臣之心,非敢慢也,夫文衡,至淸之器也,拜命者,不正其義而受之,其不爲文衡之玷者幾希矣,臣往時旣罹毁辱,如可以復受此職,則其義固不正也,人將謂文衡之玷自臣始,寧不懼哉?禮,君召,一節以趨,二節以走,趨走者,致其恭也,今殿下,日日召臣,不止二節,而猶抗九天之召,不知趨走,臣罪當誅也久矣,故祗詣禁局之外,冒萬死復瀆聰聽,伏惟殿下,亟降明命,削臣新授文衡之職,勘臣積逋嚴召之罪,爲人臣違命者戒,不勝幸甚。答曰,省疏具悉。卿毋庸更辭,卽速行公。
己亥十一月十九日,記事官姜彙鈺。
刑曹啓目,以罪人安七金,刺殺金得龍事,嚴訊而終不就服,更加各別嚴刑,期於得情,何如?傳曰,情狀極爲凶獰,更良各別嚴刑,期於得情爲良如敎。
刑曹啓目,罪人金廷周,以僞造關文事,累次嚴訊,終不吐實,更加各別嚴刑,期於得情,何如?傳曰,情狀極爲凶獰,更良各別嚴刑,期於得情爲良如敎。
刑曹,僞造罪人金奉鎭,加刑啓目。傳曰,更良各別嚴刑,期於得情爲良如敎。
刑曹,殺獄罪人李千奉加刑啓目。傳曰,更良各別嚴刑,期於得情爲良如敎。
刑曹,御寶僞造罪人朴加刑啓目。傳曰,更良各別嚴刑,期於得情爲良如敎。
刑曹,僞造御寶罪人金龍河,加刑啓目。傳曰,更良各別嚴刑,期於得情爲良如敎。
刑曹,殺獄罪人李光點,加刑啓目,傳曰,更良各別嚴刑,期於得情爲良如敎。
己亥十一月十九日巳時,上御誠正閣。晝講入侍時,特進官鄭光漢,知事李福源,參贊官金夏材,侍讀官李儒慶,檢討官嚴思晩,假注書李錫夏,記事官金健修·鄭東浚,安川君烓,行副護軍鄭胄新,以次進伏訖。上讀前受音,自子貢問爲仁,止不與立也,儒慶讀奏,自子曰躬自厚,止不以人廢言,上讀新受音訖,上曰,文義陳之。儒慶曰,躬自厚而薄責於人,蓋是忠恕之工也,呂伯恭,常性褊急,至讀此章,寬原和易,深得變化氣質之功,而子貢問終身行之者,夫子以其恕乎爲答,由此觀之,聖門要妙之工,不越乎一恕字矣,伏願留念焉,君子義以爲質,禮以行之,孫以出之,信以成之者,蓋言其次第,而至若一信字,乃是誠實之意,無往而不在焉,若非誠實之工,則其於制事之本,節文之方,無以得其實效,而亦安有出而退遜之理哉?於斯四者,可見一信字之爲第一工夫也,伏願體念焉,目君子病無能焉,至小人求諸人,此三章,文雖異而義則一,究厥本義,莫要於求諸己三字也,伏願留意焉。思晩曰,躬自厚而薄責於人,上番旣以恕字仰達,而若欲取譬於古先哲辟,則成湯之百姓有過,在予一人,檢身若不及,可爲切近要鑑,伏願留念焉,第二章,重稱如之何如之何者,可見聖人臨事審愼之義也,若不反覆思量,而遽自率意妄行,則雖閭巷韋布之賤,必多顚倒乖戾之事,況在人君政令之間,事爲之際,可不思之熟而處之審哉?伏願留意焉。上曰,經筵,陳文義,可也。福源曰,玉堂旣已陳奏,別無更達,而義以爲質之義字,有以見爲本於四端之義也,蓋義者,臨事制宜之具,故古昔聖人,知其事事物物之間,無往不在,以爲制事之本質,而後世則義名一定,不可移易,認以四端中一事而不知爲隨處制宜之本,若能於義以爲質四字上,體驗其爲本之理,遇事接物,必以義爲之本體,則可爲制事得宜之道矣。上曰,所陳好矣。光漢曰,玉堂旣以求諸己之意仰奏,而今此諸章中,求諸己三字,最爲要領,反求之道,在於平日自省,凡於日用云爲之間,恒留自省之意則好矣。夏材曰,上下番,自厚薄責之義,經筵官義以爲質之奏,皆好矣,以恕爲工,則凡於修身之道,何患其不能也?以義爲體,則其他三者之用,自可以隨至矣,臣等所陳,雖涉陳腐,而君子不以人廢言,此篇有訓,伏願廓恢聖度而留念焉。上曰,自厚薄責,註下固已言之,而大體善則稱人,過則稱己之意,不過修己中一事,而呂伯恭之讀此丕變,蓋其性,於此尤爲着題,故自至於開發興氣矣,若工夫不曾勤著,而不能過自菲薄,則此地處猝難企及矣。儒慶曰,若以求諸己三字,爲平日工夫,則方可及於此域矣。思晩曰,不憤不悱,至於燮化氣質,則可謂善觀書矣。福源曰,若非積累之工,則不可及於如許地步,伯恭似有平日喫緊之工而致此也。夏材曰,躬自厚,與過於退讓有異,過於退讓則愞矣,此閫域,難以造詣矣,上命退,諸臣以次退出。
己亥十一月十九日未時,上御誠正閣。諸承旨持公事入侍時,行都承旨徐有慶,右承旨朴祐源,左副承旨李義弼,右副承旨金夏材,同副承旨金勉柱,假注書李錫夏,記事官金健修·鄭東浚,以次進伏訖。有慶等,分讀兩司推緘,上曰,其中別置者,皆書分揀,而其他有功議者,則皆以功減一等,書下判付,可也。上曰,判付之例,以親奉敎依允書之乎?以親啓依允書之乎?承旨出問後書之,可也。義弼,承命出問後,還奏曰,以親奉敎依允書之云矣。上曰,然則昨日推緘判付,皆誤書,承旨退出後,皆改書,可也。有慶等,分書判付竝踏下,上曰,有他公事乎?祐源曰,別無他公事,而推考房有罪人文案一張矣,義弼讀罪人李光點更招案,仍踏下,上曰,大提學疏批已下乎?有慶曰,未下矣,上仍命書疏批,祐源曰,大提學黃景源,疏批已下,更爲牌招,何如?上曰,依爲之。出擧條大提學黃景源牌招事。出榻敎上曰,李普行上疏踏啓字,此是無前例之事,該房事當稟請,而何不爲之耶?有慶曰,臣則惶恐待罪矣。上曰,何必待罪耶?仍命退,諸臣以次退出。
己亥十一月十九日酉時,上御誠正閣。右承旨入侍時,右承旨朴祐源,假注書李錫夏,記事官金健修·鄭東浚,以次進伏訖。上曰,徐龍輔,入直奎章閣乎?祐源曰,然矣。上曰,注書出去,待敎入侍事分付,可也。賤臣承命出來,與奎章閣待敎徐龍輔,偕入進伏,上謂龍輔曰,外方冊板,今皆上來乎?龍輔曰,略有上來者矣,上命退,諸臣以次退出。
上在昌德宮。停常參·經筵。
徐有防啓曰,明日常參·經筵取稟。傳曰,停。
金勉柱,以都摠府言啓曰,今日入直內三廳武兼禁軍及軍兵等中日習射,請出標信。傳曰,停。
傳于金夏材曰,左承旨入侍。
金勉柱啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于金夏材曰,禮房承旨入侍。
徐有防,以禮曹言啓曰,社稷祈穀祭,每於歲初上辛日,遣大臣攝行事,曾已定式矣,來正月初二日上辛日,社稷祈穀祭,遣大臣攝行,何如?傳曰,謹當躬行矣。
徐有防,以實錄廳郞廳,以摠裁官意啓曰,本廳都廳堂上李普行所修實錄,今已告訖,所帶都廳堂上之任,依例減下之意,敢啓。傳曰,知道。
金夏材,以兵曹言啓曰,今十二月二十日,前假監役尹東美,自敦化西挾門入來,鳴申聞鼓,事當下該曹推問,而係是朝官,令攸司,稟處,何如?傳曰,允。
又以兵曹言啓曰,今十一月二十日,廣州居趙召史稱姓女人,自敦化西挾門入來,鳴申聞鼓,依定式下該曹推問,何如?傳曰,允。
同副承旨金勉柱疏曰,伏以臣之偏母,年近七旬,素抱員疾,居常凜綴,風眩痰滯之症,少失調將之方,則每當寒節,如期輒發矣,近因時候之乖常,重冒毒感,又添食滯,舊痾新,一時竝作,累日彌苦,轉側須人,臣於昨日申後,蒼昏歸省,則諸般症形,比前尤谻,胸膈煩憫,達夜失睡,飮啖全却,神昏氣鑠,時日之內,無望差減,臣方焦遑罔措,左右扶將,實無暫捨供劇之勢,不得已曉未仕進,方切悚蹙,天牌踵臨於此際,義分固重,而情私亦迫,隨詣闕外,胃夜違傲,敢陳短章,疾聲呼籲。伏乞天地父母,俯垂矜察,亟遞臣職,以便救護,仍治臣瀆擾之罪,以肅朝綱,千萬幸甚。省疏具悉。爾其勿辭,救護母病。
已亥十一月二十日巳時,上御誠正閣。左承旨入侍時,左承旨徐有防,假注書李錫夏,記事官金健修·鄭東浚,以次進伏訖。上曰,注書出去,宣傳官一員,使之待令於閣外,騎郞發牌,今日內弓房等第時,靑陽門近處,雜人嚴禁事,分付,可也。賤臣,承命出來,分付後還入,上曰,承旨持標信,出給宣傳官禁軍及扈衛軍官,今日試射事,分付,而同副承旨牌招,可也。同副承旨牌招。出榻敎諸臣以次退出。
己亥十一月二十日酉時,上御誠正閣。禮房承旨入侍時,左承旨徐有防,假注書李錫夏,記事官金健修·鄭東浚,以次進伏訖。上命書傳敎曰,內弓房弓子,年例等第時,扈衛軍官閑良李永植,柳葉箭一巡邊四中,金天夢三中四分,竝依例直赴殿試,禁軍出身洪梜,三中四分,似當邊將除授,而聞是宣薦云,待準朔相當職調用,駕前正憲李載弘,三中五分加資,又命書傳敎曰,內弓房弓子,年例等第時,別軍職姜五成,片箭二中,依例加資,武藝別監兼司僕朴枝萬二中,亦爲依例直赴殿試,上曰,注書出去,今日奎章閣一提學入來時,校正冊子,持入,可也。賤臣承命出問後,還奏曰,聞本閣入直官言,則未及盡爲校正,不成冊子云,故不得持來矣,上命退,諸臣以次退出。
上在昌德宮。停常參·經筵。
徐有防啓曰,明日常參·經筵取稟。傳曰,停。
李義弼啓曰,大司憲趙時俊,牌招未下,執義兪彦鏶,掌令金鍾厚在外,掌令申致權,持平沈樂洙·尹得孚,牌招未下,今日以監察茶時之意,敢啓。傳曰,知道。
徐有防啓曰,大提學黃景源牌不進推考傳旨,今方捧入矣,前後飭敎,不啻嚴截,而日事違召,終不膺命者,揆以事體,極爲未安,更卽牌招,何如?傳曰,允。
傳曰,輪對官入侍。
備忘記,今日賓廳講書日次,該房承旨,將至厥參而不請牌招,近者玉堂番次苟簡,行公館官,無故請告而曲循捧單,俱非院長之責乎?都承旨徐有慶,從重推考,該房承旨金勉柱,卽爲牌招擧行,修撰朴天行呈辭勿施,亦卽牌招察任。
傳于李義弼曰,召對爲之。
徐有防啓曰,大提學黃景源牌不進推考傳旨,今方捧入,而前後申飭之下,如是違牌,尙不擧行,事體所在,誠極未安,更卽牌招,何如?傳曰,允。
傳于朴祐源曰,戶房承旨入侍。
徐有防啓曰,大提學黃景源,再牌不進推考傳旨,今方捧入,而又復違牌,無意膺命,事體道理俱涉未安,所當更請牌招,而係是一日三牌,何以爲之?敢稟。傳曰,更爲牌招。
金勉柱,以兵曹言啓曰,今十一月二十一日,武臣賓廳講書時,都摠府經歷李義彬,將鑑第二卷不通,部將李顯忠,通鑑第二卷不通,吳鐸將鑑第二卷不通,御營廳哨官李希顔,通鑑第二卷不通,依定式推考警責,何如?傳曰,允。
李義弼,以刑曹言啓曰,因兵曹啓辭,前監役尹東美,鳴申聞鼓,下該曹推問事命下矣,所當卽爲捧供,而尹東美,係是朝官,令義禁府擧行,何如?傳曰,允。
又以義禁府言啓曰,刑曹啓辭內,前假監役尹東美,鳴申聞鼓,所當卽爲捧供,而係是朝官,令義禁府擧行事,允下矣,尹東美,今方待命,卽爲拿囚之意,敢啓。傳曰,知道。
己亥十一月二十一日午時,上御誠正閣。輪對官入侍,召對追後入侍時,左副承旨李義弼,假注書李錫夏,記事官金健修·鄭東浚,宗親府典簿李命圭,議政府司錄白師坤,中樞府經歷徐有龍,忠勳府都事朴宗珪,西學訓導韓啓玉,以次進伏訖。上命輪對官,以次進前,命圭進前,奏職姓名,上下詢職掌遺在訖,上曰,有所懷乎?命圭曰,無之矣。仍退出,師坤,進前奏職姓名,上下詢職掌遺在訖,上曰,有所懷乎?師坤曰,無之矣。仍退出,有龍進前,奏職姓名,上下詢職掌遺在訖,上曰,有所懷乎?有龍曰,無之矣。仍退出,宗珪進前,奏職姓名,上下詢職掌遺在訖,上曰,有所懷乎。宗珪曰,無之矣。仍退出,啓玉,進前奏職姓名,上下詢職掌,啓玉曰,職則訓導儒生,而名存實無矣。上曰,何以謂名存實無耶?啓玉,囁嚅良久,奏語顚錯,義弼曰,西學訓導韓啓玉職掌詢問之下,奏對顚錯,推考警責,何如?上曰,勿推,可也。出擧條下詢遺在,啓玉曰,無之矣。上曰,有所懷乎?啓玉曰,無之矣。上曰,此後則以汝所知訓導儒生,可也。仍命啓玉退出,上曰,注書出去,召對官,勿爲習講,卽爲入侍事分付,可也。賤臣承命出來,與侍讀官權以綱,檢討官朴天行,參贊官金夏材偕入進伏,上命義弼先退,以綱讀奏陸宣公奏議第三卷,自右臣伏見陛下,每垂睿心,止豈不曰,昧理而好諛乎?上曰,文義陳之。以綱曰,備邊養兵之方,莫要於儲蓄軍糧,以晁錯安邊之策,充國屯田之議見之,莫不以積穀爲務,蓋兵食足,然後攻守得其宜,古人所謂足食而足兵者,誠爲備邊之長策也,然而足食之方,在於兵農,措置之術,在於得將,苟不擇人而任之,則儲積之穀,無以典守,而必至於損耗匱竭之境,然則將得其人,而後始可論足食足兵之道矣,伏願於此留意焉。天行曰,足食之要,上番旣已仰達,而足食非但爲備邊之長策,雖以國內言之,亦不可無儲蓄,蓋臨亂足兵之道,在於平時養民,養民之道,當以儲蓄爲先務,若國無儲蓄而猝値水旱爲災,則已失安養民生之道,尙何望其臨亂而足兵也哉?伏願於平日無事之時,深軫積穀養民之道焉。上曰,所陳好矣。天行曰,和糴之規,就穀賤處增價而買,以利農民,就穀貴處減價而賣,以救荒歲,此卽常平之法,而聞近年以來,均廳貿米,例就庫中之米,增價買取於貢人處,此雖取便儲蓄之意,都民生計,專在於市直之登降,市直登降,又在於貢役價之逐等計給,而一自以錢給貢之後,貢人雖得增價之利,市直日漸翔踊,卽今都下民情,未免渴急,若到明春,則其爲遑急,又將有倍於今矣,今年穡事稍登,外邑之民,擧有向蘇之望,而都下之民,獨不知豊歲之樂,實爲矜悶,臣謂今後,則該廳庫貿米之規,永加禁斷,然後庶爲都民支保之一端矣。上曰,所奏正合予意,方欲另下傳敎,依此,分付,令該衙門,參量擧行,可也。夏材曰,下番儒臣所奏,誠切中時弊矣,夫子云去兵而不去食,去食而不去信,孟子亦曰,天時不如地利,地利不如人和,蓋以兵而言,則食爲重,以財而言,則信爲重矣,後世掌財賦者,寢失其道,每多損下益上之患,尋常竊嘆,以近事言之,荐歉之餘,今歲稍登,八方之民,庶有少蘇之望,而一自均廳貿米之後,市價踊貴,都民不知豊歲之樂,頃以軍餉米停運事,辭敎懇惻,曲察民情,孰不欽仰,而小民認以惠廳貿穀之停罷,始皆歡欣,終則缺望自今明飭有司,俾有闊狹之道,然後都民可蒙實惠而有同豊之樂矣。上曰,依爲之。出擧條上曰,下番儒臣所奏,誠好矣,日前使之摘奸米廛,則市直之登踊,已過一貫錢云,今則都民,無豊歲之樂矣。天行曰,貢人獨以爲利,而都民皆被其害矣。上曰,注書出去,戶曹及惠廳郞廳發牌,問一朔貢物分給之數,平市及漢城府郞廳發牌,問各穀市直之多少以稟事,分付戶房承旨,可也。賤臣承命出來,分付後還入,上命書傳敎曰,玆事前此欲爲提敎,使之往審市廛,則秋後一包踊價,其數不些,雖知惠局此擧,出於嗣歲之憂,而不可無闊狹之政云矣,又於講席,旣有筵臣之奏,豈可徒從其言,不改其弊乎?大抵貢等之不以本色米上下者,在貢人雖無所失,在都民必有豊年,不如歉歲之嘆矣,且儲貢等當給之米,雖典料販有異,若其官權其利,民受其弊,固自如矣,況荐凶之餘,今歲幸不至大歉,而都民又不得樂歲之飽,是誠不忍人之政也,以此意,分付給貢衙門,須悉此意,莫或膠守儲穀之例,俾都民,得無咨嗟之怨,仍命退,諸臣以次退出。
己亥十一月二十一日申時,上御誠正閣。戶房承旨入侍時,右承旨朴祐源,假注書李錫夏,記事官金健修·鄭東浚,以次進伏訖。上曰,軍士房承旨在院乎?祐源曰,俄已申退矣。上命書傳敎曰,近來政院古規掃如,惟是四入一出之規,猶謂之至今存,則未準做度之下位,無端申退,而許多右位,未嘗有執言者,諸承旨推考,此雖小事,卽是愛其禮之意也,同副承旨金勉柱,亦爲推考,卽爲牌招追省記入直,仍命退,諸臣以次退出。
上在昌德宮。停常參·經筵。
徐有防啓曰,明日常參·經筵取稟。傳曰,只朝講。
李義弼啓曰,大司憲趙時俊,牌招未下,執義兪彦鏶,掌令金鍾厚在外,掌令申致權,持平沈樂洙·尹得孚,牌招未下,今日以監察茶時之意,敢啓。傳曰,知道。
徐有慶啓曰,左副承旨李義弼,今日不爲仕進,卽爲牌招,何如?傳曰,允。
金勉柱啓曰,明日朝講,兩司當爲進參,除在外陳疏入啓外,竝待開門牌招,以爲推移入侍之地,何如?傳曰,允。
傳于金勉柱曰,同副承旨入侍。
金勉柱啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
徐有防,以禮曹言啓曰,來十二月初九日,景慕宮臘享祭親行時,省牲省器,依例以親臨磨鍊擧行乎?敢稟。傳曰,知道。
金勉柱,以御營廳言啓曰,去夜二更量,可譯院正趙重澤犯夜被捉,依例移送該府之意,敢啓。傳曰,知道。
又以義禁府言啓曰,因御營廳啓辭,去夜二更量,犯夜被捉人司譯院正趙重澤,移送該府事,知道啓下矣。趙重澤,今方待命,卽爲拿囚之意,敢啓。傳曰,日寒如此,滯囚可㦖,分揀放送。
己亥十一月二十二日午時,上御誠正閣。同副承旨入侍時,同副承旨金勉柱,假注書李錫夏,記事官金健修·鄭東浚以次進伏訖。上命勉柱,讀吏曹判書宋德相上疏訖,上曰,承旨今日入直乎?勉柱曰,然矣。上曰,注書出去,待敎召入,可也。賤臣承命出來,待敎徐龍輔召入進前,上命書傳敎曰,騎馬二匹立之,仍命龍輔·東浚,分往闕外各司入直人,摘奸以來,命退,諸臣以次退出。
上在昌德宮。停常參·經筵。
徐有防啓曰,明日常參·經筵,取稟。傳曰,只朝講。
又啓曰,卽者奉敎徐龍輔,謂有親病,陳疏徑出,原疏纔已捧入矣,所當卽捧禁推傳旨,而此與無端徑出有異,推考警責,何如?傳曰,允。
金勉柱,以都摠府言啓曰,今日入直內三廳武兼禁軍及軍兵等,中日習射,請出標信。傳曰,日寒若此,停。
李義弼啓曰,合辭方張之時,許久闕啓,事甚未安,兩司諸臺,旣有只推之命,竝卽牌招,大可憲趙時俊,一體牌招,何如?傳曰,允。
徐有防啓曰,朝講經筵,當爲備員,而知經筵蔡濟恭未肅拜,黃景源兼帶未肅拜,同經筵金鍾洙·兪彦鎬在外,知經筵李福源,同經筵李普行,病不來,莫重朝講,無進參之員,事甚未安,未肅拜懸病人員,竝推考警責,仍卽牌招,以爲推移入侍之地,何如?傳曰,允。
以大司諫徐有元,正言李濟萬,掌令申致權,持平沈樂洙·尹得孚等牌不進罷職傳旨,傳于徐有防曰,只推。
徐有防啓曰,今日朝講,時刻已過,經筵及兩司不備,依例頉稟之意,敢啓。傳曰,知道。
又傳曰,禮房承旨入侍。
徐龍輔有頉,代以徐鼎修爲假注書。
金勉柱啓曰,假注書徐鼎修,時無職名,令該曹依例付軍職,冠帶常仕,何如?傳曰,允。
金勉柱啓曰,禁衛營從事官來言,今日本營軍兵,日次私習云矣,敢啓。傳曰,停。
金勉柱啓曰,御營廳從事官來言,今日本廳軍兵,日次私習云矣,敢啓。傳曰,停。
朴祐源啓曰,明日朝講爲之事命下,而經筵兩官·兩司諸臺,因大臣箚子,方在罷職現告中,或在外或陳疏受由,或疏批未下,無他推移備員之道,何以爲之?敢稟。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,右承旨朴祐源進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任,以李鎭衡爲大司憲,林鼎遠爲大司諫,尹弼秉爲掌令,黃昇源·嚴思憲爲持平,趙鼎鎭爲正言,洪樂性·金華鎭爲知經筵,李鎭衡爲同經筵,金鍾秀爲禮曹判書,李衍祥爲工曹判書,李重祜爲判義禁,李明中爲同義禁,任希敎爲兵曹參判,李儒慶爲兼東學敎授,別軍職姜五成,折衝今加嘉善,內弓房弓子年例等第時,片箭二中,駕前李載弘正憲,今加崇政,內弓房弓子年例等第時,柳葉箭三中已上,加資事承傳。
兵批,兼判書具允鈺進,參判未差,參議兪恒柱入直進,參知李亨元病,同副承旨金勉柱進。以李潤禧爲內禁將,成玉爲兼司僕將,李彦邦爲五衛將,李邦祚爲忠翊將,尹尙東爲文兼,副司直趙重晦。
傳于金勉柱曰,詞訟劇地堂上,不可不備,判尹右尹之代,今日政差出。
吏批,再度,以洪樂性爲漢城判尹,鄭晩淳爲右尹。
金勉柱啓曰,明日朝講次對,兩司當爲進參,今日政新除授臺諫,竝待開門牌招,以爲入侍之地,何如?傳曰,允。
傳于金勉柱曰,坐直承旨竝入侍。
左議政洪樂純箚曰,伏以今日朝講,以經筵兩司之不備,未免停輟,噫君德成就,專在經筵,自古人臣之愛其君者,以講學爲第一急務,今我聖上,早寤而晨興,不自滿暇,當此祈寒,開講有命,典學之誠至矣,臣不勝歡忭欽誦,而經筵之臣,兩司之官,一皆不進,致使勤礪之聖心,徒歸虛佇,可勝歎哉?臣於初筵,以特進官之互相推委巧避,請加申飭,而曾未幾何,又復如此,今日紀綱,誠末之余何,臣謂經筵兩司,衆所共知情勢實病外,無故不參者,竝罷職,以警日後,在外經筵,亦爲嚴飭上來,可也。取進止。答曰,省箚具悉卿懇。經筵及兩司事,所請果是,竝依施,而其中不參人員,未知情病之何居,此則自政院,區別捧傳旨,宜矣,此批答,遣史官傳諭于左議政。
司諫李東郁疏曰,伏以臣本以鹵質,濫蒙洪造,前後踐歷,罔非踰分,絲毫蔑補,愧懼徒積,迺者薇垣除旨,遽下於合辭方張之時,義重沐浴,顚倒出肅,而曠日虛縻,深切悚恧,第臣有情私之萬萬煎迫者,臣母年今七十有七矣,素抱貞疾,居恒懍綴,近因日氣之不調,重添感冒,寒熱迭攻,精神昏瞀,食飮金却,委頓床玆,臣以終鮮之身,左右扶將,達夜焦遑,以此情理,暫時離捨,斷無其望,今者朝講有命,召牌儼臨,而無路趨承,臣罪至此,益無所逃,玆敢疾聲呼籲於天地父母之前。伏乞聖慈,俯垂矜諒,亟削臣所叨之職,以便救護,仍治臣瀆擾之罪,以肅朝綱,不勝幸甚。省疏具悉。爾其勿辭,救護母病。
獻納趙錫穆疏曰,伏以臣頃於縣道之章,猥陳病情,兼附草草數語,粗伸耿耿一忱,縮伏旅次,恭俟鈇鉞,惟我殿下,聖度天大,不惟不賜譴斥,乃反優容而溫諭之至,有從速察職之敎,臣以草野疎逖,何以得此異渥於聖明之下哉?臣感激隕越,不知措躬之所也,扶舁病軀,僅入脩門,一瞻耿光,是臣至願,且今合辭方張,沐浴義重,章皇出肅,鎭日詣臺,觸冷冒寒,痰癖交谻,竟夕寒戰,達夜咳喘,胸膈刺裂,咽喉結塞,語音難通,顧此病狀,萬無仕進之勢,天牌之下,屢犯違傲,罪上添罪,無地自容,殿下雖天地於臣,父母於臣,何以曲察而矜恕之耶?玆敢冒死哀籲。伏乞聖慈,察而憐之,亟削臣職,仍治臣罪,以安愚分,以肅朝綱焉,臣方控辭乞免,固不敢贅及他說,而病情雖劇,景忱不衰,敢以膚淺之見,仰瀆宸嚴之下。伏乞聖慈垂察焉,臣伏覩我殿下臨御以來,百度維新,敬天之道,愛民之德,靡不用極,而旱澇連仍,無歲不然,轟燁荐疊,無月無之,嗚呼此曷故焉,殿下責躬之辭,足以格天,諸臣進戒之語,足以弭災,而以近日所覩言之,季秋收藏之月,雷聲電光,非一非再,上天譴告,胡至此極,無乃天眷聖智,使之益加敬畏,玉成吾君之德者耶?嗚呼,天視自我民視,天聽自我民聽,目今凶魁逆種,國人皆曰可殺,而殿下之不循輿情,今幾年也,朝野憂危,尙未鎭定,則上天之怒,未或不由於是耶,群下已言之矣,殿下亦知之矣,而終不能快施乾斷,以答天譴,臣竊惑焉,臣不敢知殿下之政令施措,或欠中知之道而然耶,百隷怠慢,未盡董率飭勵之方而然耶,方伯之臣,或未盡宣化之責歟,州牧之官,或失分憂之任歟,名係朝籍而積屈者凡幾人,跡阻天門而淹滯者亦幾人,漆室之中,蔀屋之下,愁阻景色,率多干和,則上天之警,抑亦以是耶?伏願殿下,念哉念哉,臣愚死罪,竊恐殿下聖學雖已高,而誠或有所未盡也,聖德雖已明,而敬或有所未至也,殿下於誠敬二字,眞有所涵養純一之工,則注措施爲之際,動合天心,丕承天棐,而庶幾無災異之警告矣,震之象曰,洊雷震,君子以恐懼修省,臣以爲修省之道,亶在於殿下之誠敬,伏願殿下,益加懋勉,以爲應天之實焉,臣非敢以論人臧否,以塞言責之萬一,而至於守令不稱,尤係生民之苦樂,故玆敢附陳焉。善山府使李命杰爲人庸陋,一政一事,不能自制,殘民受弊,已無可言,而甚至於狎近軍校,專事雜戱,政疵民隱,慢不知爲何事,如此麤悖不法之類,不可置之於字牧之任,成川府使柳義養,往在嶺南,繡衣之行,守令褒貶,已失其宜,卜載隨從,連亘道路,醜詆之言,流聞狼藉,以此觀之,則貪漁虐民,從可知矣,臣請善山府使李命杰,成川府使柳義養,竝施削罷之典,斷不可已也,臣無任。省疏具悉。所陳言甚切實,方思省勉之道,李命杰事,遠外風聞,有難準信,下該府使之覈處,柳義養事,或是久遠之事,又沒模捉之疎,不允,爾其勿辭,從速察職。
己亥十一月二十三日,記事官姜彙鈺。兵曹啓目,永宗僉使許侙,德積僉使韓師謙,德浦僉使金瑞貞,注文前僉使安得文,長峯萬戶陸鴻鎭等,所屬邑鎭試射無分,軍器執頉,竝依大明律杖八十收贖,公罪施行,而喬桐府使李漢泰段,資是二品,臣曹不敢擅便,上裁,何如?傳曰,依此律施行爲乎矣,許侙·韓師謙·金瑞貞,各功減一等爲良如敎。
刑曹罪人安七金更招啓目。傳曰,更良嚴刑,期於得情爲良如敎。
刑曹啓目,以趙召史鳴申聞鼓事捧供,而極涉猥越,原情內辭緣,勿施,何如?傳曰,觀此啓目,趙女之呼冤不無據執,刑曹之防啓,亦有意見是乃,事係變常,議大臣,後日次對時,稟處爲良如敎。
刑曹罪人金廷周更招啓目。傳曰,更良嚴刑,期於得情爲良如敎。
刑曹罪人金奉鎭更招啓目。傳曰,更良嚴刑,期於得情爲良如敎。
刑曹罪人李千奉,加刑啓目。傳曰,更良嚴刑,期於取服爲良如敎。
刑曹罪人朴加刑啓目。傳曰,更良嚴刑,期於得情爲良如敎。
刑曹罪人金龍河加刑啓目。傳曰,更良各別嚴刑,期於得情爲良如敎。
刑曹,罪人李光點,加刑啓目。傳曰,更良各別嚴刑,期於得情爲良如敎。
己亥十一月二十三日辰時,上御誠正閣。禮房承旨入侍時,左承旨徐有防,假注書李錫夏,記事官金健修·鄭東浚,以次進伏訖。有防曰,今日朝講有命,而經筵多官,未知情勢與實病之如何,而無一人入來,以至於本院請牌,過時頉稟之境,法講事體,本自不輕,法講之中,朝講尤重,而終以應參人不備,講筵之因此停止者,揆以道理,極爲未安,經筵不入來者及未及入來者,一倂從重推考,至於兩可之一齊違牌,無端不進者,亦涉未安,有親病實故人及疏批未下外,倂一體從重推考,何如?上曰,依爲之。出擧條上曰,注書出去,玉堂故事中,無經筵官停講前例,詳考以來,可也。賤臣承命出來,考見後還奏曰,取見故事,則經筵頉稟下小註,有曰,經筵官有故,停而已矣,上命退,諸臣以次退出。
己亥十一月二十三日申時,上御誠正閣。坐直承旨入侍時,右承旨朴祐源,同副承旨金勉柱,假注書李錫夏,記事官金健修·鄭東浚,以次進伏訖。上曰,山林隱卒謄錄中,有可考之例乎?祐源,奉進謄錄抄啓曰,故贊成朴弼周,故執義宋能相,皆是可考之例,而第其官位有稍尊稍卑之分,其他無相當可考之例矣。上命書傳敎曰,已自初筵,雖知衰病,不料遽聞卒逝之報,予庸䀌傷,隱卒之典,不可視同常例,卒參判金亮行家,原致賻外,參酌加數,令該曹,考例擧行,又命書傳敎曰,觀此謄錄抄啓者,與故贊成朴弼周,資不及數階,宜有差等,又與故執義宋能相之例太少,就其中,自該曹,裁量磨鍊,輸送事,分付,又命書傳敎曰,向因領相之奏,以簽丁之虛實相蒙有査正之敎,而本司紙尾,以擧行後狀聞爲說,而及見祗受狀啓,則結語只曰修成冊報備局云云,與當初以狀聞事分付之意,大段逕庭,此雖小事,外藩慢忽之習,亦足可見,慶尙監司洪樂彬,從重推考,此狀啓還下送,使之更爲修正以啓,以政院啓辭,命書傳敎曰,在外人及受由人員許遞與未差之代,政官牌招開政,又命書傳敎曰,再明日次對,進定於明日,上曰,同副出去政官牌去來,催促,可也。勉柱先退,祐源讀刑曹公事,仍判下,上命退,諸臣以次退出。
上在昌德宮。停常參,只朝講。
徐有防啓曰,明日經筵,取稟。傳曰,停。
又啓曰,今日朝講爲之事命下,而經筵二員未差,知經筵黃景源·洪樂性·金華鎭病不來,李鎭衡,臺諫,莫重朝講,無進參之員者,事甚未安,未肅拜懸病人員,竝推考警責,仍卽牌招,以爲推移入侍之地,何如?傳曰,允。
傳于金勉柱曰,大臣·備局堂上引見。
傳于徐有慶曰,經筵前望單子入之。
同經筵前望單子入之,以李衍祥·鄭尙淳落點。
傳于徐有慶曰,新除授同經筵,先入侍後謝恩。
以大司諫林鼎遠牌不進罷職傳旨,傳于徐有防曰,只推,更爲牌招。
以持平嚴思憲牌不進罷職傳旨,傳于徐有防曰,只推,更爲牌招。
以大司諫林鼎遠再牌不進罷職傳旨,傳于金勉柱曰,只推,更爲牌招。
備邊司薦望,以金鍾秀爲守禦使。
金勉柱啓曰,新除授守禦使金鍾秀,時在京畿廣州地,密符傳授,一時爲急,斯速乘馹上來事,下諭,何如?傳曰,允。
傳于徐有慶曰,本邑憐於彼國,非年紀强壯,資望鍊塾者,則不可輕授,而今此擬望,太欠商量,使之更望以入。
有政。吏批,判書宋德相在外,未肅拜,參判兪彦鎬陳疏下鄕,參議鄭元始進,行都承旨徐有慶進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。
又啓曰,會寧府使,今當差出,而當品中擬望之人乏少,堂上閫帥及曾經閫帥,竝擬,何如?傳曰,允。
又啓曰,會寧府使,今當差出,而擬望之人乏少,同道及他道兵使,竝擬,何如?傳曰,允。
以李一曾爲司諫,姜爲正言,李達秀爲會寧府使,知經筵鄭尙淳,同經筵金華鎭,竝單付。
兵批,兼判書具允鈺進,參判任希敎病,參議兪怕柱入直進,參知李亨元病,同副承旨金勉柱進。以吳載熙爲南兵使,守禦使金鍾秀,副護軍李東郁,副司果金敍九,副司正徐鼎修,竝單付。
傳于金勉柱曰,南兵使今日政差出,當日辭朝。
又傳曰,會寧府使,除辭朝赴任事,卽爲行會。
傳于金勉柱曰,日寒若此,軍兵日出時待令事,分付。
傳于徐有防曰,以文衡之不備,莫重誌狀,其可踰歲乎?文衡圈點,當日爲之。
徐有防啓曰,文衡圈點,當日爲之事,命下矣。時原任大臣,前大提學,政府西璧六卿·判尹,卽爲牌招,使之擧行,何如?傳曰,允。
傳于徐有防曰,前大提學牌招,使之斯速會圈。
徐有防啓曰,前大提學黃景源牌不進推考傳旨,今方捧入矣,文衡圈點,旣有成命,大臣諸宰,皆會賓廳,而如是違召,不卽擧行,事甚未安,更卽牌招,何如?傳曰,更爲牌招。
金勉柱啓曰,前前大提學徐命膺牌不進推考傳旨,今方捧入,而特敎之下,如是違召,不卽擧行,事甚未安,更卽牌招,何如?傳曰,允。
又啓曰,前前大提學徐命膺,再牌不進,推考傳旨,今方捧入,而成命之下,連事違召,尙不擧行,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于金勉柱曰,大提學前望單子入之。
傳于徐有防曰,大提學待下批,卽爲牌招。
大提學前望單子入之,以徐命膺落點。
金勉柱啓曰,明日大駕詣泰寧殿後,王大妃殿·惠慶宮問安,何承旨進去乎?敢稟。傳曰,左副承旨進去。
徐有慶,以吏曹言啓曰,明日擧動時,左右通禮,不可不備員,而左通禮宋樂呈辭在外,今姑改差,其代,口傳備擬以入之意,敢啓。傳曰,知道。
吏曹口傳政事,以尹行晉爲左通禮。
傳于徐有慶曰,吏曹假郞廳之罪,非今斯今,汰去。
以吏曹假卽廳朱萬离汰去傳旨,傳于金勉柱曰,聞是遐方人云,此傳旨姑置之。
傳于徐有防曰,禮房承旨入侍。
金勉柱啓曰,領議政徐命善,左議政洪樂純,有稟達事,來詣請對矣。
徐有慶,以吏曹言啓曰,軍資監正李昌漢呈狀內,身病甚重,勢難察任云,洪忠道都事柳協基呈狀內,身病甚重,勢難往赴云,竝依例改差,何如?傳曰,允。
金勉柱,以兵曹言啓曰,今十一月二十五日,泰寧殿擧動時,本曹補把京畿驛馬十五匹,依例入把之意,分付本道,何如?傳曰,允。
又以兵曹言啓曰,今月二十五日,上番騎兵點考日次,而動駕相値,以二十六日退行之意,敢啓。傳曰,知道。
又以兵曹言啓曰,禁軍來春夏等祿試射時,未畢試兼司僕羽林衛四番,明日動駕相値,以二十六日設行之意,敢啓。傳曰,知道。
又以兵曹言啓曰,明日大駕詣泰寧殿展拜時,以何營軍兵隨駕,何營軍兵留陣,而隨駕禁軍馬步軍,以幾番幾哨磨鍊乎?敢稟。傳曰,禁衛營隨駕,而騎士二番,步軍四哨磨鍊,日寒如此,餘營竝勿留陣留營,禁軍則與入番番準三番隨駕,餘亦勿爲留營。
又以禁衛營言啓曰,明日大駕詣泰寧殿擧動時,本營隨駕,而騎士二番,步軍四哨磨鍊事,命下矣。出番鄕軍,只爲三哨,西營及外各處入直軍,除標信出用,以充四哨之數,還宮後,還入直之意,敢啓。傳曰,知道。宿衛撤罷之後,宮城內外軍兵,凡有進止,率皆請出標信,可也。且除標信之例,雖曰,有之,安可襲用於今日乎?今此調發入直軍兵草記,旣無特敎,又無兵曹傳關,而直請除標信者,不已妄率乎?
金勉柱啓曰,軍兵進止,所關不輕,而卽伏見禁衛營隨駕軍兵磨鍊草記,則以入直軍之除標信出用云者,未知謬例之如何,而事涉輕率,致勤聖敎,撜以師律,不可無警,該營大將,從重推考,何如?傳曰,允。
李義弼,以義禁府言啓曰,明日擧動時,各差備都事,當爲備員,都事沈亮賢在喪代,卽令該曹,口傳差出,以爲分排之地,何如?傳曰,允。
徐有慶啓曰,卽者吏曹郞廳來言,因義禁府草記,都事沈亮賢在喪代,令該曹口傳差出事,允下矣。判書宋德相在外不得擧行云,何以爲之?敢稟。傳曰,令次堂擧行。
吏曹口傳政事,以丁志德爲義禁府都事。
修撰嚴思晩疏曰,伏以臣有至懇至切之情,一欲仰首鳴號於孝理之下,而嚴畏怵愓,趑趄囁嚅者久矣,蓋臣於年前,幸蒙聖恩,獲遂便養之願,闔門感祝,圖報無階,而今又煩瀆天聽,極涉猥越,且臣母病中,每語臣曰,貧病分也,以螻蟻微命,再干天恩,義有所不安,臣由是益惶恐不敢言,而第伏念聖化方暢,與天同大,無物不獲,有願必遂,況又前輩之爲親乞養者,不以屢瀆爲嫌,則臣何敢徒畏分義,終自阻於仁覆之天哉?臣母今年七十有六矣,十年貞疾,床第爲命,而臣謀生甚疎,家計旁落,饘粥常患乏資,藥餌尤難及時,將攝易失,其宜元氣無以扶接,有子如此,寧欲無生,臣本兄弟三人,伯兄早歿,仲兄出繼,扶將調護,惟臣一身,而臣母積衰癃痼之中,聰明全減,以臣爲耳目,轉側不便,以臣爲手足,顧臣情理,實無離捨供職之勢,而一鎖禁直,不得以時歸省,每每請急,亦甚兢惶,黽勉奔走,冞增迫隘,臣情到此,其亦慼矣,若蒙錫類之聖渥,許臣一小縣,得以將往,則致養晨夕,少答劬勞之恩,殫心芻牧,庶效涓埃之報,玆敢披瀝肝血,冒瀆宸嚴,伏乞天地父母,特垂俯諒,俾伸至願,千萬幸甚,省疏具悉。疏辭,下該曹稟處。
左參贊黃景源疏曰,伏以臣伏蒙聖恩,特解文衡,仍令臣,來詣朝堂擧代者,凱澤旁流,曲錫鐫免,嚴召狎至,敢不祗承,然臣始以擧代事,爲大司諫李義翊所論斥,顧安敢復詣朝堂,擧文衡哉?然臣竊有耿耿於心者,曩者原任大提學李徽之,出按關西,爲臣言曰,肅廟丁丑文衡圈點時,擧休退臣朴世堂,夫世堂,其身已退,而其名列於圈點者何哉?擧急有勇退之臣,所以扶世敎也,洪國榮急流勇退,此一着,尤高於人,他日可授文衡者,卽其人也,旣入告於聖上故言之耳,臣亦心諾,國無文衡則已矣,苟有之,舍是人而孰爲之也?今文衡擧代之命,又及於臣,雖以情勢,不敢復詣朝堂,而文苑公議,亦不可廢也,臣伏聞故大提學尹鳳朝,以情勢不詣朝堂,而上疏擧南有容,臣旣有耿耿於心,而不上陳,是負心也,故竊附鳳朝故事,冒陳一言,伏惟聖明裁處焉。答曰,省疏具悉。疏薦事,寔循文苑故事,然此宰臣之遐心,無可挽之望,倀倀于中,實難爲懷也。
奉敎徐龍輔疏曰,伏以臣,卽接家信,臣母所患寒感,朝來越添,委頓床席,症形況劇云,臣得聞此報,方寸煎灼,他不暇顧,忙陳短章,徑出禁扃。伏乞聖慈,俯垂鑑諒,亟遞臣所帶之職,以便救護,因治臣擅離之罪,以肅朝綱,千萬幸甚。省疏具悉。爾其勿辭,救護母病。
副應校趙尙鎭,持平嚴思憲,副校理李儒慶·權以綱,獻納趙錫穆,正言趙鼎鎭,修撰嚴思晩·朴天行,副修撰李命勳啓曰,請亟寢鄭致達妻,減死安置之命,快正王法,以洩神人之憤。請放歸田里罪人金相福,亟令王府,拿鞫嚴問,快正王法。請還寢遠竄罪人韓翼謩金吾草記勿施之命,仍施遠竄之典。請黑山島定配罪人龜柱,亟加嚴鞫,快正王法。答三司曰,不允。措辭見上
持平嚴思憲,獻納趙錫穆,正言趙鼎鎭啓曰,請濟州牧移配罪人敬彬,熊川縣定配罪人成運,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂絶島定配之命,仍令王府,嚴鞫得情。請還寢李觀源定配之命,仍令王府,嚴鞫得情。請遲晩後物故罪人啓能,亟施拏籍之典。請令王府,一依古典,趾賊之凶種年未滿者,待其稍長,卽施邦刑,俾絶凶逆易種養禍之患。請物故罪人志恒之支屬,應坐者絶島散配。答兩司曰,不允。措辭見上
持平嚴思憲啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪〈人〉金漢耆,亟施竄配之典,請海南縣竄配罪人金載順,亟令王府,設鞫嚴〈問〉。請三水府定配罪人洪達洙,亟令王府,更加嚴鞫,依律處斷。請長鬐縣遠竄罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請旌義縣減死安置罪人興老,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。答府曰,不允。措辭見上
正言趙鼎鎭啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請南海縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪〈人〉安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,依律處斷。請鎭海縣定配罪人埏,亟令王府,拿鞫得情,施以當律,其應坐支屬,不可遠地散配而止,亦竝施絶島散配之典。請順海,亟令王府,刻期發捕,嚴鞫得情。請李璟·金默行·兪纘柱·韓後良·金奎五等,竝令王府,嚴鞫得情,快正王章。請申大年亟施屛裔之典。請定配罪人元榦,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施拏籍之典,新除授掌令尹弼秉,時在京畿抱川地,持平黃昇源,時在高陽地。請竝斯速乘馹上來事,下諭。答院曰,不允。下諭事,依啓。
己亥十一月二十四日,記事官姜彙鈺。義禁府,以尹東美鳴申聞鼓事,捧供而所供如此,上裁,何如?啓目。傳曰,本事旣無關係丹書,則申釋與否,元非可論兺不喩,蓋此肯䋜,專在首發,而渠父又不過隨參人則似無可以更有呼寃之端也,以此意分付爲良如敎。
己亥十一月二十四日辰時,上御誠正閣。朝講次對,同爲入侍時,領事洪樂純,同知事李衍祥,特進官李命植·鄭晩淳,參贊官徐有防,侍讀官權以綱,檢討官朴天行,正言趙鼎鎭,假注書徐鼎修,記事官金健修·鄭東浚,領議政徐命善,行知中樞府事具善復,刑曹判書鄭尙淳,右參贊鄭光漢,工曹判書李衍祥,行副司直李邦一,行大司成李命植,行副司直鄭民始,江華留守李性源,同副承旨金勉柱,事變假注書安策,以次進伏訖。上進講論語,讀前受音,自子曰躬自厚,止不以人廢言,以綱進讀,自子貢問曰有一言,止是謂過矣,上又讀新受音訖,以綱曰,終身行之之道,百行全備,然後可以日用不渴,而聖人拈出恕之一字,以答子貢之問者,恕是求仁之方,仁是包括百行,故聖人必以恕字工夫,爲終身行之之一字符者也,然而推己及人之工,必克祛己私而後,可以得求仁之方,如或物我之心,往來於方寸,則非恕字之工矣,聖念如欲體認於恕字之義,則先察公私之分,是臣區區之望也,忍字之工,卽是含容之意,而最是下工之難處,故忍之爲德,古人有訓,百忍工夫,九世同居,凡人居家之法,尙懋此忍字之工,況人君居至尊之位,日御萬機,凡諸小細之節,忍耐不得,則豈不有欠於大聖人作爲耶?伏願深留聖意焉。天行曰,恕字,上番以爲仁之方爲達好矣,然恕是忠之推也,若不忠以爲本,徒務爲恕,則殆同無質之文,不可謂之恕矣,故曰,主忠信,必須用力於忠,然後自然推以及物,此等處,先後本末之序,不可不審也,又曰,直之義大矣,凡人有生之初,天理渾然,直之外,豈有他哉?惟其私意參錯,然後始爲不直,故曰,順理之謂直,父慈子孝,君義臣忠,皆直而已,順是以往,百事皆然,此等處,各別體念,凡於政令施措之間,動靜語默之際,毋或有一事之不順理,深有望焉,好惡之道,學者或失其正,則其害止於一己之是非不明,而人君不察於朱紫苗莠之辨,不得好惡之正,則世道之汚隆,國家休戚係焉,可不懼哉?然其所以能得好惡之正,亦在此心之鑑空衡平,無一毫私意之蔽,然後能見好惡之實,此等處,留意體念是望。上曰,諸臣以次陳文義可也。樂純曰,上下番所奏,誠好矣,蓋恕字工夫,必無一毫私意,然後可以一出於公而純乎天理矣,聖學高明,有不待加勉,而必以克去己私爲工夫焉,伏聞殿下,自在春邸時,以克字上工夫,爲省察第一方,而人之所難克者私也,必無間斷,俾有終始如一之效焉,聖人之道,善善長而惡惡短,天道固亦如此矣,殿下仁愛非不過矣,而必於此,益加工夫焉。衍祥曰,恕字之義,諸臣皆已敷陳,而此處工夫,當如絜矩章所謂前後四方,均齊方平,然後可矣。命植曰,直字之義大矣,天地之所以爲天地,聖賢之所以爲聖賢,皆不過一直字,此等處,可以推類而體認之矣。晩淳曰,夫子之道,忠恕而已,必於恕字,益加勉之焉。有防曰,恕字上,反復問難,誠好矣。鼎鎭曰,臣則別無可達者矣。上曰,道出於天,本無形體,而人之日用當然之則,卽是道也,然今於人能弘道之文,外面驟看,則似謂道之或大或小,有若在於人之工夫者然,是可怪也。以綱曰,道體如天,非人所可大小,而蓋修道而至於火燃泉達,則可謂人能弘道也。上曰,道者,卽天理當然之則,而人物之生,亦皆此理也,然而人之善惡,則雖在於人,而道之本體,何嘗有弘與不弘乎?天行曰,道則無形體,人則有作爲,故謂之弘道,而道豈有大小乎?以綱曰,人能推此理而擴充之,則道自至於弘矣。上曰,經筵先退,命書傳敎曰,每因未遑,迄不行焉,奉安展禮之節,當下敎,明日當詣泰寧殿所奉處,該房知悉,命善等進前曰,日間聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。命善曰,近日日氣極寒矣。上曰,冬煖乖候,以是爲悶,近日則頗爲寒慄,殊可幸也。命善曰,當此極寒,明日擧動,誠可悶矣。上曰,每値有事,尙此未遑,今始爲之矣。樂純曰,日高後出宮,則,似好矣。上曰,然則出宮時刻,以巳初初刻爲之,可也。命善曰,此慶尙監司洪樂彬狀啓也,以爲安東縣才山等三面宮房折受火田及辛卯査報挾續加耕之混入元結者,摘奸打量,各別査實,則火田合爲一百四結三十九負四束內,時起爲六十二結九十三負二束,陳廢爲四十一結四十六負二束,隱結八百結內,陳頉爲四百六十二結六十二負五束,時起爲三百三十七結三十七負五束,而火田移屬宮房之後,一依初年執摠元定稅錢,年年準式,毋得加減,此爲峽民難支之端,毓祥宮火田陳頉十七結十七負五束,淸衍郡主房火田陳頉,二十四結二十八負七束,特爲除減,時起稅錢,則一依他宮房無土免稅例,自該邑,上納戶曹,自戶曹移送該宮,宮差之收斂一款,永爲革罷,而至若査結,或以挾續,或以加耕,混錄元結,終至白徵之境,其在恤民之政,誠爲哀矜,今番査頉四百六十二結六十二負五束,亦宜有釐正之擧,請令廟堂,稟處矣,火田之混徵陳起,査結之竝錄挾加,久爲痼弊,至登繡啓,而道臣之査實論啓,今又如此,在朝家軫恤民隱之道,不可不一番釐正,竝依狀請施行,何如?上曰,依爲之。出擧條命善曰,此戶曹判書金華鎭上疏也,其一餉廳創設以來,劃付屯田七千餘結,而目下收稅,未滿二千結,一年所捧,不能當一年之用,爲先嚴飭守令,考案踏驗,修報其陳起,發遣郞廳,抽牲摘奸,或以有爲無,以起爲陳之處,則論以隱結犯用之律,其納稅之規,作米處,使之舡運,作木處,使之陸運,一體入錄於每年收租案,趁限上納之意,嚴立科條,成出節目事也,餉廳之新舊屯結,其數本自不少,而不善收拾,漸致減縮,以至所捧不能當所下之境,事之無實,孰甚於此?重臣疏論,儘有料量,依所請成出節目,以爲永久遵行之地,何如?上曰,依爲之。命善曰,其一水運判官之卽今所捧納者,不過湖西七邑,而逐年未收,轉成積逋,誠以運判者,多是年限已滿,又無解由拘礙之故,罪無可懲,今若以本道守令,輪定差員,年年運納,一如牙山之法,而水運判官,革之固,可也。其或判官不可革,則必以年少勤幹之人,另擇差遣,觀其勤慢,有所勸懲,解由拘礙,亦如守令之例事也,嶺底作木之後,水運判官,便屬冗官,徒貽水站之弊端而已,若如疏論,以七邑守令,輪定差員,申飭領納,運判則自今革罷,不害爲懋實之政矣。上曰,左相之意,何如?左議政洪樂純曰,俄於閤外,領相,以此酬酢,而臣意亦以爲好矣。上曰,依爲之。出擧條上曰,戶判事誠怪矣,今日何爲而不爲入來乎?命善曰,戶判無端不參於賓對,誠亦怪矣。命書傳敎曰,旣無情勢,見任又非輕遞之職,無端求解,可謂無義之甚者,苟領一念恪勤,鳥得乃爾,戶曹判書金華鎭,爲先從重推考,牌招申飭行公。命善曰,北伯狀啓,左相回啓,似好矣。樂純曰,此不過循例回啓之事,何必乃爾耶?樂純曰,此咸鏡監司徐浩修狀啓也,枚擧北兵使李明運牒呈,以爲鍾城府豆滿江衝決之最爲緊急處,尺量則合爲一千一百六十把,而有難以些少,軍丁,容易完築,依高嶺防築時例,鐘城軍丁,限三日赴役,隣近邑軍丁,限二日助役,役軍糧米,每各每日三時七合式磨鍊會減事,請令廟堂,稟旨分付矣,以此狀辭觀之,防築之役,誠不可已者,依所請施行,何如?上曰,領相之意,何如?命善曰,事關彼我界嬴縮,勢不可不一番防築,而雖不趁明春爲之,亦何至於時急乎?上曰,係是擾民之政,待明春巡路,道臣躬審後,更令具由狀聞,以爲稟處之地,可也。出擧條上曰,此處地形,諸臣中,或有見之者乎?善復曰,臣雖未親見,而其形止,詳聞之矣,蓋彼地,則樹林蔥茂,故土地堅固,而我境則皆是土田,漸漸崩汰,多失境界,今若欲復其古疆,則似當奏文而爲之云矣。上曰,道臣明春看審後擧行,則能無後時之慮乎?命善曰,其間豈至有不及之慮乎?命善曰,摠戎使李柱國,禁衛大將李敬懋,自遭向來堂論之後,籌坐賓對,連不進參,揆以事體,殊涉未安,本營亦多有擧行之事,竝從重推考,申飭行公,何如?上曰,依爲之。出擧條命善曰,會寧府使,聞已遭故云,邊上重地,不可久曠,今欲差出,而當品無擬望之人,故自下不敢擅便云,似當有變通之道矣。上曰,政官牌招開政,會寧府使差出,當日辭朝。出榻敎命善曰,戶曹參判李義翊,可使參聞廟謨,備局堂上差下,何如?上曰,依爲之。出擧條上曰,大提學一向違召,今則上下相持,徒損體貌,是可悶矣。命善曰,此重臣情勢,則似難行公矣。上曰,然則姑爲許遞無妨矣,命書傳敎曰,文字製進之命,事係莫重,因文衡之不出,尙未擧行,揆以體面,固已萬萬寒心,聞其情勢,亦難强迫,大提學黃景源,今姑許遞。上曰,守禦使,近來不爲行公乎?命善曰,此是臣兄之事,故惶恐不敢仰陳,而公體私義,實爲悶迫矣。上曰,以卿之故而然乎?命善曰,然矣。臣之兄弟,竝佩將相之符,區區盛滿之懼,姑不論其在公體私義,豈不萬萬凜惕乎?上曰,此豈可以將任言之乎?卿言旣如此,第當許遞矣,命書傳敎曰,此重臣之如是處義,無怪其然也,且聞領相之言,予於此大臣家事,何不體諒?守禦使徐命膺,今姑許遞。命善曰,承此下敎,不覺感極而涕零矣。上曰,近來經筵事,極爲寒心矣,今日旣命開講,而以經筵之不備,未免苟且之境,至如戶判事,尤爲可怪矣,有何可引之情勢,而空然不入來乎?此不過爲自家私計而然矣,若能視國如家,豈有如許道理乎?命善曰,戶判事,極爲無謂矣。樂純曰,今番經筵事,國體所在,極爲駭然矣。上曰,在外經筵之代,旣命差出,而昨日政,不爲擧行,政廳進去承旨,亦爲不善擧行矣,上曰,昨日政廳進去承旨,當該銓官,從重推考。出榻敎命善曰,惠廳堂上鄭民始,承批之後,一向引義,本廳事務不爲照管,方當歲末,京外文簿,多有稽滯之弊,不可無別般申飭之道矣。上曰,從重推考,申飭行公,可也。出擧條尙淳曰,因趙召史擊鼓原情,本曹啓目判付內,有議大臣後日次對時,稟處之命矣,問議大臣,則領左相之意,俱以爲朝家旣許罷養,則似當以法典爲據云,故敢此仰達矣。上曰,依爲之。出擧條性源曰,臣以本府事,有仰達者矣,玉浦城初築時,去海尙多全地,而因水道漸易,通津則泥生,玉浦則浦落,卽今則自城距海,不過跬步之間,目下救急,莫如設柵,故發遣將校,求買眞木於有水路近邑,而勿論公私,山皆童濯,無可合者,苟不汲汲設柵,則衝嚙頹圮之患,非朝伊夕,本物及今措備,然後可以趁解凍始役,下詢大臣而處之,何如?上曰,大臣之意,何如?領議政徐命善曰,左相稔知沁都事,故俄有所相議,如欲伐木成柵,則不必他求,只於德積所養處,限三千箇取用爲好云矣。左議政洪樂純曰,已與首相相議矣,德積稚松三千箇許斫,以爲木柵,似好矣。上曰,依爲之。出擧條樂純曰,臣纔離江都,今因言端,敢達矣,江都國之重地,而事力綿薄,無以成樣,明年又有玉浦木柵之役,船倉增修之擧,而本府如干財力,實難措手,今年加耗二百石,特爲許給,自明年爲始留庫中二千石,年年加分,以其耗米,分屬鎭撫·統禦兩營,以爲補修城池,鍊器械之用,何如?上曰,領相之意,何如?領議政徐命善曰,方當設施之初,宜有區劃之道,以留庫餉穀,加分取耗,以爲需用之地,似好矣。上曰,時任留守之意,何如?江華留守李性源曰,自明年加分,則猶屬將來需用,而今年耗條,則尤緊於設柵掘浦之役矣。上曰,依爲之。出擧條樂純曰,統禦營移屬沁都,則喬桐將士,旣失料窠,又失久勤,擧懷落莫,殊甚可矜,依長湍·水原例,久勤一窠,間三年定式許給,以爲慰悅之地,何如?上曰,領相之意,何如?領議政徐命善曰,從前所有之久勤,今因移設而革罷,則果不無落莫之慮,左相所奏,誠好矣。上曰,依爲之。出擧條上曰,尹東美事,何如?命善曰,今則別無伸冤與否,自朝家,亦無可以更處之事矣。上曰,左相之意,何如?樂純曰,臣則後生也,其時事實,未能詳知矣。上曰,李殷模事,誠未可知也,雖君子之澤,亦五世而斬,則今此殷模之只以一己之私,摘出久遠之事,欲爲陷人之計者,此何事也?先朝旣已用律於朴師周,則李殷模焉敢如是乎?此皆出於實錄廳傳播之致也,近年以來,雖不幸有逆變,而目今道理,固當明目張瞻,可討者討之,不必討者,務從鎭安,可也。而殷模焉敢如是乎?命書擊鼓罪人尹東美供辭判付訖。命退,諸臣以次退出。
己亥十一月二十四日申時,上御誠正閣。禮房承旨入侍時,左承旨徐有防,假注書徐鼎修,記事官金健修·鄭東浚,以次進伏訖。上曰,明日出宮時,門路以萬安門擧行,可也。上曰,明日細仗,待令於景㬢門,可也。上曰,黃景源上疏持入,賤臣承命持入,命有防讀奏訖,命書批答。見日日記命書傳敎曰,在前文衡疏薦之後,圈點與否知入,上曰,注書出去,以此知入,可也。賤臣承命出問于賓廳後,入奏曰,尹鳳朝疏薦南有容後,亦爲圈點云矣。上曰,然則以圈點擧行,可也。上曰,文衡圈點謄錄冊持入,賤臣,承命持入,上曰,肅廟丁丑閏三月日記持入,賤臣承命持入,上曰,大臣今方請對云,未知因何事而然乎?注書出去,以口傳,傳諭於大臣而問奏,可也。賤臣承命出來,以上敎傳諭於大臣後,還奏曰,臣承命傳諭於大臣,則以爲前大提學,雖不承牌,旣有前前大提學,則都堂圈點,不得擧行,自是古例,故臣等不敢擅便,欲爲登對稟處云矣。上命書傳敎曰,前大提學黃景源,旣以情勢自引,不欲當圈坐,勢難强迫,且聞大臣請對之意,亦在於以其有前前提學之故,都堂不可會圈云,前前大提學徐命膺,卽爲命招會圈。命退,諸臣以次退出。
上在昌德宮。停常參·經筵。
夜自二更至五更,灑雨下雨,測雨器水深一分。
徐有防啓曰,明日經筵,取稟。傳曰,只晝講。
大駕,詣泰寧殿入齋室後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
金勉柱啓曰,戶曹判書金華鎭,昨入闕中,兼帶經筵之任,不爲肅謝,直爲出去,事甚未安,推考警責,何如?傳曰,允。
金夏材啓曰,合辭方張之時,兩司無詣臺之員,事甚未安,除在外受由外,呈告人員,竝卽牌招,何如?傳曰,允。
傳于徐有防曰,時刻差晩,聚軍之期,又命日出後擧行,則承旨之如是晩到待漏,無或怪矣。動駕日,與常時有異,則天色快曙,尙不請鑰,事甚怠忽,不可無警飭之道,都承旨徐有慶遞差。
傳于金勉柱曰,承旨前望單子入之。
都承旨前單子入之,以李義翊落點。
傳于朴祐源曰,侍衛軍兵,毛具。
朴祐源啓曰,大提學徐命膺,牌不進推考傳旨,今方捧入,而特敎之下,如是違召,不卽膺命,事甚未安,更卽牌招,何如?傳曰,允。
徐有防啓曰,大提學卽爲下批事,命下矣。政官牌招開政,何如?傳曰,允。
又傳曰,政官催促,其令動駕前開政。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,左承旨徐有防進,啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任。
又啓曰,以吏批望筒入啓事,四請承傳色之不卽出來,事體所在,極爲未安,當該承傳色,推考,何如?傳曰,允。
以宋㯙爲洪忠都事,兼弘文館大提學兼藝文館大提學兼知成均徐命膺單付。
兵批,無政事。
吏曹口傳政事,以林道浩爲兵曹佐郞。
傳于金勉柱曰,戶房承旨入侍。
李義弼,以禁衛營言啓曰,本營外,各處入直步軍,除標信出用,以充四哨之數,還宮後,還爲入直事草記,以旣無特敎,又無兵曹傳關,而直請標信者,不已妄率爲敎,外營各處分直之軍,旣與內入直有異,且有四哨磨鍊之敎,故遽有妄率之請,臣不勝萬萬惶恐待罪之至,而雖伏承知道之批,責敎之餘,下無發落,外各處入直軍兵出用一款,何以爲之之意,敢啓。傳曰,知道。
金勉柱,以刑曹言啓曰,因趙召史擊鼓原情,依判下問議大臣,則以爲朝家旣許罷養,則似當以法典爲據云,故敢此仰達矣。上曰,依爲之。傳敎據趙召史夫全羅道興陽縣蛇渡定配罪人敬燮,其子珍島南桃浦罪人駿,康津縣古今島定配罪人晶,靈光郡荏子島定配罪人明等,竝卽放送事,發關分付于該道道臣之意,敢啓。傳曰,知道。
又以義禁府言啓曰,因刑曹啓目,慶尙道機張縣定配罪人林翼世逃躱時,當該配所官,指名狀聞,拿問處之事,覆啓蒙允,行會本道矣。當該配所官,以機張前縣監李重喆,指名以來,而李重喆時在全羅道靈光地云,依例發遣府羅將,拿來,何如?傳曰,允。
副應敎趙尙鎭,持平嚴思憲,獻納趙錫穆,副校理李儒慶·權以綱,正言趙鼎鎭,修撰嚴思晩·朴天行,副修撰李命勳啓曰,請亟寢鄭致達妻減死安置之命,夬正王法,以洩神人之憤。請放歸田里罪人金相福,亟令王府拿鞫嚴問,快正王法。請還寢遠竄罪人韓翼謩,金吾草記勿施之命,仍施遠竄之典。請黑山島定配罪人龜柱,亟加嚴鞫,快正王法。答三司曰,不允。措辭見上
持平嚴思憲,獻納趙錫穆,正言趙鼎鎭啓曰,請濟州牧移配罪人敬彬,熊川縣定配罪人成運,亟令王府更爲設鞫得情。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府嚴鞫得情。請還寢李觀源定配之命,仍令王府嚴鞫得情。請遲晩後物故罪人啓能,亟施拏籍之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
持平嚴思憲啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府更加嚴鞫,依律處斷。請長鬐縣遠竄罪人聖中,亟令王府設鞫嚴問,期於得情,快正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,快正王法。請旌義縣減死安置罪人興老,亟寢酌處之命,仍令王府設鞫得情,快正王法。請新智島荐棘罪人瑩中,設鞫嚴問,快施當律。請濟州牧定配罪人後樂,亟令王府更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。答府曰,不允。措辭見上
正言趙鼎鎭啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請南海縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請遠竄罪人聖中,放逐罪人有臣·宗甲·義駿,竝令王府設鞫嚴問,期於得情,快正王法。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢酌處之命,仍令王府嚴鞫得情,快施當律。請減死安置罪人大燮,亟寢酌處之命,仍令王府設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人,安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府設鞫嚴問,快施當律。亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝査出,絶島散配。請漆原縣定配罪人志遜,更令王府設鞫嚴問,期於得情。請減死定配罪人德秀,亟令王府更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。新除授司諫李一曾,時在江原道洪川地,請斯速乘馹上來事,下諭。答院曰,不允。下諭事,依啓。
己亥十一月二十五日巳時,上詣泰寧殿,擧動入侍時,行都承旨李義翊,左承旨徐有防,右承旨朴祐遠,左副承旨李義弼,右副承旨金夏材,同副承旨金勉柱,假注書李錫夏·徐鼎修,記事官金健修·鄭東浚,以次侍立訖。上具翼善冠·袞龍袍,乘輿出萬安門,至仁政門外,降輿乘輦,出敦化門。上曰,都承旨李義翊,先隨駕後謝恩。出榻敎至慶熙宮,入興化門,至泰寧門外,降輦乘輿。上曰,興元門,除標信,開之。上詣泰寧殿後,上曰,承史侍衛,待令於興泰門外。上詣泰寧殿,自內展拜後,乘輿由興泰門,詣景賢堂。上曰,龍亭彩輿入之。命奉安御製先行,上乘輿,由景賢門,出興化門,還宮。上曰,奎章閣堂郞牌招,使之陪進御製,可也。上曰,駕後咫尺,喧譁忒甚,入馬雜還,極爲駭然。上曰,禁喧郞廳宋民載,爲先汰去,其代,令該曹口傳擇差。出榻敎勉柱曰,一自攔後軍撤罷之後,動駕時,凡係侍衛禁喧等節,尤當各別申飭,而今此大駕還宮時,駕後人馬雜還喧聒,而不能檢飭,以至於侍臣所騎馬,攔入於駕前之境,事之駭然,莫此爲甚,兵曹郞廳,旣有汰去之敎,而該堂,亦不可無警,兵曹判書具允鈺,推考,何如?上曰,依爲之。出擧條上入敦化門,至協陽門外,降輦乘輿還內,諸臣以次退出。
己亥十一月二十五日酉時,上御誠正閣。戶房承旨入侍時,右承旨朴祐源,假注書徐鼎修,記事官金健修·鄭東浚,以次進伏訖。上曰,慶熙宮·尊賢閣·興政堂雨漏處,戶曹郞廳,與計士,眼同看審後,修理事,朝已分付矣。今已擧行云乎?祐源曰,俄問戶曹,則方修理云矣。命祐源讀奏公事。上曰,吏曹闕記持入。賤臣承命持入。命退,諸臣以次退出。
上在昌德宮。停常參,只晝講。
徐有防啓曰,明日常參·經筵,取稟。傳曰,停。
李義翊啓曰,左副承旨李義弼,右副承旨金夏材,今日不爲仕進,竝卽牌招,何如?傳曰,允。
以大司諫林鼎遠牌不進罷職傳旨,傳于徐有防曰,只推。
又傳于曰,禮房承旨入侍。
以左副承旨李義弼牌不進罷職傳旨,傳于徐有防曰,許遞。
金勉柱,以兵曹言啓曰,來十二月初八日,大駕詣景慕宮,初九日臘享祭親行時,以何營軍兵隨駕,何營軍兵留陣,而隨駕禁軍馬步軍,以幾番幾哨磨鍊乎?敢稟。傳曰,以訓局步軍十哨,馬軍三哨,禁軍四番隨駕,御營廳留陣,餘營餘軍留陣留營,置之。
又以兵曹言啓曰,卽接禁衛營移關,則今十一月二十六日,南別營良中本營下番軍兵等,賞試射時,內外各處入直將官軍兵等,依宿衛所以前例,除標信出用,而銅龍門把守段,依前以入直訓鍊都監砲手替把事,已爲啓下云云矣。在前宿衛所時,每待本所令箭擧行,而今則宿衛撤罷之後,無所憑信,事之疎忽,與前自別,內外入直軍兵,不可自下出用,令政院請出標信擧行,此後依定式施行,何如?傳曰,允。
又以禁衛營言啓曰,今十一月二十六日,南別營新番軍兵點考,下番軍兵賞試才時,內外營入直軍兵,令政院請出標信擧行,此後依定式施行事,自兵曹昨已草記入啓矣。西營銅龍門入直將官軍兵,依兵曹草記,待標信擧行之意,敢啓。傳曰,知道。
又以御營廳言啓曰,今十一月二十六日,南小營新番軍兵點考,下番軍兵賞試才時內外營入直軍兵,令政院請出標信擧行,此後依定式施行事,自兵曹,昨已草記入啓矣。東營集春營入直將官軍兵,依兵曹草記,待標信擧行之意,敢啓。傳曰,知道。
又以刑曹言啓曰,罪人金學成,加刑一次,仍囚之意,敢啓。傳曰,旣施二次之刑,今日內,邊遠定配所押送。
吏曹判書宋德相疏曰,伏以臣於本月初一日,祗承聖批,其反復開諭,委曲丁寧,有非賤臣所敢當者,何故?愚臣之逋慢愈甚,而聖慈之眷待愈隆也。臣徊徨抑塞,如癡如狂,誠莫知攸處也。噫,臣雖無狀,粗識倫義,不至如禽獸之全昧,則其欲不俟駕屨之忱,庸有極哉?不幸臣於下鄕之後,自前月望間,宿病闖發,委頓呻囈,少觸寒冷,症輒加劇,閉戶牢蟄,全無生人樣子,兼又今歲寒沍,比前冬不啻倍簁,故屢添感冒,索汗過多,眞元澌陷,形神換脫,大小旁症,隨治隨發,連章累牘,冀終矜許之計,亦無以締構文字,隱默抑鬱,以至于今,尙何望其自力登途,以趨威命也哉?自古人臣,義所難進,則輒移疾丐免,故例不免有虛實相蒙之弊矣。雖以日月之明,亦何能盡燭臣病狀如是也哉?至於臣之不稱於見職,夫人皆知之,殿下只宜察納公議,詢咨時望,極有以改正之耳。仍念臣,旣無一分可進之勢,而目今多窠久滯,前頭大政且迫,揆以事體,決不可更事遷就,以瘝重務。伏望聖慈,特許鐫遞,以便公私,千萬幸甚。嗚呼,殿下之嗣服,已四年于玆矣。天畀神武,攘除姦凶,百度維新,將大有爲,而及至今日,中外恬嬉,小大偸惰,不能上副天心,下慰民望,此固群下不克對揚之過,而其視乙未之冬,丙申之春,殿下亦豈無古人日負初心之歎否乎?荐雷示警,聖情憂懼,求言之旨,至及愚臣,此大聖人詢蕘之盛心也。然臣之愚妄,已露其不堪當世之用矣。遂初退還,自甘屛廢,重以疾病昏痛,神心耗竭,雖欲掇拾舊聞,以浼聖聽,有不可得者,惟是朱子之告其君有曰,冬雷憂在嗣歲,其所以救之之術,不過反躬引咎,以圖自新。伏惟聖上,惕厲修省之諭,已暗合於朱子之言,則在今所加勉,惟以實心而做實事而已。至若經筵講討,應文備數,而聖學無日新之效,廊廟訏謨,循常守故,而治功無奮起之望,是臣之中夜無寐,繞壁耿耿者也。此則臣已屢塵於聖聰,今也尙復何言哉?嗚呼,言之非難,行之惟艱,而悅而又繹,從而又改,聖訓痛切,允爲百王之準則,則今我聖明之所宜念念而不忘者,又豈不在玆歟?若臣之已試蔑效者,衷悃雖至,語默有時,誠不敢妄學馮婦之爲,以取譏於亞聖之門也。抑臣又竊念,朱子當星變雷異之時,惓惓以必謹政刑,勸戒其君,今臣之積犯違傲,尙逭誅譴者,不可謂刑罰之得中,而身在田野,虛帶匪據之任,已至累月,是豈政體之得當者乎?然而應旨之臣,未嘗以此爲言,此正臣自列之時,故冒萬死,敢以仰聞,更乞遞臣職而治臣罪,以爲弭災之一端,不勝大願。答曰,省疏具悉卿懇。久未見卿,政切戀卿之思,此際卿疏來上,累紙丁寧,如對卿面,雖極慰輍,而辭懇冞固,造朝無期,悵嘆無以爲喩,見今答序已深,寒事轉酷,衝冒作行,恐妨少愈之戒,姑不欲敦召,然卿所帶之職,卽銓長也。政目只隔數日,而應行事務,因卿在鄕,未旣過時淹滯,豈非大是可悶之事乎?以是更不得不勉迫至此,惟冀卿之幡然也。仍傳曰,此批答,遣史官,傳諭于吏曹判書宋德相處。
判義禁李重祜疏曰,伏以臣,向叨見職,罪大罰輕,含恩訟愆,居常惶恧,今玆新命,又何爲而及於臣也?噫,王府草記,何等愼重,而緣臣謬闇,不善擧行,莫能仰體我聖上恤囚之盛意,論以邦憲,合被重誅,大僚筵罷,亦云太寬,今何可以薄勘之已經,時月之稍久,而晏然爲自恕之計哉?僨誤之地,實難復冒,昨日陪班,亦未進身,分義都虧,罪戾益增,玆敢短章自列,冒瀆崇聽。伏乞聖明,俯賜涼察,亟降威罰,重勘臣辜犯,以爲不職者之戒,千萬幸甚。答曰,省疏具悉。卿其勿辭行公。
副應敎趙尙鎭,持平嚴思憲,副校理權以綱·李儒慶,獻納趙錫穆,正言趙鼎鎭·姜,修撰朴天行·嚴思晩,副修撰李命勳啓曰,請喬桐府黜置罪人鄭致達妻,夬正王法,以洩神人之憤。請還寢遠竄罪人韓翼謩金吾草記勿施之命,仍施遠竄之典。請放歸田里罪人金相福,亟令王府拿鞫嚴問,快正王法。請黑山島圍籬罪人龜柱,亟加嚴鞫,夬正王法。答三司曰,不允。措辭見上
持平嚴思憲,獻納趙錫穆,正言趙鼎鎭·姜啓曰,請濟州牧移配罪人敬彬,亟令王府更爲設鞫得情。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府嚴鞫得情。請還寢李觀源定配之命,更令王府設鞫得情。請遲晩後物故罪人啓能,亟施拏籍之典。請令王府一依古典,趾賊等凶種之年未滿者,待其稍長,卽施邦刑,俾絶凶逆易種養禍之患。請物故罪人志恒,支屬應坐者,絶島散配。答兩司曰,不允。措辭見上
持平嚴思憲啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府更加嚴鞫,依律處斷。請大靜縣定配罪人聖中,亟令王府設鞫嚴問,期於得情,快正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,快正王法。請薪智島荐棘罪人瑩中,設鞫嚴問,夬施當律。請濟州牧定配罪人後樂,亟令王府更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府更加嚴鞫,期於得情。請逆輅妻爲先絶島定配。請李璟·韓後良·金默行·兪纘柱·金奎五,竝令王府設鞫嚴問,究覈得情。請江界府殺獄罪人居士式連,亟收減死之命,依律處斷。答府曰,不允。措辭見上
正言姜啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請大靜縣定配罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,夬正王法。請定配罪人具翼遠,亟寢酌處之命,仍令王府嚴鞫得情,快施當情。請減死安置罪人大燮,亟寢酌處之命,仍令王府設鞫得情,夬正王法。請減死罪人弼海,亟寢酌處之命,仍令王府,設鞫得情,夬正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請漆原縣定配罪人志遜,更令王府設鞫嚴問,期於得情。請減死定配罪人德秀,亟令王府更加嚴鞫,快正王法。請削出罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府嚴加刑訊,依律處斷。請鎭海縣定配罪人埏,亟令王府拿鞫得情,仍施當律,其應坐支屬,不可遠地散配而止,亦竝施絶島散配之典。請順海,亟令王府刻期發捕,嚴鞫得情。請李璟·金默行·兪纘柱·韓後良·金奎五等,亟令王府嚴鞫得情,夬伸王章。請申大年,亟施屛裔之典。請定配罪人元榦,亟寢酌處之命,更令王府嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施拏戮之典。答院曰,不允。措辭見上
己亥十一月二十六日巳時,上御誠正閣。晝講,詣臺臺臣,同爲入侍時,知事鄭尙淳,特進官鄭民始,參贊官朴祐源,侍讀官權以綱,檢討官李命勳,假注書徐鼎修,記事官金健修·鄭東浚,宗臣花陽君榷,行副護軍沈輔賢,持平嚴思憲,正言姜,以次進伏訖。上進請論語,讀前受音,自一言可以終身行之,止是謂過矣。以綱進讀,自子曰,吾嘗終日不食,止未見蹈仁而死者也。上又讀新受音訖。以綱曰,爲學之方,不可勞心,必得苟不能遜志自得,則雖曰,夜存思,無益於爲學之工矣。今我殿下,聖學高明,頻開講筵,如臣膚淺之說,不足以仰禆聖工,而第念宵衣旰食之際,只切講學之念,而不懋講學之實,則此章所謂無益不如學之歎,將不得免焉。伏願留念於懋實之工焉。憂道不憂貧,於人,最是難事,此可責之於上等之人,不可責之於中人以下,苟不能飽德飫仁,充然自得,則鮮有不憂貧者,此蓋學力不足,而不能無動於傷哉之歎,如知本末輕重之別,則豈以自外至者爲憂樂哉?此章之義,反復玩味,則學力之所推,庶可以體念矣。知及之仁守之,卽爲學之事,莊涖之禮動之,卽爲政之事,爲學爲政,事件雖殊,苟無爲學之工,則知識不明,持守不固,亦何能爲政乎?此聖人所以拈出知仁莊禮四箇字,竝論於爲學爲政之方者也。然而私欲間之,則知仁莊禮,無以自守,而全其德,以此推之,百千萬事,無非一私字壞了,伏願深留聖意焉。命勳曰,憂道不憂貧,在君子之道,則安貧求道,固當如此,而至於人君,處崇高之位,富有四海,所可憂者,唯是政化治道之或不行,然而謀國貧,亦不可不憂,以言乎國,則無三年之蓄,國不爲國,以言乎民,則衣食足而知禮節,足國足民之政,其重如此,苟求其要,莫先於崇儉而節用,古人云奢侈之害,甚於凶年,此誠至論也。臣伏見向日禮曹回啓批旨,其於侈儉豐約之間,所以反求聖躬,表率四方之意,藹然堯·舜氣像,臣實欽仰頌祝之不暇,而繼自今,益加聖念,期使國儲充足,民産格給,躋一世於郅隆之化,是臣區區之望。上曰,諸臣以次陳文義,可也。尙淳曰,上番以思字之義,旣皆盡達,而益勤學之念,講學之工,不可偏廢,必窮理盡性,躬行力踐,然後可矣。民始曰,謀道不謀身,乃君子之事,若中人以下,則有不可盡,以此責之,而在下之人,謀道與謀食,亦惟在於君上道率之如何,導率之道,亦無過於敎之以義,齊之以禮而已。此等處,推類而留神焉。祐源曰,思亦可矣,而其本在於學也。書傳曰,念終始典于學,此實爲體念處也。上曰,諸承旨持公事入侍。行都承旨李義翊,左承旨徐有防,右副承旨金夏材,同副承旨金勉柱,進伏,以次讀奏公事訖。上曰,大提學何爲而不出乎?民始曰,以領事相避而然矣。上曰,近來雖不作强迫之事,而如此以過,殆同委靡不振者然,是亦可悶,此大提學,在前亦屢次行公製文,而今忽不出,可怪可怪,此後大提學牌,勿爲呼望。命書傳敎曰,屢已行公,而文字應製,亦不知爲幾遭,則今忽事違召牌,若有引義之事然者,果何所執?此等梗生卽當之習,予於庶僚,尋常惡之,焉有文衡而工於去就,若是之無難乎?況爲予臣子者,凡係闡揚先大王盛德之事,寧有規避推托之心乎?予則以爲決非臣分之所敢出,假使此文衡,眞有情勢,而前此除拜,一未出脚,則以予平日重士大夫廉防之本意,何必復授而勤召乎?莫重莫大之擧,無可據之義,終不膺命,將使域中,無列聖誌狀·璿源譜略矣,其忽所重慢君命之辜,獨可逭乎?大提學徐命膺從重推考,牌招擧行。又命書傳敎曰,景慕宮臈享大祭門路,以弘化門爲之。又命書傳敎曰,臈享親行不遠,宗伯之長,不可任其在外,況守禦新除,授符時急,下諭之後,尙無動靜,禮曹判書金鍾秀,自政院,另加催促,斯速上來。上謂夏材曰,近日寥寥之中,能爲此陳戒之疏,誠爲可尙矣。夏材曰,此不過陳腐之說,何足有槪於聖心乎?命書傳敎曰,申飭之下,中官稟事,極爲猥屑,當該中官罷職。命退,諸臣以次退出。
己亥十一月二十六日申時,上御誠正閣。禮房承旨入侍時,左承旨徐有防,假注書徐鼎修,記事官金健修·鄭東浚,以次進伏訖。上曰,同副承旨入侍,同副承旨金勉柱進伏,命讀奏公事訖。命書傳敎曰,左右史不備,受由翰林牌招入直,上命諸史官,考準御製謄本冊後,命退,諸臣以次退出。
上在昌德宮。停常參·經筵。
蔡弘履啓曰,明日常參·經筵,取稟。傳曰,只晝講。
傳于蔡弘履曰,禮房承旨入侍。
傳于金勉柱曰,同副承旨入侍。
承旨前望單子入之,蔡弘履落點。
兵曹口傳政事,副司果宋樂·宋民載。
金勉柱,以兵曹言啓曰,來十二月庚子正月當上番騎兵二百五十名,依定式本曹點考後,仍令該曹襦衣題給之意,敢啓。傳曰,知道。
又以兵曹言啓曰,禁軍來庚子年春夏等,祿試射時,沒技人別單中,依例懸註以入之意,敢啓。傳曰,知道。
又以扈衛廳別將,以大將意啓曰,別將李奎章,以其身病,呈狀乞遞,今姑改差,何如?傳曰,允。
又以禁衛營言啓曰,來庚子二月當七番中部右司屬江原道五哨軍兵,來正月二十五日,京中逢點,依例準二朔立番之意,本道監司處,預爲知委,何如?傳曰,允。
又以禁衛營言啓曰,來十二月當京畿四哨江原道一哨,合五哨軍兵,逢點實數六百五十二名,已爲點閱整齊來十二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來庚子二月三月兩朔應立右部左司屬洪忠左道五哨軍兵,來正月二十五日,京中逢點,二月初一日,與前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳今十二月來庚子正月,兩朔應立右部前司屬洪忠右道五哨軍兵六百七十名,已爲逢點整齊矣。十二月初一日,與中部後司軍兵,替代立番後,舊軍放送之意,敢啓。傳曰,知道。
又以刑曹言啓曰,罪人金學成,旣施二次之刑,今日內邊遠定配所押送事,命下矣。依傳敎罪人金學成,咸鏡道鍾城府,定配所卽爲押送之意,敢啓。傳曰,知道。
持平嚴思憲啓曰,臣之無似,猥居臺地,適値動駕有命,獲忝陪扈之班,及其回鑾之時,到于闕門外,侍臣下馬啓請之後,臣則先詣祗迎之所矣。臣之所騎馬,塡咽雜還之中,未及旋出,奔回於作門近處,至有承宣請推騎判之擧,此實緣臣之故,臣何敢以獨免譴何爲幸,而不思所以自引之義乎?昨夕始伏見擧條下者,而旣値日暮,今始來避,所失尤大,其何可晏然於臺次乎?請命遞斥臣職。答曰,勿辭,亦勿退待。
禮曹判書金鍾秀疏曰,伏以臣頃蒙聖恩,獲解本兵,而旋承史局之命,顧念纂修事重,宜卽申暴病狀,而荐瀆是懼,泯伏至今,不自意春官守禦除旨,續降於半日之內,且以授符時急,有旨踵辱,使臣斯速乘馹上來者,臣惶感之餘,怵焉驚懍,誠不知置此身於何地也。噫,春官之長,實掌邦禮,固非臣謏聞淺識,所可叨冒,況念前人坐罷,實由經筵不進,則臣之在外虛帶,其罪尤大,就據其代,有關廉恥,至於守禦之職,內做軍門之制,外管保障之地,其爲任大,其托權重,是豈如臣掘措大才疎慮短者,所可擬議,而誤辱聖簡,一至此耶?噫,臣之無似,蒙被聖上不世之遇,起廢以來,超擢之驟急,淸要之兜攬,未有如臣,此臣之眇福,旣盈而且將溢矣。今又益之以兵權,則是自促其垂死之命也。仰惟殿下,於臣天地也,父母也,寧不惻然於斯耶?終始生成之澤,臣方日夜顒祝,此在臣猶屬緩聲,狗馬賤疾,一味危綴,宿癖新感,乘虛迭侵,神氣運用,進寸退尺,最是痰壅咳激,而喘息甚促,頭暈脚弱,而行步不利,房闥之內,尙須人扶,似此病狀,雖閑司漫職,萬無陳力之望,況玆掌禮之職,摠兵之任乎?念臣昨春疏中,悉陳烏鳥私情,而及奉時覲時還之聖批,則惶恐感激,遂不敢遽申前說,只擬量公私緩急之際,未暇恤往來煩屑之譏,而不幸疾病嬰身,力不從心,時覲時還,亦恐無以卒承德意,命之窮,只有撫躬自悼而已,玆敢畢瀝肝血,冒申縣道。伏乞聖慈,曲垂矜燭,將臣本兼諸任,悉行鐫免,仍命有司,勘臣前後逋慢之罪,以警群工,以安賤心焉。答曰,省疏具悉。所辭職務,予亦豈欲侈卿身也?勿辭,卽爲上來受符。
右副承旨金夏材疏曰,伏以學要持久,政貴務實,學焉而不持久,則作輟無常,而功虧一簣矣,爲政而不務實,則文爲徒煩,而天和莫應矣。臣請先陳宏綱大義之不容暫緩者,然後次陳時弊條目,惟殿下澄省焉。恭惟我殿下,毓德春宮,垂二十年,嗜好不聞於宴私,仁孝夙彰於三朝,悅樂經傳,不童芻豢之悅口也。臨御以後,嚴恭寅畏,勵精圖治,延登故老,丕振文風,屛除奷兇,肅淸朝著,凡蠧政害民之具,以次革去,綸音每下,人皆欽誦,太平之治,匪朝伊昔,至今四年,設施注措,尙未有以大慰斯民之望,天心未豫,災異屢見,而大小恬嬉,無所猷爲,天下之事,不進則退,未見日進於治,則終必日趨於亂而已。嗚呼,宋臣眞德秀之言曰,三綱五常者,乃撐柱宇宙之棟梁,奠安生民之柱石也。國而無此,則中夏而夷狄矣,民而無此,則冠裳而禽犢矣。向來諸逆之變,尙忍言哉?治也百計譸張,危逼聖躬,中焉投進凶疏,意在翻覆,末乃至範·能·量··之變而極矣。何幸天祐宗祊,臣魁凶孼,次第誅滅,而惟彼鄭妻龜柱,尙今偃息,噫,鄭妻則處城社而爲諸賊之奧援,讎儲君而懟聽政之大策,夫口含天憲,手握王爵,爲凶徒醞釀根柢,非一朝一夕也。罪積天地,憤極神人,則固當明施常憲,而徒以懿親之故,薄置近島,龜柱則身居戚里,以勢相軋,外結黨與,內通宮禁。噫,三大罪昭,布之後人,孰不切齒驚心,而至於疎間脅持之計,則其殘忍亂倫,包藏禍心,又非二罪之比,況量海等凶圖,專出讎國死黨之心,則量賊就戮之後,先宜伏法,而亦以戚臣之故,止於島棘,朝野之人,莫不欲亟正二兇之罪,而殿下一例靳允,方明之義理,漸復晦塞,自奮之人心,漸復陷溺,豈不大可憂哉?伏願殿下,體明王之以義斷恩,念天討之不可或稽,亟從臺論,以安宗社焉。嗚呼,殿下,以今日爲何等時耶?藎臣去朝,宿德還山,臨事無盡公忘私之人,講學無進德納誨之士,朝象泮渙,末由底定,以容默爲達權,以建白爲生事,百司狃於偸情,外臣習於封殖,況今士大夫,競相馳逐,視名節如笆籬邊物,利在於東,則附於東,利在於西,則附於西,割戶分門,兆朕不佳,以此氣象,與向日權奸病國之時,未甚相遠,此臣之所大懼也。且留賢美事也,討逆大論也,而向來賢臣,相繼告歸,則請留之語,有似備數,而未見質愨,幾年賊窩,懲討未訖,則合啓之擧,乍行旋闕,而有欠誠實,今日三司,何其與緇衣·巷伯,不相似也?然臣恐殿下之好善惡惡,或不自歉,而未能顒若於觀化者也。嗚呼,殿下以睿聖之姿,居君師之位,環東土數千里,凡有血氣者,莫不以非常之事功望之,而直爲此泄泄畓畓之歸,其可不惕然改圖也耶?難保者,本心也,易失者,時機也,及今尙可有爲,稍緩則無及矣。玆竭一得,其目有七,敢獻于聖明焉。一曰,典聖學以廣德業。古之論學者何限?朱子之說,至精且備,其告時君之言曰,人主以渺然一身,居深宮之中,其心之邪正,若不可得以窺測者,其符驗之著於外者,常若十目所視,十手所指,此心旣正,則視明聽聰,周旋中禮,無過不及,而能執其中,雖以天下之大而無一人不歸吾之仁者,夫仁則榮,不仁則辱,匹庶尙然,況於國家之重,庶政之繁,安危之所繫,災祥之丕應者乎?是以先王之法,置師保之任,列諫諍之職,出入有六箴之備,咨訪有四隣之輔,其所以防幽獨之肆燕閑之逸者,可謂至矣。然記誦華藻,不主格致,則雖有英傑之資,恭儉之德,終不可以入道而無補於治亂,故常博文而約禮,大居敬而貴窮理,使方寸之間,明白純粹,無少瑕翳,其夫無外,其久無彊,詩云,維天之命,於穆不已,又曰,於乎不顯,文王之德之純,中庸引此以明文王緝熙之工,克配乎天。伏念聖學高明,貫穿古今,而比見經筵久輟,儒臣罕接,玉堂故事,只資考閱而不切於日用之工,寧不慨然?伏願殿下,深留聖意,延訪宿德,討論遺經,前日所已至者,更加敦禮,務在必致其所未至與所未揚者,亦加旁求,置諸左右,朝夕顧問,終始時敏,頻召弘文豹直之臣,從客講問,考六經以觀會通,監歷代以驗治亂,體用一致,顯微無間,以答皇天命哲之眷,以應當世無窮之變,則宗社幸甚。二曰,崇節儉以革侈風。古人有言曰,奢侈之害,甚於天災,是以從古迪哲之主,莫不抑奢崇儉,不敢荒寧,從事於斯,躬行以率之,臣伏覩英宗大王,五十年治平,何莫非盛德大業,而若其昭儉之德,尤冠百王,所御之殿,丹艧皆渝,所乘之輿,金玉不飾,以至衣服飮膳之奉,極其簡約,自嗣服之初,汔于晩年,未嘗與土木之役,竊謂禹之菲食,文王之卑服,不獨專美於古矣。惟我殿下,克念于斯,元年首罷無名之貢,根究浮費,節省冗科,始於宮闈,以及遠方,凡在瞻聆,孰不欽仰?然而侈風之盛,視前愈甚,上自朝廷,下及閭巷,窮巧極奢,日新月盛,至若婚娶之費,喪葬之需,動以萬計,而無復限節,專務觀瞻,不分等威,稍欲有稱家節約者,則群嘲衆罵,目之鄙吝,故雖至鬻田貸劵,必適足無欠而後乃止。嗚呼,天之生財,只有此數,而今乃暴殄如此,財安得不竭,民安得不窮乎?孟子所謂庖有肥肉,野有餓殍者,不幸近之耳。臣又聞有司之經用,常不足以支一年,官狃牽補之習,蓄有露根之漸,此曷故焉?以殿下明聖,亦必究其所以然,而姑未之行歟?以臣愚意,殿下之汰冗祛浮,非不周至,而自奉之儉,或未盡如先朝,寵錫匪頒,非不難愼,而用財之舒,終不合於古道也。漢人有言曰,城中好高結,四方高一尺,南朝周朗之言曰,尙方今造一器,小民明已䁹睨,宮省朝製一衣,庶家晩已學裁,皆循本之論也。伏願殿下,有監于此,儉以自律,節制謹度,推以及人,痛革侈風,使下民翕然觀感,知所興起焉。至於髢髻當禁之說,儒臣所奏,已盡無餘矣。禮婦人,有纚笄縚髮之文,而無髢髻之事,儀禮所謂編次,或相彷彿,而亦未必如今俗之鞙鞙長大也。習風侈靡,競尙高岌,一髻所費,至於五六百金,虛耗財力,大失法制,誠非細故也。伏乞亟下明旨,一皆嚴禁,則好禮之家,自當遵古而行之矣,閭閻細民,雖不能盡如古制,亦當從風慕效,省費從簡矣。三曰,制産業以厚民生。孟子曰,仁政必自經界始,經界旣正,分田制祿,可坐而定,誠萬世不易之正論也。然井田之法,後世無傳,我國山川狹窄,原野不平,故議者,咸以爲此法難行,頃日儒臣之仰陳,聖上之博訪者,亦非欲盡取田制分更之也,蓋將求酌古通今,平易可行底道耳。然仄聽踰年,未聞有一人能陳利害便否者,臣竊惜之。嗚呼,民生之困悴,極矣,國計之哀痛,久矣。古之爲民者四,而懋遷有無,不相妨奪,今之爲民者,不啻六七,而遊手半國中,古之謀國者,惟務輕徭蒲賦,今之理財者,乃與小民權利,外而牧民之官,內而有司之臣,轉相恬嬉,承訛襲謬,其中稍號廉謹綜核者,只得守文墨按故事,不至違例而已。若夫戶結之增損,名目之異同,太半爲簿書之所糊塗,奸吏之所舞弄,一任之間,不復敢擧動,尙何望宣揚德意,釐補穿弊哉?臣謂誠因此會,先遣御史,按覈各道墾田戶口,釐正稅案穀簿之差,正供之外,悉罷雜調,然後議行均田之法,蓋此法,雖不及徹制,而亦足爲矯弊之先策,但豪富之家,在所不樂耳。然公卿大夫,則分等而置采田,士庶則自少至老,所受田畝,各有定限,如口分世業之爲,則旣不失周家班祿之遺意,又有合國典折受之條例,富戶無兼竝之患,小民被同胞之澤矣。苟能斷然行之,持之悠久,則梓匠輪輿與夫市井之民,亦必通工易事,而財用足矣。彼棄本逐末,遊衣遊食之徒,亦豈無願受廛爲氓,而此盛彼衰之理乎?伏願殿下,下臣此議于廟堂,詳講而審擇焉,則民事幸甚。四曰,精選任以盡人才,古之善爲國者,莫不以擧賢授能,委任責成爲急務,然擇之不精,則賢邪雜糅而政必紊,任之不專,則得失未形而功莫奏,此必然之理也。國家官制,最爲近古,六官分設,宗乎周,三考黜陟,法乎虞,各道薦才,亦略倣漢唐鄕擧里選之法,夫祖宗朝規模,如是宏遠,而夫何近年以來,銓法混淆,仕路狹窄,朝廷之官人,則循資以授任,選部之注擬,則計勞以除吏,至若西銓之用武士,則只重履歷而取言貌,其餘則不問也。噫,魏之年格,唐之書判,猶被識者之譏,況乎私意或間,則法有時而不行,窠座告縮,則勞有時而不敍,是反不如魏唐之謹守常格也。此弊蓋自向日奸凶濁亂以來,日滋月甚,惟我聖上,深鑑而痛懲之,嗣位之初,明示好惡,故群臣震攝,奔走率職,官方稍淸,風采頓變,竊庶幾從玆以往,先王之良法可復,天工之無曠可見矣。至今數年,法意寢解,庶績未熙,是殆任事之臣,不能精白一心,對揚休命之過,而殿下亦豈不思所以振勵矯革之乎?夫承弼之地,公於取舍,則外服之臣,必不敢循其所私,誤薦匪人矣,銓衡之間,明於激揚,則簪紳之流,必不敢狃於躁競,妄希匪分矣。且辨名色評問品之擧,尤爲當今之痼弊,如此而欲望廣擧甄滯,不亦難乎?至於遐方文官,士族庶孼,其麗不億,而格於政例,阻於公聽,懷才莫施,老死牖下者,亦何限哉?伏聞年前,有疏通此輩之朝令,尙未有實政之下究,謂宜深詔有司,廣取而亟行之,以至御事庶士,皆令久其任而責其效,則德意之廣博周遍,將無物不被矣。五曰,興學校以端士趨。古者家有塾·黨有庠·州有序·國有學,皆所以育多士而明人倫也。我朝則內有館學,外有校院,莫不養士,列聖朝培元氣而崇古道者,猗其至矣。挽近以來,此法寢衰,賢關首善之地,揖讓乎俎豆之間,朝夕乎薤鹽之供者,有體而無用,有名而無實,唯覩科擧之是急,不聞士氣之可嘉,至於郡縣,則學校之政,頹弊久矣。爲士子者,皆以利祿相誘,不知絃誦樽俎之爲何事,一或有出入齋舍,志在門墻者,則大被鄕黨之嗤點,儒罰紛紜,是故擧不欲彈冠鼓篋於其間,凡守聖廟而處賢院者,不過鄕曲卑賤軍保子支而已。鳴呼,此豈設法之本意,而其於崇儒重道之敎,豈不大相逕庭矣乎?臣靜思厥由,蓋科弊過半,而至學政者居一,何謂科弊?夫科莫重於大比,而大比之得名,果何意也?非周禮三年大案,獻賢於王之遺法耶?古所稱三物賓興,雖難猝行,而今之諸生,亦誦賢聖之書,充國賓之列者也。獨奈科業與學問,判作二事,而科業之中,講製又相分,臣聞國初則明經爲重,製述次之,今也及是,明經者,口熟孔·孟之訓,而理眛灑掃之近,製述者,篋盈競病之篇,而學有墻面之陋,殊途同軌,惟兢兢於得失之場,如此而欲反淳朴崇廉讓,何可得也?何謂學政居一?今日之主司,卽昔日之學子也。問見旣熟,窠臼難脫,試講則只取能誦,而不問旨趣,考製則專選浮華,而未及實地,況限之以時日,戰之以公私,雖有含靈之材,尙絅之質,孰得以察之?國朝之科目取人,厥惟舊矣。變更之擧,雖不敢輕議,而頃日儒臣所陳鄕貢之議,細節未講,而大意自好。伏願殿下,明詔中外,每當式年經明識精之士,令本邑人,保擧幾員,令長,采訪得實,然後申報方伯,以次升之春官,以至製述大小科解額,亦用右例,主試之臣,於東堂,則專以文義歸重,於生進文科,則勿拘程式,務見故實,內而成均之官,外而守令之職,皆令按月親課儒生,修復黌規,且取宋臣程頤·胡瑗看詳學制之方,損益而尊行之,則日刮月磨之間,士習漸變,庶見鹿鳴菁莪之美俗矣。六曰,修軍政以壯國威。昔周公之告成王曰,其克詰爾戎兵,以陟禹之迹,方行天下,至于海隅,罔有不服,以覲文王之耿光,以掦武王之大烈,召公之告康王曰,張皇六師,無廢我高祖寡命,當是時,周室旣安矣,嗣王守文矣。周召此言,似非急務,而升平之世,多溺宴安,苟不嚴戎備而奮武烈,則因循廢弛,而偸安之患,將有不可勝言者矣。伏願國家,承列祖熙洽之餘,致四方寧謐之休,烽火無警,海波不興,君臣上下,口不言兵者,殆百餘年矣。我國之俗,文事有餘,而武備不競,肆昔先正臣李珥,極陳養兵之方,而廷臣,以爲過計,及夫壬辰巨寇陸梁,而州郡望風瓦解,朝廷始憶其言,而已無及矣。幸賴天兵之拯救,力征八年,堇能撲滅,至於丙丁之難,尤有所不忍言者。噫,虜騎長驅進,薄京都而邊臣不得知,月暈孤城,援絶蚍蜉,而廟謨只主和,畢竟天翻地覆,而有城下之恥,雖緣時運之傾否,亦豈非人謀不臧之明驗乎?經難之初,人心懲毖,雖或繕城郭完積聚,而歲月稍久,封疆粗安,則重門之戒緩矣,在莒之義忘矣。外而藩閫,則持戟之士失伍而不之省,內而營衛,則講武之法束閣而不復修,天下無變,則宜無所從事而順且安矣,萬一有不虞之虞,則其魚爛河決之勢,不有甚於往者乎?念及于此,可謂痛哭流涕而不足者也。惟我聖上,天錫勇知,資兼文武,近而旅賁衛士之列,遠而蕃屛捍禦之方,大而紀律法度之施,小而車馬弓矢之修,慮無不周,備無不飭,而惟其軍實難繼,武力未齊,飛輓之勞,坐見虛耗,弓馬之才,率多膚淺,況今亂逆纔剪,宿衛遽撤,是皆無不拔之勢,有可駭之危矣。議者以爲戎垣,無頗牧之才,則規規於儲胥之間,亦末耳,此言似矣。然任用干城,固帝王盛節,規制時務,亦國家常道,則豈可預憂於此而不爲矯救之方乎?臣愚,以爲嚴武科之規,則材力者可登矣,裕布保之路,則丁壯者樂用矣。比年以來,武科畏雜之弊,殿下旣痛革而勅其法矣。然事係慰悅,則或開僥倖之門,歲增解額,則亦多濫觴之患,自今爲始,苟使博試材藝,精通鞱略,然後始許赴擧,否則坐其保人,銓曹與各營用拔之規,則專取武才,而勿拘資格,明試而賞罰之,則庶見名實之不紊矣。至於軍籍,則民皆厭惡,如避水火,每當塡補,欺詐百出,故黃口簽丁,白骨懲布,朝令非不申嚴,而査括一邑,則率皆過半,是豈任事之臣,樂其犯科哉?其必有不得已者存,而官民相徇焉耳。嗚呼,下土貧民,無田宅以居之,無衣食以養之,掇拾糞壤,苟度朝夕,一籍軍額之後,則終身轉丐,而不得免,富豪之民,拱乎端坐,帖括不及,是以議者多謂戶布之便,而均役之法行,而此議遂止矣。是係減徭之擧,而且關先朝之令,則似不敢輕議,惟其節目之成,多出諸臣之臆決,不考先王之仁政,故漁箭鹽盆之稅重,而郡縣征督之弊滋,年深歲久,生利寢薄,怨讟朋興,始言令便者,今皆言不便矣,是豈聖祖養民足食之本意哉?深究乎此,則戶布均役兩者,生民利害舒蹙,必有可得以言者矣。欲望殿下,下臣此議,博詢而裁擇焉。七曰,愼庶獄以明象刑。子曰,道之以政,齊之以刑,民免而無恥。又曰,道之以德,齊之以禮,有恥且格,終古爲治,莫不以德敎爲重,而刑者,輔此而已。臣歷觀前代衰亂,多由刑罰之不中,蓋獄者,衆命攸繫,在上者,克明克愼,無有冤枉,則足以壽國脈而舒民氣,苟或反是,則刑愈繁而奸益滋,終歸於淪綱斁法而莫之救藥耳。試論其最著者,則唐·虞畫衣,冠異章服,以爲戮而天下治,秦有鑿顚抽脅之刑而百姓畔,此其明驗也。夫法律有限,而罪犯無已,以有限之資,聽無已之變,而不裁之以經術義理,則奏當之成,雖如皐陶,猶不能盡得其情,況未必然乎?故周禮有五聽之規,立政稱蘇公之敬,皆制出入於律令外也。惟我朝仁厚立國,列聖相承省刑恤,粵我先大王卽位之初,首除壓烙二刑,又除亂問之法,聖明繼照,申嚴舊典,凡京外所用杖箠,大小厚薄,罔越分寸,親錄囚徒,幽隱畢達,前後欽恤之德,委曲周徧歟,休哉。然奸民細徒,猶復蒙蔽飾詐,頑胥猾吏,尙且夤緣憑藉,大則殺越禦奪,暋不畏法,小則條禁名色,緩急失常,情債誅求,公行無厭,是皆爲官長者,所宜浚明而董威也,而文官則朝除暮遷,蔭司則迷於典常,外邑之重獄,積年不決,京曹之雜頌,惟徇請托,滔滔然入於姑息苟且之場,足爲寒心。蓋國俗之弊,專在吏爲主而官爲客,專且久,故得以明習其事,暫且曠,故率多生疎難任,而秋官爲尤甚,每一詰禁辨債之除,太半之利,歸於下吏,故此輩視殘民如奇貨,不知有官長,久矣。於是,民苦其侵漁,而己枉莫伸,抱劵趑趄,不敢訟質,而倚賴不法之類,益無所忌憚,是聖上恤刑審獄之意,徒切於宵旰,而民不被其澤矣,臣竊痛之。伏願殿下,法文王罔兼之道,體周公勿誤之訓,簡畀其人,責之成效,文案之規,刪其冗長,而必主簡嚴,至於奏讞,亦不許輒用鍰罰,而悉閉群枉之門,則法義兩行,而刑簡政淸矣。凡此數事,言雖陳腐,意雖重複,而要其歸,不過欲明天理而絶私意,務實政而去浮文而已。臣猥以庸陋,受恩罔極,涓埃莫報,愧懼徒積,適當求言之餘,叨玷近密之地,玆敢忘其僭踰,仰陳愚見。惟殿下詳察而財處焉。省疏具悉。求言之餘,無論上下闕失,未聞敷陳之說,爾疏所論七條時弊,深切明白,極庸嘉歎。方思省勉之道,自餘可以稟處者,許令廟堂,劃卽覆奏。
副應校趙尙鎭,持平嚴思憲,副校理權以綱·李儒慶,獻納趙錫穆,正言趙鼎鎭·姜,修撰嚴思晩·朴天行,副修撰李命勳啓曰,請亟寢鄭致達妻減死安置之命,夬正王法,以洩神人之憤。請放歸田里罪人金相福,亟令王府拿鞫嚴問,快正王法。請還寢遠竄罪人韓翼謩金吾草記勿施之命,仍施遠竄之典。請黑山島定配罪人龜柱,亟加嚴鞫,快正王法。答三司曰,不允。措辭見上
持平嚴思憲,獻納趙錫穆,正言趙鼎鎭·姜啓曰,請濟州牧移配罪人敬彬,熊川縣定配罪人成運,亟令王府更爲設鞫得情。請彦衡·養遂,獻遂,竝令王府設鞫嚴問。請還寢會遂絶島定配之命,仍令王府嚴鞫得情。請還寢李觀源,定配之命,仍令王府嚴鞫得情。請遲晩後物故罪人啓能,亟施孥籍之典,請令王府一依古典。趾賊等凶種之年未滿者,持其稍長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
持平嚴思憲啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府更加嚴鞫,依律處斷。請長䰇縣遠竄罪人聖中,亟令王府設鞫嚴問,期於得情,快正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍命王府,設鞫得情,快正王法。請旌義縣減死安置罪人興老,亟寢酌處之命,仍令王府設鞫得情,快正王法。請薪智島荐棘罪〈人〉瑩中,設鞫嚴問,快施當律。請濟州牧定配罪人後樂,亟令王府更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。答府曰,不允。措辭見上
正言趙鼎鎭啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府設鞫嚴問。請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。請海美縣定配罪人申光復,更令王府嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢酌處之命,仍令王府嚴鞫得情,快施當律。請減死安罪人大燮,亟寢酌處之命,仍令王府設鞫得情,快正王法,請減死罪人弼海,亟寢酌處之命,仍令王府設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬應坐者,一竝詳査,絶島散配。請漆原縣定配罪人志遜,更令王府設鞫嚴問,期於得情。請減死定配罪人德秀,亟令王府更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。答院曰,不允。措辭見上
己亥十一月二十七日,記事官姜彙鈺。刑曹啓目,觀此慶尙監司啓本啓下者,朴興春致命委折,更査事,而裴太順段,合有參酌之道,上裁,何如?傳曰,此獄事,原來疑晦,不成詞讞體段是在如中,屢次行査,到今尤無更覈之端,御史之書啓如此,道臣之査啓又如此,而本曹之兩次回啓丁寧,則可謂詢同之論是如乎,裴太順段,合有參恕之道兺不喩,一獄本無兩原犯是隱,則命亨旣作被告人矣。物故與否無論,太順段,豈非所謂皮不存之毛乎?揆以綜核之政,不可以次律酌放,有若造謀加功者然,卽爲分揀放送事,分付道臣爲旀,他餘乙良,依回啓施行爲良如敎。
刑曹僞造罪人金奉鎭加刑啓目。傳曰,更加嚴刑,期於得情爲良如敎。
刑曹殺獄罪人李千奉加刑啓目。傳曰,更加嚴刑,期於得情爲良如敎。
刑曹僞造御寶罪人朴加刑啓目。傳曰,更加嚴刑,期於得情爲良如敎。
刑曹御寶僞造罪人金龍河,加刑啓目。傳曰,更良各別嚴刑,期於得情爲良如敎。
刑曹殺獄罪人李光點加刑啓目。傳曰,更良各別嚴刑,期於得情爲良如敎。
刑曹殺獄罪人李千奉加刑啓目。傳曰,更加各別嚴刑,期於得情爲良如敎。
己亥十一月二十七日午時,上御誠正閣。禮房承旨入侍時,左承旨徐有防,假注書徐鼎修,記事官徐龍輔·鄭東浚,以次進伏訖。上命有防,書右副承旨金夏材疏批。見日日記又命書刑曹公事判付。命書傳敎曰,承旨前望單子入之。又命書傳敎曰,新除授承旨,待下批牌招察任。又命書傳敎曰,承旨房仍。上曰,都承旨入侍,行都承旨李義翊進伏,上曰,禮判何時上來乎?義翊曰,數日間當上來云矣。上曰,注書出去,承旨座次單子,催促書入,可也。賤臣,承命書入,上謂龍輔曰,各道册板幾處上來乎?龍輔曰忠淸·慶尙道,先爲上來矣。上曰,冊錄持入,可也。龍輔承命持入,命退,諸臣以次退出。
上在昌德宮。停常參,只晝講。
金夏材啓曰,合辭方張之時,憲府無詣臺之員,事甚未安,除在外外,未肅拜呈告人員,倂卽牌招,何如?傳曰,允。
徐有防啓曰,明日乃是小寒,自明日,日暖間,視事頉稟之意,敢啓。傳曰,知道。
傳于徐有防曰,右承旨·同副承旨入侍。
朴祐源啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于蔡弘履曰,坐直承旨入侍。
以持平嚴思憲牌不進罷職傳旨,傳于蔡弘履曰,只推。
金勉柱,以禮曹言啓曰,來十二月初四日,卒奉朝賀洪鳳漢小祥時,惠慶宮當有望哭變服之節,儀註,磨鍊書入惠慶宮之意,敢啓。傳曰,知道。
正言姜啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人塋中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣役畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。答院曰,不允。措辭見上
谷山府使李奎緯疏曰,伏以,臣十三年羿彀遊魂,一朝得有今日,伊誰之恩也?誤知之特達,殊眷之夐絶,此生來世,粉骨糜身,有不足盡酬者,將此七尺之軀,獻于吾君,死生以之,卽臣矢心於上天,質言於老母者,臣受恩如彼,圖報如此,而目見國憂之大者,拘於官守,有懷不陳,則是欺上天而負老母也。區區之誠,終不能自已,玆將出位之言,馳驛以聞,竊願聖明,留神亟命焉。臣伏下邑,近聞日邊消息,聖上特軫宿衛大將臣洪國榮肝膈之懇,許其休致云,夫二十八歲,隻手擎天,措國勢於泰山磐石,三十二歲,脫屣名利,豎高標於平地神仙,自有書契以來,人臣所未有之事,臣已知國榮,有是志者夙矣。亦不謂今日踐其言,若是其速也。國榮,可謂千古奇男子,而昔人所謂惟光武能成子陵之節者,我殿下今有之矣。瞻聆所及,孰不聳仰?第臣於此,竊有爲私家歎賞之心則小,爲聖躬憂危之心則大者,洪國榮雖許休致,宿衛所何遽撤罷也?殿下眞以今日之人心,爲無可慮者,今日之主勢,爲無所孤者,而今日宿衛之具,爲可已也哉?愚臣過慮,則切爲不然,每念王室而默察爻衆,虞憂之端,常如事變之初,臣心無或過乎?寧使臣受過慮之譏,不可使吾君,或貽不過慮之憂,此時撤去宿衛所,譬如父母之堂,撤去藩籬,而其子出去,納符下殿之日,國榮之心,其果安乎?臣僻在孤峽,不聞時奇,未知廷臣,已論及此,朝家更有措置否?不爾則事不可測,異時脫有草底驚蛇,今日諸臣,誰當執其咎也?故臣竊謂宿衛所,決不可遽罷洪國榮,決不可遽離於宿衛之地也。顧今朝端,終心一心,捍衛聖躬者,豈少其人哉?惟貞忠大節,積爲凶黨之所畏憚,而領略事變之本末,該諳中外之情僞,察時象而防時變,則歷數廷臣,宜無如國榮者,國事爲重,私計宜後。伏願聖明,毋忽殷憂,亟命還置宿衛所,而洪國榮雖不可以官職政務,重累其遐心,只此宿衛之地,特令仍復入處,姑使自盡其未畢之忠,更俟二三年,國勢大定,任行其高志焉。夫如是,則彼雖勇於急流之退,其於此事,何敢事也?臣欲望殿下,斷諸宸衷而速行之,以安宗社臣民之心焉。臣懷此隱憂,而仄聽朝奇,爲日久矣。所聞無有,臣耿耿孤忱,轉成心恙,今且不言,後恐有悔,商量咨趄,乃爲此猥越之擧,古人所云身在江湖,心懸象魏者,卽臣今日情事也。伏願聖明,憐而少垂察焉。省疏具悉。疏請固知出於憂國防患之誠,而上之許下之請,未始不念及於此,悉實由迫不獲已,噫。
己亥十一月二十八日,記事官姜彙鈺。
義禁府,向前李文喆議處何如啓目。傳曰,束吏之政,非不留意,而率多倖免,未聞一人之抵罪,法將安所施乎?至於近來,頹綱又頹,無復餘地,則毋論監司守令,爲今日居其職者,果皆一心怵畏,無或懈弛乎?某道某邑之中,來頭豈無審察之道,而況如李文喆段,不但道啓論列如是分明,渠供所言,又不專事隱諱,如渠幺麽武弁,知有王府,則置對之下,焉敢如是遊辭乎?論以情跡,萬萬駭然,此供辭勿施,更良嚴問口招,期於得情爲良如敎
己亥十一月二十八日辰時,上御誠正閣。晝講詣臺臺臣,同爲入侍時,特進官李重祜,知事黃景源,參贊官金夏材,侍讀官權以綱,檢討官李命勳,假注書徐鼎修,記事官徐龍輔·鄭東浚,宗臣安昌君燝,行副護軍鄭宅漢,正言姜,以次進伏訖。上進講論語,讀前受音,自子曰吾嘗終日不食,止未見蹈仁而死者也。以綱進講,自子曰當仁不讓於師,止相師之道也。上又讀新受音訖。以綱曰,師弟之義,至於善名美譽,固當謙恭遜讓於師,而當仁則己所自有,而非與人爭者,不當有讓於師,此則指學者爲仁之方,而至若人君當仁,亦不當遜讓於古昔明君哲王,顔子所謂舜何人也,予何人也?有爲者,亦若是者,是也。堯·舜之事,朕何敢當云者,卽是退托之辭,行堯·舜之事,則便是堯·舜,今殿下所以自期於仁者,亦何必有讓於堯·舜之聖乎?伏願體念焉。爲人臣子者,敬其事而後其食者,卽職分內事,而忠臣重祿,所以勸仕,此則在於爲人上者導率之如何。苟能勵廉恥崇名節,以勸士君子之仕,則自可以先敬其事,後求其食,伏願留念於導率之化焉。夫言辭,達其意而已。若或富麗,則殊欠眞的,此章之義,誠切實矣。試以講筵文義言之,經筵之臣,辭不達意,未能各盡其言,而或有其言之要約者,或有其辭之繁多者,伏惟聖學高明,庶幾領會其旨義,而就其要約繁多處,裁擇而深察之,則庶有禆益於聖學矣。命勳曰,有敎無類,人之有善而不能無惡,如天之有陽不能無陰,此誠氣類之無奈何處,而一有君子之敎,便能革其惡歸於善,無復彼此分類之殊,一家一鄕,無不皆然,以至一國之大,而人君誠以身敎,則國人莫敢不歸於善,此豈非敎化之力,奪造化者耶?伏願深加體念。上曰,諸臣以次陳文義,可也。景源曰,上下番,皆已敷陳,而當仁不讓之義,政好推類而看也。後世人君,每以唐·虞三代之治,爲不可企及,而未免先自卑下,此與當仁不讓之義相反矣。殿下聖學高明,若以堯·舜爲法,而無讓尊,則唐·虞之治,豈無挽回之期乎?重祜曰,經筵皆已陳達,臣則無可達之辭矣。夏材曰,有敎無類言者,人心雖爲不同,而聖人之敎,無不可行處也,此等事,推類以看,則好矣。上曰,有敎無類,非聖人,則不能言之矣。以綱曰,然矣。上謂景源曰,卿向以文術薦事疏陳,而卿則必有所見而然矣。文苑故事,果何如?景源曰,奉朝賀洪國榮,敏於詞翰,實非如臣者所可及,故丁酉年文衡薦望時,果欲以洪國榮薦進而未果矣。平安監司李徽之,辭朝入侍時,旣以國榮,當爲薦望之意陳奏,則此與私室酬酢有異,文衡薦,於此已定矣。今不可移易,故臣果疏引尹鳳朝疏薦南有容故事,以備裁處矣。以國制言之,卜相薦望,雖致仕之人,亦入枚卜,則大提學,卽中朝之太學士也。當其薦望之時,三公九卿,齊會圈點,則體貌重大,與大臣等,此則自當別論矣。且故大提學李鼎輔,文衡薦進時,南有容,先已致仕,故拔諸薦望,則其時故相臣金陽澤,以爲文衡薦望,事體自別,與卜相無異,則豈可拘於致仕,而不入薦望乎云云。臣於伊時,與聞此言,而大體文衡薦,豈可以致仕爲拘乎?臣之愚見,斷斷如此,故頃者上疏言之矣。上曰,然乎?上命經筵先退。命書傳敎曰,觀此嶺伯狀啓,彦陽縣民家燒燼,至於百餘戶之多,殊極驚慘,燒死三人,自有恤典,而被火人家,道臣親執査抄,會簿穀中,量宜加數周給,以爲結構莫居之地,星火擧行,俾無遲滯,形止亦卽狀聞事,下諭。命退,諸臣以次退出。
己亥十一月二十八日午時,上御誠正閣。右承旨·同副承旨入侍時,右承旨徐有防,同副承旨金勉柱,假注書徐鼎修,記事官徐龍輔·鄭東浚,以次進伏訖。上命有防,書谷山府使李奎緯上疏批答。見日日記命有防先退。以京畿監司尹得觀山訟査啓,惶恐待罪事。命書傳敎曰,勿待罪事,回諭。上謂龍輔曰,各道冊板所錄與春坊冊錄,相爲較準,可也。上命書傳敎曰,奉朝賀人來事,遣史官傳諭。命退,諸臣以次退出。
己亥十一月二十八日酉時,上御誠正閣。坐直承旨入侍時,同副承旨金勉柱,假注書徐鼎修,記事官徐龍輔·鄭東浚,以次進伏訖。上命勉柱,讀奏公事。又命書禁府公事判付,以漢城府單子,命書傳敎曰,從古法禁,稍久則必至解弛,況近日紀綱頹弛之時乎?惟此士夫家之閭家,奪入借入貰入,白文賣買,斜文賣買之禁,卽先大王在宥時,嘗所痛防之政令也。年前予亦敢述聖敎,有査覈之命,而所罹者甚多,姑屬令前,未及按法抵罪,而所抄文書,尙此留中,以寓三令之意焉。朝廷尙寬之政,雖如此,伊後爲有司者,安保其連爲修擧乎?方欲復命査櫛,而今則旣是令後,現發者之斷法,決不容饒貸,則設有犯者,先期容旋,無或不可,況當窮冬歲翻不遠,宜有闊狹之道。以此意,令京兆知悉,限以明年二月晦,摘奸別單,日次,五條犯禁,一一錄啓,以爲勘處之地事,分付。命退,諸臣以次退出。
上在昌德宮。停常參·經筵。
金勉柱,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于徐有防曰,禮房承旨入侍。
傳于李義翊曰,都承旨入侍。
傳于徐有防曰,坐直承旨,持公事入侍。
朴祐源啓曰,明日次對,兩司無進參之員,除在外外,未肅拜呈告人員,倂待開門牌招,以爲入侍之地,何如?傳曰,允。
徐有防,以奎章閣言啓曰,卽者洪忠監司李東鼎,慶尙監司洪樂彬,修上列邑所在冊板目錄中,多有落漏,已甚疎率,至於洪忠道,則冊紙劣薄,亦不粧䌙,其在事體,誠極未安,兩道道臣,推考警責,使之改修正上送事,知委,何如?傳曰,允。
又以兵曹言啓曰,宣薦內禁衛取才時,三技以上入格人,單子,書入之意,敢啓。傳曰,知道。
金勉柱,以訓鍊都監言啓曰,本局諸將官,射講時,柳葉箭連五巡全布人,別單書入之意,敢啓。傳曰,知道。
又以禁衛營言啓曰,本營二番騎士將鄭景曾,身病猝重,勢難察任,改差,何如?傳曰,允。
都承旨李義翊疏曰,伏以,臣持一倥倥賤品耳。荷聖上罔極之恩,前後颺歷,罔非踰涯,居常愧懼,若隕淵谷,迺者籌司新命,又降於千萬夢想之外,臣於是惝怳震越,益不知措躬之所也。噫,是任,卽古之樞密也,苟非望實足以副時用,才詣足以參廟謨,則其不可人人而濫叨也,明矣。如臣魯下,有何一半則近似於此,而一朝授之,不少留難,未知大臣何所爲而薦之,聖上何所取而畀之也?臣於官職,毋論緊漫,有除輒膺,未嘗爲辭巽之計者,只出於筋力奔走,以爲塵刹之報,則今於恩命之下,其何敢故爲追托,以效飾讓之例套,而至於此任,則人器不稱,自知甚明,百爾思量,萬無堪承之望,反顧慙恧,歷日靡定,此際賓對隔日,去就在卽,欲進則乖循墻之戒,不進則違慢命之辜,玆敢略入文字,仰暴微悃。伏乞聖慈,俯賜諒察,亟解臣籌司兼銜,以重公器,以安私分,不勝幸甚。答曰,省疏具悉。卿其勿辭行公。
己亥十一月二十九日,記事官姜彙鈺。義禁府啓目,寧遠前郡守李文喆段,糶糴之政,一委監色,任其幻弄,反餘剩穀,勒爲元還,浮黃之民,轉運十家板材於數百里峻嶺者,可謂全不畏法,刑推得情,何如?傳曰,渠之罪目中,已捧爲未捧事段,藉令直招是良置,罪不至於一律是隱,則更推之下,諉之奸胥輩所爲,一味隱諱之狀,萬萬痛駭兺除良,爲官長,不知官吏之幻弄,獨非渠罪乎是際,則焉敢泛稱遲晩是旀,反作事段,渠之發明,全不成說,以不覺悟樣納招者,尤極無嚴是遣,十家板材事段,稱以公廨修補者,不足取信兺不喩,前後役民之禁,朝令至嚴是在如中,況當浮黃之民,匍匐受還之際,何忍以無價之役,催督運輸於幾百里之地乎?卽此一事,於渠罔赦之斷案是如乎,本事不發則已,旣現之後,若或泛然勘處,不特法無所施,又將何以懲他不畏法之守宰乎?上項二條所犯,比此事,在渠猶屬薄物細故,毋論公私用,貪財虐民之罪,不可不嚴繩,以此判付內辭意,分付該道臣,諸般條件,親執詳査,得其情實後啓聞,以爲議處之地爲良如敎
己亥十一月二十九日午時,上御誠正閣。都承旨入侍時,行都承旨李義翊,假注書徐鼎修,記事官徐龍輔·鄭東浚,以次進伏訖。上曰,同副承旨人侍。同副承旨金勉柱進伏,上命義翊·勉柱,讀奏公事,命書禁府刑曹公事判付。上謂龍輔曰,各邑冊錄,疎滿甚多,以此意,自本閣草記,請罪該道監司,可也。上謂龍輔曰,爾出去,草記使之卽爲書呈,可也。龍輔,承命出去。上曰,注書出去奎章閣,草記如已正書,催促持入,可也。賤臣,承命持入。命退,諸臣以次退出。
己亥十一月二十九日申時,上御誠正閣。坐直承旨入侍時,右承旨徐有防,左副承旨朴祐源,假注書徐鼎修,記事官徐龍輔·鄭東浚,以次進伏訖。上命有防等,讀奏公事訖。以奎章閣草記,命書傳敎曰,允。此雖小事,亦係朝令,又是御覽文字,則如是故拔,果何意義?其中亦有春坊時所錄冊簿,類多落漏者,不啻幾十種,今日紀綱,雖曰壞損,外藩之奉行傳敎,反不如奉行下令乎?萬萬駭然,予則以爲足觀國體,兩道監司,一倂緘辭,從重推考,本閣之初不草記請罪,乃於提敎之後,始乃爲之者,殊非設立之初,定規模存體貌之義,有司堂郞,從重推考,其委折不可等待其緘答,自本閣,卽爲發關査問以啓。命退,諸臣以次退出。
上在昌德宮。停常參·經筵。
傳于金勉柱曰,大臣·備局堂上引見。
朴祐源啓曰,守禦使金鍾秀,自鄕上來云,卽爲牌招,密符及敎書傳授,何如?傳曰,允。
傳于金勉柱曰,禮曹判書入侍。
以中宮殿誕日陳賀節目,傳于金勉柱曰,權停。
以長興庫提調望單子,傳于徐有防曰,以都尉擬入。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,右承旨徐有防進。啓曰,判書宋德相在外未肅拜,參判兪彦鎬陳疏下鄕,少臣獨政未安,何以爲之?敢稟。傳曰,只出緊任,以金履素爲右尹,具允鈺爲軍器提調,李在簡爲觀象監提調,鄭尙淳爲典牲提調,李正薰爲兵曹佐郞,朴明源爲長興提調。
兵批,兼判書具允鈺進,參判任希敎病,參議兪恒柱病,參知李亨元入直進,同副承旨金勉柱進,以金朝潤爲同知,柳孝源爲五衛將,吳璟·韓潗爲訓鍊主簿,曺命相爲訓鍊僉正,副司直徐有慶·李義弼,副護軍李彦邦單付。
以承傳色口傳下敎曰,禮房承旨,馳詣宗廟·景慕宮,奉審看審摘奸以來。
傳于金勉柱曰,坐直承旨入侍。
副應敎趙尙鎭,掌令尹弼秉,副校理李儒慶,正言姜,修撰嚴思晩·朴天行,副修撰李命勳啓曰,請亟寢鄭致達妻減死安置之命,夬正王法,以洩神人之憤。請放歸田里罪人金相福,亟令王府拿鞫嚴問,快正王法。請還寢遠竄罪人韓翼謩金吾草記勿施之命,仍施遠竄之典。請黑山島定配罪人龜柱,亟加嚴鞫,快正王法。答三司曰,不允。措辭見上
掌令尹弼秉,正言姜啓曰,請濟州牧移配罪人敬彬,熊川縣定配罪人成運,亟令王府更爲設鞫得情。請彦衡·養遂·獻遂,竝令王府設鞫嚴問。請還寢會遂絶島定配之命,仍令王府嚴鞫得情。請還寢李觀源定配之命,仍令王府嚴鞫得情。請遲晩後物故罪人啓能,亟施孥籍之典,請令王府一依古典,趾賊等凶種之年未滿者,待其梢長,卽施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。措辭見上
掌令尹弼秉啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府設鞫嚴問。請三水府定配罪人洪達洙,亟令王府更加嚴鞫,依律處斷。請長䰇縣遠竄罪人聖中,亟令王府設鞫嚴問,期於得情,快正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,南海縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令王府設鞫得情,快正王法。請旌義縣減死安置罪人興老,亟寢酌處之命,仍令王府設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府更加嚴鞫,期於得情。請慶源府定配罪人鳴遠,依律處斷。請物故罪人德泰支屬應坐者,一一査出,絶島散配。答府曰,不允。措辭見上
正言姜啓曰,請大靜縣爲奴罪人金壽賢,更令王府設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府設鞫嚴問。請海南縣竄配罪人金載順,亟令王府,設鞫嚴問。請遠竄罪人聖中,放逐罪人有臣·宗甲·義駿等,竝令王府設鞫嚴問,期於得情,快正王法。請海美縣定配罪人申光復,更令王府設鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府嚴鞫得情,快正王法。請定配罪人具翼遠,亟寢酌處之命,仍令王府嚴鞫得情,快施當律。請減死安置罪人大燮,亟寢酌處之命,仍令王府設鞫得情,快正王法。請減死罪人弼海,亟寢酌處之命,仍令王府設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請荐棘罪人瑩中,亟令王府設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。請河東府減死定配罪人昌鼎,依得處斷。請濟州牧減死定配罪人範聖,依律處斷。請物故罪人德泰支屬之應坐者,一竝詳査,絶島散配。請漆原縣定配罪人志遜,更令王府,設鞫嚴問,期於得情。請減死定配罪人德秀,亟令王府更加嚴鞫,快正王法。請削黜罪人鄭履煥,絶島安置。請淸川君金鍾正,亟命刊去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。答院曰,不允。措辭見上
吏曹參判兪彦鎬疏曰,伏以臣以母年益高,母病益深,敢恃閔下之天,願丐事親之日,冒陳血懇,冀賜矜察,及至批下,辭旨截嚴,至於末段所敎,尤是臣子不敢承聞者,臣驚惶震懍,五情失守,繼以慙痛抑塞,直欲溘然而無知也。噫,臣之病母,以其年則九耋耳。區區終養之願,何嘗一日不紸結于中,而特以前此筋力精神,不知有朝夕懍懍之憂,猶可以黽勉供職,故不敢爲言私之計,而奈篤老綿綴之氣,如日下山,不可以昨年之旺而望其今年亦然,不可以去日之安而保其來日亦然,重以目下見患之症,屢旬進退,一倍澌鑠,人子至情,焦迫罔措,所以仰首哀號,不暇緩聲,而竊自謂公私恩義之間,有所裁量,庶幾蒙幸於孝治之下矣。今承非常之責諭,是臣之欲效子職,瀝盡肝血者,徒爲虛飾辭說,厚誣聰聽之歸,斯莫非臣行己無素,事君不誠,有以致此,撫躬自悼,無面可顯,俯仰跼蹐,將安所容?臣旣奉此敎,不遑顧私,惟有蹶趨承,恭竢處分,而第惟念人臣進退,自有所據,臣纔已爲親乞養,而旋復怵迫嚴命,離捨病母,揚揚就列,不顧言行之卽當,心跡之刺謬,則臣雖冥頑,不知爲恥,當世之士大夫,必將羞與爲列,而雖以聖度之包荒,亦當視作何如人也?臣旣不可晏然冒進,又不敢昧然退處,情窮勢蹙,靡所罔極,固知瀆擾之益增死罪,而不得不更訴危衷。伏願聖明,亟降威罰,俾私心少安,而邦憲無隳焉。答曰,省疏具悉。疏辭,下該曹稟處。
敎守禦使金鍾秀書。王若曰,西營返節,憫私第之養痾,南城總師,喜戎垣之得帥。非此人莫可使也,當是時屬之子乎?惟卿圭璋之姿,瑰瑋其器,蓋其資稟之公平正直,自有故家餘風,若夫學術之淹博宏贍,可知乃兄之弟,慍凶小而積受齮齕。幾年屛荆棘瘴癘之鄕,奮忠膽而益思激揚,一節厲蒹葭霜露之操,夙夜出納惟允,常置密邇之班,一歲超遷太中,蓋出奬用之念。任藩臬則承宣王化之盡其道,畀銓衡則進退人物之得其宜,固知其文武兼才,予所以安危注意。眷彼南漢一域,實我東國重防,置營府而捍衛王畿,蓋設施厥惟久矣,命元師而摠管戎務,伊緩急有足恃焉。美哉山河,此誠天府之國,撤彼桑土,寧忽陰雨之謀。苟非北門壯鎖鑰之才,詎當南淮任保障之責?玆授卿以南漢山城守禦使,卿其祗服明命,益思遠圖,歭糗糧而繕城池,毋曰,軍旅之事未學,修器械而鍊甲兵,政宜經濟之姿,是須祭征虜之雅歌,徒欲得其重耳。汲淮陽之多病,何妨臥而治之?自餘措置之方,亦盡弛張之道。於戲,嗟文恬武之已久,此何等時?念地利人和之交修,汝其自勉,故玆敎示,想宜知悉。修撰朴天行製進。
己亥十一月三十日辰時,上御誠正閣。大臣·備局堂上引見入侍時,領議政徐命善,左議政洪樂純,行知中樞府事具善復,判中樞府事徐命膺,兼兵曹判書具允鈺,刑曹判書鄭尙淳,右參贊鄭光漢,戶曹判書金華鎭,工曹判書李衍祥,行副司直李柱國,行訓鍊都正李敬懋,行副司直李邦一,行大司成李命植,江華留守李性源,副校理權以綱,正言姜,同副承旨金勉柱,假注書徐鼎修,事變假注書安策,記事官徐龍輔·鄭東浚,以次進伏訖。命善·樂純進前曰,近日寒暖無常,此時聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。命善曰,臣有區區情私,欲以箚子仰陳,而此亦惶恐不敢矣。經筵館閣,法無相避,古亦有兄弟行公者,而若弟居上而兄居下,則亦有以此遞免之例矣。臣今待罪領事,臣兄爲大提學,非但私義之難安,朝體官方,極爲苟艱矣。臣厚蒙國恩,謂之罔極,猶是歇後語也。臣無他報效之道,只以筋力奔走,爲一分涓埃之報,故狼狽禍福,置之度外,未嘗以一身私計爲意,而至於此事,則公格私義,俱極萬萬不安,此豈不可悶乎?臣兄守禦使恩遞之時,臣爲感泣,而臣兄之每每緣臣遞職,其於私義,亦甚切迫矣。上曰,過矣,經筵館閣,本無相避,故故相姜碩期父子同時行公,故相金壽恒爲副學,而其兄壽興爲校理,先輩已行之例,不啻斑斑矣。且大臣與文衡,俱是大官,則豈可以此輕加遞免乎?予之此言,非體諒而然矣。樂純曰,國之元輔,豈可以例條相避而求遞乎?命善曰,雖無相避,而公私極爲掣礙,故惶恐敢達矣。朝廷之大官,無過於領相文衡,而兄弟竝據,臣以是之故,寢食不安矣,不然則豈敢如是縷縷仰煩乎?上曰,過矣。命善曰,頃因嶺南前道臣李在簡所奏驛馬減額事,更令新道臣,論理狀聞矣。卽見慶尙監司洪樂彬狀啓,則以爲位土永頉處,十分査櫛,則長水等十一驛位田畓,合爲八千七百十一結四十三負一束內,陳頉一千二百四十二結六負九束,割耕泥生,査得還實,竝時起實結爲七千四百六十九結三十六負二束,當初劃給位土,乃所以責立馬額也,而位田陳頉,若是夥然,今至於莫可收拾之境,本道各驛大馬一百二十五匹,中馬三百二十五匹,卜馬一千二百二十匹,就其中大馬幾匹,卜馬幾匹,姑爲權減,以當位土不足之數,則或可爲一時牽補之道,而其後矯弊之方,定其境界,檢其災傷,地方官與該驛察訪,互相檢察,陳棄等地,着實勸耕,考其勤慢,以爲郵官考課之政,則庶幾有漸次復舊之望,侍春初,各別申飭計料,而至於權減馬額之指數多寡,事係更張,不敢擅便,令廟堂稟處矣。位田陳頉,雖甚夥然,今番査得,亦自不少,打量之效,有如是矣。此後勸起之政,惟在地方官及郵官之勤與慢而已。道臣之以此考課云者,儘得其要,依此施行,至於馬匹之權減幾許,則有非可以遙度者,令道臣,較其田結,量其馬額,分等減數後,馳聞刑止之意,分付,何如?上曰,依爲之。出擧條命善曰,前因備堂柳戇所奏,以東萊軍額之多有疊役,收布軍三千六百名,移定於閑丁有裕邑之意,分付矣。卽見慶尙監司洪樂彬狀啓,則以爲本道民少軍多之弊,一道同然,今若平均分排於七十州,則勢不得不大加更張,今年年事,雖曰稍登,纔經荐凶,瘡痍未完,況今黃口白骨之査正,還上身布之辦納,俱係繹騷之端,同府軍丁移定一款,姑待年事之屢登,從便擧行事,令廟堂稟處矣。軍額移定,本非容易之事,嶺南纔經大賬,民情姑未奠安,此時釐正,果不無騷擾之慮,更觀明年穡事,便宜擧行之意,分付,何如?上曰,依爲之。出擧條命善曰,頃因慶尙右兵使洪和輔査啓,本營債弊,令新道臣更加商確狀聞矣。卽見慶尙監司洪樂彬狀啓,則備陳簜債後,不可不給代之狀,仍以爲元債錢一萬三千十二兩零內,指徵無處之六千八兩,特爲蕩減,其餘可捧者七千四兩,使之刻期收捧,迨此少豐,從便貿米,則其數當爲二千餘石,以此盡分取耗,每年會錄,則不出十數年,將近萬餘石,以一年耗條,足當二千六百兩應下之數,其間十數年,則除出該營所管軍餉米一萬石,許令分給,作錢需用,自今年至明年應下之數,以當年所捧餉耗,量宜劃給事,請令廟堂稟處矣。此事,本不當推上於朝廷,而今則道臣帥臣,次第査聞,蕩債不可已,而給代亦不可已矣。旣欲給代,則他無變通之道,依所請,以餉米留庫條,限十年加分,以爲取耗需用之地,而萬石,則稍過分敎,減以八千石,明年所用,亦以八百石,當年餉耗中,劃給債錢所捧七千餘兩,則從便貿米,盡分會錄,俾不至於如前生弊之意,分付,何如?上曰,左相之意,何如?左議政洪樂純曰,本營債弊,繡啓登聞,不可不蕩減,而道帥臣査啓又如此矣。但給代之策,實無方便,勢將依狀請許施,而臣嘗聞關西蕩債時,富民有勢者,入於焚劵中,貧戶無勢者,依舊在債案中,稱冤頗多,今番則另飭帥臣,從實區別,俾無混淆之弊爲宜矣。上曰,依爲之。出擧條命善曰,右副承旨金夏材,疏陳許多條件,而有難卒次間覆奏,以啓目回啓,何如?上曰,髢髮事,亦言之而旣未得可代之新制,則其前姑令減小之意,頃已相議矣。大體朝風之上旣未得崇尙儉約,則何望於士大夫之丕變,亦何責於閨闥中婦女乎?祛奢崇儉之道,必上行下效,化行俗美,則好矣,而若不治其本,徒事於區區法令之末,雖曰出新法,徒致刻削,豈有實效乎?樂純曰,向來賊徒,專尙奢侈矣,近來則豈有此弊乎?上曰,頃者旣令稍減其制,而其後果然遵行否?至於醫女鍼婢等賤流,亦多不減小其制云,此亦駭然,此等非難之事,亦皆如是,則他何可論?都提調·提調,以此申飭,可也。命善曰,如是,則好矣,近來閭閻之間,亦皆減小云矣。上曰,非但髢髮爲然,至於衣服制樣,漸至怪駭矣。樂純曰,近來風俗,漸成奢靡,其所丕變之道,亦人君造化之柄矣。上曰,卿言,好矣。命膺曰,列聖誌狀凡例,多有稟定者,稟定後自當製進,而至於印刊之役,不必待凡例之出,爲先自來月初一日爲始,令芸閣擧行印役,而曾在肅廟朝,誌狀印出時,使校書兼校理,監印擧行,今番亦令兼校理金宇鎭,兼博士徐龍輔,除本仕,專管監印,何如?上曰,依爲之。出擧條命膺曰,芸閣有錢布捧上用下之事,而掌務官及入直等節,專委於本館校理,初無推移輪回之事,通年入直,旣非一人之所堪,而遐鄕文官,未諳京司文簿,每事必問於下輩,故芸閣凡事,今至於莫可收拾之境,若以參下郞廳及檢書官,輪回入直,掌務官,亦爲通融差出,則似或爲一分矯弊之道,下詢大臣,處之,何如?上曰,大臣之意,何如?領議政徐命善曰,入直則勿論參上參下,郞廳與檢書官,輪回替入,固好矣,而至於掌務之任,則檢書官亦豈無生疎之慮乎?另擇校理而爲之,似好矣。上曰,依爲之,至於入直事,予意有不然者,檢書官,本非實職,則校理正字,雖曰同渠族類,官品各殊,決不可比而同之,與其別創無前之例,曷若旁照見行之規也?此後依承文院例,自實官以至權知正字博士之屬,通融輪番,則法不改而弊自祛矣,以此擧行,可也。出擧條華鎭曰,京畿陸運邑稅穀,各邑守令,躬自領民歲前來納,自是定式,而近來忸玩成習,人不畏法,倉底居民中,定出倉主人名色,只送色吏,使之眼同捧納,故所謂倉主人,與色吏符同,恣意幻弄,歲前則只以若干石塞責來納,其餘則或拖至夏秋而不納,莫重惟正之供,豈可使一色吏一主人,居中作奸而莫之禁遏乎?事之寒心,莫此爲甚,今年爲始,所謂倉主人名色,永爲革罷,各該邑守令,依定式,必於歲前,親爲領民來納,而如有復踵前習之弊,則自臣曹,摘發草記論責,斷不饒貸,以此預爲出擧條,嚴飭,何如?上曰,依爲之。出擧條命善曰,貶月隔日,提調多闕,今日政,盡數差出,以爲趁卽擧行之地,何如?上曰,依爲之。出擧條上曰,山林在外,而政月在卽,銓曹事,可悶矣。命書傳敎曰,政官牌招開政。又命書傳敎曰,呈辭漢城府堂上許遞,今日政差出。上曰,其間翰圈使之待下敎者,有所咨且而然矣。蓋法久則解弛,難保其終始如一,而無雜亂之弊矣。今番則不必分排互對,揀其靑黃黑白,而只擇可合人而爲之,可也。樂純曰,翰林極選也,當取第一等人而爲之矣。命善曰,翰林自古淸峻,而蕩平後,因爲亂雜矣,若分排布置,則是非公道也。命退,諸臣以次退出。
己亥十一月三十日酉時,上御誠正閣。坐直承旨入侍時,同副承旨金勉柱,假注書徐鼎修,記事官徐龍輔·鄭東浚,以次進伏訖。上曰,臈享祭報府入之。賤臣承命持入。命勉柱讀奏。又命勉柱,讀奏齎咨官手本。上曰,奉審承旨入侍。右承旨徐有防進伏奏曰,臣承命馳詣宗廟·景慕宮,奉審祭物祭器,看審諸執事進排官摘奸,則無頉矣。上曰,今方陳設乎?有防曰,然矣。命退,諸臣以次退出。
上在昌德宮。停常參·經筵。
蔡弘履啓曰,合辭方張之時,諫院無詣臺之員,事甚未安,除在外外,正言姜,卽爲牌招,何如?傳曰,允。
傳于蔡弘履曰,左承旨入侍。
傳于徐有防曰,輪對官入侍。
朴祐源啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于李義翊曰,吏兵房承旨,持歲抄入侍。
傳于徐有防曰,戶房承旨入侍。
以正言姜牌不進罷職傳旨,傳于蔡弘履曰,只推。
傳于徐有防曰,禮房承旨入侍。
徐有防,以奎章閣言啓曰,凡動駕時,直閣待敎,竝參侍臣班事,載於閣誌,旣已啓下矣。自今月初八日臘享親祭擧動時爲始,依定式爲之之意,敢啓。傳曰,知道。
朴祐源,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
徐有防,以禮曹言啓曰,今十二月初四日,卒奉朝賀洪鳳漢小祥,大殿·惠慶宮·中宮殿供上,依例以素膳封進之意,分付,何如?傳曰,允。
蔡弘履,以義禁府言啓曰,善山府使李命杰覈處事,傳旨啓下矣。李命杰時在任所云,依例發遣府羅將,拿來,何如?傳曰,允。
掌令尹弼兼啓曰,妖宦壽賢之締結一種嗜利之凶徒,爛漫和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止,請大靜縣爲奴罪人金壽賢,依律處斷。爲奴罪人河翼龍·金重得等,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請興陽縣爲奴罪人河翼龍,南海縣爲奴罪人金重得,亟命王府,設鞫得情,快正王法。錫達以原賊之父,尙今偃息於覆載之間者,輿情已極齊憤,而況且犯贜之數,死有餘罪,以此以彼,決不可杖配而止,請梁山郡定配罪人錫達,依律處斷。金漢耆辛卯二月之事,雖出於其姪之慫慂指使,而罪大乘間,跡涉同情,幾乎貽累於先大王聖德,伏見備忘下者,仰認分析之意,揆以國法,有難曲貸,請削黜罪人金漢耆,亟施竄配之典,竄配罪人金載順,附麗諸逆,受人指點,久矣。當此新化之後,宜思改革之道,而今其一疏,敢以扶抑彼此之意,欲售漫漶義理之計,斯當嚴討懲後之日,如此嘗試凶論之類,不可薄竄而止,請海南縣竄配罪人金載順,亟令王府設鞫嚴問。洪達洙干連逆家,薄竄旋宥,則不思懲畏,愈蓄不逞之心,創出妖言,誑惑閭里,究厥情狀,怨國之跡,煽禍之計,昭不可掩,此必有窩窟譸張之致,若不鉤覈得情,快施當律,則其何折姦萌而杜禍源哉?決不可歸之於尋常造言之科,而有所容貸,請三水府定配罪人洪達洙,亟令王府更加嚴鞫,依律處斷。聖中之罪,可勝誅哉?包藏禍心,主張凶論,敢托不敢言之地,倡出不忍聞之說,作爲窩主,慫慂徒黨,故徐有臣·朴宗甲·李義駿輩,從而和之,交口讚引,噫嘻痛矣。先大王朝,十三年不着帽,而始仕於殿下,欲展蘊抱之說,尤極萬萬凶慘,且莫重義理,倚托怪鬼輩,欲售疑亂之計者,究厥心腸,與德師·載翰,一串貫來者也。不仕於先大王朝者,卽先大王之逆臣,先大王之逆臣,卽殿下之逆臣,豈可一刻容息於覆載之間,而居謫以來,小不畏縮,乃敢聚會學徒,通接官隷,至登繡啓,大臣筵白,雖卽移配絶島,而經年爭執,尙追王章,窮凶之節,無以嚴覈亂賊之徒,無所懲畏,請大靜縣定配罪人聖中,亟令王府設鞫嚴問,期於得情,夫正王法。有臣·宗甲·義駿,和應聖中,叵測之說,推詡薦引,看作奇貨,敢於書筵出入之時,肆然迭奏。噫嘻痛矣,聖中之主張凶論,罪不容誅,而此輩之同一心腸,尤極痛惋,究厥罪犯,與聖中豈可異同?疑亂大義,欲售媒寵之計者,腸肚相連,情跡難掩,而只緣筵席語祕,尙未聲討,使凶徒無所懲畏,國法久而未伸,已極憤惋。到今日記旣播之後,如此負犯之至重者,不可一刻容貸,而削版放逐之律,不足以懲其罪犯,請削版罪人有臣·宗甲·義駿,竝令王府設鞫嚴問,依律處斷。罪人趙濟泰·李潤成,俱以逆禶之切姻,凶謀逆節,萬無不知之理,濟泰則初不刑訊,經先白放,潤成則未盡究覈,遽然酌處,揆以王章,失之太寬,獄體乖當,輿情駭憤,請鍾城府定配罪人趙濟泰,海南縣定配罪人李潤成,更令王府設鞫得情,施以當律。罪人趙嵎,以物故罪人峸之弟也。今番諸逆之陰凶情節,萬無不知之理,而抵賴不服,端緖未究,遽有酌處之命,王章未伸,輿憤益切,請楸子島定配罪人趙嵎,亟寢酌處之命,仍令王府設鞫得情,快正王法。瑩中之附麗凶逆,擧世共知,而乙未冬相臣一疏,實關宗社大計,則伊時禍機,迫在呼吸,而瑩中身爲憲長,敢以未詳知深文等說,顧護凶賊,欲售包藏之心,幸賴先大王日月之明,燭其情狀,至以能猾爲敎,則捨命樂禍之凶,已著於當日而無餘矣。顯忠之典,旣施於其時承宣,則護逆之律,不可以荐棘而止,請薪智島荐棘罪人瑩中,設鞫嚴問,快施當律。後樂旣以後翼爲弟,且以量·鐉爲黨,則凶謀逆節,必無不知之理,而親問之下,遊辭漫漶,至以本不見重於其弟之說,肆然納供,究其情節,極爲叵測,不可以不了了極蠢蠢,而有所容貸,請濟州牧定配罪人後樂,亟令王府更加嚴鞫,期於得情。鳴遠旣於若淵冤死之說,爛漫參涉,又敢作爲萬萬罔測之語,姿意護逆,甘心死黨,至登於道臣之密啓,究其情跡,與量海·後翼,一串貫來,則不可以孤雛腐鼠,而有所寬假,請慶源府定配罪人鳴遠,依律處斷。定配罪人孫效忠等八宦者,俱極凶獰,終始抵賴,遽有酌處之命,雖出於我聖上好生之德,曠蕩之典,而效忠,則自是凶孽,旣多負犯,又以逆宦切族,及其鞫問之際,端緖未究,亦無指的發明之端,定配罪人柳仁培,罪人李鳳昌·沈德一·李德成,俱以逆來之切族,若其在京,則或吹噓應澤,已露腸肚之糾結,及夫放逐,則或出沒城闉,益著蹤跡之陰祕,則志恒與國來,陰凶情節,萬無不知不參之理,而頑忍不服,效忠·仁培,定配而止,鳳昌·德一·德成,更逐本鄕而止。罪人申世輝,旣與應澤,錢財相資,則可知其情志之親密也。罪人蔡伯周·盧聖翊,就捕以後,旣無白脫之端,而未及嚴覈,竝有分揀之命,王章由此而未伸,輿情由此而益憤,請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府更加嚴鞫,期於得情。噫,商輅之經斃,未施孥戮之典,已切神人之憤,而雖以輅妻已著之罪論之,與相吉酬酢,非但窮凶情節,至以相吉所交通處,渠亦送婢僕交通爲言,則締結妖任,往復凶徒之狀,昭不可掩矣。其所謀逆,與妖任,同一腸肚,而妖任伏誅之後,輅妻之尙今晏然者,揆以王章,寧有是理?請逆輅妻,絶島定配。亂逆從古何限,而豈有若量·翼·之窮凶極惡者哉?李璟·韓後良·金默行·兪纘柱·金奎五等五人,與量·翼·,或爲至親,或爲切姻,或爲血友,碁列隣鄕,腸肚相連,往復和應,不出乎凶謀逆圖,寤寐經營,專在於無君禍國,及其三逆伏法之後,猶不懲畏,或借助奴馬,或出沒京闉,或率置逆女,此已萬萬無嚴之甚,而至於親喪散髮,雖無識下賤,壹是行之者,而不散髮,卽量賊創行於渠家,奎五效行於其姪,則可知其傳授心法與量賊,一而二,二而一也。噫,彼五人之負犯何如,而俱爲漏網之魚,尙逭黨與之治,論以王章,寧有是哉?繡啓一出,罪惡尤著,其在嚴懲討之道,決不可島配而止,請李璟·韓後良·金默行·兪纘柱·金奎五,竝令王府設鞫嚴問,究覈得情。殺人者死,法意甚嚴,如或過主平恕,溥之生議,則其在幽枉之冤,實爲矜慘,江界府減死罪人居士式連,手自戕殺其妻之狀,渠旣自服於初檢招,至於考覆結案,則萬有必殺之罪,一無可貸之端,以非有意故殺,有此減死之特恩,臣之愚意以爲,有意而殺,與無意而殺,其殺則一也。三尺至重,決不可容貸償命之律,請江界府殺獄罪人居士式連,亟收減死之命,依律處斷。答府曰,不允。
己亥十二月初一日巳時,上御誠正閣。輪對官入侍時,左承旨蔡弘履,假注書徐鼎修,記事官金健修·鄭東浚,義禁府都事丁志德,敦寧府參奉鄭致綏,儀賓府都事尹㬘,吏曹佐郞尹行修,戶曹正郞申匡堯,以次進伏訖。上曰,輪對官以次進前。志德進伏奏職姓名,上曰,職掌何也?志德曰,王府罪人監守矣。上曰,有弊瘼所懷乎?志德曰,無之矣。致綏進伏奏職姓名,上曰,職掌何也?致綏曰,寶閣守直矣。上曰,有弊瘼所懷乎?致綏曰,無之矣。上曰,大臣近來平安乎?致綏曰,以宿病沈綿矣。㬘進伏奏職姓名,上曰,職掌何也?㬘曰,別無職掌矣。上曰,有弊瘼所懷乎?㬘曰,無之矣。行修進伏奏職姓名,上曰,職掌何也?行修曰,別無職掌之可言矣。上曰,有弊瘼所懷乎?行修曰,無之矣。上曰,近來銓郞,以都目爲準瓜,殆若每都目遷轉,是豈久任責成之道乎?此後則凡百激揚之政,各別修擧,可也。匡堯進伏奏職姓名,上曰,職掌何也?匡堯曰,金銀色矣。上曰,遺在爲幾何?匡堯曰,金則五十二兩,銀則四萬四千一百餘兩矣。上曰,有弊瘼所懷乎?匡堯曰,無之矣。命輪對官先退。命書傳敎曰,右副承旨馳詣受香處,祭所奉審,祭物看審,諸執事摘奸以來。命退,諸臣以次退出。
己亥十二月初一日午時,上御誠正閣。戶房承旨入侍時,左副承旨朴祐源,假注書徐鼎修,記事官金健修·鄭東浚,以次進伏訖。上命祐源,讀奏司寒祭祭報府。上曰,江民休戚,專在於氷政,而近來不無亂雜之弊,獨戶則疊役勢家而見漏,作弊之端,不一而足,今番則當爲摘奸廉探,如或復有如前之弊,當各別論罪,以此意自政院爲先申飭,可也。上曰,吏兵房承旨,持歲抄入侍。行都承旨李義翊,同副承旨金勉柱進伏,上命義翊,讀奏吏曹歲抄,命勉柱讀奏兵曹歲抄,命各打點訖。命書傳敎曰,吏兵批歲抄點下者,竝依例捧傳旨。命退,諸臣以次退出。
己亥十二月初一日酉時,上御誠正閣。禮房承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上命有防,讀奏公事,上曰,臈享祭報府入之。賤臣承命持入,命有防讀奏。上曰,今日坐直誰也?有防曰,朴祐源·金勉柱矣。命退,諸臣以次退出。
上在昌德宮。停常參·經筵。
金勉柱,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,日寒若此,停。
蔡弘履啓曰,合辭方張之時,諫院無詣臺之員,事甚未安,正言姜,卽爲牌招,何如?傳曰,允。
傳于金勉柱曰,宣傳官多有受由者,監軍落點苟艱,兵曹判書從重推考。
朴祐源啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于朴祐源曰,左副承旨入侍。
吏曹口傳政事,兼知實錄事,蔡濟恭單付。
兵曹口傳政事,判府事蔡濟恭單付。
李義翊,以禮曹言啓曰,卽接崇陵別檢所報,則本月初五日本陵忌辰祭享時,陵官當爲備員參祀,而參奉有闕未差云,莫重祭享,陵官不可不備,參奉有闕代,卽令該曹口傳差出,以爲備員將事之地,何如?傳曰,允。
徐有防啓曰,卽者吏曹假郞廳來言,因禮曹草記,崇陵參奉有闕之代,令該曹口傳差出事,允下矣。判書宋德相在外,不得擧行云,何以爲之?敢稟。傳曰,令次堂擧行。
吏曹口傳政事,以趙鎭明爲崇陵參奉。
傳于李義翊曰,海州判官,口傳差出。
吏曹口傳政事,以徐日輔爲海州判官。
傳于徐有防曰,政事當日爲之。
又傳于曰,此時京兆堂上,不可不備員,未肅拜在外人竝許遞,今日政各別擇差。
有政。吏批,判書宋德相在外未肅拜,參判兪彦鎬陳疏下鄕,參議鄭元始進,右承旨徐有防進,啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任,以林得浩爲大司諫,尹行元爲持平,李碩九爲獻納,徐有成爲正言,李福源爲判尹,李普行爲右尹。
兵批,兼判書具允鈺病,參判任希敎病,參議兪恒柱入直進,參知李亨元病,右承旨徐有防進,副護軍李得濟·李漢豐·白東毅·李東植·田文顯·許·李再煥·申遇文·朴敦行·尹珖·金㻐·李·金樂豐,副司直李國賢·李福源·權噵·李普行·趙時俊·徐有寧·鄭昌聖·魚錫定·宋文載·鄭晩淳·林得浩·徐有元·林鼎遠·金尙集·安聖彬·李壽勛·柳焵單付。
傳于徐有防曰,禮房承旨與校書兼博士,持列聖誌狀凡例卷入侍。
金勉柱,以禁衛營言啓曰,本營褒貶時,闕內入直把摠哨官,例爲草記替代來參矣。殿最雖曰體重,禁直自當別論,一時參謁,無關考績,而輒致煩稟,亦涉未安,依訓鍊都監內入直將官例,今日褒貶爲始,不爲替代之意,敢啓。傳曰,知道。
副應敎趙尙鎭,掌令尹弼秉,副校理李儒慶·權以綱,正言姜,修撰朴天行·嚴思晩,副修撰李命勳啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及四載,轉而爲合辭之啓,合辭之啓,又閱累朔,轉而爲伏閤之爭,至於今日,處分又止於近島黜置。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,今何爲而有此未減之命耶?國無法則已,如其不然,則夫安有謀危宗社之如此賊,而使之首領之得保也?危逼聖躬之如此賊,而施以海島之薄罰耶?殿下之不忍置法,而姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先王之宏謀英烈,卓越百王,而昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。有若以先大王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也,以殿下之聖學高明,見理甚精,而何不劈破此義理之關,明正其亂賊之罪乎?請喬桐府黜置罪人鄭致達妻,夬正王法,以洩神人之憤。乙未冬國家安危之機,至今追思,尙覺懍然,苟有體國大臣,則雖非上敎,固當直請聽政,而伊時首相韓翼謩,徒畏麟賊之氣熖,罔念國勢之岌嶪,不體上敎,徒事彌縫,使宗國大計,幾致難言之境,論其負犯,至爲深重,則向者近地移配,已失太寬,況可以全釋乎?雖以悶旱之聖意,有此收殺之敎,而乍允旋收,有咈輿情,請還寢遠竄罪人韓翼謩,金吾草記勿施之命,仍施遠竄之典。金相福之罪,可勝誅哉?諸般罪惡之昭在人耳目者,於渠猶屬細故,而乙未冬相臣疏出之後,瑩中深文之說,稱以所見無異同,麟漢不必知之說,謂以語脈不如此,只此二言,已萬萬凶慘,而至於言根究覈之請,此又麟·謙之所不敢爲者,昭著之逆節,已難自掩,包藏之禍心,尤極巨測,揆以典刑,萬戮猶輕,而日月漸久,反置尋常,自上處分,不過放逐,在下爭執,只止遠竄,興言及此,心竊慨恨,國無法則已,夫安有罪惡之如此,而終屈王章,使之晏然自在於田里之中乎?請放歸田里罪人金相福,亟令王府拿鞫嚴問,快正王法。噫嘻痛矣,龜柱之罪,可勝誅哉?顧其地處何如,恩造何如,而不思報效之道,恣其濫猾之性,雖壬辰疏中語言之,渠若有一分嚴畏儲君之心,豈敢以自內酬酢,登諸章奏,陳之於先大王之前乎?臣等於筵敎中,若有俯詢,其將何辭?仰對之諭,讀之未半,不覺心寒而骨冷。惟彼鳳漢罔赦之罪,國人所共憤,則秉義聲討,宜乎正大,亦何患無辭,而始也締結原賊,暗逞私憾,終焉慫慂乃叔,恐動天聽,以至於半夜扈衛,幾累先大王聖德,固已萬萬駭痛,而此猶不足,又敢以某年罔極不忍聞之說,恣意筆之於書,以慼我殿下之心。噫嘻,是可忍也,孰不可忍也?大抵龜柱之罪,一則不憚儲君,一則幾累聖德,一則語犯莫重,有一於此,人臣極罪,況兼此數者乎?且以今番趙峸事言之,其窮凶極惡情節,尤萬萬叵測,殿下旣賜之死,非不知其罪之必可誅也。間因臺啓而拿鞫,尤仰處分之嚴正,終下還寢之命,一令三反,王章太紊,君綱之姑息,國威之眉越,已無餘地,殿下於賊麟,旣已斷恩行誅矣。龜柱之凶逆,何異於賊麟,而一行一否,輿憤益激。又況以今番量·翼·諸逆之招觀之,根柢之所萌蘖,龜賊也,䈑窟之所豢養,龜賊也,其在塞亂源杜禍本之道,尤不可一刻假息於海島,而尙今靳允,憂危轉甚,若此度日,則將不知幾許量·,又起於幾處,方來之慮,先事之虞,容有極哉?日前加籬時,雖有待處分之敎,而此賊處分,決不可一刻少待,請黑山島圍籬罪人龜柱,亟加嚴鞫,夬正王法。答三司曰,不允。
掌令尹弼秉,正言姜啓曰,敬彬之與若淵·相簡,爛漫綢繆之狀,旣已畢露於諸賊招辭中,而抵賴不服,未施當律,揆以王法,失之太寬,請濟州牧移配罪人敬彬,亟令王府更爲設鞫得情。澤遂爛漫同參於啓能凶慘不道之謀,而只誅其身,王章已失,輿情未泄,其陰凶情節,其父其弟,萬無不知之理,請彦衡·養遂·獻遂,竝令王府設鞫嚴問。會遂之罪惡,與澤遂,一而二,二而一,則啓能凶慘不道之謀,決無不知之理,而忍杖不服,遽有酌處之命,有乖獄體,請還寢會遂絶島定配之命,仍令王府嚴鞫得情。李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請還寢李觀源定配之命,更令王府設鞫得情。噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,白作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耈·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本,則能賊也,逆範懷刃之凶,究其本,則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之,請遲晩後物故罪人啓能,亟施孥籍之典,啓能·趾海等諸賊窮凶極惡,自有天地以來所未有者,而限以國法,賊能未施孥戮,賊趾兄弟,猶貸其凶種之穉少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?請令王府一依古典,趾賊等凶種年未滿者,待其稍長,卽施邦刑,俾絶凶逆易種養禍之患。志恒之罪,可勝誅哉?聖朝之眷注於渠何如,倚毗於渠何如,而始旣拔擢於擧世擯棄之中,特又寬宥於贓汚狼藉之後,而少無圖報之意,反肆悍厲之氣,久掌戎權,而陰結宦寺,潛連宮人,薄竄南州,益蓄異圖,延妖卜而暗質凶謀,縱傔奴而煽惑愚氓,親而同堂之庶從,近而帶行之傔人,皆不能掩諱,則此一事,固已難逭於三尺之法,而帳殿訊問之時,著署而悖逆,執杖而咆勃,此實無前之凶逆,且與逆來,交情親密,謀議綢繆,換着布袍,昏夜往來,伺探動靜於深嚴之地,對逆來而爛漫酬酢之說,尤是萬古所無之惡逆,竊凶情節,綻露無餘於賊泰之招,密書之頻數往復於逆來,諸囚之供辭,若出一口,情節昭著,無非渠之斷案,以其頑慝,抵賴忍杖徑斃,未施當施之律,王章尙稽,輿憤益切,請物故罪人志恒之支屬應坐者,絶島散配。答兩司曰,不允。
掌令尹弼秉啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟命王府,設鞫得情,快正正法。請梁山郡定配罪人錫達,依律處斷。請削黜罪人金漢耆,亟施竄配之典。請南海縣竄配罪人金載順,亟令王府設鞫嚴問。請三水府定配罪人洪達洙,亟令王府更加嚴鞫,依律處斷。請大靜縣定配罪人聖中,亟令王府設鞫嚴問,期於得情,快正王法。請削版罪人有臣·宗甲·義駿,竝令王府設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府設鞫得情,施以當律。請楸子島定配罪人趙嵎,亟寢酌處之命,仍令正府設鞫得情,快正王法。請薪智島荐棘罪人瑩中,設鞫嚴問,夬施當律。請濟州牧定配罪人後樂,亟令王府更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府更加嚴鞫,期於得情。請逆輅妻,爲先絶島定配。請李璟·韓後良·金默行·兪纘柱·金奎五,竝令王府設鞫嚴問,究覈得情。請江界府殺獄罪人居士式連,亟收減死之命,依律處斷。答府曰,不允。措辭見上
正言姜啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,請大靜縣爲奴罪人金壽賢,更令王府設鞫嚴問,依律處斷。爲奴罪人河翼龍·金重得等,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間,請爲奴罪人河翼龍·金重得,亟命王府,設鞫得情,快正王法。李弘濟地旣卑微,跡又閃倐,蝨附逆邊,甘作嚆失,暗地糾結,亦一成運,而敢懷欺世之計,投進一疏,欲掩其跡,究厥所以,尤極巧惡,當此鋤治凶黨之日,窮凶情節,不卽盤問,直爲發配,揆以王章,失之太寬,請海南縣定配罪人李弘濟,亟令王府設鞫嚴問。竄配罪人金載順,性本妖邪,濟以附麗,及當新化之後,尙逭黨與之誅,一世之駭憤,十手之指點,久矣。今其一疏,不思革面之圖,敢懷護逆之心,細究全篇,隱然有扶抑之意,必欲售漫漶之計,當此嚴徵討鋤亂逆之日,此等背陽面陰,嘗試凶論之類,決不可薄竄而止,請海南縣竄配罪人金載順,亟令王府設鞫嚴問。噫嘻痛矣,聖中·有臣·宗甲·義駿等罪犯,尙何言哉?倡邪說而作爲窩窟,結凶從而交相吹噓,暗地綢繆,設計妖凶,取欲疑亂於莫重之義理,至以十三年不着帽等說,肆然陳奏於筵席,究厥腸肚,實與德師·載翰輩,一串貫來者也。噫,彼諸賊旣皆伏法,則顧此群凶,獨可容貸耶?情跡旣露,負犯至重,決不可一刻容貸,而況且聖中居謫以來,不思畏縮,乃敢聚會學徒,通接官隷,至登繡啓,大臣筵白,雖令卽移配絶島,而此輩久逭王章,亂賊無以懲畏,請大靜縣定配罪人聖中,放逐罪人有臣·宗甲·義駿等,竝令王府設鞫嚴問,期於得情,夬正王法。申光復,本以啓能之切姻,腸肚相連,綢繆往來之狀,世所共知,向日能賊島配也,少無顧忌,肆然往見,究厥心腸,萬萬陰慘,能賊之凶謀祕計,光復,萬無不知之理,請海美縣定配罪人申光復,更令王府嚴鞫得情。罪人克觀·克泰,以妖任之同氣,凶謀逆節,爛漫同參,而嚴訊之下,抵賴不服,未克究覈,只施應坐之律,定配罪人萬赫,以逆能之私人,往來逆澤,綢繆情節,綻露無餘,而未及承款,遽有酌處之命,王章未伸,輿憤莫泄,請金甲島爲奴罪人克觀,古今島爲奴罪人克泰,泗川縣定配罪人萬赫,更令正府嚴鞫得情,夬正王法。定配罪人具翼遠,以能賊之門徒,無常出入,綢繆親密之狀,擧世之所共知也。以今番逆吉之招觀之,謀議推戴之時,至以翼遠,擬議於閫帥之任,其陰凶情節,爛漫同參,昭不可掩,而究覈未竟,酌處有命,王章未伸,輿情愈激,請定配罪人具翼遠,亟寢酌處之命,仍令王府嚴鞫得情,快施當律。罪人大燮,以逆範之族屬,爲興文之主人,渠家又作會謀之所,而興文·龍輝挾匕之日,軍官五十人作隊犯闕之說,具出於謀議之席,則渠之爛漫同參,昭不可掩,且與興文面質,亦不別白發明,則無論紹介與同謀,亟正邦刑,斷不可已,而究覈未竟,遽不減死之命,王章未伸,輿憤愈激,請減死安置罪人大燮,亟寢酌處之命,仍令王府設鞫得情,夬正王法。罪人弼海,以逆範之族屬,卵育其家,爛漫綢繆之狀,世所共知,旣以知情不告,不待加刑,卽爲遲晩,則雖未及結案,而參聞自服,便是參謀,此而不誅,其可曰國有法乎?請減死罪人弼海,亟寢酌處之命,仍令王府設鞫得情,夬正王法。遠竄罪人安兼濟·李宅鎭,俱以狎邪小人,附麗凶逆之門,倀鬼於厚謙,鷹犬於麟漢,左右跳踉,前後闔闢,凶謀祕計,無不力贊,浮言妖說,率多譸張,王敦之錢鳳,桓溫之郗超,今古一轍,而善地薄竄,邦刑不加,況今麟·謙,雖伏王法,而凶徒盤結,實多伏戎之憂,究覈情節,兩賊最爲機括,藉曰孤雛腐鼠,無足以汚我刀鉅,則天綱不免於太恢,奸謀無時而盡發,亂臣賊子,益何所忌憚,而國家之虞危,恐終無已時也,請遠竄罪人安兼濟·李宅鎭,亟命王府,竝加嚴鞫,期於得情,依律處斷。恒烈·善海,何等凶逆,而其兄弟子姪,晏然在家,無異平人,治逆不嚴,防患太疎,厚謙逆節,萬古所無,而日謙以同惡相濟之凶種,偃處近郊,官爵不收,輿情憂憤,去而益甚,請恒·善支屬,亟命散配,日謙兄弟,竝投絶島,以嚴隄防。乙未冬相臣之疏,實關宗社之大計,凡有血氣者,孰不知出於忠赤,而身爲憲長,顧護凶逆,敢以深文等說,欲售包藏之心,幸賴至明之天,得無不測之危,而至今思之,心骨俱寒,論其負犯,附麗凶黨,猶屬細故,豈可以荐棘而止哉?請荐棘罪人瑩中,亟令王府設鞫嚴問,快施當律。放逐罪人鄭遠達,雖曰狂昜之人,旣爲逆謙至親,島配罪人閔百奮,本以賊徒所親,兼是簡·恒切屬,則俱不可全然放釋,請亟收放逐罪人鄭遠達,珍島郡定配罪人閔百奮放釋之命。乙未五月庭試榜事,尙何言哉?只緣凶徒之用奸,至有聖躬之受困,言之髮豎,思之膽掉,而主試物故,憑覈無路,論啓經年,國體徒損,則雖不可一向爭執,而其中李鎭常之爲賊死卒,綢繆謀議,朴宗集之擅删日記,漫漶義理,其跡至妖,其計叵測,科事之外,不可不一問,請固城縣投畀罪人李鎭常,巨濟府絶島安置罪人朴宗集,亟令王府拿鞫得情,施以當律。昌鼎旣是逆淵之至親,自同平人,偃息城闉,已極放恣,而與量海·後翼,爛漫往來,綢繆謀議,前後情跡,綻露無餘,則不可以量海端緖之自渠現露,有所參酌,請河東府減死定配罪人昌鼎,依律處斷。範聖以逆淵之至親,黨付極賊,締結凶徒,日夜綢繆,情跡叵測,雖以渠之供辭觀之,諸賊之前後謀議,無不參涉,無不聞知,凶肚逆腸,綻露無餘,則肆市之典,烏可已乎?雖以大聖人好生之德,特降酌處之命,而三尺至嚴,決難客貸,請濟州牧減死定配罪人範聖,依律處斷。物故罪人德泰,以逆來之養子,締結志恒,而逆來·恒賊之綢繆陰謀,渠皆同參,往復祕札,渠亦傳致,窮凶情節,渠自吐實無餘,而以其徑斃,王章未伸,輿憤莫洩,請物故罪人德泰支屬之應坐者,一竝詳査,絶島散配。志遜以恒賊之庶從,爲恒賊之卒徒,宿食於恒家,隨從於恒謫,陰謀祕計,狼藉同參,恒賊徑斃之後,獄情肯紊,惟係志遜,則不可以其供辭之似實,遽施寬典,請漆原縣定配罪人志遜,更令王府設鞫嚴問,期於得情。今番鞫獄諸賊之情節,俱極巧惡,而減死定配罪人德秀,以逆宦國來之子,德泰之弟,與志恒綢繆之狀,綻露無餘,而前後嚴訊,抵賴不服,究厥情狀,萬萬痛惡,酌處之命,雖出於好生之德,揆以獄體,不可不窮核得情,請減死定配罪人德秀,亟令王府更加嚴鞫,快正王法。鄭履煥特一龜柱之食客也私人也。龜柱島配後,特下傳敎,斥黜履煥,處分至嚴,好惡大明,而其黨後翼,不勝狼毒之心,投進凶悖之章,右袒龜柱,稱詡履煥之不已,至有犯上不道之語,今秋後翼,始伏王章,履煥自知其難免於黨與之誅,身在罪籍,敢投一疏,外稱自引之義,內售黨惡之心,上款下語,盛稱龜柱,奮不顧身,爲國討賊之事,下段引罪,不過取友不端四字而已。噫,世所謂不端之友,卽是博奕酒色,操身不謹者類,渠敢以亘古所無之凶魁,强謂之不端,見其疏者,擧皆奇怪,聞其言者,莫不駭痛,此輩眼中,無君無國,惟以愛護血黨,抵死不悔,使主勢國綱,日趨孤弱者,爲今日凜凜岌岌之憂,而豈有如履煥之放恣無嚴者耶?此而置之,將見凶醜餘孽,稱以自明,後先接跡,爲國家無窮之患,請削黜罪人鄭履煥,絶島安置。金鍾正卽一宵小之輩耳,締結晦賊,圖遍淸要之罪,已不可勝誅,而曾在騎曹,納媚謙賊,莫重驛田,任自換給,小無忌憚,而及判金吾泰淵配所,定以近地,顯有顧惜之意,究厥情狀,尤極駭憤,負犯如此,而爵秩自如,揆以王章,失之太寬,請淸川君金鍾正,亟命刋去爵秩,姑先放逐田里。殺獄償命之法,至重且嚴,不可有一毫低仰者,一或過主原情之意,輕加平恕之律,則惟輕之傳生,雖若可喜,而枉死之抱冤,實爲矜慘,平海郡減死罪人黃師憲,以覆檢屍帳及各人等招辭觀之,則萬有必殺之罪,一無可恕之法,特以其母之先自徑殞,難於母子之同死一獄,有此曠蕩之特恩,而臣之愚意以爲,其母之徑殞,適足以實其子之行凶,元不干涉於此獄之從輕,則三尺至嚴,決不可以竝命之可矜,貸其必殺之律,請平海郡殺獄罪人黃師憲,亟收減死之命,更加嚴訊,期於得情,以重償命之典。答院曰,不允。
己亥十二月初二日午時,上御誠正閣。左副承旨入侍時,左副承旨朴祐源,假注書徐鼎修,記事官金健修·鄭東浚,以次進伏訖。上曰,同副承旨入侍。同副承旨金勉柱進伏,上曰,惠慶宮進服二錢重人蔘粟米飮,自今日煎入。出榻敎命書傳敎曰,歲色垂窮,告成無期,實錄堂上蔡濟恭,還付判樞,牌招仕進。又命書傳敎曰,初四日高陽奉朝賀家,遣內侍致祭,祭文當親製,祭物自該寺措備事,分付。上曰,今日諸承旨,皆爲仕進乎?祐源曰,右承旨徐有防病狀矣。上曰,牌招,可也。命退,諸臣以次退出。
己亥十二月初二日酉時,上御誠正閣。禮房承旨與待敎入侍時,右承旨徐有防,奎章閣待敎徐龍輔,假注書徐鼎修,記事官金健修·鄭東浚,以次進伏訖。上謂龍輔曰,芸閣印役,誰爲監印乎?龍輔曰,直閣進去矣。上曰,引陪服色,何以磨鍊乎?龍輔曰,姑未停當,而以靑衣烏巾爲之矣。上曰,問于一提學,消商爲之,可也。命待敎先退,命書傳敎曰,再明日致祭時,廚傳有弊,內侍則只獻官內侍讀祝,內侍下送,以此分付畿營。又命書傳敎曰,當初所坐,別無係關,編配多年,合有疏釋之道,況前後書役,效勞不貲,喬桐府爲奴罪人柳重燁放送。又命書傳敎曰,新除授漢城府堂上,待下批牌招察任。有防曰,初四日問安,當留門擧行乎?上曰,依昨年例,留門爲之,可也。命退,諸臣以次退出。
上在昌德宮。停常參·經筵。
傳于李義翊曰,都承旨,同副承旨入侍。
金勉柱啓曰,卽者議政府錄事來言,左議政洪樂純,藥院所下嚴敎之下,萬萬震懍,走伏金吾門外,恭俟嚴誅云,仍納命召,何以爲之?敢稟。傳曰,勿待命事,遣史官傳諭,仍傳命召。
金夏材啓曰,卽者禁府都事來言,左議政洪樂純,走伏金吾門外,恭俟嚴命云,係是大臣去就,敢啓。傳曰,知道。
備忘記,御藥事體,何等重大,而至於臘劑,亦是御藥之故,每年列書別單,先期稟定然後,待啓下擧行,一如湯劑劑入之例,則今番則初無筵稟之事,又無微稟之擧,而自下任意折衷定式者,萬萬無嚴,而此雖小事,名以御藥,則如是擅恣者,誠有不可勝言之弊,此不嚴勘,重御藥之意,將掃地矣,該醫官金光國,爲先刋名醫籍,下該府照律重繩。
兵曹口傳政事,副司直李鎭衡,副司果沈樂洙·嚴思憲單付。
傳于金勉柱曰,禮房承旨入侍。
徐有防,以吏曹言啓曰,本曹參判兪彦鎬上疏,下該曹稟處事,命下矣。取見疏本,則乃是請譴之章,旣異乞養之疏,自臣曹無據例覆奏者,原疏不得回啓之意,敢啓。傳曰,知道。
李義翊,以吏曹言啓曰,新除授黃海道都事睦萬中呈狀內,身病甚重,勢難往赴云,依例改差,何如?傳曰,允。
徐有防,以禮曹言啓曰,因宣惠廳堂上鄭民始所啓,各陵園墓守護軍名數,或有多寡不同,令禮曹査正事,啓下矣。取考各陵園墓守護軍案,則昭顯墓·愍懷墓,原軍三十名外,香炭軍各加十名,故依懿昭墓例,兩墓香炭軍,各減五名之意,敢啓。傳曰,知道。
金勉柱,以刑曹言啓曰,喬桐府爲奴罪人柳重燁放送事,命下矣。罪人柳重燁,卽爲放送事,發關分付于該道道臣之意,敢啓。傳曰,知道。
己亥十二月初三日巳時,上御誠正閣。都承旨·同副承旨與來待諸臣,同爲入侍時,領議政徐命善,大提學徐命膺,兵曹判書具允鈺,奉朝賀洪國榮,行副司直鄭民始,行都承旨李義翊,同副承旨金勉柱,假注書徐鼎修,記事官徐龍輔·鄭東浚,以次進伏訖。命善曰,日寒比甚,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,左相何爲而不入來乎?命善曰,聞方待罪,故惶恐不得入來矣。上曰,左相入侍事,遣史官傳諭。賤臣承命傳諭,與左議政洪樂純偕入進伏。上曰,聞爲待罪云,誠過矣。樂純曰,臣不能檢飭下輩之罪,實莫逃矣,旣有入侍之命,故惶恐入來,而下情悚懍,又不可言矣。上曰,過矣。上曰,今日異於他日,故召見卿等,而適値惠慶宮哀毁之日,又不能如前日之從容盡歡,益覺世事日日遷變也。命善曰,然矣,今日乃慈宮罔極之日也,聖心安得不如是乎?上曰,年年此日,將爲此會,則豈不好乎?命善曰,今日此會,可謂盛擧矣。樂純曰,臣等屈指,待今日之來矣。命善曰,日寒此酷,臈享親享,誠爲悶切矣。上曰,連値未遑,今年則一未親行,故今欲行之,而日氣雖寒,庸何傷乎?國榮曰,臈享時則日寒,想必益甚矣。上曰,予則豈不可耐,而百官軍兵,誠可悶念也。命善曰,景慕宮宮官,在前則參禮曹褒貶矣,今番變通之後,則何以爲之乎?上曰,旣有提調,則提調當爲褒貶矣。命善曰,事體則然,而不可不一稟,故仰達矣。上曰,吏曹參判上疏,該曹何不回啓乎?命善曰,此是參判之事,故本曹參議,不得回啓云矣。上曰,然則以特敎爲之事,承旨分付,可也。民始曰,臣等見其疏,則非專爲乞養矣,末又請罪譴,故該曹無可以回啓之事矣。上曰,然則,何以爲之乎?命善曰,此甚難處矣。上曰,然則該曹只請令有司稟處之外,無他道理,而此亦體面如何?又無前例矣。樂純曰,君臣母子之間,恩義互相有奪,則在兪彦鎬之地,豈可遽請乞養乎?爲渠之道,惟當無事則應仕,有故則還鄕,如重臣金鍾秀之事,則好矣。且朝著之乏人,莫甚於近日,而如此之人,皆欲退去,誠可悶矣。上曰,奎章閣引陪旣出,則服色等節,何以磨鍊乎?命膺曰,服色則用靑衣烏巾,牌則如玉堂鑞牌,而外染黃色,刻以奎章閣學士牌,似無妨矣。上曰,朱衣前噵一節,亦爲擧行乎?命膺曰,旣出節目,則似當擧行,而引陪不可無料布,此其難處矣。上曰,使令元數中,不能除出引陪乎?命膺曰,使令似不足矣。民始曰,此則留司使令中,兼行引陪,無妨矣。上曰,然則以此爲之,可也。樂純曰,李鎭衡方帶臺銜,故今日之會,不得入參矣。上曰,然乎?命書傳敎曰,旣聞大臣之奏,大司憲李鎭衡,今姑許遞。上曰,前大司憲李鎭衡,令該曹口傳付軍職出榻敎上曰,副司直李鎭衡入侍。李鎭衡進伏,上曰,卿以帶臺銜之故,俄已許遞矣。上曰,今夜留門,出節目乎?允鈺曰,以無文跡,故不出節目矣。上曰,昨夜入侍承旨,當出擧條而不爲之,故似然矣。允鈺曰,前例本無節目單子云矣。上曰,今年五月留門時,亦出節目矣,兵判出去後,考見前例而爲之,可也。上曰,昨日藥房事聞之乎?誠爲駭然矣。允鈺曰,此莫非臣等不能檢察之罪也。樂純曰,內局蔘黃,自前歸於尾閭,今雖不得猝加釐正,而牛黃則合有稟定之擧矣。蓋內局牛黃元貢,爲一百九十部,每部貢米爲十五石,此亦多矣。猶以爲不足,往往有戶曹別貿之事,事甚痛駭,此後則雖當元貢盡用,不得已別貿之時,自本院以此草記,待判下移關於戶曹,而戶曹亦遵判下公事,始許別貿,則用處可以分明,流弊可以防塞矣。上曰,依爲之。出擧條上命宣醞訖。命退,諸臣以次退出。
己亥十二月初三日酉時,上御誠正閣。禮房承旨入侍時,右承旨徐有防,假注書徐鼎修,記事官徐龍輔·鄭東浚,以次進伏訖。上命有防,讀奏公事訖。上曰,今夜留門,當出節目,而以無文跡,不爲擧行云,此則承旨所奏,不出擧條之致也。有防曰,聖敎誠然矣。命退,諸臣以次退出。
上在昌德宮。停常參·經筵。
惠慶宮望哭後,大殿,政院·玉堂口傳問安。答曰,知道。
惠慶宮,政院·玉堂單子問安。答曰,罔極。
中宮殿,政院·玉堂口傳問安。答曰,知道。
大殿·中宮殿,藥房口傳問安。答曰,知道。
惠慶宮,藥房口傳問安。答曰,罔極。
大殿·中宮殿,朝廷二品以上·六曹堂上單子問安。答曰,知道。
惠慶宮,朝廷二品以上·六曹堂上單子問安。答曰,罔極。
傳于朴祐源曰,左副承旨入侍。
又傳于曰,同副承旨入侍。
朴祐源,以都摠府言啓曰,今此景慕宮臘享祭親行時,寶劍侍衛,不可不備,而都摠管安昌君燝,副摠官洪秀輔,差宗廟獻官,副摠官鄭昌順呈辭受由,副摠管鄭晩淳,身病猝重,勢難進參,呈告身病人員,合有變通之道,令政院稟旨變通,仍令該曹口傳差出,以爲備員侍衛之地,何如?傳曰,允。與差祭摠管許遞,政官牌招開政。
朴祐源啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
備忘記,吏曹參議前望書入,待下批牌招,卽爲開政。
吏曹參議前望單子入之,金夏材落點。
傳于金勉柱曰,新除授承旨,待下批牌招察任。
又傳于曰,承旨房仍。
傳于徐有防曰,新除授臺諫,待下批牌招察任。
有政。吏批,判書宋德相在外未肅拜,參判兪彦鎬陳疏下鄕,參議金夏材進,右承旨徐有防進。啓曰,判書宋德相在外未肅拜,參判兪彦鎬陳疏下鄕,小臣獨政未安,何以爲之?敢稟。傳曰,只出緊任,以李在學爲承旨,鄭民始爲大司憲,徐直修爲鴻山縣監。
兵批,兼判書具允鈺進,參判任希敎病,參議兪恒柱入直進,參知李亨元病,同副承旨金勉柱進。以李衍祥爲都摠管,徐有寧·魚錫定·李鎭衡爲副摠管,李漢佐爲訓鍊判官,司直金履素單付。
傳于徐有防曰,貶坐在卽,柑製不遠,在外館閣提學,今姑許遞。
蔡弘履啓曰,初九日景慕宮臘享親祭祭文,當爲製進,大提學徐命膺,待明朝牌招,何如?傳曰,允。
傳于金勉柱曰,左副承旨入侍。
金勉柱,以吏曹言啓曰,今此社稷臘享大祭亞獻官,刑曹判書鄭尙淳,行副司直洪樂命,實預差啓下矣。俱以身病猝重,勢難將事云,不得已以漢城府判尹李福源,改付標以入之意,敢啓。傳曰,知道。
大司諫林得浩疏曰,伏以臣向叨是職,臺體生疎,聖敎之下,未卽引避,至被儒臣之請罷,尙今追思,惶汗沾背。不意今者,恩敍遽下,除旨繼降,惝怳蹙踖,罔知攸措。噫,臣本愚迷,觸處生疣,自速譴何,豈可以時月之稍久,晏然復玷於僨誤之地乎?新除之下,趨承無路,玆敢略暴微懇,仰干宸嚴。伏乞聖慈,諒臣決不可冒應之勢,亟命遞改,以伸私義焉。臣於見職,便同已遞,豈敢開口論事,而事關安危,敢此冒陳焉。人臣休退,自有其期,而奉朝賀臣洪國榮,未及强仕之年,遽有謝事之擧,殿下曲循其請,不少留難,臣以爲君臣胥失,未有甚於此事也。不但良臣告退,朝野嗟惜,抑亦淸朝擧措,有識竊歎,唯彼宰臣,扶社稷保聖躬之勳勞誠忠,姑勿暇論,宿衛重地,一朝虛曠,其爲擧世之隱憂深歎,倘如何哉?顧今時世,亂逆未滅,禍源自在,時象泮渙,維持無策,此豈賢臣自有其身之時乎?以宰臣終始爲國之斷斷血忱,徒守高尙之志,不念倚毗之重,臣竊爲宰臣慨然也。以前後諸臣之疏言之,可見其爲國共公之論,以殿下日月之明,何不念及於此,而終靳允許耶?臣固知芻蕘之說,不足有無於其間,而憂國之忱,有不能自已者,敢此仰陳。伏願聖明,勿以人棄言,亟降兪音,還收成命焉。省疏具悉。如是煩浼,徒使予不誠於斯人也,爾其勿辭察職。
持平黃昇源疏曰,伏以臣屏伏郊坰,踪地隕蹙,杜門自訟,無復當世之念矣。不料聖仁曠蕩,特旨收敍,臺銜遽紆,馹召繼降,恩光所曁,鄕里俱聳,臣誠驚惶踧踖,不知負罪,賤臣何以得此於聖明之朝也?臣賦性愚鈍,當事迷滯,向來奉使嶺南也,僨誤旣多,自速罪孼,臣至今追思,衷情震越,如無自容。噫,繡衣之職,秩卑望隆,朝家所以委遣者,法意甚重也。伏況我殿下,前席飭敎,封書辭意,逈出尋常,而臣於半載嶠南,只殫水陸奔走,未有絲亳稱塞,凡係使臣之大務,不但疎漏者居多,其中生民疾苦,一路弊瘼,尤是周爰之臣,所當竭心處,而洪惟我殿下,深居九重,宵旰憂勤,特命臣採訪者,實在蔀屋幽隱,而臣所條陳,不過驛弊寺貢數仵事而已。閫邑疵政之論列也,核査不密,鉤束不嚴,朝綱由是而不能振肅,物情由是而不能厭服,列鎭邊將之不能嚴加糾擧,有若苟然彌縫者,無非臣昏謬不職之罪也。至於閫營褊禆一款事出適會,商量不周,執迹而論,則壞損體貌,大矣,駭惑聽聞,甚矣。臣固引以爲罪,更何敢辨明爲哉?臣識慮旣昧,踐歷又寡,當其原隰之日,早夜一念,僨轅是懼,而區區愚悃,粗以無隱二字,庶期報答隆命,畢竟瘡疣蝟集,罪釁山積,上而玷累聖簡,下而羞辱縉紳,雖荷天地之深仁,幸逭斧銊之嚴誅,而今安敢憑恃寵靈,自同平常,揚揚周行,無所忌畏,以增益其罪戾也哉?情踪兢惕,趨承無路,而此際狗馬賤疾,挾旬沈劇,身委床笫,跡阻庭戶,時日之內,實無蠢動之望,敢從縣道,冒控文字,臣罪至此,尤合萬隕。伏乞聖慈,俯垂諒察,亟命刋臣之職,仍令勘臣之罪,以警具僚,不勝幸甚。臣罪累至深,不敢以見職自居而芹曝之誠,沐浴之義,實由於秉彝之天,玆敢附陳焉。臣伏聞往者,因冬月雷異,殿下恐懼修省,責躬之旨,求言之敎,惻怛懇摰,而因此聖心奮發,日御經筵,討論方冊,摠攬乾綱,董飭百僚,敬天之誠,勤民之意,譪然於絲綸之間,此誠我殿下一初盛時也。倘殿下以此奮發之志,勉勉不已,悠久靡懈,而在廷臣隣,仰體殿下求治如渴之盛意,精白其心,夙夜勵翼,則世道之趨下者,庶可挽回,朝象之泮渙者,庶可維持,而至於紀綱之振擧,風俗之變移,人才作興之方,民生休養之道,莫不在此機會也。然而推此奮發之志,以成從欲之治,則其本在聖學進修,夫漢唐以下,懿君哲辟,非無一心奮勵,銳意治理,而叔世之不能升其大猷,無學問進修之功也。是以三代盛王,莫不以學問進修,爲出治之本,殷湯之日新,周成之月將,槪可見也,夫學問之道無他,窮理力行兩事而已。竊瞷殿下,聖智聰明,博洽經史,性理之辨,治亂之原,無不洞澈貫會,而試觀今日治象,因循成習,姑無丕變之幾,此則殿下於學問進修,踐履之實力,豈有所未盡而然歟?惟殿下懋哉。孔子曰,克己復禮爲仁,一日克己復禮,天下歸仁,夫己者,匪直聲色嗜欲之謂也,視聽言動之違於禮者,皆己也。是故人君之御極也,一政一令,一言一動,粹然合於禮然後,天下歸仁,而有會極歸極之盛也。苟或斯須違於是,則天理間斷也,烏能致天下之歸仁哉?殿下於政令之際,或欠寬裕,辭敎之間,或欠敦厚,此非御衆以寬,大哉王言之義,而實有欠於聖學上克己之功也,亦願殿下念哉。嗚呼,今日國事,誠可哀痛也,艱虞之狀,岌嶪之勢,視前孔棘,而國論未斷,君讎莫殲,近畿黜置,忍見巨魁之偃息,海島加棘,尙假猾賊之飮啄,爲今日臣子者,固當沬血飮泣,誓不共戴於一天,豈容荏苒歲月,因循忨愒哉?嗚呼,向年凶逆滔天,宗社危如一髮,幸我殿不,廓揮乾斷,以訖天誅,倫綱高揭,義理永昭,此正我殿下,夙夜毖患,迓續休命之時,而尙以私恩,不能斷大義,則是我殿下奮發之志,亦恐終歸於因循也。倘殿下以始初赫然克斷之勇,先正兩逆鯨鯢之誅,其餘凶孼之漏網者,一倂夬施當律,然後奮發聖志,振勵群工,則今日朝象,庶有一變之道也。昨年夏間,三司伏閤之時,臣猥忝館職,與參大論,及登前席,殿不屢降懇惻之敎,以鄭妻次律處分下詢,而臣旣隨諸臣之後,一辭爭執,則今於鄭妻黜置,龜柱加棘之後,臣不能碎首刳肝,力請顯戮,以感動天心,固臣死罪,而惟殿下勿以臣不忠無狀而廢其言,更加三思,亟降一兪焉。臣聞君德成就,責在經筵,夫出入經筵,輔導啓沃,非山林講道之士,不可任其責也。殿下側席求賢,旌招絡繹,林下宿德,相繼造朝,朝野想望,庶見朝夕納誨,匡輔一德,以興如圭如璋,令聞令望之頌矣。秪緣空谷之白駒未縶,朝陽之鳴鳳莫聞,是豈臣等始慮之所及哉?矧今藎臣,決勇退之志,聖主發中朝之嘆,宿衛靡托,倚毗無人,永惟國事,眞可謂百萬生靈,在漏船之中,而失副手梢工也。當此之時,招延山野宿德,以畀經筵輔導之責,尤不容一日少緩也。伏願殿下,勿以山林之士,果於長往,或懈招徠,益加禮貌焉。詩云不承乎權輿,亦願殿下念哉。臣無任屏營祈懇之至。省疏具悉。所陳竝當留意,爾其勿辭察職。
己亥十二月初四日巳時,上御誠正閣。同副承旨入侍時,同副承旨金勉柱,假注書徐鼎修,記事官金健修·鄭東浚,以次進伏訖。上命勉柱,讀奏各道年分狀啓。又命書義禁府公事判付訖。上曰,政官入來乎?知入,可也。賤臣承命出問後還奏曰,牌去來尙不來云矣。命退,諸臣以次退出。
己亥十二月初四日酉時,上御誠正閣。左副承旨入侍時,左副承旨朴祐源,假注書徐鼎修,記事官金健修·鄭東浚,以次進伏訖。上命祐源,讀奏公事。上曰,政官今方入來開政乎?祐源曰,似已入來矣。上曰,政望催促,可也。命退,諸臣以次退出。
上在昌德宮。停常參·經筵。
金勉柱,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于徐有防曰,右承旨入侍。
金勉柱啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
傳于李在學曰,都承旨,同副承旨入侍。
又傳于曰,坐直承旨入侍。
徐有防,以奎章閣言啓曰,因本閣草記,洪忠監司李秉鼎,慶尙監司洪樂彬,修上列邑所在冊板目錄中,或有落漏,或冊紙劣薄,亦不粧䌙,緘辭從重推考,其委折不可等待緘答,自本閣卽爲發關以啓事,命下矣。卽接洪忠監司李秉鼎所報,則以爲冊板成冊之修上內閣,事體自別,固當十分審愼,而不善擧行,致煩問備,惶懍之極,無地自容,其委折則當初關文中,只曰列邑所在冊板,修成冊以上云云,故徒知其留置內閣,未料其至登御覽,初則成冊修成時,魯西集一體入錄,粧䌙以上矣。上送之後,因尼城縣監來言,魯西集則丙申年因朝令毁板云,故旣聞之後,一例入錄,有所未安,改修成冊,急速換來之際,事在忙遽,未及粧䌙,紙品亦甚劣薄,今奉關辭,莫非卑職昏謬不察之致,誠不勝惶悚萬萬云矣。當初內閣關文內,旣有奉承傳行關之語,而今到報辭,全不明白,所當請推,而此與入啓文書有異,原報狀還爲下送,更爲發關査問之意,敢啓。傳曰,知道。可謂罪上添罪,自本閣更爲別關,嚴査委折以啓。
徐有防,以內醫院官員,以都提調意啓曰,臘藥十七種,今當依下敎加劑以入矣。所入材料中,庫儲不足者,朱砂六兩,龍腦二兩六錢六分五里,金箔十四束二貼,不得不別貿取用之意,敢啓。傳曰,知道。
金勉柱,以兵曹言啓曰,今十二月初八日,景慕宮擧動時,本曹補把京畿驛馬十五匹,依例入把之意,分付本道,何如?傳曰,允。
己亥十二月初五日午時,上御誠正閣。右承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上命有防,讀奏公事訖。上曰,褒貶啓本,有入來者乎?有防曰,訓鍊都監褒貶啓本,俄纔到院矣。上曰,弘文館諡狀,如皆入來,議謚數日內擧行事,分付。命退,諸臣以次退出。
己亥十二月初五日申時,上御誠正閣。都承旨,同副承旨入侍時,行都承旨李義翊,同副承旨金勉柱,假注書徐鼎修,記事官徐龍輔·鄭東浚,以次進伏訖。上命義翊·勉柱等,書刑曹公事判付訖。上曰,弘文館諡狀,亦有入來者,持入,可也。賤臣承命持入,上曰,故奉朝賀南有容諡狀,亦爲催促,使之一兩日內書入,可也。上曰,諡狀來到者,其數旣多,則不必盡爲議諡,擇其中可以先爲者,而從速擧行之意,注書出去,分付,可也。賤臣承命分付後還入,上命書傳敎曰,旣有文衡,貶坐當行,在外館堂許遞,後日政差出。命退,諸臣以次退出。
己亥十二月初五日初更,上御誠正閣。坐直承旨入侍時,同副承旨金勉柱,假注書徐鼎修,記事官徐龍輔·鄭東浚,以次進伏訖。上命勉柱,讀奏公事訖。上曰,夜漏甚長,無以消遣,故玆以召見矣。仍命勉柱與諸史官,輪讀宋鑑第五冊訖。命退,諸臣以次退出。
上在昌德宮。停常參·經筵。
藥房都提調臣洪樂純,提調臣具允鈺,副提調臣李義翊啓曰,節届隆冬,寒事甚緊,伏未審此時,聖體,若何?臣等今日率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?中宮殿氣候,何如?臣等不任區區憂慮,敢來問安,竝此仰稟。答曰,知道。各殿氣候一樣矣,勿爲入侍。
王大妃殿·惠慶宮·中宮殿,藥房口傳問安。答曰,知道。
蔡弘履啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
院議啓曰,伏以今此初九日,景慕宮臘享親行之擧,寔出於我聖上追慕之孝思,而第比日日候,極其凜烈,昨今以來,轉益嚴酷,此時勞動玉體,已切焦憂,而況觸冒寒威,達宵將事,必致傷損之節,恐欠愼重之道,尤豈非萬萬悶迫者乎?臣等職忝近密,不勝憂慮,敢此仰瀆。伏乞亟加三思,特寢親享之命焉。答曰,不允。
藥房口傳啓曰,動駕只隔數日,寒事轉益嚴酷,此時玉體勞動,徹夜將事,恐不無傷損之節,臣等伏不勝區區憂慮,敢此相率仰籲。伏乞亟加三思,特寢動駕之命,千萬顒祝,惶恐,敢啓。答曰,知道。予之所以伸情展禮之道,惟在祀典一事,當此嚴沍,動駕經宿,百官軍兵之勞,非不知也,不得不有是命矣。卿等更勿煩請。
院議再啓曰,伏以臣等,敢陳憂慮之忱,冀蒙允可之命。伏奉批旨,以不允爲答,臣等聚首相顧,誠不勝悶鬱之至。噫,以聖上不匱之思,當歲色垂暮之時,特行親祼,欲伸情禮,臣等雖甚愚迷,豈不仰體,而第日候一直凜烈,今日甚於昨日,夜寒倍於晝寒,此時勞動聖躬,達曙將事,或致傷損之節,則群情焦迫,固不暇論,竊恐仰貽我慈殿·慈宮惟憂之念,殿下何不慮及於此耶?臣等轉益煎悶,又此煩瀆。伏乞更加聖思,亟降兪音焉。答曰,知道。藥院之批已諭,而惟予孺慕之痛,當此歲色垂改之時,雖曰冞切,似此酷寒,百官軍兵之苦,不可不念,則欲下卽從卿等之請,固宜矣。猶所咨且者,今年本宮,適會事端,五享之禮,一未躬行之致也,卿等諒之。
藥房口傳再啓曰,臣等敢陳憂慮之忱,冀蒙還寢之命,卽奉批旨,辭敎縷縷,不賜允許,臣等益不勝悶鬱之至。今此親享之擧,寔出於我聖上追慕之孝思,而方當寒威凜冽之時,勞動將事,豈不萬萬悶迫乎?玆不得不相率更籲。伏乞亟降兪音,特寢成命,千萬懇祝,惶恐,敢啓。答曰,又諭於政院之批矣。
藥房口傳三啓曰,臣等再瀆崇聽,兪音終靳,下情憂迫,益無所措。近來嚴沍轉劇,夜氣益烈,聖體將攝,宜有倍於恒日,而此時之徹宵行事,實不無外氣觸冒,致有傷損之慮,臣等焦迫之忱,姑不暇言,而其所貽憂於慈殿慈宮,當復如何哉?聖念若及於此,則必有所以深量之道矣,臣等不避縷瀆之罪,更此仰籲。伏乞亟賜允從,千萬顒祝,惶恐,敢啓。答曰,知道。依卿等所請,特寢焉。
院議三啓曰,伏以臣等,冒陳再啓,冀蒙一兪,及承聖批,縷縷辭旨,懇惻諄複,至以卿等諒之爲敎,臣等奉讀以還,不勝感歎,而第區區愚見,竊有所不然者。今年五享,一未躬行,在聖上追慕之念,情禮愴缺,非敢不知,而雖以今年言之,粵自歲首,至于去月,展拜之擧,非止一再,而況日瞻舊門,月覲新路,自內行禮,殆無虛月,則我殿下寓慕伸情之節,固不在於大享之親行與不親行耳。伏況臣等,謹考院中故事,列聖朝以來,絶無臘享親行之時,蓋臘享,異於他享,節届隆冬,觸冒動駕,非但爲有欠於愼重之方,抑亦出於軫念軍兵之盛意也。以聖上繼述列朝之孝,愛恤軍兵之德,不待臣等之屢煩,必有所幡然允從,而矧又軍兵之勞苦,聖批已諭,則殿下亦旣俯燭,而一辭固拒,終靳聽納,此豈非臣等萬萬抑鬱者乎?玆敢不避瀆擾,冒死更陳,惟聖明垂察而亟許焉。答曰,諭於藥院矣。
徐有防啓曰,領議政徐命善,有稟達事,來詣請對矣。
以領議政請對啓辭,傳于徐有防曰,與左相留待。
傳于徐有防曰,領·左相入侍。
傳于金勉柱曰,鄭判府事箚子入之。
備忘記,日寒如此,親享之命,雖命停止,而不可無伸誠之道,初八日當詣宗廟奉審後,仍行省牲省器,仍詣景慕宮,行禮如上儀,該房知悉。
吏曹判書前望單子入之,李重祜落點。
吏曹參判前望單子入之,鄭民始落點。
大司憲通望書入,李普行落點。
以吏曹判書李重祜,參判鄭民始三牌啓辭,傳于朴祐源曰,銓堂之無端違牌,此何意義?判書李重祜,參判鄭民始,從重推考,更卽牌招開政。
有政。吏批,行判書李重祜牌不進,參判鄭民始進,參議金夏材進,左副承旨朴祐源進,以宋德相爲知敦寧,李鎭衡爲戶曹參判,李爲右尹,鄭啓淳爲工曹參議,李重祜爲同成均,尹得孚爲兵曹佐郞,鄭東愈爲工曹佐郞,李爲慶源府使。
兵批,兼判書具允鈺病,參判任希敎入直進,參議兪恒柱差祭,參知李亨元病,左承旨蔡弘履進,副司直兪彦鎬,副司果曺遠振單付。
傳于蔡弘履曰,戶房承旨入侍。
朴祐源,以兵曹言啓曰,今十二月初八日,大駕詣宗廟奉審後,仍行省牲省器,仍詣景慕宮行禮事,命下矣。隨駕軍兵哨數,依前下敎磨鍊,而出還宮時門路,以何門磨鍊乎?敢稟。傳曰,已下敎矣。
行判中樞府事鄭弘淳箚曰,伏以臣,見差景慕宮親祭終獻官,明當入齋,而素患風痰之症,忽復發作,頭目暈眩,顴頰牽疼,重以寒感所祟,渾身灑淅,膈痞冑逆,飮啖全廢,自量證形,斷無數日間重作之望,其於駿奔之例,不但力所不能强,亦恐有汚穢淸嚴之慮,不得不冒死陳籲。伏乞聖慈,卽命變通臣獻官之任,仍降威罰,勘臣瀆擾之罪,以警具僚,千萬幸甚。取進止。答曰,省箚具悉卿懇。以疾不參,庸何傷乎?卿其安心勿辭,益加善攝焉。仍傳曰,此批答,遣史官傳諭于鄭判府事。
吏曹判書宋德相疏曰,伏以臣痼疾纏身,世念都灰,惟有解職一事,耿結寤寐,自承新除,控籲之章,已至五上,而微誠未格,天聽愈邈,蓬蓽之居,每辱近侍之遠臨,綸綍之音,輒勤敦勉之辭敎,臣誠惶惑震悸,求死不得,但有涕淚之交逬也。噫,臣之愚陋,遭遇聖明,受恩深厚,粉身糜骨,皆臣職分,苟非有萬不獲已之故,則阻違軒墀,辭訣明時,豈臣之所欲哉?然此在目下,猶屬閒辭漫說,臣不欲更事覼縷,惟是臣之宿疾,根蔕深固,近又重添新症,晝夜哮吼,廢失眠食,眞元澌脫,氣息短乏,少有接應,輒致暈眩,委身枕席,生意殆盡,雖使臣多般調治,僥倖不死,實非數月之間,所可差完,則見今强起趨朝,斷無其路,臣於前疏,非不仰陳此狀,而上穹高遠,未蒙體諒,有若臣可進而不進,飾虛例讓者然,勞苦困急而天不聞,疾痛號呼而父不應,撫心自悼,益無所容,臣之情事,不亦戚乎?噫,殿下嘗軫臣之飢,優之以庖廩,愍臣之病,命之以醫藥,至於行幸之日,令臣勿爲陪扈,徐徐往還者,罔非曲念老臣不欲其死者也。今若怵畏嚴命,扶曳登程,終於顚斃道路,則是豈仰體洪造之意哉?且念向者,臣誠妄作,逋遁還鄕,而始若逡巡固遜,末乃因仍冒出,則其靦然不顧,毁頓廉義,甚矣。以殿下從前眷遇之隆,亦豈忍使臣至此哉?臣之猥受新命,倏焉三四朔,而政月已屆矣。應行事務,緣臣在外,將不免過時遲滯,罪上添罪,萬殞難贖,而竊恐朝家事體,尤不宜一向任置,不賜變通也。臣勢窮理極,聲不暇擇,敢復悉暴衷懇如右,哀臣憐臣,惟聖明是仰。伏乞殿下,俯垂諒察,亟遞臣職,使銓政毋至瘝曠,微命得以延活,則臣雖死之日,猶生之年也。臣無任瞻天望聖,涕泣祈懇之至。答曰,省疏具悉卿懇。卿之幡然,予所顒俟,美痒尙未差可云,殊極慮念,當寒登途,則老人氣力,恐有添損之慮,且當政月,不可無變通之道,纔命許副,卿其安意調養,少俟春和,卽起上來焉。仍傳曰,此批答,遣史官傳諭于宋祭酒處。
副應敎趙尙鎭,副校理李儒慶·權以綱,修撰嚴思晩·朴天行,副修撰李命勳等箚曰,伏以新臘節屆,聖慕冞篤,躬享有命,動駕在卽,而第伏念邇來寒威,轉益嚴酷,雖在卑賤,尙患其觸冒風寒,易生疾病。況又此時,玉體勞動,經夜將事,則實恐有妨於節宣之方矣。大享之不得親行,雖切孝思之愴缺,而其在愼攝之義,亦豈無審量之道乎?喉院之啓,寔出誠愛,而不賜允從,臣等憂悶罔措,敢此齊籲。伏乞亟加三思,特寢親享之命焉。取進止。省箚具悉。已諭於藥院之批矣。
己亥十二月初六日午時,上御誠正閣。領·左相入侍時,領議政徐命善,左議政洪樂純,右副承旨李在學,假注書徐鼎修,記事官金健修·鄭東浚,以次進伏訖。命善·樂純曰,日氣甚寒,聖體,若何?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。命善曰,當此極寒,徹夜將事,萬萬悶迫,故政院藥房,連進啓辭,得蒙允兪,下情不勝萬幸矣。上曰,銓曹事可悶矣,山林尙不上來,一向强迫,亦所不安矣。命善曰,當此政月,本曹多有擧行,而已無首堂之故,事多苟艱,誠爲可悶矣,山林則事體自別,故臣等亦不敢仰請變通矣。上曰,今則不可不有變通之道矣。樂純曰,當此極寒,山林之上來,旣未可必,則銓曹之事,實多可悶矣。上曰,然矣。命書傳敎曰,政月貶月,皆是當月,而銓曹無判堂,擧行無路,且問大臣,合有變通之道,在外吏曹判書·參判,今姑許遞。上曰,北伯狀啓事,卿等以爲,何如?命善曰,領府事·判府事之議,皆以爲犯越人名,彼人旣以好意,從便出送,而自此生梗,則彼人必爲含慍,日後將多難處之事,且其地,旣是絶遠邊徼,則亦似無漏泄之慮云云,左相之議,則以爲似有不可知者,議當從經云云,而大抵慶源府使,則不可不重處,新府使亦爲催促下送,好矣。上曰,然矣。上曰,慶源府使罷黜代,今日政差出,催促辭朝。出榻敎命書傳敎曰,政官牌招開政。樂純曰,尙州牧使兪彦鉉,受由上京,久而不還,當此歲末催科之時,本州以嶺下大邑,曠官多月,主管無人,積弊無以收殺,誠極可悶,兪彦鉉各別催促下送,何如?徐命善曰,守令之責成,豈可以一經賑政,而不思收殺之道乎?更加申飭,使之卽爲還官,似好矣。上曰,荐歉之餘,本州民情,不但不可付之生手,朝家申飭之下,焉敢如是遲滯?另加嚴飭下送,可也。出擧條命退,諸臣以次退出。
己亥十二月初六月午時,上御誠正閣。禮房承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上命有防,書吏曹判書宋德相疏批。見日日記上曰,吏曹判書·參判前望單子,入之。出榻敎上曰,大司憲前望單子,入之。出榻敎命書傳敎曰,新判書命招,同參政事。上曰,新除授吏曹參判,待下批牌招參政。出榻敎上曰,新除授,大司憲牌招。出榻敎又命書傳敎曰,初八日廟宮展拜時,當由敦化門,以此,分付。又命書傳敎曰,旣是極寒,且非經宿,御營廳留陳置之,訓局隨駕單,只以步軍八哨·馬軍二哨,擧行事,分付。命退,諸臣以次退出。
己亥十二月初六日酉時,上御誠正閣。戶房承旨入侍時,左副承旨朴祐源,假注書徐鼎修,記事官金健修·鄭東浚,以次進伏訖。上命祐源書傳敎曰,俄於大臣所奏,有所下敎,而更思此等事,足係國綱,因道伯狀啓,至有囚家僮下送之請,則幺麽蔭倅,稱有情勢,不但前所未聞,此爲任他,則朝廷不尊矣。事之駭然,莫甚於此,尙州牧使兪彦鉉,今日內下送,伊時政曹,不能督飭,至登上聽,亦可謂慢忽,當該吏曹堂上,從重推考。命祐源讀奏公事訖。命退,諸臣以次退出。
上在昌德宮。停常參·經筵。
傳于朴祐源曰,左副承旨與待敎入侍。
傳于金勉柱曰,騎馬一匹立之。
以持平尹行修,正言姜牌不進罷職傳旨,傳于蔡弘履曰,只推。
金勉柱啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
李義翊,以禮曹言啓曰,卽接典牲署所報,則今此臘享大祭犠牲看品時,本署提調與本曹堂上,當爲眼同看品,而提調鄭尙淳,身病猝重,不得進參云。凡大祭親享,犧牲看品時,提調有故,則自禮曹草記變通事,昨年冬,有定式施行之傳敎矣。今番雖非親享,旣是親臨省牲,則看品體重,與親享時無異,提調不可不備員看品,令政院稟旨變通,何如?傳曰,允。
又啓曰,因禮曹草記,今此臘享大祭親臨省牲時,典牲提調與本曹堂上,眼同看品,而提調鄭尙淳,身病猝重,不得進參,令本院稟旨變通事,允下矣。提調鄭尙淳,合有變通之道,何以爲之?敢稟。傳曰,許遞,口傳差出。
吏曹口傳政事,以李福源爲典牲提調,金鍾秀爲濟用提調。
傳于蔡弘履曰,右副承旨入侍。
備忘記,弘陵誕辰日,故欲伸羹墻之慕,有奉審之命矣。身爲齋郞,無端闕直云,遠陵尙不敢然,況此陵乎?本陵參奉宋獻圭,先汰後拿。
備忘記,弘陵參奉汰去之代,卽令該曹口傳差出,推移入直。
傳于金勉柱曰,騎馬四匹立之。
傳于李義翊曰,都承旨入侍。
金勉柱啓曰,卽者吏曹假郞廳來言,弘陵參奉有闕之代,令該曹口傳差出事,命下,而判書李重祜未肅拜,不得擧行云,何以爲之?敢稟。傳曰,令次堂卽爲擧行。
己亥十二月初七日卯時,上御誠正閣。左副承旨與待敎入侍時,左副承旨朴祐源,假注書徐鼎修,記事官金健修·鄭東浚,奎章閣待敎徐龍輔,以次進伏訖。上命祐源書傳敎曰,待敎徐龍輔,馳詣弘陵,奉審以來。上謂龍輔曰,爾其卽爲馳往奉審後,日暮前復命,可也。龍輔承命先退,命祐源讀奏公事訖。命退,諸臣以次退出。
己亥十二月初七日午時,上御誠正閣。右副承旨入侍時,右副承旨李在學,假注書徐鼎修,記事官金健修·鄭東浚,以次進伏訖。上曰,左副承旨入侍。左副承旨朴祐源進伏,上命書傳敎曰,璿譜·誌狀印役,不可踰歲,凡例跋文,亦皆啓下,使之申飭,速卽擧行。以宗簿寺草記,命書傳敎曰,勿設廳,與戶判相議,務從節省事,分付。又命書傳敎曰,明日出宮前,當於仁政殿月臺,親押廟社殿宮香祝後動駕,該房以此知悉。命退,諸臣以次退出。
己亥十二月初七日申時,上御誠正閣。都承旨入侍時,同副承旨追後入侍時,行都承旨李義翊,假注書李錫夏,記事官徐龍輔·鄭東浚,以次進伏訖。上下詢龍輔曰,弘陵參奉,有何故而不爲入直乎?龍輔曰,歸時相逢於路次,則以爲家有憂故,不得早出直所云矣。上曰,莫重陵所之闕直,誠駭然矣。義翊曰,雖未知憂故之如何,而闕直之事,誠有罪矣。上曰,同副承旨入侍。出榻敎賤臣承命出來,同副承旨金勉柱召入進前。上命書傳敎曰,親押正時,以二嚴前一刻爲之,該房依此知悉。上命義翊先退,上命書傳敎曰,昨日大臣入侍,旣有言端,忘未下敎,在外提調,山林外許遞,口傳差出,貶坐使之限內設行。上曰,注書出去,奉命在外提調,勿捧許遞傳旨事,分付,可也。賤臣承命出來,分付後還入,勉柱曰,近聞玉堂言,則番次苟艱,至若校理沈煥之牌不進傳旨捧入,今旣經月,而尙不批下,故敢此仰達矣。上曰,其時傳旨,卽以只推批下,而尙未頒布者,必是中官之所爲,事甚怪駭矣。仍命書傳敎曰,近來公事,每因申飭,庶兔淹滯,而玉堂傳旨,去月批下者,尙不頒布云,必是中官掩置之致,自本院査問以奏。又命書傳敎曰,傳旨掩滯之致,校理沈煥之牌不進,以推考傳旨捧入,仍卽牌招察任。仍命退,諸臣以次退出。
上在昌德宮。停常參·經筵。
大駕詣宗廟入齋室後,政院·玉堂·藥房口傳問安。答曰,知道。展謁罷後,政院·玉堂·藥房口傳問安。答曰,知道。親臨省牲罷後,政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。大駕詣景慕宮,入齋室後,政院·玉堂·藥房口傳問安。答曰,知道。展拜罷後,政院·玉堂·藥房口傳問安。答曰,知道。親臨省牲罷後,政院·玉堂·藥房口傳問安。答曰,知道。還宮後,政院·玉堂·藥房口傳問安。答曰,知道。
傳于金勉柱曰,侍衛軍兵毛具。
吏曹口傳政事,以李源誠爲弘陵參奉,李度謙爲穆陵別檢,曺允邁爲宣陵參奉。
傳于金勉柱曰,左副承旨入侍。
傳于朴祐源曰,同副承旨馳詣社稷奉審,祭物祭器看審,諸執事進排官佾舞工人摘奸,仍詣永禧殿,一體奉審摘奸以來。
己亥十二月初八日辰時,上詣宗廟。景慕宮擧動入侍時,行都承旨李義翊,左承旨蔡弘履,右承旨徐有防,左副承旨朴祐源,右副承旨李在學,同副承旨金勉柱,假注書李錫夏·徐鼎修,記事官金健修·鄭東浚,以次侍立訖。上具翼善冠·袞龍袍,乘輿出仁和門,詣仁政殿月臺,降輿就褥位跪坐,禮房承旨奉進香祝,上親押親傳訖。有防曰,昨夜定式,不啻嚴明,而今日擧動時,嚴皷之不設月臺,該官之替使下隷,萬萬駭然,當該禁漏官問名,令攸司科治,何如?上曰,依爲之。出擧條上乘輿出仁政門,降輿陞輦,由敦化門詣宗廟至大門外,降輦陞輿入室。勉柱曰,各軍門將校之待令駕後,法意甚重,而今此訓局將校,全不愼擇,皆以老癃苟充者,已極駭然,而及以軍伍事,屢次下詢之際,非但不卽待令,且矇無知覺,殆不成樣,揆以紀綱,誠極寒心,其不能檢飭之失,在所難免,訓鍊大將具善復,從重推考,何如?上曰,依爲之。出擧條上改具冕服,出齋室由東門,詣廟內板位,行四拜禮,詣殿上奉審。上曰,冊寶奉審,今番則置之。上仍詣省器位省器訖,還出東門,詣永寧殿,由東門入就板位,行四拜禮後,詣殿上奉審,仍詣省器位省器訖。還出東門入齋室,改具遠遊冠·絳紗袍,出齋室詣省牲位。上曰,諸執事皆令整齊,省牲節次,卽爲擧行,可也。諸大祝巡視犧牲三帀訖。仍告充,進御座前奏曰,犠牲則肥澤,尺量,何如?上曰,唯。仍尺量訖。上曰,犧牲,皆瘠小,是何故也?有防奏曰,問於典牲令,則以爲羊豕皆準尺,而牛則自鄕上來之時,本皆瘦瘠,故終未得十分肥澤云矣。有防曰,親臨省牲,事體自別,而犧牲去來時,軍人苟充兒弱,不成貌樣,所見極爲駭然,該署官員之不能檢察,不可無飭,從重推考,何如?上曰,依爲之。出擧條禮畢,上還齋室。少頃,上具翼善冠·袞龍袍,出齋室乘輿,至大門外,降輿乘輦,詣景慕宮,至大門外,降輦乘輿,入齋室改冕冕服,出齋室入就拜位,行再拜禮,詣殿內奉審,仍詣省器位省器訖。出還齋室,改具遠遊冠·絳紗袍,出齋室詣省牲位,省牲如上儀,禮畢。上還齋室,命書傳敎曰,自在先朝,飭禁果何如,則昨日弘陵寢郞之闕直,已極驚駭,而意謂他陵寢之亦然,使之抽栍摘奸,則宣陵·穆陵陵官,亦皆關直,數處摘奸,皆如是執頉,以此推之,幾乎無陵不然,不但今日朝綱,可謂末如之何矣。此亦予悚然怵然處,若不重加勘繩,無以戢他,亦無以懲後,宣陵參奉兪漢寬,穆陵別檢李祖承,爲先汰去,竝令該府拿問處之,以爲照律重繩之地。上曰,宣陵參奉,穆陵別檢汰去之代,口傳差出,推移入直。出榻敎上曰,宣陵參奉代,令次堂擧行。出榻敎上改具翼善冠·䘱龍袍,出齋室乘輿,至大門外,降輿乘輦,還宮,入敦化門,至仁政門外,降輦乘輿,由仁和門還內,諸臣以次退出。
己亥十二月初八日酉時,上御誠正閣。左副承旨入侍時,左副承旨朴祐源,假注書徐鼎修,記事官徐龍輔·鄭東浚,以次進伏訖。上命書傳敎曰,陵官闕直,可謂故犯之故犯,不可不嚴處,至於未摘奸他陵,則非不欲更爲摘奸,而此則姑且置之,嗣後又有此弊,則其所勘罪,又不止此,如是下敎,卽欲無犯之意,以此意,令禮曹另加嚴飭,仍又時時摘奸,俾有來效。命祐源讀奏公事訖。命退,諸臣以次退出。
上在昌德宮。停常參·經筵。
李義翊啓曰,右承旨徐有防,今日不爲仕進,卽爲牌招,何如?傳曰,允。
傳于李在學曰,右副承旨入侍。
傳于李義翊曰,貢果來到,大提學牌招。
傳于徐有防曰,禮房承旨入侍。
宗簿提調恩彦君䄄·韓光會,有稟定事,來詣請對矣。傳于李義翊曰,明日入侍。
藝文提學前望單子入之,李福源落點,弘文提調前望單子入之,洪樂命落點。
蔡弘履,以義禁府言啓曰,前宣陵參奉兪漢寬,前穆陵別檢李祖承等,倂令該府,拿問處之,照律重繩事,傳旨啓下矣。兪漢寬下去京畿安城地,依倒發遣府羅將拿來,李祖承今方入直云,待其替直後,拿囚之意,敢啓。傳曰,知道。兪漢寬之以當次入直陵官,不但闕番,至於下鄕者,萬萬無嚴,幺麽初仕蔭官,若是蔑法,則不可尋常懲勵,卽爲拿囚嚴問,口招以奏。
李在學,以義禁府言啓曰,兪漢寬卽爲拿囚嚴問,口招以奏事,命下矣。口招則次堂例不得擧行,而判義禁李重祜,以吏曹判書未肅拜,不得行公,何以爲之?敢稟。傳曰,令次堂擧行。
又以義禁府言啓曰,本府開坐,今日內令次堂擧行事,命下矣。所當卽爲擧行,而同義禁鄭晩淳,身病甚重,不得進參,同義禁李明中,以身病未肅拜,無以備員開坐,何以爲之?敢稟。傳曰,有身病堂上竝許遞,令政院政官牌招開政,待下批牌招,趁明朝開坐。以吏曹參議金夏材再牌不進罷職傳旨,傳于李在學曰,只推。
有政。吏批,判書李重祜牌不進,參判鄭民始進,參議金夏材牌不進,右副承旨李在學進。啓曰,判書李重祜,參議金夏材,竝捭招不進,小臣獨政未安,何以爲之?敢稟。傳曰,仍爲之。以趙時俊·金光國爲同義禁,李壽仁爲社稷令,李衍祥爲同春秋,具允斌爲掌樂院僉正。
兵批,無政事。
傳于蔡弘履曰,入侍科次。
副修撰前望單子入之,金宇鎭落點。
以副修撰李顯永牌不進罷職傳旨,傳于李在學曰,只推,待明朝牌招。
金勉柱,以義禁府言啓曰,今日黃柑時,本府都事,皆爲赴擧,武都事一員,本府入直,而公事回公都事及當直入直都事,無以推移,假都事二員,令該曹依例差出,以爲分排之地,何如?傳曰,允。
己亥十二月初九月午時,上御誠正閣。禮房承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上曰,左承旨入侍。左承旨蔡弘履進伏。上命書傳敎曰,左承旨持此題,與大提學馳詣泮宮,試取以來。上謂弘履曰,近來場屋,漸頗亂雜,今番則各別禁飭,可也。弘履承命先退。上命書傳敎曰,今日柑製時,兩館提學,例當同參考試,未差之代,前望單子入之。上曰,新除授兩館提學,待下批牌招,與大提學同爲考試。出榻敎又命書傳敎曰,政院事,可謂不審,都承旨李義翊,戶房承旨朴祐源,從重推考。命退,諸臣以次退出。
己亥十二月初九日申時,上御資始門內。右副承旨入侍時,右副承旨李在學,假注書李錫夏,記事官徐龍輔·鄭東浚,以次進伏訖。上曰,今日有殿座之命,而諸承旨,皆申退,不善爲之矣。上曰,司饔院官員,率濟州民入來事,分付,可也。賤臣承命召入。上謂在學曰,令司饔院官員,諭之以先朝每召見汝等,而予之登極後,今始召見,汝等長路極寒,何以上來?年事豐凶,弊瘼有無,次第勞問,可也。在學宣敎訖。上曰,當使賑恤廳,給糧以送,汝等好爲下去事,更爲慰諭,可也。上曰,試所承旨,捧試券入來乎?在學曰,姑未入來矣。上曰,收券勿爲促迫,緩緩以捧後入來事,分付,可也。賤臣分付後還入。上曰,藝文提學,弘文提學前望單子入之。竝出榻敎上曰,對讀官望中,以直閣·待敎添入,可也。仍還內,諸臣以次退出。
己亥十二月初九日酉時,上御誠正閣。科次入侍時,大提學徐命膺,左承旨蔡弘履,對讀官沈煥之·李命勳,假注書李錫夏,記事官徐龍輔·鄭東浚,以次進伏訖。上曰,今日科題,何如?命膺曰,科題甚好,故日氣雖極寒,學子皆能早爲呈券矣。上曰,士習,何如?弘履曰,懸題時皆濟濟四拜,而頒柑時,別無攫取者,士習比前差勝矣。上曰,待敎出去,兼春秋分付入侍,而與直閣同爲入來,以爲對讀之地,可也。龍輔承命出去,與兼春秋申匡堯,直閣金宇鎭偕入進伏。上曰,此後則對讀官望,以玉堂二員,奎章閣官一員書入事,載之故事,可也。仍命煥之等,輪讀試券,至二天文。命膺曰,此作稍勝於一天文,別置宜矣。上曰,唯。至二地文。上曰,此作甚精而有才氣,別置,可也。至二玄二黃文,又命別置。上曰,兩館提學及政官承牌與否,注書知入,可也。賤臣承命出問後還奏曰,提學及政官,皆違牌矣。上曰,一傡更爲牌招事,分付,可也。弘文提學洪樂命,藝文提學李福源,更爲牌招,政官更爲牌招。出榻敎上曰,諸臣小退閤外以待,可也。諸臣俱退出,俄而復命入侍,諸臣進伏訖。弘履曰,科次小退時,諸試官留待閤外近處,旣有下敎,則對讀官沈煥之·李命勳,離在他所,已爲未安,而相率更入之際,卽爲通知矣。及其登筵,過了數時,仍無動靜者,揆以事體,尤涉稽忽,傡從重推考,何如?上曰,事未前聞,入直玉堂罷職,可也。出擧條入直玉堂罷職,他玉堂牌招,推移入直。竝出榻敎上曰,副修撰前望單子入之。出榻敎賤臣承命持入,上落點金宇鎭。上曰,注書出去,大司成追後收券數,知入,可也。賤臣承命出問後還奏曰,限後收券數,爲一百三十二張云矣。上命宇鎭·龍輔,繼讀試券,至一宇一宙,三宙·四宙,七洪·八洪文皆別置。上曰,注書出去,大司成持限後試券入侍事,分付,可也。大司成入侍。出榻敎賤臣承命出來,大司成李命植召入進前。上曰,日寒如此,而促刻場中,試券能如是之多,誠難矣。命植曰,題則甚好,而日氣極寒,時刻忙迫之中,擧子能免曳白,誠可幸矣。上曰,升補通讀,盡爲設行乎?命植曰,升補則已過十抄,而通讀製抄,一次未及爲之矣。上曰,月三講連爲之乎?命植曰,臣待罪之後,連有事故,只行一次,而近來則廳中甚寒,爲士子可悶,故不得擧行矣。上曰,然矣。仍命命植先退。上曰,注書出去,政官入來與否知入,而若復違牌,更出三牌,可也。賤臣承命出問,仍爲出牌後還奏曰,三堂竝皆違牌,故還爲出牌矣。吏曹參議只推,三堂一體更爲牌招。出榻敎上曰,限後文券,特命入之者,或恐有遺珠之歎,而製作若不超等,則難以參榜矣。仍命宇鎭等輪讀。命膺曰,限後試券無一可意者,皆不若限前呈券擧子之爲實才矣。上曰,然矣。宇鎭等讀畢後,仍命合考。上曰,二天文可謂才士,而一字誤書,未免違格,當輸與二地文矣。命膺曰,然矣。二地文,文亦稍勝,當書三中等,而二天文,當書三下等矣。上曰,唯。命膺曰,二天文當爲三下中第一,而三宇·一宙·八洪文,亦當書三下矣。上曰,唯。仍命以次書等而坼封訖。上命書傳敎曰,柑製居首幼學徐昇修,直赴殿試,之次生員金熙朝,直赴會試,之次幼學朴夏源,生員沈厚之·趙重鎭,各賜紙五卷·筆五枝·墨五笏。上曰,徐昇修誰也?命膺曰,必是臣之族黨而未能記憶矣。上曰,文則實才矣。命膺曰,然矣。上曰,入於合考者,亦爲坼封,可也。弘履以次坼封訖。上命書傳敎曰,入格入等儒生,使之明日來待。仍命退,諸臣以次退出。
上在昌德宮。停常參·經筵。
徐有防啓曰,入格儒生,明日待令,旣有昨夜下敎,則居首儒生及被抄儒生,未盡來待,屢勤促敎,事極未安,本館若能趁卽知委,則豈至於過時不入來之境乎?其不能檢飭之失,不可無警,當該大司成,推考,何如?傳曰,允。
傳于金尙集曰,大臣·備局堂上引見。
徐有防啓曰,實錄廳持去己丑年日記十二卷,還來之意,敢啓。傳曰,知道。
金尙集啓曰,禁衛營從事官來言,今日本營軍兵,日次私習云矣,敢啓。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
李義翊啓曰,吏曹判書李重祜,參判鄭民始,參議金夏材牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書參判,更爲牌招,何如?傳曰,催促開政。
有政。吏批,行判書李重祜進,參判鄭民始,參議金夏材竝式暇,右副承旨李在學進。以黃昇源爲校理,蔡濟恭爲刑曹判書,李命植·鄭昌順·任希敎爲同義禁,趙鼎鎭爲副修撰,金宇鎭爲檢詳,宋樂爲軍資正,朴重慶爲恭陵令,崔興遠爲童蒙敎官,韓啓增爲假監役,李寬鼎爲寧陵參奉,南耇麟爲永祐園參奉,承文著作單宋相殷。
兵批,兼判書具允鈺進,參判任希敎,參議兪恒柱病,參知李亨元入直進,同副承旨金尙集進。以金道爀·鄭宇明·李廷復·金光泰·柳春馪·洪雨輔爲副護軍,鄭尙淳爲副司直。
再政。鄭弼臣爲忠翊將,申遇文爲忠壯將,金命峻爲訓鍊僉正,朴瀅爲訓鍊主簿,洪梜爲武兼。
以吏曹參議金夏材牌不進罷職傳旨,傳于朴祐源曰,只推。
傳于金尙集曰,同副承旨入侍。
傳于李義翊曰,諸承旨持公事入侍。
承旨前望單子入之,金尙集落點。
李義翊啓曰,新除授同副承旨金尙集,卽爲牌招,何如?傳曰,允。
李義翊啓曰,假注書徐鼎修,身病猝重,勢難察任,今姑改差,何如?傳曰,調理行公。
李在學啓曰,翰林都堂會圈爲之事,命下矣。館閣堂上,當爲進參,大提學徐命膺,一體牌招,何如?傳曰,允。
徐有防啓曰,會圈催促。
傳于朴祐源曰,左副承旨入侍。
李義翊,以宗簿寺官員,以提調意啓曰,今此璿源譜略修正時,國朝御牒八高祖圖,書寫官一員,校正官二員,依例以宗臣中擇差,本寺郞廳三員,別工作監役官一員,逐日仕進,而纂修,監董之役,一時爲急,依例差祭安徐,凡公會勿參,正例兼春秋之任,限畢役姑爲減下,以爲專意董役之地,而出草校讐編次之際,本寺忠義衛一人,勢難速完,加出忠義衛一人,付軍職冠帶常仕,與本寺忠義衛,同爲擧行,何如?傳曰,允。工役不可曠日,念前以爲內入之地。
李在學,以奎章閣言啓曰,因本閣草記,洪忠監司李秉鼎報辭,全不別白,可謂罪上添罪,自本閣更爲別關嚴査以啓事,命下矣。卽接洪忠監司李秉鼎所報,則以爲卑職奉職無狀,觸處愚迷,初以成冊之不審,致煩緘辭之問備,今以報辭之不明,又奉批答之嚴敎,惶隕戰恐,只欲鑽地而不可得也。忝叨藩寄,昏謬如此,只當蹙伏引罪而已,何敢更有論報,有若分疏者然哉?當初之未料其至登御覽,直是倥偬不察之失,尼城所在魯西集之始錄旋拔,亦出於慮事未周之致,一則卑職之罪,二則卑職之罪,今雖承更査之關,而此外實無可以論報者,不勝萬萬懍恧云矣,敢啓。傳曰,知道。以此報狀辭意,行會司憲府,以爲議處之地。
李在學,以賑恤廳言啓曰,依下敎,濟州貢果領來人三十一名處,回糧米各二斗式,依例分給之意,敢啓。傳曰,知道。
蔡弘履,以都摠府言啓曰,副摠管金光國,以同知義禁府事,本府坐起,晝仕出去之意,敢啓。傳曰,知道。
又以兵曹言啓曰,本曹堂上軍官禁軍遞兒窠,今方有闕矣。依節目禁軍別將與各番將,眼同取才,以其居首者,塡差之意,敢啓。傳曰,知道。
又以兵曹言啓曰,忠狀徫將朴宗益,身病猝重,勢難供職,呈狀乞遞,輪番之任,不可久曠,今姑改差,何如?傳曰,允。
蔡弘履,以訓鍊都監言啓曰,都監哨官趙雲行,身病甚重,勢難察任,改差,何如?傳曰,允。
又以御營廳言啓曰,本廳千摠任嵂,身病猝重,勢難察任,今姑改差,何如?傳曰,允。
李在學,以備邊司言啓曰,本司武郞廳李觀賢,奔走勤仕,已滿十五朔,依例六品遷轉事,奉承傳施行,何如?傳曰,允。
又以備邊司言啓曰,本司武郞廳宋益休,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
行吏曹判書李重祜疏曰,伏以,臣於銓地,卽是僨誤之蹤,今玆新命,何爲而又及於臣也?臣誠惝怳驚惑,歷屢日而靡定也。噫,臣之無似,猥蒙我聖上拂拭之恩,忝叨見任,亦旣屢矣,揣分量才,夫豈有一半分堪承之望,而含恩畏義,有除輒膺,前後行政,瘡疣百出,及夫昨年大政之後,大僚筵斥,極其嚴重。夫銓官之能否,惟在政注之得失,此而未允物情,則其爲不職之罪,果何如也?至今追思,尙切惶恧,從此匪分之職,卽臣永謝之地,而況臣蒲質已衰,便成癃老,自遭同氣之慼,形殻徒存,神精益耗,家間事爲,率多顚錯,前忘後失,全未照檢,尋常職務,猶懼其不堪,尙可擬議於銓衡人物之任哉?難冒之義,廉防至重,不能者止,古人攸訓,反覆思惟,進身無路,屢犯違逋,諒非獲己。顧今貶坐在近,都政當前,虛帶曠日,尤增悚悶,連値淸齊,疏籲路阻,今始悉暴肝膈之懇,仰瀆崇嚴之聽。伏乞聖慈,俯垂諒察,亟遞臣職,仍勘臣罪,以安賤分,以幸國事,不勝大願。答曰,省疏具悉。卿其勿辭行公。
校理姜忱疏曰,伏以,臣才謏學淺,而淸顯歷叨,情迫勢急,而志願曲遂,下邑便養,今過周年,竊米鹽之厚廩,供甘旨於朝夕,聖恩罔極,隕結靡酬,廼者玉署除旨,遽下於南望感祝之際,繼而有乘馹上來之命,私情旣伸於爲親,親榮又侈於登仙,遐土聳觀,行路生輝,臣是何人,荷洪造於終始,若是其偏也。臣承命之後,將母登途,行至四日,始抵平壤,則臣母宿疾,沈淹之餘,觸寒勞動,諸症越添,排日作行,其勢末由,不得已止留中路,爲數日調治之計,而臣只有一弟,方在遠地,未及下來陪往,臣今若先自趲程,趁期趁肅,則病母獨留旅舍,看護無人,如欲待其少減,始謀前進,則日限已過,難逃違傲之罪,到此地頭,臣之情勢,誠亦憫且蹙矣,玆敢疾聲呼籲於天地父母之前。伏乞特垂鑑諒,遞斥臣新授職名,以便救護,以肅法紀,千萬幸甚,省疏具悉。爾其勿辭,救護母病。
禮曹判書金鍾秀疏曰,伏以,臣馱疾上京,業已祗肅恩命,而第臣於守禦兼任,區區情私,有不堪一日仍據者,臣家有望九老母,長時淹病,本無離側從宦之勢,而特以昨年陳情疏,旣承時覲時還之恩批,故且抑情遲徊,不憚屑屑往來,今則身佩密符,將不得擅便行止矣。臣母精神氣力,月異而歲不同之狀,已悉於西藩時疏中,今不敢疊瀆,而大抵寫老凜綴之中,宿症外感,無時發作,從今雖聞添損之報,有足如縻,轉動不得,留章徑發,其路無由。臣念之及此,中腸如沸,此非臣情理之所可忍,而亦豈不有傷於我聖上特許時覲時還之德意乎?玆敢疾聲呼籲於閔覆之天。伏乞聖慈,將臣守御兼任,亟行鐫免,俾臣隨便往來,獲伸至情焉。答曰,省疏具悉。卿其依所請往覲。
己亥十二月初十日,兼春秋朴行淳。義禁府啓目,前參奉兪漢寬闕直罪,刑推得情何如啓。傳曰,設欲論以疑惟輕之義是良置,節節違錯兺不喩,渠供以八日面看交代次,不得入直云,則三昨執頉,猶或諉之交代之人,輕先出直,而至於昨日,又以何意,以下鄕稱托乎?爰辭自歸粧撰之科,以此以彼,萬萬無據,考律本律良中,加一等勘處爲旀,虛實間交代陵官之輕先出去事,不可不問,該直長問名,亦爲拿問處之爲良如敎。
義禁府啓目,醫官金光國,御藥臘劑不先稟定罪,刑推得情何如?啓。傳曰,此事顚末,旣論於提調入侍時是如乎?事雖微細,係是御藥,則特敎之下,本府之發問目及捧供辭之際,如是泛然,此等王府,革亦無妨,開坐堂上,一竝罷職爲去乎?判堂以此意知悉,待新堂上差出,同爲開坐,金光國處,渠以多年隨行之醫官,不有預先啓稟之古例,徑自折衷磨鍊者,果何意思是旀,況旀因傳敎嚴問之下,但以數語,有若泛問漫應者然,情狀殊極巧惡,更良嚴問,捧口招以聞爲良如敎。
己亥十二月初十日辰時,上御誠正閣。大臣·備局堂上引見入侍,宗簿提調,入格儒生,追後入侍時,領議政徐命善,左議政洪樂純,行知中樞府事具善復,兼兵曹判書具允鈺,右參贊鄭光漢,戶曹判書金華鎭,行副司直李柱國,行訓鍊都正李敬懋,行副司直李邦一,行大司成李命植,吏曹參判鄭民始,江華留守李性源,大司諫林得浩,校理權以綱,同副承旨金勉柱,假注書李錫夏,事變假注書安策,記事官徐龍輔·鄭東浚,以次進伏訖。命善曰,近來日氣極寒,聖體,若何?上曰,一樣矣。命善曰,王大妃殿氣候,若何?上曰,一樣矣。命善曰,惠慶宮氣候,若何?上曰,一樣矣。上曰,吏判一次陳疏後,欲爲行公乎?命善曰,向來大臣請罷之後,復叨此職,故陳疏引義,而畢竟則似當出仕矣。上命書吏判李重祜疏批。上曰,陵官闕直,事誠駭然矣。若各陵摘奸,則幾乎無處不然,國綱之頹廢,甚可悶矣。命善曰,渠輩若有嚴畏國綱之心,則陵寢重地,豈敢闕直乎?今番則不可不重勘矣。命善曰,此慶尙監司洪樂彬狀啓也。因均廳啓下關,本廳軍作等米一千石,分排沿邑,明春漕運,一時上納計料,而蓋山沿穀物,偏多偏少,不可無均排之道,山穀則一依年前成命,日後經用許劃時,參酌分定,依詳定作錢上納,以爲減數除弊之道,沿穀則京廳上納,事關經費者,及南北移轉,固是不可已之事,而至於統營之耗條外,犯用元穀,大是法外,此則自備局嚴關申飭,當年耗條外,毋得犯用元穀事,永爲定式。臣營之自前公用,或有耗條取用者,亦不無偏取沿邑之例,自今爲始,勿論山沿,只取當年耗,而切勿偏取沿邑,至犯元穀,以爲一分矯捄之地,而移轉一款,姑俟屢豐,徐議均排事,令廟堂稟處矣。穀簿之衰多益寡,前後申飭,非至一二,而攛那換易,每患不均,若如道臣所論,漸次減數於山邑,不許偏取於沿邑,則不待移轉之勞民,自至於彼此停當之境,捄弊之策,無出於此。勿論巡統營,以此分付,期有實效,何如?上曰,依爲之。出擧條命善曰,此江華留守李性源狀啓也。以爲本營軍制,元無一丁之收布,一夫之上番,春秋操鍊時,毋論壯義旅及武學負羽,守堞則一也,而只以名目之間,煞有貴賤之殊,故一則願屬,一則厭避,壯義旅軍官則身手壯健,服色鮮明,武學則羸老貧殘,朝聚暮散,若依壯旅義旅例,借以一旅字,名曰武旅軍官,則不但軍校子枝之爭相投屬,在朝家初無少加損,在軍民實爲大慰悅,請令廟堂,稟旨分付矣。此事頃日筵中,江留旣陳其不可不變通之由,左相亦以少無所妨之意,仰達。果如此,則不必持難於名目之間,依所請許施,何如?上曰,依爲之。出擧條命善曰,卽見北兵使李明運狀啓謄報,則備陳鍾城府豆滿江衝決處,不可不防築之狀,仍請本邑烟軍,限三月赴役,隣近邑會寧二千五百名,茂山一千名,穩城一千五百名,限三日助役,待明春完築,慶源府訓戎鎭中下把守境兩處,橫決累百結民田,而將有漂失之患,古珥島定界,只隔五六步,以本邑民丁,有難獨當,附近慶興烟軍,限一千名,竝令三日赴役,而專屬該府,使該鎭僉使,待明春眼同防築事,令廟堂稟處矣。鍾城防築之役,頃因咸鏡監司徐浩修狀本,旣有春巡時,道臣親審啓聞之命,此則固當待其報來,更爲稟處矣。慶源橫決處,果如帥臣所論,則亦不可不趁卽防築,令道臣一體親審後,論理啓聞,以爲永杜後患之地,何如?上曰,依爲之。出擧條命善曰,刑曹判書鄭尙淳病狀,姑無起動之望,不但詞訟劇務之瘝曠可悶,殿最亦無以擧行,宜有變通之道,今姑許遞,何如?上曰,依爲之。出擧條刑曹判書鄭尙淳許遞,出榻前定奪。允鈺曰,二去祭未年,封不動木二百同,移置江都,以備不虞之需,而其後因備局關,或用下於本府內城役,或貸下於摠戎廳,以銀換作,見今實在木爲三同,銀爲二千八十餘兩,而每年御覽會計中,以木二百同循例懸錄,自今從其實數書入,何如?上曰,依爲之。出擧條民始曰,臣以餉廳事,有所仰達矣。蓋都監所用,責應於餉廳,故冗費甚多,實爲難繼之道矣。臣意則撤罷餉廳,以糧餉色爲名,付之戶曹,每年五千兩式,定送都監,以爲補軍器之用,則無往復紛亂之弊,而且旣作本營之用,則無濫費之慮,似爲便好矣。上曰,然則本廳員役,當何以區處乎?民始曰,員役亦移付於戶曹則好矣。上曰,卿等之意,何如?命善曰,以臣所見,亦似無妨,在國家聚財之道,不無所益矣。樂純曰,下詢本營將臣,議論俱一然後,可以決定矣。善復曰,都監之殘弊,近日愈甚,而若又兼管此務,漸至浩大之境,則都監將不得支保矣。且責用於餉廳,則軍物修輔,自有年限,勢不得不小心待限,而今若移來都監,則自是本營軍事,近來師律,未易嚴整,安能守其年限乎?雖或給之,以軍器之弊盡而復請修葺,亦安得不信,而莫重戎器,不爲改給乎?以此以彼,都監之移掌此務,決不可爲之矣。華鎭曰,請罷餉廳,蓋爲財用無濫之計,而訓將之不欲兼管此務,爲慮本軍冗費之意,亦無怪矣。且移付戶曹,則戶曹亦有掣肘之事,姑置之則似無妨矣。樂純曰,臣之意見亦然矣。命善曰,臣意則撤罷移付似無妨,而帥臣之言如彼,猝難決定矣。上曰,此等事,有難猝地更張,恐或有後日之弊矣。民始曰,此事決無生弊之理,而訓將之言過矣。若決定之初,嚴立科限,則有何難便之事乎?上曰,議論姑未俱一,更爲消詳往復于都提調,草記以聞,可也。民始曰,臣於月前,以大同結錢稅錢之愆期上納者,皆於十一月內畢納,若過此限,則各別論罪之意,筵稟申飭矣。其間多有畢捧者,而惟尙州·咸昌·寧海·長淵·橫城等邑,或但呈陳省,或僅納若干,而屢度催促,尙未準納。旣已申飭之後,若又過期不納,而置而不論,則將無以懲勵外邑,五邑守令,拿問處之,何如?上曰,依爲之。其中尙州牧使兪彦鉉,纔往旋來,徒近無實,待畢捧糴後,令道臣移文該府,以爲拿來之地,可也。出擧條勉柱曰,宗簿提調來待矣。上曰,宗簿提調入侍,入格儒生入侍。竝出榻敎上曰,承命出去,宗簿提調恩彦君裀·韓光會,儒生金熙朝·朴夏源·趙重鎭·李禧淵召入進前。上曰,儒生之文善作,而試官之考,亦至公矣。命熙朝誦科作。上曰,昨日之科,爾幾乎居首,而題字之誤書,第二項之又爲誤字,有犯於科場程式,故降等矣,當初何以誤書也?熙朝曰,忽撓中自然誤書矣。上命以次誦其科作,仍命退出。上謂命植曰,昨科何以爲通方外也?命植曰,臣常以爲,黃柑則有通方外之規,故昨科亦許方外儒生赴擧矣。上曰,雖柑製,非特敎則不得通方外矣。成均館節目中,想必有前例,大司成考見後,入奏,可也。命植承命出去還奏曰,節目中別無通方外與否前例矣。臣意則柑製,自有通方外之例矣。上曰,不然,昨年再昨年相製,亦皆以特敎,通方外矣。勉柱曰,在前節製時,無通方外下敎,則只泮儒赴擧,自是定式,以昨年再昨年柑製言之,有通方外特敎然後,始許他儒之入場矣。今番柑製,旣無此敎,而不有前例,又不提稟,混同試取者,有乖嚴科規重事體之道,當該主試文任國子長,傡從重推考,何如?上曰,依爲之,出擧條上曰,此蓋試官不能詳審之失,豈赴擧儒生之過耶?上命臺臣進前。得浩曰,請大靜縣爲奴罪人金壽賢,更令王府,設鞫嚴問,依律處斷。上曰,不允。請爲奴罪人河翼龍·金重得,亟命王府,設鞫得情,快正王法。上曰,不允。請海南縣定配罪人李弘濟,亟令王府,設鞫嚴問。上曰,不允。請海南縣竄配罪人金載順,亟令王府,設鞫嚴問。上曰,不允。請大靜縣定配罪人聖中,放逐罪人有臣·宗甲·義駿等,竝令王府,設鞫嚴問,期於得情,快正王法。上曰,不允。請海美縣定配罪人申光復,更令王府,嚴鞫得情。上曰,不允。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。上曰,不允。請定配罪人具翼遠,亟寢酌處之命,仍令王府,嚴鞫得情,快施當律。上曰,不允。請減死罪人弼海,亟寢酌處之命,仍令王府,設鞫得情,快正王法。上曰,不允。請遠竄罪人安兼濟·李宅鎭,亟令王府,竝加嚴鞫,期於得情。上曰,不允。請恒·善支屬,亟命散配,日謙兄弟,竝投絶島,以嚴隄防。上曰,不允。請薦棘罪人瑩中,亟令王府,設鞫嚴問,快施當律。上曰,不允。請亟收放逐罪人鄭遠達,珍島郡定配罪人閔百奮放釋之命。上曰,不允。請固城縣定配罪人李鎭常,巨濟府絶島安置罪人朴宗集,亟令王府,拿鞫得情,施以當律。上曰,不允。請河東府減死定配罪人昌鼎,依律處斷。上曰,不允。請濟州牧減死定配罪人範聖,依律處斷。上曰,不允。請柒原縣定配罪人志遜,更令王府,設鞫嚴問,期於得情。上曰,不允。請減死定配罪人德秀,亟令王府,更加嚴鞫,快正王法。上曰,不允。請削黜罪人鄭履煥,絶島安置。上曰,不允。請淸川君金鍾正,亟命刋去爵秩,姑先放逐田里。上曰,不允。請平海郡殺獄罪人黃師憲,亟收減死之命,更加嚴訊,期於得情,以重償命之典。上曰,不允。請定配罪人權翊,亟命王府,嚴加刑訊,遠地定配。上曰,不允。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。上曰,不允。請順海,亟令王府,刻期發捕,嚴鞫得情。上曰,不允。請李璟·金默行·兪纘柱·韓後良·金奎五等,亟令王府,嚴鞫得情,快伸王章。上曰,不允。請申大年亟施屏裔之典。上曰,不允。請罪人元榦,亟寢酌處之命,更令王府,嚴鞫得情,依律處斷。上曰,不允。請亟寢鎭寬·大春酌處之命,更加嚴問得情。上曰,不允。請鄭致遠妻,使喚奴婢,竝令該府,一一査出,遠地散配。上曰,不允。請前府使任聖周,亟施邊遠定配之典。上曰,不允。請逆賊尙魯,亟施孥戮之典。上曰,不允。措辭竝見上新除授獻納李碩九,時在慶尙道星州地,正言徐有成,時在京畿楊州地,請竝斯遠乘馹上來事,下諭。上曰,依啓。上曰,宗簿提調進前,可也。光會曰,今番譜略中,淑昌宮當新入矣。書之於何間乎?上曰,目錄當入於當宁朝橫間,若無嗣則例入於橫間矣。光會曰,鄭妻旣奪爵號,當拔之乎?上曰,姑不絶屬籍,而不爲施法,則不當拔之矣。光會曰,然則下嫁書之乎?上曰,似當書之,而旣無和緩二字,則尉亦當只書一尉字矣。光會曰,只書鄭致達,則似好矣。上曰,唯。光會曰,進上以幾件爲之乎?上曰,以三件進上,可也。仍命退,諸臣以次退出。
己亥十二月初十日午時,上御誠正閣。同副承旨入侍時,同副承旨金勉柱,假注書徐鼎修,記事官金健修·鄭東浚,以次進伏訖。上命書傳敎曰,雖以本閣事須資云,而晩時入來之責,在所難免,奉敎徐龍輔罷職,龍輔退出。上曰,禮房承旨入侍,右承旨徐有防進伏。命書傳敎曰,諡坐今日擧行云,政府署經,其令明日擧行,本府郞官,今日改差出。又命書傳敎曰,南奉朝賀延諡,使之從近爲之,聞其家淸寒,無䃫石之資,其孫麟耇已滿筮仕之年云,故師傅家,豈無蔭補之政?今日政相當窠調用。上曰,政官更爲牌招開政,出榻敎又命書傳敎曰,聞有實而仕進云。同副承旨金勉柱,今姑許遞,前望單子入之。又命書傳敎曰,雖是右位慢忽之事,而下位之不傳入侍之報,亦難免慢忽之責,新進小官,宜有警勵之道。檢閱鄭東浚,亦爲罷職。又命書傳敎曰,翰林不備,館直·閣直,每多苟且。況今翰林,只有二員,無以會圈,而適因他事,皆已罷職,翰圈令都堂當日擧行。又命書傳敎曰,春秋館領監事·知事同知事命招,翰林會圈。又命書傳敎曰,伊時樹立,可謂有之,伊後所遭,可謂疑矣,每欲下敎而未果,昨因言端思之,定配罪人成鼎鎭放送。命退,諸臣以次退出。
己亥十二月初十日未時,上御誠正閣。諸承旨持公事入侍時,行都承旨李義翊,左承旨蔡弘履,右承旨徐有防,左副承旨朴祐源,同副承旨李在學,假注書李錫夏,記注官申匡堯,記事官金健修,以次進伏訖。上曰,注書出去都堂會圈,催促,可也。賤臣承命出來,催促後還入。義翊曰,翰林若止罷職,則都堂會圈,不得爲之云矣。上命書傳敎曰,翰圈時,翰林不備,不得會圈,則行公翰林,例有削職之擧,今番諸翰林,雖皆罪罷,而削職前,都堂不得會圈云,諸翰林姑令依例削職。上命各讀公事。義翊讀平安道狀啓,弘履讀慶尙道狀啓,有防讀開城府狀啓,祐源讀全羅道狀啓,竝踏下,在學讀金吾草記。上命書開坐堂上罷職判付。仍下敎賤臣曰,禁堂各別擇差事,出去分付,可也。賤臣承命出來,分付後還入。義翊曰,新除授同副承旨金尙集,前任慶州府尹時,解由未出,何以爲之乎?上曰,勿拘,可也。同副承旨金尙集,解由勿拘,出榻前定奪。上命書傳敎曰,日寒若此,禁府·刑曹輕囚放送,以議處判下者,皆以草記議處,仍爲照律以聞事,分付。上曰,注書出去,儒生待令者,召入,可也。賤臣承命出來,儒生徐昇修·金基豐·趙重鎭召入進前。上命各誦科作。仍下敎曰,昨日傳敎,旣有今日待令之命,則朝者儒生入侍,何不同爲入來也?昇修曰,以家在域外,未卽聞下敎,故不得趁早待令矣。上命退,諸臣以次退出。
己亥十二月初十日酉時,上御誠正閣。左副承旨入侍時,左副承旨朴祐源,假注書李錫夏,記注官申匡堯,記事官金健修,以次進伏訖。上曰,注書出去,兵曹闕記持入,可也。賤臣承命出來還奏曰,俄者司謁,已持入云矣。以兵批下直取稟。命書傳敎曰,雖是政月,窠闕至於十餘之多,則昨夜之政,以判書不參政,曰以無政事云者,雖曰前例,誠有失實之嫌,而又於今日之政,入闕判書,無故懸病,揆以事體,極涉怠忽,此判書亦效此等之習乎?政廳承旨知悉。上曰,此傳敎,注書持去,急爲分付,而兵批下直,姑勿答之,可也。賤臣承命出傳後還入。上曰,注書出去,弘文館諡狀持入。賤臣承命持入。上覽悉後,命書傳敎曰,諡法至重,至如忠字,固不可輕易加之,玆者取見議諡書入,所議之諡,無非忠字,律之斷例,得無汰哉之嫌乎?況彼節義樹立,亦有高下深淺,則又豈無混同之歎乎?太常合諡,姑未設行云,如欲釐正,足可及矣。以此意,令弘文館知悉,使重諡法之意,毋至全廢。又命書傳敎曰,旣已傳敎,則不可無示警,今日議諡玉堂,竝從重推考。上曰,注書出去,令在院承旨,分付弘文館,以近來諡法,蕩然久矣,今此議諡,乃登極後初行之典,宜十分審愼,而見此諡狀中忠字,或加之於純望,或加之於二望,大是不審處也。各別審擇改議之意,另飭,可也。賤臣承命出去,分付後還入。上曰,兵判入來,開政與否,知入,可也。賤臣承命出問後還奏曰,俄纔入來開政矣。上命退,諸臣以次退出。
上在昌德宮。停常參·經筵。
未時申時,日有左珥。
李在學,以都摠府言啓曰,今日入直內三廳,武兼禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
金尙集啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
以大司諫林得浩,司諫李一曾,掌令尹弼秉,持平尹行元牌不進罷職傳旨,傳于金尙集曰,只推。
傳于朴祐源曰,右承旨入侍。
又傳于曰,輪對官入侍。
朴祐源啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
備忘記,昨日罷散,始因示警,又尊古例,當今左右史無人,召試在近,前翰林徐龍輔·鄭東浚,給牒敍用,仍令該曹,口傳付職,牌招入直。
吏曹口傳政事,奉敎單徐龍輔,檢閱單鄭東浚。
吏曹口傳政事,奎章閣待敎單徐龍輔,兼校書館博士單徐龍輔。
承旨前望單子入之,李文源落點。
金尙集啓曰,新除授同副承旨李文源,時在京畿安山地,斯速乘馹上來事,下諭,何如?傳曰,允。
傳于朴祐源曰,右承旨入侍。
朴祐源,以弘文館言啓曰,新除授副修撰趙鼎鎭,卽爲牌招察任,何如?傳曰,允。
金尙集,以義禁府言啓曰,日寒若此,禁府·刑曹輕囚放送,以議處判下者,皆以草記議處,仍爲照律以聞事,命下矣。時囚罪人宋獻圭·李祖承等段,莫重陵寢,身爲入直齋郞,諉以情私,肆然闕直,萬萬可駭。兪漢寬段,口招公事判付內,設欲論以疑惟輕之義,節節違錯,渠供以八日面看交代次,不得入直云,則三昨執頉,猶或諉之交代之人,輕先出直,而至於昨日,又以何意,以下鄕稱托乎?爰辭自歸粧撰之科,以此以彼,萬萬無據,考律本律,加一等勘處罪,取考律文,則大明律不應爲條,有曰凡不應得爲而爲之,事理重者,杖八十,大典推斷條,有曰犯私罪杖八十,奪告身三等,犯枉法受贓外,笞杖竝收贖云矣。宋獻圭·李祖承等段,竝杖八十收贖,奪告身三等放送,兪漢寬段,加一等杖九十收贖,奪告身四等放送,何如?傳曰,允。
李在學,以義禁府言啓曰,咸昌縣監李憲洛,寧海府使李重馥,長淵縣監權䎐,橫城縣監鄭宇璧等,拿問處之事,傳旨啓下矣。李憲洛·李重馥·權䎐·鄭宇璧等,俱在任所云,依例發遣府書吏羅將,竝拿來,何如?傳曰,允。
又以義禁府言啓曰,洪忠監司李秉鼎啓本據,刑曹粘目內,鴻山前縣監洪文浩,移本府處之事,允下矣。洪文浩時在任所云,依例發遣府羅將,拿來,何如?傳曰,允。
金尙集,以義禁府言啓曰,時囚罪人兪漢寬,口招公事判付內,交代陵官之輕先出去事,不可不問,該直長問名,亦爲拿問處之事,啓下矣。時囚罪人兪漢寬處,交代陵官問名,則以直長金相丁現告,而金相丁今方入直云。待其替直,拿囚,何如?傳曰,允。
又以義禁府言啓曰,慶尙道固城縣流三千里定配罪人成鼎鎭放送事,承傳啓下矣。卽爲放送事,分付該道道臣之意,敢啓。傳曰,知道。
又以義禁府言啓曰,日寒若此,禁府·刑曹輕囚放送,以議處判下者,皆以草記議處,仍爲照律以聞事,命下矣。時囚罪人宋獻圭·李祖承·兪漢寬等,議處照律草記,所當卽爲擧行,而新除授同義禁任希敎·鄭昌順·李命植,俱未及肅拜,只有臣重祜,不得備員,何以爲之?敢稟。傳曰,昨日政新除授本府堂上,令政院卽爲牌招擧行。
又以刑曹言啓曰,日寒若此,輕囚放送事,命下矣。取考囚徒案,則所囚罪人等罪目,俱係深重,不可以輕囚論,不得放送之意,敢啓。傳曰,知道。
領中樞府事金尙喆箚曰,伏以,方當考績之月,凡厥有位,罔不奉行惟謹,而臣獨入冬以後,自來痰眩之症種種作祟,少失將攝,輒必增劇,苟非爲伸分義之時,無日不閉戶涔涔。數日以來,重添外氣,胸脅之罥痛,坐臥俱妨,手指之浮大,屈伸甚難,宛轉叫楚,實無觸冒强策之路,所管諸衙門殿最,多不免緣臣而廢閣,不惟私心之萬萬悚悶,其於國體,亦豈不未安之甚乎?玆敢短箚自列。伏乞聖明,俯垂鑑諒,亟命竝解臣所帶提調之任,毋曠職事,仍治臣瀆撓之罪,少安私分焉。答曰,省箚具悉卿懇。聞有所愼,殊極慮念,近日日氣,太冷太暖,此時調將,易致失宜,卿其益加善攝,速臻勿藥,是予之望也。至若貶坐愆期,庸何傷乎?更冀卿之安心也。仍傳曰,此批答,遣史官傳諭于領府事。
大司諫林得浩疏曰,伏以,我殿下,以科場之不嚴,前後飭敎,寔出於敎育英才之盛意,數年以來,庶有不變之望矣。臣聞日昨柑製,書冊隨從之渾入,已極狼藉,頒柑之際,紛挐亦甚云,聖上所以嚴科場之意,果安在哉?且以通方外事言之,臣實不勝其慨歎者。臣於昨筵,座次稍間,未能詳和,不得仰陳,而退聞古例,則節製若無通方外下敎,則只試取泮儒,故每年柑製時,果有特敎,而通方外矣。今番則旣無此敎,而遽通方外,噫,是何擧也?主試之人,固當按例提稟,而不此之爲,混同試取,若是無難,此豈細故也哉?其在嚴科規杜後弊之道,不可以已過而置之。臣謂主試文任及國子長·試所承旨,竝施譴罷之典,斷不可已也。臣無任屏營祈懇之至。答曰,省疏具悉。不禁場中之紛挐,不稟方外之許赴者,誠如爾言,殊極寒心。然不禁之責,在國子長,不稟之失在承旨,譴罷事依施,至於主試文任,不過考券於收券之後而已,混同請勘,得非不斟量之甚者乎?
修撰朴天行疏曰,伏以,臣於再昨夜隨牌之時,氷路馬蹶,重致墜傷,扶舁還次,疼痛轉深,雜試鍼焫,轉側須人,昨日本館議謚之座,亦不得進參,虧損職事,莫此爲大,而目今症情,實無時日間蠢動之望,玆將疾痛之呼,仰籲宸嚴之下。伏乞聖明天地父母,俯賜矜察,亟遞臣職,俾得安意調治,以尋生路焉。臣於請急之章,不宜贅說,而事在目下,玆敢略陳,惟聖明澄省焉。臣卽伏見傳敎下者,以今番本館所議之謚,無非忠字,有所警飭,至有合座改議之擧,而贈判書臣金雲澤,贈判書臣洪啓迪之謚望,亦在所改之中。噫,近來謚法之不嚴甚矣,滅公徇私,溢美虛褒,都不識一亳不似,便非其人之義,此誠衰世莫大之弊也。今此聖敎,誠出於重謚法之至意,孰不欽仰,而第伏念此兩臣之所以許謚者,以其死於國事也,辛壬諸臣所秉之義,只是慮國忘家,危身奉上,至死靡悔,則死於辛壬者,非忠而何?不然則彼兩臣者,不過當時之一宰臣,初何必贈職爲也?亦何必贈謚爲也?所改之謚望,非不美也,而若不表出其死國事一節,則終未見其十分襯合,臣謂此兩臣之謚,初不許贈則已,旣許其謚,則一忠字不可不許也。至於贈贊成臣李晩成,贈贊成臣李弘述之謚,此尤不可已者也。辛壬死事諸臣,孰不冤愍,而其殉國之忠,被禍之慘,莫最於此兩臣者,迄今五十年,尙無易名之擧,已是國家之欠典,而今此議謚,又以無筵稟無特敎,不得議焉。此雖出於審愼從簡之意,在聖朝褒忠奬節之道,終未免爲闕典,亦願亟降明命,使之一體擧行焉。省疏具悉。昨日傳敎,不必指的此兩人者,而謚法至嚴,公議在下,溢美之事,則予或禁止,至若以某字換某字,決非所可提敎者,贈贊成李晩成·李弘述,同爲議謚事,追議於五司經坐之後者,古無是例也。爾其勿辭,從速察職。
正言姜疏曰,伏以,臣數朔之間,再叨言責,黽勉出肅,隨例就列者,今又月已閱而歲行盡矣。未有一辭之自效,徒傳三司之故紙,間因寒疾,屢犯違傲,居常悚蹙,無地自容,有除輒膺,雖緣義分之是怵,鎭日隨詣,只覺蹲仍之可愧,惟是必遞之意,冞切于中,而瀆擾是懼,因循至今,卽接鄕信,臣父在南陽任所,素患痰滯之症,當寒猝劇,咳喘交作,飮啖全却,專人以報,促臣來覲,臣自聞此信,方寸煎灼,按住不得,玆敢略陳短章,徑尋鄕路。伏乞聖慈,察臣懇迫之私,亟遞見職,治臣擅行之罪,以肅朝綱,千萬至祝。批答踏啓字。
慶尙監司洪樂彬狀啓,以軍伍闕額,不能致愼,至有問備之命,惶恐待罪事。傳曰,勿待罪事,回諭。
己亥十二月十一日,兼春秋朴行淳。義禁府啓目,醫官金光國,終不直陳,刑推得情何如啓。傳曰,除刑推議處爲良如敎。
義禁府啓目,宣陵直長金相丁,不待面看,輕先出直罪,刑推得情何如啓。傳曰,金相丁段,年過六十,如此嚴沍,難以滯囚乙仍于,姑令保放開坐日,除刑推議處爲旀,兪漢寬段,觀此相丁之供,與渠所發明,如是相左,可謂不欺則罔是遣,況旀相丁議處,亦在於漢寬言之虛實是如乎,更卽拿問,以爲覈處之地爲良如敎。
己亥十二月十一日辰時,上御誠正閣。右承旨入侍時,右承旨徐有防,假注書李錫夏,記注官申匡堯,記事官金健修,以次進伏訖。上命書傳敎曰,翰圈被抄人,在京與否知入。仍命賤臣,被抄人在京與否,出問以來。賤臣承命出來,良久還奏曰,以家在各處,不卽探知,而從速知入之意,分付於本館矣。命退,諸臣以次退出。
己亥十二月十一日巳時,上御誠正閣。輪對官入侍,右承旨直閣,追後入侍時,同副承旨金尙集,假注書李錫夏,記注官申匡堯,記事官金健修,禮曹正郞鄭必忠,兵曹正郞趙時偉,刑曹正郞徐重修,工曹佐郞申思益,漢城判官鄭若淳,以次進伏訖。上曰,兼春秋出去,右承旨及直閣入侍事,分付,可也。他承旨入侍。出榻敎匡堯承命出去,與右承旨徐有防,直閣金宇鎭,偕入進伏。上曰,輪對官進前。必忠進前,上下詢姓名職掌遺在訖。問所懷,必忠曰,無矣。上命退。時偉進前奏姓名,上下詢職掌遺在訖。上曰,一軍色馬事誠悶矣,馬之殘弊,愈往兪甚,城內傳命,無以急刻擧行云,況可責之以遠外傳命乎?爾之此職,今已久矣,必有講究其矯捄之策者,陳奏,可也。時偉曰,馬政之疏闊,莫近日若也,臣待罪四年,心常憂悶,思所以矯捄之道,而終無好道理矣,所謂中等馬四十匹,僅具其數,而卜馬六十匹,名存實無,故臣待罪之後,依數督立,而從中消滅,旋無去處,傳命重地,誠可悶矣,若別立外厩立馬後,以本色所入上下,以爲厮牧之道,則似爲差勝之策,而事係更張,且未及相議於堂上,故姑不得釐正矣。上曰,此等事小變則小益,大變則大益,不可不釐正處也,出去後,與判堂相議,以爲疏論之地,可也。仍命退。重修進前,奏職姓名,上下詢職掌遺在訖。問所懷,重修曰,無矣。上命退。思益進前,奏職姓名,上下詢職掌遺在訖。問所懷,思益曰,無矣。上命退。若淳進前,奏職姓名,上下詢職掌遺在訖。問所懷,若淳曰,無矣。上命退。上下詢宇鎭曰,議謚後,署經爲之乎?宇鎭曰,大臣未入來,故姑不得爲之矣。上曰,太常合謚,已擧行乎?宇鎭曰,今日當擧行矣。上命書傳敎曰,太常合謚,政府署經,今日內爲之云,政官待明朝牌招開政下批。又命書領府事金尙喆箚批,仍命尙集先退。上曰,羅德憲節義卓異,而獨漏於議謚者,何故云耶?有防曰,故參判金亮行,製其謚狀,而今已作故,故不得入於議謚中矣。上曰,前例,何如?有防曰,或有爲之之例云矣。上曰,檢詳先退,分付玉堂,今日署經中,同爲擧行,可也。宇鎭先退。上命書傳敎曰,古忠臣羅德憲節義,可謂卓越,尙無易名之典,已是欠事,而今聞筵臣所奏以謚狀事,今番不得議謚云,曾有可據之例,今日署經,同爲擧行之意,檢詳又聽筵敎,以此分付弘文館。又命書傳敎曰,承旨前望單子入之,待下批牌招察任。又命書傳敎曰,承旨房仍。命退,諸臣以次退出。
己亥十二月十一日申時,上御誠正閣。右承旨入侍時,右承旨朴祐源,假注書李錫夏,記事官金健修·鄭東浚,以次進伏訖。上曰,待敎入來乎?祐源曰,姑不入來矣。上曰,注書出去,待敎入來與否知入,而若不入來,以前日罷職,出於慢忽之過,而今何不卽速入來之意,分付,可也。賤臣承命出來,分付後還奏曰,待敎姑不入來,故連爲催促矣。上命書傳敎曰,奎章閣待敎徐龍輔,仍任閣職,口傳下批。仍命退,諸臣以次退出。
上在昌德宮。停常參·經筵。
李在學啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
以持平尹行元牌不進罷職傳旨,傳于李在學曰,只推。
傳于徐有防曰,禮房承旨,持譜略入侍。
又傳于曰,吏曹參判批下,與參議牌招,同參政事。
徐有防,以吏曹言啓曰,童蒙敎官朴孫慶呈狀內,身病甚重,勢難察任云,依例改差,何如?傳曰,允。
傳于徐有防曰,童蒙敎官代,今日政差出。
李在學,以宣惠廳言啓曰,戶曹正郞趙時萬,司僕寺僉正沈公猷,本廳郞廳差下矣。本廳事務繁重,勢難兼行,在前亦有本職遞改之例,趙時萬·沈公猷,所帶本職,依例許遞,仍令該曹付軍職,使之專察本廳之任,何如?傳曰,允。
有政。吏批,行判書李重祜進,參判鄭民始進,參議金夏材式暇,右副承旨李在學進。以卒領議政金陽澤爲文簡,卒恩信君禛爲昭愍,贈吏曹判書延最績爲毅敏,贈吏曹判書李廷熽爲忠獻,贈吏曹判書金雲澤爲貞簡,贈吏曹判書洪啓迪爲毅簡,卒刑曹判書南有容爲文淸,贈兵曹參判羅德憲爲忠烈,卒統制使金禮直爲忠毅,許霮爲持平,宋民載爲正言,柳孟養爲副修撰,李義弼爲大司成,李爲同義禁,洪彦燮爲戶曹正郞,李禾爲司僕僉正,鄭東驥爲童蒙敎官。兵批,兼判書具允鈺病,參判任希敎病,參議兪恒柱入直進,參知李亨元病,右副承旨李在學進,以李昌漢·姜·趙時萬·沈公猷爲副司果。
傳于李世奭曰,吏曹參判留待。
傳于徐有防曰,吏曹參判入侍。
備忘記,長番內官金得麗,承傳色差下,政院知悉。
徐有防,以奎章閣言啓曰,因本閣草記,洪忠監司李秉鼎,慶尙監司洪樂彬,修上例邑所在冊板目錄中,或有落漏,或冊紙劣薄,亦不粧䌙,緘辭從重推考,其委折,不可等待緘答,自本閣卽爲發關以啓事,命下矣。卽接慶尙監司洪樂彬所報,則以爲卑職到任之後,恐不無日字遲延之慮,故急於奉行,未及躬自照檢,只憑各邑所報而修呈,成冊本閣,事體與他自別。又是啓下公事,則其在奉行之道,尤不容一毫泛忽,而觸事昏憒,不能審察,致此許多冊板之見漏,至承問備之命,惶恐隕越,措躬無地,後錄中通鑑纂要,以歷代通鑑容入,紙地八十八束,入錄於前報,成冊中靑泉集板本,年前自營下,移置於陜川郡海印寺,故入錄於該郡書冊秩。大丘府所在六種書冊落漏委折,査問於同府,則同判官具膺所報以爲,杞溪兪氏族譜,江陵金氏族譜,與他書冊有異,故不敢一例入錄,至於元朝五箴·愚齊集·貞武公集·近思錄四種,年前移送於慶州府,故不得入錄,他餘各邑之漏落不報者,其所擧行,極涉駭然,今方星火發關,一邊査問嚴處,一邊改修報之意,申飭知委,此外各邑中,或有遺漏者,更加詳考,毋論刓不刓,一一列錄修報之意,一體嚴飭,待各邑齊報,成冊修報計料,列邑往復之際,不免稽遲之慮,不勝惶悚云矣,敢啓。傳曰,知道。
以龍虎營褒貶禁軍番將出去事,請出標信啓辭,備忘記,旣有都監內入直將官之例。又有禁營日前草記定式之事,則獨龍虎營不知乎?雖無訓·禁之例,龍營卽兵曹也,其在統諸營重宿衛之道,固當創出,則不徒不然。又不知他營之例,有此誤稟之擧,標信雖曰等閒,豈可用於此等處乎?此亦軍兵去就,莫非校屬不能提醒之致,兵曹判書具允鈺,從重推考,本營事知敎鍊官,令訓將決棍。
朴祐源,以訓鍊都監言啓曰,依傳敎,龍虎營事知敎鍊官文載奎,決棍七度之意,敢啓。傳曰,知道。
備忘記,政院擧行,極爲疎忽,全失號令百司之義,殊可駭然。軍土代房承旨遞差,伴色承旨,姑先從重推考。
備忘記,承旨前望單子入之,待下批,與申退承旨·他承旨,竝卽牌招推移入直。
備忘記,夜摘奸時,建陽門入直禁衛軍闕點,至於三名之多,兵曹則漫不省覺,以本數入啓,致此執頉,不但事未前聞,亦極疎忽,當該入直堂郞,爲先罷職,近日兵曹軍,又有駭異者,參判任希敎,參知李亨元遞差。
備忘記,此等事飭敎,抑亦屑屑,而若論厥咎,咎將誰執?兼兵曹判書具允鈺,爲先從重推考。
備忘記,入直騎堂俱空,政官待明朝牌招開政,另加擇差。
傳于李在學曰,政院入番行首吏隷,令攸司科治。
李在學,以義禁府言啓曰,時囚罪人金相丁,原情公事判付內,兪漢寬更卽拿問,以爲覈處事,判下矣。兪漢寬今方待命,卽爲拿囚之意,敢啓。傳曰,知道。
大司憲李普行,大司諫林得浩,司諫李一曾,副應敎趙尙鎭,掌令尹弼秉,副校理權以綱·李儒慶,修撰朴天行·嚴思晩,副修撰趙鼎鎭啓曰,喬桐府黜置罪人鄭致達妻,快正王法,以洩神人之憤。請遠竄罪人韓翼謩,金吾草記勿施之命,仍施遠竄之典。請放歸田里罪人金相福,亟令王府,拿鞫嚴問,快正王法。請黑山島圍籬罪人龜柱,亟加嚴問,快正王法。答三司曰,不允。
兩司合啓,大司憲李普行,大司諫林得浩,司諫李一曾,掌令尹弼秉啓曰,請濟州牧移配罪人敬彬,亟令王府,更爲設鞫得情。請彦衡·養遂·獻遂,竝令王府,設鞫嚴問。請還寢會遂,絶島定配之命,仍令王府,設鞫得情。請還寢李觀源定配之命,更令王府,設鞫得情。請遲晩後物故罪人啓能,亟施孥籍之典。請令王府,一依古典,趾賊等凶種之〈年〉未滿者,待其稍長,郞施邦刑,俾絶凶逆易種養禍之患。請物故罪人志恒之支屬應坐者,絶島散配。答兩司曰,不允。
掌令尹弼秉啓曰,請大靜縣爲奴罪人金壽賢,依律處斷。請興陽縣爲奴罪人河翼龍,南海縣爲奴罪人金重得,亟令王府,設鞫得情,快正王法。請梁山郡定配罪人錫達,依律處斷。請削黜罪人金漢耆,亟施竄配之典。請海南縣竄配罪人金載順,亟令王府,設鞫嚴問。請三水府定配罪人洪達洙,亟令王府,更加嚴鞫,依律處斷。請大靜縣定配罪人聖中,亟令王府,設鞫嚴問,期於得情,快正王法。請削版罪人有臣·宗甲·義駿,竝令王府,設鞫嚴問,依律處斷。請鍾城府定配罪人趙濟泰,海南縣定配罪人李潤成,更令王府,設鞫得情,施以當律。請楸子島定配罪人趙嵎,亟寢酌處之命,仍令王府,設鞫得情,快正王法。請薪智島荐棘罪人瑩中,設鞫嚴問,快施當律。請濟州牧定配罪人後樂,亟令王府,更加嚴鞫,期於得情。請慶源府定配罪人鳴遠,依律處斷。請三水府定配罪人孫效忠,泗川縣定配罪人柳仁培,放逐本鄕罪人李鳳昌·沈德一·李德成,罪人申世輝·蔡伯周·盧聖翊,仍令王府,更加嚴鞫,期於得情。請逆輅妻絶島定配。請李璟·韓後良·金默行·兪纘柱·金奎五,竝令王府,設鞫嚴問,究覈得情。請江界府殺獄罪人居士式連,亟收減死之命,依律處斷。答府曰,不允。
司諫李一曾啓曰,請大靜縣爲奴罪人金壽賢,更令王府,設鞫嚴問,依律處斷。請爲奴罪人河翼龍·金重得,亟命王府,設鞫得情,快正王法。請海南縣定配罪人李弘濟,亟令王府,設鞫嚴問。請海南縣竄配罪人金載順,亟令王府,設鞫嚴問,請大靜縣定配罪人聖中,放逐罪人有臣·宗甲·義駿等,竝令正府,設鞫嚴問,期於得情,快正王法。請海美縣定配罪人申光復,更令王府,嚴鞫得情。請金甲島爲奴罪人克觀,古今島爲奴罪人克泰,泗川縣定配罪人萬赫,更令王府,嚴鞫得情,快正王法。請定配罪人具翼遠,亟寢酌處之命,仍令王府,嚴鞫得情,快施當律。請減死安置罪人大燮,亟寢酌處之命,仍令王府,設鞫得情,快正王法。請減死罪人弼海,亟寢酌處之命,仍令王府,設鞫得情,快正王法。請遠竄罪人安兼濟·李宅鎭,亟命王府,竝加嚴鞫,期於得情,依律處斷。請恒·善支屬,亟命散配,日謙兄弟,竝投絶島,以嚴隄防。請薦棘罪人瑩中,亟令王府,設鞫嚴問,快施當律。請亟收放逐罪人鄭遠達,珍島郡定配罪人閔百奮放釋之命。請固城縣,投畀罪人李鎭常,巨濟府絶島安置罪人朴宗集,亟令王府,拿鞫得情,施以當律。請河東府減死定配罪人昌鼎,依律處斷。請濟州牧減死定配罪人範聖,依律處斷。請柒原縣定配罪人志遜,更令王府,設鞫嚴問,期於得情。請減死定配罪人德秀,亟令王府,更加嚴鞫,快正王法。請削黜罪人鄭履煥,絶島安置。請淸川君金鍾正,亟命刋去爵秩,姑先放逐田里。請平海郡殺獄罪人黃師憲,亟收減死之命,更加嚴訊,期於得情,以重償命之典。請定配罪人權翊,亟令王府,嚴加刑訊,遠地定配。請鎭海縣定配罪人埏,亟令王府,拿鞫得情,仍施當律,其應坐支屬,不可遠地散配而止,亦竝施絶島散配之典。請順海亟令王府,刻期發捕,嚴鞫得情。請李璟·金默行·兪纘柱·韓後良·金奎五等,亟令王府,嚴鞫得情。請申大年亟施屏裔之典。請定配罪人元幹,亟寢酌處之命,更令王府,嚴鞫得情,依律處斷。請亟寢鎭寬·大春酌處之命,更加嚴鞫得情。請鄭致達妻,使喚奴婢,竝令該府,一一査出,遠地散配。請前府使任聖周,亟施邊遠定配之典。請逆賊尙魯,亟施孥戮之典。措辭見上
吏曹參判鄭民始疏曰,伏以,臣猥以無似之質,濫蒙不世之遇,年除歲遷,超至亞卿之列,世所稱華貫名塗,揚歷殆遍,臣家本寒素,跡是孤弱,兄弟通籍,志不過祿仕,而夤緣幸會,冥升至此,頂踵毛髮,莫非造化。恩山德海,天地莫量云者,猶屬例語,臣周是感恩畏義,身非已有,惟以趨走爲恭,筋力爲禮,有除輒膺,不敢爲苦辭力免之計,而鵜梁鶴軒,譏在不稱,人非鬼怒,理所必至。噫,榮寵之極,忌嫉亦生,歆羡之餘,訾毁相隨,臣固日夕憂恐,如不自容,況此詮任,操衆人用捨之權,爲一世睢盱之場,雖使才望足以上人,智識可以需世者居之,猶懼其必無幸矣。如臣之無才望無知識,徒藉聖恩者,尤安能自保哉?抑臣又有所萬萬不自安者,銓曹是何等淸選,而臣兄纔遞三銓,今臣又叨亞銓,堂堂淸朝,豈患無人?而銓衡之職,有若非臣兄弟,莫可者然,素門平進,每恐僥濫,一朝榮名爲時所艷稱,履滿之憂,過福之災,猶是臣一家之私,在朝廷官人之道,何可若是之苟簡也?嗚呼,臣旣無以報效隆渥之萬一,但當避遠要路,毋敗身名,期不負聖朝之知遇,而今反進進不已,兜攬如此,此固臣忱誠淺薄,不能上格之罪,而亦豈我聖上愛欲其生之盛意乎?副急暫出,決不可仍冒,政牌儼臨,亦無由祗承,玆敢疾聲哀籲於天地父母之前。伏乞聖慈,特垂體諒之恩,亟降鐫遞之命,以安私分,以重公器,千萬幸甚。答曰,省疏具悉。所辭太過,卿其勿辭行公。
己亥十二月十二日未時,上御誠正閣。禮房承旨入侍時,左承旨徐有防,假注書李錫夏,記事官徐龍輔·鄭東浚,以次進伏訖。以吏曹參議金夏材牌不進罷職傳旨,傳曰,只推。以吏曹參判鄭民始牌不進傳旨,命書傳敎曰,參判之無情勢而旣承疏批,又違召牌者,分義事體,俱涉未安,更爲牌招,同爲開政。又命書傳敎曰,不過一時申飭,再昨日罷職禁府堂上及對讀官竝敍用。上曰,譜略留置政院乎?有防曰,不爲留置矣。上命退,諸臣以次退出。
己亥十二月十二日申時,上御誠正閣。吏曹參判入侍時,吏曹參判鄭民始,左承旨徐有防,假注書李錫夏,記事官徐龍輔·鄭東浚,以次進伏訖。上謂民始曰,褒貶盡爲擧行乎?民始曰,他司則盡爲擧行,而吏曹則未及爲之矣。上曰,何日當爲之乎?民始曰,十四日當爲之矣。上曰,都目今月爲之乎?民始曰,待殿最開坼,文官十五六窠,南行十餘窠,作闕然後,當爲之矣。上曰,頃者餉廳事,何不草記乎?民始曰,訓將終以爲難,議論不得俱一,故未果草記矣。上曰,注書出去,金虎門姑爲仍留,吏參出去後下鑰事,分付,可也。賤臣承命出來,分付後還入。上命民始先退。上曰,宣傳官一員召入,可也。賤臣承命出來,宣傳官申鴻周召入。上曰,注書與宣傳官出去,典設司·司饔院·兵曹·都摠府·尙衣院·尙瑞院·武兼廳·禁軍廳入直及建陽門·金虎門·弘化門入直軍,藥房局別將廳扈衛軍官,東所西所南所北所入直及敦化門·丹鳳門·耀金門·宣仁門·通化門入直守門將及軍,摘奸以來。仍命退,諸臣以次退出。
上在昌德宮。停常參,經筵。
大殿·王大妃殿·惠慶宮,政院·玉堂口傳問安。答曰,知道。
中宮殿,政院·玉堂單子問安。答曰,知道。
中宮殿,朝廷二品以上·六曹堂上·奉朝賀,兩司長官單子問安。答曰,知道。
傳于李義翊曰,都承旨入侍。
李世奭啓曰,今秋冬等褒貶,當爲磨勘,而時無實注書,不得爲之之意,敢啓。傳曰,知道。
徐有防啓曰,卽者副校理權以綱,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,行知中樞府事洪樂性,行副司直徐有寧,旣入闕中,兼帶經筵摠管,不爲肅謝,直爲出去,事甚未安,推考警責,何如?傳曰,允。
又啓曰,領軍事體,何等嚴重,而入番軍兵之有病不報,多日掩置,以致摘奸時闕額者,至於三名之多,事未前聞,有關師律,該營大將,常時不能檢飭之失,不可無警,從重推考,領軍將官,本院請推之外,無他可施之罰,何以爲之?敢稟。傳曰,怪底數月以來,將臣頗不畏法,些少推考,亦何爲也?
朴祐源啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵,日次私習云矣,敢啓。傳曰,知道。
守禦使金鍾秀,以覲親事,受由出去,所佩密符,來請還納,何以爲之?敢稟。傳曰,仍佩往來。
傳于朴祐源曰,軍土房承旨入侍。
傳于李世奭曰,禮房承旨入侍。
有政。吏批,行判書李重祜,參判鄭民始竝式暇,參議金夏材進,右副承旨李世奭進。啓曰,判書李重祜,參判鄭民始竝式暇,小臣獨政未安,何以爲之?敢稟。傳曰,只出緊任,以趙時俊爲兵曹參判,李養鼎爲兵曹參議,金勉柱爲兵曹參知,申應淵爲兵曹佐郞,林濬浩爲戶曹佐郞,李度默爲副修撰。
兵批,兼判書具允鈺進,參判·參議·參知竝未差,右承旨朴祐源進。以李昌運·李萬恢爲同知,趙圭鎭爲副摠管,趙麟逵爲都摠都事,趙時俊·尹坊·金光國爲副司直,朴基豐爲宣傳官。
李世奭,以弘文館言啓曰,本館上番關直,事甚未安,副應敎趙尙鎭,副校理李儒慶,卽爲牌招,以爲推移入直之地,何如?傳曰,允。
朴祐源,以兵曹言啓曰,明日龍虎營褒貶時,入直禁軍將,依訓局禁營例,不爲替代之意,敢啓。傳曰,知道。
副修撰柳孟養疏曰,伏以,臣之前後叨是任者,凡幾遭矣。學識鹵莾,才智淺短,固不合於淸朝啓沃之責,而憑恃寵靈,徒懼義分,冒沒廁迹,墑埴冥行,早晩顚沛,臣亦自知矣。向於奉朝賀臣洪國榮休致之時,拜箚未徹,無端還推,使四百年館規,緣臣而壞損,臣之溺職之罪,於是益著。噫,彼宰臣功存社稷,身佩安危,上躬之倚畀,何如,同朝之依賴,何如,而一朝納符前席,退歸江湖,當此之時也,其惜去之情,願留之心,非不懇至,而事出倉卒,神精惝怳,思慮未周,旣未能請對於告歸之日,又未能抗章於批下之後,遲過信宿,始乃拜箚,承宣旣不捧入,則爭難可也,侵斥可也,而宣麻時迫,憮然自退,又不得以此實狀,卽陳自引之章,論其本情,則非敢出於觀望塞責,而愚迷罔覺,自犯難恕之罪,臣雖無恥,人將謂何?果然相規之語,至發於僚員之啓,臣滿心慙惶,置顔無地。蓋伊日事情,雖緣於滚急生疎,而顧其職責則論思也,言其壞損則館規也。臣何敢諉以遂事,不思深引之道哉?臣方縮伏訟罪,恭俟重勘,不意甄敍之典旣降,繼之以玉署新除,臣聞命怵愓,尤切悶蹙之至,揆以廉防,冒膺無路短章自列,悉暴衷懇。伏乞聖慈,俯垂鑑諒,亟削臣職,仍降威罰,以爲人臣不職者之戒焉。臣於訟愆之章,不宜贅及他說,而事在目下,不敢泯默,惟聖明垂察焉。噫,近來諡法之不嚴,轉成痼弊,不恤公議之如何,專以溢美而爲斷,文忠二字,幾乎無人而不加,諡法不重,豈勝寒心?今番議諡之際,我殿下警飭本館至以汰哉爲敎,爰命改議,俾無混同之擧,猗歟盛矣。我殿下摭實祛華之聖德至意,臣實欽仰不暇,而第伏念贈判書臣金雲澤,贈判書臣洪啓迪之命議節惠,寔爲其死於國事也。噫,當辛壬極否之時,任天地倫常之重,公耳國耳,視死如歸,扶君綱於板蕩之際,奠國勢於磐石之固,貞忠毅節,卓越千古,國家之保有今日,實基於此,箇人忠烈,則忠字之諡,不加於此,而將何用哉?當初命改之聖意,只出於矯捄其過濫之弊,而非指此兩臣之諡,則本館之不有公論,藉重聖敎,以至於一例改議,混同無別,使彼死事之臣,亦不得一箇忠字,國是之不嚴,輿情之憤鬱,爲如何哉?臣伏聞前此議諡之不叶人望者,則自太常已有改議之事,規例班班,可考而知耳。臣伏願金雲澤·洪啓迪兩臣諡號,特命改擬,一以爲奬忠節之道,一以盡扶世敎之方焉。至若贈贊成臣李晩成,贈贊成臣李弘述之尙闕易名,大是欠典,竊伏覩僚臣疏本,則以無筵稟無特敎,不得議焉云,此與臣所聞者異矣。副應敎臣趙尙鎭,謂有世嫌,任自取捨,應行之典不擧焉。大抵諡號之規,採取擧國之公議,崇奬死節之忠烈,則公議自公議也,私嫌自私嫌也,豈可以一人之私惡,掩却擧國之公議,擅自拔去置而不議耶?事未前聞,大關後弊。臣謂副應敎趙尙鎭,宜施譴罷之典,而亟下明命,使之一體擧行焉。省疏具悉。改諡事,下本館稟處,趙尙鎭事,不允。
禮曹判書金鍾秀疏曰,伏以,臣猥控私情,冀解重任,及奉聖批,特許歸覲,臣惶感之極,行將不日登程矣。念臣父墳,在於同州距留營十里之地,臣兩年關外,久曠展掃,不勝霜露之感,而亦不敢擅便往來,請由省墓,有例可據,玆敢不避猥越,短章陳懇。伏乞聖上,許臣覲母之路,歷省父墳,俾伸人子至情,千萬至幸。答曰,省疏具悉。卿其依所請歷省焉。
正言徐有成疏曰,伏以,臣於三司之職,夫豈有一分堪承之望,而銜恩畏義,有除輒膺者,非止一再遭矣。職緣學術空疎,才識鈍滯,伈伈而進,默默而退,曾不能出一言論一事,以副我聖上求治之盛意,每一循省,惶愧交中,畢竟顚沛,臣實自料矣。果於月前,待罪館職也,以拜箚還持去事,至被僚員之規駁,臣於是日,適登天陛,滿心慙悚,顚倒退出,至今追思,尙不覺背汗而顔騂矣。噫,方當藎臣之去朝也,凡同朝甚喜之士,孰不有惜其去挽其行之心?而況臣跡忝近密,職是論思,義當卽地求對,亟請反汗,而遲過信宿,始乃拜箚者,吁,亦晩矣。喉司之臣,雖不許捧,反覆爭難,不得徹則不止者,事理當然,而半日相持,宣麻時迫,則相顧憮然,無辭而退,其壞損館規,已無餘地,而觀望之譏,亦將何辭以自解乎?此莫非臣生疎鈍滯之致,而其爲溺職之〈罪〉,不輕而重矣。臣用是歉悚縮伏,自訟之不暇矣。不意薄罷未幾,恩敍遽降,繼而有旨,以臣爲司諫院正言,仍令乘馹上來者,臣於病伏鄕廬之中,伏奉諭旨,且感且惶,莫知所以自措也。夫官以諫爲名,固非譾劣者所可堪,而況以不言被論,彈墨未乾,而除書又下,臣之一身廉隅,雖不足恤,在淸朝官人之道,恐不宜若是苟艱也。且念身旣縻職,久淹近鄕,實有偃蹇之懼,故昨纔扶病作行,歸伏私次,而觸冒寒程之餘,非但舊患感嗽之越添,忽又風熱上乘,耳郭浮高,痛癢膿潰,百症交作,轉有成瘡縻爛之慮,雖無情勢之可言,似此病狀,時日之內,猝難起動,玆敢略構文字,仰暴微懇。伏乞聖慈,俯垂鑑諒,亟許遞改臣新授職名,仍治臣逋慢之罪,以肅朝綱,以警具僚焉。臣雖不敢供職,而一二愚見,有不敢自隱,第此附陳焉。嗚呼,逆賊未討,今歲又垂窮矣。三司合啓,差過十許日,則其將爲五載之久,天下寧有是理?設令今日百度惟貞,庶績咸熙,直是義理不明,綱紀不張,則不可謂治乎之世矣。後之視今,其將曰國有人乎,亦將曰國有法乎?靜思厥繇,莫非在下之臣,誠意淺薄,進不能碎首苦諫,退不能瀝血致討,致使聖明之世,反有乖於天討五用之治,此豈可使聞於天下後世者乎?三司伏閤而不得請則遽撤,政院議啓而不得請則又停,古之討逆,惟恐不嚴,今之討逆,旣嚴而反寬,古之討逆,惟恐不急,今之討逆,始急而終緩,大凡天下事,不進則退,理勢然也,思之及此,尤豈非大可憂而深長慮處乎?伏願殿下,穆然深思,赫然明斷,毋使大憝假息,又踰此歲之地幸甚。嗚呼,人君典學,實爲治道之本,而竊覸近日三講之連行絶無,兩對之開輟靡常,固知我聖上溫繹之工,自有得於燕蜎蠖濩之中者,而豈亦群下啓沃之術,無甚槪於聖智之高明而然耶?雖然,學問思辨四者,倂行而不可廢其一,則發難質疑,反覆討論之際,安知無啓發資益於聖學之萬一也哉?法講則或有頉稟之時,而至於引入臥內,不時賜對,昔賢所貴,又以夜對,謂有勝於晝訪者,誠至言也。伏願殿下,簡其禮貌,頻賜引接,俾補緝熙光明之學幸甚。經筵官之選,法意甚美,蓋山林讀書之士,固非由科第進身者比,而況其半生工夫,專在於格致誠正修齊治平之學,則用之邦國,何事不可做,而至於出入經幄,輔導聖學,則尤是實效之易著處也。見今被選無多,而或旣造朝而遽歸,或又辭病而不起,其爲淸朝之欠典,當如何哉?向來大臣,又有一二人筵白之事,而仄聽數月,尙未有旌招之擧,得無歉於古聖王求賢如渴之誠耶?伏願殿下,益篤緇衣之誠,且盡禮羅之方,使今日朝廷之上,彬彬有拔茅連茹之美幸甚,明經科之有名無實久矣。背誦七書,不錯一字,豈不誠難矣,而法久弊生,間或有徒資口習,全沒心解,雖至夤緣登第,人旣不以經術致待,被亦不以能文自處,此豈先王設科取人之本意也哉?今又會講不遠矣。若使主司之臣,勿以口誦歸重,多發文義,以探其見解,多出連畫,以試其製才,仍又減損考講之數,而剩取於生畫之科,則初頭雖或有便不便之紛紜,而畢竟變學究爲秀才之道,未必不由於是矣。伏願殿下,下臣此疏於廟堂,商確稟定,著爲定式,以爲作成人材,需用當世之地幸甚。省疏具悉。伊時堂答箚事,雖因堂啓,而聞之猶未詳其委折,今見爾疏,可謂怳然,所陳當留意,而至於經筵官事,非其精抄之意,以其拘於格例,未卽啓下何哉?末端事依施,爾其勿辭察職。
己亥十二月十三日巳時,上御誠正閣。都承旨入侍,左承旨·右承旨,追後入侍時,行都承旨李義翊,假注書李錫夏,記事官徐龍輔·鄭東浚,以次進伏訖。上曰,禮判出去乎?義翊曰,已出去矣。上曰,左承旨·右承旨入侍事,分付,可也。出榻敎賤臣承命出來,左承旨徐有防,右承旨朴祐源召入進前。上曰,李文源上來云乎?義翊曰,姑未聞知矣。上命書傳敎曰,承旨房仍。又命書傳敎曰,宣傳官遷轉之代,今日政差出。又命書柳孟養疏批。又命書傳敎曰,柳孟養疏辭職,雖言其事實,令人不滿一哂,更而思之,苟是當爲之事,何待信宿,亦何關於政院乎?又是不可爲之事,不爲,可也。焉有論思之官?顧望徘徊,及其葛藤之後,則反生移咎之計,張皇爲說,推諉爲事,何其慌忙之甚乎?此等之習,予甚不屑焉。亦關士夫廉隅,副修撰柳孟養,亟施罷職不敍之典,徐有成疏亦然,一體以此捧傳旨,此後伊時因堂疏譴罷玉堂辭章,有此等之說,則政院勿捧。上曰,柳孟養推諉移咎之事,果非矣。上曰,玉堂罷職之代,今日政差出。出榻敎又命書傳敎曰,昨日坐直承旨,誰某入直?問奏時有此錯奏之擧,中官司謁中摘發,從重推考。上曰,注書出去,玉堂望筒,持入,可也。賤臣承命持入。上命退,諸臣以次退出。
己亥十二月十三日未時,上御誠正閣。軍士房承旨入侍時,右承旨朴祐源,假注書李錫夏,記事官徐龍輔·鄭東浚,以次進伏訖。上曰,玉堂召牌已出乎?祐源曰,已牌招矣。上曰,他玉堂一體牌招,推移入直。出榻敎上曰,注書出去,應敎以下,竝爲牌招,騎堂誰某入來,知入,可也。賤臣承命出問後還奏曰,以牌招草記之未下,騎堂牌尙今不出云矣。上曰,更爲出去,分付牌招,可也。新除授兵曹堂上牌招。出榻敎賊臣承命出來,分付後還入。上命退,諸臣以次退出。
己亥十二月十三月未時,上御誠正閣。軍士房承旨入侍,都承旨追後入侍時,右承旨朴祐源,假注書李錫夏,記事官徐龍輔·鄭東浚,以次進伏訖。上曰,吏曹堂上出去乎?祐源曰,以褒貶事出去矣。上曰,非抄選而直附經筵官,有前例云乎?祐源曰,問于吏曹,則前例無之云,而以大臣之所奏,擧行云矣。上命書傳敎曰,非其禮而招,古人不應,況山野之士乎?至於經筵官,體貌自別,啓下之後,不可無敦召之擧,故自前必以官經邇列後啓下者,事例斑斑,以今之事觀之,可謂先經筵後抄選也,彼經筵官,能膺違式之招乎?然予聞見所及之外,或有如今日拔例之事乎否,問于銓曹以啓。上曰,都承旨入侍事,注書出去,分付,可也。他承旨入侍。出榻敎賤臣承命出來,都承旨李義翊召入進前。上命祐源先退。上曰,俄者經筵官事,有前例乎?義翊曰,前例無之云,不爲稟定,而徑先直付,不善爲之矣。上曰,注書出去,宗簿所持來譜略,持入,可也。賤臣承命持入,以宗簿寺草記。命書傳敎曰,已書下草圖書,卽爲擧行。仍命退,諸臣以次退出。
己亥十二月十三日申時,上御誠正閣。禮房承旨入侍時,左承旨徐有防,假注書李錫夏,記事官徐龍輔·鄭東浚,以次進伏訖。上命書傳敎曰,諸玉堂之違牌,旣因情勢,傡姑許遞,其中副校理李儒慶,無處義之可言者,推考傳旨捧入。上曰,注書出去,分付兵曹,今日武藝別監之出付者,分揀放送,可也。賤臣承命出來,分付後還入。上命書傳敎曰,玉堂多窠,政官待明朝牌招開政。又命書傳敎曰,堂上無故,而殿最未及磨勘衙門,皆令明日內擧行。仍命退,諸臣以次退出。
上在昌德宮。停常參·經筵。
朴祐源,以都摠府言啓曰,入直軍兵等,中日習射事,標信啓請矣。停朝市相値,不得爲之之意,敢啓。傳曰,知道。
李在學啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于徐有防曰,禮房承旨,馳詣宗廟·景慕宮奉審,祭物祭器看審,諸執事進排官,摘奸以來。
傳于李在學曰,軍〈士〉房承旨入侍。
朴祐源啓曰,禁衛營從事官來言,今日本營軍兵,日次私習云矣,敢啓。傳曰,知道。
又啓曰,御營廳從事官來言,今日本廳軍兵日次私習云矣,敢啓。傳曰,知道。
有政。吏批,行判書李重祜進,參判鄭民始進,參議金夏材進,右承旨朴祐源進。以姜彝正爲正言,沈煥之爲副校理,李敬一爲修撰,承文正字單李之衍,經筵官二單宋煥箕·韓啓增。
兵批,兼判書具允鈺,參判趙時俊,參議李養鼎竝病,參知金勉柱入直進,左副承旨李在學進,副司直單任希敎·李亨元·金尙集。
吏曹口傳政事,以李義翊爲尙衣提調。
以大司諫林得浩,持平尹行元牌不進罷職傳旨,傳于徐有防曰,只推。
徐有防啓曰,實錄廳郞廳,以摠裁官意啓曰,歲色已盡,纂修尤急,堂上郞廳,不可不加數差下,行副司直鄭昌聖,吏曹參議金夏材,堂上差下,弘文館副修撰李度默,弘文館修撰趙鼎鎭,兵曹佐郞尹得孚,前正言李鼎運,前掌令尹長烈,前持平李濟萬,副司果李敬一,郞廳差下,使之察任,何如?傳曰,允。
吏曹口傳政事,兼同知實錄事鄭昌聖,兼實錄修撰官金夏材,兼實錄編修官李度默·趙鼎鎭·尹得孚·李鼎運·尹長烈·李濟萬·李敬一。
兵曹口傳政事,副司果李命勳。
傳于朴祐源曰,坐直承旨入侍。
徐有防,以弘文館言啓曰,上番無他推移之員,不得已以下番姑陞入直之意,敢啓。傳曰,允。
以副校理李儒慶牌不進罷職傳旨,傳于徐有防曰,只推。
徐有防,以弘文館言啓曰,本館上番,姑陞入直,事甚未安。副校理李儒慶,旣有只推之命,卽爲牌招入直,何如?傳曰,允。
又以弘文館言啓曰,本館上番,姑陞入直,事甚未安,今日政新除授玉堂,待下批仍卽牌招,推移入直之地,何如?傳曰,允。
朴祐源,以宗簿寺官員,以提調意啓曰,再昨日草記批答,工役不可曠日,念前以爲內入事,命下矣。今方晝夜董役,中草當先爲進上,而兩段事,旣奉書下之敎,故不得出中草,日字漸至遷就,何以爲之?敢稟。批答出傳敎。
徐有防,以吏曹言啓曰,今日講坐起時,敦寧府主簿趙湛,守令講三冊不通,依例汰去,何如?傳曰,允。
朴祐源,以兵曹言啓曰,新除授參判·參議·參知,待下批竝卽牌招,以爲推移入直之地,何如?傳曰,已下敎。
又以兵曹言啓曰,卽伏見全羅兵使金海柱,今秋巡操後試射放中不中及軍器執頉啓本,則靈巖等三十九邑軍器,金城·笠巖·蛟龍三山城所在各邑軍器,俱有如干執頉,故當該典守監色都次知等,從輕重決棍懲勵後,斯速改修之意,嚴飭云矣。其所執頉,雖是些少軍物,常時不卽修改,致有此執頉之擧,試射得中,係是戎務,則各鎭營將,亦不鍊習,以致不中之居多,其在戎政,不可無申飭之道,軍器執頉各邑當該守令及試射不中營將,竝推考警責,何如?傳曰,允。
李在學,以刑曹言啓曰,曹屬典獄署官員等,今秋冬等褒貶,本曹參議,例與該房承旨,同爲磨勘,而參議李得臣,身病猝重,限內不得磨勘以入之意,敢啓。傳曰,知道。
又啓曰,典獄署今秋冬等褒貶,臣與刑曹參議,當爲磨勘,而參議李得臣,以其身病,不爲入來,昨日特敎申飭之下,不得擧行,事甚未安。刑曹參議李得臣,推考警責,仍卽牌招,以爲同爲磨〈勘〉之地,何如?傳曰,允。
以刑曹參議李得臣牌不進罷職傳旨,傳于徐有防曰,只推。
李在學,以義禁府言啓曰,咸鏡監司徐浩修狀啓據,刑曹粘目內,慶源前府使崔雲羽,係是朝官,移本府處之事,允下矣。崔雲羽時在任所云,依例發遣府書吏,交代後拿來,何如?傳曰,允。
大司憲李普行疏曰,伏以臣,竊有區區愚戇之悃,欲一仰陳於紸纊之下者,固已久矣。賓對經筵,密邇耿光之日,亦非不多也,輒不得一借燕閒之暇,方寸之地,以請芻蕘之一擇,中心耿結,曾不敢須臾弛也。今殿下不謂臣之卑鄙駑下,無一肖似,而特擧長憲之重任,授之而不疑,臣若逡巡引避,自附於遜讓之美,而不思所以仰承明命,則尤非臣義分之所敢出也。臣於是,不敢以人器之不稱爲辭,而唐突冒膺,謹以平日之所欲言者,略擧其槪而陳之。臣竊惟自古有天下國家者,其治法征謨,固亦多術,然其磊落光明,廣大周遍,如日中天,萬物咸覩,而可以爲後世規則者,蓋亦無幾焉。歷觀前史,自漢唐以下累千百年,凡居帝王之位,行帝王之政者,率皆不能辨別於王伯大小之分,迷惑於公私義利之塗,牢補架漏,以度時日,卒無有奮發大志,卓然以至治自期,而能入於堯·舜之域者,其中雖有英傑之主,願治之君,亦且不免於承前襲故,終歸一轍,此乃千古帝王之羞恥,而志士仁人,所以太息痛恨於無窮也。臣於往者書筵侍講之時,嘗以此陳說於殿下之前,而敢請殿下之爲千古帝王,一洗此羞恥也。未審殿下,果有以記憶否乎?惟天惟祖宗,眷佑我邦家,畀殿下以聖人之德,授殿下以聖人之位者,其意豈偶然哉?蓋將以環東土數千里子孫黎民,托之於殿下之一身,欲蒙其至治之澤,而吏堯·舜之盛德大業,復見於今日也。殿下其又可因循退托,不自以爲己任乎?且堯·舜之事,殿下豈眞以爲至難,而不可企及乎?臣請以殿下之所已躬行者,反復以證之,當堯之時,虞舜,攝工·兜·苗·鯀之黨,內懷不平,煽動䲭張,有危辭天下之慮,而舜旣卽位,首誅四凶,使天下咸服其明,此其所以爲雖也,然後擧元凱詢四岳,分命九官,各任其職,修明唐堯之舊典,以成恭己無爲之治,此又其所以易也。惟我殿下,當代理之日,御極之初,其閱履艱虞,非虞舜之比,而群凶之盤據糾結,十倍於工·兜,則於斯時也,宗社之憂,凜乎如一髮矣。殿下深墨嚴廬,不煩色辭,造次之間,一擧廓淸,是殿下旣已行舜之所難,而沛然有裕矣。於其所易者,特其次第事耳,又安用遲疑等待爲哉?臣固愚迷,雖不敢妄度而論,然第念以已往而推方來,亦不能無隱憂於萬一者,當殿下御極之初,處置擧措,動合天則,八域風動,矯首相望,以爲聖主出矣,至治可見,每一敎令之下,田夫野老,相與傾耳而攢手,然而于玆四年,朝廷所以設施注措,而其功效之驗於外者,亦無以大慰斯民之望者,則昔之歡欣聳動者,得不意怠而心沮乎?臣愚死罪,未敢知殿下宏謨遠略,自有所在,不欲汲汲於時月之間而然歟?抑將以內難旣平,四方無虞,而致愼於更張振作之際,姑且徐徐云爾乎?夫難得而易失者幾也,一往而不再者時也。故雖有舜·文之智,湯·武之勇,沈吟不發,則幾失而時往,不可以有爲矣,此從古聖王之所以兢兢業業,如將失之,惟恐不及者也。伏願殿下,幸勿以臣昔日之言,爲迂闊而無當,益加自礪,奮發大志,卓然以至治自期,而斟量時措之宜,講究緩急之序,以之明立標準,審定規謨,使群工百僚,精白淬礪,同寅協恭,各率厥職,趨事赴功,如虞廷之勵翼,如周官之董正,則三古之治,如之何其不庶幾哉?嗚呼,惟我殿不,學貫千古,識絶百王,其於立心制治之方,臣固知其必不肯爲三代以下之主,而私憂過計,竊不勝眷眷之衷,猶復以云。苟殿下,不以臣言爲不可,而倘加採納,則臣雖愚昧無能,敢不殫心竭慮,恭隨百執事之後,以自效於節目施爲之末乎?惟殿下,勿以其人微而廢其言幸甚。答曰,省疏具悉。所陳當留意。
己亥十二月十四日申時,上御誠正閣。坐直承旨入侍,他承旨追後入侍時,右承旨朴祐源,假注書李錫夏,記事官徐龍輔·鄭東浚,以次進伏訖。上曰,他承旨入侍事,分付,可也。出榻敎賤臣承命出來,左承旨徐有防召入進前。祐源曰,日前因司謁請謁,以尙方婢子差備針線之不謹,分付該院,使之囚治,其所謂囚治者,卽指自該院移法曹囚治之事,而今聞拘留該院,又經多日云。移文囚治,有何不可,而不此之爲,莫重淸禁之地,有此無前之擧者,萬萬該然。當該堂上,從重推考,該郞本院請推之外,無他可施之罰,何以爲之乎?上曰,依爲之。郞廳拿處,可也。出擧條上曰,妓女之入宿闕中,前古所未有之事,極爲驚駭矣。仍命書傳敎曰,今聞承宣所奏,該院事,極爲駭然矣。肅肅淸禁,有此褻汚之擧,以此以彼,誤傳與否,本不關焉。公事堂上,大有所失,當該提調遞差。又命書傳敎曰,尙衣院提調,口傳差出。上曰,注書持標信出去,丹鳳門留門,藥房提調及吳道炯出送,而妓女輩逐出,可也。賤臣承命出來分付後,持標信還入。上曰,標信更爲持去,金虎門留門,馳往左右巡廳,摘扞以來,而巡將監軍,若不發巡,以今已夜深,何不發巡之意?嚴飭,可也。賤臣承命出來,馳往摘奸後還奏曰,左廳巡將監軍,已爲發巡,而右廳巡將監軍,不爲發巡,故以下敎內辭意嚴飭矣。上曰,姓名誰也?賤臣曰,巡將金光默,監軍鄭益祚云矣。上曰,何不發巡云耶?賤臣曰,問其緣由,則以爲俄已發巡矣,以夜深苦寒,欲更着毛裘,暫入廳中云矣。上命書李普行疏批。仍命退,諸臣以次退出。
上在昌德宮。停常參·經筵。
自昧爽至辰時,有霧氣。
傳于李義翊曰,吏兵房承旨入侍。
李義翊啓曰,同副承旨李文源,自鄕上來云,卽爲牌招,何如?傳曰,允。
承旨前望單子入之,金蓍耉落點。
李義翊啓曰,新除授同副承旨金蓍耉,卽爲牌招,何如?傳曰,允。
兵曹口傳政事,副司果權以綱·李濟萬·李鼎運·嚴思晩。
以修撰李敬一牌不進罷職傳旨,傳于徐有防曰,只推。
以來十六日儒生殿講取稟,傳于李在學曰,停。
傳于李在學曰,推考房承旨入侍。
承旨前望單子入之,姜潤落點。
又傳于曰,在外承旨許遞,前望單子入之。
承旨前望單子入之,李東泰落點。
傳于徐有防曰,新除授承旨,牌招察任。
李義翊,以禮曹言啓曰,今此本曹所屬官員等褒貶時,莊陵參奉尹寅喆,通禮院兼引儀尹之衡,與參判臣李在簡,有應避之嫌,不得同議磨勘,別啓本以入之意,敢啓。傳曰,知道。
又以禮曹言啓曰,曹所屬本曹郞廳及宗廟署·各陵殿·宮園墓·四學童蒙敎官·通禮院·東西氷庫·典牲署·掌樂院·禮賓寺·東西活人署·觀象監·內醫院·惠民署·圖畫署·東南關王廟官員等,今秋冬等褒貶,等第以入,而社稷署·弘文館·藝文館·春秋館·承文院·成均館·奉常寺·司譯院·典醫監官員,各其司都提調·提調·堂上有故,不得同議磨勘之意,敢啓。傳曰,知道。
又以禮曹言啓曰,今此本曹褒貶時陵官啓本中,一處刀之意,敢啓。傳曰,知道。
朴祐源,以中樞府郞廳,以判府事意啓曰,今秋冬等褒貶,當爲等第,而領府事臣金尙喆有身病,限內不得磨勘之意,敢啓。傳曰,知道。
又以宣惠廳郞廳,以都提調意啓曰,本廳郞廳等,今己亥秋冬等褒貶等第,磨勘以入之意,敢啓。傳曰,知道。
又以濬川司言啓曰,本司都廳及郞廳,今己亥年秋冬等褒貶,磨勘以入,春夏等褒貶,亦當追磨鍊,而其時都廳,旣已遞易,今無擧論之事,依例蕩滌之意,敢啓。傳曰,知道。
李義翊,以戶曹言啓曰,今秋冬等所屬各司褒貶啓本中,濟用監主簿金尙廷,與判書臣金華鎭,爲同姓三寸叔相避,故參判臣李鎭衡,參議臣鄭述祚,同爲磨勘,北部奉事李齊淵,與參判臣李鎭衡,爲同姓三寸姪相避,故判書臣金華鎭,參議臣鄭述祚,同爲磨勘以入之意,敢啓。傳曰,知道。
又以戶曹言啓曰,本曹郞廳及所屬各司官員,今己亥秋冬等褒貶,依前例磨鍊以入,而軍資監·司圃署,因都提調·提調有故,限內不得磨勘,至於軍資監長興庫·平市署五部,去己亥春夏等褒貶,因各其司都提調·提調·漢城府堂上有故,限內不得磨勘矣。今則其時官員,已多遷轉,有難考續,依近例蕩滌,何如?傳曰,允。
又以耆老所言啓曰,本所堂上,多有身病,今秋冬等褒貶啓本,限內不得封進之意,敢啓。傳曰,知道。
朴祐源,以軍器寺官員,以都提調意啓曰,本司官員褒貶,自戊戌秋冬等,至己亥春夏等,因都提調·提調有故,不得磨勘矣。今番殿最時,當爲一體追行等第,而其時官員,已多遞去,不得磨勘之意,敢啓。傳曰,知道。
李義翊,以漢城府言啓曰,本府郞廳及五部官員等,今己亥年春夏等褒貶,因堂上有故,限內不得磨勘之意,曾已頉啓矣。其時官員,已多遷轉,無可考績,依近例今春夏等褒貶,竝與戶曹所磨勘五部官員褒貶,一體蕩滌之意,分付戶曹,何如?傳曰,允。
朴祐源,以訓鍊都監從事官,以都提調意啓曰,今己亥秋冬等褒貶,磨勘以入之意,敢啓。傳曰,知道。
又以禁衛營從事官,以都提調意啓曰,本營今秋冬褒貶磨勘啓本中,一處刀擦矣,敢啓。傳曰,知道。
又以御營廳言啓曰,本廳從事官及諸將校,今己亥年秋冬等褒貶,當爲等第,而都提調臣金尙喆有身病,限內不得磨勘之意,敢啓。傳曰,知道。
又以禁衛營從事官,以都提調意啓曰,今己亥秋冬等褒貶,磨勘以入,而去春夏等褒貶,前因本營有故,未得磨勘矣。從事官及諸將官,多有遞改,今不得磨勘,依例蕩滌之意,敢啓。傳曰,知道。
李義翊,以忠勳府言啓曰,今己亥年秋冬等褒貶,當爲磨勘,而本府有司堂上不備,限內不得爲之之意,敢啓。傳曰,知道。
又以兵曹言啓曰,本曹褒貶啓本中,刀擦九處之意,敢啓。傳曰,知道。
又以兵曹言啓曰,本曹今己亥年秋冬等褒貶等第,磨勘以入,而曹所屬典設司官員等褒貶,自戊戌春夏等,己亥春夏等至,軍器寺官員等褒貶,自戊戌秋冬等,己亥春夏等至,訓鍊院官員等,己亥春夏等褒貶,其時官員,已多遞易,竝依例蕩滌之意,敢啓。傳曰,知道。
又以工曹言啓曰,本曹郞廳今己亥年秋冬等褒貶及屬司尙衣院·造紙署·瓦署今己亥年褒貶,合四度磨勘以入,屬司繕工監·掌苑署·典涓司,因各該司提調有故,限內不得磨勘,而尙衣院·繕工監·造紙署·掌苑署·瓦署·典涓司,今己亥年春夏等褒貶,因其各該司提調之有故,限內不得磨勘,而其時官員,亦多有遷轉者,依例蕩滌,而瓦署啓本中,一字刀擦,惶恐敢啓。傳曰,知道。
徐有防啓曰,非其禮而招,古人不應,況山野之士乎?至於經筵官,體貌自別,啓下之後,不可無敦召之擧,故自前必以官經邇刊後啓下者,事例斑斑,以今之事觀之,可謂先經筵後抄選也。彼經筵官,能膺違式之招乎?然予聞見所及之外,或有如今日拔例之事乎?亟問于銓曹以啓事,命下矣。問于吏曹則以爲,經筵官直啓下,元無可據之例,只憑大臣擧條及言送而擧行云矣,敢啓。傳曰,知道。
己亥十二月十五日午時,上御誠正閣。吏兵房承旨,持褒貶啓本入侍時,行都承旨李義翊,右承旨朴祐源,假注書李錫夏,記事官徐龍輔·鄭東浚,以次進伏訖。上曰,他承旨入侍。出榻敎賤臣承命出來,左承旨徐有防,右副承旨李在學,召入進前。上命分讀啓本,義翊·有防,分讀京畿·咸鏡·黃海·洪忠·江原道·濟州牧啓本,祐源·在學,分讀開城府·江華府·平安兵營·咸鏡南北兵營·全羅左水營·洪忠兵水營·黃海兵水營·統營慶尙右兵營啓本,竝踏下。上曰,誤踏啓字中官推考。出榻敎義翊曰,卽伏見江原監司具㢞今秋冬等褒貶啓本,則高城郡守李復永,以杖或傷濫爲目,則宜置中考,而置諸上考,致勤點下,濟州牧使金永綬,三邑褒貶中,守令無一人居下,殊無嚴明殿最之意,竝推考警責,何如?上曰,依爲之。出擧條祐源曰,卽伏見今秋冬等褒貶啓本,則洪忠兵使申大謙,水使柳鎭說,黃海水使李邦五,北兵使李明運,邊將無一人居中居下,統制使徐有大,邊將無一人居下,殊無嚴明殿最之意,竝推考警責,何如?上曰,依爲之。出擧條上曰,同副入來乎?有防曰,姑不入來,而與臣有娚妹應避之嫌矣。上命書傳敎曰,聞有親嫌云,同副承旨李文源許遞,前望單子入之。仍命退,諸臣以次退出。
己亥十二月十五日西時,上御誠正閣。推考房承旨入侍時,左承旨徐有防,假注書李錫夏,記事官徐龍輔·鄭東浚,以次進伏訖。上曰,同副何在云乎?有防曰,忠州地在外云矣。上命書傳敎曰,在外承旨許遞,前望單子入之。賤臣承命持入,上落點姜潤。上曰,注書出去,新除承旨,在外與否,知入,可也。賤臣承命出來,良久還奏曰,問于吏曹而不知,故方招問軍職廳下隷,而其間恐似遲滯,故先爲入來矣。上命退,諸臣以次退出。
上在昌德宮。停常參·經筵。
傳于朴祐源曰,禮房承旨入侍。
朴祐源啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營廳從事官來言,今日本廳軍兵日次私習云矣,敢啓。傳曰,知道。
承旨前望單子入之,金尙集落點。
傳于李義翊曰,承旨房仍。
傳于金尙集曰,軍士房承旨入侍。
徐有防,以弘文館言啓曰,校理黃昇源自鄕上來云,卽爲牌招察任,何如?傳曰,允。
以校理黃昇源牌不進罷職傳旨,傳于徐有防曰,只推。
徐有防,以禮曹言啓曰,來正月初二日社稷祈穀祭親行時,省牲省器之節,依例以親臨磨鍊擧行乎?敢稟。傳曰,當躬行矣。
又以禮曹言啓曰,來庚子年正朝進賀節目,當爲磨鍊,而正月初一日,適與社稷祈穀親祭齋戒相値,自前節日,若値齋戒,則有稟旨退行之例矣。今此正朝陳賀,以初四日退行,何如?傳曰,權停。
金尙集,以承文院官員,以都提調意啓曰,院寫字官實訓長鄭志胤有頉代,預差訓長李宗賓,依例陞實,預差訓長之代,以吳載述差定,前銜朴希聖·趙宗澤·李垣·朴道洽·白潤昌·彭履大陞實代,隷習朴履信·方處柔·劉㝡基·彭敬大·劉運行·朴致成,依例陞補,付軍職冠帶常仕,學生李梅·洪鳳麟·李春榮·朴宗喆·李模·崔昌玉·李道瑜·李善養·金完福·李道憲·朴俊甲·李龍得·崔宗鎭·崔寬鎭·閔聖澈,筆才頗有成就之望,屬于本院隷習,使之鍊業,何如?傳曰,允。
李義翊,以宗簿寺官員,以提調意啓曰,國朝御牒八高祖圖,璿源譜略王妃世譜中草,旣已釐正矣。御覽還下後,譜略則當爲付板入刊,國朝御牒八高祖圖,王妃世譜,亦爲正書矣。御覽日字,令日官推擇,則今月十七日爲吉云。以此日封進,而取考謄錄,則本寺堂上·郞廳·校正官,具儀仗鼓吹,竝陪進于仁政殿,與承旨請承傳色捧入矣。依此擧行之意,敢啓。傳曰,知道。
朴祐源,以禁衛營言啓曰,本營哨官姜壽仁,巡邏等節,多有不勤擧行之事,決棍汰去之意,敢啓。傳曰,知道。
李在學,以義禁府言啓曰,慶尙監司洪樂彬啓本據刑曹粘目內,召村前察訪任薳·卞光瑀·李鴻祥等,移本府處之事,允下矣。任薳·李鴻祥等,今方待命,卽爲拿囚,而卞光瑀旣已身故云,勿論,何如?傳曰,允。
左參贊黃景源箚曰,伏見殿下獎故忠臣忠烈公羅德憲等,特賜嘉諡,又追念甘盤舊學,訪文淸公南有容所著文集,命藝閣而印行之,錄其孫獜·耇爲郞,甚盛德也。然往者因經筵官宋德相言,令廟堂選淸白吏,會九卿籌司諸臣,各薦人材,命諸道啓聞,孝子烈女之顯名者,旌其門閭,而成命已踰夏秋將經歲無所施爲,此雖由於廟堂多故,而諸道亦皆未遑,至今因循不得擧行,與近日勸奬忠臣追念舊學,不同焉。臣竊惜之,夫擧廉潔以厲風俗,進賢能以圖政事,旌孝子烈女之行,以隆敎化,此非特德相之言也。古之人君治國家,無不行之誠,所謂考諸三王而不謬也,烏可已乎?臣伏聞孝宗大王,褒廉吏官其子孫,下敎曰,雖無才之人,若淸白則擢用之,以導一世,凡有行有學有能者,靡不顯拔而用之。下敎曰,稽古之人,召將用之,不可拘於常規也。故踐位十年之間,弓旌遍于巖穴,以至於孝子烈女,竝命擧棹楔之典,何其盛也?今殿下嗣守遺緖,欲將繼孝宗之志,述孝宗之事,而夙夜不敢少懈,德音一布,自卿士至于庶人,無不竦動,而孰知今年將終,尙不得行歟?夫上有文武之政,而下能奉行之,豈不嘅哉?臣以爲,宜令廟堂,擧廉吏,遇次對,日集九卿籌司諸臣於賓廳,各薦人林在外者,發遣郞官受其薦,然後大臣抄其中可登庸者,啓下該曹,飭諸道,搜揚孝烈之未旌表者,庶有合於三代之政也。取進止。答曰,省箚具悉。淸白吏事,亟令廟堂覆奏,孝烈事,該道抄啓,已多旌復者,而特以未出朝紙,卿未及聞之歟?
副摠管魚錫定疏曰,伏以,臣頃者急於爲先臣嗚冤,淸禁擊鼓矣,金吾納供矣。子而卞暴其父之冤,臣而控訢吾君之前,此誠天理人情之不容自已者,而僭瀆之罪,萬殞猶輕,惶隕縮伏,恭俟鈇鉞,特蒙仁覆之天,俯察危衷,不降譴何,聖恩弘大,天地莫量,破腦刳心,豈足爲謝?且伏讀判付下者,以至引先大王之敎曰,有云云,則到今有何更事嗚冤之擧爲敎,繼以哀憐矜察之意,藹然溢於十行之間,自此先臣之情志白矣,先臣之痛冤釋矣,先臣長逝之魂,其應感泣於九泉,而在賤臣區區情理,粗伸人子職分,早晩一死之後,可以歸見先臣矣。先臣與賤臣,雖有生死幽明之別,而其均被再造之恩,豈有間於地下人間?有若枯卉老木,顚仆於氷崖雪谷之間,而幸賴天地解而雷雨作,生氣潛然復萌,有以竝列於庶類生成之中矣。雖使闔門薤粉,何足以仰報萬一?惟是逞私讎之敎,臣誠不勝訝惑焉。是豈日月之明,猶有所遺照而然歟?竊聞先臣在時,自徐德修被禍之後,其所相念,無異親戚,凡於吉凶婚喪,每輒加等存恤,逮于臣身,與仁修三父子,皆作同僚,以至于今日,無毫髮相失,則有寧之於臣家,初無私讎之可言者矣。嗚呼,有寧唱之於前,得孚和之於後,其所誣辱先臣,前後一串貫來在臣情事,若受鋒刃,固不須言,而雖使他人傍觀,彼有寧之氣使,亦不覺渾身俱靑,仄聞有寧,又投一疏,見阻喉院,而臣雖未見其全本,得聞一二句語,則至以一國之共憤,百世之大義等語,肆然說去,復襲前套,徒知誣辱臣家之爲快,不知渠言之悖理,事雖關於先臣,亦何足多卞,而假使如有寧之言,果是一國之共憤,百世之大義,則自辛壬至于今,殆近六十年前後,滿廷諸臣,其言論風采,不啻百倍於有寧,而曾無一人以此言攻斥臣家,而何爲獨發於有寧之疏也?若此話頭,如非無心肝之人,直是悖妄而已。況又聖明在上,安有不燭破之理哉?繼又拈出私讎一段,而公然揷入國讎二字,空中簸弄,打成一箇義理,陰驅臣家於私讎國讎之中,而其句讀之改換頭面,比前雖似刪略,語意之包含凶險,殆有甚焉矣。若其不爲私讎之節,不惟臣自知之,有寧亦已知矣,而雖若分疏私讎之敎,實欲傅會國讎之目,旋又藉此國讎之論,隱然處於私讎之歸。嘻嘻,人心之叵測,一何至此也?嗚呼,有寧前疏之中,僞勳以上,皆是類聚許多凶言悖謀,白地加誣於先臣一身,驟看其言,則不惟賤臣,孰不爲之駭怖,而徐究其意,則都是刼辱而已,搆捏而已,此眞易所謂載鬼一車之說,渠亦自慮其言之無根無脊,而終歸於刼辱搆捏之科,末以筵敎一款,把作一左券,以實刼辱之言。且掩搆捏之跡,必欲疑惑天聽而箝制臣口,其爲設計,誠巧且險矣。賤臣以親承先大王下敎者,仰瀆於宸嚴之下矣。天鑑孔昭,下燭無餘,則其計莫售,其言落空,渠當自悔前言之誣妄,內懷慙恧之不暇,而一疏二疏,猶不知止者,直以賤臣庸疎朴訥,杜門深處,孤立無朋,墻壁無依之故,視賤如草芥,誣衊人親,至此之極,顧臣今日情地,腐心痛骨之外,惟願速死而無知也。目今朝著鼎新,群彦彙征,臣於其間,特不過江湖之一鳧雁耳。其去其來,何足爲多少有無也?以臣之不肖無狀,辱及於旣骨之親,臣若全昧義分,猶有彯纓結綬之意,則臣之一身廉隅,固不足道,而其如爲淸朝之羞何哉?自分畢命丘壑,永爲聖世逋氓,日昨摠管新命,忽下蓬蓽之中,倘非我天地父母,豈有收錄於今日?且驚且感,罔知攸云,而顧此匹夫之義,終難變改,瞻望雲闕,趨謝無路,來伏郊坰,猥上一疏,伏增惶恐,死罪死罪,惟是追先王罔極之恩,欲報之於殿下者,耿耿一念,皦如白日,今焉此生已矣?臨疏嗚咽,哀淚沾襟。伏乞聖慈,俯垂矜察,昭洗九地之冤,以杜讒人之口,亟遞賤臣職名,仍許退還田里,以遂徵願,以安賤分,以卒終始生死肉骨之恩,千萬幸甚。答曰,省疏具悉。本事更不須說,而予則以爲,咸原受符日所懷,辭勳時一箚,雖使卿十疏申暴,無以加此。嗚呼,先王之敎,槪有所俯燭於斯也。
己亥十二月十六日,兼春秋朴行淳,義禁府啓目,宣陵前參奉兪漢寬,特敎更査之下,復事漫漶,刑推得情,何如?啓。傳曰,以兩囚供觀之,孰是理直,孰是理屈?其時辭直之義,豈非相反之甚者乎?姑從寬厚之政,時囚罪人金相丁·兪漢寬,竝以此罪狀,除刑推議處爲良如敎。
己亥十二月十六日午時,上御誠正閣。禮房承旨入侍時,左承旨徐有防,假注書徐鼎修,記事官金健修·鄭東浚,以次進伏訖。上命有防書傳敎曰,不爲仕進承旨許遞,前望單子入之。上曰,承旨前望單子,注書持入。賤臣承命持入。命書傳敎曰,新除授承旨待下批牌招察任。又命書傳敎曰,明日致祭承旨,禮房承旨進去。命退,諸臣以次退出。
己亥十二月十六日酉時,上御誠正閣。軍士房承旨入侍時,右承旨朴祐源,假注書徐鼎修,記事官金健修·鄭東浚,以次進伏訖。上命祐源書禁府啓目判付訖。命書傳敎曰,徐有寧父子之與魚錫定,前此三處作僚,到今忽作讎嫌者,其意不難知也。可謂郞當乖剌,而督令錫定周旋於一府,則旣非調劑,徒近迫隘,副摠管魚錫定,今姑許遞。命書傳敎曰,重臣箚批,已有提敎,而因儒賢筵達,孝烈抄啓事,命下之後,諸道果已登聞乎?問于該曹以啓。又命書傳敎曰,孝烈忠義,棹楔給復之者,所以樹風聲而聳勸一世也。特因謬例,元無頒示朝紙之事,重臣尙有不知,民何以知所觀感也?此後旌閭贈職給復等事,自各該房捧承傳傳旨後,因令謄布朝紙事,政院知悉,着意擧行,以此載之故事。命退,諸臣以次退出。
上在昌德宮。停常參·經筵。
李在學,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于朴祐源曰,軍士房承旨入侍。
朴祐源啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營從事官來言,今日本廳軍兵日次私習云矣,敢啓。傳曰,知道。
又啓曰,今十二月十七日祿都目政事爲之之意,敢啓。傳曰,知道。
有政。吏批,判書李重祜進,參判鄭民始病,參議金夏材病,右副承旨李世奭進。以嚴思晩爲修撰,趙英鎭爲禮曹參議,權任衡爲假引儀,李儀鳳爲順懷墓守衛官,沈景文爲愍懷墓守衛官,高萬說·康瑗爲昭顯墓守衛官,蔡濟恭爲宗簿提調,趙尙鎭爲宗簿正,兼司僕金萬彩今加嘉義,中日試射時柳葉箭邊五中加資事承傳。
兵批,兼判書具允鈺進,參判趙時俊病,參議李養鼎入直進,參知金勉柱受由在外,同副承旨金尙集進。啓曰,訓鍊正今當差出,而擬望之人乏少,外任竝擬,何如?傳曰,允。以鄭昌聖爲副摠管,吳載光爲訓鍊正,李光燮爲訓鍊副正,同知尹弼成,僉知鄭東勳·李益魯·徐德世,副護軍宋載岳·趙尙鎭,副司直南玄老·李文源·姜潤·金蓍耇·李東泰單付。
李義翊啓曰,宗簿提調蔡濟恭依下敎來待矣。傳曰,入侍。
傳于李義翊曰,諸承旨持公事入侍。
傳于徐有防曰,坐直承旨入侍。
李義翊,以弘文館言啓曰,校理黃昇源,修撰李敬一,旣有只推之命,竝卽牌招察任,何如?傳曰,允。
朴祐源,以兵曹言啓曰,本曹正郞柳誼,身病猝重,呈狀乞遞,宿衛重地,不可久曠,今姑改差,何如?傳曰,軍色郞廳久任之意,旣有前後飭敎,則豈可圖遞乎?此草記勿施,該郞廳令該府處之。
又以兵曹言啓曰,來正月初一日大駕詣社稷,初二日祈穀祭親行時,以何營軍兵隨駕,何營軍兵留陣,而禁軍,馬步軍幾番幾哨磨鍊乎?敢稟。傳曰,雖以爲民祈豐之意,有此經宿動駕之擧,而適値元朝,不可無軫念之道。然軍亦民也,不可以軍之勞,忽民之事,動駕之命,良以此也。隨駕軍兵,則東營·西營·南營·北營·廣智營·集春營·禁·御外營及銅龍門入直步軍,各留五名,一竝除出,馬兵·騎士,亦只以外營入直,全數除出,爲先後廂,訓將只率入直標下軍都領,雖不充元數,勿拘挾輦軍,則弘化·金虎門入直軍中,各九十名除出擧行,各營留營·留陣,一竝置之,禁軍則只入直一番隨駕,餘勿留營,斥候伏兵,亦爲除之。
持平尹行元疏曰,伏以,臣待罪見職,亦已有日矣。猥以至危之情,仰煩蓋高之聽,而見阻喉院,終未上徹,私心窮蹙,無路一伸,天牌屢降,日事違逋,杜門縮伏,唯鈇鉞是竢。第伏念,臣自有人言之及於先祖,心骨尙顫,夢魂猶驚,殆非爲人子孫者,一日所可忍,而只緣臣頑迷不孝,未能卽地溘然,滅死而無知,則俯仰跼蹐,此何人哉?若其本事,已悉於臣之從兄前持平臣行修之疏,聖批昭晣,由賜照燭,字字恩言,丁寧諄複,臣手擎首頓,闔門攢祝,自不覺淸血之交抆,若使臣祖有知於九原,亦必感泣於冥冥矣。臣無容更事架疊,以犯瀆擾之誅,而顧以所遭罔極,自處有義,何可以日月之稍久,官職之宿趼,抗顔周行,與同平人?唯當沒齒田里,歌詠聖澤而已。伏惟天地父母,俯賜鑑憐,亟命鐫刊,俾靖私義,以安微分焉。臣於此際,得接鄕信,則臣之七耋老父,守制墓側,而近因寒威之嚴,添得感冒之症,素患風痰,乘時發作,食飮全廢,轉側須人,窮廬哀疚之中,醫藥將護,不能以時,老人氣息,日就澌綴,臣聞此報,方寸煎灼,精爽飛越,按住不得,情急歸視,拜章徑發。伏乞聖慈,諒臣懇迫之私,治臣擅行之罪,以肅朝綱,以便救護,千萬幸甚。踏啓字。
己亥十二月十七日巳時,上御誠正閣。軍士房承旨入侍時,右承旨朴祐源,假注書徐鼎修,記事官金健修·鄭東浚,以次進伏訖。上曰,政官誰爲入來乎?祐源曰,判書入來矣。上曰,都承旨入侍。行都承旨鄭民始進伏。上命書傳敎曰,譜略世系,大王則稱大王,王后則稱妃,而今此惠慶宮爵號載錄條,雖不稱妃,宜乎一番經稟,而不此之爲,自下以配字書之於爵號上,已是不審之大者,至又景慕宮內外孫子女,多有遺漏者,縣主所生之母,但稱某氏,不書爵名,皆是疎率處,其在重事體之道,董事之臣,不可無罪,一提調則初不解務,勿論宗簿寺當該提調罷職,都廳郞廳汰去,今日政竝令擇差,有下敎事,新除授堂郞,待下批先入侍後謝恩。上曰,宗簿寺堂郞望,催促擬入。上曰,訓鍊副正望勿施,更擬以入。出榻敎命民始等讀奏公事訖。命退,諸臣以次退出。
己亥十二月十七日未時,上御誠正閣。宗簿提調入侍,諸承旨持公事同爲入侍時,宗簿提調蔡濟恭,行都承旨李義翊,右承旨朴祐源,左副承旨李在學,右副承旨李世奭,同副承旨金尙集,假注書李錫夏,記事官金健修·鄭東浚,以次進伏訖。上曰,二提調旣已入侍,一提調出去延諡,禮房承旨卽速致祭後入來事,分付,可也。賤臣承命出來,分付後還入。上謂濟恭曰,縣主母有爵號,卿問而知之乎?濟恭曰,未及知之矣。上曰,御容卷當書下,依書下改之,可也。上曰,景慕宮·惠慶宮兩位,世系卷中,別丈書之,則當入於予下,事甚如何,有何從好書之之道乎?濟恭曰,在於斷自宸衷矣。上曰,別爲景慕宮一編則少可爲區別之道乎?濟恭曰,好矣。然則別編一篇,當爲之矣。上曰,惠慶宮位號以配字書之,則有若私家,書以妃字可乎,不書某字可乎?濟恭曰,妃字則少異,不書某字,似無妨矣。上曰,唯。上曰,外孫中有遺漏者,釐正,可也。濟恭曰,縣主所生爵號,當書之乎?上曰,一竝書之,可也。上曰,龍亭使之待令於閤外,而宗簿正異於館職,勿爲撕捱,卽爲入來事,分付,可也。賤臣承命出來,分付後還入。上命濟恭先退,義翊等分讀兩司推緘。竝踏下。上曰,如有功議者,以各減一等,書判付,可也。世奭讀嶺伯狀,尙集讀倭舡去來狀。竝踏下。上命退,諸臣以次退出。
上在昌德宮。停常參·經筵。
徐有防啓曰,武臣祿試射單子,每於當日內,修正入啓,而昨日三更後,始爲來呈,以致翌朝入啓之境,稽緩之失,不可無警,當該試官,推考,何如?傳曰,近日武臣堂上朔試射試官輩閉眼,任使擧子等用奸之故,曾欲申飭矣。至於昨日則極爲精覈,若其試記之晩始修入,似此短晷,固非異事,勿推,以示嘉尙之意。
傳于李在學曰,禮房承旨入侍。
李世奭啓曰,宗簿提調蔡濟恭有稟達事,來詣請對矣。傳曰,入侍。
承旨前望單子入之,李亨逵落點。
備忘記,因左參贊黃景源箚子,使之査問,則尙有未到之道云,事甚慢忽,儒賢筵奏,今幾帀歲,則曰有曰無之間,尙無皁白者,果何意義?該道前後監司,一倂從重推考,使之歲前,孝烈有無形止,斯速登聞事,分付。
備忘記,都承旨聞有實云,許遞,前望單子入之。
承旨前望單子入之,鄭民始落點。
傳于徐有防曰,禮房承旨入侍。
徐有防,以武臣堂上祿試射所差備官,以試官意啓曰,今日試射時,禁衛營千摠折衝李彦忠,忠巡將折衝朴思彦,折衝崔尙祜·金億壽·金弘鎭等,未滿四矢,嘉善李東彪無分,竝依承傳罷職,何如?傳曰,允。
大提學徐命膺疏曰,伏以,臣於文衡,以情勢則鐵壁之不可進步矣,以朽鈍則禿筆之不可備用矣。寧有一半分復廁之望?而頃以先祖誌狀之遷就,特敎截嚴,責之以臣分,諭之以所重,臣於此,戰恐隕越,不暇他顧,遂敢黽勉祗肅,以誌狀校印,爲瓜熟之期,卽其職名之不一陳章,課製之不一違牌者,誠以爲去就之大閑旣定,則細目出入,不在論也。然中心慙怍,如梗在喉,乃者大司諫林得浩之疏,實爲臣他山之石矣。夫以官師相規爲名,則無論其言之當否,臣固受以爲過,伏況聖上臨以大明,洞辨主管之異界,昭示論責之殊科,雖使臣,自爲之謀,何以加此?天地於臣,父母於臣,卽是章奏間例語,而喩臣今日,益覺親切,伏地感結,有淚無從,雖疏末驀說之兩臣,乃蒙譴罷,滿紙臚列之主文,獨免憲章,臣情愈蹙,若囗自容。顧今凡例跋文,業已撰進,誌狀印役,亦且垂成,雖微人言,惟當決遞之不暇,而諫疏聲罪,又復如此。藉令臣不知人間有羞恥事,豈有一刻羈縻之理哉?玆陳短章,惟上天終是生成之恩,是祈是祝。伏乞聖明,俯賜矜諒,亟命重勘臣罪,仍拔臣名於文衡之望,以重臺論,以靖私義,千萬幸甚。答曰,省疏具悉。卿其勿辭行公。
副校理沈煥之疏曰,伏以,從古聖王之御世,必有同德之臣,爲之贊治,而抑其爲治之術,亦不過乎講明道學,以壹天下之志耳。今我殿下,以天縱之聖,典日新之學,而所以求治,則蓋嘗始於明大義而正世道,是誠,一國萬事之綱,而亦粵有一个臣,爲之左右,於是乎禮招林下宿德之賢,置諸經筵之上,討論經傳,刮劘治法,惟彼宿德之賢,亦有所恃而進,資其啓沃之術,蔚有治平之想,玆豈非我東邦一治之大機會耶?噫,自夫曩日藎臣懸車,宿德還山,莫之復致,而朝象有渙散之憂,世道無底定之策,不曾意以我殿下懋實學壹民志之至意,遽又止於善始而靡終,以致有識之竊相慨歎也。若夫今日善後之圖,莫急於側席盡誠,畢致在野之諸賢,論學語治,亟彰太平之有像,而臣於日前,伏見掌銓之臣,以前監役臣宋煥箕,假監役臣韓啓增,竝付經筵官以啓者,臣於是,竊有所訝惑,旋又伏見喉院因聖敎所下,以舊例有無,問于銓臣,而其所覆奏者,則果無考據之例,而乃爲創行之事耳。臣愚以爲,銓臣此擧,所失非細也。恭惟國家特置抄選之法,以待山野學問之士,其法嚴且重矣,夫重其法者,士所以重也,其法不重,則士無所爲重也。竊嘗伏聞抄選之舊典,必須大臣博採士林之公議,得其人薦于朝,別置抄選之列,然後銓部乃以或擬諮議,或通臺閣,然後乃復抄置經筵之列,謂以經筵之官,任以啓沃之責,而自上爰有旌招之擧,是以薦之有序,致之有方,而彼學問之士,亦自重其道,進身有義。今則不然,大臣雖以經筵之任薦其人,銓部則不以抄選之法官其人,然則國家招賢之禮,何所由而行也?山野自重之士,亦何所據而進也?此誠如聖敎中所諭者矣。臣謂日前所付經筵官望,亟令該曹竝姑勿施,更俟其議準舊例,以盡聖朝待士之方,仍爲賢士進身之階,而當該銓官,從重推考,可也。亦伏願殿下益篤招徠之誠,俾有彙征之美,千萬幸甚。省疏具悉。大臣送言,出於重山林之意,銓曹付銜,亦出於重大臣之意也。
己亥十二月十八日午時,上御誠正閣。禮房承旨入侍時,左承旨徐有防,假注書徐鼎修,記事官金健修·鄭東浚,以次進伏訖。上命有防讀奏公事訖。命書傳敎曰,右承旨聞有實恙云,許遞,前望單子入之。上曰,新除授承旨待下批牌招察任。出榻敎命書傳敎曰,政官待明朝牌招開政。又命書傳敎曰,都目念後卽爲擧行。上曰,宗簿提調入來乎?有防曰,俄纔入來矣。命退,諸臣以次退出。
己亥十二月十八日申時,上御誠正閣。宗簿提調入侍時,宗簿提調蔡濟恭,右副承旨李世奭,假注書徐鼎修,記事官金健修·鄭東浚,以次進伏訖。濟恭曰,譜牒中釐正處,依昨日書下傳敎書之,而配字終涉不安,伏未知何以書之乎?上曰,卿之所見,何如?濟恭曰,臣亦爛商,而終未得十分恰當底道矣。上曰,丁丑以前仁元王后時,無可考之前例乎?濟恭曰,此無前例之可考矣。上曰,然則爵號載錄條上,空其位而姑不書塡,無妨耶?濟恭曰,如此則好矣。濟恭曰,先朝影幀十二本,皆爲載錄乎?上曰,初則只錄眞殿本矣,見光廟眞本,皆爲載錄,故潛邸時本,亦爲書之矣。濟恭曰,曾有下敎,譜略使於二十日前進上,而今則多有釐改處,工役自不免遲滯矣。上曰,歲前則可以了當乎?濟恭曰,然矣。濟恭曰,本寺譜略之役,時日爲急,而正趙尙鎭,謂以情勢惶蹙,昨日飭敎之下,雖不得不出肅,而至於都廳之任,不欲承當,暫時仕進,因爲引入,莫重工役,監董無人,變通與申飭之間,其勢不得不陳稟,故敢此仰達矣。上曰,不但館職已遞,昨已申飭,今則不過該寺之一郞官,另加嚴飭,使之監董,可也。出擧條命退,諸臣以次退出。
上在昌德宮。停常參·經筵。
傳于李亨逵曰,禮房承旨入侍。
李在學啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營廳從事官來言,今日本廳軍兵日次私習云矣,敢啓。傳曰,知道。
徐有防啓曰,今十二月二十五日,都目政事爲之之意,敢啓。傳曰,知道。
傳于李亨逵曰,大政隔日,銓堂不可不備,有闕之代,今日政,以在京無故人差出。
徐有防啓曰,重臣箚批,已有提敎,而因儒賢筵達,孝烈抄啓事,命下之後,諸道果已登聞乎?問于該曹以啓事,命下矣。問于該曹,則以爲,全羅道·江原道·江華府三處抄啓,姑未上來,其餘諸道,竝已來到云矣,敢啓。傳曰,知道。
以吏曹參議金夏材牌不進罷職傳旨,傳于徐有防曰,只推,與判書更爲牌招開政。
濟州防禦使金永綬狀啓,箋文方物進上及節果進上愆期事,惶恐待罪事。傳于徐有防曰,勿待罪事,回諭。
傳于李在學曰,觀此濟州牧使狀啓,漂人名數,至於此多,不可以每年例事,等閒看過,另飭各鎭堡,漂流與渰沒間形止,星火探問狀聞事,自備局卽爲分付全羅監司及該牧使處,各司進排物種之蕩減,旣有先朝兩年之例云,何必回啓?俾勿改封,仍令蕩減事,一體分付。
金尙集啓曰,吏曹判書李重祜,參議金夏材再牌不進推考傳旨,今方捧入,而開政命下之後,連違召命,不卽擧行,事甚未安。判書所當更請牌招,而係是一日三牌,何以爲之?敢稟。傳曰,參議只推,與判書卽爲牌招開政。
又啓曰,吏曹判書李重祜,參議金夏材三牌不進推考傳旨及罷職傳旨,今方捧入,而開政命下之後,連事違召,不卽擧行,其在事體,極涉未安,判書所當更請,而係是四牌,何以爲之?敢稟。
以吏曹參議金夏材,三牌不進罷職傳旨,傳于金尙集曰,只推,與判書更爲牌招。
傳于李亨逵曰,都承旨批下,卽爲牌招。
又傳于曰,都承旨入侍。
有政。吏批,行判書李重祜進,參判未差,參議金夏材進,左承旨李亨逵進。啓曰,本曹郞官今當差出,而前望無故之人,只有二人,以二望擬入之意,敢啓。傳曰,知道。以李義翊爲吏曹參判,李穦爲持平,金宇鎭爲吏曹佐郞,韓啓增爲繕工監役。
兵批,兼判書具允鈺病,參判趙時俊病,參議李養鼎入直進,參知金勉柱受由在外,同副承旨金尙集進,副司直李義翊·朴祐源·尹行元單付。
傳于李世奭曰,滯囚可悶,禁府時囚捧供者議處者,皆令今日內開坐擧行照律,則以草記擧行,待下批卽爲放送。
傳于金尙集曰,禁府開坐,次堂擧行。
傳于徐有防曰,觀此北伯狀聞,守宰遞任,何等重事,而本府邊門也,又値開市時,則會寧倅去月二十日遭喪,而今始登聞者,萬萬稽忽。該監司爲先緘辭,從重推考,委折使之據實答通事,使該曹嚴飭行會,
金尙集,以義禁府言啓曰,保放罪人金相丁,依例還囚後議處之意,敢啓。傳曰,知道。
左議政洪樂純箚曰,伏以,臣素性愚鈍,國朝典故,銓曹政列,矇然未解,初筵所奏者,亶出於爲國家進儒者,以賁太手美事,而及其筵退之後,問諸政吏以格例,則答以爲,始筮初仕者,皆可啓下,臣意謂其然曰,待銓長之出,其中未及初仕者,可以付職而按例行之,此後則乃銓長之責,故臣不復言此事於銓曹矣。今銓曹以臣此言爲主,不由臺閣,徑付講官,以此之故,堂疏至請重推,此非銓曹之失,卽臣之失也。若使臣博考其階級先後,進用次序而詳說之,則銓曹豈有此失也?臣信心信口,處事疎繆,雖有薦士之誠,反昧用人之方,咎實由己,責反歸人,是豈私心之所可安哉?官方政例,不過粗淺易知之事,臣之糊塗如此,瘡疣立見,其大於此者,尤可知也。三事之任,決非所堪,隨事必致憤誤,憂愧不但伴食而已。伏乞聖慈,特賜處分,以安微分,以幸國事焉。取進止。答曰,省箚具悉卿懇。卿之初筵所奏,意在薦士,至若政格得失則有司存,於卿有何爲嫌之端?籍令堂疏有攙及之言,以卿休休坦坦之量,不但物來順應,亦當付之勤攻之義,無些子自引者,況疏辭專攻銓曹之無餘蘊乎?卿其安心,勿復控辭,卽起視事焉。仍傳曰,此批答遣史官傳諭。
行都承旨鄭民始疏曰,伏以,臣伏奉除命,以臣爲承政院都承旨者,謹當竭蹶趨承,叨謝洪恩,而伏聞昨日玉堂之疏,盛陳經筵經先付職之失,仍請銓官之重推云。臣亦伊日參政之人也,格例不審於臨注,論斥旣嚴於司直,臣何敢以職名之遞改,而晏然自恕,掦揚冒進乎?召牌之下,末由趨膺,玆敢略入文字,仰瀆崇嚴。伏乞聖明,亟削臣職,仍治臣罪,以謝人言,以肅朝綱,千萬幸甚。答曰,省疏具悉。所辭過矣,卽爲仕進。
吏曹判書李重祜,參議金夏材疏曰,伏以,臣等卽伏見副校理沈煥之疏本,以經筵官啓下事,有當該銓官重推之請,誠不勝瞿然悚恧之至。夫抄選之法,何等嚴重,而徒憑啓下之擧條,未考格例之有無,此莫非臣等謏聞寡識,不能審愼之致。今於規責之來,何敢爲自解之計哉?噫,臣等俱以無似,忝叨銓衡之任,縱不能搜剔巖穴之士,賁飾笙鏞之治,而今乃不善擧行,致使聖朝旌招之禮,苟且失格,山林之士,因此而難於進身,則顧其罪何如也?反顧慙恧,無地自容,大政日字,纔已定期,而官職去就,今無可論,玆於召牌之下,相率陳章,仰請譴何。伏乞聖明,亟降威罰,以重廉防,以幸國事,不勝大願。答曰,省疏具悉卿等之辭。過乎過歟,勿辭,卽爲入來開政。
己亥十二月十九日午時,上御誠正閣。禮房承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上曰,都承旨何不仕進乎?有防曰,聞以政官事引嫌云矣。命書傳敎曰,都承旨牌招察任。上曰,政官更爲牌招。出榻敎命書左議政洪樂純箚子批答,見日日記命退,諸臣以次退出。
己亥十二月十九日酉時,上御誠正閣。都承旨入侍時,行都承旨鄭民始,假注書徐鼎修,記事官徐龍輔·鄭東浚,以次進伏訖。民始曰,日間聖體,若何?上曰,一樣矣。上曰,政官牌去來知入。賤臣承命出問後還奏曰,四牌亦爲不進云矣。上曰,政官四牌傳旨,勿施,以前牌更爲牌招。出榻敎上曰,此後牌去來勿爲呼望事,分付。賤臣承命分付後還入。上曰,政官以堂疏,爲撕捱乎?民始曰,然矣。命退,諸臣以次退出。
上在昌德宮。停常參·經筵。
李在學啓曰,卽伏見慶尙左水使曹學臣今秋冬等褒貶啓本,則西平浦萬戶張泳題目,致勤點下,殊無嚴明殿最之意,推考警責,何如?傳曰,允。
李世奭啓曰,合辭方張之時,憲府無詣臺之員,事甚未安,除在外外,呈告人員,竝卽牌招,何如?傳曰,允。
李在學,以都摠府言啓曰,今日入直內三廳武兼禁軍及軍兵等中日習射,請出標信。傳曰,停。
李世奭啓曰,大司憲李普行牌不進,執義兪彦鏶,掌令金鍾厚在外,尹弼秉陳疏入啓,持平許霮牌不進,李穦在外,今日以監察茶時之意,敢啓。傳曰,知道。
李世奭啓曰,禁衛營從事官來言,今日本營軍兵日次私習云矣,敢啓。傳曰,知道。
傳于李亨逵曰,該房承旨入侍。
傳于李在學曰,左副承旨入侍。
傳于李世奭曰,照律議處,旣有當日內爲之之敎,而公事淹滯,至於徑宵,當該中官,令該府處之。
傳于李亨逵曰,禮房承旨入侍。
以中官金性完囚單子,傳于李世奭曰,分揀放送。
以持平許霮牌不進罷職傳旨,傳于李世奭曰,只推。
傳于李在學曰,日寒若此,時囚中令本道査啓者,姑爲保放。
以領籤金光禹,令該府處之傳旨,傳于金尙集曰,姑令分揀。
李在學,以兵曹言啓曰,宣薦內禁衛取才時,三技以上入格人單子中,懸註以入之意,敢啓。傳曰,知道。
又以義禁府言啓曰,照律以草記擧行,待批下卽爲放送事,命下矣。時囚罪人金光國段,御藥事體,何等重大,而渠以幺麽醫官,不爲經稟,擅自折衷磨鍊者,究厥罪狀,萬萬放恣。任薳·李鴻祥等段,身爲郵官,不有事目,推捉不干驛屬之民,以致流離難支之境,究厥罪狀,萬萬痛駭罪。取考律文,則大明律制書有違條,有曰,凡奉制書,有所施行,而違者杖一百。大典推斷條,有曰,犯私罪,杖一百決獄,告身盡行追奪,先朝受敎內,王府決杖者,代以金贖矣。金光國·任薳·李鴻祥等各杖一百收贖,告身盡行追奪,放送。金相丁段,雖與僚官,約以初七日交替,莫重齋直,不待面看,擅自徑出,揆以法例,不可無罪罪。取考律文,則大明律不應爲條,有曰,凡不應得爲而爲之,事理重者杖八十,大典推斷條,有曰,犯死罪杖八十,奪告身三等,犯枉法受贓外,笞杖竝收贖矣。金相丁杖八十收贖,奪告身三等放送,邊得一段,身爲入直郞官,只信下吏之言,莫重淸禁之地,有此拘留之擧,事極可駭罪。取考律文,則大明律不應爲條,有曰,凡不應得爲而爲之者,笞四十。名例,有曰,犯私罪,笞四十,附過還職,大典推斷條,有曰,犯枉法受贓外,笞杖竝收贖矣。邊得一笞四十收贖,附過還職。李重喆段,身爲配所官,致有偏配罪人逃失之擧,其常時不能檢束之狀,萬萬可駭罪。取考律文,則大明律徒流人逃條,有曰,主守及押解人,不覺失囚者,一名杖六十。大典推斷條,有曰,犯私罪,杖六十,奪告身一等,犯枉法受贓外,笞杖竝收贖矣。李重喆杖六十收贖,奪告身一等,放送。兪漢寬段,金相丁之以初七日替番之意,送書遣隷,俱有可據,則欲以初八日之說,敢爲漫漶之計者,萬萬駭然罪。取考律文,則大明律不應爲條,有曰,凡不應得爲而爲之,事理重者,杖八十。名例,有曰,二罪俱發,以重者論,若一罪先發,已徑論決,餘罪後發,其輕若等,勿論矣。兪漢寬前已杖九十收贖,告身四等照律勘處,依律文勿論,何如?傳曰,允。有功議者,各減一等,至於兪漢寬,雖以二罪俱發,原其事則出於本事之外,不可以同事異罪論也。觀此照律草記,勿論之請,殊欠商量,該堂推考,更爲照律。
又以義禁府言啓曰,時囚罪人兪漢寬,更爲照律事,命下矣。兪漢寬段,金相丁之以初七日替番之意,送書遣隷,俱有可據,則欲以初八日之說,敢爲漫漶之計者,萬萬駭然罪。取考律文,則大明律不應爲條,有曰,凡不應得爲而爲之,事理重者,杖八十。大典推斷條,有曰,犯私罪,杖八十,奪告身三等,犯枉法受贓外,笞杖竝收贖矣。兪漢寬,杖八十收贖,奪告身三等,放送,何如?傳曰,允。如有功議,減等。
又以義禁府言啓曰,時囚罪人金光國·任薳·李鴻祥等,杖一百收贖,告身盡行追奪,金相丁,杖八十收贖,奪告身三等,邊得一,笞四十收贖,附過還職,李重喆,杖六十收贖,奪告身一等放送事草記,批旨內,有功議者各減一等事,命下矣。金光國祖應三,揚武原從功臣任薳七代祖明弼,靖難原從功臣云,各功減一等,杖九十收贖,奪告身四等。李鴻祥九代祖琛,佐理功臣,密安君九寸親云,功議各減一等,杖八十收贖,奪告身三等。金相丁十一代祖國光,佐理功臣,光城府院君九寸親云,功議各減一等,杖六十收贖,奪告身一等。李重喆九代祖徖,敵愾功臣云,功減一等,笞五十收贖,解見任,別敍,邊得一,無功議云矣,敢啓。傳曰,知道。
又以義禁府言啓曰,日寒若此,時囚中本道査啓者,姑爲保放事,命下矣。時囚罪人李文喆,旣已行査本道,卽爲保放之意,敢啓。傳曰,知道。
掌令尹弼秉疏曰,臣於掌憲之職,前後除旨,殆成卷軸,循默苟且,無所稱職,堂堂聖朝,豈患無人?而有窠則補,徒事備數,臣之早晩顚沛,特一細故,亦何有於重官方惟其人之義哉?士生斯世,立身事君,乃其至願,躬逢聖明,備位臺閣,何等榮耀,臣所以有除輒膺,數覲耿光,以寓犬馬之忱,而其官則執法,其任則言責,國有元惡,討之而不力,政或闕失,蒙然而不知,自任以執法言責者,寧有是理?此又臣所以每欲自畫,而不敢冒居者也。然有懷無隱,臣所自勉,故敢此附陳焉。顧今大義理無過懲討,而殿下旣不允三司之請,凡於章奏,亦將支離而厭聽矣。冬序將盡,諸在議讞奏當,若殺越人命,偸竊奸究之類,莫不順時令而行王法,獨於罪關宗社,危逼人主之諸賊,置而不論,是何凶逆之罪,反輕於殺人偸竊也?神人之憤,邦國之典,便成紙上空文,而今幾經冬,巨慝大憝,晏然自在,獨外而營邑之死囚,內而秋曹之重辟,咸伏其辜,是朝廷之公議,三司之大論,反不如一獄吏之按法也,臣竊痛焉。伏願殿下,亟回明斷,快施典刑,無有淹時閱歲之歎焉。嗚呼,自古人臣贊揚其君,孰不曰吾君聖明,而歷觀前史,明君哲辟,有是天姿,有是道學,以副聖明之實,如我殿下者有幾,殿下性質天縱,道學精微,措之事爲準繩而規矩,泛應而曲當,仁足以體物,明足以察微,英斷足以裁剸萬務,而不出乎義理之正,如臣管見,何足對揚萬一也?竊伏聞筵席講討,深文奧義,毫分縷柝,發前未發,論思之臣,不敢仰贊一辭,是固前世帝王之所罕有,以此爲治,何向而不成?所占地頭,夫豈漢唐中主而止哉?語曰,憂治世慮明主,夫治世之君,盈成履滿,而其心易怠,謂已安已治之可恃,而忽有始有終之至戒也。英明之主,天固啓之,聰明睿智,氣質高邁,非渺然在下者所可承當,故俯視一世,尠有槪意,摧折凌駕之患作,虛心翕受之量少,豈不可憂可慮之甚哉?今我殿下,奠大寶於憂危之中,措國勢於磐泰之安,迄今四載治矣。春秋鼎盛,聖度卓越,加之以高明之學,凡今在廷之臣,有可以稱塞淵衷,依仰末光者,亦幾人哉?然臣於聖明,恃以無深憂過慮者,我殿下優遊涵泳之功,今幾年所,而動心忍性,卽向來艱虞中得力處,夫豈如世所稱英主,狃治安而忽群下爲哉?然聖而益聖之工,亶在乎今日,伏願殿下勉之哉?嗚呼,自古聖帝明王,莫不有一定之規模,以之應萬事之變,建萬世之策,堯·舜而有堯·舜之規模,禹·湯而有禹·湯之規模,而至若周之武王,受箕子洪範,以爲姬家之規模。夫洪範九疇,最爲標準者,建極也。其文曰,凡厥庶民,無有淫朋,人無有比德,惟皇作極。又曰,無偏無黨,王道蕩蕩,無黨無偏,王道平平,然則極者,天道也,建極者,君之道也。萬物之情,類聚群分,其勢自不得不有偏有黨,則聖人御世,納民軌物者,捨蕩蕩平平而奚以哉?夫九流之所會,五福之所聚,都歸於皇極上,而必以朋黨爲之戒,蕩平爲之本,則天者不言之聖人,聖人言之,天道亦如是而已。王者奉天行道,則曷不以建極二字,爲去朋黨之本,而從古朋黨之禍人國家,亦何限哉?遠而漢之黨錮,唐之牛·李,近而宋皇明之事,可知耳。噫,居九五之位,據盤石之勢,不能防之於涓滴,終至於雲翻波蕩,桑海變遷,臣每覽前史,極目而傷心,如遊於阿房,柏梁之遺墟,而不禁弔古之淚也。夫其時君世主,苟能知五皇極之義,建以爲不易之準則,定以爲一代之規模,則偏黨何由而作,亂亡何由而至乎?自箕子東而後千百載,惟我先大王得之,爲東方億萬年無疆之福,於休盛哉。今欲知先大王一副當規模,則不過曰建極二字也。自有洪範之道,得之者箕子也,傳之者武王也。以建極而成平蕩之治者,惟先大王行之,三聖之心,其揆一也。噫,我朝黨比之禍,吁,亦憯矣。可否之變而爲角勝,角勝之變而爲傾奪,傾奪之變而爲殺戮,畢竟之禍,至於滔天,國之不亡,其亦幸矣。天佑東方,幸賴先大王得不傳之統於箕子,爲五十年蕩蕩平平之治,駭浪怒濤,利戈長戟,自然消磨於範圍橐籥之中,惟其仁愛之意,藹然行乎其間,未嘗有一物之不遂,一人之受傷,伊誰之力也,伊誰之功也?是以陰功玄化,肸蠁洋溢,而天乃錫之以悠久之壽,靈長之籙,洪範所謂斂時五福者,其應不忒,如執左契,臣以歎息痛恨於往牒者,反以觀吾先大王盛德至善,未嘗不歡欣蹈舞也。今我殿下承付托之重,膺心法之傳,踐其位行其事,四載之間,治法政模,可以明紹乎家法,堂搆乎先業者,無所不至,而建中之化,亦將復覩於今日矣。臣誠疎野,聞見不到,不敢知今日朝象,果已寅協,而無甲乙之分乎?廟堂夙夜之賢,果能忘私而循公乎?握銓柄之臣,果皆不以藩籬自狹,而有惟才是用之心乎?於是數者,寂然未有聞焉,則臣恐今日廷臣,不能追先朝幾十年至誠苦心之政,以報之於殿下,而殿下範世陶俗之治,將不免閼而不行也。夫聖人默運之化,如天道之潛周,造化之迹,雖不可見,規模之大,宜有素定,而殿下亦未嘗赫然奮發,渙然洞諭,使在廷諸臣,咸知聖意之必在於建極,而徒以朝象之未協,至治之未臻,爲宵旰之憂,殿下之規模,固未有定,則一年二年,治不傒志,理之所不免也。先儒有言曰,精神一到,何事不成?伏願殿下,盡繼述之道,恢遠大之計,使建極之致,有以接三聖之淵源,則斂福錫福,爲祈天永命之本,惟殿下念之哉。嗚呼,我殿下,有大君宗子之責于天,天以是八方生民,付之殿下,雖一物不得其所,生物之心,幾乎暫息,彼顚連無告者,殿下雖居深宮之中,哀矜惻怛之念,未嘗不在於祈寒暑雨,博施濟衆,猶或病諸,而方寸之間,物物皆得。去歲大無,民免溝壑,則聖人之心,所周者亦廣矣。噫,今日之名係朝籍者,孰不在於殿下生物之心?而惟其地處有分數,任使有疎近,此亦必然之勢也。然而國家用人之法,隨才任用,不可以官職,爲布澤施惠之資,則亦不可以按籍考簿,魚貫雁行,徒事乎疏滯振淹,而爲屑屑之政而已也。夫人才之不及古,古今風氣爾殊也,以爲全然無才則不可,殿下爲大廈則大木斯至矣,備法駕則駿乘斯至矣。豈獨於人才,杳然而不可得也?夫莫難於人才,莫難於用人,莫難於知人,知人非試之則不可,試之非用之則不可,試而用之,然後可知其才不才,才非難得,不用故不知耳。我朝官方,重內輕外,分爲三岐,而有文蔭武之別,內而淸要,屬之於文,外而守令,蔭武居多,文通武南,古無定規。挽近以來,武專屬武,蔭專屬蔭,蓋雄州腴邑,專歸於蔭武。今夫朝廷之上,用以重內者,亦幾何哉?餘皆浮沈冗散,乾沒牖下,內而不能列於淸顯之職,外而不能薄試於米鹽之簿,稍欲自好者,甘心窮餓,恥於自衒,不然則落拓邅迍,無所歸屬,雖有才猷之可用者,亦老死而已。雖以殿下則哲之明,當銓者有鑑衡之神,初不試可,甄拔人才,臣未敢之信然也。況古之用人,多由吏治,漢相皆由郡守,宋相須歷州郡,則由吏治而致大用者,豈無名碩之可觀乎?噫,未必無其才,而不得試,非需才之道,淹滯不振,鬱而莫洩,又非聖人同物之澤,而窮廬悲歎,其可矜憐,亦何異於無告之民哉?臣謂合有變通,使需用疏通之政,竝行而不廢也宜矣。夫升庠本爲課士,而近年以來,便作奔競之場,其所養得,不過爭奪躁進之習,未見漸磨將進之效也。爲主司者,眩於取舍,動於囂競,解額未完,分排先主,則等第高下,不以文而以其人,轉成一世之謬例,而況纔免丱角,奔走於爭名之場,猜厭之心,先入爲主,浮華之習,見聞漸狃,壞人誤俗,此非細故也。或以爲,革罷發解之階,只存勸課之規,此則過於憂歎之論也。臣謂另飭師儒之長,克恢公道,務鎭浮俗,俾無科擧累人之歎,幸甚。省疏具悉。目今急務,無出於破淫朋振人才嚴科場,而爾能如是敷奏,近日含默之時,所不聞者,心庸嘉之,欲爲需用之資,爾其勿辭,從速察職。
副摠管徐有寧疏曰,伏以,臣頃上祈免之章,見阻喉院,虛縻難安之銜,悚蹙冞切。乃者魚錫定疏出,而醜辱浪藉,蹈藉無餘,臣誠痛惋之極,益不能自定。噫,其前後疏供,惟事虛捏,全無論脊,臣安得以其言之不足比數,而獨無一言之卞乎?嗚呼,有龜之罪,上通于天,神人共憤,臣持發奸贓於六十年旣骨之復者,實非得已而言之也。誠以其罄竹難書之罪,無人敢道,天下後世,將謂天下之廷,無一人少知沐浴之義者,臣爲是之懼,略有論兪,此其義理之所不容已者也。其子之心,雖甚痛迫,惟當含忍縮伏,以俟一世之公議,今乃胡叫亂嚷,恣意噴薄,反詈罔極,其癡獃蠢駁,雖不足責,亦可謂無忌憚之甚矣。臣頃見其自鳴之供,事實全然差爽,言語都歸謊亂,臣非不欲痛卞實狀,悉破奸窩,而如渠蒙騃之言,固不欲上下呶呶。且伏承前後飭敎截嚴,故臣不敢一事累章,仰煩天聽,不免呑舌而泯默,彼乃吐氣肆口,若以臣爲無言可卞者,此莫非臣巽軟容忍,有以致之,於渠亦何誅哉?惟是渠供所謂聞宦妾之謀害儲君,因駱粥便,先自上書於東宮云者,已是其父之斷案。假如其言,渠父以肺腑用事之臣,聞此春宮危迫之變,自春宮末由懲治之勢,宜無不知之理,而渠乃不卽沬血請對於兩殿,只自因便上書於春宮者,此豈人臣實心討逆之義乎?以此而欲以伸辨其父者,適所以證成其罪,則如此無腸之人,爽實之言,何足與較辨,而至於受符日所懷之自綻奸情,辭勳時一箚之不掩凶肚,難以聖明之淵鑑,猶有所未燭於巧密之態,包藏之心也。蓋此賊藏形匿跡,潛煽禍機,外若自貳於凶黨,內實暗爲其窩窟,渠雖謂密地隱跡,神鬼莫測,而十手之指,已隨其後矣。雖以此言之,鏡疏之上,渠實先知,而預構所懷,半夜請對,旋有所懷書入之命,遂以文字塗人耳目,眞所謂以鎌遮眼之計,掩耳偸鈴之手,人孰不知,天其可欺乎?賊鏡之請勘元勳也,證以三錫,稱其密贊,惟恐勳名之不歸於有龜,繼又有普昱之疏,如執在契,其綢繆爛熳之跡,無微不著,則渠雖有三尺之喙,安得以自明耶?若使渠父,果無預知之事,則賊鏡何爲而推以盟壇之上券,妖昱何爲而發其慨歎之凶言乎?且此獄之關係如何也?乃是害聖躬危宗社之所腦也。渠苟有一分人臣之心,則辭勳之疏,固當先言誣獄之危逼聖躬,以明群凶之罪,渠之辭勳與否,卽屬餘事,今其所言,不過渠無功可勘,單勳乖體之辭,曾無一言半辭,及於本事之關係凶逆,其心所在,可謂路人所知,尙可以此而恕其跡而僨其罪乎?噫,其奸謀巧計,雖不能掩當世之耳目,猶能以欺聖聰於過境,其遺醜餘孼,將以藉口而自號於人臣,於此不能無憾於日月之明也。至若臣家之作僚與否,無關其罪之加減,渠父之罪惡,實一國之所共讎,非臣一家之私怨,臣之一疏,誠欲爲先王討亂賊耳,曷嘗以私讎而言之哉?使渠無罪,則臣安得以私怨言之也?苟其罪關宗社,則亦安得以避私嫌而不言哉?臣家之前此作僚,抑有區區之見,以大體言之,則凡關係辛丑之事者,孰非國家之讎,而第旣出身當世,則嫌路亦難以太廣,苟非當着於私家者,亦不得一例回避,臣家之從前處義,懇有斟僅,以故臣家之渠,亦用此例,果不無一時作僚之事,今則臣旣以大義之所在,歷論其父之罪惡,夫斥其父而與其子作僚,周旋非義之所安,況渠旣緣臣而不卽出肅,則臣何可獨夫行公乎?顧此見職之不敢肅命,實非臣故非讎嫌,只以渠必欲避臣,故臣亦不得不避之也。此其疏前疏後,事勢不同,而其可避之義,實在渠而不在臣也。然自今視之,則臣之從前作僚,始覺不嚴於法義之秉,而我聖上所當之敎,臣當受而爲罪,亦何敢辭其責乎?臣始不欲竭言至再,而今因渠之有言,不得不復理前說,瀆擾之罪,亦有所不敢避也。矧今渠已得禠是職,則一遞一仍,尤無是理。伏乞聖慈,俯察微諒,刋臣職名,仍勘臣罪,以靖私義,以肅朝綱,不勝幸甚。批答在傳敎。
己亥十二月二十日,兼春秋朴行淳。義禁府啓目,兵曹正郞柳誼軍色圖遞罪,議處何如?啓。傳曰,政府古風,三百年流來之規是隱,則柳誼雖是曾經玉堂之文官是乃,卽不過該曹之一郞官是遣,況旀勝於兵郞之吏郞,猶參蓮堂坐起,至有僕正高山之說,傳以爲美談,則當初不進,已極妄率,此等細事,又煩上聽,此亦紀綱所在,勿論檢詳所爲之當否,朝廷當以紀綱論,柳誼此供辭勿施,從重勘處爲良如敎。
義禁府啓目,因忠淸監司李秉鼎啓本,鴻山前縣監洪文浩不能顧恤流丐罪,刑推得情何如?啓。傳曰,供辭與道啓,各有相左,未知誰執其咎,此事關係人命,亦是不忍人之甚者,自本府更爲出意見,以爲覈實稟處之道爲良如敎。
義禁府啓目,向前金光國,莫重御藥,不爲經稟,照律何如?啓。傳曰,依允。
義禁府啓目,向前兪漢寬,以替番日字漫漶罪,照律何如?啓。傳曰,依允。
義禁府啓目,向前金相丁,莫重齋直,不待面看罪,照律何如?啓。傳曰,依允。
刑曹啓目,殺獄罪人李千奉,嚴刑得情何如?啓。傳曰,更加嚴刑,期於得情爲良如敎。
刑曹啓目,僞寶罪人朴,嚴刑得情何如?啓。傳曰,更加嚴刑,期於得情爲良如敎。
刑曹啓目,僞寶罪人金奉鎭,嚴刑輪情何如?啓。傳曰,更加嚴刑,期於得情爲良如敎。
刑曹啓目,僞帖罪人金龍河,加刑輪款何如?啓。傳曰,更加嚴刑,期於得情爲良如敎。
己亥十二月二十日午時,上御誠正閣。該房承旨入侍,左副承旨同爲入侍時,行都承旨鄭民始,左副承旨李在學,假注書徐鼎修,記事官金健修·鄭東浚,以次進伏訖。上曰,惠慶宮進服人蔘粟米飮,自今日停止。出榻敎以副摠管徐有寧上疏,命書傳敎曰,予則生晩,聞寡往蹟,只憑國乘而知之,已故之人心內之事,何由而知之?旣不能知之,則又焉用答爲?此上疏給之。又命書傳敎曰,徐有寧苟有此意,凡叨言地者,前後幾遭,何不一陳於先王之前,而今乃一疏再疏,斷斷爲說,有寧之意,或者以爲,予則不以先王五十年平蕩之化,爲紹述而然乎?否則不過畏罪於先朝,嘗試於今日也。嗚呼,天聖以前事,使群臣勿言於慶曆以後,仁皇盛節,史至今稱之,予雖不肖,不克闡揚晠烈,而豈意先朝已定之案,復鬧於六十年之後乎?此不明示好惡,予無以藉手爲治,副摠管徐有寧,宣川府使除授,使之當日辭朝,以寓斥外之意,凡今在廷之臣,至於討逆,每有古今公私之別,不免緩急失序,良可寒心也。又命書傳敎曰,宣川時任府使,遞付京職,命在學讀奏公事。上曰,徐有寧事,極可怪也。六十年久遠之事,今忽提起,作此惹鬧之端,此則不可不嚴處,然後可以鎭世道矣。民始曰,到今追說,亦甚怪矣。命退,諸臣以次退出。
己亥十二月二十日未時,上御誠正閣。禮房承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上曰,在前檢詳舍人古風時,兵曹內外入直郞廳及二軍色郞廳,亦爲進來參謁,有前例乎?知入。賤臣承命出問後還奏曰,入直郞廳及二軍色郞廳,亦有古風之例,而內司入直官,則檢詳入闕時參謁云矣。上曰,曾聞先朝,宋翼洙以舍人,古風時拒逆,至於被罪云。其時日記,令政院考出,可也。命書兵曹正郞柳誼供辭判付訖。命書傳敎曰,二軍色雖無柳誼,豈乏可爲之人乎?此等瑣屑之事,登聞極爲妄率,爲先汰去,今當歲末,勘簿時急,該色郞廳,卽爲差下,從速磨勘事,分付兵曹。上曰,右副承旨入侍。右副承旨李世奭進伏。命讀奏公事訖。上曰,孝烈狀啓回啓,令次堂擧行。出榻敎命退,諸臣以次退出。
上在昌德宮。停常參·經筵。
李世奭啓曰,大司憲李普行牌不進,執義兪彦鏶,掌令金鍾厚在外,尹弼秉,持平許霮牌不進,李穦在外,今日以監察茶時之意,敢啓。傳曰,知道。
又啓曰,合辭方張之時,兩司無詣臺之員,事甚未安,除在外·習儀進去·陳疏入啓外,呈告人員,竝卽牌招,何如?傳曰,允。
傳于李世奭曰,史官一員,宣傳官一員待命,騎馬二匹立之。
傳于徐有防曰,禮房承旨入侍。
傳于李在學曰,前江界府使明日來待。
傳于金尙集曰,左副承旨入侍。
以大司諫林得浩,掌令尹弼秉,持平許霮牌不進罷職傳旨,傳于金尙集曰,只推。
李在學,以兵曹言啓曰,卽伏見慶尙左水使曹學臣今秋冬等褒貶啓本,則西平萬戶張泳,以積弊之鎭,固難痛革爲目,則宜置下考,而置諸中考,致勤點下,殊無嚴明殿最之意,該帥臣,旣自政院察推,勿論張泳,以下考施行,何如?傳曰,允。
又以兵曹言啓曰,慶熙宮衛將朴大根,受由在外,過限未上來,依例改差,何如?傳曰,允。
金尙集,以義禁府言啓曰,時囚罪人兪漢寬,杖八十收贖,奪告身三等照律草記批旨內,如有功議減等事,命下矣。兪漢寬四代祖㯙寧國功臣云,減一等,杖七十收贖,奪告身二等之意,敢啓。傳曰,知道。
又以刑曹言啓曰,武藝別監左番行首爲先出付事,口傳下敎矣。左番行首別監黃壽海爲先嚴囚之意,敢啓。傳曰,知道。所坐不至甚重,故有科治之敎矣。轉相誤傳曰,以出付嚴囚,非本意也,且當極寒,分揀放送。
又以刑曹言啓曰,武藝別監左番行首黃壽海分揀放送事,命下矣。依傳敎,武藝別監黃壽海,卽爲放送之意,敢啓。傳曰,知道。
正言宋民載疏曰,伏以,臣姿本魯下,識又譾劣,淸朝耳目之任,豈有堪承之望,而數月之間,再入臺地,未有一言之自效,只傳三司之故紙,循省慙恧,如無所容,然而方當聖上勵精之會,猶以筋力奔走爲恭,雖乏古人補闕之才,唯以出入禁闥爲榮,遂乃有除輒膺,不敢爲逡巡辭巽之計矣。此際臣之老父,有事先壟,往留長湍丙舍,客寓齟齬,觸冒風寒,素患痰癖,乘時間發,咳喘交劇,嘔泄竝作,食飮專却,轉側須人,急脚委至,促臣來時,臣自聞此報,方寸煎灼,按住不得,玆敢忙投短章,徑尋鄕路。伏乞聖慈,俯賜矜諒,削臣所帶之職,以安微分,治臣擅行之罪,以肅朝綱,千萬至祝。省疏具悉。爾其勿辭,救護父病。
己亥十二月二十一日申時,上御誠正閣。左副承旨入侍時,左副承旨李在學,假注書徐鼎修,記事官金健修·鄭東浚,以次進伏訖。上命書傳敎曰,觀此慶尙監司褒貶啓本,在家別將前府使鄭冑新,置之上考,而冑新雖是本道人,方以局別將在京,則未知京鄕各有一冑新乎?此則不然,前任府使者,只有一冑新,一考之目,訓局旣書上等,嶺營又書上等,設有此等謬例,決非嚴明殿最之意。然姑不處分,以此意分付該曹,査實論理稟處。上曰,禮房承旨入侍。右承旨徐有防進伏。上命有防等讀奏公事,又書義禁府啓目判付訖。命退,諸臣以次退出。
上在昌德宮。停常參·經筵。
大司憲李普行呈辭,執義兪彦鏶,掌令金鍾厚在外,尹弼秉,持平許霮呈辭,李穦在外,以今日監察茶時之意,敢啓。傳曰,知道,
傳于鄭民始曰,都承旨入侍,
李在學啓曰,禁衛營從事官來言,今日本營軍兵日次私習云矣,敢啓。傳曰,停,
又啓曰,御營廳從事官來言,今日本廳軍兵日次私習云矣,敢啓。傳曰,知道,
傳于徐有防曰,召對爲之,前江界府使同爲入侍。
李在學啓曰,今十二月二十日文臣朔試射時,成均館典籍丁俔祖呼不,依定式禁推傳旨捧入之意,敢啓。傳曰,知道。
傳于李世奭曰,禮房承旨入侍。
徐有防啓曰,奉敎徐龍輔,旣不省記於奎章閣,則所當入直於藝文館,而不卽入來,兼史替直,已至信宿,事體所在,極爲未安,從重推考,卽爲牌招,何如?傳曰,允。
李在學啓曰,兵曹正郞趙時偉相避狀,移送吏曹,已至多日,而監軍單子中,連不懸注,至於受點後,始爲付標以入者,極爲矇然。該曹前後入直堂上,竝推考,臣亦有不察之失,惶恐待罪,而趙時偉則謂以成名已遞,不爲受牌,監軍體重,時限已迫,何以爲之?敢稟。傳曰,知道。
徐有防,以弘文館言啓曰,因前副修撰柳孟養上疏,請改贈判書金雲澤·洪啓迪諡號,有下本館稟處之命矣。惟此兩臣,俱以殉國之誠,死於王事,而今番特命賜諡,寔出於奬忠之盛意,則諡號之不加忠字,有拂公議,誠如言者所陳,且臣等取考本館議諡故例,則從前改諡於已下批之後者,非止一二,或有一人之諡,至於再改三改,今此兩臣諡號,亦命追改,似合事宜,伏惟上裁,敢稟。傳曰,知道。
又以禮曹言啓曰,卽接宣陵參奉所報,則今月二十四日本陵忌辰祭享時,兩官當爲備員參祀,而直長有闕未差云。莫重祭享,兩官不可不備,直長有闕代,卽令該曹口傳差出,以爲備員將事之地,何如?傳曰,允。
吏曹口傳政事,以金載久爲宣陵直長。
徐有防,以宗簿寺官員,以提調意啓曰,璿源譜略開刊印出,旣已粧䌙矣。進上日字,令日官推擇,則今月二十四日爲吉云。以此日本寺堂上·郞廳·校正官,具儀仗鼓吹,陪進仁政殿,與承旨請承傳色捧入,國朝御牒八高祖圖,王妃世譜,亦爲正書矣。一體陪進,御覽還下後,以爲鱗次奉安于五處璿閣,而奎章閣奉安一節,依丁酉年下敎定式,令本閣稟旨擧行,何如?傳曰,允。
己亥十二月二十二日午時,上御誠正閣。都承旨入侍時,行都承旨鄭民始,假注書徐鼎修,記事官金健修·鄭東浚,以次進伏訖。民始曰,日間聖體,若何?上曰,一樣矣。上命民始讀奏公事。上曰,惠廳事,近則有就緖之道乎?民始曰,頃日筵中,亦以此仰達,而目下第一可悶者,均役廳米儲一空,此後若不幸而有水旱等災,則實爲罔措矣。上曰,若無米儲,則雖有錢貨,將焉用之乎?民始曰,然矣。命退,諸臣以次退出。
己亥十二月二十二日未時,上御誠正閣。召對入侍,前江界府使同爲入侍時,參贊官李亨逵,侍讀官沈煥之,檢討官李敬一,假注書徐鼎修,記事官金健修·鄭東浚,前江界府使趙圭鎭,以次進伏訖。煥之進讀陸宣公奏議,自戌卒加於往時,止侵軼之患。上曰,下番讀之。敬一讀自夫將貴專謀,止此之謂也。煥之曰,此篇文義,別無可以逐段陳達者,而以此書中所論唐之時弊觀之,比後世洽有相同處,陸贄奏議,亦多可以施之於今,而切當時務者大,而將相之得失小,而節目間事,無不詳備而切實,此等處必推類而省覽焉。敬一曰,唐之第一痼弊,乃宦侍監軍也。陸贄必深知其弊,而猶不敢直說而痛陳者,蓋德宗無來諫之德而然矣。若使陸贄展布其所蘊,而德宗亦言聽計從,則唐室必有中興之美矣。此等處亦可爲後世監戒處也。上曰,參贊官陳文義,可也。亨逵曰,以此段文義觀之,軍食之乏絶,亦由於不善節制之致,此亦爲監戒之資矣。上曰,下番所達,是矣。唐時九節度之敗,亦由於監軍之弊也。其時將帥,足可謂得人,而旣仰監軍之節制,又稟朝廷之命令,軍務應變之事,在於呼吸之頃,而攻戰進退之機,定於千里之外,且節制非人,軍心不一,如此而安得免僨敗乎?大抵天下無不可之時,若論其時事勢,則何以爲之,然後可以撥亂而興衰乎?煥之曰,以德宗之時言之,若委任陸贄,則必有效矣。上曰,唐末藩鎭之弊,已無可言矣,宋監于玆,至於杯酒釋兵,一朝削平,而中葉以後,衰弱不振之弊,反有甚於唐末藩鎭之害,然則可謂存亦有弊削亦有弊,折其損益沿革之方,有不得其宜而然耶?煥之曰,宋之削平藩鎭,非不爲得計,而立國規模,本極寬厚,而少振刷底意,故終至於委微不振之境矣。上曰,唐·宋之治,固無足爲後世柯則,而若以彼勝於此論之,則唐·宋之中,何代爲盛乎?煥之曰,以宋之中葉以上言之,則相如韓·魏,將如曺彬,學問有程·朱之道德,文章有歐·蘇之才華,則亦可謂盛矣。上命玉堂先退。煥之曰,國綱之振肅,世敎之休明,亶係於闡義理而嚴懲討也。我聖上自嗣服之初,深知出治之本,莫過乎是,凡在忠逆是非之際,無不辨而明之,闢而廓之,亂本凶窩,次第鋤破,庶致一淸之休矣,夫何近日以來,三司所請,雖天下倫常之大關,而只以不允二字,爲紙上之例批,由是而人心狃安,朝象恬嬉,討逆之論,或詳於古而忽於今,鋤黨之政,或察於細而遺其大,臣竊爲之慨歎也。至若前府使李聖模者,卽啓能之私狎也。身事能賊,有若家人,凡厥飮食之費,器物之用,靡不極意供給,而其官職之內外踐歷,皆由能賊之所卵育吹噓,而矧乎成川乃關西之名郡,從古以蔭吏爲是郡者甚稀闊,而聖模得爲之者,乃因伊時銓官,受能賊之指揮故也。推此一事,亦莫掩其親昵能賊之狀也。如此凶賊之餘類,不可以其官品之稍卑而置之,臣謂前府使李聖模,令該府亟施屏裔之典,可也。上曰,漏網之魚,不可盡察,猶屬風聞,有難輕許,欲於後日次對,問于大臣也。出擧條上曰,前江界府使進前。圭鎭進伏。上曰,江界弊瘼,何如?圭鎭曰,江民蔘弊,實爲痼弊,而至於稅蔘,與例貿需用之處,事體莫重,固難容議於減革,而此外每每卜定別貿蔘,旣與稅蔘例貿有間,日後卜定之時,若蒙除減或移定,使之專力於應納兩色蔘,而今年未收別貿條三斤零,亦爲一體徐減,則民有息肩之道矣。上曰,以此出擧條,後日次對稟處,可也。出擧條上曰,此外又有何弊乎?圭鎭曰,還穀亦是大弊,而吏逋至於數三萬石,故此則僅已收殺矣。命退,諸臣以次退出。
上在昌德宮。停常參·經筵。
徐有防啓曰,吏曹參判李義翊,除拜後過三日不爲出肅,依定式推考警責,仍卽牌招察任,何如?傳曰,允。
李世奭啓曰,司諫李一曾,昨日謂有親病,投章經歸,而原疏以停朝市不得捧入矣。今日諸臺進不進,懸以在外,此雖與無端下鄕有異,揆以事體,不可無警,推考警責,何如?傳曰,允。
又啓曰,大司憲李普行呈辭,執義兪彦鏶,掌令金鍾厚在外,尹弼秉呈辭,持平許霮呈辭,李穦在外,以今日監察茶時之意,敢啓。傳曰,知道。
李在學,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于鄭民始曰,都承旨入侍。
李世奭啓曰,禁衛營從事官來言,今日本營軍兵日次私習云矣,敢啓。傳曰,知道。
又啓曰,御營廳從事官來言,今日本廳軍兵日次私習云矣,敢啓。傳曰,知道。
傳于李亨逵曰,禮房承旨入侍。
徐有防啓曰,今此春帖字製述人中,時無職名人員,令該曹口傳付軍職,何如?傳曰,允。
兵曹口傳政事,副司果金翊休·韓光近·金履禧單付。
徐有防啓曰,明日翰林召試爲之事,命下矣。領·監事·春秋館堂上·館閣堂上,待明朝牌招,何如?傳曰,允。
又啓曰,春帖子製述人,旣已抄啓矣。大提學徐命膺,待明朝牌招,以爲出韻科次之地,何如?傳曰,允。
徐有防,以奎章閣言啓曰,因宗簿寺草記,璿源譜略,今月二十四日御覽還下後,奎章閣奉安一節,依丁酉年下敎定式,令本閣稟旨擧行事,允下矣。奉安日子,令日官推擇,則今月二十五日午時,二十六日午時,二十七日巳時爲吉云。以何日擧行乎?敢稟。傳曰,以二十五日擧行。
傳于李亨逵曰,侍衛軍兵毛具。
備忘記,禮判請由歸覲,勢難及期上來,莫重大祭,不可無禮儀使,禮曹判書金鍾秀,本職今姑許遞,政官卽爲牌招,開政差出,使之入參誓戒。
有政。吏批,判書李重祜進,參判李義翊未肅拜,參議金夏材進,右承旨徐有防進。以李衍祥爲禮曹判書,金華鎭爲知春秋。
兵批,兼判書具允鈺進,參判趙時俊病,參議李養鼎入直進,參知金勉柱受由在外,同副承旨金尙集進。以權噵爲知中樞府事,尹坊爲副摠管,金鍾秀副司直單付。
己亥十二月二十三日午時,上御誠正閣。都承旨入侍時,行都承旨鄭民始,假注書徐鼎修,記事官金健修·鄭東浚,以次進伏訖。上命書傳敎曰,翰林召試明日爲之。上曰,明日召試時,殿座處所,以誠正閣爲之。出榻敎上曰,右承旨入侍。右承旨徐有防進伏。命讀奏公事訖。命退,諸臣以次退出。
上在昌德宮。停常參·經筵。
辰時,有霧氣。
親臨受誓戒罷後,政院·玉堂·藥房口傳問安。答曰,知道。
李世奭啓曰,大司憲李普行牌不進,執義兪彦鏶,掌令金鍾厚在外,尹弼秉牌不進,持平許霮牌不進,李穦在外,以今日監察茶時之意,敢啓。傳曰,知道。
徐有防啓曰,大提學徐命膺牌不進推考傳旨,今方捧入,而春帖子出韻科次,期限已迫,更卽牌招,何如?傳曰,允。
又啓曰,宗簿提調蔡濟恭有稟達事,來詣請對矣。傳曰,入侍。
傳于徐有防曰,違牌春秋館堂上,更爲牌招。
傳于李世奭曰,禮房承旨入侍。
李在學,以訓鍊都監言啓曰,年終放砲習放,明日洗馬臺爲之之意,敢啓。傳曰,知道。
己亥十二月二十四日辰時,上御誠正閣。宗簿提調入侍時,宗簿提調蔡濟恭,右副承旨李世奭,假注書李錫夏,記事官金健修·鄭東浚,以次進伏訖。上命濟恭進前。濟恭曰,譜略之役,今旣畢矣,而日字爲吉,方欲待開門進上矣。臣更閱之,有起疑處,不可不稟定矣。御容書下,旣是承旨書本,似無誤處,故依書本爲之,而十一本奉安,無璿源殿三字,此甚可訝,故敢此稟達矣。上曰,當初書下者,書以自泰寧殿,移奉璿源殿可矣,而未及分付矣。蓋彼闕泰寧,卽此闕璿源,而當有移奉二字矣。有若萬寧殿御容,移奉於長寧殿,今亦依長寧殿,移奉小註例爲之則好矣。濟恭曰,今四本書,以移奉泰寧殿,而無璿源二字,當改之矣。上曰,改以某本,自泰寧移奉璿源云云,可也。上曰,刊本有持來者乎?濟恭曰,有持來者矣。仍披見後仰奏曰,刊本只書以御容十一本,奉安于慶熙宮·泰寧殿矣。小臣則初不知泰寧·璿源之間,故有疑端矣。上曰,此刊本果誤矣。卿之請稟,果善思矣。改以奉安于昌德宮璿源殿,可也。命濟恭先退。上曰,注書出去,館閣堂上去就,知入,可也。賤臣承命出問後,還奏曰,監春秋洪樂純,知春秋鄭光漢·金華鎭入來云矣。上命退,諸臣以次退出。
己亥十二月二十四日辰時,上御誠正閣。翰林召試入侍時,行都承旨鄭民始,左承旨李亨逵,右承旨徐有防,左副承旨李在學,右副承旨李世奭,同副承旨金尙集,假注書李錫夏,事變假注書安筞,記事官金健修·鄭東浚,以次進伏訖。上曰,贊儀立於中階,儀節擧行,可也。贊儀引試官及擧子行禮訖。監春秋洪樂純,知春秋鄭光漢·金華鎭,對讀官沈煥之·李敬一,以次進伏訖。樂純曰,日氣甚寒,聖體,若何?上曰,一樣矣。樂純曰,王大妃殿氣候,若何?上曰,一樣矣。樂純曰,惠慶宮氣候,若何?上曰,一樣矣。樂純曰,領相欲入來矣。卒得疝癨之症,未果云矣。上曰,對讀官捧進懸題紙,可也。煥之持題紙進前。上命書詔題曰,百僚上封事,不得言聖。上曰,此題,何如?樂純曰,題則極好矣。懸題後,上曰,陪入書吏入之事,分付,可也。賤臣承命出來,分付後還入。上曰,試官退出,捧券時入來,可也。樂純等退出。上曰,大提學徐命膺,更爲牌招。出榻敎民始曰,尙衣院,有書吏庫直,無省記入宿之例,此不可不釐正者,此後則入之於省記中宜矣。上曰,唯。闕內他各司,應有如此之例,一體釐正事,分付,可也。上入閾內下敎曰,侍衛諸臣皆退出,殿座後更爲入來,可也。侍衛俱退。上命藥房提調具允鈺,醫官二人卽令待令,仍命民始進前。上曰,醫官催促入來,可也。筞承命出來,醫官吳道炯,召入進前。上曰,汝聞王大妃殿有患候乎?道炯曰,未及承聞矣。上曰,氣息噎噫之候,四末戰掉之症,近來苦劇,食飮不得呑咽,蓋入秋以來,諸症有難形容,而近來則宿患又添一日,進御未滿一匙,膈間凝結,有時熱熾,腹中不平,四支麻木,瘦瘠太甚,用何藥則爲好耶?道炯曰,濕痰本多之中,卽今諸症,專由津氣之不足,四末屬脾胃,麻木之症,亦由津液不足,痰候熾,盛之致,若欲潤肺,則莫若益加水刺矣。上曰,近來連用竹瀝矣。道炯曰,竹瀝不過潤痰之資,粟米飮調用竹瀝,而加入橘皮則好矣。上曰,若入橘皮則味辛矣。道炯曰,味辛則代入茯苓,似好矣。上曰,凡係五官,一有感觸,則其症復發,寢睡亦不平矣。粟米飮,加入附子,何如?民始曰,若入附子,則便是湯劑,似不如單用粟米飮矣。上曰,粟米飮,當用幾錢重人蔘乎?道炯曰,先用三錢重,而次次用五錢重,無妨矣。上曰,雖三錢重,濃煎用之則好矣。王大妃殿進御三錢重人蔘粟米飮,自今日煎入事。出榻敎仍命道炯退出。上曰,大提學牌去來,知入,可也。賤臣承命出問後,還奏曰,違牌云矣。上命書傳敎曰,如是違牌,極涉寒心。大提學徐命膺,從重推考,更卽牌招。上曰,若有先呈者,收券官召入,然後收券,可也。賤臣承命出來,收券官召入,收券訖。上曰,大臣以下召入,可也。賤臣承命出來,樂純等召入進前。上曰,時刻甚急,而呈券擧皆神速,甚難矣。仍命讀試券,煥之讀一天文二天文皆別置,至三天文。上曰,文則稍勝,而第二句違廉,可惜矣。書違字,可也。至四天,樂純曰,此作亦可謂稍佳矣。樂純曰,然矣。而兩處有礙眼句語,當落榜矣。上曰,當選幾人乎?樂純曰,選二人則,何如?上曰,好矣。樂純曰,一天文,勝於二天文,當書三下等居魁,而二天文則當居三下第二矣。上曰,唯。樂純以次書等後,有防坼封奏曰,景慕宮直長臣金載瓚,永祐園別檢臣李集斗也。上曰,落榜者,亦爲坼封,可也。有防坼封奏曰,權知承文院副正字臣徐鼎修,孝陵別檢臣李宗燮也。上曰,徐鼎修之文善作,而違廉見落,可惜矣。樂純曰,文則可謂第一,而以違廉落榜,誠極歎惜矣。民始曰,文之得體,諸作之最矣。而以違見屈,深可惜矣。上曰,廳注旣已見落於召試,分付入侍,可也。賤臣承命出來,假注書徐鼎修召入進前。上曰,文則善作,而違廉見屈者,無乃有數存焉耶?仍命樂純等先退,贊儀呼禮畢。諸臣,以次退出。
己亥十二月二十四日申時,上御誠正閣。禮房承旨入侍時,右承旨徐有防,假注書徐鼎修,記事官金健修·鄭東浚,以次進伏訖。上命書傳敎曰,翰林被選人金載瓚,令該曹口傳付職,以奉敎徐龍輔牌不進罷職傳旨。命書傳敎曰,補外與罷削大異。且父在職而子不供職,可謂無義之甚,只推。卽爲牌招入直,本館新除翰林,亦爲牌招,一體入直。命退,諸臣以次退出。
己亥十二月二十四日四更一點,上詣仁政殿。親臨受誓戒入侍時,行都承旨鄭民始,左承旨李亨逵,右承旨徐有防,左副承旨李在學,右副承旨李世奭,同副承旨金尙集,假注書李錫夏·徐鼎修,記事官金健修·鄭東浚,以次侍立訖。上具遠遊冠·絳紗袍,乘輿出仁和門,至仁政殿月臺,降輿就板位。宗親·文武百官及享官·諸執事,以次入就位,行四拜禮。吏曹判書李重祜,漢城判尹鄭尙淳,陞階就讀誓文位,西向立,重祜展讀誓文訖。重祜·尙淳降階各就位。宗親·文武百官·享官,諸執事在位,皆四拜。禮畢。上乘輿,入仁和門,還內。諸臣以次退出。
上在昌德宮。停常參·經筵。
朴祐源啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
李在學啓曰,大提學徐命膺牌不進推考傳旨,今方捧入,而春帖子出韻科次,期限已迫,而昨旣連違召命,今又不卽承膺,事甚未安。更卽牌招,何如?傳曰,允。
朴祐源啓曰,禁衛營從事官來言,今日本營軍兵日次,私習云矣。敢啓。傳曰,知道。
又啓曰,御營廳從事官來言,今日本廳軍兵日次,私習云矣。敢啓。傳曰,知道。
傳于金尙集曰,政廳承旨,入侍。
以賓廳頉稟,傳于李在學曰,再明日,來會。
金文淳,以吏曹言啓曰,今日都目大政,堂上不可不備,而新除授參判李義翊未肅拜,令政院卽爲牌招,以爲同參之地,何如?傳曰,允。
鄭民始,以吏曹言啓曰,今日本曹開坼坐起時,考見諸道褒貶啓本,則高城郡守李復永,以杖或傷濫爲目,則宜置中考,而置諸上考,致勤點下。交河郡守權聖應,以久賊宜詗,報營何遲爲目,則宜置下考,而置諸中考。扶餘縣監申大權,以殘邑悶遞,生手宜恕爲目,則宜置中考,而置諸上考,殊無嚴明殿最之意。三道道臣,推考警責,交河郡守權聖應,依例罷黜。高城郡守李復永,扶餘縣監申大權,竝中考施行,何如?傳曰,允。
金尙集啓曰,大提學徐命膺再牌不進推考傳旨,今方捧入,而日事違召,終不膺命,其在事體,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于金尙集曰,吏曹正郞望,先爲擬入。
傳于金文淳曰,吏曹佐郞·正郞前望單子,入之。
吏曹佐郞前望單子入之,以黃昇源落點。
備忘記,各廳仕滿人中三望筒,以副擬者之落仕,或近三十年,小者不下近十年,故不得已雖點下,而虛司果三人,後日政,隨窠先卽收用事,言于西銓。
金尙集,以吏曹言啓曰,今日都目大政。本曹郞官不可不備,新除授佐郞黃昇源,使之卽爲出肅,以爲進參之地,何如?傳曰,允。
以桃源察訪·重林察訪·平丘察訪望筒,傳于金尙集曰,擇差之敎纔下,如是苟充,蔭武實職中此三望外,果無他人乎?雖是小事,殊極慢忽,銓官推考,更擬以入。
吏曹正郞前望單子入之,以金宇鎭落點。
金文淳,以吏曹言啓曰,今日都目大政。本曹郞官不可不備,新除授佐郞金宇鎭,使之卽爲出肅,以爲進參之地,何如?傳曰,允。
備忘記,以中和永興府使望筒,無論文武,擇差改望以入。
備忘記,以順天營將望筒,更擬以入。
李在學啓曰,大提學徐命膺四牌不進推考傳旨,今方捧入,而特敎申飭之下,屢違召命,不卽擧行,事體所在,誠極未安。所當更請牌招,而係是一日五牌,何以爲之?敢稟。傳曰,更爲牌招。
徐鼎修陞敘代,以姜彙鈺爲假注書。
傳于金尙集曰,禮房承旨持祭報府,入侍。
又傳于曰,大提學,更爲牌招。
又傳于曰,副提學,今日政,以在京無故人差出。
又傳于曰,右副承旨許遞。
備忘記,以靑松府使望筒,更擬以入。
備忘記,新除授承旨,待下批牌招察任。
傳于朴祐源曰,新除授兵曹參知牌招察任。
以大司諫林得浩,司憲府掌令尹弼秉,持平許霮等脾不進罷職傳旨,傳于金尙集曰,只推。
備忘記,以在京無故人使之擬入,則如兪彦鎬之原在鄕,又乞養人,肆然照望者,何故也?當該銓官從重推考,此望筒勿施,繼聞政院微稟,兪彦鎬在外,與外任在外有異,故擬入云。此初聞之說也,委折問于該曹以啓。
備忘記,如是違牌,以不出爲義,不但見任,非乍拜旋遞之職,出韻科次,期日已過。又將經宵,事體所在,誠極寒心。大提學徐命膺,更卽牌招,使之擧行。
備忘記,今日政新除授守令·邊將,復職初入仕,皆令明朝來待。
徐有防啓曰,兪彦鎬在外,與外任在外有異,故擬入云。此初聞之說也。委折問于該曹以啓事,命下矣。問于該曹,則以爲未及周思,率爾仰對,不勝惶恐云矣。敢啓。傳曰,知道。
金尙集,以吏曹言啓曰,引儀之參下窠,姑作參上,或還作參下。隨時從長裁稟草記變通事,曾有擧條,啓下矣。今番參上一窠,還作參下差出,何如?傳曰,允。還作參下窠,雖是當然之事,欲擬之人,或不如金東晩·金彦國,則莫若依近例,只取曾經御前唱,何傷乎?
又以吏曹言啓曰,順陵直長首望,當以李英遠,擬入,而誤以尹廷烈,書入,至蒙天點,矇然不察之失,惶恐待罪。而原單子勿施,更爲書入之意,敢啓。傳曰,知道。勿侍罪。
鄭民始,以吏曹言啓曰,濟州判官慶來運,長水察訪慶明運,以三年窠守令·察訪,兩次居中,其不治,可知。竝依例罷黜,何如?傳曰,允。
有政。吏批,判書李重祜進,參判李義翊未肅拜,參議金夏材進,同副承旨金尙集進啓曰,今都目大政。各其仕滿應遷者,相避及未準朔監察·禁府都事·戶曹·刑曹·工曹·漢城府郞官·平市署官員·五部都事,各司久任,時推人員,竝擬,何如?傳曰,允。
又啓曰,四館陞出六品時,有九處講後遷轉之規,承文院褒貶,如或有故過限,則四館積滯,不可不慮。故自前,雖有未經九處講,亦有陞六之規矣。今秋冬等褒貶,不得爲之。故當出六品者,未免積滯。依例遷轉,何如?傳曰,允。
又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
又啓曰,臺諫多窠,今當差出,而擬望之人乏少。外任竝擬,何如?傳曰,允。
又啓曰,副提學差出,而擬望之人乏少。承旨竝擬,何如?傳曰,允。
以尹行修爲吏曹正郞,金載復爲敦寧主簿,趙鉉爲司饔主簿,尹永基爲南部奉事,沈錢爲貞陵令,李學源爲陜川郡守,宋煥九爲信川郡守,趙器鎭爲新寧縣監,朱萬离爲魚川察訪,黃鱗采爲濟州判官,趙星逵爲黃海都事,蔡顯五爲戶曹佐郞,尹㬘爲楊口縣監,尹東暹爲工曹判書,沈樂洙爲兵曹正郞,徐有鍊爲正郞,鄭東浚爲注書,李齊淵爲內資直長,李性重爲內瞻直長,洪大容爲榮川郡守,朴師範爲通川郡守,崔炅爲麻田郡守,李完基爲平海郡守,金宗赫爲碧沙察訪,金宗勳爲輸城察訪,金文鐸爲咸鏡都事,朴順陽爲河東府使,金健修爲利城縣監,具純爲碧潼郡守,徐鼎修爲禮賓主簿,沈緩之爲典設別提,趙弘鎭爲典牲主簿,徐鼎修爲兵曹佐郞,趙儀逵爲北部奉事,金在淳爲長興奉事,申匡堯爲丹城縣監,金匡國爲判校,宋益中爲全羅都事,金廷龍爲刑曹郞廳,金德元爲參禮察訪,趙景鎭爲陽城縣監,丁述祖爲稷山縣監,徐重修爲聞慶縣監,李命俊爲北靑府使,李漸運爲穩城府使,李鎭恒爲驪州牧使,李正吾爲寧越府使,金敘九爲鏡城判官,姜五成爲平山府使,吳載徽爲長淵縣監,趙心泰爲龍川府使,朴光晦爲禮賓主簿,朴海壽爲掌樂主簿,柳煥星爲司導直長,趙時偉爲司藝,李赫冑爲刑曹正郞,尹昌濂爲交河郡守,李度謙爲景慕宮直長,趙應鉉爲价川郡守,宋日休爲平丘察訪,辛弼垕爲重林察訪,李海柱爲桃源察訪,朴祐源爲兵曹參知,宋徵一吏曹假郞廳單付,趙時淳爲義盈奉事,李世奭爲靑松府使,朴道翔爲漣川縣監,李星會爲金城縣令,洪樂顯爲泰仁縣監,鄭若淳爲新溪縣監,尹英喆爲提川縣監,朴宗珪爲司宰僉正,任玉爲儀賓都事,尹心緯爲戶曹正郞,朴祐源爲承旨,趙時偉爲應敎,金樂豐爲中和府使,李得臣爲永興府使,洪景仁爲石城縣監,金文淳爲承旨,申思運爲刑曹參議,安聖彬爲刑曹參知,金尙斗爲龍宮縣監,尹晦東爲知禮縣監,李英遠爲順陵直長,金煹爲繕工副正,魚史弼爲濟用判官,洪允五爲社稷令,金一衡爲戶曹正郞,趙德洵爲漢城判官,金載泰爲漢城主簿,金彦國爲長水察訪,車大修爲司藝,吳壽民爲禮曹正郞,趙弘鎭爲戶曹佐郞,李行元爲贊儀,李需克爲刑曹正郞,尹廷烈爲靖陵直長,鄭光憲爲尙瑞直長,朴健陽爲掌苑奉事,韓光植·權裕·李東稷·趙錫晦爲典籍,全佐天爲宗廟令,洪一源爲禮曹正郞,鄭彦昇爲佐郞,具馨遠爲活人別提,尹在益爲司導主簿,鄭宗柱爲北部奉事,金一衡·金廷龍兼春秋單付,鄭杆爲尙瑞副直長,金履錫〈爲〉典牲奉事,金廷龍爲顯陵令,辛普謙爲永陵令,朴光晦爲掌樂主簿,宋徵一爲直講,張宅祚爲禮賓主簿,崔慶鎭·任希澤爲引儀,李東稷爲刑曹佐郞,郭鎭億爲司饔僉正,金明鎭爲宗廟副奉事,李舒永爲氷庫別檢,李寅成爲典牲主簿,韓光近爲司諫,韓晩裕爲持平,李鼎模爲獻納,洪樂淵·嚴思憲爲正言,閔修益爲內資主簿,李義弼爲副提學,李度默爲校理,鄭喆祚爲活人別提,李宗燮爲典籍,朴載德·洪聖臣典籍單付,奉常主簿孫處仁,成均博士劉度興,學正許鍒·金瀍,學諭崔鳳諧·金鱗采單付,李奎廷爲軍器僉正,安策爲濟原察訪,白師謹爲栗峰察訪,鄭景祚爲自如察訪,劉度興爲景陽察訪,吳彦敎爲明陵別檢,李尙友爲孝陵別檢,任希一爲惠陵別檢,李鼎模爲假監役,沈公著爲健元陵參奉,李恒爲翼陵參奉,尹光柱爲懿陵參奉,李廷書爲元陵參奉,李晦彬爲景陵參奉,李宜朝爲恭陵參奉,兪漢紀爲昌陵參奉,李秉淳爲泰陵參奉,尹行元爲副修撰,金履素爲大司成,李煒爲溫陵令,具允斌爲忠勳都事,鄭瑀爲假引儀,李壽仁爲掌樂僉正,邊得翰爲廣興主簿。
兵批,兼判書具允鈺進,參判趙時俊進,參議李養鼎進,參知未差,左副承旨朴祐源進,以李萬爲高嶺僉使,李運祥爲公山營將,金纘勳爲訓戎僉使,李夏疇爲上土僉使,申大偀爲平安兵虞候,申㬚爲永宗僉使,禹敘疇爲廣梁僉使,吳德謙爲西生僉使,異景基爲蛇梁萬戶,延德雨爲西平萬戶,金東覽爲晉州監牧官,李吉培爲內禁衛將,邊聖和爲五衛將,李益魯爲全羅中軍,李寅旭爲古城僉使,咸允熙爲白峙僉使,全鼎瑞爲金甲島萬戶,鄭允大爲長木浦別將,李柱華爲平安監營,中軍,成堣爲訓鍊僉正,黃命聃爲文城僉使,史廷煥爲助泥浦萬戶,宣景發爲新門別將,楊信維爲南村別將,姜五成同知單付,趙鳳逵爲大丘營將,金命峻爲全羅兵虞候,朴道彩爲浦項別將,韓大成爲寅大堡萬戶,金周瑞爲黃龍別將,韓光聖爲文殊別將,閔光晉爲尙州營將,李廷復爲忠翊將,李昌根爲金烏別將,金鳴琚爲梨洞萬戶,李東雄爲仇寧萬戶,張佑軫爲林土別將,崔道軾爲豐山萬戶,尹守訥爲都摠經歷,呂善泰爲忠壯將,曺命相爲黃海兵虞候,金忠國爲訓鍊判官,李邦億·朴履煥·李海容爲主簿,朴泰義爲慶熙將,李瀁爲神光僉使,金爔爲訓鍊僉正,安橚爲宣傳官,徐宅修·柳瑞文爲武兼,金鼎燦爲武兼,申鴻周爲訓鍊僉正,金道光爲部將,沈默之爲都摠經歷,金魯衡爲宣傳官,吳鐸爲武兼,李慶會爲五衛將,副護軍李吉培·李運祥·閔光晉·趙鳳逵·李潤慶,副司直金勉柱,副司果趙時偉單付,金爔爲宣傳官,閔有洙爲訓鍊主簿,崔益大爲武兼,崔範星爲訓鍊主簿,禹拓夏爲從浦萬戶,李東秀爲宣傳官,李顯益爲訓鍊僉正,閔百彬爲訓鍊判官,李性喆爲主簿,洪光國爲武兼,吳儁爲順天營將,柳心源爲訓鍊主簿,金命珣爲武兼,金春得同知單付,趙彦心爲守門將,安宅仁·洪禹祚·金浩成·鄭履顯爲部將,崔鶴翰·李枝萫·柳漢坤·孫錫圭·崔慶祿·金振洙·李文煥爲守門將,魚成鱗爲武兼,乾川權管金邦彦,楸仇非權管孫澤老,小坡兒權管沈夢龜單付,南正圭爲訓鍊主簿,副護軍李一曾·閔永喆·權,副司直李鎭翼·徐有防·李碩九·李穦,副司果姜彝正·宋民載·李觀賢·尹㬦·徐配修·李永穆·鄭在信·方處坤·張彦績·李胤馥·邊得翰單付,申亨祿爲武兼。
金尙集,以宗簿寺官員,以提調意啓曰,璿源譜略,今已修正進上矣。頒賜件,依例收聚,改張還給之意,敢啓。傳曰,知道。
朴祐源,以司僕寺官員,以一二提調意啓曰,分養馬故失瘦瘠病傷不馴守令,每於畢上納後,依法典錄啓請罪矣。今年所納分養馬有頉各營邑守令現告成冊,令始齊到,故抄出啓目書入,依例施罰之意,敢啓。傳曰,知道。
又以兵曹言啓曰,內禁衛將李潤禧,素患關格之症,當寒添劇,目今病勢苦重,時月之內,差復無期,呈狀乞遞,實病旣如此,則領軍之將,不可久曠。今姑改差,何如?傳曰,允。
又以禁衛營言啓曰,本營哨官李柱完,身病猝重,勢難察任,改差,何如?傳曰,允。
京畿監司鄭好仁疏曰,伏以臣文質無當,而偏荷聖上不世之渥,才識蔑裂,而猥膺一路藩屛之寄,承流宣化之責,本非愚魯如臣,譾劣如臣,所可堪承,而含恩畏義,黽勉冒膺者,居然三朔于玆矣。尋常愧懼,若隕淵谷,唯是一半分報效之道,只在於殫竭誠力,恪勤職事,而昏愚憒憒,隨處生疣。況且道內許多弊瘼,難徧以疏擧,雖使通練幹辨者當之,亦難一一釐革,以臣生疎淺短之見,將何以着手而矯正乎?然而弊至於萬分難支之境,不可不及時講究者,則終不宜一向姑息,置之無可奈何之地。玆敢不避猥越,略貢愚見,惟聖明少垂察焉。目今各驛凋殘之弊,八路同然,而畿甸尤甚,若不及今矯救,則將至於渙散絶站之境矣。當初設置馬戶之際,優給中人一家之産,上等一戶所受位田八結,復戶一結,加之以三奉足,二助役,則朝家之酌定,不爲不多,而顧今爲馬戶者,皆至於丐乞流離,寒衣飢食,旣無以自給,則喂馬之節,窘乏可知。以不善喂養之馬,應晝夜驅馳之役,其勢必至於致斃而後已。道內六驛驛馬上中二等都數,不過爲二百八十餘匹,而雖以今年一年言之,致斃改立之數,至於九十餘匹之多。其萬萬難支之狀,於此可見。而每當改立之際,自營中例給添價錢三分之二,其三分之一,則責出於馬戶,上等價三分之一,不下爲五六十兩,而中等價三分之一,亦至於三四十兩,以將至流離之馬戶,其何以辦出此三四十或五六十兩之多乎?於是焉不得不分徵於所謂竝戶,蓋竝戶者,必擇其驛卒中稍實者,而一徵再徵,終亦至於蕩敗。以是之故,驛卒輩,漸至流散,數年之間,十空二三,若此不已,幾何而不至於絶站之境乎?苟究其弊源,則各驛位田,次次見失,漸漸減縮,當初八結之田,殆無五六結之存。而又從而急於應役,先賣賭地,今年賣一結,明年賣一結,渠安得不丐乞而流離也。臣到界屬耳,雖未及細究其弊瘼,商量其矯革之術,爲今先務,莫若打量其位田還屬之馬尺,而若於打量之際,或不能詳審,則亦不無疎漏遺失之弊。六驛察訪中慶安察訪孫碩周,爲人精詳,熟知驛弊。方使先自慶安驛位田,一一打量,而他驛位田,仍欲使之趁春耕前,次第査檢。第孫碩周瓜期已滿,則三十朔出六之法,便是金石之典,旣無請仍之路。若移京職,則檢田之役,非但半道而廢。假令新官,不下於前官,亦恐生手不及於熟手。臣之區區愚見,竊以爲道內察訪六品窠中,今番都政當出者,以孫碩周移差,則驛田改量之役,庶可免中輟之患。而第伏念,道內六品窠察訪,俱屬蔭武,以文代差,事異常規,臣不敢直爲狀請。玆不得不略擧事實,仰瀆崇聽,乞賜處分,以爲終始檢田之地,而至於各驛弊瘼釐正之事。臣更當益加商量,其若自臣營可以從便區處者,則自當區處,不可不狀聞變通者,則亦當量宜狀請,而大抵作法非難,而奉法爲難,奉法之道,唯在得人。伏乞竝令該曹,今番京畿各驛察訪貶下箇滿之代,各別擇差,俾爲釐弊之道,千萬幸甚。答曰,省疏具悉。察訪孫碩周仍任,檢田畢後,令銓曹陞遷,其他報瓜諸郵官,亦令依例疏請,另加擇差。
吏曹參判李義翊疏曰,伏以臣自伏奉亞銓除旨,夙夜兢懼,如集于木,臣陞資未及一年,不循階梯而遽叨此任。驟躐之譏,已無可言,而滿盈之災,理所必至,兩載三銓,毫無報效,至今惶愧,無地自容。今若徒恃寵靈,掦掦冒進,則一身狼狽,固不足恤。其於僨國事而誤聖簡,何哉?百爾思量,進身無路,大政在卽,累違召命,臣罪至此,尤無所逃。且臣竊有私情之懇迫者,臣老父自去月重病以後,元氣大脫,蘇完無期,近因寒暖不適,重添感氣,咳嗽痰眩,諸症疊出。臣方左右扶護,焦煎度日,以此情理,實無暫時離捨之勢。玆敢猥陳短章,仰瀆崇聽。伏乞聖慈,俯垂矜察,亟命鐫削臣職,以便公私,千萬幸甚。答曰,省疏具悉。卿其勿辭,救護父病。
己亥十二月二十五日,兼春秋朴行淳,司僕寺啓目,分養馬故失瘦瘠不馴守令論罪啓。傳曰,依允。
義禁府啓目。時囚罪人柳誼稱病呈狀,顯有圖遞之意,其所自引,亦係微細,以此上聞,有關紀綱,以此照律,何如?傳曰,罷職放送爲良如敎。
義禁府啓目。向前,洪文浩過去流丐之折脚致命事,令道臣査稟,何如?傳曰,依允。
己亥十二月二十五日午時,上御誠正閣。政廳承旨入侍時,右承旨徐有防,左副承旨李在學,假注書徐鼎修,記事官金健修·金載瓚,以次進伏訖。上命書傳敎曰,淸白吏子孫收用,純褒抄啓人五考十考居上人亦爲敘用。又命書傳敎曰,兩銓初仕,另加擇擬。又命書傳敎曰,守令另加擇擬。又命書傳敎曰,嶺南人·松都人子孫,西北人收用。上曰,在外兵曹堂上,許遞。出榻敎又命書傳敎曰,記注,可謂堂后之最矣。五年之間,勤勞已著,合有薦拔之道,該郞適有闕焉。假注書徐鼎修,今日政,陞敘調用。上曰,注書,屢年近侍,今遽陞六出去,殊可悵也。命賤臣先退,賤臣承命退出。
己亥十二月二十五日申時,上御誠正閣。禮房承旨持祭報府入侍時,右承旨徐有防,假注書姜彙鈺,記事官徐龍輔·金載瓚,以次進伏訖。上曰,祭報府持入乎?有防曰,持來矣。上覽報府訖。命書傳敎曰,守令初仕,嘗以擇差,有所飭敎,則況臺閣重任乎?大政與散政自別,堂郞咸備,苟欲擇擬,何患乏人?以此言于東銓。出榻敎上命書傳敎曰,政廳承旨,推考。出榻敎上命書傳敎曰,新除授臺諫,待下批牌,招察任。出榻敎上曰,承旨聞有身病云,然否?有防曰,天威咫尺,不敢言病,然而病勢則頗不歇矣。上命書傳敎曰,右承旨聞有實恙云,許遞。出榻敎上命書傳敎曰,山林外,在外臺諫許遞,今日政擇差。出榻敎上曰,都承旨已申退否?有防曰,今日則坐直矣。上命退,諸臣以次退出。
上在昌德宮。停常參·經筵。
朴祐源,以都摠府言啓曰,今日入直內三廳武兼禁軍及軍兵等中日習射,請出標信。傳曰,停。
李在學啓曰,合辭方張之時,兩司無詣臺之員,事甚未安,除在外外。大司憲李普行,大司諫林得浩,掌令尹弼秉,持平許霮一體牌招,何如?傳曰,允。
李亨逵啓曰,大提學徐命膺牌不進推考傳旨,今方捧入,而特敎申飭之下,鎭日違召,無意膺命,事體所在,殊涉未安。更卽牌招,何如?傳曰,允。
傳于李亨逵曰,察訪及出六人,留待。
朴祐源啓曰,禁衛營從事官來言,今日本營軍兵日次私習云矣。敢啓。傳曰,知道。
又啓曰,御營廳從事官來言,今日本廳軍兵日次私習云矣。敢啓。傳曰,知道。
傳于金尙集曰,吏兵房承旨與守令·察訪·邊將出六·初入仕人,入侍。
李亨逵啓曰,大提學徐命膺再牌不進推考傳旨,今方捧入,而春帖出韻日子已過,如是違牌,從不承膺,其在事體,誠極未安。所當更請牌招,而係是一日三牌,何以爲之?敢稟。傳曰,更爲牌招。
安策遷轉代,以趙興鎭爲事變假注書。
傳于金文淳曰,禮房承旨,入侍。
傳于鄭民始曰,事多駭然,假注書姜彙鈺汰去。
傳于金尙集曰,璿譜修正後,堂郞及員役施賞,或爲或否云。前例旣不一,則不可循例爲之。各年謄錄,令本寺,卽爲考入。
李亨逵啓曰,大提學徐命膺三牌不進推考傳旨,今方捧入。而春帖子出韻科次,萬分時急,一向違召,終不擧行,事體道理,俱極未安。所當更請牌招,而係是一日四牌,何以爲之?敢稟。傳曰,更爲牌招。
姜彙鈺汰去,代以朴鎤爲假注書。
趙興鎭在外代,以吳泰賢爲事變假注書。
李亨逵啓曰,大提學徐命膺四牌不進推考傳旨,今方捧入,而一味違召,無意承膺,其在事體,萬萬未安。所當更請牌招,而係是一日五牌,何以爲之?敢稟。傳曰,更爲牌招。
吏曹,口傳政事,任屹爲中和府使。
李亨逵啓曰,春帖字出韻科次,日限已過。大提學徐命膺,卽爲牌招,使之擧行,何如?傳曰,允。
金文淳啓曰,今此皇曆,京畿監營二件,一件營上,一件勅使所經邑分上。黃海監營二件,一件營上,一件勅使所經邑分上。平安監營四件,一件營上,三件勅使所經邑分上。開城府·江華府·江原監營·洪忠監營·全羅監營·慶尙監營·咸鏡監營各一件營上事,自本院,依例成有旨下送。京各司應爲頒賜二十三件,亦爲依前頒給之意,敢啓。傳曰,知道。
以大司諫林得浩,掌令尹弼秉,持平許霮·韓晩裕等牌不進罷職傳旨,傳于金尙集曰,只推。
金尙集啓曰,明日次對,諫院無進參之員,除在外隷儀進去外。大司諫林得浩,待開門牌招,以爲進參之地,何如?傳曰,允。
李亨逵,以奎章閣言啓曰,列聖誌狀,自芸閣今月二十八日進上云。奉謨堂奉安日字,令日官推擇,則同日未時,二十九日午時爲〈吉〉云。以何日時,擧行乎?敢稟。傳曰,序文當製下,待印役,更爲擇日以入。
李在學,以義禁府言啓曰,時囚罪人鄭宇璧原情公事判付內,除刑推草記照律事,啓下矣。鄭宇璧段,傳旨內,月前以大同結錢稅錢之愆期不納者,皆於十一月內畢納。若過此限,則各別論罪之意,筵稟申飭矣。或但呈陳省,或僅納若干,而屢度催促,尙未準納,旣已申飭之後,若又過期不納而置而不論,則將無以懲礪。外邑拿問處之罪,取考拘廳事目,則上納期限,依大同事目,錢則正月內,米則四月內上納,限內未納,發船愆期,裝載過數,守令論罪,解由拘礙等事,亦依大同例,施行。續大典漕轉條,有曰,大同米陸運,自納邑守令,趁其領民納京倉,托故不來及不爲畢納者,以制書有違律論。大明律制書有違條,有曰,凡奉制書,有所施行,而違者杖一百。大典推斷條,有曰,犯私罪,杖一百決杖,告身盡行追奪。先朝受敎內,王府決杖者,代以金贖矣。鄭宇璧杖一百收贖,告身盡行追奪,放送,何如?傳曰,允。功減一等。
又以義禁府言啓曰,時囚罪人鄭宇璧杖一百收贖,告身盡行追奪放送事,草記批旨內,功減一等,啓下矣。鄭守璧十二代祖熙啓,開國原從功臣云。功減一等,杖九十收贖,奪告身四等,放送之意,敢啓。傳曰,知道。
又以義禁府言啓曰,保放罪人李文喆,査啓旣已啓下,依例還囚之意,敢啓。傳曰,知道。歲除不遠,與他囚,皆令明日內捧供,而議處照律,仍令次堂明日擧行。
己亥十二月二十六日辰時,上御誠正閣。吏兵房承旨與守令·邊將·初入仕入侍時,行都承旨鄭民始,左副承旨朴祐源,假注書姜彙鈺,記事官徐龍輔·金載瓚,以次進伏訖。上曰,曾經侍從諸臣,先爲入侍。驪州牧使李鎭恒,進伏。上以職姓名下詢後。上曰,守令,幾次爲之?鎭恒曰,二次矣。上命退,永興府使李得臣,進伏。上以職姓名,下詢後,上曰,路遠矣。將往乎?得臣曰,將往矣。上曰,內行往乎?得臣曰,將毋將往矣。上曰,然則爾毋其喜之乎?得臣曰,喜不自勝矣。上曰,往懋哉?靑松府使李世奭,進伏。上以職姓名下詢後,上曰,外邑與承旨,何如?世奭曰,臣蒙不世之恩,感泣無地矣。上命退。寧越府使李正吾,進伏。上以職姓名下詢後,上曰,守令,幾次?正吾曰,三次矣。上命退。北靑府使李命俊,進伏。上以職姓名下詢後,仍命退。平山府使姜五成,進伏。上以職姓名下詢後,上曰,守令,幾次?五成曰,五次矣。上命退,碧潼郡守具純,進伏。上以職姓名下詢後,仍命退。上曰,屢次牧民之官,稍驟矣。中和府使金樂豐,進伏。上以職姓名下詢後,命奏履歷。樂豐曰,以武兼初仕,爲備邊郞·訓鍊主簿·都摠都事·都摠經歷·保寧縣監·五衛將·忠翊將營將·渭原郡守·禁軍將,今爲中和府使矣。上曰,外邑,皆瓜滿乎?樂豐曰,皆未瓜滿矣。上曰,緣何未瓜滿也?樂豐曰,保寧則居下等,渭原則遭母喪,故未得瓜滿矣。上曰,其時下等題目謂何?樂豐曰,邑子媒弊,闔境貽害矣。上曰,誰爲監司時事也。樂豐曰,宋載經爲監司時矣。上曰,題目中辭意,謂何事也?樂豐曰,未能詳知。上曰,渠之題目。渠豈可曰,不知。爾其全然不知乎?樂豐,屢次起伏,更不仰對。上曰,爾以末望爲之乎?樂豐曰,然矣。上曰,守令之任,可謂不輕而重矣。生民之休戚,係焉。又如邑子媒弊,則闔境亦將貽害,奈何?樂豐曰,小臣當竭力奉公矣。上曰,竭力當如之何?樂豐曰,黃口充丁·白骨徵布之屬,詳察蠲除,遊衣遊食之民,盡爲査出,欲以充補焉。上曰,爲治之道,似不但止於斯事,假使專務於査出遊民,遊民之査出,亦難奈何。樂豐曰,有狀籍焉。上曰,若漏狀籍,奈何?樂豐曰,有面任焉。上曰,面任亦欺則奈何?樂豐,無以仰對。上曰,下詢題目之意,直曰不知,何也?其字意,亦竝不知乎?樂豐曰,邑字,郡邑之邑字也。子字,百姓之子字也。上曰,赤子視民之義則固有之也。百姓子字之字,亦有之乎?題目之義,爾旣不知,則勢將復蹈前轍,他小邑猶或,可也。此處則姑難委爾,爾其知而退去也。仍命書傳敎曰,中和府使金樂豐改差,口傳差出。出榻敎穩城府使李漸運,進伏。上以職姓名及履歷下詢後,仍命退。河東府使朴順陽進伏。上以職姓名及履歷下詢後,上曰,初守令乎?奏七事。順陽奏七事。上曰,爾須小心爲治。仍命退。价川郡守趙應鉉,進伏。上以職姓名及履歷下詢後,命奏七事。應鉉奏七事,上命退。陜川郡守李學源,進伏。上以職名下詢後,上曰,屢爲守令,故七事則不爲乎?仍命退,平海郡守李完基,進伏。上以職姓名下詢後,命奏七事。完基奏七事。上命退,新溪縣令鄭若淳,進伏。上以職姓名下詢後,命奏七事。若淳,奏七事。上曰,汝往懋哉。稷山縣監丁述祖,進伏。上以職姓名下詢後,命奏七事。述祖奏七事。上曰,何年,筮仕?述祖曰,乙未年,初入仕矣。上曰,與丁範祖,爲幾寸乎?述祖曰,爲六寸矣。上命退,聞慶縣監徐重修,進伏。上以職姓名下詢後,命奏七事。重修奏七事。上曰,與誰近乎?重修曰,古奉朝賀臣徐宗伋從孫矣。上命退,濟州判官黃麟采,進伏。上以職姓名下詢後,上曰,濟州路遠矣。爾欲入去乎?麟采曰,自國家所命,何處不可往乎?上曰,予雖落點,而程路甚遠,故憂其入去矣。鄕人故言辭頗直實矣。仍命退。龍官縣監金尙斗進伏。上以職姓名下詢後,命奏七事。尙斗奏七事。上曰,不有類於笏記乎?仍命退。上曰,狀貌好矣。泰仁縣監洪樂顯,進伏。上以職姓名下詢後,仍命退。石城縣監洪景仁,進伏。上以職姓名下詢後,上曰,初邑乎?奏七事。景仁奏七事。上曰,以末望爲之乎?景仁曰,然矣。上曰,汝往懋哉。陽城縣監趙景鎭,進伏,上以職姓名下詢後,命奏七事。景鎭奏七事,上命退。智禮縣監尹晦東,進伏。上以職姓名下詢後,命奏七事。晦東,奏七事。上曰,以末望爲之乎?晦東曰,然矣。上曰,汝往懋哉。楊口縣監尹㬘,進伏,上以職姓名下詢後,命奏七事。㬘,奏七事。上曰,此亦末望爲之乎?㬘曰,然矣。上曰,爾曾爲輪對官乎?㬘曰,然矣。上曰,汝往懋哉。上曰,金宇鎭爲吏曹正郞,於渠,何如?民始曰,於渠則便好矣。堤川縣監尹英喆,進伏。上以職姓名下詢後,命奏七事。英喆,奏七事。上命退。利城縣監金健修,進伏。上以職姓名下詢後,上曰,此邑於汝,何如?健修曰,天恩罔極矣。命奏七事。健修,奏七事。上命退。新寧縣監趙器鎭,進伏。上以職姓名下詢後,上曰,與誰近乎?器鎭曰,古大司諫臣趙景命之孫矣。命奏七事。器鎭,奏七事。上命退。丹城縣監申匡堯,進伏。上以職姓名下詢後,上曰,丹城程路,爲幾里乎?匡堯曰,八百八十里矣。上曰,於汝善爲之乎?匡堯曰,天恩,罔極矣。命奏七事。匡堯奏七事。上命退。漣川縣監朴道翔,進伏。上以職姓名下詢後,命奏七事。道翔,奏七事。上命退。魚川察訪朱萬离,進伏。上以職姓名下詢後,上曰,魚川,何如?萬离曰,好窠云矣。上命退。濟原察訪安策,進伏。上以職姓名下詢後,上曰,濟原,何如?民始曰,最下於三窠云矣。上命退。自如察訪鄭景祚,進伏。上以職姓名下詢後,上曰,誰族也?民始曰,鄭運維之至親也。上命退。栗峰察訪白師謹,進伏。上以職姓名下詢後,仍命退。三禮察訪金德允,進伏。上以職姓名下詢後,上曰,登科幾年?德允曰,三十年矣。上曰,何處人乎?德允曰,洪忠道木川人矣。上命退。平丘察訪宋日休,進伏。上以職姓名下詢後,上曰,誰族也?日休曰,近族無立朝人矣。上命退,景陽察訪劉度興,進伏。上以職姓名下詢後,上曰,爾緣何改名也?度興曰,與妻父同名,故改之矣。上曰,假托矣。雖曰,假托之言,初名果不好,其改則善改之矣。爾曾入翰圈乎?度興曰,未入矣。上曰,幾入翰圈也。其時翰圈,可謂不成說矣。民始曰,然矣。上命退。碧沙察訪金宗赫,進伏。上以職姓名下詢後,仍命退。輸城察訪金宗勳,進伏。上以職姓名下詢後,仍命退。上曰,今番政事,大體善爲之矣。民始曰,然矣。重林察訪辛弼垕,進伏。上以職姓名下詢後,仍命退。桃源察訪李海柱,進伏。上以職姓名下詢後,上曰,桃源遞付窠乎?海柱曰,小臣則非遞付之人矣。上曰,一名乎?海柱曰,然矣。上命退。敦寧主簿金載復,進伏,上曰,誰族也?載復曰,至親無立朝者矣。上曰,稍近者,第誰也?載復曰,與黃海監司金熤稍近矣。上命退。刑曹佐郞趙弘鎭,進伏。上以職姓名下詢後,上曰,誰爲近族也?弘鎭曰,與趙時俊爲五寸叔姪矣。上命退。北部都事鄭宗柱,進伏。上以職姓名下詢後,仍命退。司饔主簿趙鉉,進伏,上以職姓名下詢後,仍命退。掌樂主簿朴海壽,進伏。上以職姓名下詢後,上曰,與承旨爲近族乎?祐源曰,爲十八寸矣。上命退。禮賓主簿朴光晦進伏。上以職姓名下詢後,上曰,誰族也?光晦曰,無近族矣。上曰,全無乎?光晦曰,全無矣。上命退。典設別提沈綬之,進伏。上以職姓名下詢後,上曰,誰族也?綏之曰,與沈煥之爲四寸矣。上命退。典牲主簿李寅成,進伏。上以職姓名下詢後,上曰,親鞫時,爾或以律官進參乎?寅成曰,進參者數矣。上命退。引儀林希澤,進伏。上以職姓名下詢後,上曰,曾經察訪乎?希澤曰,曾爲利仁察訪矣。上曰,唱則善爲之乎?希澤曰,雖工矣。而何敢曰,善爲之乎?上命退。希澤趨出之際,行步極爲緩緩,少無踧踖之意。上曰,促爲行步,可也。汝與誰爲近族乎?希澤奏對糢糊,行步依前。上曰,以引儀而榻前行步,如是踞緩,極爲駭然。拿處之意,分付,可也。賤臣徑先趨出,直呼當直,使之聽傳敎之際,上命召入賤臣,還入進伏。上曰,爾何徑呼當直也。賤臣惶恐起伏,無以仰對。上命書傳敎曰,引儀林希澤拿處。出榻敎上曰,持此文跡,出分付,可也。賤臣承命趨出,分付當直,還入進伏。假監役李鼎模進伏,上以職姓名下詢後,命退。健元陵參奉沈公著,進伏。上以職姓名下詢後,命退。翼陵參奉李恒演,進伏。上以職姓名下詢後,命退。元陵參奉李廷書,進伏,上以職姓名下詢後,命退。懿陵參奉尹光柱,進伏,上以職姓名下詢後,命退。章陵參奉李晦彬,進伏。上以職姓名下詢後,命退。恭陵參奉李宜朝,進伏。上以職姓名下詢後,命退。昌陵參奉兪漢紀,進伏。上以職姓名下詢後,命退。泰陵參奉李秉淳,進伏,上以職姓名下詢後,仍命退。上曰,吏批入侍已畢乎?民始曰,已畢矣。上命兵批入侍,永宗僉使申㬚,進伏。上以職姓名及履歷下詢後,仍命退。白峙僉使咸允熙,進伏。上下詢職姓名後,命奏久勤。允熙曰,以駕前別抄久勤,爲白峙,而久勤則六年矣。上命退。上土僉使李夏疇,進伏。上以職姓名下詢後,上曰,年紀幾何?夏疇曰,七十三矣。上曰,都政,可謂公道矣。與誰近乎?夏疇曰,孝寧大君之後孫矣。上曰,兩班矣。命退。上曰,各以班次,使之次次入侍。神光僉使李瀁,進伏。上以職姓名下詢後,上曰,僉使之任,與外邑,何如?瀁曰,僉使則雖是客官,天恩罔極矣。上曰,神光,屬在何邑?瀁曰,屬在平安道江界地矣。上命退。文城僉使黃命聃,進伏。上以職姓名下詢後,命奏久勤。命聃曰,以御營廳別武士久勤,爲文城,而久勤則二十年矣。上命退。廣梁僉使禹敘疇,進伏,上以職姓名下詢後,命奏久勤。敘疇曰,以宿衛所敎鍊官,承傳爲廣梁矣。上命退。古城僉使李寅旭,進伏。上下詢職姓名後,命奏久勤。寅旭曰,以駕後久勤,爲古城,而久勤則七年矣。上命退。訓戎僉使金纘勳,進伏。上下詢職姓名後,命奏久勤。纘勳曰,以五衛將爲訓戎矣。上命退。西生僉使吳德謙,進伏。上以職姓名下詢後,命奏久勤。德謙曰,以內禁衛久勤,爲西生,而久勤則二十九年矣。上命退。仇寧萬戶李東雄,進伏。上以職姓名下詢後,命奏久勤。東雄曰,以西北別付料久勤,爲仇寧,而久勤則十二年矣。上命退。豐山萬戶崔道軾,進伏。上下詢職姓名後,命奏久勤。道軾曰,以西北別付料久勤,爲豐山,而久勤則九年矣。上命退。梨洞萬戶金命琚,進伏。上下詢職姓名後,命奏久勤。命琚曰,以陪持久勤,爲梨洞,而久勤則十六年矣。上命退。西平萬戶延德雨,進伏。上下詢職姓名後,命奏久勤。德雨曰,以守禦廳敎鍊官,承傳爲西平矣。上命退。上曰,事知則五軍門中當爲首矣。從浦萬戶禹拓夏,進伏,上以職姓名下詢後,命奏久勤。拓夏曰,以武兼宣傳官,爲從浦矣。上命退。蛇梁萬戶異景基,進伏。上下詢職姓名後,命奏久勤。景基曰,以宿衛敎鍊官,承傳爲蛇梁矣。上命退。助泥萬戶史廷煥,進伏。上下詢職姓名後,命奏久勤。廷煥曰,以宿衛所敎鍊官,承傳爲助泥矣。上命退。寅火萬戶韓大成,進伏。上以職姓名下詢後,命奏久勤。大成曰,以訓鍊院習讀久勤,爲寅火,而久勤則十一年矣。上命退。上曰,近年都政中,昨日都政最晩矣。守令·邊將多窠及各歧仕滿應遷者最多,故似致日晩也。祐源曰,然矣。金甲萬戶金鼎瑞,進伏。上以職姓名下詢後,命奏久勤。鼎瑞曰,以羽林衛久勤,爲金甲,而久勤則三十年矣。上命退。長木浦別將鄭允大,進伏。上以職姓名下詢後,命奏久勤。允大曰,以羽林衛久勤,爲長木浦別將,而久勤則二十七年矣。上命退。南村別將楊信維,進伏。上下詢職姓名後,命奏久勤。信維曰,以右捕廳軍官久勤,爲南村,而久勤則十年矣。上命退。林土別將張祐軫,進伏。上以職姓名下詢後,命奏久勤。祐軫曰,以北漢哨官久勤,爲林土,而久勤則十五年矣。上命退。上曰,林土,何處?祐軫曰,屬在碧潼地矣。文殊山城別將韓光聖,進伏。上以職姓名下詢後,命奏久勤。光聖曰,以守禦廳敎鍊官久勤,爲文殊別將,而久勤則十二年矣。上命退。金烏山城別將李昌根,進伏。上以職姓名下詢後,命奏久勤。昌根曰,以去官主簿,爲金烏別將矣。上命退。黃龍別將金周瑞,進伏。上以職姓名下詢後,命奏久勤。周瑞曰,以禁衛營別武士久勤,爲黃龍別將,而久勤則十三年矣。上命退。浦項別將朴道彩,進伏。上下詢職姓名後,命奏久勤。道彩曰,以訓鍊都監別武士久勤,爲浦項別將,而久勤則二十三年矣。上命退。新門別將宣景發,進伏。上以職姓名下詢後,命奏久勤。景發曰,以內禁衛久勤,爲新門別將,而久勤則二十四年矣。上命退。守門將趙彦心,進伏。上以職姓名下詢後,命退。守門將崔慶祿,進伏。上以職姓名下詣後,命退。武兼崔益大,進伏。上以職姓名下詢後,上曰,登科幾年?益大曰,二十五年矣。上命退。武兼魚成鱗,進伏。上以職姓名下詢後,命退。部將鄭履顯,進伏。上以職姓名下詢後,上曰,何處人也?履顯曰,平安道鐵山人矣。上命退。部將安宅仁,進伏。上以職姓名下詢後,上曰,何處人也?宅仁曰,定山人也。上命退。部將金浩成,進伏。上以職姓名下詢後,命退。祐源啓曰,平安兵虞候申大偀,旣呈肅單之後,謂有身病,不爲入來,事甚未安。推考警責,何如?上曰,依爲之。出擧條上命退。諸臣以次退出。
己亥十二月二十六日巳時,上御誠正閣。禮房承旨入侍時,左承旨李亨逵,記事官鄭東浚·金健修·徐龍輔,以次進伏訖。上曰,王大妃殿進御人蔘順氣散五貼製入。出榻敎上曰,惠慶宮進服三錢重人蔘粟米飮一貼煎入。出榻敎亨逵曰,典籍李宗燮肅拜單子入啓之後,日晩入來,未及肅謝,事體所在,誠極未安。推考警責,何如?上曰,依爲之。出擧條仍命退。承史以次退出。
上在昌德宮。停常參·經筵。
自巳時至酉時,灑雨下雨,測雨器水深二分。
李亨逵啓曰,社稷祈穀祭親祭祭文當爲製進,而大提學徐命膺,纔有臺言矣。藝文提學李福源,卽爲牌招,使之製進,何如?傳曰,允。
又啓曰,今日隷儀時,進幣爵酒官,行吏曹判書李重祜,方在呈告中,預差參判李義翊,未肅拜。竝卽牌招,以爲進參之地,何如?傳曰,允。
李在學啓曰,今日次對,大司憲李普行,旣書進字矣。箚子今方到院,纔已入啓,憲府無進參之員,除在外隷儀進去外,持平韓晩裕,卽爲牌招,以爲入侍之地,何如?傳曰,允。
李亨逵啓曰,春帖子,延祥詩出韻科次,一時爲急。而大提學徐命膺,纔有臺言矣。弘文提學洪樂命,卽爲牌招,及時擧行,何如?傳曰,允。
又啓曰,藝文提學李福源牌不進推考傳旨,今方捧入。而親祭祭文製進,時日已迫,更卽牌招,何如?傳曰,允。
又啓曰,弘文提學洪樂命牌不進推考傳旨,今方捧入。而春帖子,延祥詩出韻科次,一時爲急,更卽牌招,何如?傳曰,允。
傳于朴祐源曰,大臣·備局堂上,引見。
傳于李亨逵曰,右副承旨,入侍。
李亨逵啓曰,藝文提學李福源再牌不進推考傳旨,今方捧入矣。所當更請牌招,而一日三牌,有傷事體,何以爲之?敢稟。傳曰,更爲牌招。
又啓曰,弘文提學洪樂命再牌不進推考傳旨,今方捧入矣。所當更請牌招,而一日三牌,有傷事體,何以爲之?敢稟。傳曰,更爲牌招。
傳于鄭民始曰,禮兵房承旨,入侍。
備忘記,自明日至來初一日藏牌。
李亨逵啓曰,弘文提學洪樂命,三牌不進,推考傳旨,今方捧入矣。所當更請牌招,而係是一日四牌,何以爲之?敢稟。傳曰,更爲牌招。
吏曹,口傳政事。以鄭光漢爲典牲提調。
吏曹,口傳政事。以權心彦爲英陵別檢。
藝文提學前望單子,入之。蔡濟恭落點。
李亨逵啓曰,弘文提學洪樂命四牌不進,推考傳旨,今方捧入。而特敎申飭之下,一向違召,無意膺命,其在事體,誠極未安。所當更請牌招,而係是一日五牌,何以爲之?敢稟。傳曰,更爲牌招。
李亨逵啓曰,藝文提學蔡濟恭牌不進推考傳旨,今方捧入。而親祭祭文製進日字甚急,更卽牌招,何如?傳曰,允。
以大司諫林得浩牌不進罷職傳旨,傳于朴祐源曰,只推。
李亨逵啓曰,藝文提學蔡濟恭再牌不進推考傳旨,今方捧入矣。所當更請牌招,而一日三牌,有傷事體,何以爲之?敢稟。傳曰,更爲牌招。
傳于李亨逵曰,藝文提學,更爲牌招。
又傳于曰,禁府時囚罪人照律議處,以草記今日內擧行。
李亨逵,以弘文館言啓曰,新除授副應敎趙時偉,卽爲牌招察任,何如?傳曰,允。
又以弘文館言啓曰,本館上番校理臣姜忱,下番副修撰臣趙鼎鎭,俱以社稷祈穀大祭祭官,今日議政府隷儀時,晝仕出去之意,敢啓。傳曰,知道。
朴祐源,以都摠府言啓曰,副摠管鄭昌聖,以同知實錄事,實錄廳晝仕出去,而逐日仕進,煩稟未安。入番間除草記往來之意,敢啓。傳曰,知道。
李亨逵,以禮曹言啓曰,卽接英陵參奉所報,則本陵正朝祭享時,兩官當爲備員參祀,而別檢有闕未差云。莫重祭享,兩官不可不備。別檢有闕代,卽令該曹口傳差出,以爲備員將事之地,何如?傳曰,允。
李在學,以義禁府言啓曰,禁府時囚罪人照律議處,以草記今日內擧行事,命下矣。時囚罪人李憲洛·李重馥·權等段,不有事目,莫重正稅,不能趁期上納,以至筵白請罪之境,揆以法忽。已極慢忽,今雖準納,其違越定限之罪,有難容貸,以此照律罪,取考均廳事目,則上納期限,依大同事目,錢則正月內,米則四月內上納,限內未納,發船愆期,裝載過數守令,論罪解由拘礙等事。亦依大同例施行,續大典漕轉條,有曰,大同米陸運自納邑守令,趁期領民納京倉,托故不來及不爲畢納者,以制書有違律論。大明律制書有違條,有曰,凡奉制書,有所施行,而違者杖一百。大典推斷條,有曰,犯私罪杖一百決杖,告身盡行追奪,先朝受敎內,王府決杖者,代以金贖矣。李憲洛·李重馥·權等,各杖一百收贖,告身盡行追奪,放送。任希澤段,筵席事體,何等至嚴,而不能敬愼,以致失措,事極可駭。以此照律罪,取考律文,則大明律不應爲條,有曰,凡不應得爲而爲之者,笞四十。大典推斷條,有曰,犯私罪,笞四十。附過還職,犯枉法受贓外,笞杖竝收贖矣。任希澤,笞四十。收贖附過還職,放送。李文喆段,還穀法意,本自嚴重。而身爲守宰,一任下輩之幻弄,已捧於小民之穀,換錄於吏鄕未捧之名下者,至於一千九百餘石之多,已極可駭。所謂反餘剩穀,雖稱流來謬例,名色旣甚不正,決非爲官長者所可染指之物。況朝家特令停捧之後,元還則已在於停捧之中,而剩穀則勒徵於停捧之後。乃至於折取元還,以充不足之數者,合爲一百九十餘石,勅需事面,與他自別,而三百五十餘兩之勅錢,擅自取用於留庫之中,雖云還報,亦係不法。朝家役民之禁,何等至嚴,而四五百名浮黃之民,私自使役,輸致木板於數百里之地,以爲料利之計者,尤極無嚴。而其所稱剩穀之補賑飢民者,不過爲二石十斗之零,板材之修補公廨者,反歸於發賣私用之科。當初供辭節節誣罔之狀,已露於道臣査啓之中,究厥諸般罪犯,萬萬痛駭。竝只以此照律罪,取考律文,則大明律那移出納條,有曰,凡各衙門守支錢糧等物,若監臨主守不正收正支那移出納者,竝計贓,準監守自盜論,罪止杖一百流三千里。同律隱匿稅糧課物條,有曰,凡應納稅糧隱匿,費用或詐作損失者,準竊盜論。一貫以下,杖六十,一百二十,貫罪止杖一百,流三千里。私借錢糧條,有曰,凡監臨主守將係官錢糧等物,私自借用,雖有文字,竝計贓,以監守自盜論,一貫以下,杖八十,二十五貫,杖一百流三千里。私役部民夫匠條,有曰,凡有司官私役,使部民出百里之外者,一名,笞四十,每五名加一等,罪止杖八十。續大典雜令條,有曰,京外官料利爲名者,依那移出納律論罪,止杖一百,流三千里。大明律對制上書詐不以實條,有曰,凡上書及奏事詐不以實者,杖一百,徒三年,名例,有曰,二罪以上俱發,以重者論。大典推斷條,有曰,犯私罪杖一百以上之罪,決杖,告身盡行追奪。先朝受敎內,王府決杖者,代以金贖矣。李文喆從重論,杖一百收贖,告身盡行追奪,流三千里,定配於慶尙道昆陽郡,而以議啓內辭意,具罪目。依例發遣府書吏,押送配所,何如?傳曰,允。如有功議者,各減一等。
漢城判尹李福源疏曰,伏以臣素患阿堵之症,重添於社壇將事之夜,赤膜白瞖,蔽壅全瞳,不能開睫,不能視物,黑室伏枕,晝夜叫痛十有七日于今矣。卽以親祭祭文製進事,牌召連降,藉令臣無本來情勢,卽今病形,萬無可論於官職去就,坐犯薦違,惶恐罔措。至於京兆詞訟,不容久曠,所帶牲署,亦有目下擧行之事。伏乞聖明,俯垂諒察,將臣本兼諸任,亟許遞免,仍賜長暇,俾得以隨便醫治,以卒生成之澤,不勝幸甚。答曰,省疏具悉。病旣難强,方欲變通矣。
大司憲李普行箚曰,伏以國運不幸,亂逆層生,凡其平日支黨之彰著難掩者,次第鋤治,所以嚴懲討也。然其中亦有當治而不治者,公議之拂鬱,厥惟久矣。至若徐命膺之於賊能,其附麗親昵,情同骨肉,而至使其子,結爲師弟,隨其鼻息,承奉唯諾之狀,乃擧世之所共知。而方賊能竄配之日,其子爲之治行裝送,則其密勿綢繆,放恣無忌,又未有若是之甚者也。然而特以其所處之異於他人之故,人莫敢言耳。日昨儒臣之所懷,其所論列李聖模趨附能賊之事,實出於一世之公議,然至於受能賊指揮之銓官,乃非別人,卽命膺也。而只稱銓官,不擧其名。又於勘律之際,只擧聖模而不及於命膺,是豈論思之地,輕重得當之道哉?臣不能不爲儒臣慨然也。雖然公論積鬱之餘,此言旣發於筵席之上,則在命膺之道,所當驚懍罔措。泥首俟勘之不暇,而偃息在家,殆若無故者然。其無所顧忌,何至於此耶?夫有國之所重,莫大於刑政,而惡不見懲,罪不必罰,苟可以勢而獲免,則刑政於是乎失平,而衆心難服,國不可爲國矣,甚可懼也。我殿下雖以天地之量,特垂包容之恩,輒從罔治之典,過施寬恕之政。以至于今,然公憤久而愈激,人心去益不平,是豈春秋先治之義,而其可曰,國有法乎?臣謂判府事徐命膺,爲先亟施流放之典,前府使李聖模,亦宜允從儒臣之所請,使刑政得平而人心悅服,斷不可已也。今日賓對,方將趨造之際,素患冷癖風眩之症,猝地添劇,轉動無路,敢入文字,仰瀆宸嚴,不勝惶恐俟罪之至。取進止。荅曰,省箚具悉。處今日論人以乙丙前事,則能得脫此關者,幾希矣。況能賊作逆,在於重臣弟抗章之後,寧有爲讎家而爲讎人黨與之理乎?嗚呼,世變雖無窮已,胡知斯人之家而有是遭罹也。
己亥十二月二十七日,兼春秋朴行淳,義禁府啓目。前郡守李文喆還穀幻弄罪,照律,何如?啓。傳曰,依允。
己亥十二月二十七日巳時,上御誠正閣。大臣·備局堂上引見入侍時,左議政洪樂純,知中樞府事具善復,行副司直鄭尙淳,右參贊鄭光漢,戶曹判書金華鎭,禮曹判書李衍祥,行副司直李柱國,行訓鍊都正李敬懋,行副司直李邦一,行都承旨鄭民始,江華留守李性源,左副承旨朴祐源,假注書朴鎤,記注官金一衡,記事官金載瓚,以次進伏訖。樂純曰,聖體,若何?上曰,一樣矣。樂純曰,王大妃殿氣候,若何?上曰,一樣矣。樂純曰,惠慶宮氣候,若何?上曰,一樣矣。樂純曰,此濟州牧使金永綬狀啓也。以爲舊還依朝令停退,新還期於準捧,而奴婢身貢米,每口二斗內減一斗,男丁大同米,五斗內減一升,捧上軍兵合操其弊不貲,依近例停退,逃老故病廢之類,隨闕塡充,待明春從附近哨司鍊,而凡諸擧行等事,固當稟旨,恭俟指揮,候風往來之際,每致不及之慮,姑先擧行,竝令廟堂稟處矣。此是守臣先爲擧行,依例啓聞者,依此施行之意,分付,何如?上曰,依爲之。出擧條樂純曰,此正言徐有成上疏也。以爲,明經之科,有名無實,使主司之臣,勿以口誦歸重,多發文義,探其見解,多出連畵,試其製才,減損考講之數,剩取生畵之科,著爲定式事也。經生之專事口讀,不解文義,積弊成習,合有改規,臺臣所論,誠有意見,而習尙已痼,有難猝變,今若一朝發難鉤深,製述戰藝,則此不可責之以時月之間,下該曹從長講確,務歸至當,以爲稟處之地,何如?上曰,依爲之。出擧條樂純曰,此左參贊黃景源箚子也。其中淸白吏事,有令廟堂覆奏之命矣。凡選廉吏之規,該曹廣擇物議,十分停當後,擧議廟堂,仍爲稟處,今則禮判已出,以此先爲分付,何如?上曰,依爲之。出擧條樂純曰,向日昨年舊還三分二停捧之命,德意藹然,民受實惠,今聞守·摠兩營舊還,則非畿營所句管,故不入於行關中,而民間形勢,實無準捧之望,此亦依前下敎,一體特減三分之二,使近畿之民,有均蒙之喜,免向隅之歎,何如?上曰,依爲之。出擧條上曰,社稷親祭時亞獻官,付標以來乎?民始曰,尙未入來矣。上曰,大臣當爲之,都尉·宗班不當爲之意,分付。上指兼春秋金一衡曰,彼爲誰?祐源曰,兼春秋金一衡矣。上曰,易次進伏,生疎所致,而朝體所在,焉敢慢蹇?仍命汰去。上曰,居在何地?居平安道楚山矣。上曰,雖居遐土,安敢若是?上曰,竝與本職而汰去,卽爲出代。出榻敎祐源曰,今日賓對,玉堂不入,事甚未安。肄儀進去外,行公玉堂,推考,何如?上曰,依爲之。出擧條仍命退,諸臣以次而退出。
己亥十二月二十七日午時,上御誠正閣。右副承旨入侍時,右副承旨李在學,假注書朴鎤,記事官柳橚·金載瓚,以次進伏訖。上命書傳敎曰,卿之此擧,萬萬過中矣。卿之居是位,果因何許秉執,何許樹立而然也?卿豈忍爲此,卿豈忍爲此?急於敦諭,未暇長語,又在手書中,卿其卽爲入侍,聽我面諭事,遣入侍承旨敦諭於領議政。仍傳命召及手書,與之偕入。仍命退出,諸臣以次退出。
己亥十二月二十七日未時,上御誠正閣。禮兵房承旨入侍時,左承旨李亨逵,左副承旨朴祐源,假注書朴鎤,記事官柳橚·金載瓚,以次進伏訖。上命書傳敎曰,判尹旣諭,見帶諸職中提學·提調之任,俱係時急擧行者,今姑許遞。上曰,典牲提調口傳差出,藝文提學前望單子,入之。待下批牌招察任事。出榻敎上曰,弘文提學洪樂命更爲牌招。上曰,犒饋所以春塘臺爲之事,分付。祐源先退。仍命亨逵書傳敎曰,如此紀綱,前所不見,然則出韻科次,其將廢閣乎?知有國綱,豈容乃爾?弘文提學洪樂命,從重推考,斯速擧行。仍命退。諸臣以次退出。
上在昌德宮。停常參·經筵。
自昧爽至午時,有霧氣。
傳于李亨逵曰,禮房承旨,入侍。
以香室社稷祈穀祭二十九日受押單子,傳于李亨逵曰,親押。
李亨逵啓曰,藝文提學蔡濟恭牌不進推考傳旨,今方捧入。而莫重親祭祭文之尙不製進,事體所在,誠極未安。更卽牌招,何如?傳曰,允。
傳于金尙集曰,藝文提學如是違牌,情病間有無,知入。
以來初二日犒饋處所取稟,傳于朴祐源曰,依昨年例爲之。
傳于李亨逵曰,右承旨,入侍。
傳于金尙集曰,藝文提學,更爲牌招。
金文淳啓曰,領議政徐命善,依下敎,來待矣。傳曰,入侍。
傳于朴祐源曰,宣傳官,口傳差出。
兵曹,口傳政事,以田光濂爲宣傳官。
李亨逵啓曰,藝文提學蔡濟恭再牌不進推考傳旨,今方捧入。而屢度飭敎之下,一向違召,尙不承膺,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于朴祐源曰,左副承旨,同副承旨,入侍。
朴鎤汰去代,李錫夏爲假注書。
以副應敎趙時偉牌不進罷職傳旨,傳于李亨逵曰,只推。更爲牌招。
備忘記,近來堂后實官不備。且令擧動隔日,注薦其令歲前擧行。
備忘記,京宰及侍從堂上·堂下違牌坐罷人員及罷削人員,書入。
備忘記,罰亦施矣。歲除隔日,前校理柳孟養,前正言徐有成,竝敘用。
傳于鄭民始曰,新薦注書,待完薦。令該曹卽爲口傳擬入。
傳于朴祐源曰,新除授注書,待下批牌招察任。
傳于鄭民始曰,未肅拜玉堂,許遞。
副修撰前望單子,入之。柳孟養落點。
鄭民始啓曰,注書薦歲前擧行事,命下矣。副修撰柳孟養,卽爲牌招,使之擧行,何如?傳曰,允。
吏曹,口傳政事。以金載瓚爲注書。
備忘記,再明動駕,適値元朝之致,軍兵旣令只以入直隨駕矣。扈衛軍官有廳將與軍別破陣·椎牌軍隨駕,竝安徐。
備忘記,以吏曹別單前承旨蔡弘履,前參議鄭元始·兪恒柱,前正言徐郁修,前執義李惠祚,前修撰李顯永·朴天行,前都事申熤·朴天衡,前府使洪良浩,前佐郞李正薰,竝敘用,其中如以他律未準限者,蕩滌。
備忘記,罰已行,歲將飜矣。來且觀之,前大司成李命植,特爲敘用。
備忘記,今日敘用人員,令該曹口傳付軍職,使之參班。
傳于鄭民始曰,承旨,入侍。
以持平韓晩裕牌不進罷職傳旨,傳于朴祐源曰,只推。
李亨逵,以弘文館言啓曰,召對繼講冊子東國通鑑不足件數草記,允下矣。今伏承以此三件,爲上下番及參贊官件,以芸閣所藏件,爲翰注件事,命下。而卽問于芸閣,則只有一件,又爲不帙,召對件數,自是八件。而以此四件分排,則御覽件及翰注二員及懸吐較正件合四件,未免不足,何以爲之?敢稟。傳曰,御覽件當內下,其餘不足三件中二件,自戶曹貿上,懸吐件,置之。
鄭民始,以吏曹言啓曰,今此正朝祭大祝典祀官,多以侍從塡差,而時無職名人員。令該曹,口傳付軍職,何如?傳曰,允。
李亨逵,以禮曹言啓曰,卽接穆陵參奉所報,則本陵正朝祭享時,兩官當爲備員參祀,而別檢有闕未差云。莫重祭享,兩官不可不備。別檢有闕代,卽令該曹口傳差出,以爲備員將事之地,何如?傳曰,允。
朴祐源,以兵曹言啓曰,各處軍號,四所部將各廳將校,例爲受去,而奎章閣軍號則自宿衛所傳給于奎章閣,宿衛所罷後,入番將校,尙入於省記中,故自本曹依例傳給矣。今月二十日將校撤番之後,軍號無可傳之所,問于奎章閣所屬,則一番上達,然後可以擧行云云,而終不受之。莫重軍號,無傳給之處,事實雖如此,稽緩之失,在所難免,惶恐待罪,敢啓。傳曰,請待罪之堂上,罷職已久,今無可論。至於軍號,則與宿衛時有異,此後下鑰後,封呈于當番司卷處,以爲御覽後,頒給之地。
吏曹,口傳政事。以李尙度爲穆陵別檢。
朴祐源,以兵曹言啓曰,來正月初一日動駕時,本曹郞廳侍衛,不可不備員,而正郞徐有鍊·沈樂洙,佐郞林道浩,差祭正郞權應奎,豫備兼春秋進,佐郞一員未差,侍衛各差備,他無變通之道,佐郞有闕代,令該曹在京無故人口傳差出,以爲備員之地,何如?傳曰,莫重動駕,侍衛不可不備,權應奎,他曹佐郞有闕窠換差,與未差之代,令該曹以口傳三司中,擬入。
傳于朴祐源曰,兵曹正郞望,擬入。
吏曹,口傳政事。以權應奎爲戶曹正郞,朴天行爲兵曹佐郞。
金尙集,以兵曹言啓曰,來正月初一日社稷擧動時,本曹補把京畿驛馬十五匹依例入把之意,分付本道,何如?傳曰,允。
朴祐源,以兵曹言啓曰,旣伏見傳敎下者,觀此慶尙監司褒貶啓本,在家別將前府使鄭冑新,置之上考,而冑新雖是本道人,方以局別將在京,則未知京鄕各有一冑新乎?此則不然。前任府使者,只有一冑新,一考之目,訓局旣書上等,嶺營又書上等。設有此等謬例,決非嚴明殿最之意。然姑不處分,以此意分付該曹,査實論理稟處事,命下矣。局別將鄭冑新處査問,則渠以慶尙監營在家別將,今年二月,受由上京,九月爲局別將,仍爲留京云。冑新旣在京中,爲軍門將官,則本道別將之任,自當遞改,而監營殿最書啓之時,未能覺察。仍以本任書考以啓者,難免不審之失。且非嚴明殿最之意,該道臣推考警責,何如?傳曰,以守令貶目觀之,擧皆精詳,何察於微細襲謬之事乎?請推事,特爲安徐,此後使之釐正事,行會本道,可也。
又以訓鍊都監言啓曰,本局諸將官,自正月至十二月射講居首人,依例別單,書入之意,敢啓。傳曰,自年前射會申飭,出於勸獎之意,至於歲末計劃別單之命,又欲酌古宜今,期有實效也。今年則每朔射會,率多不準式之月,反不如劃紙取來之時,雖未知該營事故之如何,其爲無幾而解弛之嘆,足可知矣。合有提警之道,此後須勿如前泛忽,另加惕念擧行,又若祈寒暑雨,聞亦貽弊不些,此則卿須活狹於疎數之際,可也。
又以訓鍊都監言啓曰,今十二月二十八日二十九日年終放砲時,次知將官將校及兼別破陣容貌·年歲·器械,竝別單書入之意,敢啓。傳曰,知道。
又以禁衛營言啓曰,本營諸將官今年射講居首人,依例別單書入之意,敢啓。傳曰,自年前射會申飭,出於勸奬之意,至於歲末計劃別單之命,又欲酌古宜今,期有實效也。今年則每朔射會,率多不準式之月,反不如劃紙取來之時,雖未知該營事故之如何,其爲無幾而解弛之嘆,足可知矣。合有提警之道,此後須勿如前泛忽,另加惕念擧行。又若祈寒暑雨,聞亦貽弊不些,此則卿須闊狹於疎數之際,可也。
又以御營廳言啓曰,本廳諸將官今年射講居首人,依例別單書入之意,敢啓。傳曰,自年前射會申飭,出於勸奬之意,至於歲末計劃別單之命。又欲酌古宜今,期有實效也。今年則每朔射會,率多不準式之月,反不如劃紙取來之時,雖未知該營事故之如何,其爲無幾而解弛之嘆,足可知矣。合有提警之道,此後須勿如前泛忽,另加惕念擧行,又若祈寒暑雨,聞亦貽弊不些,此則卿須闊狹於疎數之際,可也。
又以摠戎廳言啓曰,本廳諸將官今年射講居首人,別單書入之意,敢啓。傳曰,自年前射會申飭,出於勸弊之意,至於歲末計劃別單之命,又欲酌古宜今,期有實效也。今年則每朔射會,率多不準式之月,反不如劃紙取來之時,雖未知該營事故之如何,其爲無幾而解弛之嘆,足可知矣。合有提警之道,此後須勿如前泛忽,另加惕念擧行。又若祈寒暑雨,聞亦貽弊不些,此則卿須闊狹於疎數之際,可也。
朴祐源,以漢城府言啓曰,因內需司啓本,慶尙道河東府敗船人張孟用,移京兆照律嚴處事,允下矣。今四月,河東船人張孟用,以義烈宮與諸宮房所納稅穀敗船事,該宮侵徵於沙格,不堪其督徵,上京呼訴於臣府。故取考戶曹所在南陽府牒呈,則河東府各宮房所納稅米粗所載船一隻,四月二十八日夕水,到于本府靈興島後洋,猝遇大風致敗,船隻與稅穀,沒數漂失,不知去處。沙格十五名騎船內,十四名段,適因嶺南漕船沙工鄭云景之所救拯活,僅得生出。其中火丁金萬年·金渰死洋中,伊日大風,亦是挽近之所無。船隻之致敗,勢所固然,非但船穀之漂失,人物之渰死,尤爲慘然。本府境內,多般搜拯,終無去處,同渰死人,容疤後錄,牒報於畿營,自畿營粘移戶曹,自戶曹捧甘內司矣。凡大洋致敗,人物渰死,則勿爲侵徵,昭載法典。今此南陽報狀,畿營粘移,戶曹捧甘,若是丁寧,則該宮不有捧甘,督令該邑,徵捧漂失之穀物,已是法外,而反以張孟用之呼訴,直請照律,殊極駭然。內需司之只憑該宮之手本,不待臣府之査決,徑先啓聞,尤涉矇然。此必是該宮所任輩慫慂之致,其所任等,自臣府照律科治,而船人照律一款,本事旣如此,則別無可罪之端,何以爲之?敢啓。傳曰,大抵宮房手本,非不言嚴防,而至於玆事,旣違添載之事目,又有幻名之疑端,故循例所下矣。卿府如是執奏,殊可尙也。所請依施,以爲後日他宮房徵戢之道,而上項兩件事,分付,戶刑曹,使之公覈酌處,可也。
李在學,以義禁府言啓曰,殿牌作變罪人鄭江,發遣府都事拿來後擧行事,草記批旨內,雖不拿來,自本道行刑,亦有前例乎?知入事,命下矣。取考本府謄錄,則己巳年分,安邊府殿牌作變罪人尙仁·贊迪等,拿來設鞫,結案取招後,還爲下送本道。令該道都事監視,大集民人後,有依律正法之例矣。敢啓。傳曰,不設鞫爲之之例,有之否?更爲溯考前例,過齋後,稟處。
又以義禁府言啓曰,時囚罪人李憲洛·李重馥·權等,杖一百,收贖,告身盡行追奪。任希澤,笞四十,收贖,附過還職。李文喆,杖一百,收贖,告身盡行追奪。慶尙道昆陽郡流三千里定配事,草記批旨內,如有功議者,各減一等,啓下矣。李重馥八代祖徖,敵愾功臣云。功減一等,杖九十,收贖,奪告身四等。任希澤祖守迪,揚武原從功臣全昌尉異姓五寸親云。功議各減一等,笞二十,收贖。李文喆祖汝迪,揚武原從功臣和義君九寸親云。功議,各減一等,杖九十,收贖,告身盡行追奪,徒二年半定配。而李憲洛·權等,無功議云矣。敢啓。傳曰,知道。
大司憲李普行啓曰,臣之以徐命膺事,箚論,蓋以積鬱之衆憤,不可不伸,將頹之堤坊,不可不嚴,故敢貢激慨之愚忱。竊冀聖鑑之俯察,而及承批旨,不賜允許,誨諭備至。臣於是,竊不勝惶惑,而繼之以慨然也。夫前後諸賊凶謀逆節之綻露,雖在於乙丙之後,而其所糾結醞釀之計,皆在於乙丙之前,則殿下其果以能賊爲逆之窩窟根柢,不在於乙丙之前,而忽地闖出於乙丙之後乎?噫,能賊,乃千古所無之凶逆也。其狼心梟性,包藏禍心,非一朝一夕之故,而其所倚以爲勢,藉以爲力者,以其徒黨之寔繁也。苟使能賊一身之外,更無黨援,則雖欲有爲,其可得乎?以此論之,凡爲能賊之親昵黨與者,其可以乙丙前後,分以二之,置而不論乎?噫,彼命膺之爲能賊血黨死友之狀,旣通國之所共知,則勿論乙丙之前後,雖無一毫別般干犯之端,尙難逭於黨與之誅。況能賊竄配之日,卽逆節旣露之後,而至於其子治行裝送,涕泣相別,則其宿處難忘,眼無國讎之心,昭不可掩。而此乃在於丙申,則其可謂其弟抗章之後,改心易慮,與能賊判作讎家,不爲其黨與者乎?聖批所敎,臣實未曉也。噫,其弟相臣之秉執樹立,誠爲卓然。凡其在廷臣僚,寧有毫分或傷其家之意,而但樹立自樹立,公法自公法。而旣無竝行兩全之道,則又豈可以其樹立之故,竝與公法而廢之哉?然則今我聖上之所以靳允於臣箚之所言者,雖其特念其弟之樹立,欲貰其兄之所犯,臣則決知其不可也。苟如是,則功罪相蒙,刑賞失當,人心由是而益拂鬱矣,堤坊由是而益不嚴矣。此非但貽累於殿下之刑政,抑亦非所以爲其家終始全保之道也。以殿下之明聖,何不念及於此耶?臣竊重爲之慨然也。至於李聖模事,比之命膺,雖有輕重之不倫,而亦不賜可否之發落,是豈所以重臺言尊臺體之意哉?此莫非臣人微望輕,誠不能以見孚,言不足以取信之致。臣於是,尤不勝惶恐慙愧之至,其何敢一刻晏然於長憲之地乎?請命遞斥臣職。答曰,李聖模事,果未及,下敎矣。以定配擧行,徐命膺事,方商量處之,勿辭,亦勿退待。
領敦寧李溵箚曰,伏以歲律將除,月正方屆,當此新舊餞迎之際,倍切臣子戀結之忱。而第臣於月初陪從也。所騎顚蹶,右股觸傷,酸疼浮高,雜試蒸熨今至二十餘日,牀褥轉側之間,尙不得運動,動輒須人,作一籧篨,加以腹脹前症,乘時添重,牽引喘促,氣息凜如,殆無生人之事。前此候班誓儀,皆不免闕禮,來日起居,社壇親享。又末由隨諸臣之後,以效其忱誠,臣分都虧,爲罪滋大。伏枕悚恐,無地自容,玆敢短箚自列,仰請譴何?伏乞聖明,亟降威罰,以警具僚,以安微分,不勝幸甚。取進止。答曰,省箚具悉卿懇。美疴,殊極悶慮,未赴班次,何庸巽讓?惟冀安心調將也。仍傳曰,此批答,遣史官傳諭于領敦寧。
己亥十二月二十八日辰時,上御誠正閣。右承旨入侍時,右承旨金文淳,記事官鄭東浚·柳橚·金健修,以次進伏訖。上命讀公事,文淳讀奏訖。文淳曰,大臣書啓,開東時入來,而正書之際,假注書朴鎤,謂以筆拙,推諉他人,至於累次催促,而終不書納,以致遲滯,極涉駭然。本院請推之外,無他可施之罰,何以爲之乎?上曰,汰去,可也。出擧條仍命退,承史以次退出。
己亥十二月二十八日辰時,上御誠正閣。大臣入侍時,領議政徐命善,行都承旨鄭民始,事變假注書吳泰賢,記註官柳橚,記事官金載瓚,以次進伏訖。命善曰,人言之侵攻臣兄,必不止於此,似必有繼攻者矣。上曰,臧害豈可易乎?新舊之歲,似不得見卿,殊甚悵然,亦有筵席未盡之懷矣。仍先命大臣退出,諸臣亦以次退出。
己亥十二月二十八日巳時,上御誠正閣。禮房承旨入侍時,左承旨李亨逵,假注書朴鎤,記事官柳橚·金載瓚,以次進伏訖。上曰,弘文提學入來,而春帖子出韻乎?亨逵曰,俄者入來,已出韻矣。上曰,今始出韻,何以及期製來乎?亨逵曰,已分付矣。上曰,藝文提學,更爲牌招事。出榻敎以偕來承旨書啓,命書傳敎曰,知道。手書中,略布予意,有卿向來樹立,又有卿今日遭罹,安有如許不可知之事也。然丁酉秋酬酢,雖謂之逆覩,可也。噫,以予與卿之間,何有乎外至之說也?謂若漫辭敦勉,殆近不誠,悠悠世變,料已熟矣。卿若終始不避夷險,則卽爲造朝,聽予面諭也。事更爲傳諭其於偕入,以領議政待命啓辭。又命書傳敎曰,卿其勿待命造朝,聽予肝膈之諭事,遣入侍承旨敦諭,仍傳命召與之偕入。又命書傳敎曰,他承旨竝卽牌招,推移入直。仍命退。諸臣,以次退出。
己亥十二月二十八日酉時,上御誠正閣。都承旨入侍時,行都承旨鄭民始,記事官金載瓚·柳橚·徐龍輔,以次進伏訖。命書傳敎曰,注薦復舊後,因先朝受敎,曾經及時任實注書,必會堂后薦進,旣有定式,則事面與前有異。今此在外任人,不但所薦人之最後進,以定式之意言之,有難入闕,自當待後薦,而此後如此之時,亦依此擧行事,與先朝受敎,同載故事。又命書傳敎曰,明日親押,當於午後爲之,時刻依此磨鍊。又命書傳敎曰,再明日動駕時,適値元朝,入直外軍兵如屛門把守,此等衛外待令之類,入齋室後,權令退送,鍾下後更爲待令事,分付兵曹及各該營門。命退,諸臣,以次出。
己亥十二月二十八日午時,上御誠正閣。左副承旨·同副承旨入侍時,左副承旨朴祐源,同副承旨金尙集,記事官鄭東浚·柳橚·金健修,以次進伏訖。上命讀公事,祐源讀奏訖,命書判付。祐源曰,軍兵節目,何等愼重,而兵曹節目中,不言內入直,只言外營者,事甚疎漏,不可無警。兵曹判書具允鈺推考原節目,使之改修正以入,何如?上曰,依爲之。出擧條仍命退。諸臣以次退出。
上在昌德宮。停常參·經筵。
親押罷後,政院·玉堂·藥房口傳問安。答曰,知道。
大殿·王大妃殿·惠慶宮·中宮殿,政院·玉堂·朝廷二品以上·六曹堂上·兩司長官·奉朝賀過歲單子問安。答曰,知道。
朴祐源啓曰,今日親押時,兵曹判書具允鈺,當爲進參,而方在呈告中,不爲入來,卽爲牌招,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,而社稷祈穀大祭親祭齋戒相値,不得爲之之意,敢啓。傳曰,知道。
傳于金尙集曰,禮兵房承旨入侍。
李亨逵啓曰,明日動駕時,左右史不備,兼春秋,令該曹口傳差出,何如?傳曰,允。
吏曹口傳政事,兼春秋權應奎·鄭益祚·李東稷單付。
吏曹口傳政事,以呂萬永爲兵曹正郞。
兵曹口傳政事,以安昌君燝爲都摠管。
鄭民始啓曰,明日大駕詣社稷後,王大妃殿·惠慶宮問安,何承旨進去乎?取稟。傳曰,同副承旨進去。
吏曹口傳政事,以鄭元始爲兵曹參議,徐有防爲參知。
傳于朴祐源曰,明日開門,差晏爲之。
又傳曰,明日軍兵,早食後,來會。
備忘記,校正廳提調恩彦君禋,兼刑曹判書蔡濟恭,半熟馬一匹賜給。跋文製述官大提學徐命膺,書寫官安川君烓,各熟馬一匹賜給。校正官西溪君熠·花陽君榷,都廳正趙尙鎭,竝加資。主簿兪任柱,直長南履範,竝陞敍。監役李觀秀,陞六,元定忠義李德禧等,當職除授。加出忠義韓師曾,兒馬賜給。寫字官彭得大·洪慶運,各熟馬一匹賜給。閔重錫等四人,各兒馬一匹賜給。計士畫員·唱準·錄事等,上弦弓一張賜給。員役·工匠等,令該曹分等施賞。
金尙集,以糧餉廳從事官,以都提調意啓曰,本廳變通事,以草記擧行之意,昨於筵中,伏承下敎,而非但諸議參差,有難遽然劃定。本廳一年稅入,不能當一年支放,故頃因度支之臣疏論,諸道屯土,今方發關査定,待其齊報,商量其稅入多寡,以爲從便稟處之地,何如?傳曰,知道。
朴祐源,以訓鍊都監言啓曰,明日擧動時,隨駕軍兵,以內外入直軍擧行事,命下矣。金虎門入直軍九十名,弘化門入直軍九十名,以出番將官率領,爲挾輦南營入直,馬軍,四十五名廣智營入直,步軍四十五名北營入直,標下軍四十名,亦以出番將官率領,爲先廂而竝待標信出用,還宮後,還入直之意,敢啓。傳曰,知道。
又以禁衛營言啓曰,明日擧動時,隨駕軍兵,以內外營入直軍兵擧行,而步軍各留五名,騎士全數除出,訓將都領事,命下矣。銅龍門入直軍一百六名,西營入直軍四十名,新營入直軍四十二名,南別營入直軍二十五名內,依傳敎,各留五名,該將官,率領仍直。其餘赴陣軍兵,以出番將官率領。而新營入直騎士二十五人,則該番將全數率領隨駕事,竝待標信擧行,還宮後,還入直之意,敢啓。傳曰,知道。
又以御營廳言啓曰,明日擧動時,隨駕軍兵,以內外營入直軍兵擧行,而步軍各留五名,騎士全數除出,訓將都領事,命下矣。東營入直步軍五十三名,集春營入直步軍五十名,新營入直步軍一百五名內,依傳敎,各留五名,該將官率領仍直。赴陣軍兵,以出番將官率領。而東營入直騎士二十五人,則該番將全數率領隨駕事,竝待標信擧行,還宮從,還入直之意,敢啓。傳曰,知道。
金文淳,以義禁府言啓曰,前府使李聖模,以定配擧行事,承傳,啓下矣。李聖模時在京畿砥平地云。依例發遣府羅將,咸鏡道甲山府定配,而承傳內辭意,具罪目。自砥平地執捉,仍令押送配所,何如?傳曰,允。
領議政徐命善疏曰,伏以臣遭罹罔極,闔門震怖,泥首金吾,恭俟嚴誅,不意仁覆之天,曲垂終始之澤,再遣近侍,臨宣別諭,至於昭回雲漢特降手書,鄭重恩言,反復丁寧,則尤非負罪賤臣所當得者。臣雙擎跪讀,自不覺血淚之被面也。臣旣承此恩數,未假他顧,拚棄廉隅,冒没趨召,一以爲叩謝之忱,一以爲祈懇之計。而前席嚴畏,未能悉暴其情,退將一疏,以冀宸心之矜諒焉。噫,臣兄之與能賊相親,臣兄丁酉之疏,已自首之矣。當時聖敎,開釋無餘,前後事實,塗人耳目。而況且乙·丙以前,與能賊相親者,不但臣兄一人,則今於三年之後,追理往迹,若是斷斷者,豈有他哉?只緣臣之兄弟,徒知盡瘁之義,罔念滿盈之懼,世所稱權要之地,莫如首揆文衡,而一門之內,互相分據,有除輒膺,無所斂避,則人怒鬼猜,於是乎生。夫質的張而弓矢,至焉,林木茂而斧斤,入焉,古之炯戒也。臣之兄弟,顧安得獨免乎?然臣於昨筵,略已敷陳,今不必更事煩瀆,而惟是憲臣箚語,雖不擧似臣名,其曰,地處有異,人莫敢言者,臣之謂也。其曰,以勢獲免,刑政失平者,臣之謂也。爲人臣者,肆其威勢,鉗一世之口,以至於使人莫敢言,而遂致刑政之失平,則論其辜犯,萬戮猶輕。尙可以復廁鼎席,晏然周行,以重其無忌憚之罪哉?爲今之道,惟有速被重勘,息影當世,以爲避遠駴機之地,蓋臣一去,而朝象可以靖矣。門戶,可以保矣。嗚呼,臣家之得有今日,卽殿下再造之也。臣受恩至此,而曾不能報效一事,反以負乘之災,汚辱臣家,終不免於玷聖簡而孤隆眷,則其爲不忠,尤當如何?苟殿下以前日所以再造臣家者,體臣今日之懇,則其所處臣者,當不待臣辭之畢,臣何敢張皇爲說哉?衷情所迫,言不知裁。伏乞聖慈,亟賜處分,俾臣得以退歸田里,歌詠聖德,千萬顒祝。方今歲籥將新,親享隔宵,盈庭環佩,各自伸禮於起居之班,駿奔之列,而臣獨蹙,伏私次,頑然無動,瞻望雲天,只自涕泣戀結而已。答曰,省疏具悉卿懇。昨者憲臣避啓,語意峻爽,在卿私義,無怪其如是各引,予亦不知何以爲答也。然今新正隔宵,而陪列候班,皆將不得進身,益不勝耿悵也。卿首揆之任,姑非經解者,敦迫之外,無他道,卿其安心,勿復控辭,是予區區之望也。仍傳曰,此批答遣史官傳諭于領議政。
兵曹口傳政事,副司直李命植·洪良浩·蔡弘履·鄭元始·兪恒柱,副司果李惠祚·李顯永·朴天行·申熤·朴天衡·李正薰·徐郁修。
己亥十二月二十九日,兼春秋朴行淳,兵曹啓目。黃海兵營習操時,軍器執頉守令·邊將,照律,何如?傳曰,依此律施行爲乎矣,有功議者,各減一等爲良如敎。
刑曹啓目。罪人崔廷喆打殺,柳吉男罪,嚴刑得情,趙得元還發配所,何如?啓。傳曰,依允。
己亥十二月二十九日午時,□□□□殿。親押入侍時,行都承旨鄭民始,左承旨李亨逵,右承旨金文淳,左副承旨朴祐源,右副承旨李在學,同副承旨金尙集,記事官鄭東浚·金載瓚·柳橚·徐龍輔,以次侍立訖。上御翼善冠·袞龍袍,就月臺板位上跪坐,承旨奉祝冊進,上親押訖。還御御座。命在學書傳敎曰,左承旨·右承旨馳詣廟殿宮奉審,祭物祭器看審,進排官摘奸以來。出榻敎命祐源書領議政上疏批答。又命書傳敎曰,璿源譜略校正廳施賞,前例或爲或否,而今番係是制畢後修正,其在重事體之道,不可無論賞之典,本廳堂印以下,依例書啓。命退,諸臣以次出。
