上在昌德宮。停常參·經筵。
大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上正朝單子問安。答曰,知道。
徐有榘啓曰,行大司憲李直輔,掌令朴孝成·李渭達,持平姜浚欽在外,執義未差,持平沈能燮未肅拜,監察茶時之意,敢啓。傳曰,知道。
傳于尹益烈曰,晝茶禮當親行,該房知悉。
傳于柳曰,領議政沈煥之,左贊成宋煥箕歲饌衣資食物,依昨年例爲之。
傳于柳曰,故領議政李宗城妻貞敬夫人沈氏,故判書趙□妻貞夫人□氏家衣資歲饌,優數輸送,令曹郞存問,鶴林君焴·安春君烿內外俱偕老,衣資食物,亦爲輸送,曹郞一體存問以來。
傳于柳曰,歲首勸農綸音,令政院撰進。
勸農綸音,王若曰,書著明農,詩言俶載,民食之重於天下,而務本之貴於授時,有如是矣。是以周官布和,必在於首歲,漢帝溫綸,爰降於元春,蓋爲其時當興嗣,農貴勞勸,而慮失東作之期,未獲西成之望也。惟我先大王一念民天,二紀勤孜,每歲元朝,輒頒勸農之綸,上辛祈穀,必親孔夙之儀,內苑觀刈,庸寓省稼之義,歉年停糴,爰倣賜租之制,以至乎占風有竿,測雨有器,丙枕憂遑,造次靡懈,以恤恤乎稼穡之艱難,而人和旣至,天和徯應,太史有年之書,蓋嘗屢書而不一書,此皆今日方伯·守令之所嘗逮覩而欽仰者也。眇予小子,嗣承艱大之業,而歲聿倏改,孺慕冞新,凡所以踐位行禮,監法憲章,何莫非繼志述事之道,而其第一義諦,則顧不在於敦本而重農歟?予嘗聞之,農之爲務也,最貴於不失其時,而先之以營治,次之以播種,爰及於耘耔也收獲也,莫或愆期,勤於服力,然後始可望自天降康,貽我來牟,如京如坻,萬億及秭,同我泰平,自今伊始,凡在字牧之列者,孰敢不戒飭省事,抑末務本,仰體昔年懷保之盛念,對揚今日敷告之至意哉?利氓以興鋤,任氓以疆予,卽古之田畯之職,而今之方伯·守令,亦猶古之田畯也。勤惰驗於是,黜陟考於是,可不愼歟?顧今靑陽載回,駿發在邇,而臘前三白,已占屢豊之兆,咨爾有司之臣,克殫乃心,罔敢或逸,毋亟役以妨農時,毋閉糴以妨農務,或賑貸種糧,以助其不給,或修築堤堰,以備其不虞,以律天時,以盡地利,俾國有九年之蓄,民有千箱之儲,則導揚和氣,迓續休命,邦其永孚于休,咸須諦悉,庸副至意。右副承旨柳製進。
權襈,以禮曹言啓曰,太廟歲首展謁,例於歲翻後卽爲取稟,而自上方在諒闇中,不爲取稟之意,敢啓。傳曰,知道。
權襈,以禮曹言啓曰,景慕宮展謁,每於孟春孟秋取稟事,曾有定式,而自上方在諒闇中,不爲取稟之意,敢啓。傳曰,知道。
權襈,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
權襈,以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下,別單書入,而御覽官案,亦爲改修正以入之意,敢啓。傳曰,知道。
李海愚,以都摠府言啓曰,今日入直內三廳武兼禁軍及軍兵等,當爲中日習射,而正朝相値,不得爲之之意,敢啓。傳曰,知道。
林蓍喆,以吏曹言啓曰,今此社稷祈穀大祭壇下執禮,前郡守鄭㝡成塡差,而時無職名,令該曹口傳付軍職,何如?傳曰,允。
李海愚,以備邊司言啓曰,今日孝元殿正朝祭享時,陪香忠贊衛,不爲待令,事極駭然,方令攸司嚴加科治,而不飭之當該堂上,不可無警,從重推考,何如?傳曰,允。
壬戌正月初一日午時,上詣孝元殿。晝茶禮親行入侍時,行都承旨林蓍喆,左承旨權襈,右承旨李海愚,左副承旨尹益烈,右副承旨柳,同副承旨徐有榘,檢校待敎李存秀,記事官尹鼎烈·吳淵常·金邁淳,以次侍立訖。時至,通禮跪啓請行禮。上具衰服杖出,贊禮前導以行。由中東門以入,詣板位。贊禮跪啓請跪俯伏哭,上跪俯伏哭哀痛,左右皆俯伏哭。少頃,贊禮跪啓請止哭,上止哭。引儀唱鞠躬四拜興平身,上行四拜禮訖。贊禮前導,詣尊所東向立,襈酌酒,益烈受酒。上仍詣靈座前,北向跪,蓍喆奉香盒,有榘奉香爐以進。贊禮跪啓請三上香,上三上香,蓍喆等還奠爐盒于案上,退出。益烈以盞跪進,贊禮跪啓請執盞獻盞,上執盞獻盞,以授海愚,海愚奉奠于靈座前,·有榘以次奠盞,如上儀訖。贊禮跪啓請降復位,上出戶,降復位。贊禮跪啓請跪俯伏哭,上跪俯伏哭哀痛,左右皆俯伏哭。少頃,贊禮跪啓請止哭,上止哭。引儀唱鞫躬四拜興平身,上仍行四拜禮。引儀唱禮畢,上入殿內奉審訖。命近侍先退,諸臣以次退出。
上在昌德宮。停常參·經筵。
徐有榘啓曰,行大司憲李直輔,掌令朴孝成·李渭達,持平姜浚欽在外,執義未差,持平沈能燮未肅拜,監察茶時之意,敢啓。傳曰,知道。
林蓍喆啓曰,右副承旨柳,今日不爲仕進,所當請牌,而年限已過,何以爲之?敢稟。傳曰,與右承旨許遞。
注書尹鼎烈病,代以曺錫正爲假注書。
吏曹口傳政事,鎭川縣監洪勉謙,永平縣令洪履黿相換。
林蓍喆,以吏曹言啓曰,侍從臣父年七十人,每於歲首抄啓加資事,載在法典矣。侍從臣父年七十人員,別單書入之意,敢啓。傳曰,知道。
林蓍喆啓曰,吏曹郞廳來言,應資老人下批政事,取稟。傳曰,當日爲之。
有政。吏批,判書徐邁修進,參判尹光普進,參議未差,右副承旨尹益烈進。啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。以趙德潤·鄭東觀爲承旨,任希存爲吏曹參議,趙恒鎭爲執義,權晙爲獻納,李好敏·金啓河爲正言,沈銖爲校理,柳台佐爲修撰,牟達謙爲校書判校,柳佺爲典獄參奉,金敬烈爲思陵參奉,李基完爲順康園守奉官,尹東壽爲忠淸都事,李履熙爲慶尙都事,鄭日泰爲全羅都事,金秉淵爲江原都事,權熀爲平安都事,韓用鐸爲安東府使,大護軍徐秉德今加崇政,朝官年九十,行護軍李鎭璧今加嘉義,行副護軍金尙礪·李曾祜·李彦默·丁文壽·具壽民,以上朝官年八十,今加嘉善加資事,承傳。
兵批,判書李得臣進,參判李翊模病,參議李廷顯入直進,參知李益恢病,左副承旨權襈進。以李集斗爲都摠管,徐明稷爲五衛將,車繼宗爲慶熙將,李得秀爲訓鍊僉正,李鉉爲訓鍊主簿,朴宗慶爲文兼,同知李羲瑞·許益致·裵萬集·金小斤老味·全以永·方爾乭,李太才·李齊千·徐重三·徐憶喆·李萬化·朴泰龜·金成辰·金昌元·金碩鼎·朴廷武·崔允恒·白三鏡·崔重三·李廷燁·朴斗恒·金時正·梁渭柱·金有鼎·金德金·高聖澤·李東海·金尙三·車仁聖·蕫仲泗,以上竝單付,副司果權烒·李毅采,副護軍林漢浩·李海愚·柳,以上竝單付,以安思賢爲南陽監牧官。
傳于林蓍喆曰,發遣吏郞,諸執事淸齋與否,摘奸以來。
徐有榘,以兵曹言啓曰,今正月初二日立春改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
徐有榘,以兵曹言啓曰,每年正月初五日朝參,例於元朝取稟,而取考謄錄,則國恤三年內朝參,雖無停止之定式,亦無設行之前例矣。昨日未得稟旨,今始草記,臣昏謬之失,惶恐待罪,而初五日朝參,何以爲之乎?敢稟。傳曰,朝參停,卿則勿待罪。
吏曹參議林漢浩疏曰,伏以,惟天惟祖宗,默佑陰隲,聖候康復,縟儀誕擧,此誠我東方億萬年無疆之休,臣民歡忭,曷有其極?仍伏念,臣之庸愚拙劣,不堪見職之狀,前疏略暴,天鑑亦或俯燭矣。間因候班,不敢逡巡,冒沒出肅,月將再易,觸事憒劣,隨處瘡疣,每自循省,惶汗浹背,久擬一疏申暴,更陳不稱之實,而反懷瀆撓之懼,咨且未敢發,今於目下事,有不可終默者,玆敢略陳其事實焉。今番正朝祭享,以西春君爗爲毓祥宮獻官,爗怒其差祭之頻數,捉去祭享色吏於闕中直所,敺打捽曳,無所不至,末復以詬罵之言,加之於臣身,差祭者非吏也,卽臣也。其所以罪享吏者,乃所以罪臣身也。況辭氣不佳,悖說橫加,稠人之中,有目皆見,有口皆傳,臣雖欲厭然自掩,因仍冒據,獨不有駭於聽聞乎?臣身之謬辱,固不足恤,而名以銓任,受侮至此,其爲朝廷之貽羞,亦當如何哉?此無他,直緣臣濫叨匪據,不能任職,自就狼狽之科,古所謂人必自侮而後人侮之者,政謂臣準備語也。臣若貪慕恩榮,不早爲計,則必將有大於此之事,不止於辱一身而已也。臣雖愚迷,寧忍爲此,玆敢呼籲於嚴廬之下。伏乞聖明,俯諒微懇,特令鐫改,仍治臣煩瀆之罪,以爲不職者之戒焉。臣無任云云。省疏具悉。西春君罷職,爾則宜欲一伸,許遞。
上在昌德宮。停常參·經筵。
徐有榘啓曰,行大司憲李直輔,執義趙恒鎭,掌令朴孝成,持平姜浚欽在外,掌令李渭達,持平沈能燮未肅拜,監察茶時之意,敢啓。傳曰,知道。
傳于尹益烈曰,禮房承旨馳詣宗廟·永寧殿,奉審摘奸以來。
上在昌德宮。停常參·經筵。
藥房都提調徐龍輔,提調李晩秀,副提調林蓍喆啓曰,節屆春元,聖慕惟新,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮〈氣候〉,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
徐有榘啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
趙德潤,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙德潤啓曰,禁衛營將官來言,今日本營軍兵,日次私習云矣,敢啓。傳曰,知道。
趙德潤啓曰,御營廳將官來言,今日本廳軍兵,日次私習云矣,敢啓。傳曰,知道。
鄭東觀啓曰,三品官之無得過三日,循例請牌,曾有定式,而吏曹參議任希存,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
徐有榘啓曰,義禁府都事來言,決獄案修正次請出云矣,敢啓。傳曰,知道。
徐有榘啓曰,行大司憲李直輔,執義趙恒鎭,掌令朴孝成,持平姜浚欽在外,掌令李渭達,持平沈能燮牌不進,監察茶時之意,敢啓。傳曰,知道。
傳于尹益烈曰,行護軍金魯忠,享官差下。
以慶尙監司金履永狀啓慶州府民家失火恤典題給事,傳于鄭東觀曰,別加顧助奠接事,令廟堂申飭。
以吏曹參議任希存牌不進罷職傳旨,傳于林蓍喆曰,只推。
以掌令李渭達,持平沈能燮,獻納權晙,正言李好敏·金啓河牌不進罷職傳旨,傳于徐有榘曰,只推。
兵曹,以李文爀爲禁衛中軍。
尹益烈,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
尹益烈,以弘文館言啓曰,新除授校理沈銖時在全羅道順天府任所,修撰柳台佐時在忠淸道扶餘縣任所,經筵入番事緊,請竝斯速乘馹上來事,下諭。傳曰,依啓。
尹益烈,以禮曹言啓曰,今此上候平復慶科庭試初試額數,當爲稟定,而取考前例,則或取三百人,或取五百人,或取六百人,或取一千人矣。今番慶科庭試初試,取幾人乎?敢稟。傳曰,取五百人。
趙德潤,以兵曹言啓曰,五衛將尹永圭·李惟鑑,景福宮衛將李樂遠,慶熙宮衛將李德敏·吳安國,俱以病難供職,呈狀乞遞,宿衛輪番之任,不可久曠,竝改差,何如?傳曰,允。
趙德潤,以備邊司言啓曰,因大司諫兪漢寧上疏批旨內,疏辭當詢大臣事,命下矣。取見其疏本,則追論蔡濟恭罪狀,仍請其子弘遠屛諸四裔,乙卯受嗾之捕將,施以島配之典,金熙采亟施屛裔之典,李益運亦施竄配之典爲辭矣。蔡弘遠,賦性本自癡獃,傳法厥有來歷,猖狂自恣,久爲一世之指目,昨秋嶺南事出後,朝家所以處之者,極其寬大,渠當痛鐫前習,悚息縮伏,乃敢近占江榭,左右糾結,隱然爲邪賊餘黨之所曕依,是不可仍置於郊畿之間,捕將事,密囑之巨魁,旣被追律,則受嗾之捕將,焉逭其罪?捧現告,與弘遠,竝施竄配之典,金熙采平澤按覈事,伊時傳說之播聞,到今公議之峻發,不可以事過而置之,施以削去仕版之典,李益運,前已勘罪,別無更論之端,置之,何如?傳曰,允。
趙德潤,以備邊司言啓曰,本司武郞廳金相順,奔走勤仕又滿十五朔,依例陞敍或守令除授事,捧承傳施行,何如?傳曰,允。
趙德潤,以壯勇營言啓曰,本營鄕武士月課時鳥銃優等人,別單書入之意,敢啓。傳曰,知道。
趙德潤,以禁衛營言啓曰,本營中軍李章漢身病甚重,勢難察任,今姑改差,何如?傳曰,允。
壬戌正月初四日午時,上御熙政堂。藥房入診入侍時,都提調徐龍輔,提調李晩秀,副提調林蓍喆,假注書曺錫正,別兼春秋吳淵常·呂東植,檢校待敎徐有榘,醫官金孝儉·朴春源·李惟鑑·吳仁豊·吳千根·朴烇,以次進伏訖。龍輔曰,日候尙寒,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,醫官使之入診,何如?上曰,置之。龍輔曰,日前晝茶禮之親行,伏想聖候之益向康復,而觸寒之餘,得無損節乎?上曰,無損矣。上曰,元日候班,欲召接時原任大臣矣。聞已出去故未果矣。龍輔曰,臣等耿結之忱,亦有新元登筵之願,而聖候平復屬耳,日寒且緊,臨殿酬接,恐妨節宣,臣等亦不能等待,而早卽退出矣。上曰,旬後則欲開講筵矣。龍輔曰,久撤之餘,承此下敎,不勝慶幸,而玉候雖已復常,益加將攝,無致觸冒,水刺之節,尤爲節愼,恐好矣。龍輔曰,明日次對,則諸大臣以頉稟相議後日次,當觀勢爲之矣。龍輔曰,日前政韓用鐸,除拜安東府使矣。本邑以嶺南大都護府,地廣物殷,有非等閒守宰之比,銓臣此擧,似出於不拘資格,拔例擇擬之意,而第朝廷之上,體貌爲重,按覈使復命屬耳,昨日以奉命宰臣,序在方伯之上,今日以道內守令,恭執下官之禮,則非所以尊朝廷嚴體貌之道,而恐有駭於遐土觀瞻,安東府使韓用鐸改差,更令該曹擇差下送,何如?上曰,依爲之。出擧條龍輔曰,消毒保嬰丹,當於上元日製入,而在前或有置之之命矣。今番則何以爲之乎?上曰,置之。仍命退,諸臣以次退出。
上在昌德宮。停常參·經筵。
趙德潤啓曰,合辭方張之時,兩司無詣臺之員,事甚未安,除在外·陳疏外,未肅拜人員,竝卽牌招,何如?傳曰,允。
趙德潤啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
趙德潤啓曰,左副承旨權襈,右副承旨尹益烈,今日不爲仕進,竝卽牌招,何如?傳曰,與同副承旨許遞,前望單子入之。
大王大妃殿,以承傳色口傳下敎曰,向者吏判之批,有稍待病勢可强,都政卽爲擧行之敎矣。于今幾日何無動靜乎?都政數日內入稟事,分付兩銓。
趙德潤啓曰,今正月初十日,都目政事爲之之意,敢啓。傳曰,知道。
趙德潤啓曰,行大司憲李直輔,執義趙恒鎭,掌令朴孝成,持平姜浚欽在外,掌令李渭達,持平沈能燮牌不進,監察茶時之意,敢啓。傳曰,知道。
趙德潤啓曰,吏曹郞廳來言,守令有闕,政事,取稟。傳曰,明日爲之。
傳于趙德潤曰,發遣吏郞,諸執事淸齋與否,摘奸以來。
以掌令李渭達,持平沈能燮,獻納權晙,正言金啓河牌不進罷職傳旨,傳于趙德潤曰,與山林外在外人,許遞。
以忠淸監司尹光顔啓本,罪人兪漢宰鎭川縣到配事,傳于趙德潤曰,故相之子也,念舊之意,特爲放送事,回諭。
趙德潤,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
趙德潤,以弘文館言啓曰,本館上番校理朴命燮,以社稷祈穀大祭祭官,今日議政府肄儀時,晝仕出去之意,敢啓。傳曰,知道。
趙德潤,以兵曹言啓曰,本曹正郞尹致鼎身病猝重,屢度呈狀乞遞,宿衛重地,不可久曠,今姑改差,何如?傳曰,允。
趙德潤,以都摠府言啓曰,都摠管黃昇源,以刑曹判書,本曹坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
鄭東觀,以漢城府言啓曰,五家統之制,連爲嚴飭矣。方當歲初,益宜申明,故發遣五部官員,逐戶摘奸,而西部令李義和,自來衰聵,近又病重,萬無擧行之路,令該曹他司相換,何如?傳曰,允。
趙德潤,以義禁府言啓曰,前捕將趙圭鎭,施以竄配之典事,承傳啓下矣。趙圭鎭全羅道樂安郡竄配,而以承傳內辭意,具罪目依例發遣府都事,押送配所,何如?傳曰,允。
趙德潤,以義禁府言啓曰,蔡弘遠施以竄配之典事,承傳啓下矣。蔡弘遠咸鏡道穩城府竄配,而下去忠淸道洪州地云,以承傳內辭意,具罪目依例發遣府書吏,自洪州地執捉,仍令押送配所,何如?傳曰,允。
正言李好敏疏曰,伏以,皇天眷祐,聖候康復,三陽開泰,百祿鼎至,帀域含生之倫,莫不蹈舞而歡抃,此實我東方億萬年無疆之休也。仍伏念,臣空疎譾劣,百不猶人,風裁無峻整之譽,言議乏剛方之氣,而登第屬耳,踐歷無幾,周行之末,足跡猶疎,淸朝之上,聞見未多,以人以歷,耳目之任,非所可論,而今者薇垣新命,遽及於無似之賤品,臣拜命主臣,不知爲喩,堂堂臺閣,地望自別,妙選賢雋,自古而然。今雖不得歐·尹·余·蔡之流而處之,豈可以如臣庸下者,濫廁於其間哉?非但公議之必不與臣亦有自知者,一身之取笑,雖不足恤,而獨不貽累於官人之政乎?玆不得不仰首呼籲於嚴廬之下。伏乞聖明,亟賜鐫改,以重公器,以安私分,不勝幸甚。臣於乞免之章,固不宜更端,而區區憂愛之忱,有不能自弭,略效芹曝,以備財擇焉。臣聞紀綱者,爲治之先務也。爲治而不以紀綱,則如版築之無幹,陶埏之無型,終至於委靡頹墮,而無以成功然。其振而整之,立而陳之,亦在於在上之人導率之如何?洪惟我大行大王,二紀臨御,一念振勵,井井方方,嚴嚴巍巍,群臣震懾,奔走率職,當官而無渝惰之風,臨事而有咸熙之績,國勢以之益尊,世道以之自正,其本則亶由於聖學高明,治規正大,立此人極,中外順則,不識不知,而偕之大道,此固朝野臣庶之所共覩記,而莊誦欽嘆,於戲不忘者也。竊覸數年以來,逆魁誅殛而朝著淸明,邪黨盪掃而民志歸一,宜其一初治化之盛,克配前休,而一日二日,庶官恬嬉,無細無鉅,百度解弛,工謀占便之習漸長,陳力就列之義漸微,國勢有日卑之憂,世道有日渝之機,此無他,紀綱不立故也。是豈可循循而處,旋旋而作,一聽其委靡頹墮,而不之救耶?今欲責勵振刷,而徒責於在下之人,人人而求其勤恪,事事而求其修擧,則亦將苛瑣煩屑,而無必見之效,設有目前牽架之益,必不能悠久堅固,以臣愚見,莫若加勉於本源之地。朱夫子曰,正其本者,雖若迃緩而易爲力,捄其末者,雖若切至而難爲功,今我主上殿下,以天縱之姿,加時敏之工,慥慥典學,不自滿暇,使本源之地,淸明純粹,無一物之不格,有萬理之皆明,則治法政謨,不過推之於躬行心得之餘,而一政令一注措,百工欽承,信之如四時,守之如拱璧,趨功赴事,猶恐或後,居官盡職,罔敢或懈,恬嬉解弛之弊,不期祛而自祛,委靡頹墮之習,不期整而自整矣。向在靜攝之中,法講未開,賓對亦廢者,幾數月矣。日前晝茶禮之親行,雖出於聖孝之克伸,而玉候彌康可以仰認,臣不勝欽仰慶抃之至。當此月正元日,歲功更始於此,人事履端于玆,政好茂對天時,丕新治敎,而日三之接,月六之對,實爲訪道之良規,求治之美制,所宜克勤而無替者也。此而或廢,則聖學無資補之益,邦務有叢脞之歎,繼自今頻接臣僚,無懷宴安,聖工日躋,而無有造次之間斷,治道日闡,而無有斯須之怠忽,上而承先王付託之重,下而答臣庶期望之至,則綴旒之國勢可安,而解紐之朝綱可振矣。伏願殿下,勿以人微而廢其言焉。臣無任云云。省疏具悉。所陳切實,當體念,爾其勿辭察職。
記注官崔雲翰狀啓,去十二月二十五日,右副承旨柳成貼有旨書狀內,爾以經筵官宋稚圭附奏,馳啓矣。向者批諭,罄悉衷曲,爾之幡然,予日耿耿,際見史官附奏,遐心莫回,簉朝無期,凝佇之餘,帳然失圖,多愧予誠意之淺淺也。予荷皇天祖宗之眷佑,翌瘳有慶,講筵將開,出入邇英之班,以盡啓沃之責,卽儒彦之上榮,世臣之願欲,矧爾以先正後孫,胄筵舊僚,其所賁然,豈俟駕屨,一時美疴,自當勿藥,爾其益加善攝,少間卽爲登道,以副予至意事,爾其傳諭于經筵官宋稚圭,儒賢旣以史官之踰年相守,爲難安之端,而淹留旣近五朔,歲除亦且不遠,爾則姑爲復路,以便儒賢之心事,有旨及傳諭元本,今月初一日寅時量,臣在忠淸道懷德縣貞民里,祗受爲白有等以,卽爲傳諭于經筵官宋稚圭處是白乎,則以爲史官相守,歲序忽新,庸陋如臣,而致誤隆眷,至此之極者,古所未聞,臣惶蹙靡措,病隨而劇,玆者特降恩諭,召還史官,不加違慢之誅,益勤招徠之意,至以善攝少間,卽爲登道爲敎,是豈疎賤小臣所可得之於君父者耶?臣感泣惶汗,不知所以仰對也。噫,如使臣所學可以少效涓埃,病情可以强策道路,一造淸班,瞻望耿光,豈非臣之所願欲也?臣竊自揣量,萬不近似,如其冒進,只是貪榮,無報於聖恩,有愧於私心,然則雖非疾病,固不敢膺命,況臣貞疾,又非時月所可責效者耶?臣每奉聖旨,只覺臣罪益重,瞻望雲天,不勝隕越之至云矣。故臣則今方復路緣由,竝以馳啓事云云。踏啓字。
上在昌德宮。停常參·經筵。
趙德潤啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
趙德潤啓曰,禁衛營將官來言,今日本營軍兵日次私習云矣,敢啓。傳曰,知道。
趙德潤啓曰,御營廳將官來言,今日本廳軍兵日次私習云矣,敢啓。傳曰,知道。
傳于趙德潤曰,不爲仕進承旨許遞。
承旨前望單子入之,李翊模·韓用鐸·金近淳·任希存·林漢浩落點。
傳于趙德潤曰,新除授承旨牌招。
傳于趙德潤曰,都承旨·左承旨·左副承旨分詣受香所,奉審摘奸以來。
曺錫正受由在外,代以任俊常爲假注書。
吏曹口傳政事,兼大司成單金近淳。
兵曹口傳政事,副護軍徐有榘單付。
有政。吏批,判書徐邁修進,參判尹光普病,參議未差,同副承旨林漢浩進。啓曰,臺諫闕員,今當差出,而擬望之人乏少,外任竝擬,何如?傳曰,允。以李肇源爲吏曹參議,尹東晩爲兵曹參判,鄭宗顯爲禮曹正郞,愼宜學爲兵曹正郞,李泰熙爲兵曹佐郞,朴宗慶爲軍資正,鄭重祿爲司藝,張志默爲開城敎授,鄭東觀爲安東府使,姜彙鈺爲順天府使,李興運爲扶餘縣監,李周奭爲禮曹佐郞,閔昌爀爲大司諫,金㙆爲執義,洪受浩爲司諫,蔡弘直·李東煥爲掌令,韓耆裕·奇學敬爲持平,鄭晩錫爲獻納,洪奭周爲正言,行護軍李漢豊·宋鍈年七十,今加嘉義,西部令李義和,禁府都事尹永烈相換,兼春秋二單,閔致載·沈鎜。
兵批,判書李得臣病,參判未差,參議李廷顯入直進,參知李益恢病,右副承旨任希存進。副護軍權襈·尹益烈·李庚運·李元植·鄭信達,副司直李萬榮·趙恒鎭·權晙·朴孝成·李渭達·姜浚欽·沈能燮,副司果金啓河·鄭東愈·申韺竝單付。
任希存啓曰,今日政新除授臺諫,待下批牌招,正言李好敏,一體牌招,何如?傳曰,允。
以司諫洪受浩,獻納鄭晩錫,正言李好敏·洪奭周,掌令李東煥,持平韓耆裕牌不進罷職傳旨,傳于任希存曰,只推。
李翊謨,以吏曹言啓曰,今日本曹開坼坐起時,考見諸道褒貶啓本,則密陽府使李敬魯,以病實難强,曠憂興弊爲目,大興郡守李惟稱,以差欠束濕爲目,淸河縣監崔崑,以麤糴罪歉,遺照緣衰爲目,英陽縣監朴休源,以惜失檢災爲目,黃山道察訪尹愭,以頗有瑣謗爲目,輸城道察訪李寬福,以瑣謗宜略爲目,則俱宜置下考,而置諸中考,吉州牧使張鉉宅,以寬猛莫偏,威惠宜兼爲目,昌城府使趙蒙錫,以糴弊宜察爲目,槐山郡守李得養,以謗則由吏爲目,金浦郡守李復鉉,以瑣謗宜略爲目,天安縣監李承默,以更勉檢飭爲目,則俱宜置中考,而置諸上考,殊無嚴明殿最之意,五道道臣,推考警責,吉州牧使張鉉宅,昌城府使趙蒙錫,密陽府使李敬魯,大興郡守李惟稱,淸河縣監崔崑,英陽縣監朴休源,黃山察訪尹愭,輸城察訪李寬福,竝罷黜,金浦郡守李復鉉,槐山郡守李得養,天安縣監李承默,竝中考施行,何如?傳曰,允。
李翊謨,以吏曹言啓曰,卽伏見咸鏡監司李義弼辛酉年秋冬等道內陵殿官員褒貶啓本,則濬源殿令任希彦,不書等第,奏御文字,何等敬謹,而有此不審,事體所在,極爲未安,該道臣李義弼,從重推考,任希彦等第,更爲磨勘封啓之意,分付,何如?傳曰,允。
李翊模,以吏曹言啓曰,禮賓寺參奉鄭尙勳,以十五朔窠,兩次居中,依例罷職,機張縣監具興遠,以三年窠守令,兩次居中,其不治可知,依例罷黜,何如?傳曰,允。
金近淳,以兵曹言啓曰,上候平復慶科庭試別試文武科初試,來二月十八日設行事,自禮曹推擇啓下矣。今此上候平復慶科庭試武科初試取人之數,當爲稟定,而取考前例,則或取一千人,或取六百人,或取五百人,或取二百人矣。今番則取幾人乎?敢稟。傳曰,取五百人。
金近淳,以兵曹言啓曰,五衛將鄭壽海·金致五·高鳳允,俱以身病猝重,時月之內,無望供職,呈狀乞遞,宿衛輪番之任,不可久曠,竝改差,何如?傳曰,允。
任希存,以義禁府言啓曰,忠淸監司尹光顔啓本內,鎭川前縣監兪漢宰卽其地到配事判付內,特爲放送事,啓下矣。兪漢宰卽爲放送事,分付該道道臣之意,敢啓。傳曰,知道。
草莽臣宋煥箕疏曰,伏以,皇天眷佑,聖候康復,臣民慶忭,大小同情,臣病伏窮巷,跡阻賀班,分義都虧,罪戾甚重,玆伏奉批諭,乃以今病良已,將復開講,此時思卿,益勞予心爲敎,臣於是,欣賀冞極,繼以感悚不已也。噫,賤臣雖甚無似,愛君一念,根於秉彝,今當聖上夬復天和,儼臨講筵之時,豈不願獲登前席,更瞻天顔,而癃疾阽危,跬步難動,其何以得效微誠乎?前疏所以徼進者,實出於芹暴之誠,而乃蒙採納,至有書諸策替座銘之諭,臣固知聖明,眷眷於前哲之訓,而亦不以愚臣之所進獻爲僭踰,益可以仰覩察邇之盛德矣。臣雖卽塡溝壑,亦無所恨也。耿耿孤衷,惟願聖躬加護,聖學益懋實宗社無疆之休也。臣以床第殘喘,雖未得進身闕下,而愛戴慶喜,自不能已。猥陳短章,略控微悃,而神識昏懵,語失倫脊,伏乞聖慈,俯垂鑑諒焉。臣無任云云。答曰,省疏具悉卿㦝,歲籥倏改,雲鄕益窅,顧予孺慕,撫時益罔極,卿以古人追先帝之義,曷其不幡然來思,羽儀我朝廷耶?前批旣罄予意,而徼進先哲之訓,尙至今繙覽不能釋,間緣靜攝未蘇,又値日候不調,講筵之抛却久矣。慥慥一念,何嘗少弛,顧今熙陽載舒,晝漏漸長,此時邇英之席,待卿而將開,卿何可一例巽讓,不思造膝之規乎?髭容知應勝昔,美疴想亦勿樂,更願俟間登途,以慰我惄如之思。行左承旨趙德潤製進。
上在昌德宮。停常參·經筵。
夜一更二更,月暈。
金近淳,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金近淳啓曰,禁衛營將官來言,今日本營軍兵日次私習云矣,敢啓。傳曰,知道。
金近淳啓曰,御營廳將官來言,今日本廳軍兵日次私習云矣,敢啓。傳曰,知道。
金近淳啓曰,來十一日朝參日次矣,敢稟。傳曰,停。
任希存啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
林蓍喆啓曰,明日祈穀大祭傳香,禮房承旨當爲齋宿,而行右承旨趙德潤今日不爲仕進,卽爲牌招,何如?傳曰,允。
注書金病,代以尹久東爲假注書。
金近淳啓曰,事變假注書柳身病猝重,勢難察任,今姑改差,何如?傳曰,允。
柳改差,代以金致德爲事變假注書。
任希存啓曰,行大司憲李直輔,執義金㙆,掌令蔡弘直,持平奇學敬在外,掌令李東煥,持平韓耆裕牌不進,監察茶時之意,敢啓。傳曰,知道。
以司諫洪受浩,獻納鄭晩錫,正言李好敏·洪奭周,掌令李東煥,持平韓耆裕牌不進罷職傳旨,傳于任希存曰,只推。
傳于韓用鐸曰,發遣吏郞,諸執事淸齋與否,摘奸以來。
金近淳,以備邊司言啓曰,歲再考績,所以黜陟幽明,而治道汚隆,大有關于是矣。法意甚美且嚴,近世以來,京外考績之法,漸不如古,剛吐柔茹,多失核實之義,貪官汚吏,恣行無畏,法度解弛,生民困悴,日甚一日,識者爲之寒心,昨冬褒貶,安東府使李庚運,成川府使閔昌爀,雖居上考,題評不美,該曹陞降之際,宜循公議,改定其等,而不待開坼之坐,相續內移,曲爲遮護,有若避置他處者然。揆以法典,果何如哉?當該銓臣,竝推考,平安監司金勉柱,慶尙監司金履永,考法不嚴,題語與等第,有逕庭之失,竝從重推考,李庚運·閔昌爀諫長內移之望,勿施,竝令銓曹中考施行,何如?傳曰,允。
金近淳,以御營廳言啓曰,峨嵯山下笠巖近處虎囕馬匹事,自司僕寺報來矣。本廳善放砲手五十名,定將校率領,各別行獵之意,敢啓。傳曰,知道。
禁府啓目,价川前郡守尹勉鎭原情云云。問目內辭緣,泛稱遲晩,所當請刑是白乎矣,曾經都摠都事勿爲請刑,載在大典通編,議處,何如?判付啓依允。
上在昌德宮。停常參·經筵。
任希存啓曰,行大司憲李直輔,執義金㙆,掌令蔡弘直,持平奇學敬在外,掌令李東煥,持平韓耆裕未肅拜,監察茶時之意,敢啓。傳曰,知道。
李翊模啓曰,三品官之無得過三日,循例請牌,曾有定式,而吏曹參議李肇源,除拜後過三日,不爲出肅,事體所在,誠極未安,從重推考,仍卽牌招察任,何如?傳曰,允。
傳于韓用鐸曰,傳香承旨馳詣社稷,奉審摘奸以來。
行左承旨韓用鐸書啓,臣承命馳詣社稷壇上,奉審則無頉,祭物祭器祭井看審則精潔,諸執事進排官及佾舞工人摘奸則無頉矣。臣則仍留享所,待將事畢,洗滌修掃後,復命之意,敢啓。傳曰,知道。
傳于李翊模曰,都承旨入侍。
傳于李翊模曰,向日吏判疏批,都政以病差後卽爲下敎矣。再明都政,以明日爲之事,分付兩銓。
以吏曹參議李肇源牌不進罷職傳旨,傳于李翊模曰,只推。
兵曹,來二月十八日上候平復慶科庭試別試武科初試時規矩,鐵箭三矢一百二十步,柳葉箭五矢一百二十步一巡三分,講書粗以上,取二技。
禁府啓目粘連,向前尹勉鎭亦,管下守令慍憾於貶遞,歷見道臣,當面分疏者,紀綱所在,萬萬駭然,以此照律,何如?判付啓依允。
吏曹判書徐邁修疏曰,伏以,臣年至神衰,疾病侵尋,決不能冒膺重任之狀,前已仰暴無餘,而恩批鄭重,誨諭備至,至使之稍待可强,卽爲行政,臣於是,含恩感激,揆分怵惕,更不敢逡巡却顧,而强策衰朽,黽勉行公,亦已有日矣。黜陟之際,神識不逮,注擬之間,瘡疣自生,一再行政,固不免僨誤之歸,而適因臺望之乏少,未及消詳,竝請外任,率爾內移,此已臣不審之大者也。昨於本曹開坼之後,益覺所失之不細,方恧縮訟愆,不知爲心,際伏見備局草記,則盛陳殿最之嚴明深慮,近俗之吐茹,多少論列,切中臣昏謬之病,臣固受以爲罪,無容他辭。第伏念,臣之伊日內擬,非爲其人地也。無論新錄舊通,凡法從之久滯外任者,每當三司之乏人,例多內遷,故按例排擬,不少難愼,以致大僚之嚴辭規警,顧臣不職之罪,實無所逃,莫重銓衡之地,將安用如臣老憒顚錯者哉?大政隔日,萬無因仍蹲冒之勢,玆敢疾聲仰籲。伏乞聖慈俯垂諒察,亟命鐫改,以便公私,仍治臣僨職之罪,以肅朝綱焉。臣無任云云。答曰,省疏具悉。大臣之言,出於相規,卿不必深引,勿辭行公。
壬戌正月初八日午時,上御熙政堂。都承旨入侍時,行都承旨李翊模,假注書任俊常,記事官金景煥,別兼春秋金邁淳,以次進伏訖。上曰,近日政院,做得甚事。翊模曰,別無所事矣。上曰,比來藥房入侍外,無召接之事,故今日使之入侍矣。仍命讀吏判徐邁修疏本,翊模讀奏訖。命書批旨。翊模曰,今日入侍有命,而上番別兼春秋呂東植,未卽待令,使兼史替行,事甚未安,推考,何如?上曰,事甚駭然,拿處。出擧條仍命退,承史以次退出。
上在昌德宮。停常參·經筵。
任希存啓曰,合辭方張之時,兩司無詣臺之員,事甚未安,除在外·陳疏外,未肅拜人員,竝卽牌招,何如?傳曰,允。
金近淳啓曰,禁衛營將官來言,今日本營軍兵日次私習云矣,敢啓。傳曰,知道。
金近淳啓曰,御營廳將官來言,今日本廳軍兵日次私習云矣,敢啓。傳曰,知道。
任希存啓曰,行大司憲李直輔,執義金㙆,掌令蔡弘直,持平奇學敬在外,掌令李東煥,持平韓耆裕牌不進,監察茶時之意,敢啓。傳曰,知道。
傳于李翊模曰,不爲仕進承旨許遞,前望單子入之。
承旨前望單子入之,趙得永落點。
李翊模啓曰,新除授右副承旨趙得永時在釜山任所,斯速乘馹上來事,下諭,何如?傳曰,許遞,今日政差出。
傳于任希存曰,違牌及未肅拜臺諫,竝許遞。
任希存啓曰,合辭許久闕啓,事甚未安,今日政新除授兩司諸臺,竝待下批牌招,何如?傳曰,允。
傳于李翊模曰,吏判事,豈不慨然?旣陳疏伸義之後,又何爲而如是也?政院之無一言捧入,亦豈成說?捧納承旨推考,此疏今無可批之語,所當還給,而以待重臣之義賜批矣。都政雖至晩暮,決不踰今日,卽速入來行政之意,嚴飭。
李翊模,以吏批言啓曰,今日都目大政時,本曹堂上不可不備員,未肅拜參議李肇源,令政院卽爲牌招,以爲同參開政之地,何如?傳曰,允。
李翊模,以吏批言啓曰,每冬大政,如有應製,除職承傳之未及收用者一人,必爲調用,然後始擬他人,如無調用之人,銓曹具由草記,然後始出初仕之望事,定式施行事,曾有先朝受敎矣。今無應製捧承傳之人,故不得擧行之意,敢啓。傳曰,知道。
李翊模,以吏批言啓曰,敦寧府直長金在三·鄭漪皆已報仕於今大政,六品遷轉矣。其代竝還爲權減,何如?傳曰,允。
傳于李翊模曰,守令·邊將初仕,各別擇差,忠臣·淸白吏子孫及西北松都人收用事,分付兩銓。
大王大妃殿,傳于李翊模曰,此人無故作散已久,豈可仍爲乾沒,前主簿閔致成,今日政復職調用事,分付東銓。
傳于李翊模曰,今已日晩,望筒陸續書入事,分付兩銓。
傳于李翊模曰,吏兵批望筒遲滯判堂,竝推考。
都政。吏批,判書徐邁修進,參判尹光普進,參議李肇源進,行都承旨李翊模進。啓曰,今都目大政,各歧仕滿應遷者,相避及未準朔監察,禁府都事·戶曹·刑曹·工曹·漢城府郞官,平市署官員,五部令,各司久任時推人員,竝擬,何如?傳曰,允。
又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。去秋冬等承文院褒貶,不得爲之,故當出六品者,未免積滯,依例遷轉,何如?傳曰,允。
又啓曰,守令多窠,今當差出,而未準朔禁軍將及營將·邊將·中軍·都事·守令·察訪,竝擬,何如?傳曰,允。
又啓曰,蔭仕六品官之陞五品,每於過都政後照擬,而見今在職者,絶無經一考之人,故五品官無以推移備擬,未經一考之人,依例勿拘陞擬,何如?傳曰,允。
又啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,吉州防禦使,今當差出,而擬望之人乏少,他道守令,竝擬,何如?傳曰,允。
以金在三爲敦寧主簿,鄭澣爲掌苑別提,奇象益爲濟用主簿,金箕憲爲密陽府使,兪殷柱爲大興郡守,張顯孫爲典設別提,洪秉寀爲禁府都事,趙義鎭爲坡州牧使,金聖和爲吉州牧使,李晦植爲昌城府使,李晳爲成均典籍,鄭淳民爲宗簿主簿,趙亨基爲承文校檢,李光憲爲平市直長,尹序東爲大司諫,趙德潤爲寧邊府使,李東植爲安州牧使,趙鎭宣爲永川郡守,李憲成爲內資直長,鄭有淳爲司宰直長,沈澤之爲楚山府使,李憲圭爲唐津縣監,李好敏爲兵曹正郞,朴弘壽爲英陽縣監,金命淵爲淸河縣監,尹善大爲濟用主簿,李秉德爲咸平縣監,白東脩爲博川郡守,徐有齡爲軍資判官,李顯綏爲中部令,徐善修爲司䆃奉事,尹行澈爲內資奉事,尹羲厚爲居昌府使,徐鐸修爲掌樂主簿,李建胄爲平澤縣監,白泳鎭爲碧潼郡守,尹益烈爲成川府使,朴宗龜爲交河郡守,曺龍玩爲靖陵直長,李之受爲貞陵令,李敎源爲漢城主簿,李英雲爲金化縣監,李光斗爲知禮縣監,沈兢之爲司宰奉事,尹永烈爲靈山縣監,徐觀淳爲景慕宮令,李源明爲氷庫別提,許㶏爲端川府使,趙觀基爲尙瑞直長,趙鎭大爲西部令,洪秉寀爲工曹佐郞,金銓·李敦德爲典籍,李東師爲尙瑞副直長,李㬖爲典籍,吳淵常·金銓爲監察,李彬爲嘉山郡守,李東洙爲典牲副奉事,朴善浩爲長興主簿,金在三爲漢城主簿,李源明爲戶曹佐郞,金宅基爲孟山縣監,金履牧爲義陵奉事,金植爲价川郡守,鄭漪爲禁府都事,朴善浩爲監察,金致礪爲延曙察訪,柳春源·李濟和爲監察,洪留浩爲機張縣監,李箕材爲利原縣監,田義顯爲橫城縣監,李濟遠爲監察,韓永建·姜學濬·朴榮東爲典籍,洪爲禁府都事,吳載紹爲承旨,嚴耆爲驪州牧使,李普天爲伊川府使,洪樂淵爲寧越府使,趙秀民爲文川郡守,鄭澣爲保寧縣監,奇象益爲敦寧主簿,趙慶遠爲濟州判官,鄭重祿爲旌義縣監,孫鎭翼爲連原察訪,金龍見爲幽谷察訪,曺翰振爲長湍府使,李民秀爲柒谷府使,張重吉爲仁同縣監,牟達兼爲濟原察訪,金珍修爲銀溪察訪,李種德爲直講,李得江爲興海郡守,韓啓翼爲恭陵令,任希鐸爲翼陵令,金瀍爲校書判校。
金近淳,以兵曹言啓曰,營將·中軍·虞候滿二十朔後始爲內遷事,曾有定式,而今都政則皆未準二十朔矣。在前如此之時,雖未準朔人,有推移內遷之例,今亦依此擧行,何如?傳曰,允。
金近淳,以兵批言啓曰,內禁衛將鄭學畊,羽林衛將鄭湋,五衛將徐明稷·李興祐,景福宮衛將安鳳翮,慶熙宮衛將朴序郁·金致厚,俱以病難供職,呈狀乞遞,五衛將白泓鎭前任公州營將,金㝡煥前任三陟營將,柳光命前任羅州營將,趙應鉉前任咸鏡監營中軍,李宗祥前任忠淸監營中軍,忠翊衛將李雲祜前任平安監營中軍,具縉前任大興中軍,忠壯衛將金鍾義前任南虞候,李潤慶前任黃海監營中軍,俱在任所,該廳番次苟艱,竝改差,何如?傳曰,允。
金近淳,以兵批言啓曰,新除授天摩僉使金就圭身病危重,勢難登程赴任,呈狀乞遞,身病旣是沈篤,則不可强令赴任,依例罷黜,何如?傳曰,允。
兵批,判書李得臣進,參判尹東晩進,參議李廷顯進,參知李益恢進,左副承旨金近淳進。啓曰,各道營將中軍·虞候,今當差出,而擬望之人乏少,未準朔守令及虞候,竝擬,何如?傳曰,允。
以李祖承爲知事,曺命業·李曾祜爲同知,白泓鎭·金㝡煥爲五衛將,僉知單徐明稷·柳光命·趙應鉉·李宗祥爲五衛將,李雲祜·具縉爲忠翊將,訓鍊主簿單鄭泰宗·金鍾義,李潤慶爲忠壯將,李興祐爲五衛將,安鳳翮爲景福將,朴序郁爲慶熙將,尹致儉爲晉州營將,韓泳爲公州營將,閔亨默爲平安中軍,權琇爲咸鏡中軍,柳煥寅爲南虞候,護軍李命新·李濟安單付,副護軍單鄭聖鵠,副司果金宗友,申達夏爲羅州營將,崔秉敎爲三陟營將,權煥爲大興中軍,安舜命爲忠淸中軍,金載仁爲黃海中軍,僉知三單,柳光命·趙應鉉·具縉,金致厚爲慶熙將,金鎭五爲武兼,李秉天爲全羅兵虞候,李毅和爲全羅右水虞候,金汝瑚爲坡知僉使,同知單安鳳翮,僉知三單,白泓鎭·李宗祥·李雲祜,李復淵爲都摠都事,閔光德爲守門將,鄭來升爲慶尙左兵虞候,朴道性爲廣梁僉使,李明洽爲蝟島僉使,同知單李序郁,僉知單李興祐,護軍林蓍喆·趙德潤單付,朴秀文爲白峙僉使,洪汶績爲所斤僉使,朴載元爲德浦僉使,姜百昌爲西北僉使,金聲玉爲淸城僉使,訓鍊僉正單慶恒運,判官單姜碩儒,主簿單尹弘鼎·洪翼彬·申光祜,以上依定式減下,金就圭爲天摩僉使,李益淳爲委曲僉使,文命倫爲平山浦萬戶,玄光復爲加背梁萬戶,李東憲爲黔毛浦萬戶,副護軍金鍾義·李潤度單付,金兌雲爲梨津萬戶,全弘仁爲鉢浦萬戶,朴文曾爲木浦萬戶,韓錫胤爲於蘭萬戶,韓致裕爲薪智島萬戶,公州營將韓泳,晉州營將尹致儉,咸鏡中軍權琇,平安中軍閔亨默,南虞候柳煥寅,以上今加折衝加資事,承傳,李勉植爲訓鍊副正,徐有建爲釜山僉使,朴長瀗爲白翎僉使,金宗運爲訓鍊主簿,鄭連行爲部將,同知單金致厚,副護軍韓泳·尹致儉單付,李休爲玉浦萬戶,朴守彬爲越松萬戶,崔龍角爲植松萬戶,金斗郁爲濟物萬戶,金再聲爲德津萬戶,副護軍趙應鉉·李宗祥·具縉·李雲祜竝單付,李敬涉爲仇寧萬戶,金器樟爲靑水萬戶,金德恒爲梨同萬戶,金德良爲溫萬戶,李濟遠爲宣傳官,安弘燁爲黃龍別將,陸昌鎭爲蟾津別將,韓宗復爲浦項別將,金致煥爲大峴別將,崔錫福爲長壽別將,李元植爲內禁衛將,李顯益爲兼司僕將,鄭義誠·趙永權爲五衛將,劉寬澤爲月串僉使,金永勉·咸汝績·洪鼎運·李得淵爲五衛將,金麟鍾爲都摠經歷,尹相重·全膺舜爲忠翊將,金鎭鼎·金光運爲忠壯將,李鼎會爲中樞都事,護軍申大偀,副護軍趙得永·李旭祥竝單付,副司直洪受浩·李東煥·鄭晩錫·韓耆裕竝單付,金煐爲訓鍊正,柳漢源爲副正,許圭爲慶熙將,張元邦爲天摩僉使,康漢章爲阿山萬戶,李熙燮爲五衛將,金鳳九爲忠翊將,金脩恒爲景福將,朴昌根爲慶熙將,李柱爲武兼,李蓍明爲訓鍊僉正,南燦爲宣傳官,李以澹爲訓鍊判官,尹弘鼎爲加設判官,李漢忠爲訓鍊主簿。
傳于李翊模曰,將至夜深云,吏兵銓官,姑令退去,待開門入來爲之。
以呂東植囚單子,傳于任希存曰,分揀放送。
吳載紹,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
任希存,以義禁府言啓曰,卽接慶尙監司金履永牒報及成冊,則大逆不道罪人志孝·好春應坐諸人,査出報來,仍以爲,志孝子畯八,年二十一,本是志孝兄處孝子,志孝未生子之前,果爲收養,呼父呼子,而初未有禮斜之事云,故招問田哥諸人及該面執綱·戶有司,則所告雖無異同,禮斜成出之有無,不可所信於渠輩之所告,考諸該曹文蹟眞僞,可以立判,而設或禮斜未及成出,收養多年,呼父呼子,名則已定,故鄕人莫不認以爲父子,則不可以禮斜之未出,換其父子之名,傳之叔姪之義,撤榜之初,首先解釋,雜出於諸囚之供,則同參情跡,昭不可掩,斷當殄滅無遺,絶其兇種,論以名義,參以負犯,合置父子應坐之律云矣。志孝父載稷年八十三,依法典免絞,全羅道濟州牧絶島定配,毋宜生年八十一,依律文免坐,妻儀永咸鏡道慶興府爲婢,子宗郁年一,以年未滿,依律文免絞,全羅道靈巖郡楸子島爲奴,女守幸咸鏡道茂山府爲婢,兄處孝全羅道羅州牧黑山島,弟宅孝珍島郡金甲島,竝爲奴,姪畯豊平安道朔州府,彩郁咸鏡道三水府,大快平安道孟山縣,小快全羅道靈光郡,代快平安道寧遠郡,命郁全羅道古阜郡,竝流三千里安置,好春妻岳只咸鏡道明川府爲婢,子睦駿年十一,烈駿年三,俱以年未滿,依律文免絞,睦駿全羅道濟州牧大靜縣,烈駿興陽縣呂島鎭,竝爲奴,女玉伊平安道郭山郡,七伊咸鏡道利原縣,竝爲婢,兄漢春慶源府爲奴,姪孟駿平安道碧潼郡,流三千里安置,而右罪人等,今方捉囚於宜寧·靈山等縣獄,竝令刑曹押送于各其配所,而畯八撤榜之時,首先解釋,旣出諸囚之招,則究其負犯,不但罔赦,渠雖處孝之子,旣爲志孝之所收養,稱父稱子,名義已定,則不可以禮斜之未出,遽議傳生之典,而事係一律,以臣等膚淺之見,有難臆斷,下詢大臣處之,何如?傳曰,允。
任希存,以義禁府言啓曰,咸鏡道北靑府投畀罪人李錫夏戶奴呈狀內,其上典,去十二月初四日,遭母喪,依法典歸葬間給由云矣。定配罪人之遭親喪者,給暇歸葬,三月後還發配所,載在法典,李錫夏,依法典給暇歸葬,過三月後還發配所事,分付該道道臣之意,敢啓。傳曰,知道。
吏曹刑書徐邁修疏曰,伏以臣,昨陳短章,猥暴訟愆之忱,冀被譴何之典,及伏承批旨,不惟威罰之不加,乃反以大臣之言,出於相規,不必深引爲敎,誨諭鄭重,庇護勤摯,無狀賤臣,何以得此?雙擎九頓,且惶且感,繼伏奉大政進定之命,臣聞命震懍,益不知措躬之所也。含恩畏義,固當顚倒趨承之不暇,而第念事關黜陟,昏謬之失甚大,罪著政注,恧蹙之情冞深,且都目,有國之大政也。緣臣衰病,施至于今,致勤飭敎之屢降,此已臣難赦之罪,而顧今情病益苦,問政等應行之節,亦不得按例爲之有臣如此,將亦安用,左右思量,萬無進身之勢,玆敢不避猥越,申暴危懇。伏乞聖明,察臣衷情之非出深引,憐臣衰朽之自來難强,亟遞臣見帶之職,回畀可堪之人,俾莫重大政,及期擧行,仍治臣逋慢之罪,以警具僚焉。臣無任云云。答曰,省疏具悉。昨批之後,又何可再疏乎?處義已伸,開政在卽,卿其斯速入來擧行。
吏曹參判尹光普疏曰,伏以臣,性本魯鈍,年又衰頹,實不合於銓衡佐貳之任,而猥被殊恩,忝叨見職,四朔縻冒,一心謹畏,惟以趨走之恭,思酬涓埃之報,而其奈神識昏憒,聞見固陋,隨事冥,到處瘡疣,何哉?迺於歲末開政之際,適値臺望多窠之時,人員乏少,排擬甚難,只知有大政當前,久倅內移之例,未知其陞降以前不得遷動之規,果於各道都事之內遷也?安東亦入其中,而其後臣之宿病危劇,不能起動,凡於政席及諸般公座,未得同參,委頓床第,至于今十許日矣。昨伏見備局草記,則盛陳殿最法意之嚴,至有銓官請推之擧,臣始悟物議之全昧,而注擬之失宜也。滿心慙恧,無以爲辭,身爲政官,昏謬若此,則顚錯之罪,奚但問備而止哉?撫躬踧踖,靡所容措,玆不得不短章自列,恭俟譴何。伏乞聖慈,俯垂鑑察,亟遞臣所帶之職,仍治臣瀆擾之罪,以肅朝綱,以安私分,千萬幸甚。臣無任云云。答曰,省疏具悉。已諭於昨日長銓之批,卿其勿辭,入來參政。
上在昌德宮。停常參·經筵。
惠慶宮進服甘吉茶,自明日停止事,榻前下敎。
藥房提調李晩秀,副提調李翊模啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
任希存啓曰,行大司憲李直輔,執義金㙆,掌令蔡弘直,持平奇學敬在外,掌令一員,持平一員未差,監察茶時之意,敢啓。傳曰,知道。
吳載紹啓曰,來十一日輪對日次矣,敢稟。傳曰,爲之。
金近淳啓曰,禁衛營將官來言,今日本營軍兵日次私習云矣,敢啓。傳曰,知道。
金近淳啓曰,御營廳將官來言,今日本廳軍兵日次私習云矣,敢啓。傳曰,知道。
金近淳啓曰,備邊司郞廳來言,今日賓廳日次,而都政相値,不得來會云矣,敢啓。傳曰,知道。
傳于李翊模曰,漢城主簿李敎源,卽李諭善之子也,何待詞訟?準朔近地守令,今日政差送,俾爲便養,又見仕記,假注書尹久東,亦故諭善之子也,今日政六品職調用。
以稷山縣監望筒,傳于李翊模曰,以畿邑相換。
都政。吏批,判書徐邁修進,參判尹光普進,參議李肇源進,行都承旨李翊模進。以安載還爲濟用主簿,尹之鉉爲黃山察訪,金之翰爲輸城察訪,崔錫圭爲黃海都事,金喆修爲戶曹正郞,趙進洙爲軍資主簿,尹時興爲繕工主簿,崔宗錫爲內資主簿,鄭履權爲軍器主簿,金宗淳爲長興主簿,趙處仁爲掌苑別提,李溶爲軍器判官,李宜秀爲軍器正,權德恒爲氷庫別提,閔致成爲司圃別提,金宗赫爲軍器主簿,金瑥爲司乂,金致龍爲工曹正郞,申爲司諫,韓永逵爲掌令,李允謙爲持平,李德鉉爲獻納,吳淵常爲正言,朴宗慶爲副應敎,尹悌東爲副校理,李殷模爲工曹參判,李㬖·李濟遠·韓永建爲監察,李泰熙爲司乂,李之珩爲開城經歷,韓啓玉爲高山察訪,金直爲典籍,李覲吾爲厚陵令,承憲祖爲康陵令,崔心健爲懿陵令,李運恒爲典籍,尹濟弘爲吏曹正郞,兪漢模爲右尹,趙亨基爲刑曹佐郞,丁載默·邊相徽爲典籍,趙道宇爲奉常主簿,兼春秋單金致龍·崔鴻晉爲校檢,尹久東爲典籍,尹行直爲軍資正,金必宣爲禮曹佐郞,洪元燮爲工曹參議,柳禎爲直講,閔昌呂爲兵曹佐郞,李德淵爲章陵令,盧尙熙爲直講,李敬參爲狼川縣監,李敎源爲稷山縣監,尹文東爲敦寧都正,權太應爲漢城主簿,鄭夏容爲南部都事,李翊會爲永禧殿參奉,申顯祿爲莊陵參奉,李翼榮爲元陵參奉,任希季爲溫陵參奉,韓弘瓚爲安陵參奉,鄭信龜爲典獄參奉,朴師晉爲徽陵別檢,李箕淵爲昭寧園守奉官,稷山縣監李敎源,龍仁縣令李明翼相換。
兵批,判書李得臣進,參判尹東晩進,參議李廷顯進,參知李益恢進,左副承旨金近淳進。以柳英逵爲宣傳官,元永象爲訓鍊僉正,李漢鼎爲別害僉使,李運植爲訓鍊主簿,元在誠爲加設主簿,洪聖源·李箕明爲都摠經歷,鄭惟寬爲訓鍊僉正,趙文錫爲宣傳官,張拱翼爲部將,李存敬爲都摠都事,曺允兢爲中樞都事,丁海翼爲都摠都事,鄭魯誠爲訓鍊僉正,許溶爲武兼,李乘運爲宣傳官,崔啓鉉爲訓鍊判官,李基鼎·韓啓豊爲訓鍊主簿,李敬集爲部將,同知單趙永權,僉知三單,鄭義誠·金永勉·李熙燮,申惠周爲中樞經歷,李晩植·李夢龍爲訓鍊主簿,同知單朴昌根,僉知三單,咸汝績·李得淵·洪鼎運,曺命集爲外營衛將,金應瑞爲宣傳官,金光浩爲武兼,朴理漢爲外營部將,申義顯爲內乘,僉知三單,尹相重·全膺舜·金鳳九,張彦極爲都摠經歷,韓啓豊爲宣傳官,金永喆爲武兼,僉知三單,金光運·金鎭鼎·金脩行,護軍金熙朝·許晊,副護軍李東憲竝單付,劉泰說爲訓鍊判官,李普榮爲訓鍊主簿,僉知三單,李元植·李顯益·許圭,李齊年爲部將,金德京爲守門將,僉知單曺命集,副司果崔泰魯·趙台鉉竝單付,李忠運·李德謙·洪栻·李一愚爲宣傳官,李文達·卞浩德·韓命九·成樂鎭爲部將,李莘耆·金德秀·尙大容·金宗源·韓世彧爲守門將,權管秩,小農堡金時和,三千里黃啓漢,栗浦全檝,小坡兒鄭達行,廟洞金仁德,甲巖尹宗孚,黃拓坡黃希中。
傳于李翊模曰,守令·邊將·察訪·初仕人,明日待令。
以掌令韓永逵,持平李允謙牌不進罷職傳旨,傳于任希存曰,只推。
吳載紹,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
李翊模,以吏曹言啓曰,校書館校理李夢龍,移拜訓鍊院主簿,而誤認以成均館直講金亨獜遷轉,至以前佐郞盧尙熙首擬,已蒙恩點矣。昏謬之失,臣不勝惶恐,而原望筒勿施,何如?傳曰,允。
金近淳,以備邊司言啓曰,頃因東萊府使韓致應狀啓,東西倭館修補處,自監營定差員摘奸後,所入物力磨鍊以報之意,筵稟行會矣。卽見慶尙監司金履永狀啓則以爲,館宇毁傷處,詳細摘奸,則營建已久,屢經重修,材木則幾盡朽傷,補葺者亦多腐敗,役處無異新創,容入物力,參考前例,則己巳區劃合爲三萬二百五十兩,癸巳區劃錢合爲五萬三千七百兩矣。今番修改,若依己巳例,則太涉不足,若如癸巳例,則未免濫觴,故就中參量磨鍊,而都合雜費錢,猶爲三萬九千八百七兩,依此區劃,材木則東萊近處松田中,不合船材者,依例許斫事,竝請令廟堂稟旨分付矣。倭館修補,旣係不可已之事,物力當爲趁今區劃,而道臣之參互兩年已例,酌量磨鍊,似爲適宜,以本道右兵營餉米一萬石,射軍木代銀三千九百二十兩劃給,而餉米則以昨年加分耗餘數及來頭加分耗,次次移錄充報,至於所入材木,勿論左右沿,以萊府近處松田中風落自枯松及不合船材者,量宜斫給之意,分付統制使,而如或有憑藉濫斫之弊,則當該差員及監董官,令道·帥臣隨聞嚴勘,陸運則監董官依前擧行,水運則用附近兵船,而沙格糧米,從實入,以儲置未會減,在前監董時,任譯輩全不謹畏,留連躭閣,其弊甚多,今番始役後,若或復踵前習,延拖時月,耗費財力,更以不足二字,煩聞朝廷,則非但勿爲聽施,斷當各別嚴繩,以此意分付道臣及萊府,另加察飭,俾無重役稽緩之弊,何如?傳曰,允。
金近淳,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
李翊模,以司饔院都提調意啓曰,本院奉事李憲成,昨日都政,內資寺直長遷轉,而昨年柴場摘奸後,今年燔造物力,旣已區處矣。莫重燔造之任,不可付之生手,本院直長中依例相換,以爲竣事之地,何如?傳曰,允。
李翊模,以忠勳府言啓曰,本府書寫忠義衛金應斗瓜滿代,嫡長忠義衛南迪老差下,依例以假郞廳稱號,何如?傳曰,允。
右議政徐龍輔疏曰,伏以臣,自近日以來,忽患寒感,將攝失宜,日益添篤,最是咳急喘促之症,方其劇時,殆若頃刻莫保,房闥之間,奄奄欲盡,今日藥院日次,末由進身,闕禮之罪,顧無所逃,玆敢短箚自列,伏乞亟降威罰,以肅朝綱焉。取進止。答曰,省疏具悉卿懇。所愼奉慮,卿其安心善攝。仍傳于李翊模曰,此批答,遣史官傳諭。
正言洪奭周疏曰,伏以,居諸迅邁,歲籥倏改,仰惟聖孝,撫時號慕,益復如新,惟天惟祖宗,默佑我東方,聖候康復,天和遄臻,億萬年無疆惟休,其自今伊始,歡忭慶祝,帀域同情。伏念臣罪負至重,身名俱衊,譴削薄勘,匪罰伊恩,杜門跧伏,泣血訟愆,自分爲聖世之棄物,淸朝之累臣,而區區寸心,暴白無路,永作此生不瞑之恨矣。千萬不自意,滓穢之蹤,曲荷天地父母之記念,陞六之典,旣屬罔功之濫賞,收敍之敎,尤出洗垢之殊私,而迺者薇垣新命,忽又下於經年蟄廢之餘,是豈負累如臣所當得者哉?臣拜擎除旨,手奉庚牌,始焉而惝怳若夢,從之以感淚被面,而繼又惜聖朝名器之緣臣而玷汚也。臣本矇騃無知之一後進耳,才識則百不猶人,文質則兩無所當,加之以賦性蠢愚,涉世昧方,樗散枵瓠,自知無用而自在韋布之時,厚沐先大王不世之洪造,弱冠決科,出自特恩,屢年簪筆,偏被異數,眷寵之隆,逈越尋常,庇覆之私,實均顧復,夫以藐然新進,微末賤品,受恩於君父如此者,歷數今古,曾有幾人?毛髮頂踵,都歸造化,隆天重地,報答無階,而未展涓埃之效,遽抱弓劍之痛,此固臣終天沒世之至恨,而愚闇冥,行已無狀,畢竟司直之論一出,而臣遂反爲辜負先王之人。嗚呼,尙復何言?夫臣罪臣自知之,無知妄作,自陷大戾,嶺海金木,唯所甘心,往日臺章之聲罪臣汚衊臣,雖無復餘地,臣唯當受以爲罪而已。顧何敢肆然爲自辨之計,而至若目之以忍忘先王之遺旨,歸之於背馳先王之義理,則臣誠萬萬冤迫,恨不能如古之烈士,刳心剚腹以自明,何敢不一仰首鳴號於天日照臨之下哉?嗚呼,我先王平日秉執之大義理,建諸天地,昭如日星,雖愚夫愚婦,亦可與知而與能,凡今日爲東土臣子,而不知此義理者,橫目而禽犢也,冠裳而裔戎也。臣固庸愚,無所識知,然忝叨邇密之列,捧硯而登文陛之上者,六年有餘矣。朝夕之所承聞,耳目之所擩染,進則洗心而恭聆,退則涉筆而詳記者,一則義理,二則義理,至於五晦筵敎之承命起草也。丁寧玉音,尙今在耳,至有爾亦爲善類之敎,奬進誨諭,不啻耳提而面命,旁聽代感,一世聳傳,矧在臣身,何以爲喩,仙馭寢遠,穹壤罔極,諄諄之敎,奄成末音,到今追惟,心骨崩隕,而在臣毫分追報之方,惟有一心感戢,沒身銘佩,庶不爲不識義理之人,以少寓於戲不忘之思而已。假使臣猶有所一分隔膜於此箇義理,則是眞忘先旨也,負聖恩也。比諸它人,其罪尤倍,雖萬萬滅死而有餘辜矣。臺章之所以嚴討臣者,卽金箕殷擬望一事也。疎闇昏謬,全失照檢,執跡而論誰肯曲恕,而顧臣本情,亶出於聾瞽無知耳。果使臣明知其狀,如臺疏中所云云,而乃反爲泚筆檢擬之擧,則是豈有臣分人心者之所忍爲哉?天地神明,臨之在上,臣焉敢誣也?然而不知亦罪,將誰怨尤?夫有曾·閔之孝者,人不間於其父母昆弟之言,今臣犬馬愛君之忱,竊自謂不後於人,而人之爲言,顧乃直歸之於忍忘先王之科,此臣所以撫躬漸痛,自恨其素行之不能見孚,而不暇致憾於言者之不少舒究也。抑臣又有所悼者,臣家自祖先以來,忠孝相傳,二百年于玆矣。邇來亂賊之近出,不幸爲宗黨之羞恥,而顧臣家庭之間,深明別族之義,事苟有關於忠逆邪正之分,則不以親近之故,或少忽於斬釘截鐵之戒,臣之先祖所以蒙先大王非常之恩遇者,職在於此,而元祐完人之敎,至見於隱卒之恩誥,此不惟臣家內之所常欽誦,而擧世公議,亦莫不以爲信然者也。臣之不肖無狀,雖不免玷辱之歎,而傳家之法,固有所受,則凡係陰陽黑白關頭,寧敢忘嚴辨固守之義,而甘自陷於背棄先訓,隕墜家聲之科哉?今彼白簡之峻發,乃以顧戀宿處,愛護私黨,爲八字勘斷之目,臣雖無似,未嘗敢由他蹊求進,亦未嘗敢與匪類交接,進退本末,想已蒙天鑑之所俯燭,則臣未知所謂宿處者何所指,私黨者何所謂,而槪觀其語脈旨意,乃欲隱然歸之於賊一邊,人理外橫加之言,雖不欲多辨,而每一思惟,誠不覺心骨之俱寒,一身汚辱,固不遑恤,而進將爲負國之臣,退將爲忝先之孫,有生如此,不如死之久矣。今臣所負之釁累,直是淸議之所同棄,聖代之所不容,晏然視息,冥頑已甚,揚揚彈束,匪可擬議,至如臺閣淸銜之有難冒膺,目下病狀之便成癃廢,皆未敢一一煩陳,而天牌儼臨,鐵限在前,屢犯違逋,祗增罪戾。伏乞聖慈,亟削臣新授職名,以安私分,仍命刋去臣名於淸朝仕籍,以爲人臣不忠者之戒焉。臣旣不敢以見職自居矣。以若情踪,尤安敢開口論事,而顧以世祿之裔,曾玷昵侍之班,今玆言責之叨,又在逖違之餘,葵藿微忱,終有所不能自已者,敢此附陳,唯聖明留神焉。方今聖化誕敷,慈天光臨,義理大明,國是大定,元惡巨憝,旣伏常典,邪壬餘黨,次第屛逐,弘璧大訓,昭揭萬世,魑魅鬼蜮,情狀莫逃,朝著有肅淸之休,民生望太平之效,此正我殿下大有爲之機會也。臣竊謂聖學明然後義理可以益明,聖志定然後國是可以久定,而聖志之堅定,亦由乎聖學之克明,則目今之悠悠萬事,孰有大於聖學之將就乎?程子,大賢也,其告君之辭,惟以親賢士大夫之時多,親宦官宮妾之時少,爲涵養薰陶之根本,爲今日廈氈獻規之第一義者,舍是訓而奚以哉?臣頃忝右史,屢望淸光,竊伏覸我殿下與大臣·儒臣訏謨討論之時,不過賓對與講筵而已。賓對則機務繁委,酬接易疲,講筵則隨文解義,備例講讀,臣竊恐君臣上下之情志,或未及藹然交孚,而古今得失之詳,政事利病之實,閭里小民之疾苦艱難,殿下有未得而盡聞也。且況賓對之行,不過一月數次,而停講之日,又或多於開講之時,一曝十寒之慮,臣未敢保其必無,而抑未知深宮涓蠖之中,燕處游息之際,殿下之所以兢惕對越者,亦果能一如穆然臨朝之時乎?恭惟緝熙之工,宜無俟臣言之加勉,而聖不自聖,所以益聖,此正我殿下所當加意,而至於淸燕之暇,頻接臣僚,講論治道,明習庶政,尤爲目下急先之務,伏願少垂察焉。臣伏聞典學之要,固不越乎一心上工夫,而若其德性之成就,尤係乎賢邪親疎之際,所親近者苟皆端良正直之士耶,則德不期進而自進,苟皆便辟柔佞之人耶,則志不期惰而自惰。書曰,有言逆于汝心,必求諸道,有言遜于汝志,必求諸非道,蓋聽其言而順旨,與之處而易昵者,此必便辟柔佞之人也。聽其言而拂意,與之處而可憚者,此必端良正直之士也。以其順旨也而悅之,以其易昵也而親之,則便辟柔佞之人日進矣。以其拂意也而厭之,以其可憚也而疎之,則端良正直之士日遠矣。況以承順爲忠,以姑息爲愛者,此固便嬖近習之恒態,而人主方寸之間,一不免於有所偏好,則投間窺伺,先意導諛之言,必將不勝其衆楚之咻,此正天理人慾消長之幾,甚可懼也。且自古人君,莫不知君子之可敬,亦莫不知小人之可賤,然䫉敬而實疎之,則雖曰,敬賢,而無親賢之實,名賤而實狎之,則雖曰,賤邪,而無遠邪之實,此君子所以難用,小人所以易合,而治日所以常少,亂日所以常多也。故唐臣魏徵,以輕䙝小人,禮重君子,爲不若親君子而斥小人,此眞千古之格論,而朱夫子九條封事,獨致惓惓於遠便嬖近忠直一段,今臣所言,卽前賢之言也,惟聖明勿以臣故而廢其言焉。臣無任云云。省疏具悉。人言豈足多辨?附陳甚好,予庸嘉之,當體念。爾其勿辭察職。
上在昌德宮。停常參·經筵。
午時未時,日有兩珥。
任希存啓曰,合辭方張之時,兩司無詣臺之員,事甚未安,除在外·未暑經外,未肅拜人員,竝卽牌招,何如?傳曰,允。
吳載紹啓曰,去十月十一日輪對官兵曹正郞尹孝寬,校書著作李顯相,戶曹佐郞李光顯,二十一日輪對官通禮院贊儀李厚植,十一月十一日輪對官刑曹正郞李基岳,廣興守金在淳,司僕正鄭景祚,二十一日輪對官司䆃寺僉正宋煥章,禮賓寺主簿金福麟,瓦署別提金相補,掌苑暑別提朴顯範,平市令崔弘淵,十二月十一日輪對官社稷暑令李龍柱,承文判校曺亨壽,正字許暕,二十一日輪對官宗廟署令李英胄,尙衣院僉正兪漢紀,東氷庫別提韓碩謩,議政府司錄沈厚鎭,中學訓導朴在寅,今正月初一日輪對官造紙署別提張猷煥,內瞻寺主簿李炯,西學訓導朱弼相,忠動府都事李永夏,軍器寺僉正李魯昌,十一日輪對官工曹正郞金基厚,儀賓府都事鄭時養,南學訓導劉弘九,義盈庫主簿朴宗林來待矣。傳曰,入侍。
傳于吳載紹曰,吏兵房承旨與守令·邊將·察訪·初仕人入侍。
任希存啓曰,行大司憲李直輔,執義金㙆,掌令蔡弘直,持平奇學敬在外,掌令韓永逵牌不進,持平李允謙未暑經,監察茶時之意,敢啓。傳曰,知道。
傳于韓用鐸曰,召對爲之。
尹久東陞六,代以孟養大爲假注書。
孟養大在外,代以林東鎭爲假注書。
以掌令韓永逵,正言洪奭周牌不進罷職傳旨,傳于任希存曰,只推。
吳載紹,以弘文館言啓曰,本館上番副校理閔師宣,下番副修撰洪秀晩,俱以實錄纂修郞廳,今日會同時,晝仕出去之意,敢啓。傳曰,知道。
吳載紹,以吏曹言啓曰,新除授全羅道都事鄭日泰呈狀內,矣身老父年近八十,素多疾病,萬無離側供職之望云,其親病旣如是,則有難强令赴任,改差,何如?傳曰,允。
金近淳,以兵曹言啓曰,今正月十一日武臣賓廳武經講書時,宣傳官韓啓豊三略不通,依定式推考警責,何如?傳曰,允。
任希存,以右邊捕盜廳言啓曰,本廳兼從事官李乘運,宣傳官遷轉矣。職務相妨,兼從事官之任,改差,何如?傳曰,允。
韓用鐸,以實錄廳摠裁官意啓曰,實錄纂修,今將始役,臣等方爲會同矣。諸堂纂修後,文任更加校正,例也。其爲事體,至重且大,決不容玩愒遷就,徒費歲月,而堂上中判府事洪良浩實病沈重,行左參贊金載瓚在外,竝姑減下,行上護軍趙尙鎭,行大護軍趙鎭寬,戶曹判書李書九,禮曹判書鄭大容,行護軍南公轍,行都承旨李翊模,吏曹參判尹光普,禮曹參判金羲淳,行右承旨吳載紹,纂修堂上加差下,分年纂修,以爲不多月內竣役之地,而隨其訖工,這卽草記,修撰張錫胤,軍資正尹行直,右通禮李顯道,副修撰安廷善,副司直鄭晩錫·李基慶·朴宗正,兵曹正郞李好敏,副司果金啓河,前正郞宋冕載,副司果權晙,前持平黃基天,郞廳加差下,未付軍職者,令該曹付軍職,使之刻期擧行,何如?傳曰,允。
壬戌正月十一日午時,上御熙政堂。吏兵房承旨與守令·邊將·察訪·初仕人·輪對官同爲入侍時,行右承旨吳載紹,左副承旨金近淳,假注書任俊常,別兼春秋呂東植·金邁淳,寧邊府使趙德潤,驪州牧使嚴耆,成川府使尹益烈,寧越府使洪樂淵,伊川府使李普天,坡州牧使趙義鎭,昌城府使李晦植,楚山府使沈擇之,長湍府使曺翰振,柒谷府使李民秀,碧潼郡守白泳鎭,仁同府使張重吉,橫城縣監田義顯,安州牧使李東埴,文川郡守趙秀民,狼川縣監李敬參,保寧縣監鄭澣,居昌府使尹羲厚,永川郡守趙鎭宣,濟州判官趙慶遠,興海郡守李得江,价川郡守金植,嘉山郡守李彬,博川郡守白東脩,旌義縣監鄭重祿,淸河縣監金命淵,金化縣監李英雲,靈山縣監尹永烈,平澤縣監李建胄,英陽縣監朴弘壽,唐津縣監李憲圭,知禮縣監李光斗,咸平縣監李秉德,孟山縣監金宅基,利原縣監李箕材,機張縣監洪留浩,延曙察訪金致礪,高山察訪韓啓玉,黃山察訪尹之鉉,連原察訪孫鎭翼,銀溪察訪金珍恪,濟原察訪牟達兼,輸城察訪金之翰,南部都事鄭夏容,永禧殿參奉李翊會,元陵參奉李翼榮,溫陵參奉任希季,典獄參奉鄭信龜,以次進伏,釜山僉使徐有建,白翎僉使朴長瀗,波知僉使金汝瑚,別害僉使李漢鼎,廣梁僉使朴道性,蝟島僉使李明洽,白峙僉使朴秀文,所斤僉使洪汶績,德浦僉使朴載元,月串僉使劉寬澤,西北僉使姜百昌,淸城僉使金聲玉,天摩僉使張元邦,委曲僉使李益淳,平山浦萬戶文命綸,加背梁萬戶玄光復,黔毛浦萬戶李東憲,梨津萬戶金光雲,木浦萬戶朴文曾,於蘭萬戶韓錫胤,薪智島萬戶韓致裕,玉浦萬戶李休,越松萬戶朴守彬,植松萬戶崔龍角,濟物萬戶金斗郁,德津萬戶金再聲,梨洞萬戶金德恒,仇寧萬戶李敬涉,靑水萬戶金器樟,溫萬戶金德良,阿山萬戶康漢章,黃龍別將安弘燁,蟾津別將陸昌鎭,浦項別將韓宗復,大峴別將金致煥,長壽別將崔錫福,小農權管金時和,三千浦權管黃啓漢,栗浦權管全樴,黃拓坡權管黃希中,廟洞權管金仁德,甲岩權管尹宗孚,宣傳官李忠運·李德謙·洪栻·李一愚,部將李文達·卞浩德·成樂鎭·韓命九,守門將李莘耆·金德秀·尙大容·金宗源·韓世彧,兵曹正郞尹孝寬,校書著作李顯相,戶曹佐郞李光顯,贊儀李厚植,刑曹正郞李基岳,廣興守金在淳,司僕正鄭景祚,司䆃僉正宋煥章,禮賓主簿金福獜,瓦暑別提金相補,掌苑別提朴顯範,平市令崔弘淵,社稷令李龍柱,承文判校曺亨壽,承文著作許暕,宗廟令李英胄,尙衣僉正兪漢紀,東氷庫別提韓碩謩,司錄沈厚鎭,中學訓導朴在寅,造紙別提張猷煥,內贍主簿李炯,西學訓導朱弼相,忠勳都事李永夏,軍器僉正李魯昌,工曹佐郞金基厚,儀賓都事鄭時養,南學訓導劉弘九,義盈主簿朴宗林等,以次入就階下訖。上曰,以次進前,奏職姓名,可也。德潤等,以次進前,奏職姓名,退出。至翊會,上敎曰,誰之族乎?翊會曰,故大司成李得培之子也。仍退出。上敎翼榮曰,誰之族乎?翼榮曰,兵曹判書李得臣之十二寸孫也。仍退出。載紹曰,延曙察訪金致礪,輪城察訪金之翰,職姓名仰奏之際,事多顚錯,言甚糢糊,竝推考,何如?上曰,依爲之。出擧條上曰,輪對官先爲進前,可也。孝寬進前,奏職姓名。上曰,奏職掌。孝寬曰,鞍峴木覓山烽燧軍每朔頒料矣。上曰,奏遺在。孝寬曰,無矣。上曰,奏所懷,孝寬曰,無矣。孝寬退出。顯相進前,奏職姓名。載紹曰,奏職掌。顯相曰,書籍·香祝·印篆矣。載紹曰,奏遺在。顯相曰,卷冊紙三千七百七十一卷七張,貼冊紙一千一百五十五卷十張,時政記紙八百九十九貼六張矣。載紹曰,奏所懷。顯相曰,無矣。顯相退出。光顯進前,奏職姓名。載紹曰,奏職掌。光顯曰,歲幣色矣。載紹曰,奏遺在。光顯曰,錢文五千八百十三兩四錢一分,大同木八十三同二十七疋十六尺五升,布四同,大好紙七十九卷十七張,小好紙一百六十六卷五張,白綿紬十六同,白苧布八同,水獺皮三百令,鹿皮一百張矣。載紹曰,奏所懷。光顯曰,無矣。光顯退出,厚植進前,奏職姓名。載紹曰,奏職掌。厚植曰,別無所掌矣。載紹曰,奏遺在。厚植曰,無矣。載紹曰,奏所懷。厚植曰,無矣。厚植退出,基岳進前,奏職姓名。載紹曰,奏職掌。基岳曰,禁火司一房矣。載紹曰,奏遺在。基岳曰,無矣。載紹曰,奏所懷。基岳曰,無矣。基岳退出。在淳進前,奏職姓名。載紹曰,奏職掌。在淳曰,別無所掌矣。載紹曰,奏遺在。在淳曰,無矣。載紹曰,奏所懷。在淳曰,無矣。在淳退出。景祚進前,奏職姓名。載紹曰,奏職掌。景祚曰,無所掌矣。載紹曰,奏所懷。景祚曰,無矣。景祚退出。煥章進前,奏職姓名。載紹曰,奏職掌。煥章曰,無所掌矣。載紹曰,奏所懷。煥章曰,無矣。煥章退出。福獜進前,奏職姓名。載紹曰,奏職掌。福獜曰,雜物色矣。載紹曰,奏遺在。福獜曰,末醬二千一百四十一石一斗五升四合,川椒三十五斤一兩六分,鹽八百五十六石十三斗一升八合一勺,甘醬八十四石一斗九升四合二勺,艮醬四十五石五斗四升八合五勺矣。載紹曰,奏所懷,福獜曰,無矣。福獜退出。相補進前,奏職姓名。載紹曰,奏職掌。相補曰,瓦甎矣。載紹曰,奏遺在,相補曰,土火爐條吐木三十四萬六千五百九十一斤四兩五錢三分,常瓦五百七十八訥三百張半,方甎二百三十二訥九百三十六張,大瓦方甎防草一百十四訥九百六十九張,土火爐一百三十三箇矣。載紹曰,奏所懷。相補曰,無矣。相補退出。顯範進前。載紹曰,奏職掌。顯範曰,東山色矣。載紹曰,奏遺在。顯範曰,無矣。載紹曰,奏所懷。顯範曰,無矣。顯範退出。弘淵進前。載紹曰,奏職掌。弘淵曰,句檢市廛,平斗斛丈尺,低昂物貨等事矣。載紹曰,奏遺在。弘淵曰,無矣。載紹曰,奏所懷。弘淵曰,無矣。弘淵退出。龍柱進前。載紹曰,奏職掌。龍柱曰,灑掃外無所掌矣。載紹曰,奏遺在。龍柱曰,無矣。龍柱退出。亨壽進前。載紹曰,奏職掌。亨壽曰,事大交隣,本朝箋文矣。載紹曰,奏遺在。亨壽曰,無矣。載紹曰,奏所懷。亨壽曰,無矣。亨壽退出。暕進前。亦如亨壽對。暕退出。英胄進前。載紹曰,奏職掌。英胄曰,逐日灑掃,五日奉審矣。載紹曰,奏遺在。英胄曰,無矣。載紹曰,奏所懷,英胄曰,無矣。英胄退出。漢紀進前。載紹曰,奏職掌。漢紀曰,織造色矣。載紹曰,奏遺在。漢紀曰,無矣。載紹曰,奏所懷。漢紀曰,無矣。漢紀退出。碩謩進前。載紹曰,奏職掌。碩謩曰,祭享氷丁矣。載紹曰,奏遺在。碩謩曰,無矣。載紹曰,奏所懷。碩謩曰,無矣。碩謩退出。厚鎭進前。載紹曰,奏職掌。厚鎭曰,謄錄官矣。載紹曰,奏遺在。厚鎭曰,無矣。載紹曰,奏所懷。厚鎭曰,無矣。厚鎭退出。在寅進前。載紹曰,奏職掌。在寅曰,訓導儒生矣。載紹曰,奏遺在。在寅曰,無矣。載紹曰,奏所懷。在寅曰,無矣。在寅退出。猷煥進前。載紹曰,奏職掌。猷煥曰,咨文紙·表紙矣。載紹曰,奏遺在。猷煥曰,五百八十八張內,表紙二百五十五張,咨文紙三百三十三張矣。載紹曰,奏所懷。猷煥曰,無矣。猷煥退出。炯進前。載紹曰,奏職掌。炯曰,油淸色矣。載紹曰,奏遺在。炯曰,眞油八石十二斗一升五合九勺三釐,淸密五石六斗九升四合五勺,蔈古一萬八千三百八十六斤三兩四錢九分,牛毛三萬三千九百三十五斤九兩三錢三分,川椒八十四斤十兩九錢三分五釐,白淸一石九升四合八夕,載紹曰,奏所懷。炯曰,無矣。炯退出。永夏進前。載紹曰,奏職掌。永夏曰,田畓次知矣。載紹曰,奏遺在。永夏曰,無矣。載紹曰,奏所懷。永夏曰,無矣。永夏退出。魯昌進前。載紹曰,奏職掌。永夏曰,無所掌矣。載紹曰,奏所懷。魯昌曰,無矣。魯昌退出。基厚進前。載紹曰,奏職掌。基厚曰,山澤司矣。載紹曰,奏遺在。基厚曰,無矣。載紹曰,奏所懷。基厚曰,無矣。基厚退出。時養進前。載紹曰,奏職掌。時養曰,無所掌矣。載紹曰,奏所懷。時養曰,無矣。時養退出。弼相進前。載紹曰,奏職掌。弼相曰,訓導儒生矣。載紹曰,奏遺在。弼相曰,無矣。載紹曰,奏所懷。弼相曰,無矣。弼相退出。弘九進前,亦如弼相對。弘九退出。宗林進前。載紹曰,奏職掌。宗林曰,素膳色矣。載紹曰,奏遺在。宗林曰,粉藿二百十五斤三兩五錢,早藿二十九斤三兩四錢,常藿三千四百十七斤十五兩八錢,藿耳一千五百九十三斤六兩六錢六分,海衣三百二十九貼二張,昆布四千六百二十六斤十五兩三錢五分,多士麻加用十八斤三兩五錢七分,石耳加用三十九斤十兩八錢七分,細毛加用十三斤十一兩四錢矣。載紹曰,奏所懷。宗林曰,無矣。仍退出。近淳曰,邊將及初仕人,皆於階下,奏職姓名,退出乎?上曰,唯。近淳執笏記,出立楹外,有建等,以次奏職姓名,退出。近淳還入奏曰,鉢浦萬戶全弘仁,小坡兒權管鄭達行,未及待令云矣。上仍命退,承史以次退出。
壬戌正月十一日未時,上御熙政堂。召對入侍時,參贊官韓用鐸,檢校直閣金近淳,侍讀官閔師宣,檢討官張錫胤,假注書任俊常,別兼春秋呂東植·金邁淳,各持綱目第三卷,以次進伏訖。上命開卷讀之。師宣讀自是月晦,止俱屯成皐。上曰,下番讀之。錫胤讀自漢遣酈食其,止令趣銷印。上曰,參贊官讀之。用鐸讀自荀悅曰,止說策之機也。上曰,閣臣讀之。近淳讀自夏四月楚圍漢王,止復軍成皐。上曰,注書讀之。賤臣讀自六月楚破彭越,止亦有所未逮與。上曰,上番讀之。東植讀自秋七月有星,止梁復爲楚。上曰,下番讀之。邁淳讀自漢王遺酈食其,止信遂渡河。上曰,文義爲之。師宣曰,漢高之得天下,惟在於爲義帝縞素一着矣。當楚漢爭雄之時,黥布有擧足輕重之權,而及夫隨何之往說也。若徒說兩國强弱之勢,則何能使布背强楚而歸弱漢乎?故乃責楚以殺義帝之罪,稱漢以扶大義之名,以示人心背楚歸漢之機,而導得英布向善背惡之路,竟能服九江之心,而用成漢一戎之功,苟究其本,則如非當初首義而發,何以駕群雄而除强楚乎?伏願殿下,思先聖正名之訓,念漢王扶義之擧,凡於政令間施措,必以名義上爲重焉。雖以不立六國後之事言之,漢高聞酈生之言而趣刻印,聞張良之言而趣銷印,前後擧措,似涉顚倒,而第其豁達大度,從諫如流,初聞食其之言而善其策,及聞子房之籌而覺其非,六國之印,旣刻而旋銷,乃公之事,幾敗而復成,此可見虛心納諫,改過不吝之意矣。仲虺贊成湯之德,而亦惟曰,改過不吝,改過不吝四字,誠爲人君之第一義也。伏願深加體念焉。上曰,下番陳之。錫胤曰,漢高聞張良之言,而不立六國之後,聽陳平之謀,而出捐四萬之金,用轅生之策,而出武關軍成皐,納酈生之計,而取滎陽據敖倉,用能屈群策而成大業,其用人一事,足可爲後辟之監法,而至以見黥布之事論之,踞床示傲,先折其妄尊之意,豊其服食,以悅其歸國之心,亦可見駕馭群豪,牢寵手段矣。大抵人君御臣隣之道,如倔强跋扈之類,則折服之,若山林老成之人,則禮遇之,隨處示意,各盡其宜,凡於讀史之際,如此待下之義,可以三隅反矣。伏願深留聖念焉。上曰,參贊官陳之。用鐸曰,下番所陳,臣意則恐未必然矣。自古人君待下之道,一以誠心爲主,不以權術爲貴,光武之岸幘南廡,有推心置腹之意,宋祖之洞開重門,示正大光明之心,君臣之間,當如是矣,而若夫漢高,則專尙權術,無豚魚孚信之意,有顚倒闔闢之術,雖以待英布一事言之,若如光武之見馬援,而披示心腹,則布亦自可以誠服矣。何必用權道而悅其心乎?至若馳入趙壁,奪其印符之事,尤非帝王家正大誠信底道理,此漢治所以雜用覇道,而不古若也,功臣所以不保終始,而貽後譏也。惟其所可觀者,恢廓之大度,寬仁之氣象,而至於此等權術處,則不足法矣。伏願殿下,凡於待臣下之道,必以誠心爲樻,以致上下交孚之美焉。上曰,好矣。閣臣亦陳之。近淳曰,臣於文義,別無可陳者,而今日,乃玉候康復後初開講筵之日也。況當三陽回泰,聖學日新,臣等慶忭之忱,曷有其極?第伏念,間久撤講,睿工有間斷之慮,臣伏未知於靜攝之中,無或有息於心學工夫,而蓋聖學之將就,惟在於溫古而知新,雖於未開講之時,頻加溫繹於前日之所講,日知其所無,月無忘其所有,益勉不息之工,俾有緝熙之效,是臣區區之望矣。上曰,當體念矣。上曰,楊氏亦云,而漢王自稱漢使,直入臥內,奪其印符,韓信之軍法,何如是疎虞也?師宣曰,果如聖敎矣。軍中使在其間,則壁門之開納,勢或似然,而及其奪符之際,亦豈無臨機應變之道乎?此不及於古之有制之兵,而亦有愧於周亞夫細柳之軍矣。錫胤曰,自古有節制之將,必稱諸葛武候及李靖,若使此兩人當之,必不如此其疏闊矣。師宣曰,李廣·程不識,俱稱古之名將,而廣則行軍不加嚴整而必於善水草舍止,不識則紀律甚明,而刁斗必警,部伍必整,此雖各有所長而然,而若其萬全不敗之道,則程·李優劣,亦有先儒之定論,今於韓信之軍,有此疎虞之敎,臣不勝欽仰矣。上曰,漢高聞酈生之言,則何不與良,平諸人相議,而若是輕先刻印乎?師宣曰,此乃漢高之病處,而亦爲長處矣。蓋其轉圜之量,聽言無滯,聞此計則然之,聽彼諫則納之,言下卽從,不暇較量,有汲汲如不及之意,此亦難及處也。上曰,亞父若不去,則項羽能不亡乎?師宣曰,范增雖是戰國策士中稍勝者,而專昧引君當道之義,亦非知天識時之士,蓋疾敬德誠小民,爲祈天永命之本,而項羽之殺江,坑新安之時,增無一言以諫,使羽自絶于天,而只以除去漢王爲急務,殺沛公,豈無沛公乎?由此觀之,范增初非王佐之材,而其去留亦無關於羽之興亡矣。錫胤曰,宋臣蘇洵之論有曰,增不去,羽不亡,當兩國爭雄之時,一士爲難,增若留輔項羽,則其成敗亦未可知也。師宣曰,羽之爲人,意忌信讒,雖有百范增,亦無奈何矣。用鐸曰,漢以寬仁,楚以慓悍,天命人心,已有所歸,民志得失之間,頭顱已判,一范增亦何能有爲乎?錫胤曰,非曰,一范,能救楚亡,而小臣之言,則專以歸重於用人而發矣。近淳曰,范增之不早決去,亦有先儒之論矣。殺卿子冠軍時,一宜去也,不聽鴻門之擧玦,二宜去也,而皆不能見機而作,及羽見疑之後,始有乞骸之請,亦大遲遲矣。用鐸曰,士之發軔之初,自當審其去就,而范增之往項羽,已不能擇君矣。師宣曰,漢高論兩國之成敗,而有曰,吾能用三傑,羽不能用一范增,此亦人君之言也。大槪論之,則楚漢之得失,專由於用人與不用人而已。下番用人之言,誠爲聖上留念處也。上命掩卷。錫胤進前曰,聖候康復,宗祊鞏萬年之業,歲籥載新,景祿迓三陽之會,此誠自貽哲命,緝熙聖學之日也。臣適登新元之講筵,不勝區區忠愛,敢此仰達矣。蓋天下萬事,莫不本諸君德而君德成就,又專在於講學,在昔祖宗朝盛際,林下宿德之士,莫不出入經席,左右輔導,先正臣文成公李珥,文正公宋時烈·宋浚吉諸賢出處行止,考諸國乘,斑斑可據矣。顧今一初之政,尤急輔導之責,而以我聖上虛席之盛念,我慈聖好緇之至意,前後敦諭,非不懇惻,而在外儒賢,終無幡然惠然之期,朝野之缺望,已無可言,至若經筵官金日柱,爲感誠禮,間一出脚,聖學有月將之效,士林蔚風動之望,將使堯·舜君民,而民蒙膏澤矣。其奈遐心莫挽,初服欲遂,在郊之旌纔延,空谷之駒言旋,同朝甚悵,閱歲冞切,方當重開法筵之日,政合更起東岡之臥,以聽其朝夕納誨,而但其向來一疏之尙未見施,復爲難進之端,豈非淸朝之欠事乎?伏望益篤誠禮,在外儒賢,期於必致,而金日柱之疏陳諸條,更飭廟堂,卽令稟旨施行,以開進身之路,使之終始啓沃之地,恐不可已矣。上曰,依爲之。出擧條錫胤曰,臣伏見昨冬兩司諸臺臣聯名箚子,其所臚列逆臣濟恭之罪惡,辭嚴義正,明白剴切,可謂深得懲討之體,而終能格回天聽,快施當律,亂賊由是而懲畏,人心自此而底定,聖朝處分,臣不勝欽歎,而第其疏中有字句誤引者,其疏有曰,承宗歛手削地,韓弘輿疾討賊,皆由於朝廷之處置得宜,卽唐臣韓愈之格言也。臣謹稽史籍,此乃裴度之言,非韓愈之言也。臺臣之錯引泛用,雖不過一時不察,而揆以古人書馬之義,終未免奏御不審之歸,伊日聯箚兩司諸臺,竝推考,何如?上曰,依爲之。出擧條錫胤曰,臣於昨秋待罪薇垣時,以合啓中行恁諸子事批旨之不出朝紙,至被儒臣之論斥,則今此所叨之職,豈敢晏然自在,而祗緣職稍間於臺端,義不敢於屢違,姑此淟涊,而伊時事實,有不得不一暴者,蓋承批之後,書頒朝紙,卽承宣之責也。非臺臣之所與知,而今以合啓批旨,次第言之,行恁事,不允。在於徐有防事之下以下八字刀割而每番書出於朝紙,獨於九月十一日,請收賜死之啓不允批旨,不爲書出於朝紙,此則所失在於先謬之承宣也。二十四日,臣等發行恁諸子依律之啓,而不允批旨,亦不書出於朝紙,此則所失在於後襲之承宣也。至于十月十三日之傳啓,始乃書出批旨於朝紙,由前則朝紙之見漏,非獨臣等傳啓之一次而已,由後則朝紙之書頒,已在於筵臣提奏之先。然則十月十五日賓對儒臣筵奏,不及先謬之承宣,而只論後襲之承宣,及其旣書頒之越兩日,始請原啓批旨,釐正頒布者,大是不審,雖以伊時承宣尹益列言之,其自引之疏,有曰,徒知煩稟之爲悚,未免書頒之混同者,亦極糢糊,蓋其時批旨旣下,則煩稟與否,可謂題外,向來其疏之賜批,至以合書各書之異例爲敎,則日月之明,照燭無遺,臣實欽誦,而但儒臣之奏,承宣之疏,俱係失實,有不可仍置者,竊附僚員互推之規,敢此仰達,臣謂當該儒臣·承宣,竝從重推考,宜矣。上曰,依爲之。出擧條仍命退,諸臣以次退出。
上在昌德宮。停常參·經筵。
金近淳啓曰,禁衛營將官來言,今日本營軍兵日次私習云矣,敢啓。傳曰,知道。
金近淳啓曰,御營廳將官來言,今日本廳軍兵日次私習云矣,敢啓。傳曰,知道。
任希存啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
任希存啓曰,義禁府都事來言,時囚無得過三日滯囚,曾有定式矣。罪人尹勉鎭,當爲照律以入,而判義禁李得臣病不進,次堂例不得擧行云,判義禁李得臣,卽爲牌招擧行,何如?傳曰,允。
吳載紹啓曰,三品官之無得過三日,循例請牌,曾有定式矣。敦寧都正尹文東,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于金近淳曰,勸講,入侍。
任希存啓曰,判義禁李得臣牌不進推考傳旨,今方捧入,而時囚照律事,命下之後,如是違牌,不卽擧行,事甚未安,更爲牌招,何如?傳曰,允。
任希存啓曰,判義禁李得臣再牌不進推考傳旨,今方捧入,而時囚照律事,命下之後,連事違召,不卽轝行,事甚未安,所當更請牌招,而係是一日三牌,何以爲之?敢稟。傳曰,令次堂擧行。
以敦寧都正尹文東牌不進罷職傳旨,傳于吳載紹曰,只推。
以掌令韓永逵,正言洪奭周牌不進罷職傳旨,傳于任希存曰,只推。
任希存啓曰,行大司憲李直輔,執義金㙆,掌令蔡弘直,持平奇學敬在外,掌令韓永逵牌不進,持平李允謙未署經,監察茶時之意,敢啓。傳曰,知道。
吳載紹啓曰,副校理閔師宣,修撰張錫胤,以實錄郞廳,纔已許遞出去,校理沈銖,副校理尹悌東,修撰柳台佐在外,應敎·副應敎·副校理一員,修撰一員,副修撰二員未差,玉堂上下番俱空,事甚未安,校理朴命燮,卽爲牌招入直,何如?傳曰,允。
傳于吳載紹曰,玉堂多窠,政官,待開門牌招,開政差出。
金近淳,以備邊司言啓曰,卽伏見義禁府草記,則枚擧慶尙監司金履永所報以爲,大逆不道罪人志孝子畯八,本是志孝兄處孝子,志孝未生子之前,果爲收養,稱父稱子,名義已定,則不可以禮斜之未出,遽議傅生之典,而事係一律,下詢大臣處之云矣。志孝旣已伏法,孥戮之典,固宜從嚴,而繼後之倫,異於天續,必待君命而定,所以重禮斜也。志孝私以其姪爲子,至於入籍,蓋因遐鄕蚩俗,不識人紀之重而然,不可謂其定父子之倫也。王府斷案,當以國典爲準,畯八緣坐之律,亦依準豊·彩郁等例施行之意,分付,何如?傳曰,允。
禁府照目,价川前郡守尹勉鎭矣本府議啓內,以管下守令,慍感於貶遞,歷見道臣,當面分疏者,紀綱所在,萬萬駭然,以此照律,罪杖八十收贖,奪告身三等私罪,奉敎依允爲旀,功減一等爲良如敎。
壬戌正月十二日午時,上御熙政堂。勸講入侍時,領事李秉模,參贊官任希存,檢校直閣金近淳,侍讀官閔師宣,假注書任俊常,別兼春秋呂東植·金邁淳,以次進伏訖。秉模曰,歲後日候惻寒,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,鼻部口部症候,今則何如?上曰,鼻部則差勝,而口部之症,自日昨復發矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。秉模曰,玉候康復,新元膺三陽之休,講筵復開,聖學有日新之望,臣等擧切慶忭之忱,而第見今餘寒尙在,逐日開講,恐有妨於節宣之方,下情還不任區區之慮矣。聖候旣已復常,睿學不可間斷,則頻御講筵,固是自下仰請之事,而揆以大聖人愼疾之義,恐不容少忽保嗇之道矣。上開卷,讀新受音,自康誥王曰,嗚乎封,止作新民一遍訖。秉模解釋文義以奏,上繼讀十遍。秉模曰,玉音有感候而然乎?上曰,每朝喉間,有痰氣而然矣。秉模曰,此章因上章明德二字,戒康叔之事,而曰,往敷求于殷先哲王。曰,遠惟商耉成人。曰,別求聞由古先哲王。其言似錯雜無意味,而蓋其義理無窮,如非博學以聚之,則難以明德,故必欲近述遠稽,歷求聖賢之問學,以至於弘于天德裕身之地,而不廢在王之命矣。如以人君之道言之,則有如此之德,然後可以不廢在天之命,稽古堯·舜,有克明濬哲之德,極其爲君之道,而亦不過戒天命而已,則後之欲盡君之道者,亦當法於堯·舜矣。若以堯·舜謂不可及,而徒以一二事,往往相符於古先哲王,遽有自足之心,則豈可以克盡君德,而保有天命乎?雖以保民之事言之,視民生之不安,若疾痛之在己,己有疾病,則頃刻難忘,而必欲祛之,民有不安,則務除惡政,而必欲保之,民之休戚,君亦同其休戚,民之好惡,君亦同其好惡,如此而後,下民無怨咨之心,上天有視聽之自,而斯可以永保休命矣,此皆我聖上留念處也,伏願懋哉懋哉。上曰,當體念矣。上曰,閣臣,亦陳之。近淳曰,大臣,亦以明德保民之意仰陳,而大抵康誥,爲大學之祖宗,克明德作新民,實源於三綱領,而但其新民註釋,稍異於大學,此則釋之以作新斯民,大學則釋之以振起自新之民,蓋大學之義,則在上之人,有以先明其在己之明德,則下民自底于新,故因其自新之民,而提撕警發之謂也。此章之義,則以商民之染汚俗而失本心也,故欲其有以鼓舞而作興之,使之去惡遷善,舍舊從新之謂也。是以大學之欲明明德於天下之明德二字,新民已在其中矣。君之德旣明,則下之觀瞻者,自然感發其同然之善心,而去其舊染之汚也,此則武王告戒康叔,而專欲法文王之明德,而極於新民也,故紹其所聞而儀刑之,衣其德言而服行之,以爲繼述文考之地,而其下又戒之以往敷求先哲,則其廣求博聞之意,亦緊且切矣。伏願殿下,追武王述文考之意,近法先朝之典刑,紹聞衣德,繼志述事,以爲迓續無疆之休命焉。上曰,玉堂陳之。師宣曰,大臣·閣臣,皆已仰奏,臣則別無可陳之義,而大抵無論法講召對,其所講之文義,莫非我聖上體驗躬行之道也。祗遹文考,武王所以訓康叔之語,而推以行之於殿下之身,則殿下遹文考之道,亦惟在於法先朝而已,若其敷求先哲之道,則我東之勝國,雖不足法,而堯·舜三代,孰非爲今日可監處乎?語曰,欲法堯·舜,當法祖宗,如以唐虞爲䆳古,則惟我列聖朝典章謨訓,卽殿下率由而監法者也。以至念其小民之難保,而若痛在己,顧諟天命之赫然,而克明其德,講究溫繹,反躬體行,則此雖武王之誥康,而亦爲殿下之要切處也,每於講筵,如是體驗,則觸類而行,亦用之不盡矣,伏願深留聖意焉。上曰,康誥之弘于天,若德裕乃身之義,與大學脩身之義,同歟?秉模曰,修身而至於裕身,則似有工夫之次序,而大學亦曰,富潤屋,德潤身,裕身亦是潤身之義,而以其成效言者矣。師宣曰,弘于此心之天理,而以至於心廣體胖,動無違禮,則裕身之裕字,乃是工夫已成者也。秉模曰,小臣初讀大學之時,竊疑其多引康誥之語矣。及讀康誥,語多親切,明德新民,體用相對,始知康誥爲大學之宗祖,而乃學問上發源之書也。秉模曰,殿下睿質天成,聖學日就,雖自外而仰瞻,少無欠闕處,臣不勝欽仰贊頌,而竊伏以爲,殿下沖年臨御,猶未至於從心所欲不踰矩之域,每於萬化之原,澄察七情之發,何者爲病,何者爲偏,隨其不足之處,而披示在下之人,雖於常談之中,亦加體驗之工,而改之不吝,取以爲善,于以至於大聖無咎之地,是臣區區之望也。近淳曰,大臣所奏誠好矣。小臣屢登筵席,獲近耿光,而果如大臣之言,一未嘗仰見不足之處,雖是聖學天縱而然,而大體以講筵論之,臨文發難,上下討論,固是美事,而雖於文義之外,亦示康色之意。爾言果好,當體念,卿言亦嘉,當服膺,縱未能一一體行,而酬酢如此,情志交孚,有融洽疏通之意。而至於賓對之前席,詢咨軍國之萬機訏謨,亦不容但示穆然嚴凝之象而已。殿下雖於諒闇之中,專以簡默爲重,而先輩多有以此陳戒者,講筵之臨文簡默,亦有先正規勉之言,伏願從玆以往,常如家人父子之間,而無言不爲,反復論難,俾無上下阻隔之患焉。師宣曰,大臣·閣臣之言,俱好矣。臨筵而必加討論,常談而亦爲體驗,以至政令施爲日用動靜之間,隨處而聽陳勉之奏,每事而納規諫之言,而雖於人不知己所獨知之中,必辨其天理人慾之幾,以期於聖而益聖之地,則豈不休哉?秉模曰,天理人欲,如不痛辨,則此心危微,自無恢廓之意,而如其眞積力久,工夫若到,則天理所自,斯有該通之效矣。惟其此心之欠缺處,每由於一私字,私之一念,與天理相反,故如無私意,則天理自復矣,此是毫髮之微,而與千里相謬,豈非深加體察處耶?上掩卷。秉模曰,實錄纂修時堂上中文任一二人,進詣春秋館,奉覽實錄,考出凡例,卽是古來應行之法,今番亦令依此擧行,何如?上曰,依爲之。出擧條秉模曰,實錄郞廳所帶三司之任,隨卽許遞,差祭安徐,卽是格例,而每緣分排苟簡,不能用一切之法,然方當纂修,書役爲急,必須三四朔專心致力,然後可以竣事,諸郞廳中三司見帶之人本職,竝姑許遞,差祭,亦限三四朔,勿爲擧論事,分付該曹,何如?上曰,依爲之。出擧條秉模曰,臣於昨秋,作楊根地掃墳之行,而其時朝家適有事,未免徑還,今春則求差健陵享官,以伸雲鄕瞻慕之忱,而其後欲乘暇隙,以私行樣,暫爲往返於先壠爲計,故敢此預爲仰達矣。上曰,依此爲之。仍命退,諸臣以次退出。
上在昌德宮。停常參·經筵。
任希存,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任希存啓曰,禁衛營將官來言,今日本營軍兵,日次私習云矣,敢啓。傳曰,知道。
任希存啓曰,御營廳將官來言,今日本廳軍兵,日次私習云矣,敢啓。傳曰,知道。
任希存啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
吳載紹啓曰,臣載紹,依定式進詣香室,奉審香祝櫃,祝板·袱子則精潔之意,敢啓。傳曰,知道。
吳載紹啓曰,玉堂上下番俱空,已至經宿,事甚未安,今日政新除授玉堂,竝待下批牌招,以爲推移入直之地,何如?傳曰,允。
傳于吳載紹曰,孝元殿望祭當親行,該房知悉。
以吏曹參議李肇源牌不進罷職傳旨,傳于任希存曰,只推,更爲牌招。
以校理朴命燮牌不進罷職傳旨,傳于任希存曰,只推,更爲牌招。
藥房口傳啓曰,卽伏聞孝元殿望祭,有親行磨鍊之敎,歲律已新,望節又屆,今此親奠之命,寔出撫時之聖慕,臣等何敢費辭煩瀆,而見今餘寒未解,無異隆沍,閭里間輪症頗熾,聖候雖已康復,節宣不容少忽,政宜隨處保嗇,益加將攝,仰體殿宮惟憂之念,此時勞動玉趾,徹曉將事,萬萬非大聖人愼重之道,元朝命攝,亟允群請,轉環之德,尙今欽仰,而臣等區區下忱,固無異同於旬日之間。伏乞特寢成命,千萬顒祝,惶恐,敢啓。答曰,日候頗溫和矣。元朝旣不得親行望奠,又爲攝行,則情事何可堪乎?卿等勿慮休請。
藥房口傳再啓曰,臣等猥陳微懇,顒俟兪音,及伏奉批旨,聖孝哀慕,溢於辭表,臣等聚首擎讀,感涕自零,昨冬以前,凡朔望饋奠,殿下必月再親行,而臣等一不得請寢者,不忍仰戚出天之孝思也。今於歲回三霜,節屆上元之時,顧何敢屢犯瀆擾於成命之下哉?第伏念,藥院徹直,今纔一朔有餘矣。聖候諸節,雖已日復天和,而若其起居動作之宜,調護將攝之方,益當十分致愼,況今春氣雖似少解,曉夜之氣,大異朝晝,換節之際,尤易觸感,閭巷輪症之行,多因不能攝養,殿下深居九重,特未及俯燭耳。此時徹曉勞動,陞降灌薦,萬萬非其時也,開月以後,日候淸和,伸誠展慕,尙有多日。伏乞仰體殿宮之念,俯循群下之情,亟命反汗,千萬顒祝,惶恐敢啓。答曰,復常已久,日候不甚寒,豈有觸冒之憂,卿等,勿爲過慮。
傳于吳載紹曰,勸講,入侍。
有政。吏批,判書徐邁修受由,參判尹光普進,參議李肇源進,行右承旨吳載紹進。以朴宗京爲應敎,申溆爲副校理,任厚常爲修撰,柳英喆爲校書校理,鄭宗顯爲全羅都事,奉常直長單許暕,內資直長李憲成,司䆃直長南建九相換,知實錄單趙尙鎭·趙鎭寬·李書九·鄭大容,同知實錄單南公轍·李翊模·尹先普·金羲淳·吳載紹,實錄編修官單李顯道·尹行直·張錫胤·鄭晩錫·李基慶·權晙,實錄記注官單安廷善·黃基天·朴宗正·李好敏·宋冕載,實錄記事官單金啓河,前同知鄭仁謙,今加嘉義,朝官年八十加資事,承傳。
兵批,判書李得臣受由,參判尹東晩,參議李廷顯,參知李益恢入直進,右副承旨任希存進。副司直單朴宗慶·閔師宣,副司果單張錫胤·洪秀晩·安廷善。
傳于任希存曰,召對爲之。
以應敎朴宗京,校理朴命燮牌不進罷職傳旨,傳于任希存曰,只推。
以掌令韓永逵,正言洪奭周牌不進罷職傳旨,傳于任希存曰,只推。
任希存啓曰,行大司憲李直輔,執義金㙆,掌令蔡弘直,持平奇學敬在外,掌令韓永逵牌不進,持平李允謙未署經,監察茶時之意,敢啓。傳曰,知道。
吳載紹啓曰,同副承旨林漢浩,今日不爲仕進,卽爲牌招,何如?傳曰,許遞。前望單子入之。
李翊模,以吏曹言啓曰,今此健陵望祭大祝閔耆顯,時無職名,令該曹口傳付軍職,何如?傳曰,允。
任希存,以兵曹言啓曰,內禁衛將李元植,兼司僕將元永胄,五衛將尹敬喆·李得淵,俱以身病猝重,時月之內,無望供職,呈狀乞遞,宿衛領軍之將,輪番之任,不可久曠,竝改差,何如?傳曰,允。
任希存,以都摠府言啓曰,副摠管李文爀,以禁衛中軍軍兵等中日試放事,南別營晝仕出去之意,敢啓。傳曰,知道。
任希存,以義禁府言啓曰,因本府草記,備邊司啓辭內,大逆不道罪人志孝,旣已伏法,孥戮之典,固宜從嚴,而繼後之倫,異於天續,必待君命而定,所以重禮斜也。志孝私以其姪爲子,至於入籍,蓋因遐鄕蚩俗,不識人紀之重而然,不可謂其定父子之倫也,王府斷案,當以國典爲準,畯八緣坐之律,亦依畯豊·彩郁等例施行事,允下矣。畯八,依志孝姪畯豊·彩郁等例,咸鏡道鍾城府,流三千里緣坐安置,而令刑曹押送配所,何如?傳曰,允。
任希存,以刑曹言啓曰,因義禁府啓辭,大逆不道罪人志孝姪畯八,咸鏡道鍾城府流三千里緣坐安置事,命下矣。上項罪人,方囚嶺南査獄,押送配所事,發關分付于該道道臣之意,敢啓。傳曰,知道。
壬戌正月十三日辰時,上御熙政堂。勸講入侍時,領事李時秀,檢校直提學鄭大容,參贊官吳載紹,假注書林東鎭,別兼春秋呂東植·金邁淳,以次進伏訖。時秀曰,日氣猶未快解,聖體,若何?上曰,一樣矣。時秀曰,寢睡·水刺之節,若何?上曰,一樣矣。時秀曰,大王大妃殿氣候,若何?上曰,一樣矣。時秀曰,王大妃殿氣候,若何?上曰,一樣矣。時秀曰,惠慶宮氣候,若何?上曰,一樣矣。時秀曰,嘉順宮氣候,若何?上曰,一樣矣。時秀曰,小臣登筵稍久,其間聖體諸節,夬復常度乎?上曰,然矣。少頃,上讀前受音一遍訖。繼讀新受音,自王曰嗚呼,封敬明乃罰,至無或劓刵人一遍訖。時秀敷陳文義,上仍讀十遍訖。時秀曰,此篇大旨,卽明德愼罰二件事也。此上一截,言明德事,此一截,言愼罰事,而用罰之道,非明不可明,然後民乃服,故大明服三字,爲用罰之肯綮,而明之本,又在於公,大抵罰易及於疎遠,而親近之人,雖有罪,易寬恕,如此則民心終不服,無以至於勅懋和之境矣,聖人豈欲用刑哉?非刑無以弼五敎,故雖不得已用刑,而哀矜惻怛之意,常行於刑罰之際,所以謂聖人之刑也,若不務至公,而以私意參之,則民豈有心服之理乎?故量罪罰之淺深,審法律之輕重,非明也。惟至公無私,如鑑空衡平,然後方可謂有敍而大明矣。大容曰,此云若保赤子,蓋難保莫如赤子,在襁褓之中,血氣未定,飢飽寒暖,少失其宜,則病易生,保民之難亦如此,苟非在上者至誠撫摩,則民不得聊生,而有愁怨之心,故以保赤子取譬,伏望深加體察焉。上曰,康誥文稍艱,且新讀故不務多行,時秀曰,讀書貴精熟,不在多寡,須潛心玩味於文義,然後可以瀜會矣。閭里間尋摘之工,猶務精專,矧帝王之學乎?上曰,玉堂有何情勢而無端違牌乎?知入,可也。時秀曰,歲籥載新,講筵方開,群情莫不聳喜,時任玉堂,只有朴命燮一人,而無端違召,今日勸講,不得備員,未知有何情病,而事體極爲未安,校理朴命燮,從重推考,何如?上曰,依爲之。出擧條上曰,惠慶宮進服枳更飮,自今日一貼式限二貼煎入事。出榻敎因命退,諸臣以次退出。
壬戌正月十三日申時,上御熙政堂。召對入侍時,參贊官任希存,侍讀官申溆,檢討官任厚常,假注書林東鎭,別兼春秋呂東植,金邁淳,檢校待敎徐有榘,以次進伏訖。上曰,讀之。溆讀自西楚四年,至秪益禍耳。上曰,下番讀之。厚常讀自羽謂漢王,至馳入成皐,上曰,參贊官讀之。希存讀自楚救齊,至悉定齊地。上曰,注書讀之。賤臣讀自徹曰,至佯狂爲巫。上曰,上番讀之。東植讀自秋七月,至送其家。上曰,下番讀之。邁淳讀自漢以周昌,至不義甚矣。上曰,文義陳之,溆曰,鬪智之智字,未必是天錫勇知之知,而漢高則以智,項羽則以力,勝敗得失之分,已昭然矣。中庸以知仁勇,爲三達德,非智不可以做事矣,此外別無可奏之文義矣。上曰,下番爲之。厚常曰,今日所講,別無可以敷衍之文義,而大抵漢高之得天下,項羽之失天下,專在於任智任力之異,高祖亦是伯術,未必行王道,而與項羽較看,則得失懸殊,此事觀之,韓信之請王也。初則怒之,聞良·平之言,卽地覺悟,封爲眞王,度量之大,足可以得天下矣。爲君之道,莫如廣度量,伏願體念焉。上曰,參贊官爲之。希存曰,別無可奏矣。上曰,閣臣爲之。有榘曰,鴻溝背約,程子以爲不義甚矣,深罪之辭也,以事勢言之,良·平所謂養虎遺患之說是矣。程子以爲非者,蓋以詭遇獲禽,非正道故也。天下之事,纔違正道,便是不義,臨事之際,必須先辨其義與不義,義則爲之,不義則不爲,然後方可謂之儒,大學曰,張良有儒者氣像,不知此義,乃不正之道,導其君,豈不可惜乎?此等處深加體念,凡政令注措之際,務爲裁擇審愼,正正堂堂,無一毫或越於正道,是區區之望也。上曰,韓信聞武涉之言而深拒之,蒯徹之言,則不爲深拒,何也。厚常曰,蒯徹之言,亦未嘗不拒之,而武涉是敵國之使,故拒之益嚴,蒯徹是幕中之人,故酬酢之辭,似若稍緩,而其實未嘗不拒之也。上曰,庫兵車馬,何物也。溆曰,似是周制井田出車乘甲兵之類也。厚常曰,旣有常賦,而此則常賦之外,專爲治庫兵及車馬之用也。上曰,復罵韓信使,此事,何如?溆曰,專是顚倒手段也。厚常曰,初則怒之,旣悔之後,若無端許之,則事不新奇,故爲此顚倒手段,乃高祖之籠絡術也。三代君臣之際,豈有如此事耶?上命掩卷,諸臣以次掩卷訖。溆曰,孝元殿望祭,有親行之敎,而近來日氣,雖異隆冬,玉候靜攝之餘,實有觸冒之慮,俯循藥院之請,亟命還寢,是區區之望也。厚常曰,近日閭閻間,多輪行之感,此時觸冒,下情切悶,縷縷仰請,極知煩瀆,而還收成命,不勝顒企矣。上曰,朔祭旣不親行,望祭何可不親行乎?仍命退,諸臣以次退出。
上在昌德宮。停常參·經筵。
任希存啓曰,大司憲李直輔,執義金㙆,掌令蔡弘直,持平奇學敬在外,掌令韓永逵未肅拜,持平李允謙未署經,監察茶時之意,敢啓。傳曰,知道。
李翊模啓曰,左副承旨金近淳今日不爲仕進,卽爲牌招,何如?傳曰,允。
傳于吳載紹曰,禮房承旨,馳詣宗廟·景慕宮,奉審,摘奸以來。
傳于任希存曰,勸講,入侍。
承旨前望單子入之,金箕象落點。
李翊模啓曰,新除授同副承旨金箕象,卽爲牌招,何如?傳曰,允。
金近淳啓曰,卽者,兵曹郞廳來言,明日望祭親行時,別侍衛不可不備,而行判書李得臣,方在受由中,不得進參云,卽爲牌招,何如?傳曰,允。
金近淳啓曰,行兵曹判書李得臣牌不進推考傳旨,今方捧入,而別侍衛不可不備,如是違牌,事甚未安,更爲牌招,何如?傳曰,允。
以寶劍望筒,傳于金近淳曰,懸頉摠管許遞,令該曹口傳差出,待下批,牌招,更爲修正受點。
兵曹口傳政事,以安春君烿·趙鎭寬·閔台爀爲都摠管,趙觀鎭爲副摠管。
傳于金近淳曰,侍衛軍兵毛具。
吳載紹,以奎章閣言啓曰,明日,卽奎章閣今春孟朔大奉審日次,時·原任閣臣,依節目,進詣擧行之意,敢啓。傳曰,知道。
金近淳,以備邊司言啓曰,卽見摠戎使金魯忠,水原留守韓用龜,江華留守韓晩裕,開城留守金文淳,廣州留守李敬一,統禦使崔東岳,永宗防禦使金守基,江原監司李魯春,統制使李仁秀,慶尙左兵使李喆運,右兵使趙,全羅兵使曺命楫,忠淸兵使吳載重,平安兵使尹得逵,黃海兵使安橚,南兵使李栢然,北兵使朴基豊春操取稟狀啓,則以爲,今春水陸操,合操,巡操,城操,面操,長樂衛合操,及巡歷巡點未行操處,官鎭門聚點,何以爲之事,請令廟堂稟旨分付,勸別武都試,依例設行爲辭矣。昨年年事,雖曰豊登,三南及關東·北關諸道,亦不無尤甚被災之處,京畿·兩西,則使勅連續,民力未蘇,詰戎之政,固是急務,而東作之序,宜先軫恤,今春諸道四都水·陸操,合操,巡操,城操,面操及巡歷巡點,竝停止。至於官鎭聚點,別無妨害於農作,而其爲專一簡便,反有勝於行操之時,此則依前着意擧行之意,分付勸別武都試,亦令擧行,何如?傳曰,允。
金近淳,以御營廳言啓曰,因司僕寺報狀,峨嵯山下笠巖近處,虎囕馬匹事,今月初七日,定將校率領砲手,出送行獵矣。十三日申時量,大豹虎一頭,捉得於新院峴近處,故謹此封進,而虎旣捉得,山行軍仍爲撤還之意,敢啓。傳曰,知道。
義禁府啓目粘連,江原道放未放修啓冊子中,本府所管罪人稟秩,閔百履段,當初所坐,不過失察,合有踈放之道,而臣府不敢擅便,上裁敎是白乎旀,未放秩,竝依啓聞施行,而他餘罪人等,令刑曹稟處,何如?判付啓,依回啓施行爲旀,蔚珍閔百履,通川吉喜春,平海金壽玉,竝只放送爲良如敎。又啓目粘連,忠淸道放未放修啓冊子中,本府所管徒配罪人放秩,木川李師漢,依啓聞施行爲白乎旀,他餘罪人,令刑曹稟處,何如?判付啓,依回啓施行爲良如敎。又啓目粘連,黃海道放未放修啓冊子中,本府所管徒配罪人放秩,遂安黃井彦·呂榮徽等,竝依啓聞施行爲白乎旀,稟秩豊川安處謙段,置之仍秩爲白乎旀,他餘罪人,令刑曹稟處,何如?判付啓,依回啓施行爲旀,豊川安處謙,旣非身犯,亦爲放送爲良如敎。又啓目粘連,全羅道放未放修啓冊子中,本府所管定配罪人仍秩,竝依啓聞施行爲白乎旀,他罪人等,令刑曹稟處,何如?判付啓,依回啓施行爲旀,飭已施矣。任實徐有沂,放送爲良如敎。又啓目粘連,慶尙道放未放修啓冊子中,本府所管定配罪人未放秩,竝依啓聞施行爲白乎旀,他餘罪人等,令刑曹稟處,何如?判付啓,依回啓施行爲良如敎。又啓目粘連,平安道放未放修啓冊子中,本府所管罪人稟秩,雲山任希學段,置之仍秩爲白乎旀,未放秩,竝依啓聞施行,而他餘罪人等,令刑曹稟處,何如?判付啓,依回啓施行爲旀,价川李身敬放,順安韓興裕,江西李惟采,飭已施,竝只放送爲良如敎。又啓目粘連,咸鏡道放未放修啓冊子中,本府所管定配罪人未放秩,竝依啓聞施行爲白乎旀,他餘罪人等,令刑曹稟處,何如?判付啓,依回啓施行爲旀,高原李儒敬,鏡城李得濟,放送爲良如敎。
壬戌正月十四日辰時,上御熙政堂。勸講入侍時,左議政李時秀,領事徐龍輔,提學李晩秀,參贊官任希存,侍讀官申溆,記事官尹鼎烈,別兼春秋呂東植·金邁淳,以次進伏訖。時秀曰,歲後日氣,連爲陰寒,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。龍輔曰,靜攝中,有孝元殿望祭親行之命,昨日啓辭,已罄竭愚悃,今不必覼縷煩陳,而近日晝氣似若溫和,夜氣尙此陰凝,閭里間輪症大熾,此時調護,不可少忽,而未蒙允許,臣等不勝悶鬱之至矣。時秀曰,提調所奏,誠然矣,向來聖候,與他症有異,雖凡人,經此症者,莫不自愼於風寒,而況玉體之徹曉勞動,恐非節宣之道,迨其天和益復,日氣漸溫,無非展誠之日,特寢成命,是所區區之望也。上曰,朔祭旣未親行,望祭豈可闕禮乎?卿等勿慮也。上開卷,讀前受音。自己汝惟小子,止劓則人一遍訖。仍讀新受音。自外事汝陳時臬,止罔弗憝一遍訖。時秀解釋文義以奏,上更讀十遍。時秀曰,大文中第一義,無過於愼罰,且有層節之可究者,曰,乃汝盡遜。又曰,未有遜事,其所施刑,雖得其當,末乃示之以謙讓之意。且以言戒飭,不如身親踐行,故又曰,朕心朕德,惟乃知武王盛德,藹然於旨意,賞罰之間,不可容一毫私心,深留意焉。上曰,領事,亦陳文義也。龍輔曰,帝王治法,莫如師古,一動一靜,必遵堯·舜·禹·湯·文·武所行之事,則治化著明,功效徯應,而革舊制而創新法,皆非求治之道,是以商鞅變法,斷自其心,不由古哲王遺章,故雖有一時之從令,未免後世之譏斥,師玆殷罰有倫六箇字,其旨深矣。上曰,閣臣,亦陳文義也。晩秀曰,別無指陳處,而武王之戒康叔,眷眷反覆,欽恤之意,溢於辭表,惟欲以德行罰,由是以國祚長遠,惟殿下行仁愼刑,是爲臣等之望也。上曰,玉堂,亦陳文義也。溆曰,自古聖帝明王,孰不愼刑,而至於康誥,以明德愼罰立綱領,尤可見刑期于無刑之意,用刑之際,罰當其罪,然後可以服人心而成君德,體念焉。上曰,開春已久,講筵頻開,兩山林處,不可不敦諭,自政院卽爲撰進,而經筵官金日柱上疏中令廟堂稟處者,何不爲之乎?龍輔曰,臣與領相相議,已出草記草,而將待登筵仰陳,故姑不稟處矣。上命書公事判付訖。仍命退,諸臣以次退出。
上在昌德宮。停常參·經筵。
上詣孝元殿。親行望祭後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房口傳問安。答曰,罔極。
藥房都提調徐龍輔,提調李晩秀,副提調李翊模啓曰,親行望祭,聖慕克伸,侵曉還內,勞動旣多,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
備忘記,晉州營將尹致儉,羅州營將申達夏,公州營將韓泳,三陟營將崔秉敎,仇寧萬戶李敬涉下直,各長弓一張,長箭一部,片箭一部,筒兒一箇,賜給。
任希存啓曰,合辭方張之時,兩司無詣臺之員,事甚未安,除在外·未署經·陳疏外,未肅拜人員,竝卽牌招,何如?傳曰,允。
金近淳啓曰,禁衛〈營〉將官來言,今日本營軍兵日次私習云矣,敢啓。傳曰,知道。
金近淳啓曰,御營廳將官來言,今日本廳軍兵日次私習云矣,敢啓。傳曰,知道。
金近淳啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金致德奉命在外,代以金益耜爲事變假注書。
吏曹口傳政事,以趙鎭寬爲內醫提調。
任希存啓曰,行大司憲李直輔,執義金㙆,掌令蔡弘直,持平奇學敬在外,掌令韓永逵牌不進,持平李允謙未署經,監察茶時之意,敢啓。傳曰,知道。
傳于任希存曰,召對爲之。
傳于金箕象曰,提調聞有實恙,許遞,令該曹口傳差出。
吏曹口傳政事,以李秉鼎爲內醫提調。
傳于金箕象曰,禁府都事鄭漪,閒司,令該曹口傳相換。
以掌令韓永逵,正言洪奭周牌不進罷職傳旨,傳于任希存曰,只推。
敦諭右贊成宋煥箕,嗚呼,今日此何等時也。國勢綴旒而奠安沒策,民生困瘁而懷保無術,綱紀內壞,妖邪外訌,時則眇予沖人,叨承大業,凜凜若駕漏船而涉大川,慄慄如馭朽索而臨太行,此宜忠藎之臣,賢良之士,乃心王室,弘濟艱難,苟求其人,捨卿伊誰,以地則喬木世家也,以情則甘盤舊契也。讀書窮理,懷道抱德,蔚然爲士林之宗匠,揆之時勢,參之道理,相應駕屨之不俟,何待弓旌之屢勤,然而一味邁邁,無意賁然,予雖寡昧,固不足與有爲,而獨不念往年登筵時,先王所以付托之至意乎?閔予小子,恤焉在疚,遇物之誨,無地可承,則顧今周行之示,仔肩之責,不於在下之賢德,而更誰望乎?雖巖穴草澤之間,含光而不耀者,猶將旁求遍搜,得以左右薰陶也。況卿旣在招延之列,出脚而簉朝者,亦已再矣,則今豈忍捨予而長往哉?矧予昔疾今瘳,講筵復開,而春晷又漸向舒矣,此際思卿,不翅如渴。竊想卿江海魏闕之思,有倍他時,玆將十行,敷告心腹,卿其卽日幡然,羽儀我朝廷,輔導我涼德,于以矜式具僚,牌益世道焉。噫,天地無獨運之機,山林乃獨善之所,予方銳意於相須,卿豈果忘於兼濟。同副承旨金箕象製進。
敦諭行大司憲李直輔,予方讀書之康誥矣。讀至丕遠惟商耉成人宅心知訓之句,未嘗不三復諷誦,此卽周武王告誡康叔之辭,而詁曰,耉,老也,成,成德也,宅心,處心也,知訓,知所以訓民也。蓋深惟老成人念念在心,然後可以知所以訓民云爾,信乎聖人之言也。卿豈非今日之老成人乎?遠猶可懷,矧伊邇乎?與其思前人尙友,曷若親見其人而用之乎?予竊有感於斯義,際聞儒臣之奏,益契予心,不見卿,于今三年矣,予固不勝惄焉思想,而卿亦豈無戀予之意乎?顧予昔疾今瘳,政欲銳意講學,知夫所謂宅心訓民之道,而導迪予資益予者,曷其不于如卿老成人而相須乎?矧今春晷向舒,晝漏漸稀,此時思卿益切,卿須體予相須之殷,勿復控辭,儀我講席,以贊康誥之餘義,豈不休哉?日前卿子除邑,實爲便養,而特除近邑者,蓋欲源源而相見也。卿庶知予心,更願幡然改圖,賁然來思,子將側席而俟之。左副承旨金近淳製進。
吳載紹,以奎章閣言啓曰,景慕宮望廟樓,今朔望奉審無頉之意,敢啓。傳曰,知道。
金近淳,以備邊司言啓曰,因經筵官金日柱上疏,令廟堂逐條講究以聞事,命下矣。取見其疏本,則首尾數千言,眷眷於克己保民之方,而引朱夫子封事中,正朝廷,擇監司,察守令之說,推以及於軍田籍三政,而仍陳變科制,正士風,擇邊倅,繕戎備,省冗費,竝州縣,嚴立船防,管攝緇徒等事,大綱細目,各有倫序,終又以懋聖學,爲克己保民之本,而請令廟堂,勿拘文蔭,惟人是擇,別立稱號,輪直闕中,以備不時召接矣。林下講道之士,致用需世之策,有足聽聞,殊切感歎,夫朝廷之不正,監司之不擇,守令臧否之不察,其責專在廟堂,苟使朝廷之上,規模先定,擧措得宜,則其於軍政也,田政也,籍政也,科制也,士風也,邊倅之擇也,戎備之繕也,冗費之省也,州縣之竝也,船防之嚴立也,緇徒之管攝也。雖有難易緩急之殊,亦不過次第事耳。然而凡事有本有末,欲八方之趨於正,則不可不先正朝廷,欲朝廷之一於正,則不可不先正人主之一心,若夫正心之道,又莫先於講學以明理,故朱夫子之進言于其君者,不啻屢數萬言,而其要則不外乎格致誠正四字而已。且所謂講學以明理者,苟無先知之開廣,有道之就正,則雖有聰睿之姿,好學之志,所知或不能盡其精微,所學或不能一循中正,而終無以成治平之功,故自古聖王,必先愼揀乎師保丞疑之任,而中庸九經,尊賢,居修身之次者,正爲是也。臣等職忝三事,學不足以資益聖德,才不足以贊襄聖治,區區自效,惟在以人事君,雖使臣等旁求俊乂,置諸左右,豈有過於已膺旌招之三四儒賢乎?今日之急先務,亦惟曰,益篤誠禮,期回遐心而已。卽令喉司,撰出諭旨,更爲敦召,至若在廷夙夜之臣,雖曰人材之不古若,其才各有所長,其志莫不願忠,或於暇日,時賜召對,簡禮以接之,和顔以導之,討論經史,諮訪治道,則雖不別加遴選,創立名號,朝廷之得失,民生之疾苦,可以日達於聰聽,而上下情志,自然流通矣。至於政府六卿以下,輪日齊會,講究民事,其有諉托自便者,嚴法重繩之論,亦爲懋實警怠之道,今之賓廳日次,本司早衙,蓋寓此意,而臣等不能先自董率,如今儒臣所陳,莫非至言要論,而商確稟覆,尙且淹延時月,以致日昨筵臣之提奏,誠不勝慙悚,然而凡百施措,亦不可苟然而行之,合則成,不合則敗,乃理之常,合者,非苟同之謂也。可否相須,不害於寅協,依違姑息,未必爲會極,譬如大匠作家,百工呈技,良師執馭,駟馬齊足,採衆美而爲美,集群力而爲力,要使朝著之上,不失和氣,而公議常行於其間,然後治敎明於上,庶績凝於下,不然而徒以期會爲率職,惟諾爲工謀,則雖使百衙日開,庶僚咸集,適見其紛紜擾攘,而終必無成矣。臣等方與諸僚,交相勉戒以爲,先定規模,次第講究之道,而更自賓廳籌司之坐,申明嚴飭,俾我有位,各自淬勵,何如?傳曰,允。
金近淳,以備邊司言啓曰,舟橋司有司堂上有闕之代,知敦寧府事金祖淳差下,使之察任,何如?傳曰,允。
任希存,以義禁府言啓曰,因黃海道放未放修啓,本府覆啓內,本府所管徒配罪人放秩,遂安黃井彦·呂榮徽等,依啓聞施行,安處謙還逋反作,至於六千餘石之多,置之仍秩事,判付內,依回啓施行,豊川安處謙,旣非身犯,亦爲放送事,命下矣。黃井彦·呂榮徽·安處謙,竝卽放送事,分付該道道臣之意,敢啓。傳曰,知道。
任希存,以義禁府言啓曰,平安道放未放回啓判付內,价川李身敬,順安韓興裕,江西李惟采,飭已施,竝放送事,命下矣。李身敬·韓興裕·李惟采,竝卽放送事,分付該道道臣之意,敢啓。傳曰,知道。
任希存,以義禁府言啓曰,全羅道放未放回啓判付內,飭已施矣。任實徐有沂放送事,命下矣。徐有沂卽爲放送事,分付該道道臣之意,敢啓。傳曰,知道。
任希存,以義禁府言啓曰,因忠淸道放未放修啓本府覆啓內,本府所管徒配罪人放秩,木川李師漢依啓聞施行事,判付內,依回啓施行事,命下矣。李師漢卽爲放送事,分付該道道臣之意,敢啓。傳曰,知道。
任希存,以義禁府言啓曰,咸鏡道放未放回啓判付內,高原李儒敬,鏡城李得濟放送事,命下矣。李儒敬·李得濟竝卽放送事,分付該道道臣之意,敢啓。傳曰,知道。
任希存,以義禁府言啓曰,江原道放未放回啓判付內,蔚珍閔百履,通川吉喜春,平海金壽玉竝放送事,命下矣。閔百履·吉喜春·金壽玉,竝卽放送事,分付該道道臣之意,敢啓。傳曰,知道。
任希存,以刑曹言啓曰,因義禁府啓辭,大逆不道罪人志孝父載稷年八十三,依法典免絞。全羅道濟州牧絶島定配,毋宜生年八十一,依律文免坐。妻儀永,咸鏡道慶興府爲婢,子宗郁年一,以年未滿,依律文免絞。全羅道靈巖郡楸子島爲奴,女守幸,咸鏡道茂山府爲婢,兄處孝,全羅道羅州牧黑山島,弟宅孝,珍島郡金甲島爲奴,姪畯豊,平安道朔州府,彩郁,咸鏡道三水府,大快,平安道孟山縣,小快,全羅道靈光郡,代快,平安道寧遠郡,命郁,全羅道古阜郡,竝流三千里安置,好春妻岳只咸鏡道明川府爲婢,子睦駿年十一,烈駿年三,俱以年未滿,依律文免絞。睦駿,全羅道濟州牧大靜縣,烈畯,興陽縣呂島鎭,竝爲奴,女玉伊,平安道郭山郡,七伊,咸鏡道利原縣,竝爲婢,兄漢春,慶源府爲奴,姪孟畯,平安道碧潼郡流三千里安置事,命下矣。上項罪人等,方囚宜寧·靈山等獄,押送各其配所事,發關,分付于該道道臣之意,敢啓。傳曰,知道。
修撰柳台佐疏曰,伏以惟天惟祖宗,默佑我邦,蒙聖候康復,縟儀載擧,臣民慶忭,曷有其極,仍伏念,臣卽一嶺外耕農之民也。幼無所學,倖占科第,六年講製,厚被作成之恩,敎載湖邑,偏蒙孝理之澤,駑劣依舊,涓埃莫報,每夙宵惶愧,惟重勘是俟,不意迺者,特蒙天恩,以臣爲弘文館修撰,繼而有乘馹上來之命,臣且驚且惶,罔知攸措。玉署之職,至爲重大,其地則經幄,其責則論思,故朝家所以掄選之方,譬之庶僚,尤有所愼重焉。此實四百年名器之所關也,伏況我聖上,睿質天縱,聖學日就,嚴廬之中,不廢時敏之工,萬幾之暇,頻開三接之筵,討邪逆而明正學,淸化源而靖世敎,政宜愼簡讀書之士,峻選多聞之賢,以置左右,庸備顧問,而如臣愚劣,濫叨謬恩,侈之以華銜,名之以儒臣,則在臣身,雖極榮且幸矣。揆以古聖王重惜名器之道,當如何哉?且臣有七耋病母,積年胸腹之痛,當寒倍苦,食飮全却,藥餌無效,臣左右扶將,晝宵危遑,而解官之後,不得不還歸故廬,擔曳登道,寸寸前進,行到公州地,病症又復添重,實有朝夕難保之慮,而此距嶺南,亦爲五百餘里,臣若重違召命,棄捨上京,則非但中路分離,情理爲難,在傍看護,亦無他人,到此地頭,私情尤不勝萬萬切迫,玆敢略陳短章,將毋徑還,以爲前路救護之計。伏乞聖明,特垂矜念,亟命鐫改臣所帶館職,仍治臣逋慢之罪,以安私分,以肅朝綱焉。臣無任云云。省疏具悉。本職許遞,爾其安心救護。
孝元殿望祭親行敎是時,亞獻官左議政李時秀,終獻官光恩副尉金箕性,贊禮禮曹判書鄭大容,典祀官奉常正金在昌,執禮司果閔命爀,執尊應敎朴宗京,大祝司果張錫胤,祝史持平李允謙,齋郞典籍韓翼鎭,盥洗位,兵曹正郞尹孝寬,禮曹正郞金魯範,爵洗位,禮曹佐郞李南圭,兵曹正郞愼宜學,亞終獻官盥洗位典籍尹久東,贊者引儀許㬘·黃稔,謁者兼引儀崔行鎭·趙元傅,贊引假引儀高景漢·成海默,祭監監察李㬖·朴善浩。
壬戌正月十五日子時,上詣孝元殿。望祭親行入侍時,行都承旨李翊模,行左承旨韓用鐸,行右承旨吳載紹,左副承旨金近淳,右副承旨任希存,同副承旨金箕象,記事官金·尹鼎烈,別兼春秋呂東植·金邁淳,檢校直提學鄭大容·南公轍,檢校直閣李始源,檢校待敎徐有榘,以次侍立訖。時至,通禮跪啓請行禮,上具衰服杖出,贊禮前導,入孝元殿外中東門,詣版位。贊禮跪啓請跪俯伏哭,上跪俯伏哭哀痛,左右皆俯伏哭,少頃,贊禮跪啓請止哭,上止哭。引儀唱鞠躬四拜興平身,上仍行四拜禮訖。贊禮前導,詣尊所東向立。用鐸爵酒,載紹受酒,上仍詣神位前,北向跪,翊模奉香盒,箕象奉爐以進。贊禮跪啓請三上香,上三上香,翊模等還奠爐盒于案上訖。各從西挾門以出,近淳奉盞以進。贊禮跪啓請執盞獻盞,上執盞獻盞,以授希存,希存敬奉奠于伸位前,大祝敬奉祝文,讀訖。贊禮跪啓請降復位,上俯伏興平身,仍降復位。次行亞獻禮,亞獻官李時秀,終獻官金箕性,以次行亞終禮如儀訖。俱降復位,贊禮跪啓請跪俯伏哭,上跪俯伏哭,哀痛,左右皆俯伏哭,少頃,贊禮跪啓請止哭,上止哭。引儀唱鞠躬四拜興平身,上仍行四拜禮訖。贊禮前導,詣望燎位,大祝奉祝文以進,執禮曰,可燎,燎訖。引儀唱禮畢,贊禮前導外中東門,還入齋殿,少頃,命退,諸臣以次退出。
辛酉正月十五日午時,上御熙政堂。藥房入診入侍時,都提調徐龍輔,提調李晩秀,副提調李翊模,記事官金,別兼春秋呂東植·金邁淳,以次進伏,醫官金孝儉·李惟鑑·吳仁豐·吳千根·朴烇·趙宗協進伏楹外訖。龍輔等曰,望祭親行,勞動旣多,聖體,若何?上曰,一樣矣。龍輔等曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,俄伏聞鄭漪所傳,則惠慶宮氣候,日間略有感候,今則諸節,何如?上曰,大體則一樣矣。龍輔等曰,嘉順宮氣候,何如?上曰,一樣矣。龍輔曰,夜氣幸不甚寒,而觸冒之餘,果無損節乎?上曰,無損矣。龍輔曰,醫官使之診察,何如?上曰,置之。龍輔曰,惠慶宮感候,似是輪行之症,醫官輩皆以爲,前所進之茶飮,姑爲停止,以待後日次,更爲議定,似好云矣。上可之。龍輔曰,實錄纂修,聞於不日始役云。提調李晩秀,職務相妨,今姑許遞,仍令該曹口傳差出,何如?上曰,依爲之出擧條命退,諸臣以次退出。
壬戌正月十五日申時,上御熙政堂。召對入侍時,直提學南公轍,參贊官任希存,侍讀官申溆,檢討官任厚常,記事官尹鼎烈,別兼春秋呂東植·金邁淳,以次進伏訖。上命開卷,仍命讀,溆讀自起己亥漢高帝五年,止追及之,上曰,下番讀之。厚常讀自至東城,止皆歸之。上曰,閣臣讀之。公轍讀自太史公曰,止昭靈夫人,上曰,參贊官讀之。希存讀自立故衡山王芮,止勿事。上曰,注書讀之。賤臣讀自置酒南宮,止敗亡也。上曰,上番讀之。東植讀自故齊王橫,止亦皆自殺。上曰,下番讀之。邁淳讀自以季布爲郞中,止深且遠哉?上曰,文義爲之。溆曰,當此之時,天下幾皆歸漢,而獨魯不下,故漢王至城下欲屠之,絃誦之聲,洋洋於干戈搶攘之中,其固守禮義之心,亦可見矣。上曰,聖人之國,故如此乎?溆曰,是周公所封之國,孔子所居之邦,遺風餘化,尙且未泯而然矣。人君一動一靜,必以禮義爲本,而禮義之本,亶在於修齊聖工,須專意着力於庸學,政令施措,以禮義行之,則觀感之速,將如風行草偃,斯亦體念之方矣。上曰,下番,亦陳文義也。厚常曰,劉·項勝敗,不可同日而語矣。項羽自恃其勇,自矜其功,不知時運,不師古道。曰,以天亡我,非戰之罪,至於怨天。沛公能用三傑,言聽計用,以之得天下,兵罷歸家,同符於周武王歸馬華山之氣像,而八年功德,乃肇於南宮置酒之日,天之常理,必福善而禍淫,傾者覆之,栽者培之,劉興項敗,亦可知矣。上曰,閣臣,亦陳文義也。公轍曰,高帝答高起·王陵之言曰,吾不如三傑,自謙其德,以奬其臣,是以爲時豪傑,皆入彀中,項羽獨享其身,不與人利,故遂至敗亡矣。大抵聖帝明王,與天下同其利,故孟子曰,好色好貨,與百姓同之,好色好貸,非敎民之事,而已之所欲,人人所同得者也。擴推是心,則人自悅服矣。上曰,何以則與天下同其利乎?公轍曰,虛心無我,不可以聖人極工論之,而沛公能虛心無我,大王小侯,各愜物情,亦同其利之意矣。上曰,漢高祖亦學問乎?公轍曰,天資眞豪傑,而學問則未矣。若有學問,則功德事業,不但止於如此矣。上曰,參贊官,亦陳文義也。希存曰,漢高祖以屈群策得天下矣。孟子曰,權然後知輕重,度然後知長短,沛公雖非學問之人,其用人皆有輕重,長短適契,這箇中理,尙稱得人,而況有學問之人乎?上曰,田橫徒五百人皆自殺,此果,何如?溆曰,爲田橫皆死,殊非穩當適中之道,而其徒之慕義不畏死,亦可見田橫節俠之風矣。上曰,韓信聞武涉·蒯徹之言,以解衣衣我,推食食我拒之,此戰之期會不進,何也。厚常曰,擁兵觀望,不無希功望賞之心矣。上曰,韓信忠臣乎?公轍曰,用兵如孫·吳,而忠臣則未也。厚常曰,入齊王信壁,奪其符之一事,以致君臣間相疑之端矣。仍命退,諸臣以次退出。
上在昌德宮。停常參·經筵。
任希存啓曰,行大司憲李直輔,執義金㙆,掌令蔡弘直,持平奇學敬在外,掌令韓永逵未肅拜,持平李允謙未署經,監察茶時之意,敢啓。傳曰,知道。
備忘記,坡州牧使趙義鎭,西北僉使姜百昌,天摩僉使張元邦,阿山萬戶康漢章下直,各長弓一張,長箭一部,片箭一部,筒兒一箇,賜給。
傳于金箕象曰,勸講,入侍。
事變假注書金益耜在外,代以柳聖儀爲事變假注書。
吏曹口傳政事,禁府都事鄭漪,掌樂主簿安廷瓛相換。
傳于任希存曰,召對爲之。
敦諭經筵官金日柱,予聞古之賢哲所以修身而致君者,莫不以出處爲大,故其出也以道,而其處也以義,出而非其道,固不足言,處之失其義,亦非得中。是以雖巖野逸躅之士,其禮恭則就之。其言用則就之,又若喬陰世裔,同休共戚者,則進進謇謇,尤無可去之義,惟爾劬心經傳,育德林樊,菀然爲時之碩望,肆我先王,側席求之,而遺予小子者也。疇昔雷肆之講,昨夏晉晝之接,佩服嘉訓,開發幼志,亦云弘多,㷀㷀予沖齡,丕承投艱之基,茫無利涉之具,惟是夙膺旌招之三四宿德,寤寐思致,朝夕薰陶,故於爾之來,期望益切,谷駒未縶,而冥羽旋擧,隴鶴虛赴,而歲籥倐改,玆當元春召對之日,怳然念爾,惄焉如失。臨中筵而流悵,眷東崗而凝竚,際聞儒臣之奏,爰獲我心,卽命廟堂覆奏,囊封嘉猷格言,今將講究而行之,然予好緇之誠不孚,擁篲之禮未飾,前後敷心之諭,徒歸文具之末,撫躬慙恧不知爲辭,予則不敢自謂恭其禮矣,用其言矣。此可以挽遐心而徠遯跡矣,但爾獨非喬蔭世裔,同休共戚者乎?進進謇謇而無可去之義者乎?又豈非追先帝之殊遇而欲報者乎?縱予誠淺德涼,無一可以致賢者,在爾自盡之道,有可進者二,雖質諸古之賢哲,其出處之義,斷可辨矣。予之斷斷苦衷,惟在招延,反覆罄竭,誕宣十行,望須體此至意,幡然復出,惟終始典予于學。行左承旨韓用鐸製進。
敦諭經筵官宋稚圭,自予思見爾而未見者,居然三載于今矣。臨講而有奧義之難解,則思見爾矣。遇事而無宿德之就正,則思見爾矣。然而邱園玉帛,遐心莫回,白露蒹葭,悵想曷喩。嗚呼,獨善其身,豈士之所欲哉?爾之不樂仕進,若將浼焉者,豈以予不足有爲而然耶?所貴乎士者,以其明於出處之義,擇其可以行之也。爾所以以處爲可,以出爲不可者,其義何居,夫士惟恐入林之不深,不肯出脚于世路者,以其言不用而道不行也。爾未嘗一仕于朝,有一言之補予不逮,則言之用與不用,非所可議也。予雖涼德,亦方訪求治道,恥爲漢·唐凡主,則道之行與不行,有未可知也。惟爾半世林下,獨抱遺經,所講者君臣之倫也。所究者堯·舜之道也。孑孑干旄之招,雖或未盡其誠,皎皎白駒之行,胡乃往而不返也。不仕無義,又非聖人之訓乎?士居春秋之世,尙猶如此,況以爾先正之孫,夙負士林之望,非徒喬木故家,義同休戚,政宜世德作求,罔俾專美,若使先正有知,其必曰,世臣無可去之義,爾可以出而仕矣。爾若念及于此,可不幡然改圖,賁然來思,以裨予一初之政乎?顧今春晷漸舒,講筵復開,啓沃君心,盡其格非之責者誰歟。矜式朝端,俾有考德之所者誰歟。此時思爾之心,尤不啻如渴,日昨儒臣之筵奏,廟堂之覆啓,適契予心,玆敷申申之諭,庸示必致之意,爾須于于而來,以慰惄如之思。右副承旨任希存製進。
金近淳,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
刑曹啓目粘連,忠淸道放未放修啓冊子中,定配罪人放秩·仍秩,竝依啓聞施行爲白乎矣,稟秩,沃川韓有秀,洪州鄭光龍·沈尙仁,結城吳震彩,泰安金景世,新昌李成曄,德山韓萬孫,靑陽李億秀等,竝放送爲白乎旀,放秩,槐山金光祿,藍浦權鵬赫,黃澗金德涵,稟秩永春張召史,海美李福伊,沃川僧再成,陰城金月先,海美文甲興,黃澗吳景得,忠州李億,舒川奴天石,唐津安廷喜,藍浦崔挺裕,陰城吳德孫,洪州金膺漢,堤川張敬寬,海美金景孝,金宗玄,淸安朴必蕃,淸州朴擎柱,沔川李慶興,忠州千允大等,竝仍配之意,分付道臣,何如?判付啓,依回啓施行爲旀,新昌李成曄段,浚民膏血,罪浮於偸食公物,況到配未踰數朔,何可置之,放秩是旀,稟秩中木川金世云,藍浦金得伊,初不擧論於回啓,此兩漢,放乎,仍乎?該堂姑先從重推考。保寧金采一,韓山鄭億福,舒川崔命啓,藍浦高希杓,海美柳文喆,鴻山洪昌殷,海美金性宅,鴻山孫行儉,竝放爲良如敎。又啓目粘連,黃海道放未放修啓冊子,定配罪人放秩仍秩,依啓聞施行爲白乎矣,稟秩中殷栗孫唐福,安岳金應海,信川金養熙,豊川李文豹,遂安南正夏,長連金復亨等放送,新溪黃彪瑞,長淵吳學權,遂安金卜同,松禾金守得,白翎鄭昌賢,遂安鄭泰允,安岳全大老味,兔山金仁秀,松禾李得軍,長連林桂馨·崔昇燁,安岳張瑞郁,文化洪復基·裴允伊,安岳朴成雲,松禾朱益文,新溪具升源,放秩中長淵金興大等,竝只仍配之意,分付道臣,何如?判付啓,依回啓施行爲旀,新溪黃彪瑞,遂安鄭泰允,放,長淵金興大,依道啓放。康翎邊聖華·趙相玉·李熽,延安金益祚,海州金鎭喆,載寧李源常,安岳金聲鶴,甕津金元喆,長淵高聖弼,殷栗李河常,竝放爲良如敎。又啓目粘連,全羅道放未放修啓冊子,定配罪人放秩·仍秩,竝依啓聞施行爲白乎矣,放秩中順天朴睦,茂長智龜福,龍安金秉淵,扶安成宅老,咸悅尹大亨,興德許寬,光州徐孝輔,樂安崔奎鎭·劉國老,古阜李熙壽,同福崔弘植,扶安崔道奎,稟秩中羅州田廷顯,興陽柳成春,寶城朴敏章,光陽金宗己,玉果金允國,錦山韓萬孫,茂朱金卜大,興陽李安植,海南李最植,康津申大弘,竝仍配爲白乎旀,潭陽金千興,珍山田乞仁男,長興金興世·李英輔,任實李慶興,同福金永采,興陽李成曄,順天張敏采,綾州曺夢淡,竝只放送,全州金春得,海南金日昌,全州金光祿,奴旕福,寶城奴道哲,長興文守雄,高山全以禧,仍配之意,分付道臣,何如?判付啓,依回啓施行爲旀,靈巖安聖澤,到配屬耳,仍,順天朴睦,茂長智龜福,龍安金秉淵,扶安成宅魯,咸悅尹大亨,興德許寬,光州徐孝輔,樂安崔奎鎭·劉國老,古阜李熙春,竝放。長興金興世,任實李慶興,仍,順天趙世寬,放爲良如敎。又啓目粘連,平安道放未放修啓冊子,定配罪人放秩仍秩,竝依啓聞施行爲白乎矣,放秩中三和金宗玉·姜彝民,宣川趙光魯·柳瓛等,竝置仍秩,稟秩中龍崗高重碧,中和曺臥乭等,放送。熙川李允福,泰川李太先,寧邊兪好巖·朴致仲,順安姜德孫,三登卞錫圭,碧潼金殷烈,孟山李甲得,江西巴才,陽德裴竹巨里,嘉山金重喆,鐵山沈尙浩,德川朱元得,昌城張致國,嘉山張完仲,雲山康夢喆,中和明啓斗,竝只仍配爲白乎旀,孟山徐仲才,義州康聖凡等,放送之意,分付道臣,何如?判付啓,依回啓施行爲旀,三和金宗玉·姜彝民,宣川趙光魯·柳瓛,依道啓放。鐵山沈尙浩,德川朱元得,昌城張致國,嘉山李宗遠,竝只放送爲良如敎。又啓目粘連,慶尙道放未放修啓冊子,定配罪人放秩仍秩,竝依啓聞施行爲白乎矣,稟秩中咸昌安連得,仁同李仁鼎,機張金宗有等,放送爲白乎旀,寧海林宗甲,密陽李元穆,奉化全以禧,豊基金今昌,固城奴旕福,柒谷金樂曾,靈山鄭尙勛,仁同鄭寬興,延日金秀永,慶州宋希圭,新寧朴東稷,醴泉朴成乞,興海宋重一,熊川朴必贊·崔春澤·葛之得,昌原尹徹,豊基李介助之,醴泉林鳳瑞,大邱盧先福,蔚山玄正福,興海僧洪仁,竝只仍配之意,分付道臣,何如?判付啓,依回啓施行爲旀,延日李秀永,柒谷金樂曾,靈山鄭尙勛,仁同鄭寬興,機張李世曄,淸道太命老,竝放爲良如敎。又啓目粘連,咸鏡道放未放修啓冊子,定配罪人放秩仍秩,竝依啓聞施行爲白乎矣,稟秩中德源趙運承,富寧李介不,放送。德源鄭光儀·咸孟甲·洪原·金元,車光斗,明川安熙仁,竝只仍配之意,分付道臣,何如?判付啓,依回啓施行爲旀,文川河再弘,仍,德源鄭光儀段,孟山廉義直,旣以同罪,入於放秩,光儀之置之仍秩,大是不察,判堂推考,光儀段,一體放送爲良如敎。
壬戌正月十六日辰時,上御熙政堂。勸講入侍時,參贊官金箕象,記事官金,別兼春秋呂東植·金邁淳,領事李秉模,直提學南公轍,檢討官任厚常,以次進伏訖。秉模等曰,靜攝之餘,連御講筵,聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模曰,鼻熱之候,今則何如?上曰,大勝矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。上讀前受音一遍訖。仍讀新受音,自王曰,封,元惡大憝,止刑玆無赦。秉模解釋文義以奏,上讀十遍訖。秉模曰,子雖不孝,弟雖不悌,爲父兄之道,不可以不慈不友,推此而觀於君民之間,則小民雖或不率敎,罪則罪之,而君上愛民之心,不宜因此而少衰也。上曰,康誥一篇,專以刑罰爲言,而不言其他,何也。秉模曰,古人言亂國用重典,治國用輕典,妹土卽紂之舊都,其所染汚,厥惟久矣。犯法者多,故不可不以刑罰繩之,此篇之專言刑罰,政以是也。大抵先知法意,然後用刑,始乃得中,漢武帝聰明英武,嚴法重繩,而其時綱紀,終至紊亂,漢元帝柔懦不振,宜無濫酷,而其時賢良,多被誅戮,是皆不知法意,故無論人品剛柔,同歸於不得中也。上曰,閣臣陳之。公轍曰,刑罰之或寬或猛,莫不因其時勢而闊狹也。大而奉行天討,小而克叶人心,方可謂聖王之刑政,而後世人主則不然,易以私喜怒,徑加威罰,或至濫殺,大可鑑戒處也。刑者,乃王者不得已用之者也。若以公天下之心,克推不得已之意,則刑罰自底中正矣。上曰,玉堂陳之。厚常曰,此云由文王作罰者,蓋文王之制法,必應至公而至當,傳至成·康之世,皆可遵而行之故也。苟不由文王所制之法,徒循私好惡而操縱其刑,則甚不可矣。恭惟列聖朝制作之刑政,燦然可法,殿下政宜監于成憲,務歸至公而至當,以盡欽恤之道也。俄以康誥一篇,專言刑罰,有所下詢,而此則康叔,爲周司寇,司寇是掌刑之官,故其所誥戒似然矣。上曰,弟雖不念天顯,而兄豈可不友其弟乎?子雖不服厥事,而父豈可不字其子乎?秉模曰,以道理言之,則父豈可以不字,兄豈可以不友乎?此章所論,專指凡民而言也。凡民之染汚俗而亂民彝者,不可但以導之政而齊之禮,此刑罰之所以作也,人人而孝悌,家家而慈友,則何必至於刑法從事哉?厚常曰,由文王作罰之上,必下速字者,蓋以不孝不悌,爲大罪,其所懲治,不容少緩故也。雖然孔子爲魯司寇,有父子相訟者,孔子不卽加罪,而囚之差久,油然感化,率德改行,卒爲善人,以此觀之,則速由作罰之速字,恐涉太遽矣。秉模曰,此指敎之而不率,責之而不悛,如今邪學之徒,故必曰,速由作罰也。秉模曰,志以爲帥,氣爲卒徒八箇字,書諸門屛,臣不勝欽仰讚歎之至,而雖以人心惟危言之,志能爲帥,氣爲之聽令,則道心自可制其人心,以至格致誠正之學,皆由於此,天下萬事之本,皆係於此,孟子,聖人也。拈出浩然二字,形容得塞天地之氣,非聖人,豈能覰得此體段?體段卽志帥氣卒底事也。匹夫之學猶然,何況人君,臨兆民摠萬幾,若不制其氣,則從以喪其志矣,此八字,旣書諸壁矣,庸作坐右之銘,常目在之,念念在玆,反以省躬,乃有自得之效,苟或不然,則書壁,亦不過文具而止耳。伏願猛省焉。上掩卷。秉模曰,靜攝之餘,復始課講矣,久廢讀誦之餘,自有不便之端,何如?上曰,姑不至不便矣。秉模曰,玉音猶不如常矣。上曰,每朝則然矣。上命退,諸臣以次退出。
壬戌正月十六日未時,上御熙政堂。召對入侍時,直提學南公轍,參贊官金近淳,侍讀官申溆,檢討官任厚常,記事官金,別兼春秋呂東植·金邁淳,各奉綱目第四卷,以次進伏訖。上命開卷讀之。溆讀自帝西都關中,止拊其背也。上曰,下番讀之。厚常讀自帝問群臣,止能繩祖武矣。上曰,閣臣,讀之。公轍讀自張良謝病辟穀,止明哲保身者歟?上曰,參贊官,讀之。近淳讀自楊氏曰,子房,止盡子房之術云。上曰,注書,讀之。賤臣讀自秋七月燕王,止因赦天下,上曰,上番讀之。東植讀自田肯賀曰,止上曰,善,上曰,下番讀之。邁淳讀自至洛陽赦信,止乃賞無知,上曰,文義陳之,溆曰,此言卽日西都關中,漢高天姿豁達,從諫如流,不俟終日,定都關中,以此推之,則漢高可與爲王道,而惜乎其時,功利之說肆行,其所成就,不過覇道而止耳。若使如孟子之聖,遇漢高之時,言聽計施,則行王道而有餘矣。故胡氏史斷,亦許以敏於用言,此一着,可見漢高恢弘之度,而若其納陳平之言,而僞遊雲夢一事,未免爲歉德也。雖頑如有苗,猶且敷文而來格,以堂堂天子之威,而不能制一韓信,乃至設計而僞遊,此等處亦無足觀矣。厚常曰,上番以胡氏史斷,敏於用言仰奏。大抵以帝卽日西都觀之,語未竟,上曰,西都關中之意,何歟?溆曰,孟子曰,天時不如地利,今此關中之定都,槪以地利之信美也。厚常曰,洛陽雖曰,無德則易亡,而周以之都,歷年永久。關中雖曰,被山帶河,而秦以之都,二世而亡。大體則在德,不在險,然國之有都,卽萬世不拔之基,不可不以天府之固,地利之美爲要,此所以定都關中者也。卽此一款,漢高從諫之盛,有足觀者,婁敬不過一戍卒,而一言有契,犂然聽施,且以刻印銷印,躡足附耳等事觀之,則固可謂善於納諫矣。人君能納諫,則可以知非而爲善,是故大禹聞善言則拜。書曰,從諫則聖,從諫不咈,伏願以從諫二字體念焉。上曰,何以則從諫乎?厚常曰,有言逆于汝心,必求諸道,有言遜于汝志,必求諸非道,能以順逆之分,辨別乎道與非道之間,則可以從諫矣。上曰,非逆耳而亦有忠言,則將何以歟?厚常曰,小臣所奏,言其大體也。逆耳之言,豈必皆忠,遜志之言,豈必皆佞乎?公轍曰,順逆之分,大體則然矣。而逆未必皆忠,遜未必皆非忠也。惟在聽言之如何,聽言之道無他,必也聖學益明,萬理俱明,然後始可以知言矣,此則專係人主之講學而明理矣。上曰,閣臣陳之,公轍曰,漢高僞遊之事,上番非之矣。大抵兵不厭詐,容或有之,而苟非危急存亡之機,則決不當如是用權。韓信處地勳勞,有異於他臣,其所處置,豈無他道,而乃用權術,若是苟且?凡事不出於正,則便非恰好底道,權之一字,本非聖人得已之事,而臣下以是勸之,君上以是行之,竊爲漢高可惜也。溆曰,經是正道,權乃不得已用之者,每事從權,其可乎哉?上曰,參贊官,陳之。近淳曰,俄以從諫之道,下詢小臣,誠不勝欽仰之至矣。人君大致,好諫爲貴,然詩云不諫亦入,周之文王,不待諫爭,而自入於善。宋太祖嘗言,人主好諫,猶不若自不爲非,使人無得以諫之。朱子引用此言而詡之,夫聖德自底於罔愆,使臣下將順之不暇,則不有愈於納諫聽言而後,始知改悟乎?大抵匡救之言,逆耳而厭聞,於是乎嘉納之,旣納之矣,卽改旣往之過失,旣改之矣,自無可諫之過失矣。此下司馬公之史斷,有曰,功名之際,人臣之所難處,爲人臣而相時知幾,去就出處,早爲之圖,則固可謂明哲,而在君上之道,則但當處置得宜,使臣子初無明哲保身之計,斯可矣。漢高意忌信讒,以韓·彭之勳勞,而相繼就戮。故張良謝病辟穀,見幾而作,良之自爲計則得矣,不害爲明哲保身之方。而漢高之使其臣如此者,豈非歉德乎?公轍曰,從諫之方,亦有表裏精粗之別,政事得失,衮躬過失,汗漫說去,非諫諍之要道,有諫諍之名,而無諫諍之實焉,能擧人主心術病痛,洞言無諱,然後方可爲直諫矣,是故煩陳時政之疵尤,不如指陳衮闕之一端矣。張良之謝病,固可謂善處功名者,司馬公之許以明哲保身,亶其然乎,漢唐以來,爲人臣者,鮮知此箇道理,功名之際,不思所以善處之道,及至時勢所拘,進退不得,雖欲明哲,尙不可得,其視張良之晩節,不啻落下幾層也。上曰,司馬公以爲,張良爲其避禍,托於神仙。楊氏以爲,張良不欲仕漢而去,二說孰是。公轍曰,良本爲韓而起,佐漢高定天下,爲韓報仇,則其不欲仕漢之論,容或無怪矣。上曰,此言自將虜擊之,虜擊,何謂也。厚常曰,文勢則宜曰,擊而虜之,而此云虜擊者,似謂虜其王而伐其國也。上曰,此言趣之戰,趣之義,何也。厚常曰,猶言催促也,挑成戰爭之謂也。溆曰,諸將皆言亟發兵坑豎子,若是易言,而帝所以默然者,伏未知何意歟?上曰,何也。公轍曰,以韓信之才之略,擁重兵據雄都,有非容易可制者,故默然不答,蓋以難之之意也。上曰,韓信其時爲楚王,非齊王也,而田肯言韓信之事,而攙及齊事,何也。溆曰,田肯賀其不用兵革而擒韓信,因尾陳齊國之事,似是兩段說去也。近淳曰,形勝富强,齊與楚一般也,信旣以楚叛,故田肯慮齊之又有如此之患,請以親子弟鎭之,田肯之語次,似或以是矣。上曰,漢高若不僞遊雲夢,則果無擒信之方乎?溆曰,俄以此事,已有所仰奏,而修德以來之,使之感化,可也。不然則發兵遣將,聲罪致討,可也。至於僞遊,萬萬非御下之道矣。上掩卷,命退,諸臣以次奉冊而出。
上在昌德宮。停常參·經筵。
任希存啓曰,來二十一日,朝參日次矣,敢稟。傳曰,停。
韓用鐸啓曰,來二十一日,輪對日次矣,敢稟。傳曰,當次人受點後,日次來待。
任希存啓曰,合辭方張之時,兩司無詣臺之員,事甚未安,除在外·未署經·陳疏外,未肅拜人員,竝卽牌招,何如?傳曰,山林外,在外人許遞。政官牌招,開政差出。
備忘記,昌城府使李晦植,釜山僉使徐有建下直,各長弓一張,長箭一部,片箭一部,筒兒一箇,賜給。
傳于金箕象曰,勸講,入侍。
傳于韓用鐸曰,召對爲之。
事變假注書柳聖儀,奉命在外,代以李若洙爲事變假注書。
注書尹鼎烈病,代以徐有素爲假注書。
假注書徐有素在外,代以柳季麟爲假注書。
以吏曹參議李肇源牌不進罷職傳旨,傳于韓用鐸曰,只推,更爲牌招。
韓用鐸啓曰,未署經守令,待兩司下批,卽爲牌招,備員署經事,命下矣。未肅拜兩司,一體牌招,何如?傳曰,允。
有政。吏批,判書徐邁修受由,參判尹光普進,參議李肇源牌不進,行左承旨韓用鐸進。啓曰,判書徐邁修受由,參議李肇源牌不進,小臣獨政未安,何以爲之?敢稟。傳曰,仍爲之。
以洪羲運爲大司諫,朴瑞源爲執義,李萬榮爲司諫,崔雲翰爲掌令,尹致鼎爲持平,姜世綸爲獻納,李東萬爲修撰,洪受浩爲副修撰,趙觀鎭爲刑曹參判,曺亨壽爲禮曹正郞。成均館博士單崔鳳和,學諭單韓浩運。兼春秋二單,韓始裕·兪鉉章。
兵批,判書李得臣義禁府坐起進,參判尹東晩病,參議李廷顯入直進,參知李益恢病,右副承旨任希存進。以徐有龍爲管城將。
華寧殿兼守門將單牟應運,北道參軍單韓淞,護軍金啓洛,副護軍林漢浩·尹序東,副司直金㙆·李德鉉·申·蔡弘直·奇學敬,副司果柳台佐竝單付。
韓用鐸啓曰,守令署經事命下,而行大司憲李直輔,掌令崔雲翰在外,執義朴瑞源,掌令韓永逵,持平尹致鼎,司諫李萬榮,獻納姜世綸,正言洪奭周牌不進,持平李允謙,正言吳淵常未署經,只有大司諫洪羲運一人,無以備員,署經何以爲之?敢稟。傳曰,違牌人,只推,更爲牌招申飭,卽爲入來署經。
任希存啓曰,行大司憲李直輔,掌令崔雲翰在外,執義朴瑞源,掌令韓永逵,持平尹致鼎牌不進,持平李允謙未署經,監察茶時之意,敢啓。傳曰,知道。
以吏曹參議李肇源再牌不進罷職傳旨,傳于韓用鐸曰,只推。
以江原監司李魯春狀啓,寧越府民家失火,恤典題給事,傳于韓用鐸曰,結構之方,各別顧助,期於斯速奠接事,廟堂措辭,嚴飭,分付。
記注官金喆修書啓,臣敬奉聖諭,馳到西部西江坊上水溢里契,傳諭于經筵官金日柱所住處,則以爲,臣當此聖候康復,朝野蹈忭之日,狗馬賤疾,一味危㞃,不能以一疏,仰伸慶賀之忱,縮伏圭竇,惶隕竢罪矣。不意近侍之臣,下臨蓽門,誕宣諭旨,字字眷渥,句句責勉,是豈無狀賤臣所敢承當者哉?十回擎讀,且惶且感,不覺汗淚俱下也。第臣向來疏陳,條件雖多,而非敢自謂一一中窾,亦非敢謂一時竝擧,務爲紛更也。只是目下生民倒懸,實爲切急之憂,而究其一半分矯救之方,疑終莫急於軍田糴數件,故臣於前後章奏,不憚煩複而縷陳焉,然其本則在於勉聖學以正朝廷而已,然自惟迃淺之見,何敢望聖朝之採施哉?玆伏聞筵臣提達蒙允,廟堂覆啓云,惟玆擇蕘之聖德,瞻聆猶且感頌,況臣身親當之者乎?感泣惶恧,不知所喩,誠能因此究施,終有可見之效,則臣雖枯死邱壑,亦與有榮焉,況今諭旨促召,不啻懇惻鄭重,則顧臣義分,何敢不竭蹶卽膺,而臣自昨秋以來,素患痰癖,忽爾肆㞃,經盡三餘,一向沈苦,歲改以後,略有減勢,而餘症未已,飮啖尙却,似此病狀,豈有出入省闥,趨蹌講席之望乎?如或賴天之靈,終得夬尋生路,則强策駑朽,復登前席,一瞻耿光,實臣至願,而有未敢幾,召命之下,病神迷錯,數行附奏,亦不成倫脊,伏地惶隕,靡所容措云矣。敢啓。答曰,知道。
任希存,以都摠府言啓曰,副摠管兪漢謨,以武臣堂上朔試射試官,訓鍊院晝仕出去之意,敢啓。傳曰,知道。
任希存,以刑曹言啓曰,因忠淸道放未放回啓判付內,稟秩中木川金世云,藍浦金得伊,初不擧論於回啓,此兩漢,放乎,仍乎,該堂姑先從重推考事,判下矣。兩罪人之放與不放,未及論列於回啓者,臣之昏謬不察之罪,無所自逭,伏不勝惶隕震悚,而更考冊子,則木川金世云,凌辱官長,藍浦金得伊,凌辱朝官,罪俱不輕,竝仍配事,分付道臣之意,敢啓。傳曰,他道似此之類,旣置放秩,一體放送。
正言吳淵常疏曰,伏以,光陰易逎,歲籥倏改,仰惟聖孝攀慕,益復罔極,惟天默佑,玉候康復,歡欣慶忭,洋溢區宇,臣以眇然微末,夤緣幸會,濫叨罔功之賞,榮反爲懼,尙切兢惕之忱,玆際伏奉除書,以臣爲司諫院正言者,臣聞命震駴,罔知所以措其躬也。噫,挽近以來,官方漸壞,臺選不古,堂堂臺閣,便作新進循資之階,有識之竊嘆,厥惟久矣。方當殿下新服厥命,義理大闡,治化日隆,此時耳目之任,尤宜掄揀一代之剛方正直者而處之,上以補闕拾遺,下以繩愆糾謬,用贊我殿下從欲之治,而乃以如臣無似,濫廁其間,是無以異於狙猴之身,冠冕之被也。臣身之取譏,固不足恤,其於累聖簡玷名器,何哉?臣本憃騃疎闇,才不足以需世,學不足以通務,直一無用之散材耳,倖占科第於先大王在宥之日,咫尺前席,天語諄諄,提及先臣,勖之以無忝,臣仰感俯怵,血淚被面,竊自私語于心曰,先臣以淸愼不欺,受知於聖主,顧臣不肖,雖不能爲役,粗守謹拙之家風,庶幾爲不報之報矣。皇天降割,弓劍遽遺,臣實冥頑,旣不能先驅螻蟻,則斷斷寸衷,惟在於追先帝報陛下之義也。廼者,殿下念臣家世,簡置簪筆之邇列,俾依日月之末光,而隨處憒憒,無往非罪,惟殿下庇覆而包容之,式至于今,獲免大何,榮已極矣,恩至渥也,臣豈敢更有榮塗進取之念,而曾未幾何,驟入臺端,假使臣言議風采,粗可堪承,實有兜攬之羞,冥升之懼,而況人器不稱,自知甚明,其不可晏然冒進也決矣。而向日除旨,適下於禁直之時,逃遁不得,冒昧一肅,豈可仍因蹲冒,重貽臺閣之羞乎?玆敢披瀝衷肝,仰瀆崇嚴,伏乞聖明,亟賜鐫改,以重公器,以安私分,不勝幸甚。臣方靳免之不暇,顧何敢贅及他說,而一段願忠之誠,根於秉彝,磨滅不得,玆敢略貢愚見,仰備澄省焉。恭惟我殿下,挺上聖睿知之姿,承列朝熙洽之運,始初淸明,嚴廬恭默,善端之發,如春始噓,願治之志,如水方至,此正因時乘勢,有爲之會也。然苟不欲有爲則已,如欲有爲,則舍是學何以哉?從古聖賢論學,其說洋溢方冊,而苟求其至要至切,一言而擧之者,則孟子所謂擴充是已,擴充云者無他,卽乎一善念之萌,察職而推廣之,夫善端者,非自外生者也,根於性而發於外,無時無處,未嘗無也,但患人不能察耳。今殿下春秋未盛,知思方專,聖孝疚哀,天理油然,擴充之幾,政在今日,然臣之所可憂者,殿下養德春宮之日甚淺,躬親萬幾之時亦早,涵養之功未熟,波動之感易汨,日用事爲之間,雖有善端之發見者,充養之功,安保其絶滲漏無間斷耶?盖善端之萌,藹然如句芒之必穿而不可遏,微竗如句芒之脆弱而易以摧,善擴充者,必因其不可遏者而滋養之,因其易以摧者而扶護之,扶護滋養之道,莫善於寡欲,夫所謂欲者,非天理,皆欲也。故宋儒之言曰,苟有一念掛着,都是欲,不待沈溺其中而後謂之欲,纔起念處,這箇甚微,若到酒池肉林,己狼當了,臣不敢知殿下之側,便嬖無所狎乎,玩好無所近乎,喜怒能無偏乎,好惡能無私乎,惰慢不設於身體乎,非僻不干於心思乎?凡此數段,皆足以賊夫善端,其迭爲勝負,如陰陽之相消長,減得私欲一分,增得善端一分,減得私欲二分,增得善端二分,寡焉以至於無,則善端之發,如泉達火燃,沛然莫之能禦也。周子曰,聖可學,一爲要,一者,無欲也。朱夫子曰,周子只說一者無欲,話頭高,難湊泊,常人如何便得無欲。故伊川只說箇敬字,庶幾執捉得定,有箇下手處。由是觀之,敬固聖門徹上徹下之工,而寡欲之道,亦莫切於居敬矣。臣竊覸殿下臨筵聽朝,穆然端凝,符采之見於外者,有以驗日躋之敬,而至於燕閑幽獨之際,所以提掇心神,檢攝威儀者,果無間於微顯歟?伏願先從此地做工夫,隨時隨處,罔或間斷,守之以堅固,持之以悠久,則欲不待寡而自無,善不待擴而益充,此是聖學之要,萬化之本也。若乃典學制治之目則有六,曰,實講學,振紀綱,納諫諍,抑僥倖,尙節儉,保民生,臣請得以條陳之。何謂實講學也,臣聞帝王之學,立志爲先,講學爲要,非立志,無以爲講學之本,非講學,無以致立志之實矣。惟我殿下,邇英之筵頻開,隻日之對常勤,好學之誠,可謂至矣。然臣未敢知聖志卓然,以堯舜三代自期歟?聖工積累,有日就月將之效歟?朱子曰,見得聖賢千言萬語,都無一事不是實語,方是立得此志,此所以講學,爲立志之實也。臣嘗猥隨諸臣之後,竊伏覩天容穆然,務尙簡默,講讀方訖。文義纔陳,而相率而退,絶無融洽流通之意,或有敷演陳勉之奏,惟以留念二字,汎然賜答,未見有藹然傾嚮,眞實求助之美,夫君臣之間,尊卑截然,虛襟降色,導之使言,猶懼不得悉意盡言,況臨之以威顔,接之以淵默,訓誥末義,尙難條析,何暇演仁義之說,而陳諷規之言乎?如是而欲通天下之志,成天下之務者,臣未之聞也。伏願殿下,屢省熟察而加之意,虛心遜志,以孚情志而受規益焉。至如詞章訓誥,尤無關於進德致治之實事,而後世人辟,往往有誇多以爲博,鬪靡以爲工,以之飾非文過,以之忮猜群下,其弊可勝言哉?記誦之學,先儒猶以玩物喪志爲譏,況帝王之學,尤別於匹庶者乎?殿下敦本懋實,祛華黜僞,毋纏繞於訓誥之得失,毋汎濫於詞章之浮藻,以爲淸化源端治本之道焉。何謂振紀綱也,臣聞國之有紀綱,猶人之有元氣也。人無元氣,則百骸無所管束,毛髮無不受病,而人不得爲人矣,國之無紀綱,何以異此。管子曰,四維不張,國乃滅亡,而賈生誦之而流涕,夫以二子之深明治體,所以拳拳致意者,不出乎此,而乃後之爲國者,雖開口便說綱維之當張,而未有眞能張之,故先正臣李珥告于宣廟曰,徒以口舌,切切稱道紀綱之當立,是何異痼病之人,口說良藥,而實不下咽者哉?顧今紀綱之不振亦極矣,禮讓掃地,廉恥蔑如,阿諛輭熟,奔競交結,利之所在,決性命而爭之,勢之所歸,忍垢辱而趨之,熙穰乎往來,炎劫乎爭奪,顚冥饕餮,喪失所守,此無他,黜陟不公,賞罰不信,則朝廷之擧措,不得其宜也。師友道喪,誘奪多歧,則鄕黨之敎育,久失其道也。由是駸駸,遂至於擧世靡然,莫可矯捄,伏願殿下,先從聖躬上,痛下自治之工,使身心言動,表裏隱顯,明白純粹,無一毫瑕翳,于以進賢退邪,以正朝廷,崇儒重道,以端士趨,則庶幾風俗丕變,紀綱振肅,而邦基永底於鞏固矣。何謂納諫諍也,臣聞師諫者王,賞諫者覇,人君處崇高而臨億兆,志氣滿溢,意欲皆遂,固是多過之地也。故自古帝王盛節,莫尙於容諫,而興亡治忽之機,亶在於此矣。今夫閭井匹士,苟有護短藏拙之意,則無以受友生之益,況人主挾雷霆之威,萬勻之重,一有觸犯,罪罰隨至,其孰肯有言乎?孔子曰,雖有周公之才之美,使驕且吝,其餘不足觀也已。驕斯自足,吝斯拒諫,自足則拒諫,拒諫則自足,其勢必相因,故容諫之主,必先恢德量,而恢量之道,惟在於祛私意,殿下臨御以來,未嘗罪一諫臣,而朝廷之上,無謇諤之風,無一人爲殿下直言極諫者,臣誠不知其何故也。顧今阿諛成習,忌諱多端,欲出一言論一事,輒先揣摩曰,得無獲罪於時議耶,無觸忤於巨室耶,無取怨怒於儕友耶?顧瞻咨且,終不敢發,又以近俗,工於吹覓,好爲抉摘,故雖尋常章牘,惴惴焉不敢放過,必以圓輭沒圭角之語,囫圇說去,忠言讜論,殿下何從而聞之乎?古人云,臣事君,不從其令而從其意,夫人君不樂聞過,則不待呵噤流竄,而有以窺其際矣。殿下於臣僚章箚論事,輒下嘉尙體念之批,而無措諸事爲之實,是則徒有納諫之名,無納諫之實,幾何不至於訑訑乎?孔子曰,法語之言,能無從乎?改之爲貴。若納而不改,何貴乎納諫哉?伏願殿下,恢德量破忌疑,益懋如流,洞開不諱,不惟不拒,導而來之,不惟來之,采而用之,以盡天下之言,而集天下之善,則禹之拜昌,湯之弗咈,其將復覩於今日矣。惟殿下勉哉?何謂抑僥倖也,臣聞倖門開而賢路廢,諸葛孔明之言曰,宮中府中,俱爲一體,黜陟臧否,不宜異同。此,深識治體之言也。古者,爵人於朝,刑人於市,欲與衆共之也。宮·府洞然,無有隔閡,則雖讒諂佞諛之徒,百道俱進,將何以售其計哉?噫,近習纖人,卽朝衣朝冠之狙獪也。挾城社之勢,居深嚴之地,伺察人主動靜,先意承順,容悅是務,浸潤膚受,薰蒸銷鑠,使人主牿喪其好惡之正,滋長其燕安之慾,以至於昏惑迷蠱,不自覺悟,紀綱之壞紊,賞罰之顚倒,未必不由於此,其爲累於主德,貽害於治道,豈少也哉?臣伏聞近日,此輩一竝逬黜,宮禁肅淸,臣不勝欽仰萬萬,而尙竊有過計之憂,蓋此輩,狃於投隙,工於媒進,鑽刺攀附,無所不至,或爲任使之便利,許此一二輩出入,則必將彈冠競起,棼然雜進,譬如去草而不拔其根,則潛滋暗蔓,其不爲嘉穀之害者幾希矣。古人有言,富之可,貴之不可。設令此輩,有勞勩之可記,切勿輕授官爵,只令有司,施以賞賜而遠之,則爵賞不濫,倖門不開,庶可見宮府一體,茅拔距脫之休矣。何謂尙節儉也,不能昭儉,財用耗竭,財用耗竭,則民生困瘁,民生困瘁,而國隨以弊矣。張橫渠曰,道千乘之國,不及禮樂刑政,而云節用而愛人,使民以時,言能如是則法行,不能如是則法不能徒行,禮樂刑政,亦制數而已,由是觀之節儉二字,豈不爲人君致治之要乎?夏禹卑宮而致力乎溝洫,文王卑服而卽康功田功,此皆薄於自奉而勤於民事也。臣久忝邇列,獲近嚴邃,竊覩殿下所御之殿,窓戶不完,茵帳補緝,以至服飾器用之類,無一毫華麗之物,此實窮閭編戶之所不可堪,而殿下以千乘之富,處之晏如,臣固心悅誠服,欽仰讚歎之至,然殿下躬行儉約,若是其篤,宜乎風俗之丕變矣。而閭巷之人,侈濫未祛,貴賤無章,蔀茨之民,生理無賴,凋殘日甚,臣竊惑之,豈殿下之奉身則儉約,而宮闈之間,尙多高髻之習歟?外府之用度則撙節,而暬御之輩,或有濫屑之弊歟?古語曰,由奢入儉難,由儉入奢易,詩曰,靡不有初,鮮克有終,是故晉武焚雉頭之裘,唐皇却林邑之珠,而二君者,不承權輿,奢靡過度,國用空虛,而竟至於瘵民病國之禍,此非由儉入奢者耶?惟殿下愼終如始,益懋儉德,俾四方之人,望風成俗,靡然化之,則府庫蓄積,自有餘裕,生民産業,日就富庶,風俗亦可以回漓反淳,而禮樂可興,豈不休哉?何謂保民生也。孟子曰,保民而王,保民之道,莫先於制産,而降自三代以下,井田之制廢,而雖明王·哲辟,未聞有以制民之産爲先務者,此所以三代之後,無三代之治也。嗚呼,民生困瘁,莫今時若也。貪風日盛,掊克公行,豪右兼竝,下戶益困,量田久廢,結稅不均,糴弊日滋,吏緣爲奸,徭役多歧,橫斂無藝,軍籍紊亂,簽括太濫,凡所以病吾赤子者,指不勝摟,而惟此數段,最爲逼膚戞骨之苦,而廈氈深邃,林蔥逖遠,其顚連疾痛之狀,殿下何從而知之?今幸比歲豊穰,猶不聊生,萬一旱澇爲災,穡事告歉,則尤何以絲身而穀腹乎?其勢强者,聚而爲盜賊,弱者,轉而之溝壑,哀我生靈,何所告訴?民窮如是,而國不阽危者,幸耳。言念至此,不覺凜然而寒心也。臣素無經濟之蘊蓄者,雖不敢枚陳矯捄之術,而竊念近民,莫若守令,民生之休戚,專係於守令之臧否,伏願殿下,嚴飭銓臣,愼擇守令,若所擧非其人,則以謬擧之罪罪之,旣得其人,久任而責成之,考績而黜陟之,則庶可爲一分紓民急之道矣。若乃上所陳許多痼瘼,亦令有司之臣,另行講究,速卽蘇革,則民國幸甚,噫,臣旣以六條之說,仰陳於上,而又敢有一言以繼之者,宋儒眞德秀之言曰,有修身之實心者,必有修身之實事,有求治之實心者,必有求治之實事,然則人主之進德修業,制世出治,罔不在於實心上做去,惟殿下懋哉懋哉,臣方帶春秋之銜矣,又有區區所懷,玆附陳焉。國之有史,將以眎後也。治亂得失,無不備錄,聞國朝光海時日記,尙無刊本,只有史草,而編輯失次,事蹟沒實,此亦年久渝破,差過年歲,則將無以憑閱云,此蓋事係昏朝,故如是闊略,而竊計昏朝十六年之間,事變層生,皆有關於倫綱義理之大者,不可不詳細記載,以爲考徵於來後,且其時名臣碩輔之節行言議,菀有可觀,而隨以湮晦者,亦甚可惜耳。先朝,故重臣閔鍾顯,嘗以此建白于筵中,至有收議之擧,議者皆以爲可,而因循未遑,事遂以寢,誠欠典也。昔在宣廟實錄之改修也,故文衡臣李植,專管纂修之役,景廟實錄,亦爲改修,而故文衡臣黃景源主之,便成已例,今若自本館,取來日記,不必開局設官,擇朝臣中有史才者,專任責成,而義例則一以燕山時日記爲準,藏之史庫爲宜,而史事體重,下詢廟堂處之,且本館史草,卽所謂時政記也。上自衮闕,以至時政得失,人物賢邪,無不歷擧而直書之,以薦選時焚香之規觀之,古之重史筆,可知也。國初以來,屢經史禍,史筆之亡,久矣。臣於昨夏實錄開局也,適當史草陪進之役,略略披檢,則其不爲告朔之羊者幾希,苟究其弊,則史官之修史,多在遞職之後,而館規,非時帶史銜者,則不得開庫,故史草畢修後,送付館吏,以待新官之來,館吏不善藏護,新官未免坼見,所謂祕史,疎虞若此,將何以備載而直書哉?及至纂輯之時,實錄堂郞,一番繙閱,仍爲束閣,畢竟與粉板草冊,混歸於洗草,縱使備載而直書,便歸烏有,然則史失其職,直一冗官,豈不惜哉?此規未知昉於何時,而古之史法,必不若是其無義之甚也。臣意則以爲,史草之自已所修者,雖於遞職之後,許其手自藏庫,以備其疎虞,實錄畢後,本館史草,則勿爲洗去,還藏于本館實錄奉安處,以重史筆之體焉。臣無任云云。省疏具悉,所陳諸條,皆格言也。予以實心體念,則豈無實效乎?尾陳兩件事,詢于大臣,爾其勿辭察職。
壬戌正月十七日辰時,上御熙政堂。勸講入侍時,領事李時秀,檢校直閣李始源,參贊官金箕象,侍讀官申溆,記事官尹鼎烈,別兼春秋呂東植·金邁淳,以次進伏訖。時秀曰,近日日氣,連爲不調,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上開卷,讀前受音一遍,仍讀新受音,自王曰,封,元惡大憝,止予一人以豫。時秀解釋文義以奏,上更讀十遍訖。上曰,文義,陳之。時秀曰,康誥一遍,多言刑罰之事,而刑罰之中,又以嚴重邊言之,武王之本意,豈欲嚴刑峻法而然乎?康叔所封之國,卽紂之舊都,民之染惡者甚多,不可但以德敎化之,故不得不以刑罰懲之,而若參合下文,究其志趣所歸,則實不欲專用刑罰也。先言元惡大憝之不可不殺,而次言外庶子訓人正人,小臣諸節之犯法者,不可不殺,其下文言惟君惟長之大放王命,非德用乂,此指康叔而言也。又其下文,則武王反躬之事也,蓋小民之本,在於正人,正人之本,在於君長,君長之本,又在於武王之聖躬,故上下語意,次第溯本而言之,修德而化之,以期於無刑者,武王之本意也。化之而不從,不得已而至於用刑者,豈武王之樂爲哉?此等處留念,是爲區區之望也。上曰,閣臣,亦陳之。始源曰,大臣所奏極盡,更無可陳者,而大抵刑罰,雖聖王之不能廢,齊之以刑,政之末也,導之以德,化之本也。上曰,何如,斯可以導之以德乎?始源曰,道德之本,畢竟在於人主一心,蓋正萬民之本,在於正百官,正百官之本,在於正朝廷,而朝廷之正,必須人君先正其心,然後不言而戒,不敎而從,不待屑屑敎條而後,民乃服也。不但漢儒董仲舒之言如此,程·朱諸賢之論,莫不如此,從古論治之方,捨此而無他道矣。若君心不正,徒以刑戮立威,使民服從,則終無以服其心矣。上曰,玉堂,亦陳之。溆曰,人君用刑之方,擇其可用處施之,不可用處不施之,然後國享和平之福,俗有寬緩之意矣。元惡大憝之不可不用法者,是得罪于天,天實誅之,其餘微眚細過之混被刑罰者,莫非私意之所用,此箇義深加省察,以爲體天行仁之方焉。時秀曰,春和漸暢,節近課農,守令曠官可悶,未下直守令,皆令卽爲辭朝,其中未署經人,待兩司下批,令政院卽爲牌招,備員署經後,仍令一體辭朝,何如?上曰,依爲之,出擧條時秀曰,近來內司,先啓手本,太涉煩數,而俄因備局回公公事,得見啓下手本,則以信川所在宮畓·居民等烟戶雜役事爲言矣。揆以事體,萬萬屑越,原手本勿施,此後則無敢以此等瑣屑之事,輒煩上聞事,嚴飭,何如?上曰,依爲之。出擧條命書公事判付訖。仍命退,諸臣以次退出。
壬戌正月十七日未時,上御熙政堂。召對入侍時,直提學南公轍,參贊官韓用鐸,侍讀官申溆,檢討官任厚常,記事官金·金景煥,別兼春秋金邁淳,各奉綱目第四卷,以次進伏訖。上命開卷讀之。溆讀自春正月立從兄賈,止嗚呼惜哉?上曰,下番,讀之。厚常讀自以曹參爲齊相國,止可謂善諫矣。上曰,閣臣,讀之。公轍讀自詔定元功位次,止家令金五百斤。上曰,參贊官,讀之。用鐸讀自秋匃奴寇邊,止遂攻太原至晉陽。上曰,注書,讀之。賤臣讀自令博士叔孫通,止乃令群臣習肄。上曰,上番,讀之。景煥讀自七年冬十月,止拜通太常。上曰,下番,讀之。邁淳讀自初秦悉內六國,止以趨一時之功哉?上曰,文義,陳之,溆曰,賞罰者,有國之大政也,可罰者罰之,可賞者賞之,人主必先祛私意,然後賞罰公矣。若以愛憎容私於其間,則豈得厭服人心乎?此章封齊王一事,大是漢高之失着,方其定天下之初,封外婦之子者,都是循私,如此而何以爲法於後世也哉?此爲後辟鑑戒處也。叔孫通之制禮也,帝曰,得無難乎?又曰,度吾所能行者而爲之。當其創業垂統之餘,有此制禮作樂之擧,國之大事也,如其迎大儒而制大事也,則豈盡以可行之事,擇而行之乎?帝不以大儒,待叔孫通故也,然而此是漢帝不善爲之事也。上曰,下番,陳之,厚常曰,司馬公史斷,有曰,良因事納忠,變移帝意,可謂善諫矣。夫漢高之於張良,君臣際遇,可謂至矣。漢高每遇大事,未有不問良之時,良亦當大事,未有不獻策之時,其上下相須之殷,槪可見矣,此時沙中偶語之諸將,未必的知其爲謀反,然帝於定天下之初,數以愛憎行誅賞,竊恐人心不自堅,故良乃以此設言,遂封雍齒,而群臣皆喜,卽此一事,可見張良之納忠,漢高之容諫矣。大抵人臣事君,皆願盡忠,而君上虛己容受之量,每患不足,故人臣之所蘊抱,未得展布,百里奚愚於吳而智於秦,裴矩佞於隋而忠於唐,一里奚也而智愚異焉。一裴矩也而忠佞殊焉者,無他,專在於其君虛受之如何,張良之因事納忠,亦猶是耳。伏願以虛己容諫,體念焉。上曰,閣臣,陳之。公轍曰,魯兩生之言以爲,禮樂所由起,積德百年而後可興,大體王道作,然後始可以與議於禮樂也。叔孫通非王佐之才,而徒竊禮樂之糠粃,乃欲逕庭行之,恐非識時務者也。當八年兵革之餘,休息安靜,爲急先之務,禮樂非不美矣,而近於興作,且非有得乎先王禮樂之美,而徒尙俗儒禮樂之名,其不可行也明矣。是故文帝爲治,躬行玄默,曹參爲相,專事淸淨,淸淨蓋出於黃·老,黃·老之學,非謂好也,誠以其時,不可不休息天下,故所貴乎淸淨矣。大抵叔孫通興禮樂,曹參爲淸淨,禮樂雖優於淸淨,其時治體,則蕭·曹識之故然耳,至如叔孫通與賈誼之輩,不達時宜,終有喜事之病矣。溆曰,曹參非好黃·老之學,而故爲淸淨也,只欲爲鎭安之地耳。公轍曰,淸淨二字,近於異端,雖非聖人之大經大法,亦不可以一切黃·老之學,而全然棄之也,揆以時勢,亦自有可用之時矣。上曰,參贊官,陳之。用鐸曰,黃·老之淸淨,固是異端,非可與議於王道,而當漢之初,天下新定,瘡痍甫訖。政宜休養而生息,故文·景無所作爲,玄默爲治,三代以後,言小康之時者,必言文·景之治,然淸淨終非正道也。故其中自有權術存焉。雖以張良事言之,人或謂以有儒者氣像,而亦嘗以黃·老之學爲主,故高帝以愛憎行誅賞,則爲良之道,所當正言直諫,而不此之爲,乃反反辭設計,請封雍齒,此等事終歸權術邊矣。大抵以誠實邊畫策,則其效可遠,以術數邊獻策,則其術易窮,故及高帝易太子之時,良於此,計窮力盡,難以諫諍見孚,至請四皓而安劉,其爲術可謂窮且巧矣。漢道之畢竟雜覇而止者,政坐於權術之參錯也。公轍曰,小臣之所奏,非以黃·老之學,爲好而可法也。只取淸淨二字,夫天下皆動矣,政宜淸心以制之,靜意以鎭之,自家心界,旣淸且靜,則以簡易之道,通天下之理矣。若能盡行三代之治,則不必有取於淸淨,而或當諸家說縱橫之時,惟淸淨之道,差可行矣。上曰,叔孫通,徵魯諸生,而兩生不來,漢皇若能致敬盡禮,則兩生其果來乎?溆曰,兩生之言,雖曰,禮樂,積德百年可興,吾不忍爲公所爲,然其時如叔孫通者,面諛媒進,兩生羞與爲伍,故不肯行耳。若使漢帝,誠禮招延之,則豈不來乎?厚常曰,兩生之言曰,通事十主,皆面諛,蓋通,嘗爲秦博士時,秦王憂山東之盜,則通乃曰,此不過鼠竊狗偸,此等說,亦面諛之一端,兩生之不來,專以通爲鄙儒故也。溆曰,常時鄙通所行,故招之不來矣。上曰,此史斷有曰,魯有大臣,史失其名,是何指歟?公轍曰,似指魯兩生,而大體是秦末漢初隱淪之類也。上曰,此言禮畢,置法酒,法酒,何謂也?溆曰,以法設飮,使不至醉也。厚常曰,非謂此也。公轍曰,禮云一獻之禮,賓主百拜,此爲法酒也。用鐸曰,閭巷匹庶,非不以禮自持,而至於人主,一動靜必遵法度,不出乎規矩準繩,故駕必曰法駕。筵必曰法筵,此所以酒以法名也。上掩卷,命退,諸臣以次奉冊而出。
上在昌德宮。停常參·經筵。
任希存啓曰,行大司憲李直輔,掌令崔雲翰在外,執義朴瑞源,掌令韓水逵,持平尹致鼎傳旨未下,李允謙未署經,監察茶時之意,敢啓。傳曰,知道。
任希存啓曰,禁衛營將官來言,今日本營軍兵日次私習云矣,敢啓。傳曰,知道。
任希存啓曰,御營廳將官來言,今日本廳軍兵日次私習云矣,敢啓。傳曰,知道。
韓用鐸啓曰,行右承旨吳載紹今日不爲仕進,卽爲牌招,何如?傳曰,許遞。前望單子入之,待下批,牌招。
承旨前望單子入之,金宗善落點。
備忘記,植松萬戶崔龍角下直,長弓一張,長箭一部,片箭一部,筒兒一箇,賜給。
傳于任希存曰,勸講,入侍。
以執義朴瑞源,掌令韓永逵,持平尹致鼎,正言洪奭周牌不進罷職傳旨,傳于任希存曰,只推。
任希存啓曰,守令署經事,命下矣。諫院則旣已署經,憲府則行大司憲李直輔,掌令崔雲翰在外,執義朴瑞源,掌令韓永逵,持平尹致鼎牌不進,持平李允謙未署經,無以備員,署經何以爲之?敢稟。傳曰,違牌人,更爲牌招。
任希存,以都摠府言啓曰,副摠管兪漢謨以漢城府右尹,本府坐起,晝仕出去,而逐日赴坐,煩稟未安,入番間,除草記往來之意,敢啓。傳曰,知道。
執義朴瑞源啓曰,臣姿性愚迷,知識鹵莽,本不合於淸朝耳目之任,而昨冬忝叨見職也。猥隨諸僚之後,聯陳懲討追奪罪人濟恭之箚,而字句引用之際,錯以裴度之言,書以韓愈之言,向被儒臣之請推,臣滿心漸恧,無面可顯,奏御文字,何等愼重,而有此不審之失,貽羞臺閣,古有是否,新除又下,署經有命,天牌累降,飭敎截嚴,臣怵畏義分,拚棄廉隅,雖未免隨牌出肅,自念情踪,不可以臺閣自居,循例詣臺也決矣,請命遞斥臣職。答曰,勿辭。亦勿退待。
司諫李萬榮,掌令韓永逵,副校理申溆,修撰任厚常啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狠性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日則其在必報之義,尤不容一刻暫緩於三尺之律,請鄭致達妻,亟令王府,快正典刑。噫嘻痛矣,朴宗岳之罪,可勝誅哉?其亦凶且慘矣,性本癡蠢,濟以凶譎,憑藉薰灼之勢,早竊華顯之職,粵在乙丙之間,旣多染汚之跡,積年見枳,不容淸議久矣。幸蒙先大王特施曠蕩,偏加拂拭之恩,纔起廢蟄,擢置三事之列,隕結之圖,宜倍他人,而翶翔廊廟,無一報效,不悛舊習,回戀宿處,與樂任輩失志怨國之類,暗通聲氣,日夜綢繆,至於壬子夏一疏,而包藏之腸肚,彰露而不可掩矣。其全篇意脈,外藉闡揚德美之辭,內售壞亂義理之計,至於己卯以來以下數轉句語,遣辭陰慘,用意叵測,章·蔡之矯詆宣仁,弘·瞻之誣逼聖母,蔑以加此,其語犯不道,昭不可掩,至若戕害仗義理之善類,爲彼報仇,猶屬薄物細故,天討未伸,鬼誅先加,輿情憤惋,久而益激,當此明大義嚴懲討之日,不可以職是大官,已爲身故,有所容貸,請故判府事朴宗岳,爲先施以追奪官職之典。噫嘻痛矣,金憙之罪,可勝誅哉?性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨,凶逆巨魁,秉彝同憤,而肆發凶言,謂之無罪,其心所在,路人所知。且李義容之爲樂任切姻,則把作奇貨,市恩之資,惟恐不及,而剡章皆出於其言,李㙖之爲凶窩徒黨,則引爲私援,愛護之心,不能按住,而初仕卽差於伊時。噫,義容之於樂任,締結綢繆,爛漫和應之情節,已悉於臺啓,今不必架疊,而至於李㙖,則假托闡揚,暗售翻覆義理之計,乃以萬餘名疏錄,鋪張凶勢,脅持君父,其所設心,吁亦凶且慘矣。揆以輿情,孰不駭憤,而忽於此際,肆然擬望,殆若酬報者然,此已萬萬巧惡,而及其計未售志未成,則退處湖鄕,怨懟之形跡畢露,矯誣聖德,煽動之情狀莫掩,此不可以職是大官,身亦已故,置而不論。請故領府事金憙,施以追削官爵之典。答三司曰,不允。
司諫李萬榮,掌令韓永逵啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果如諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥賊,趾賊等凶種,夬施邦刑。獻遂設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然,到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,大逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此以若不窮覈嚴斷,則未知何樣禍機,伏在何地?今於事端旣露之後,尤不容暫緩盤覈,請夏賊子女,亟施跪斬之典。斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻痛矣,明謙之凶謀逆節,實是亘萬古所無之賊也。身爲閫帥,三字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸逆謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞,以謙,以逆復之子,傳襲其父之凶圖,七字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稍廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而島棘之典,雖出於先大王好生之德,王章未施,輿憤益激。逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法。遲晩罪人宇鎭捧根脚,夬正王法。噫嘻痛矣,亂逆之變,從古何限,而豈有若今番嶺啓中諸賊之窮凶極惡者哉?嗚呼,今日,此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳。抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩,金樂敎則以玄慶之妻甥,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,玄慶則以逆景之子,初旣同惡,末又逃躱,尙今未捉,實有難言之深憂,凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,快正邦刑。時景·時昱竝施孥籍之律,玄慶督期詗捕,嚴鞫得情,依律處斷。噫嘻痛矣,金履翼通天之罪,可勝誅哉?惟我先大王所秉執之大義理,昭如日星,嚴於鈇鉞,使愚夫愚婦,咸有以知入於此爲忠,出於此爲逆,則雖頑如木石,迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者出,闖呈一疏,計在嘗試,使莫重莫嚴之義理,敢欲漫漶之毁畫之,則其所設施排布,孰主張是,密勿慫慂,綢繆指嗾,一則履翼,二則履翼。噫,彼履翼,本以陰譎之性,常懷不滿之心,必欲歧貳淸議,戕害善類而後已。其潛滋暗長之計,粧出履載之疏,而昏夜往復之眞贓,自有所綻露者,則肝肺已入於淵鑑,魑魅莫逃於禹鼎,乃有五月三十日,萬餘言筵敎,粘出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拖時日,及至六月十六日以後,上下群情,焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,漸至玉候之沈篤,興言及此,不覺腐心而痛骨,臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏鈇鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關,脈絡貫通之狀,明若觀火,可發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼,亟令王府,設鞫嚴問,快正邦刑。噫,從古權奸之壞亂世道,禍人家國者何限,而豈有如徐有隣之至妖極凶者哉?惟彼凶徒之干犯於某年大義理者,一轉再轉,至于六七轉,脈絡貫通,腸肚結連。而噫彼有隣,乃於乙未冬故相臣徐命善陳疏之時,以宗廈復出之說,與象厚爛漫酬酌,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無故,則生死骨肉之恩,於渠何如,而乃敢反懷疑懼,潛售掉脫之計,晝宵揣摩,無所不至,而及夫庚子以後,操國權柄,惟意所欲,爲賊淵藪,寔繁其徒,義理則期於背馳,善類則期於構陷,其所設心用意,專出於營護干犯,某年以來源頭凶逆,閃弄手勢,挺身報讐之計也。人心由此而陷溺,國勢職此而凜綴,駸駸入於人不人國不國之域,而滔滔末流,愈往愈甚,逮夫壬子之間,父結異類,面諛背毁,無所不極,至以莫重莫嚴典禮間事,作爲欛柄,或倡說而煽動之,或誘衆而威脅之,矯誣之說,肆行其間,苟究厥由,非渠而誰,惟我先大王日月之明,洞燭其奸狀,深惡其情態,六七年來,屛置於外,俾悔其罪,則固當革心改面之不暇,而依舊跳踉,無所懲畏,今幸慈殿處分,乃在神人積憤之餘,而惟此遠竄之命,於渠薄勘,以若窮凶之所犯,只施遠竄之薄勘,則刑政之失,猶屬細故,其盤據之窩窟,何以打破,其締結之徒黨,何以鋤治乎?請慶興府使荐棘罪人有隣,亟令王府,設鞫得情,快正典刑。噫,彼金履載,卽一至奸至妖之物也。潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讐視士類,角勝於淸議,與乙丙以來群不逞之徒,一串貫來之心腸,昭昭莫掩,惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命,思之及此,寧不崩心而痛骨乎?特以自首者之未顯,姑置投畀之寬典,今於履翼指嗾情節綻露之後,履載亦不可置而勿問。請古今島荐棘罪人履載,亟令王府,設鞫厥問,期於得情。噫嘻痛矣,亂臣賊子,從古何限,而豈有如李在學·沈頤之,吳在文之窮凶絶悖者乎?內下封書,卽我聖母之手札,則雖章·蔡之凶肚,何敢搥函,雖弘·瞻之逆腸,何敢坼封,而承望窩窟之指使,套襲梟獍之手勢,敢於至尊至敬母事之地,有此無嚴無忌凶賊之變,古今天下,寧有是乎?大僚嚴鞫之請,實是擧國共公之憤,而乃者批旨之下,以李在學異於邑倅,只命加律,臣等相顧驚愕,益切抑鬱,邑倅聽令於道伯,道伯締結於凶窩,眼無君母,敢售憯計,脈絡交通,腸肚相連,道伯邑倅,二而一也。如此千古所無犯分蔑紀之類,其何可分別於道伯邑倅之間,而不許大臣執法之請乎?情節未覈,鬼誅先及,公議莫伸,輿憤益激。請物故罪人在學,爲先施以追奪官爵之典,追削罪人頤之·在文,爲先竝施追奪官爵之典。嗚呼,數十年來奸凶之徒,把弄權柄,惟意跳踉,義理將至湮晦,國勢幾乎岌嶪,而噫彼徐有防,本以憸邪之性,濟之傾巧之行,戕善敗類,莫逃宵小之目,背公營私,無非兜攬之計,當榮賊擅弄之時,專事附麗,及浚賊誣眩之日,同聲和應,凡所以簧鼓邪說,螮蝀太陽者,無不爲之嚆矢,而浚賊逆節彰露之後,語頗糢糊,亦不嚴斥,一世之所共憤,厥惟久矣,向者,儒臣之疏請追奪也。與浚賊一而二二而一云者,臚列備至,可見公議之峻發,而今此大僚稟處之論,反涉惟輕,請故判書徐有防,亟施追奪官爵之典。噫嘻痛矣,權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召,奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,誇張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蕭·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之汹汹不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁萼之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳,持此安歸?情狀旣綻,到處狼狽,天地雖大,靡所容身,則畢竟匍匋而歸,還他本色,至於粧出凶述之疏而極矣。蓋其千億化身,惟利是趨,利在浚賊,則附浚賊,利在民始,則附民始,利在隣·防,則附隣·防,利在異類,則附異類,利在邪黨,則附邪黨,以下一行量刀割,天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,則今此四字刀割之後,渠獨生全,其可曰國有法乎?且其千妖萬惡,一步一計,指天畫地,睥睨時變,興訛造訕,疑亂島氓,死中求活,將無所不至,其爲社稷之憂,容有極哉?如此背國死黨,蔑義圖亂之大奸巨慝,決不可晷刻容置於覆載之間,況今可發之凶言凶書,卽窮天地亘萬古,載籍以來所未有之逆變也。可基則本以行恁之卵育,傳襲行恁之凶肚,爛漫綢繆,如鬼如蜮,爲世指目,厥惟久矣。而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁,可幸我慈聖殿下,俯察輿情,廓揮明斷,特下賜死之命,王章自此可伸,輿情得以少洩。而第伏念,行恁罪是劇逆,職非大官,則只賜其死,不施藁街之典者,實是四百年所未有之事也,況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿憤似洩而未可謂快洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。以下九行半刀割噫嘻,不可久屈者王法也,不可不伸者公議也,惟我慈聖殿下,於物故罪人遠培事,以不過一言之失爲敎,仍下罪名蕩滌之命。嗚呼,凡爲臣子者,敢於至尊至敬之地,雖片言半辭,如或有一毫犯分,則漢法不敬之律,烏得免乎?究其罪犯,與彼頤·文·學三賊,二而一也。而生前之情節未覈,死後之官職自如,至於丹書罪名,亦歸烏有,刑政之倒置,輿情之憤鬱,尤當如何?請物故罪人遠培,亟收罪名蕩滌之命,施以追奪官爵之典。噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之戀怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是兇獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,而羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠,而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻痛矣,國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,指揮者榮賊,而民始焉和應,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉,而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也。昨年之春,幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。答兩司曰,不允。在學等事,徐有防事,勿煩。行恁諸子事,不允。三字刀割李遠培事,慈敎已諭,勿煩。家煥等事,國榮事,不允。
掌令韓永逵啓曰,噫,彼金履載之罪犯何如?關係何如?而前道臣申耆之揷入於稟秩,抑何意也?嗚呼,大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之迹,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎,中挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮,涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行,其心所在,吁亦痛矣。此等背公死黨,悖義害正之類,不可竄配而止。請興陽縣竄配罪人申耆,亟施絶島安置之典。命吉諸子散配之處分,嚴正光明,神人之憤冤,庶可少洩,而散配分揀之命,遽下於未及發配之前,命吉旣已徑斃,而未施孥戮之典,則其諸子散配,已失於從輕,而今則竝與從輕之典,而亦爲還寢,其可曰國有三尺乎?請命吉諸子散配,依前擧行之意,分付該府,絶島遠配之啓,亦竝允下。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而結案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典,噫嘻,義理將晦,人心胥溺,識者之憂歎,厥惟久矣。猗歟向來處分,炳若日星,嚴於鈇鉞,國是因此大定,凶徒庶可知懼,而尙有憸小之倖逭王章者,卽洪樂游是已。本以傾邪之類,密托幽陰之逕,爲一世指目,蓋有年矣。五月晦筵敎,明示忠逆之分,公除前慈敎,昭揭向背之路,則爲今日臣子者,孰敢不奉若金石,而渠獨何心,敢肆護黨之習,顯試角勝之計,三銓獨政之日,乃以逆孽洪緖榮,挺身首擬於寢郞之望,視若平常之人,少無留難底意,陰附凶逆,直擬政注,乃是渠家傳之心法,而卽此一事,於渠斷案,前後臺論,公議可見,當此一初淸明,先治黨與之時,如此背義護逆之類,決不可置之輦轂之下,請前參議洪樂游,亟施屛裔之典,噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也。國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止,請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟今嚴覈,妖腰亂領,次第就戮,庶幾根柢拔去,窩窟掃蕩,而噫彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖。噫彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘,花肋惟均,迷溺之丁寧,致詞各證,兇祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲,渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半吞,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭計莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,至如吳錫忠,尤極凶且慘矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計。或曰不無其力,或言無以形容,終始吞吐,一向抵賴,究厥情節,萬戮猶輕,豈可以次律勘斷乎?雖以李基讓事言之,子有沈溺之寵億,査結伏法之三凶,邪魁之目,擧世喧傳,誑誘之說,驪·利煽動,敢肆凶頑之習,終無就服之供,而遽下酌處之命,輿憤之未伸,容有極哉?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,快正典刑。嗚呼,從古亂逆之包藏禍心,眩亂義理,潛逞陰圖者,亦多其類,而豈有如南學疏擧之至凶且憯者哉?噫,彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗類,及當壬子之夏,謂機可乘,附麗浚賊,受其旨訣,聽其指使,仍與李祖源,沈基泰輩,綢繆和應,渠爲窩主,彼爲部曲,朴夏源募爲疏頭,柳協基從以製疏,嘯聚繁徒,闖然投呈,外托闡揚,內售戕害,其陰計之譸張,密機之排布,情跡莫掩,公議轉沸,向日大僚,自有其人之筵奏,實指昌順也。當此義理大明,國是大定之日,決不可置而不論,至於協基,則雖是如渠之類,其在癉惡之政,亦不可以其身之已故,有所寬貸,請故判書鄭昌順,故僉知柳協基,竝施追奪官爵之典,噫嘻痛矣。宋文述之罪,可勝誅哉?本以蟣蝨之賤,賦性陰祕,兼以附麗之跡,行己凶譎,左閃右忽,爲鬼爲蜮,乘此求助,陰售嘗試之計,暗畜凶圖,闖呈乖亂之疏,亘古亘今,豈有如此窮凶極惡者乎?昨冬處分,出於痛先朝義理之受誣,憫先朝志事之未伸,而噫彼金履喬輩,負犯何如?關係何如?而猶施寬貸之恩,略加島配之典者,已是失刑之大矣。今此文述,少不懲畏,愈懷禍心,以五晦之筵敎,臘月之明旨,不滿于心者,昭昭難掩矣,此非渠獨辦也,慫慂者尹行恁也,指使者尹行恁也,其承望權奸之風指,背馳國家,扶護凶逆之罪,不可但以島配而止。請絶島定配罪人宋文述,亟令王府,設鞫得情,夬正邦刑。噫嘻,凶逆之滅倫干紀,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極,顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣,何幸乾道孔昭,慈旨誕宣,有此逆賊民始依臺啓施行之命,處兮之嚴明磊落,凡在臣隣,孰不欽誦,死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也決矣,請民始諸子應坐之類,亟令王府,依律擧行。噫嘻痛矣,李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇,是可忍也,孰不可忍也。凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆邊報仇者,豈非亦逆,受嗾之樂洙,旣施追奪,則指使之命植,合被同律,請故判府事李命植,亟施追奪官爵之典。噫嘻痛矣,十數年來,賊勢益肆,人心靡定,顧瞻他日之徒,四字刀割之輩,踵相接也。周爀則身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,仕出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端,至於鴻山三賊,則闖乘事機,自入官庭,伸護逆魁,看作事業,其素蓄凶圖,拚死力戰之意,卽此可見,遐土賤類,締結凶窩,只知有賊,不知有國,思之及此,骨驚膽掉,今幸乾斷赫然,四字刀割此等黨與,不可仍置,請周爀及鴻山賊金履源·李漢福·申光周,竝令王府,嚴鞫得情,快正典刑。噫嘻,齊家之窮凶情節,旣發於金甲之招,則此與可·發兩賊,二而一也。渠以可基之切姻,久爲行恁之卵育,痛癢相關,腸肚相連,卽一世之所共知也,今其怨懟之心,莫掩於酬酢之際,不道之說,至及於莫重之地,眞贓盡露,斷案已具,而乃敢游辭漫漶,終不輸款,益見其萬萬狡惡,而況其所供,旣無自明之證左,亦無可原之端緖,特以忍杖抵賴之故,而遽降惟輕之酌處,鞫體之疎虞,刑政之乖當,誠非細故,以若齊家之凶,倖逭肆市之律,則將不知幾箇凶逆,無所懲畏,雲·海·鏡·夏之徒,接踵而起,思之及此,寧不凜然,請罪人齊家,亟寢成命,更加盤覈,期於得情,夬正典刑。噫嘻,徐有聞·李光益之罪,可勝誅哉?有聞以天生小人之情態,讐視善類,角勝公議,所依恃者隣·防,所關通者翼·載,慣做無根之言,左右構譖,眩惑人心,常懷不逞之志,東西窺釁,壞亂世道,及夫履載凶疏出後,有聞之伺察也,紹介也,昭昭莫掩於先朝日月之明,至有五晦之筵敎,而使之自首,則渠敢厭然而掩,恬然而處,不動毫髮,無意首實,渠之前後罪犯,莫非罔赦,一世共公之憤,當如何哉?至若光益,則渠之受國厚恩,韎韋中罕比,苟有一半分彝性,固當報效之不暇,而其奈賦性妖邪,行己陰祕,腹心於行恁,爪牙於行恁,藉賣聲援,擅弄威福,此已萬戮猶輕,而昨年六月以後,凡有血氣者,莫不悲憤冤號,誓不與鏔賊,一刻共戴,則渠獨何心,肆然擬議於羽衛之列,是可忍也。孰不可忍也,至於邪逆之變,大關國家之安危,而陰受妖賊之指使,顯售邪獄之緩治,究厥心腸,則必欲凶國而乃已者也,此輩之背馳義理,附合賊邊,事事至妖之狀,卽節難宥之罪,旣如是昭著,則當初薄竄,已失惟輕,而曾未幾何?遽蒙全釋,殆若尋常罪犯之乍謫旋宥者然,王章之解弛,已無可言,輿情之憤鬱,莫此爲甚,請還寢徐有聞·李光益放釋之命,仍施遠竄之典。新除授掌令崔雲翰時在平安道朔州地,請斯速乘馹上來事,下諭。答府曰,亟停,勿煩。洪樂游事,沈魯崇等事,若銓等事,不允。鄭昌順等事,亟停。宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停,勿煩。下諭事,依啓。
司諫李萬榮啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典,德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔,亟施孥戮之典,逆醫命吉之未伏法徑斃,已是失刑,而諸子散配,乍有成命,旋卽還寢,逆吉之未施王章,尙切輿情之抑鬱,竝與其子屬而偃處城闉,殆若無故者然,此豈復君讐討國賊之義,請命吉諸子,依前下敎,施以散配之典。噫嘻痛矣,今番嶺獄干犯諸賊,孰非可覈,而其中權龍度之招以爲,與時景酬酢,以醫官已被臺啓,蔡承旨弘遠,亦爲上疏請鞫云,逆景抵金行久書有曰,邑中武弁之自京來者言,蔡弘遠陳疏,請鞫醫官云,所謂武弁,卽張羽成也。羽成之招,雖爲發明,逆景之言,旣已綻露,賊招賊札,若是丁寧,則傳說於逆景,明白無疑,且弘遠之疏,只是請鞫醫官,則逆醫之請討,乃是一國之公憤,弘遠之疏,必無掩諱不呈之理,而今此諸賊之傳說,莫不藉重於弘遠,則其間必有苗脈,渠輩亦必有聞處,則此事之究覈,只在於此二賊明矣。不可以已決之案,置而不論,請放送罪人權龍度·張羽成,亟令王府,拿鞫得情。噫嘻痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府,快施典刑。噫嘻痛矣,李漌之罪,可勝言哉,渠以蟣蝨之賤類,又爲梟獍之親屬,其所負犯,宜被大戮,而以天地好生之德,不加之誅,投之有北,保活性命,殆將三十年所,則固宜銜恩感德,罔有他意,而乘擧國哀遑之日,挾營門曲護之力,恣意跳出,直入京城,閱月留滯,略無顧忌者,其凶頑獰慝,已無餘地,而身拘王獄,私書公行,至發於該府之草記,而其綢繆指揮,必有其人,且書中所謂勿爲雜談云者,所謂雜談,雖未知何等說話,而恐其吐出,丁寧申囑者,其間必有情節,始允嚴鞫之請,究覈有路,旋降還配之命,輿憤益激,請還發配所罪人李漌,亟令王府,更爲拿來,嚴鞫得情,施以當律,私書往復之人,一一査出,施以刑配之典,壬子南學之疏,吁亦凶且慘矣。締結翰逆之餘黨,傳襲師賊之凶論,乃於李㙖之假托闡揚,暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也。噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類,至於沈基泰之所爲,亦甚凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕,請放逐罪人李祖源·沈基泰,竝施島配之典,昨冬處分以後,義理大闡,世道底定,猗歟我先王之志事,煥然乎揭日月之明,國勢之岌嶪,由此而奠盤泰之安,凡今日北面於庭者,孰不仰我東邦億萬年無疆之休,而夫何一種不逞之徒,舊習不悛,宿處難忘,猶懷力扶凶徒,背馳公議之計,而至於今日宋大述而極矣。渠以鄕曲蟣蝨之賤品,濫荷先朝陶甄之盛化,內而臺省,外而腴邑,無不兜攬,則在渠報效之道,討凶賊趨國是,宜倍他人,而今藉求言之敎,敢生嘗試之習,拈出散配中數人,謂以干和之一端,至請疏放之典者,是何凶譎之計也。噫,彼金履喬輩,負犯何如?關係何如?而乃反暗地陰護,甘與同歸,是豈常情之所可出者乎?平日不率之習,必以五晦之筵敎,臘月之處分,常懷不滿之心者,昭昭難掩矣,其死黨負國之陰謀祕計,豈無所以然哉?此其窩窟未破,根柢尙在,故凶徒之把作奇貨,潛售覬覦者,有時闖發,無難故犯,究厥心腸,節節痛惋,然此豈渠一人之所可獨辦者哉?慫慂者,頤指者,亦有其人,此而置之,則不知何樣凶圖,復出於何地,思之及此,寧不凜然而心寒哉?請絶島定配罪人宋文述,亟令王府,嚴鞫得情,快正典刑。頤指慫慂之徒,嚴覈査出,施以當律。噫嘻痛矣,李允行之疏,何爲而發也,名雖假於懲討亂賊,計則售於壞亂義理,若其疏中權攝二字,弄臣一句,是豈今日北面於殿下之庭者,所敢萌諸心而發諸口者哉?噫,權攝云者,權宜而攝行之謂也,史所稱堯老而舜攝也。周公之攝政也,皆以在下之人,而攝在上之事也。自周公以後,攝之一字,又非好題目也,今我慈聖殿下,以太母之尊,有女堯之德,痛念國家綴旒之勢,勉循群下垂簾之請,此卽國朝之近例,元祐之故事,而凡所以牖世導俗,斥邪扶正,闡明先王之義理,光啓一初之政化者,建諸天地,昭如日星,則環東土含生之倫,孰敢以權攝等語,肆然擬議於今日,而噫,彼允行,乃敢以此等乖悖之言,闖發於章奏之間,其心所在,路人所知也,又若弄臣之說,何其無嚴之甚也。前史所稱,猶貽後世之譏,則渠敢以此,形諸文字,自謂請討權奸,而隱然若歸累於先王之盛德至善,苟有一分人心,則豈敢發此悖慢之說於殿下之庭哉。如渠卑賤蒙騃者,有何知識,而蓋有一種怨國之徒,常懷平日不滿之心,私自誹謗,互相和應,其所以壞大義而戕善類者,無所不至,而終至於語逼慈聖,誣及先朝耳。嗚呼,此若置而不問,則將不知幾允行,接踵而起,眩亂義理,乖敗世道,豈不凜然而寒心哉?請屛裔罪人李允行,亟令王府,設鞫得情,快正典刑。噫嘻,可·發兩賊,卽窮天地亘萬古所無之凶逆,而必基乃可基之親弟,時發之密友也,參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心,兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出我聖上好生之德意,其爲失刑則大矣,請慶興府定配罪人必基,亟令王府,更爲拿來,快正邦刑。答院曰,不允。第四五六七八九件事,亟停勿煩。宋文述事,李允行事,必基事,不允。
壬戌正月十八日辰時,上御熙政堂。勸講入侍時,參贊官任希存,記事官金·金景煥,別兼春秋金邁淳,領事沈煥之,提學李晩秀,檢討官任厚常,以次進伏訖。煥之等曰,日氣連爲淸朗,而今日則陰寒矣,聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。煥之曰,聖候快復,講筵復開,下情不勝慶幸矣。上讀前受音一遍訖。仍讀新受音,自王曰,封爽惟民,止其尙顯聞于天。煥之解釋文義以奏,上仍讀十遍訖。煥之曰,此章別無微辭奧旨,可以仰奏者矣。上曰,閣臣,陳之。晩秀曰,康誥一篇,明德愼罰爲大綱領,此章以上,專以刑罰邊說去,至此章,始言德之說,大體先明其德,然後刑罰可以得中矣。今日所講二章,專言導率之方,人主能先明其德,躬率以正,於是乎,愼刑罰而服民心焉。是故夏禹道遇罪人,下車泣曰,堯·舜之民,以堯·舜之心爲心,寡人之民,各自以其心爲心,寡人痛之,反躬自責之意,藹然於辭表,有足以感化人心,罪人之犯科,雖是自作之孽,而君上視之,若恫乃身。惟恐導率之有所未盡,此爲王者之仁政也。每遇有罪之人,須以夏禹泣辜之事體念焉。上曰,玉堂,陳之。厚常曰,閣臣所奏,果好矣。此言予惟不可不監,聖人何事不愼,而至於刑罰,尤加致愼,故此以文王之明德愼罰,爲可監法。乃曰,告汝德之說于罰之行,其意槪可見矣。漢文不過中主,而嘗曰,刑者不可復續,死者不可復生,遂除肉刑,古之人君愼刑之意,有如是矣。苟不致愼乎用刑之際,而或以私喜怒低仰於其間,則將至濫刑之境,如欲不濫而得中,則莫若先明己德,故明德爲愼刑之第一義,伏願體念焉。煥之曰,德,以化民爲第一等義,而就其中不率化之類,不可不齊之以刑也。上掩卷。煥之曰,昨秋嶺沿諸邑,間多失稔,至議設賑,而道臣竟以私備救急,有所論啓矣,蓋其始請公穀,旋計私備,必有所斟量於民邑事情,而爲守宰者,若或憑藉私備之名,料販取利,抑勒勸分,未見救饑之效,反爲厲民之階,則罪當何居,又或諱災罪歲,坐視顚連,而不能實心拯捄,則其辜負分憂之責,亦何如哉?犯科之有無,接濟之勤慢,自廟堂從當考察,而爲先令道臣嚴加察飭,一或不謹,隨卽論勘之意,分付,何如?上曰,依爲之。煥之曰,日前大政,未聞物議之如何,而以臣所見論之,東銓則守令注擬之際,有失照檢,西銓則初仕排望,取舍先後,未叶物情,吏曹判書徐邁修,行兵曹判書李得臣,竝推考,何如?上曰,依爲之。煥之曰,訓鍊都正,堂上武弁,極選之窠也。以臣所覩記,當品通擬者未嘗有,而曾經捕將及首軍門亞將者,方得備望,至於兼帶之銜,諸將臣外,尤無擬議之例矣。向來該曹,以兼都正出望,而年老秩高者,苟然充擬,其副末排望之人,大駭物情,此雖出於該銓之未諳舊例,揆以惜繁纓之義,不可仍置,當該兵曹判書推考,兼都正望勿施,使之改擬,何如?上曰,依爲之。煥之曰,闕門防禁,何等嚴截,而近聞各門守衛之法,日益蕩然,或稱宮屬,或稱掖屬,閑雜之出入者,殆無防限云,事體所在,極爲寒心。旣往雖不追論,從今以後,又有此等之弊,隨其現發,當該守門將,令兵曹嚴棍汰去,該曹入直堂郞,亦令該府,拿問勘處,何如?上曰,依爲之。煥之曰,軍門夜禁之法,近益解弛,白衣無賴之輩,肆行街路,而巡邏校卒,莫敢誰何,或佯若不覩,或故爲放送云,揆以法紀,亦甚駭然,諸巡邏營門大將,從重推考,各別嚴飭申禁之意,分付,何如?上曰,依爲之。煥之曰,近畿之內,火賊肆行,實緣法紀之不嚴,近聞華城·金浦等地,無賴之輩,聚群擧火,剽掠閭里,文武仕宦之家,偏被其害,如經劫運云,似此兆朕,不可不卽爲剿絶,嚴飭畿營,令各該討捕之邑,定限譏捕,如或過限,則討捕使,竝拿致嚴棍,而文侍從之作宰兼討捕者,令該府拿問勘處,其首鄕首校,亦令畿營拿致嚴刑,仍竝爲刻期督捕之地,何如?上曰,依爲之。以上竝出擧條煥之等先爲退出,上命挾侍下公事,敎希存曰,判付則出去書之也。仍命退,承史以次退出。
上在昌德宮。停常參·經筵。
任希存以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任希存啓曰,禁衛營將官來言,今日本營軍兵日次私習云矣,敢啓。傳曰,知道。
任希存啓曰,御營廳將官來言,今日本廳軍兵日次私習云矣,敢啓。傳曰,知道。
任希存啓曰,合辭方張之時,兩司無詣臺之員,事甚未安,除在外·未署經外,未肅拜,呈告人員,竝卽牌招,何如?傳曰,允。
任希存啓曰,左副承旨金近淳,今日不爲仕進,卽爲牌招,何如?傳曰,允。
備忘記,淸城僉使金聲玉,廣梁僉使朴道性,波知僉使金汝瑚,靑水萬戶金器璋下直,各長弓一張,長箭一部,片箭一部,筒兒一箇,賜給。
傳于金箕象曰,勸講,入侍。
傳于金宗善曰,召對爲之。
任希存啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未署經,監察茶時之意,敢啓。傳曰,知道。
以執義朴瑞源,掌令韓永逵,司諫李萬榮,正言洪奭周牌不進罷職傳旨,傳于任希存曰,只推。
記注官金致龍狀啓,臣於本月十五日申時量,敬奉聖諭,馳往京畿驪州地州內面上洞里,同月十七日卯時,傳諭于行大司憲李直輔所住處是白乎,則以爲,伏以日月流邁,歲色載新,伏惟聖孝撫時之痛,益復罔極,惟是聖敬日躋,聖學日就,以迎無疆之新休,以答億兆之顒望,爲區區忭祝之至,乃於此際,祗奉別諭,十行溫綸,丁寧諄複,有可以孚感豚魚,雙擎以還,天香猶襲,不覺臣身之在野也。臣自昨冬以來,宿病添劇,方在奄奄垂盡之中,一覲淸光,更無其路,今於君命之下,莫遂竭蹶之誠,伏地震恐,恭俟嚴章而已,賤息之連承恩命,特除近邑,實出於曲念賤臣之至意,感泣無窮,不知所達云矣。臣則仍爲復路緣由,竝以馳啓云云。踏啓字。
金宗善,以奎章閣言啓曰,明日,奎章閣奉審日次,臣等進詣擧行之意,敢啓。傳曰,知道。
金近淳,以都摠府言啓曰,都摠管黃昇源,以刑曹判書,本曹坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
金近淳,以兵曹言啓曰,卽接宣傳官廳牒報,則宣傳官金應瑞,昨日本廳,可否不純云,依例汰去,薦主前水使任屹,所當請罪,而旣已作故,勿論,何如?傳曰,聞行首宣傳官所奏,萬不成說,卿其明査,論理草記,可也。
金近淳以御營廳言啓曰,頃因司僕寺報來虎囕馬匹事,峩嵯山下行獵之際,逢着一大虎,砲未中要害處,雖有血痕,未尋蹤跡,故從他獵捉豹虎,前已封進,撤罷行獵矣。本廳砲手韓得良·洪昌海,追聞未中要害之虎,作梗於豊壤近處,樵採之類,或有被傷之說,今十七日,私獵捉得,今方來告矣,謹此封進,而砲手韓得良等,更加施賞之意,敢啓。傳曰,知道。
行兵曹判書李得臣疏曰,伏以皇天眷佑,玉候康復,慶忭之忱,薄海惟均,而歲籥載新,享禮躬將,伏惟聖慕,撫時益篤,仍伏念臣,力疾膺命,冒據匪分,今已三箇月矣,又過一大政矣。以例以情,宜卽遞解,而三告纔呈,召牌旋降,侍衛體重,私義難顧,遂不得不章皇出仕,而亦豈有因仍蹲據之望而然哉?夫人臣辭職,稱情最難,言疾病者,易涉於圖便,稱不才者,多近於飾讓,臣何敢以一分過實之語,尤而效之,自歸虛誣之科,而若不仰首自鳴,則雖以日月之明,亦無以俯燭其實際矣。臣生長孤苦,素多疾病,弱冠之時,未嘗以二三十自期,二三十以後,人亦不以四五十議到,藥罐醫書,相與爲隣,居然六十年間,病時幾其半矣。昨年夏秋之疾,實無回生之望,幸蒙恩由,杜門調理,盥巾動作,幾同平人,自叨見職以後,奔走無暇,漸次有添,飮食之一有失宜,則痰癖肆虐,酬酢之稍或過節,則精神眩昏,方其猝劇之時,無異類中之狀,根蒂已固,藥餌罔效,惟是安意善攝,最爲良劑,一日休息,則有一日之效,二日休息,則有二日之效,否則反是,雖無目前時急之慮,而若不趁此時別加調攝,恐不能復作完人也明矣,此乃臣病勢之實狀也。本兵之職,任重而務煩,素非如臣庸碌所可堪承者,前此屢叨,亦多僨誤,以今衰病,尤何可論,調遷當先,勞久差遣,不失厚薄,俾仕當其序,人得其分,然後始可以平停物情,調適輿論,而聾瞽而未聞物議,昏謬而不善取捨,前後注擬,率多顚錯,政紙一出,譏誚四至,今者大僚之警責,止於問備,臣滿心慙訟,無辭可解,今若未卽遞免,苟然盤礡,則來頭臣身之狼狽,固不足恤,而武士之失望,公議之不叶,當如何哉?至如莫重陪香之忠贊衛,未卽整待,歲首循例之朝參稟,亦皆愆期,律以邦憲,當抵何罪,此乃臣難冒之實情也。難冒之情如此,難强之病又如此,而自初拚死驅策,屈指企待者,亦以了當秋冬考績,爲臣準瓜之期耳,此非隨例虛讓之比,咫尺天威,臣焉敢誣也。百爾思量,理當一遞,而不能積誠懇籲,冀蒙生成之澤,又復湔涊濡須,決性命而不知返,則此實鄙夫之無恥者,臣雖鹵劣,豈忍爲此,而以聖上仁覆之天,亦豈不察其勢而矜其情也哉?玆敢冒入文字,仰暴衷懇。伏乞聖慈,俯垂矜諒,將臣職名,亟行鐫解,仍治臣瀆撓之罪,以肅朝綱,不勝幸甚,臣無任云云。答曰,省疏具悉。相規何必深引,卿其勿辭行公。
京畿龍仁儒生進士鄭奎采,幼學李景曾·金星魯·李昌錫·金馨遠·辛德羽·李克明·孔始東·鄭星采·宋學中·李萬祥·李道祥·李應祥·李河祥·李文祥·李延植·權中濂·李最明·鄭崇濟·鄭乘濟·鄭龜采·朴基錫·李恒明·鄭鑌·權中洛·成河柱·宋文祐·宋文祥·宋毅中·宋文翼·宋文徵·宋宜淳·宋文實·李延甲·柳湸·柳台煥·宋文禎·李東簡·鄭時淵·洪櫶·李甲錫·孔處仁·孔始練·朴命德·南德耉·白東彦·尹守天·柳溶·柳浤·宋敏中·宋立中·李元明·李延觀·柳灚·韓箕洪·金致禹·具師周·鄭喜祚·鄭履中·鄭䥐·鄭哲濟·權思應·金樂成·金樂游·金星燁·金樂沂·金星·金星烈·金星東·權中鑽·吳彦珏·柳灌·李愿明·李淵祥·李延升·李延松·鄭轅濟·鄭軒濟·李命休·鄭心采·李重明·鄭若采·鄭箕采·李延華·鄭斗采·鄭喆濟·鄭賢濟·鄭钀·鄭康濟·李彦彬·崔泓·崔念·鄭䥧·金樂衡·金星緯·李時逵·李玄錫·宋履柱·韓師述·鄭敏采·金星德·金星斗·金星五·金大遠·李和錫·金星烜·金星玉·宋璜中·金冕周·金承遠·鄭·鄭坤·鄭允采·金永遠·安頊·宋文禧·金晉遠·柳肯來連騰鄭奎采下等疏曰,伏以皇穹降割,我先大王,奄棄臣民,八域攀號,三載于今,於戲不忘之思,至百世而無斁,惟我主上殿下,孝思出天,哀慕愈隆,踐位行禮,尤何以自抑,臣等竊伏惟念,崇儒重道,必盡其隆報之實,所以興斯文而爲出治之本,卽我列朝家法,而四百載維持國脈,億萬年永樹風聲者,亶賴於是,至我先大王,則尤有大焉。在初元之政,躋配先正文正公臣宋時烈於孝廟之庭,而大義益闡,以曠世之感,陞祀先正文正公臣金麟厚於先聖之廡,而吾道有光,其他儒賢之有德有功者,率蒙崇奬而侈報之,皆所以繼述我列聖志事,扶植我儒門路脈,俾環東數千里含生之倫,罔不知儒林道學之爲可尊,先大王之於治國化民之方,蓋已得其要矣。今殿下初服出治,其將捨是奚求哉?至若於故參贊文正公臣李縡,最蒙我先大王奬詡之盛,始命大常節惠,而下敎若曰,守道山林,予嘗歎慕,其後臨筵,輒號而不名,及其孫登庠之日,又命賜祭家廟,先大王之於縡,可謂恩禮之無憾矣。獨祠享一事,未有成命,其所鄭重難愼者,非謂縡之道德事功,或有歉於祠享之典,蓋以其事體之重,若有所待也,頃歲臣等之治疏伏閤也。下敎於臣等曰,士論愈久愈好,臣等百回莊誦,且榮且感,不敢更事瀆撓,而早晩許施之聖意,有可以仰認者,臣等退而恭俟,迄至今矣。嗚呼,仙鄕云邈,玉音如昨,則承先王未卒之志,行先王未遑之典者,殿下事也,殿下責也。殿下於李縡之道德事功,想必有承聆於我先王朝夕訓誨之際,而或有未得其詳者,則臣等請爲殿下終始陳之,惟殿下試垂察焉。縡之沒,殆六十年于玆,臣等俱以晩生後學,未及摳衣於寒泉丈席,親炙其盛德光輝,而父兄之所敎詔,師友之所傳誦,尙有一二不泯者,若其識解明睿,如鏡之照物,姿稟溫粹,如春之噓物,不有師承而默契性命之源頭,進由科第而直尋洛建之遺緖,其生質之美,有如是者,棲身邱壑而外物不能撓,潛心經籍而其樂無以易,博約兩盡,旣達乎全體大用之本,眞積力久,優入乎高明廣大之域,其涵養之功,有如是者。常謂人而不志於仁,非人也。學而不期於聖,非學也。勇往直前,不得則不措,至老彌篤,不見其少弛,其擔負之重,有如是者。本之孝悌而謂可以至於盡性,始於灑掃而謂可以推之治平,故自夫志道以來,於六經四書濂·洛群賢之言,無不切已體認,而尤以小學一部,朝夕講習,未嘗須臾或懈,勸課後生,亦必以是爲先,其門路之正,有如是者。待人接物,純是一團和氣,則程伯子之瑞日祥雲也。粹面盎背,脫去塵俗些子,則周濂溪之光風霽月也,其氣像之著於外,有如是者。辛壬以後,忠逆未辨,朝著之間,薰蕕雜進,則身雖遯野,而一言之發,能使人紀復明,小人有所畏而不敢肆其惡,君子有所恃而相與勸於善,其秉執之嚴,有如是者。再登高第,早儀明廷,文章足以黼黻王猷,才器足以端委廊廟,而未及强仕之年,超然遠引,屢勤旌招,守義冞堅,其出處之正,有如是者。自日用檢身之說,冠婚喪祭之禮,春秋尊攘之義,古今處變之權,各有紀述,著爲成書,朱子語類,編帙浩汗,語多重複,則費盡一生精力,抄節爲書,使學者得其要領,而易於看解,近思錄所載,有宋四賢之訓,而其本則六經四書是耳。溯其源輯其要,隨其類例,編爲一書,名之曰近思尋源,使學者昭然知前聖後賢所傳之一致,至於文成公臣李珥文集,則倣二程集例,改編而名之曰,全書,其啓開之功,有如是者。其論性則以爲,性者萬物之原,不可謂五常之德,物不得具焉。論心則以爲,明德者本心之謂也,心固氣也。然氣之本體,湛然淸明而已,不論其本而語其末流之歧,則是明德有分數也。明德有分數,則衆人無作聖之基,其明於心性之原,有如是者。朋來自遠,日以益衆,傍近邨舍,至不能容,於是乎隨其才稟高下,諄諄誘掖,及其晩年,疾病沈淹,言語艱澁,猶且手畫指授,不以爲疲,京華士夫家子弟,尙今有讀書種子者,縡之力也,州縣庠序之敎,擇長貳而設講會,雖荒徼絶峽,皆知有聖人之學者,亦縡之功也,其勤於敎導之誠,有如是者。此非臣等之言,乃先輩之言也,非一人之言,乃一國之言也。縡之道德事功,昭布人耳目,若是其炳炳烺烺,則祠享尸祝之擧,不足爲縡輕重,而區區臣等之請,不敢少緩者,誠以有崇儒重道之心,則不可無崇儒重道之禮,此祠院之所由設,而終古名賢碩儒,莫不有俎豆之所者也。八道多士,以是陳請者,已在於莊獻世子代理之初,京畿一路,龍仁本邑之疏,至再至三,而四學章甫,亦嘗齊聲仰籲,自始至今五十有四年,自向日言之,士論愈久愈好,自今日言之,士論愈久愈菀,夫以縡之道德事功,雖使家侑而戶稅,夫孰曰不可,而獨此龍仁之寒泉,卽縡屢世桑梓之鄕,考槃於斯,終老於斯,衿紳濟濟於斯,絃誦洋洋於斯,當時山仰之所,旣在於斯,身後衣履之托,亦在於斯,溪山如故,遺躅芬芳,則是地是享,烏可以已哉?臣等且伏念,先正文純公臣李滉之祠,首建於嶺南之陶山,先正文成公臣李珥之院,先創於海西之石潭,其後兩先正祠院,幾遍於一國,而陶山·石潭,最是當日講道之地,則他邑雖可已,陶山·石覃不可已,今此李縡之寒泉,亦文純之陶山,文成之石潭也,況臣等今日之請,非敢張大其事也,蓋縡舊居茅屋之傍,有所謂書社者,卽其門弟子肄業之所也。就其書社之夾室,權奉遣像,行月朔焚香之禮者,已多年所,今若仍其舊而稍變其制,以爲妥靈之所,春秋薦以二邊一豆,則事約禮簡,其與創設,體貌逈異,則在公法無拘,在群情可慰,以殿下尊道之念,寧或少靳之乎?伏願殿下,將臣等此疏,卽下該曹,特賜恩額,俾四方儒士,咸曰,我殿下崇儒隆報之典,深得乎列聖朝家法,而善繼乎我先王遺志,則世道幸甚,斯文幸甚,臣等無任云云。答曰,省疏具悉。所請令該曹,問于大臣稟處,爾等,退修學業。
獻納姜世綸啓曰,請金甲島爲奴罪人克觀,更令王府,嚴鞫得情,快正王法。請逆賊尙魯,亟施孥戮之典。請亟下三啓傳旨,令攸司卽速擧行焉。請正法罪人鏔,亟施孥戮之典。請命吉諸子,依前下敎,施以散配之典。請放送罪人權龍度·張羽成,亟令王府,拿鞫得情。請絶島爲奴罪人李戒國·劉用孫·金金乭,亟令王府,快施典刑。請還發配所罪人李漌,亟令王府,更爲拿來,嚴鞫得情,施以當律,私書往復之人,一一査出,施以刑配之典。請放逐罪人李祖源·沈基泰,竝施島配之典。請絶島定配罪人宋文述,亟令王府,嚴鞫得情,快正典刑。頤指慫慂之徒,嚴覈査出,施以當律。請屛裔罪人李允行,亟令王府,設鞫得情,快正典刑。請慶興府定配罪人必基,亟令王府,更爲拿來,快正邦刑。答院曰,不允。第四五六七八九件事,亟停勿煩。宋文述事,李允行事,必基事,不允。
壬戌正月十九日辰時,上御熙政堂。勸講入侍時,參贊官金箕象,假注書柳季麟,記事官金景煥,別兼春秋金邁淳,領事徐龍輔,檢校直提學鄭大容,侍讀官申溆,以次進伏訖。龍輔曰,日氣寒冷,聖體,若何?上曰,一樣矣。寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,向來有感候,今則漸有勝節耶?上曰,一樣矣。龍輔曰,嘉順宮氣候,何如?上曰,近以感候,未寧矣。龍輔曰,日氣如此,易有此等症候,細承諸節,出而問于醫官,議定湯劑乎?上曰,不必如此矣。上命內侍,分授大臣·閣臣·玉堂,龍輔以下,以次跪受開卷,上讀前受音一遍訖。繼讀新受音,自王曰,嗚呼,封敬哉?止殷民世享一遍。龍輔解釋文義以奏,上仍讀十遍訖。龍輔曰,康誥今日畢講矣。大抵此一篇主意,專在保民二字,而明德愼罰,卽保民之二件條目也,故上一半以明德爲言,下一半以愼罰爲言,重言複言,不厭其煩,而篇之將終,以德之說罰之行,合而言之,愼罰非別件事,乃明德之所推,故其下又言蔽時忱丕,則民德用康,乃心顧乃德遠乃猷,惟乃以民寧至此,則專以德爲言,而不復言刑罰之事矣。然明德愼罰,非敬無以做得,故又以敬一字,申致義焉。蓋聖學工夫,捨此無以下手,故自堯·舜典,已以欽字敬字,爲開卷第一義,而程·朱之賢,亦莫不以此爲學者之指南,蓋與敬相反者,卽怠字肆字驕字也。人心若有一毫怠底意,一毫肆底意,一毫驕底意,則便與敬相反,而終無以入德矣,此學者所當猛省處也。然程·朱以來,此言殆同陳腐,易以爲老生之常談而忽之,勿爲泛聽,深留聖意,是區區之望也。上曰,何以則能敬乎?龍輔曰,俄亦仰奏矣。驕字怠字肆字,旣與敬字相反,則不驕不怠不肆,敬在其中矣。且謝上蔡諸賢,論敬字,或曰嘗惺惺,或曰其心收斂,不容一物耳。欲下敬工夫,則當以此等語體認,旨義頗微奧,驟看未易曉,而獨惟畏近之四字,最爲易知而易驗,凡事常存畏愼,不敢放過,則這便是敬意思,今以殿下所處之地,所行之事喩之,聖心若曰,我處崇高之位,每事惟吾所欲爲,何畏憚之有,又於講學之際以爲,一日不講,何傷之有,自有此念,已與敬相遠矣。若能反此,講學與做事之際,每存兢兢顧畏之意,則卽此是敬工夫,所謂惟畏近之者此也。上曰,閣臣,亦陳文義。大容曰,大臣已奏,臣則別無可達矣。上曰,玉堂,爲之。敍曰,大臣所奏極盡,臣無可奏之言矣。上曰,別無可問之文義矣。仍命掩卷。龍輔以下,以次掩卷,還傳于內侍。龍輔曰,舌部症候,今則快差乎?上曰,日前又發,而今則已差矣。上曰,明日次對,來會乎?龍輔曰,依例爲之矣。龍輔曰,明日,入診日次,而似應垂簾,診候難便,後日次則令醫官診察脈候好矣,而醫官輩亦願如此矣。上曰,當依此爲之矣。上下公事,命書判付,箕象承書數度訖。上命出外書之,仍命退,諸臣以次退出。
壬戌正月十九日中時,上御熙政堂。召對入侍時,參贊官金宗善,檢校直閣金近淳,侍讀官申溆,檢討官任厚常,假注書柳季麟,記事官金景煥,別兼春秋金邁淳,以次進伏訖。上命開卷讀之。溆讀自帝自將討韓王信,止輒益封邑焉。上曰,下番讀之。厚常讀自十二月還至趙,止復勿事二歲,上曰,參贊官讀之。宗善讀自二月帝至長安,止夏四月帝如洛陽,上曰,閣臣讀之。近淳讀自八年冬擊韓王信,止未聞與爲婚姻也。上曰,注書讀之。賤臣讀自十一月徙齊楚大族,止與利田宅凡十餘萬口。上曰,上番,讀之。景煥讀自春正月趙王敖廢,止爲然諾者也。上曰,下番,讀之。邁淳讀自上使泄公持節,止以蕭何爲相國。上曰,文義,陳之。溆曰,高帝白登之行,殆妄擧也。閼氏不受漢家之厚遺,陳平未售美女之祕計,終不解七日之圍,則其危亡之狀,已無可論矣。此非王者愼重之道,不過一勇夫之事也。且蕭何治長安宮室,極其壯麗,而其言曰,非壯麗,無以重威。或者謂其時長安宮室殘破,高祖不欲都之,故蕭何大治宮室,欲固其都關之意,此言似或然矣,而此非人臣引君當道之義,適足以啓人君奢侈之心也。若使高帝,見宮室之壯麗,益長其奢侈之心,則以奢靡之習,導迪其君者,非蕭何而誰歟?然則蕭何難免逢君之罪矣。昔夏后氏,菲飮食惡衣服而天下治,紂則瓊宮瑤臺而亡其國,奢侈之爲害也,若是其甚矣。故人君,當躬行節儉,以治天下,儉則治奢則亡,此必然之理也。伏願殿下,體念於此焉。上曰,何謂躬行也。溆曰,躬行云者,欲其自得於己也。人君躬行於上,則臣民體行於下矣。楚諺曰,宮中好高髻,四方高一尺,宮中好大䄂,四方全匹帛,觀於此言,躬行之義,自可見矣。上曰,下番,陳之。厚常曰,上番旣以白登之事仰奏,而其言可謂切當矣。高帝不聽劉敬之言,至於七日之圍,則果是一勇夫之事耳。雖然歸而赦之,此可見高帝豁如之度也。以三國時論之,袁紹不用田豊之言,以致兵敗將亡,羞見田豊而殺之,其視高帝之豁達大度,相去遠矣。雖然白登之擧,實非王者用兵之道也。夫以堂堂天子之國,乃受七日之困,至與冒頓,結爲婚姻,甚失禦戎之策矣。夫禦戎之道,若非德化之能服其心,必以威武而制之,何可與殺父妻母之冒頓,結爲婚姻也哉。蕭何之治宮室壯麗,大是失着,欲固其都關之意云者,或說極爲苟且矣。上曰,參贊官,陳之。宗善曰,高帝至長安,見宮室壯麗而怒之,其怒之者,怒其不尙儉而尙侈也。若使後世人主,見其壯麗,則必不知怒,而反以爲喜矣。高帝姿稟之好,過於後世之人主遠矣。蕭何不學無識,不能將順其美,反爲諂言,此非人臣事君當然之道也。昔唐堯土階三等而天下治,夫治天下之道,在德而不在宮室明矣。今蕭何之言曰,非壯麗,無以示威重,豈不謬哉?若使高帝見其壯麗,而漸長其奢靡之習,則其不至於亡國而敗家者,能幾何哉?太甲曰,有言逆于汝心,必求諸道,有言遜于汝志,必求諸非道,蕭何之言,乃遜志之言,而高祖不以爲非,與當初怒之之意,亦相反,豈不惜哉?上曰,閣臣,陳之。近淳曰,趙王敖之於高帝,臣也,子壻也。雖或未盡於禮待,爲敖臣者,不當憾怒,而貫高不勝血氣之勇,敢爲犯上之擧,其悖妄固無足言,而自高祖言之,則苟能謙恭自持,禮待群下,則豈至有貫高之變哉?故司馬公亦以驕以失臣,歸咎於高祖,蓋君臣之分義截嚴,尊卑如天地,然君不以驕傲臨下而必接以禮,臣不以諂屈事上而務盡其道,然後情志相孚,而治化可成,三代以前,君臣之際,蓋嘗如此,而自秦以下,惟以尊君抑臣爲事,君道日亢,臣道日卑,上驕下諂,無復有禮義相接之風,治化之不及古昔,良以此也。鑑後世之失,法三代之懿,必使君道下濟,臣道上行,是區區之望也。上曰,貫高之事,何如?近淳曰,貫高不過任俠之徒,而不識君臣之義,其事無足言矣。上曰,是時不論治道,而往伐冒頓,何也。溆曰,下敎至當矣。是時凶奴走則可以已矣,而高帝本是馬上得天下,故其氣岸,不能坐論治道,惟以征伐,爲治天下之具,而其流之弊,至於武帝窮兵黷武,天下蕭然,幾致敗亡,後世之君,所宜鑑而爲戒者也。厚常曰,高帝曰,朕馬上得天下,安事詩書云爾,則規模氣像,終非安坐論道之君也。上命退,諸臣以次退出。
上在昌德宮。停常參·經筵。
藥房都提調徐龍輔,提調李秉鼎,右承旨金近淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
任希存啓曰,行大司憲李直輔,掌令崔雲翰在外,執義朴瑞源,掌令韓永逵呈辭,持平李允謙·尹致鼎未署經,監察茶時之意,敢啓。傳曰,知道。
備忘記,溫萬戶金德良下直,長弓一張,長箭一部,片箭一部,筒兒一箇,賜給。
傳于金近淳曰,大臣·備局堂上,引見。
大王大妃殿,傳于金近淳曰,壯勇營事,今聞筵奏,追念昔日設施之意,自不禁愴涕之被面,予雖不言,今日廷臣,孰不知之,然今以汰冗足食爲言,則目今主上幼沖,國勢孤危,其在爲民矯弊之擧,予豈可以事在昔年,徒有所難愼,不思所以通變之方乎?況又聞所奏,先朝以不可以此爲法爲敎,筵臣多有承聆者云,則尤豈有異議於其間哉?由前由後,不必靳持,依大臣所奏擧行。
金宗善,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
金宗善,以內醫院都提調·提調意啓曰,副提調李翊模,謂有身病,今日問安,不爲仕進,卽爲牌招,何如?傳曰,允。
金宗善,以禮曹言啓曰,皇壇壇上及祭器等物,每年孟春,戶禮曹堂上奉審事,定式矣。今正月二十五日,臣曹與戶曹堂上奉審後,稟處,何如?傳曰,允。
金宗善,以禮曹言啓曰,卽接前縣監金相夔所志,則以爲,族姪故學生金在瓚,嫡妾俱無子,以其同生弟在璿子命鉉,欲爲繼後,諸族同議完定,至成與受文跡,未及禮斜之前,在瓚夫妻俱歿,雖有與者,旣無受者,不得循例立案,冒居門長之列,不忍見其絶嗣,玆以仰訴,依新定式草記稟處事,呈狀矣。頃因大臣筵達,兩邊與受文跡,明有可據,而不得登聞者,許令該曹論理草記事,允下矣。門長金相夔狀辭旣如此,依大臣筵奏定式,金在璿子命鉉,立爲金在瓚之後,何如?傳曰,允。
金近淳,以備邊司言啓曰,正言吳淵常上疏批旨內,尾陳兩件事,詢于大臣爲敎矣。取見其疏本,則其一,光海時日記,更爲修整事也。國史事體嚴祕,雖未得其詳,此論則蓋已久矣。至今因循,似緣未遑,今適史局方開,纂修伊始,此等事役,勢難一時竝擧,待實錄告功,令春秋館堂郞,詳細看審後,更爲稟處。其一,史官所修時政記,必爲躬呈,實錄纂出後,仍勿洗草,藏置史庫事也。從前此論,亦非一再,而至于今未嘗行之,則可知其多少窒礙,到今事勢,尤何以創出無前之例,置之,何如?傳曰,允。
慶尙監司金履永疏曰,伏以惟天,眷佑我宗祊,玉體暫愆,不日而瘳,縟儀誕擧,霈澤旁行,家慶戶歡,朝野攸同,第竊惟,遇喜增悲,恒情尙然,伏況以殿下出天之聖孝,追先朝惟憂之至意,撫玆徂歲,孺慕當倍,伏念臣之情勢,不止於古人所云七宜去,而不幸事與心違,如絆如縶,淟然若無意於歸者,亦已恥矣。曩疏陳懇,誠未仰格,方獄未勘,跡涉巧避,願學寗武之愚,未拭婁子之唾,非敢忘恥,蓋有待焉。今何幸乾道昭而罪人得,安使至而誅戮畢,臣於是,又將何據而不歸乎?夫有賊不討,人臣之大罪也。向者臺臣之疏云,嘯聚綠林之徒,盜弄潢池之兵。繼云,方伯漫漶不洞察,此有賊不討之謂也。假使臺言,全然爽實,固莫敢易而忽之,不思所以自靖之道,況自有按獄以來,豈有如臣之無狀者乎?蓋自七月至于十月,徒按虛獄,幾殺不辜,幸賴一守宰之苦心覈實,得以有今日矣。然則臺言有中,臣罪益著,今若有罪而不勘,抗顔而自居,則臣雖不知有羞恥,人將唾罵而輕之,其何彈壓一路之大乎?伏願殿下,亟罷臣職,仍治臣罪戾,以爲奉職無狀者之戒,臣無任云云。答曰,省疏具悉。卿其勿辭察任。
壬戌正月二十日午時,上御熙政堂。大王大妃殿垂簾,藥房入診,大臣·備局堂上引見入侍時,都提調徐龍輔,提調李秉鼎,右承旨金近淳,記事官金·金景煥,別兼春秋金邁淳,左副承旨任希存,假注書柳季麟,事變假注書李若洙,領中樞府事李秉模,領議政沈煥之,左議政李時秀,開城留守金文淳,行大提學李晩秀,行大護軍徐有大,刑曹判書黃昇源,廣州留守李敬一,戶曹判書李書九,行護軍南公轍·李漢豊·申大謙,校理朴命燮,醫官金孝儉·朴春源·李惟鑑·吳仁豊·吳千根·朴烇·趙宗協,以次進伏訖。秉模等曰,近日日寒,無異嚴冬,聖體,若何?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,從藥院承候,王大妃殿有感候,未知若何?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。秉模等曰,聞都提調言,則惠慶宮感候,近稍差勝,而嘉順宮有感候,今則若何?上曰,一樣矣。龍輔曰,金宗善,王大妃殿承候後,出傳藥院,而伏聞感候,今至多日,故與醫官輩相議,則忍冬飮三貼,自今日一貼式進御爲好云矣。上曰,依此爲之。近淳承書榻敎曰,王大妃殿進御忍冬飮,自今日一貼式,限三貼煎入。賤臣承命出傳,還入進伏。龍輔曰,今日則日勢已晩矣。雖晩當煎入,而明日以後,則每於巳時量煎入,似好矣。上曰,依此爲之。龍輔曰,惠慶宮湯劑,發散之劑,今不可進服,補劑亦難進用,姑俟後日次,更承諸節後,議定當進湯劑,未知,如何?上曰,依此爲之。龍輔曰,提調先出監煎乎?上曰,依此爲之。秉鼎先退。上曰,次對,爲之。近淳曰,小臣以該房登筵,代房承旨退出,何如?上可之。希存退出。煥之曰,華城公貨儲留條,間二年反閱,御史·中使·宣傳官,惟上所命,而當其年限歲首,自本司草記稟旨事,曾有定式矣,本府公貨儲留後,今年初當反閱之限,故敢此仰達矣。上曰,宣傳官下送。出擧條煥之曰,方當逐日開講之時,啓沃之任,不可不備,新進中時論所歸者,亦優其人,副提學差出,本館錄仍卽擧行之意,分付吏曹弘文館,何如?上曰,依爲之。出擧條煥之曰,濟州牧使鄭觀輝,自明月萬戶,特陞本牧,限年久任,責其捄弊矣。大抵島中馬簿之減縮,糴政之紊亂,最爲弊端,其所以矯捄者,雖未知能有實效,而聞其三閱歲於瘴癘之鄕,病勢沈痼,有難强令察任云。該牧使鄭觀輝,姑爲遞改,何如?上曰,依爲之。出擧條煥之曰,臣竊有區區蘊抱,每欲一進,而連値朝家有事,荏苒至此,轉眄之頃,歲又改矣。第惟此事,實有關於明先王之志事,闡先王之德美,有不容一日仍循,若復徊徨囁嚅,一向延拖,則是負昔年知遇之恩,而孤今日倚毗之眷也,豈忍爲此哉?惟我先大王,以天縱聖智之姿,有日新富有之學,政令施措,動法前聖,制作云爲,自合天則,至若將營之創設,厥有深意之攸寓,命名則遠取於五衛,制度則略參於戚法,不煩大農而財用自裕,不擾平民而營制儼成,及夫園寢遷奉之後,作新大邑,制置衛府,以爲內外拱禦之資,夫强幹之圖,五營在矣。固圉之術,列閫備矣。以我先大王動不踰矩之聖,初元綸音,惓惓於汰冗足食之策,豈欲養不急之兵,增不貲之費哉?誠以精義苦心,別有所在,而規模措劃,不可以不豫也。觀於華城行宮未老閑亭之扁,聖意所寓,孰不仰認,而不曰內外營,而曰外內營,不曰營司,而曰衛部者,皆所以開眎言外之意義,庶幾國人之領會,大哉聖人之謨,可以有光於天下萬世,而不幸天不假壽,竟使千載一有之宏籌大略,不得施焉。每念及此,不覺心肝摧裂,記昔淸燕之暇,諄諄下敎,若曰,予之此擧,非得已也。凡今左右暬御,皆出一時權宜,後世不可以此爲法,筵臣拜稽承聆,至于今玉音在耳。夫忠質損益,各有時義,顯承謨烈,罔非正道,蓋先朝時則有不得已之精義,故肆有不得已之制置,然到今義隨時異,制合變通,則一時權宜,不可爲法之敎,正是今日之所當仰體。或曰,以三年無改之義,姑待來年爲可,此則未達之論也。改之云者,變革更張之謂也,若夫發揮精蘊,對揚彝訓,使制作之微旨,垂裕之盛德,竝揭日星,是之謂善繼善述,雖卽日行之,可也。臣謹得本營節目,錢穀布木區處之策,軍校吏隷歸屬之方,反復商度,略有頭緖,更爲下詢他大臣及登筵諸宰後,壯勇營,特命撤罷,仍令諸臣會議籌司,就本營節目,卽行釐正,實有合於明先志闡先美之道,故敢此仰達矣。大王大妃殿敎曰,先朝設置壯營之聖意,予亦知之矣。諸大臣皆陳所見,諸宰亦陳之也。秉模曰,今聞僚相所奏,追惟昔年,愴慕如新。大抵外內營制置,微意有在,千載之下,可以令人感泣,而仙遊已邈,萬事都休,爲今之道,惟有明先王之志事,闡先王之德美,則有不得已之精義,故肆有不得已之制置,而義隨時異,制合通變,一時權宜,不可爲法之敎,政是今日之所當仰體云者,實出於白首元輔斷斷衷悃,臣無容他議矣。時秀曰,首相所奏,實出於苦心至誠,追惟昔年精微之旨,仰贊聖上繼述之道,敷奏雖在今日,與臣等審思熟講,積有時月,今於前席歷詢之下,豈有他議乎?龍輔曰,欲說此事,下情不覺抑塞,蓋此外內營制置,觀於未老閒亭題扁之聖意,精義所在,孰不仰認有是精義也。故有是制置,顧今日闡明之道,不在於制置,而在於精義,首相所奏,亶出闡明之意,臣於此無容更陳矣。文淳曰,大臣所奏甚好,臣無容他見矣。晩秀曰,大臣所奏,出於闡明先王之志事,而此係軍國大擧措,存罷便否,以臣淺見,不敢臆對矣。有大曰,國之大事也,臣何敢可否於其間而仰達乎?昇源曰,大臣以繼述之道,經遠之謨,敷演建白,已至矣盡矣。如臣謏識淺見,別無陳達之辭矣。敬一曰,大臣所奏,乃是大更張之法制,以臣膚淺之見,存罷便否,無以率爾仰對矣。書九曰,壯營事,惟在善後之如何。臣於昔年,亦爲屢奉聖敎矣,今日所以闡先王之德,明先王之志,仰承垂裕之謨,允合時措之宜者,未有大於此事,大僚陳白,亶出忠悃,更加博詢,斷而行之,實有光於繼述之道矣。公轍曰,先朝之設置壯營,有精義焉。有微意焉,蓋嘗下敎以此,譬如一王之制,亦非垂裕後昆,永久遵行之法也。諸臣多有承聆於昔日者,況今民國事勢,不得不以撤罷,爲措處之第一策,大臣所奏,亶出忠悃,臣無容他議矣。存罷便否,惟在博詢上裁之如何,而大抵今日此論,不可但以一時法制之通變言也。專出於繼志述事之義,惟以此箇事理,明察而固守之,是臣區區之望也。漢豊曰,大臣諸臣,旣已陳奏,臣無容仰達,而此是大事,更加博詢,務歸至當,是臣區區之望矣。大謙曰,大臣諸臣所奏誠好,臣無容更達者矣。上曰,卿等所奏如此,又承慈敎,依爲之。出擧條大王大妃殿敎曰,追思先朝設施之本意,心事愴感,無以爲喩,卿等旣經歲商度,有此所奏,而予之精神,無以記憶,出擧條書入,則當詳覽而處分矣。命燮曰,今日,卽歲首初次對,而兩司無一人進參,事甚未安,行公諸臺,竝罷職,何如?上曰,推考,可也。出擧條命書榻敎曰,兩司行公諸臺,竝推考。龍輔曰,諸臣奏事,自有次序,而大臣就座之前,玉堂徑先奏事,大損筵體,當該玉堂,推考,何如?上曰,依爲之。出擧條大王大妃殿敎曰,近觀朝廷擧措,無擔當國事之意,皆以因循彌縫爲事,如此而可做國事乎?先朝聖德,孜孜不已,群下所當爲之事,皆身親爲之,不知玉體之損傷矣。今則主上在沖年,未亡人在深宮,有何所知乎?上而輔翼,下而董率,其責專在於大臣,而沁沁泄泄,徒送日月,此豈成說乎?下詢大臣之事,回啓不卽爲之,或拖至旬日,一事如是延拖,許多事務,何以修擧乎?此後則諸大臣,交相勉勵,小事則當日回啓,雖大事,亦無過數日也。國家之設置臺閣,專爲耳目之任也。古則上而君德闕遺,下而朝臣得失,外而道守臣貪婪不法之狀,臺閣皆言之,近來則寂無一言,言路之塞如此,何以爲國乎?此後則卿等須申飭,勿復如前也。煥之曰,臣等以庸愚無似,猥當重任,使國事至此,此皆臣等之罪也。向來經筵官金日柱上疏,首以克己,爲勉聖學之本,下言保民生之道,而臣等不能講究,未卽覆奏,向以還弊釐正事,伏承慈敎,而大抵糶糴之依例出入,守令之事也。至若民少還多之弊,則必須更張變通而後,可以矯捄,而此則關於經費,掣肘多端,無以區處,故至今遷就者此也。奴牌貢給代,是今日急務,而尙未有區劃,此甚切悶,聞新提調言,則略有所給代云矣,近來臺疏,皆以人主一心,萬化之原爲言,至若振紀綱遠便嬖等說,非不好矣。而官師相規則無之,大臣以下,苟有所失,則爲臺諫者,皆當論劾駁正,而近來則此風絶無,凡事皆歸之於聖躬導率,其言非不好矣。當今之時,惟當以講學仰勉,外此政事之得失,皆是群下之責,而規正之言,寂然無聞,誠爲寒心矣。大王大妃殿敎曰,此等言,皆當仰勉於春秋鼎盛之人主,而恐非今日切實之言,似是文具矣。煥之曰,臣等庸劣,百事懈怠,此皆臣之罪也。大王大妃殿敎曰,雖聖人,知思若未及長,則凡事之如此好如彼不好,何能盡燭乎?國事須有自上處分,然後始可施行,故不得已有垂簾之擧,而予亦有何所知乎?且近來多病,精神未能周及,凡事惟在卿等爛熳商確,務歸至當,然後奏達,則予當從之而已。近來臺言,輒皆以萬化之原爲言,而他語則無聞,此言豈不好矣。但在今日,則或近文具矣,此時則專恃大臣,凡事隨時措處,務歸得宜,自上或有不善爲之事,隨卽論奏規正也。向來吳淵常之疏,其言皆切當,故大殿以體念賜批,疏中抑僥倖條目,似指閣屬官,而向來此輩,皆出送之後,爲奎章閣御容守直,姑置一二人,蓋三年內,不可無御容守直之人,故不得已如是,而此非御前咫尺出入之人也。外間未知此事狀,則此等言容或無怪,而大抵近來臺言,文具邊似勝矣。煥之曰,官師之無相規,專是拘攣顔私而然,俗弊誠可痛也。主上殿下,天姿明睿,聖學夙就,陶鑄一國,何難之有,至於世間事務,則亦何以盡燭乎?輔導之責,專在臣等,而臣等庸陋,至於文義開釋,亦不能善爲,不勝慙悚之至,慈聖殿下垂簾以後,聖明之政,卓越古今,衛聖躬而安宗社,辨賢邪而闡義理,如日月之處分,史不勝書,而至於外間物情,則苟非臣等之所仰奏,亦何以盡悉乎?今日宗社之奠安,幸賴我慈聖殿下功德,此是億萬年無疆之福也。臣等亦當相與淬勵,奔走率職而已,豈有可議之政乎?然公議在於臺閣,自上使之停啓,又以不停啓則嚴處爲敎,臺閣徒知奉令,不敢出一言,遂卽停啓,諫諍之風,掃地盡矣。將焉用彼臺閣哉,臺閣事可謂寒心,而自上處分,亦恐未得其當,且除授承傳,勿爲頻出,是區區之望也。蓋除授頻數,則外間易致疑惑,天地之大,日月之明,若或因此而貽累,則豈不可惜乎?大王大妃殿敎曰,所奏是矣,向來除授,皆以國事爲之,而近日承傳,則非爲其人才可用也,以追念英廟朝之意,先朝亦嘗行之,故予亦繼而行之,所以示記念其家人之意而已,且偶然一番爲之,非拖長言之之事也。所奏之言則果好,當留念矣。自今上有所失,隨卽論奏,可也。龍輔曰,俄伏承責勵大臣臺臣之敎,惶悚之中,還爲喜幸矣。下敎中以臺疏中輒言萬化之原,謂近文具,近日臺疏之絶無官師相規,徒以此言,循例泛陳,雖似無實用,而瑞本淸源之道,非一朝一夕之事也。必須積累培養,不厭其言之煩複,然後聖學可以成就,當此言路蔽塞之時,竝與此言而視以文具,不之省察,則豈不可悶,區區所見如此,故敢此仰達矣。時秀曰,右相所奏好矣,萬化之源,雖似文具之說,而此是進言之開卷第一義,恐不可以言者之多,一切視以文具而忽之也,大王大妃殿敎曰,近日臺諫,何嘗言守令有不法者乎,亦何嘗言朝政有闕失者乎?此等當言之事,一切不言,只以萬化之源,責於主上,非以其言爲非也,但在今日,主上沖年,專任群下之時,則恐非切實之言,故所以有文具云云也,未嘗以勉君德之言,盡以爲文具也。上下慶尙監司金履永疏本,命大臣見之,煥之等取見訖。奏曰,履永向遭數次人言,無怪其求遞,而聞嶺南物情,則獄事甫訖。不可不姑留履永,以俟末梢收殺,今則姑難遞改矣。上命書疏批曰,省疏具悉。卿其勿辭察任。近淳承書讀奏。龍輔曰,國家之置法司,將以禁暴止亂,而近日以來,綱紀寢弛,未聞糾戢姦究之效,徒滋侵虐平民之端,閭巷間稍有資産之類,三法司稱以風聞,勒成罪名,白地出牌,及其捉來之後,未嘗照律,自外彌縫,許多醜謗,已不須言,而朝逢憲牌,暮速曹獄,纔脫曹獄,又罹京兆,求索賄賂,罔有紀極,都下生民,將至於莫可支保之境,貽羞朝廷,孰甚於此。大抵法司出牌,各有定規,漢城府則禁亂詞訟之外,原無風聞出牌之法司,憲府則大司憲外,如非備二員詣臺之時,則無得在家出牌事,先朝受敎截嚴,至於書揭朝房,而今則此法皆蕩然,京兆則認作風聞衙門,而無難出牌,憲府則不待備員,獨臺在家出牌,甚至於監察擅自出牌,亦或干預詞訟,閭里騷擾,職此之由,前後違法之人,所當一一摘發論罪,而事在旣往,雖不索言,此後則申明定式,三法司復踵前習者,隨所現發,各別嚴勘,先朝受敎,令政院考出日記,書揭臺廳及朝房,以爲警飭之地,何如?上曰,依爲之。出擧條大王大妃殿敎曰,大臣頃以門禁不嚴,筵奏申飭矣,今則門禁太過,紙章標·木章標,皆禁不得入云,近來凡事,每多如此,有一番申飭,則其所擧行,太過分數,少過時日,則還復蕩然,惟其太過分數,乃所以不能永久遵行也。門禁申飭,只禁閑雜人出入而已,竝與章標應入者而禁之,此豈申飭之本意乎?須更爲申飭,當禁者禁之,當入者入之,務爲永久遵行之道,可也。上命大臣就座,秉模等就座,上曰,諸宰奏事。書九曰,濟用監貢物物種中,紅花·芝草·正布·七升鼎紬·八升水紬等五種,元貢稍裕,每年恒有贏餘,反爲該貢之弊源,白鼎紬一種,則元貢不敷,而近年以來,進排稍加,每爲別貿取用,今若以五種贏餘,換作不敷之鼎紬,則不害爲公私兩便之道,在惠廳則無損益,而各貢物種之隨時換作,其例已多,故敢此仰達矣。上曰,依爲之。出擧條書九曰,元貢換作,則例以別單書入矣,今亦以別單書入乎?上曰,依此爲之。煥之曰,臣有區區私情,敢此仰達矣。亡妻歸葬,國有法典,而有不可不躬自看檢之事,不可葬時一往而止,故葬前欲一番下往,而此則往復政院,以私行往還,葬時則欲依例下直而去矣。且臣犬馬之齒,已過禮經之限,精視消落,實無堪當重任之望,營制釐正之後,則特垂體諒,許解見職,是區區之望,而身帶重任,屢日在外,亦甚悶迫矣。上曰,過矣。煥之曰,臣有所奏之事,此事究竟處分之前,雖不敢言私,而禮經有限,筋力難强,所叨之重任,實無堪當做去之望。伏乞體諒焉。上曰,過矣。煥之曰,初則私行往返,臨葬下去時,當下直往還,而以臣在之故,雖臣有故之時,凡係公事,左右相皆引嫌不爲,公事之積滯,誠極可悶,小臣下往之間,廟堂之事,左右相相議爲之好矣。上曰,依此爲之。大王大妃殿敎曰,屢日程乎。煥之曰,一日程矣。大王大妃殿敎曰,然則似不至多日矣,上命退,諸臣以次退出。
上在昌德宮。停常參·經筵。
金近淳啓曰,來二十五日,朝參日次矣,敢啓。傳曰,停。
金近淳啓曰,禁衛營將官來言,今日本營軍兵日次私習云矣,敢啓。傳曰,知道。
金近淳啓曰,御營廳將官來言,今日本廳軍兵日次私習云矣,敢啓。傳曰,知道。
金近淳啓曰,合辭方張之時,兩司無詣臺之員,事甚未安,除在外·未署經·疏批未下外,未肅拜,呈告人員,竝卽牌招,何如?傳曰,允。
金近淳啓曰,大司諫洪羲運,獻納姜世綸疏批已下,一體牌招,何如?傳曰,允。
傳于金宗善曰,勸講,入侍。
吏曹口傳政事,以閔台爀爲內醫院提調。
備邊司薦望,以李延弼爲濟州牧使。
注書金病,代以趙雲翊爲假注書。
趙雲翊有頉,代以崔漢翼爲假注書。
金近淳啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未署經,監察茶時之意,敢啓。傳曰,知道。
以東所部將成樂鎭拿處傳旨,傳于金近淳曰,分揀。
金近淳,以都摠府言啓曰,去夜傳漏軍點考時,軍士一名闕點,故推問該所書員,則軍士文學彬,午間出去,門限已過,仍不入來云,莫重省記,軍士任其去來,至於闕點,事未前有,萬萬駭然,傳漏軍段,以他禁漏軍代立,該書員段,已自臣府,從重科治,而當該部將不能檢飭之罪,不可仍置,令該府拿問處之,何如?傳曰,允。
金近淳,以備邊司言啓曰,行漢城府判尹李秉鼎,行大護軍趙鎭寬·李祖承,還差本司堂上,趙鎭寬仍察有司之任,與今日懸病堂上,竝爲牌招,何如?傳曰,允。
金近淳,以備邊司言啓曰,壯勇營撤罷事,筵稟蒙允矣。臣等與諸宰,來會本司,合行事宜,今方講究,都提調·提調·大將以下,所當卽爲減下,而軍校分屬,錢穀區處之方,爛加商確,自爾差遲,雖一二日之間,本營不可無摠察句管之人,提調·大將及諸將官,姑令仍察,內外入直軍校,亦令姑爲依前擧行,何如?傳曰,允。
大司諫洪羲運疏曰,伏以流光易邁,歲聿載新,禮擧親祼,聖孝克伸,撫時孺慕,倘復如何?區區下情,竊不勝攀號而莫逮,仍伏念臣之不肖無狀,厚沐兩朝之恩造,際天無極,華貫顯秩,視同倘來,集木之懼,濫竽之戒,今方自訟之不暇,而諫長新除,又下於此際,臣誠惝怳四顧,不知所以爲計也。官以諫名,孰非爲重,而至於長席,則責任自別,將以表準於言地,董率於諸僚,固非人人可以冒授,而況此一初淸明之會,懲討方行之際,苟非言議足以鎭服,風規可以模範者,莫可比擬,而若臣愚昧,從他譏笑,貪榮冒據,則臣固不足恤,獨不有累於淸朝之遴選乎?揆分揣量,實無可進之望,而署經有命,將値夜深,怵分畏義,雖不得不冒昧一出,而仍因蹲據,則其於四方之竊議何哉?玆敢披露心肺,疾聲仰籲。伏乞聖明,念官名之不輕,諒私分之踰濫,亟賜鐫免,以幸公私焉。臣受恩如天,圖報無階,平生願忠之懷,不敢以乞免之章,有所自阻,玆敢附陳焉。恭惟我殿下,以堯舜上聖之姿,膺祖宗艱大之投,沖年光御,永篤邦祜,政是正位凝命,罔不在初之時也。上以太母臨裘冕之儀,下而廟堂任匪躬之責,固不待於螢爝之仰補,顧以憂治危明之忱,不能無芹曝之獻,而其目有八。一曰,勉聖學以立根基,先儒每以人君之學與不學,係他日之治與不治,爲勸勉之語,此猶屬於春宮養德之際,而今我殿下,膺君師之責,臨億兆之衆,所以躬行心得於隻字片言之間者,卽將效著於發政施仁之際也。殿下今日之學,其可晷刻放過也哉?然而帝王之學,與匹庶不同,朱夫子嘗論宋太宗之每日看太平廣記以爲,不過作字寫詩,君臣之間,以此度日。楊龜山亦云,分章析句,牽動文義,非帝王之學。大抵人君之學,在於去人慾存天理,識其大體,而常使此心不失其正,則二帝三王之道與治,可以得來於這裏,而所謂人欲者,不必爲聲色貨利之娛,宮室遊觀之侈也。但以人主一心,攻之者衆,惺惺虛靈之體,一爲移動於左右近習之間,公私利害之際,蹌蹌之界,便歸於黑窣窣地,則發政害事,將無所不至,臣不敢以性理精微之分,道德仁義之說,重疊仰陳,而朱子曰,自古無放心底聖賢。又曰,聖人千言萬語,只要人不失本心。伏想我殿下,睿聖天縱之性,把定路頭,堅持此心,但不爲物慾交攻者所奪,則聖學之工,何以過此,聖學旣明,則立大本定鞏基,而治道治體,不特鴻毛之順風也。臣尙記昨冬聖候在靜攝之中,而猶且眷眷不已於問學之工,至令登筵之史官,命讀尙書,臣於其時,忝在院中,伏不勝欽頌贊歎,有以仰聖心之一念慥慥,造次必於,而推是以往,愼終如是,則周王之日昃不遑,殷宗之終始典學,未必專美於古,伏願益懋聖志焉。二曰,保聖躬以係群心,目今爲東國百千萬事,不出於保嗇玉體,而上焉宗社之所托重,下而兆庶之所仰戴,只在於沖養康和,如天之健,如日之恒,而嚴廬哀疚,不勝臣民之憂念,伏念聖人之達孝,惟當繼志述事,以係神人之所依,而裸奠之禮,哭泣之哀,亦爲細節,則爲殿下自護自重之道,寧不致愼於此際乎?伏未知九重燕濩之中,所以怡養保重之方,必有所以仰副慈念,俯答群情之道,而臣嘗聞程子論古人養性之方。有曰,威儀養其四體,義理養其心性。大抵保養之道,固有許多事爲,而養心爲先,夫所謂飮食起居之節,風寒燥濕之忌,皆是自外而養之者,非養之至道也。苟於萬機酬接之暇,嚮晦燕息之頃,澄煩息慮,默觀此心之全體,則古所云淸心寡慾之工,怡養沖和之方,殿下亦必有自得於聖心者,何待臣加勉也。三曰,振紀綱,以勵風俗,朱夫子庚子封事曰,網無綱,不能自張,絲無紀,不能自理,故一國有一國之紀綱,一家有一家之紀綱,噫,今日之紀綱,其亦末如之何矣。一家而無紀綱,尙不能保其家,況以千乘之國,八域之大,去其紀綱而能保其國者,臣未之信也。顧今上自朝廷,下迄遐鄕,紀綱之凌夷,風俗之渝敗,殆至於莫可收拾之境,賤以凌貴,下以慢上,管下之詬詈上官,吏隷之罵辱官長,殆無虛歲,匹庶被僭制之服,而見者不之駭焉。奴隷假士族之稱,而聞者不之驚焉。汾汾泯泯,罔有止泊,從以百隷怠慢,專不事事,廟堂關飭,一下諸路,而營邑之睨視躡置,了無動念,下稍究竟,皆爲紙上之空言,各司規例,徒仰吏口,而堂郞之囁喋唯諾,專不致察,畢竟盜弄,皆爲尾閭之滲泄,內而朝廷不尊,武將之納符徑行,賓對之連次縣病者,皆是創有之駭擧,外而考績不嚴,方伯之曲循顔情,銓曹之從以內移者,至有廟堂之論勘,此固已著之事,而其餘貪饕之風肆行,踰濫之習莫遏,全無忌憚,從他跳踉,一自庚申秋冬以來,千百事爲,一朝解紐,識者之寒心,厥惟久矣。而朝廷之上,呴呴促促,顔面相承,一未有糾劾論斷,可以風勵振作者,一任其牽架補漏,則將作何許貌樣,臣每念至此,追想先朝摠攬之盛德,俯念今日頹敗之紀綱,自不禁中夜而痛哭也。伏願明諭廟堂之臣,凡所以提綱絜維,振勵頹綱之政,靡不庸極,苟有犯科,無少饒貸,勿以顔私而蔽之,勿以數遞而恕之,一遵公法,以昭淸明之治,亦爲嚴飭有司之官,凡係踰越禁制,傷害風紀之類,隨處禁戢,以靖民志焉。近之議者,皆云禁條之大行者,爲其繹騷之可慮也,貽弊之必至也。或有擺棄俗臼,稍行禁斷者,每多群嘲而衆譏,臣未知一時繹騷之弊,較之於紀綱凌夷,風頹俗渝之患,其爲大小輕重,爲何如哉?向來邪逆之變,肆然窟據於都城之內者,亦關於紀綱風俗之一端,而其後五家統戶之法,出自特敎,頒行已久,而亦未有恪謹奉行,如法責效者,此足爲反三隅之端。伏願深留聖意,斷以行之焉。四曰,躬節儉以紓民國。從古聖帝明王,未有不節儉而能致其治者。堯之茅茨,禹之菲食,殷湯之不殖,文王之卑服,皆可歷數,而又皆躬蹈節儉之實德,未嘗博取其虛名。故先儒云,瀚濯可服,而不必示群臣,雉頭可焚,而不必在前殿,必也以實心行實政。如漢文之惜露臺,宋仁之却燒羊而後,可致民生之息肩,國儲之殷富也。顧今國計之哀痛,雖使劉晏判度支,陳恕爲鹽鐵,恐無以善其後也。地部之經用,專事借貸,惠廳之舊儲,已至傾囷,西而箕營,素稱積財,而今爲持鉢之計,南而嶺營,亦爲貯貨之所,而今且倒廩而出矣。至於各司之皆有封置者,竝皆無一箇餘存,均廳貿米,半歸奸臣之私橐,郡邑還耗,反作經用之正供,似此遑急之狀,殆亦國朝以來始有之事。甚至於奴婢革罷,是何等特恩大惠,而本宮祭需之給代,亦不能從便補用,壯營惠廳,相顧沒策,終至於有司之獲罪,則以此形勢,何事之可做也?爲今日之計,非有大更張,則難以救藥,而宋臣蘇轍曰,豐財者,非救財而益之也,祛事之所以害財者。夫害財之端,皆由一冗字壞之,自古善爲國者,必曰,去冗費而去冗食,汰冗兵而除冗官也。苟殿下惕然遠監於此箇關頭上,自宮省之費用,下至各營各司,如有冗官冗兵冗費冗食之可以淘汰者,亟令廟堂爛商擧行,而殿下亦宜以實心行實事,俯念民生之倒懸,上追列聖之勤儉,以爲節用愛民,光啓丕基之本焉。五曰,開言路以廣聖聰。夫國之有言路,猶人之有血脈者,是乃諫臣拂士之今古同情也。爲人君而馭群下者,孰不知從諫則明,拒諫則昏,而果若先儒所云,違咈近乎不恭,從順近於愛敬,故滔滔一轍,每多循襲者也。今殿下臨御已至三載,而未曾有以言而獲罪者,亦未有衮闕之可指者,諫書之不及乘輿,固其勢也。臣之所大恐者,官箴之閴然無聞,今幾歲也。臣昔侍先朝,伏聞聖敎,每以官師相規之,今已廢盡,多發中朝之歎焉。以今所見較之,其時果何如也?臣未知上自廟堂,下至諸司諸路,果無絲毫疵病之可以指陳耶。若猶未也,爲殿下耳目之任者,能免於背公負國之罪乎?試以臣聾瞽之所聞言之,秋曹·京兆,係都民之休戚,故惟我先大王,爲是之憂,開坐之申飭,殆無虛月,而今也則漫然抛棄,惟意行止,或連日不坐者多焉,或乍赴卽歸者有之,訟獄之滯積,聽斷之不明者,喧藉不已。似此之類,想不止此,而一未有繩愆規謬,交勉共濟之風焉。公車之有時堆積者,若非聲討之隨衆齊發者,則或是陳勉之老生常談,而風規名節,漸覺掃地,神中彈文,每多顧聸,臺啓停連,或出奉承。如是而言路何以恢張,聖聰何以開廣乎?亦願申諭廷臣,盡革舊習,而殿下亦時賜優容,導之使言,俾爲一初淸明之治焉。六曰,恤民隱以固邦本。先儒云,輔世長民,非至仁不足也。我殿下之至仁聖德,臣固已仰覩於罷奴婢一事矣。夫奴婢之爲斯民切骨之冤者,列聖之已所俯燭,而其奈事勢之至難,尙且未遑矣,乃殿下斷然行之於沖年御極之初。臣於其時,待罪下邑,會民焚案之時,歡聲殷地,擧皆攢手加額曰,吾君之聖德,行此至難行之惠政,吾輩民瘼,其將次第而悉祛云。殿下將何以副斯民顒望之情耶?顧今民情之最切急者,莫如軍田糴三政及三南民庫之弊,而臣憚於累牘,雖未敢毛擧畢陳,而軍政之日耗,隣族之俱困者,實非軍額之添增也。丁男之減縮也,專由於民習之日驕,恥爲賤役。昔之民戶,盡化班名,或幻弄戶籍,或贗作族譜,甚至於離鄕遠徙,冒稱士族,圖囑京司,覓來完文,而爲守宰者,憚於招謗,一任倒弄,故所謂逃卒也,疊役也,偏歸於下戶疲氓,而流離顚連,無所控訴。今若嚴立科條,俾不得弄奸於籍法,亦不敢見漏於統戶,以防其轉徙之路,京外之私刊族譜者,各司之成給完文者,一切防禁,另飭守宰,亦勿撓奪,任謗塡充,則其弊不難祛也。糴政之中間消沒,田制之逐年變幻,誠非法制之所可防遏,聽明之可以周及,而都是任法不如任人,則此專在於方伯守宰之仰遵法度,隨處省察,亦在於廟堂之時加察飭,不至濫觴,而至於三南民庫之弊,此不過一番變通之事,而向以湖南民庫事,仰貽先朝憫恤之憂者,亦屢矣,終未有一人之身任其責,以弭聖念者,臣至今思之,不勝太息。夫所謂民庫之到處蕩殘者,亦非別般有事也。只因上供進獻之際,各營上納之時,人情雜費之歲增月加,而爲按臣者,不知裁損於下屬誅求之弊,但欲特地求財,以補其不敷者,不亦難乎?亦宜嚴飭各道,一竝釐革,宜矣。七曰,愼爵賞以收賢才。古人云,非才之爲難,用才之爲難,宋臣歐陽脩曰,作器者有良匠而無良材。夫賢才之收攬,實係於陶鑄作人之效,而爵賞者,所以蒐羅英才,而人主之大柄也。一有偏倚,邦國不能榮懷,可不懼哉?我國之專尙門閥,未免規模之狹隘,遐陬之人,罕登朝籍,中庶之名,又作層節,人才之眇然,未嘗不坐此,而試以一二年來政目注擬之間言之,何嘗有遐鄕疎逖之人,登顯秩試膴仕乎?排比互對,已成積痼之病,爭多慊少,便同按例之事,政注一出,必疑勢利之緊歇,守宰有窠,而先計官況之豐薄,未知朝廷名器,可以若是了勘乎?乃至於先事後食之戒,便屬膜外,而內重外輕之別,亦無可論。名官之稍有可觀者,必也畀之腴邑,而見者爲之榮耀,當者不以自歉,士夫風節,可謂掃地矣。賞爵之紊亂,賢愚之混淆,誠非細故,亦願另飭銓曹。凡於注擬之際,不以疎遠而忽之,勿以側陋而賤之,俾得以立賢無方,野無遺逸焉。八曰,法祖宗以繼志事。書云,監于先王成憲。惟我先大王,二紀光御,運際一治,德配天地,明竝日月,固非臣模劃其萬一,而三朝視膳,卄載養德,承歡殿宮,躬曾閔之行者,先大王之達孝也。接洙泗之統,泝閩洛之源,闢邪說而衛正道,鄕禮作而牖民俗,百選雅誦,探賾道體,動遵紫陽,表章群書,至於金聲玉振,集厥大成者,先大王之儒化也。潛消禍萌,再奠神器,赫日出而群陰屛,獜經揭而亂賊懼者,先大王之聖智也。謹秒忽於義理之分,斥陰邪於公邪之別,儀成禮定,縷柝毫分,乃至導揚末命,昭揭日星者,先王之精義也。上辛躬祼,齋宵離次,一風一雨,摠關宵旰,匹夫匹婦,各得其所,設慈幼之典,著恤刑之則,恩化及於掩骼,藥餌遍於病民,災歲而發內帑,水火而增恤典者,先王之敬天勤民也。奎閣創制,泮宮課試,絜千聖而著書,聞一藝而率錄,經生制科,遍及遐陬者,先正之作人右文也。殿無施彩,室不重茵者,先王之儉約也。六對無間,大夫夜退者,先王之勤勞也。惟我先大王,一政一令一動一言,孰非我殿下羹墻之慕,鑑法之資,而先儒云,法祖之政也易,法祖之心也難,此所以堯·舜相傳之際,必以人心道心之分,爲精一之訓也。苟殿下於明發永慕之中,洋洋如在之際,深惟乎心法傳受之要,精一執中之妙,則我先王盛德至善,仁政仁聞,其將次第循蹈,動中規矩,豈不休哉,豈不盛哉?臣以至微螻蟻之賤,蒙被先朝陶鑄之化,於戲不忘之思,歷歷如前日,所以爲殿下誦之者,亦不必遠引堯·舜,或冀芻蕘之言,仰備聖人之裁擇。伏願深留聖意焉,臣無任云云。省疏具悉。所陳當體念,爾其勿辭察職。
獻納姜世綸疏曰,伏以,惟天惟祖宗,陰隲默祐,聖候康復,縟儀誕擧,帀域含生,歡慶惟均。仍伏念,臣嶺外一愚蒙耳,業忝箕裘,技拙尋摘,而猥蒙我先大王陶鑄之恩,多年講製之列,作成如嚴師,迷塗冥擿之行,指導若慈父,恩山德海,涓埃未酬,而仙遊遽邈,星霜屢遒,薄海冤號,孰不同情,而如臣化育中一物,莫遂蓐蟻之誠,徒抱攀髯之慟,頑忍苟活,如窮無歸。向因翌瘳奏慶,庭賀有期,粗效竭蹶之趨,以隨跛躄之聾,而觚稜入望,悲喜交極,迺者薇院除旨,忽下於旅邸病伏之中,手擎華誥,感涕先零,臣是何人?値今新服之初,獲此收簪之恩也。署經有命,召牌再降,怵畏義分,雖不得不章皇出肅,而方當一初勵精,庶政修明。凡百有位,莫不奔走率職,而最是臺閣耳目之任,關係尤重,若臣疲軟,自知甚明,況於十數年來,積忤凶邪,分甘散閒,今豈有言議風采,可堪於淸朝諫諍之列乎?一日詣臺,爲伸懲討,而因仍蹲冒,義所不敢。伏乞鐫臣職名,以安私分焉。臣雖不以見職自居,而追先欲報之誠磨滅不得,敢陳愚淺之說,以備芻蕘之擇。嗚呼,我先大王臨御二十五年之間,盛德大業,史不勝書,發政施仁,民蒙至治,範圍如天地覆,光華如日月照臨,挽斯世於三代之上者,究其本,則皆從聖學中推出來耳。蓋精一執中,堯·舜·禹相傳之訣也。遜志時敏,傅說之告其君也。緝熙敬止,文王之德之純也。以至憲章乎孔·孟,繼開乎程·張,畢竟集成乎考亭者,卽以是心傳是學,而我先王躬行心得者,亦惟曰,是學而已。伏想殿下,於沖年遇物之誨,已承大聖單傳之符,而大抵爲學者,必先治心,然心不能自治,必讀書以窮理,居敬以立本,使方寸之地,常自澹然虛明,外物之誘,不敢來干,然後處物措事,方可粹然一出於正。此固千聖心學之大經大法,而今日殿下所當加勉處也。臣伏聞殿下,日御經筵,聖學將就,臣不勝欽仰攢頌,而竊伏念,一日之間,臨筵之時少,燕閒之時多,未敢知燕閒之時,操是心懋是學,一如臨筵之時乎?先王之付畀至重,八方之蘄向方切,顧所以善繼先志,俯係民望者,惟在於以先王之心爲心,以先王之學爲學。伏願殿下懋哉。嗚呼,朝廷者,四方之表也,朝廷正然後,四方從以正焉。譬若領絜而裘擧,綱擧而目張。臣竊伏記先大王在宥之日,權綱在上,照察無遺,霜雪雨露,均歸造化,絲粟毛髮,俱入摠攬,月六之對,中昃不遑,日三之接,夜分忘疲,是以大小臣僚之奉以對揚者,莫不殫心竭誠,無敢玩愒,所以百度惟貞,庶務畢張,治成制定,實基於此。方今慈天光覆,聖明臨照,義理大定,追揚憑几之音,邪穢廓掃,益闡回瀾之功,太平萬世,自今伊始,淸明之象,擧皆拭目,而臣愚死罪,竊以爲,今殿下沖齡宅恤,恭默思道,國勢凜如綴旒,艱虞若涉大津,紀綱則雖若振刷,而其可曰,能無恬嬉之習乎?風俗則雖若矯正,而其可曰,能無流失之慮乎?臣工則能有憂國忘家者乎?章甫則能有談道講禮者乎?無是數者,而謂之已治已安,則臣未敢信也。爲今之計,惟有君臣上下,戮力同心,淬礪整頓,一遵先王成憲,以迓續休命,爲第一急先務也。伏願殿下懋哉。嗚呼,民惟邦本,本固邦寧,肆惟我先大王,蚤夜孜孜,一念元元,廈氈之深,而如見蔀屋,錦玉之安,而關心風雨,荒歲賙賑,內帑爲空,方春綸綍,農書遍頒,此所以深山窮谷,莫不有於戲不忘之思者也。臣未敢知,今日廊廟之所講確,藩邑之所撫摩,果皆如先朝之時乎?雖幸數歲以來,年穀稍稔,庶幾有樂生含飽之象,而公私貸泉之竭,內外庫藏之枵,莫今時若也。國無三年之蓄,猶云國不得爲國,況無一二年積貯之實乎?民生休戚,係於守令,而廉白之人,固難多得,循良之治,絶然無聞,民雖欲不困,得乎?不幸有水旱凶荒之災,國何以興發?民何以資活乎?言念及此,良可哀痛。稼穡艱難,殿下容或有未盡知者,閭閻疾苦,殿下容或有未盡聞者,政宜周諮於訏謨之地,董飭於芻牧之任,惓惓乎利用厚生之方,恤恤乎損上益下之政,一以先王之諴小民者爲法,則祈永之本,不外是矣。伏願殿下懋哉。嗚呼,邪逆之變,尙忍言哉?中國而變於裔夷,人類而化爲禽犢,思之膽掉,言之口汚,何幸聖斷赫然,群凶騈首,人心屬懲創之會,世敎有休明之期,而萬有一遺種餘孽,未盡鋤祛,則此所謂一小人敗之有餘者矣。豈不凜然而寒心哉?嶺南一域,卽我東鄒·魯之鄕也。儒賢輩出,俗尙淳質,其日用而茶飰者,不越乎經史子傳之文,濂·洛·關·閩之學。故十餘年來邪術之漸染,殆遍畿湖而嶠以南七十餘州,獨稱乾淨之地,此可見先賢遺澤入人之深也。惟我先大王,起曠感之思,而嘉尙之念,特命致侑於先正臣文元公李彦迪,文純公李滉之祠,至於設科而獎詡之,嶺之人士,奉玆恩言,至于今莊誦感泣,而向來尹羽烈之疏,何爲而發也?忽以嶺南一道,歸之邪窟,旣無執贓,又沒指的,而理外勒說,至誣全鄕,言之偏詖,乃至是耶?大僚論奏,可見公議,臣不欲費辭多辨也。苟使嶺中之人,一或有疑似髣髴之跡,則先自嶺人而斷腕之不暇,何敢顧惜掩護,以取自侮人侮之譏哉?前縣監李仁行,本以名家之裔,厚沐先朝之恩,則飭躬操行,固當有倍他人,而方其旅宦京洛也,托跡家煥,視作依歸,到處贊揚,虛張聲勢,年前嶺儒,書斥家賊,則敢主反噬之論。昨春湖獄,身爲査官,則多有可駭之端,若論其罪,焉逭黨邪之律?前掌令李鎭宅,顧其人地,雖不足泚筆論列,而向年啓語,至以有防謂之誠忠。卽此一事,已難免於謟附權奸之罪,而況其意不專在有防,只出於爲家煥報仇之計,而果然獨政酬勞,露出本色,此豈可歸之卑微,置而不問乎?此等詿誤之類,一例以嶺人視之,則隴西之羞,無以加此,而蘭棘幾至混淆,涇渭將何辨別乎?臣非謂此輩之躬犯邪術,唯其勢利所在,矇然趨附,爲世指目,良可哀憐。至於前掌令李儒修,卽一天生宵小也。粵自出身之初,東西附麗,朝暮改幻,存心處事,無非傷人而害物,趨時附勢,不羞吮癕而呧痔,密附若鏞,轉托權凶,脅肩謟笑,惟事順志,嚬呻呼吸,隨處相關,此已爲淸議之所唾罵,而綢繆賊鍾之跡,書札昭在,贐遺凶銓之事,傳說喧騰,其爛熳於陰邪圈中,可執左契。及夫巨魁之聲討方嚴,一世之公案大定,而敢懷回戀之意,猶肆跳踉之習,不根之說,白地做出,無賴之徒,暗室和應,或嗾作悖擧,隱若有恃,或形諸文字,顯然訟冤,人心之陷溺,世道之憂虞,誠非細故。臣謂前縣監李仁行,前掌令李鎭宅,李儒修,竝施屛裔之典,以嚴黨與之誅,斷不可已也,臣無任云云。省疏具悉。所陳當體念。尾論三件事,當詢大臣,爾其勿辭察職。
壬戌正月二十一日辰時,上御熙政堂。勸講入侍時,參贊官金近淳,假注書柳季麟,記注官金喆修,別兼春秋金邁淳,領事李秉模,檢校待敎徐有榘,侍讀官朴命燮,以次進伏訖。秉模曰,聖體,若何?上曰,一樣矣。寢睡·水刺之節,何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。秉模曰,嘉順宮以感候未寧,今則,何如?上曰,姑未夬復,差勝於昨日矣。上命內侍,分授大臣·閣臣·玉堂。秉模以下,以次跪受開卷。上讀前受音一遍訖,繼讀新受音自酒誥篇題商受酗酒,止小子惟一。秉模解釋文義以奏。上仍讀十遍訖。秉模曰,作酒者人也,而曰,天降命,生禍者酒也,而曰,天降威,人事之所爲,而必援天而言之者,以見天命之無所不在,而使人發其敬畏之心也。上曰,祀事何以用酒乎?秉模曰,臣未能詳知其奧義,而神道尙臭,酒之臭味馨香,有交感神明之理,故祭祀之用酒,恐以此也。先王之制酒,爲其用於祭祀,而桀·紂則沈酗於酒,以致喪邦。蓋酒之爲物,能移人性情,雖平日謹厚之人,飮酒過度,則言語動作,皆失其本性。桀·紂以人君嗜酒亡國,而晉時竹林之徒,崇飮成風,終至於敗俗而招亂,所謂南朝稱八達,千載穢靑史者,此也。以此觀之,崇飮者,無論上下,皆所當戒者也。我朝先輩,亦多有嗜飮者,或有相傳爲風流美事者,而要之不可以爲法。故先朝二十五年,則絶無崇飮之風,此則專由於自上導率而然也。此云惟土物愛,此言甚好。蓋民生百弊,皆由於不愛土物而慕遠物,耕而食,織而衣,不知有外事,則亂何由生乎?三代之民,分井受田,死徙無出鄕,此則尙矣。漢家治道,專尙黃老,能致少康。蓋民生不見外物,卽黃老之術也。漢用其術,使民專致力於南畝,崇節儉抑末利,民心不蕩,故漢時風俗淳厚,雖季世亂作,而皆由於腹心內潰,民心則晏然不動。故屢亂而屢致中興,此皆民生不見外物之效也。且以我國言之,咸鏡一道,錢貨不入,民之所資,只是土地所産,故咸鏡道人心,比諸七道,最爲淳厚。近來則深北雖至今不通錢貨,而外此諸處,則商賈多往來,故民俗大變,比之前日,不知落下幾層。且峽中則罕接外物,故比野地人心稍勝。沿海及路傍邑,則行旅絡繹,船舶輻湊,故民多捨本業而慕外物,人心之渝薄,比他處顯然尤甚。以此觀之,使民惟知土物之可愛,而不生他歧之念,是爲治之要道也。上曰,閣臣爲之。有榘曰,今日自止內,則別無可陳之文義,而大抵五誥文體,多艱澁難曉,不可强通其難通矣。書傳中艱澁難通者,多是今文,平順易知者,多是古文。今文,伏生所傳也。古文者,孔壁所藏,先儒或以伏生所傳,偏得其艱澁,孔壁所藏,偏得其平順,爲致疑之端,而此則有說。今文多誓誥之體,古文多訓謨之體。誓誥者爲諭衆而作,間雜當時之俚語,故當時則無人不曉,而後世語音漸變,故自後世見之,則多艱澁難曉。訓謨者,當時史官,以文章體,具篇法著述者也。文無古今之異,故所以平順易曉也。伏生所誦,偏得誓誥,而不能遍及於訓謨者,以誓誥播在民間,易於得見,而訓謨則體段謹嚴,藏之金匱石室,非通行民間之書,故伏生之未及得見,容或無怪矣。上曰,玉堂爲之。命燮曰,大臣·閣臣所奏是矣。凡酒之味甘美,能使人喪其性而使其氣也。以我東言之,遐方以酒有殺越之患,酗酒作拏者,種種有之。此非其本然之性使之然也,實由於爲酒所困,不能全其性之本然也。古未嘗無酒,而酒者所以浹和其心而已。古未嘗無禁,而禁者所以禁其暴亂而已。至於漢之榷酒酤者,意在於與民爭利,而非先王禁酒禍之道也。此篇言德將無醉者,欲其以德將之,而不及於亂也。復言聰聽祖考之彝訓者,無論國家私家,祖考之於子孫,所以訓之者,無異於聖人之訓也。若使其子孫,聰聽其訓辭,不敢失墜,則爲惡之心,自不敢萌矣。上命掩卷。秉模曰,纂修之役,諸堂一體擧行,而凡例等節,文任主管,內局重任之頻數請遞,雖甚未安,日前文衡旣蒙恩遞,則不可異同。藥房提調李秉鼎,今姑許遞,仍令該曹口傳差出,何如?上曰,依爲之。出擧條上命退。諸臣以次退出。
上在昌德宮。停常參·經筵。
金近淳,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金近淳啓曰,行大司憲李直輔,掌令崔雲翰在外,執義朴瑞源,掌令韓永逵傳旨未下,持平李允謙·尹致鼎未署經,監察茶時之意,敢啓。傳曰,知道。
金近淳啓曰,禁衛營將官來言,今日本營軍兵日次私習云矣,敢啓。傳曰,知道。
金近淳啓曰,御營廳將官來言,今日本廳軍兵日次私習云矣,敢啓。傳曰,知道。
金近淳啓曰,左副承旨任希存,同副承旨金箕象,今日不爲仕進,竝卽牌招,何如?傳曰,六承宣之四人懸病,事未前有。啓辭書入承旨,推考,此啓辭,還下。
備忘記,委曲僉使李益淳,別害僉使李漢鼎,梨洞萬戶金德恒下直,各長弓一張,長箭一部,片箭一部,筒兒一箇賜給。
傳于金宗善曰,勸講入侍。
大王大妃殿,傳于金近淳曰,在先朝壯營設施之初,內營別庫及外營各庫,以內帑物力,或有貿取者,或有移屬者,不煩外司之聖意,槪可知矣。今當壯營撤罷之時,各庫不可無歸屬之處,況今各處祭享及諸般需用,自當如例擧行,內營別庫,外營各庫,竝還屬內帑。
金近淳,以備邊司言啓曰,禁衛大將徐有大,今日籌坐,面陳病狀,時月之內,果難行公。姑爲許遞,何如?傳曰,允。
備邊司以朴準源爲禁衛大將。
兵曹,禁衛大將單朴準源。
金近淳啓曰,新除授禁衛大將朴準源,卽爲牌招,傳授命召,何如?傳曰,允。
以大司諫洪羲運,司諫李萬榮,獻納姜世綸,正言洪奭周,執義朴瑞源,掌令韓永逵,牌不進罷職傳旨,傳于金近淳曰,只推。
金近淳,以備邊司言啓曰,壯勇營軍校區處間,大將仍察之意,昨已草記蒙允矣。壯勇大將朴準源,纔已移拜禁衛大將,仍令兼察,何如?傳曰,允。
金近淳,以都摠府言啓曰,副摠管兪漢謨以漢城府右尹,本府坐起,晝仕出去,而逐日赴坐,煩稟未安。入番間除草記往來之意,敢啓。傳曰,知道。
前假注書金致德狀啓,臣於本月十五日申時量,敬奉聖諭,馳往忠淸道懷德縣性潭里,同月十九日申時量,傳諭于右贊成宋煥箕所住處是白乎,則以爲臣癃喘奄奄中,値此歲籥之新,區區戀闕之誠,有倍于常,忽玆不意,史官銜命遠臨,傳宣聖諭,十行綸綍,懇惻勤摯,逈出尋常。臣雖冥頑昏耗,全沒省識,而伏讀未半,自不覺涕泗交頤也。臣憂愛之忱,未嘗斯須弛,今於隆命之下,何敢暇恤涯分之不能堪,而見方床笫危喘,若將垂盡,萬無强策承膺之望,罪戾益重,只增惶隕,謹當以一疏,仰陳瀝血之懇,祗俟嚴譴而已云矣。臣則仍爲復路緣由,竝以馳啓云云。踏啓字。
壬戌正月二十二日辰時,上御熙政堂。勸講入侍時,參贊官金宗善,假注書崔漢翼,記注官金喆修,別兼春秋金邁淳,領事李時秀,檢校直閣金近淳,檢討官李東萬,以次進伏訖。時秀等曰,朝氣尙寒,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿感候,間得復常乎?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮感候,近則快勝乎?上曰,雖未快勝,而比前稍減矣。上開卷讀前受音一遍訖,仍讀新受音,自妹土,止在王家。時秀解釋文義以奏。上讀十遍訖。時秀曰,此篇前旣禁酒如此之嚴,而至此復使之用酒者,可見聖人之敎人多術矣。凡聖人之敎,一絶人情則不行,故所以反開其端,使之有節,而以孝養羞耉饋祀三者,因其良心而利導之,雖或飮酒,其能德將無醉,則必不至沈湎之境矣。此所謂不禁之禁也,而君德之最當十分觀省者,尤有大於此者。凡於祭祀,徒尙一時之豊腆精潔,非直爲交神明之道。惟當平日動作事爲之際,悉稽乎中正之德,無過不及之差,德全於身然後,天地山川宗廟社稷,可以誠格,是所謂明德惟馨也。豈不休哉?近淳曰,上章之禁酒,此章之使之飮酒者,殆若相反,而詩之七月篇,賓之初筵,或美其爲酒介壽,或稱其戒酒悔過其義甚多,政與此篇相似,而大抵酒之爲物,非爲不好,而過度則生弊,中節則德將,惟在節與不節之間矣。以此推之,則凡事皆然,過度則弊自生矣。時秀曰,閣臣之言甚好矣。大抵有德然後可以飮酒,有酒無量不及亂,是乃孔夫子之大德也。以此觀之,則凡人之無德而飮酒者,必難保其不及於亂矣。上曰,玉堂陳之。東萬曰,大臣·閣臣已爲悉陳,臣無容更奏,而禮云一獻百拜,詩稱君子有酒,可知非一切禁酒,而但慮或有及亂之弊。故一獻百拜,自底於德將無醉之境,則實爲君子之燕樂矣。爲民父母者,敎之以斯道,則豈不美哉?上曰,上章旣曰,惟土物愛,則此是務農之意,而下章又曰,遠服賈。旣使之務農,又使之服賈,其義何歟?近淳曰,農爲大本,故先使力穡而聰聽,祖考之彝訓,可以謹酒,而農有餘力,則亦可以牽車遠賈,以爲孝養,而父母喜慶,然後洗腆致酒,亦甚美矣。時秀曰,軍務莫重,而禁將病遞草記,昨已入啓,而姑未有拔落,故敢此仰達矣。上曰,從當允下矣。仍命退。諸臣以次退出。
上在昌德宮。停常參·經筵。
任希存啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于金近淳曰,勸講入侍。
傳于金宗善曰,職務相妨,摠戎使金魯忠享官之任,今姑減下,其代靑城尉沈能建差下,享官番次苟簡,刑曹參判趙觀鎭許遞。
傳于金近淳曰,壯營將撤罷矣。追念昔日,予心當作,如何?不可無示意之擧。軍校吏隷中,如有營內逋負者,一竝蕩減,以內下餠肉,再明日首將官於營中聚會,依饋例分饋。
任希存啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未暑經,監察茶時之意,敢啓。傳曰,知道。
以執義朴瑞源,掌令韓永逵,司諫李萬榮,獻納姜世綸,正言洪奭周牌不進罷職傳旨,傳于任希存曰,只推。
金近淳,以備邊司言啓曰,水原留守韓用龜,申飭之後,又爲違牌,致使外營諸務釐正之事,因此遷就,揆以事體,極爲未安。姑先推考,更卽牌招,以爲參坐之地,何如?傳曰,允。
韓用鐸以漢城府言啓曰,過期未婚之類,分付各部,搜訪報來,故別單書入之意,敢啓。傳曰,知道。
壬戌正月二十三日辰時,上御熙政堂。勸講入侍時,參贊官金近淳,假注書崔漢翼,記注官金致龍,別兼春秋金邁淳,領事沈煥之,直提學南公轍,侍讀官朴命燮,以次進伏訖。煥之等曰,日氣陰寒,聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮感候,近果快勝乎?上曰,雖未快勝,而大體則一樣矣。上開卷,讀前受音一遍訖,仍讀新受音,自王曰封,止越尹人祗辟。煥之解釋文義以奏。上更讀十遍訖。煥之曰,此言湯之畏天命畏小民。聖德至意,見於行,而純一其德,無或有變,以爲處己之道。及夫用人,則秉哲無疑,任賢不惑,以垂大統,而至其後孫,六七賢聖,亦能善繼善述,敬畏輔相,成就君德,故御事之臣,皆盡忠輔翼之不暇,其何敢尙飮乎?此章別無深義,而大抵敬畏二字,爲第一義也。六七賢君之克肖聖祖,政爲後王之鑑法,惟殿下體念焉。上曰,閣臣陳之。公轍曰,惑喪人心者,無過於酒,而以此推之,則非徒酒也。聲色田獵,貨財奇玩之物,亦皆人心之易惑者,大是君德之勉戒,而至如畏之一字,人君處在極高之位,畏天則,可也,他何足可畏,而第處在極高,若無一分敬畏之心,則放逸安肆,無所忌憚,而德何以進乎?故雖以殷哲王之聖德高位,猶且畏輔相畏小民,以爲成就大德,後之人君,大可鑑則,而且國本在於小民,天心見於民心,故失民心則是失天心也,失小民則是失國本也。人主之所可畏者,孰有大於此者乎?此章文義,別無深奧,而敬字畏字,蓋爲肯䋜矣。伏望體念焉。上曰,玉堂陳之。命燮曰,此章爲一篇之根本。凡人敬則不縱欲,縱欲則不敬。商之君臣,旣一於敬,不敢自暇自逸,則其何敢崇飮乎?此政天理人欲相爲消長之幾,最是十分深味處,而蓋人君用人之道,譬如醫生之用藥,法司之明律,察其賢愚,各當其器,則亦皆能盡忠輔翼,成就君德,是所謂輔國之金湯,專生之藥石。是故商之哲王,經德秉哲,貽燕厥謨,六七賢聖,亦皆克肖敬畏,以保太平,大抵此二字,千古聖人相傳之心法也。惟殿下懋哉。上曰,洗腆之腆字,何謂也?近淳曰,註曰,腆以致厚,卽厚字之義也。煥之曰,訓局軍兵,素稱輦下親兵,闕內宿衛,尤何等嚴重,而近來將臣,全不致察,各處守衛,率多老殘疲病,固是寒心。況今壯營軍校入直處所,皆當以訓局軍校,依舊例換直。自今爲始,闕內入直軍兵,該營將臣,另加考察,必以壯健者擇定,自廟堂隨時摘奸,如或有如前苟充之弊,則當該將領,各別嚴繩,不飭之將臣,亦爲從重論勘事,預爲嚴飭,何如?上曰,依爲之。出擧條煥之曰,華城留守韓用龜昨年所遭,昭晰備至,而賓對籌坐,一不進參。況今外營諸務釐正之時,不可無主管之人,而猶事逡巡,極爲未安。從重推考,卽爲牌招,嚴飭參坐。入直軍兵替代處所換定之際,本兵之長,不可不同爲商確,而兵曹判書李得臣,承批之後,尙不出仕,事體未安。推考,一體牌招,何如?上曰,依爲之。出擧條近淳曰,日前以宣傳官金應瑞可不不順事,有査實之敎,而今聞持來其族譜於鄕廬,往來之間,日字稍遲,故不得趁卽草記云矣。上命退。諸臣以次退出。
上在昌德宮。停常參·經筵。
任希存啓曰,合辭方張之時,兩司無詣臺之員,事甚未安。除在外·未暑經·陳疏外,呈告人員,竝卽牌招,何如?傳曰,允。
金近淳啓曰,禁衛營將官來言,今日本營軍兵,日次私習云矣,敢啓。傳曰,知道。
金近淳啓曰,御營廳將官來言,今日本廳軍兵,日次私習云矣,敢啓。傳曰,知道。
金近淳啓曰,臣近淳今日入直禁軍,戎器點考,進去下直之意,敢啓。傳曰,知道。
金近淳啓曰,臣依定式,進詣仁政殿月臺,入直禁軍,戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于韓用鐸曰,勸講入侍。
任希存啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未署經,監察茶時之意,敢啓。傳曰,知道。
金近淳啓曰,卽伏見京畿水使崔東岳去秋冬等褒貶啓本,則邊將無一人居下。殊無嚴明殿最之意,推考警責,何如?傳曰,允。
以執義朴瑞源,掌令韓永逵,司諫李萬榮,獻納姜世綸牌不進罷職傳旨,傳于任希存曰,只推。
金宗善,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
金宗善,以禮曹言啓曰,大報壇祭享,每年三月上旬內,擇日擧行事,定式矣。吉日令日官全宗周推擇,則來三月初七日爲吉云,而自上方在諒闇中,依例遣大臣攝行,何如?傳曰,允。
金宗善,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則南壇·先蠶壇·司寒壇·馬祖壇·漢江壇·厲壇壇上及四面紅箭門墻垣階砌,俱爲無頉,而先農壇東邊紅箭門柱根塗灰,竝爲剝落,北邊墻垣土石,間間頹落,雩祀壇南邊紅箭門柱根塗灰,竝爲剝落,祈雨壇南邊紅箭門柱根塗灰,竝爲剝落,卽爲修改事,分付該監,而此後看護等節着實擧行事,各別申飭之意,敢啓。傳曰,知道。
金近淳,以都摠府言啓曰,都摠管趙鎭寬,以備局有司堂上,本司坐起,晝仕出去,而逐日赴坐,煩稟未安。入番間除草記往來之意,敢啓。傳曰,知道。
金近淳,以兵曹言啓曰,今月二十七日,一內禁軍番次矣。該番將有闕之代,依例口傳差出,何如?傳曰,允。
兵曹口傳政事,以林栽洙爲內禁衛將。
李翊模,以吏曹言啓曰,新除授交河郡守朴宗龜呈狀內,矣身與前任郡守尹羲厚,有妻三寸姑母夫應避之嫌,法不當冒赴,依例人啓遞改云。守令之交代相避,載在法典,改差,何如?傳曰,允。
金近淳,以兵曹言啓曰,拆見京畿水使崔東岳褒貶啓本,則注文島僉使李寬彬,以人豈求備,可惜勤勞爲目,則宜置中考,而置諸上考,殊無嚴明殿最之意,該帥臣,推考警責,注文島僉使李寬彬,中考施行,何如?傳曰,允。
金近淳,以兵曹言啓曰,花梁僉使金德基,連二等褒貶居中,其不職可知,依例罷黜,何如?傳曰,允。
金近淳,以兵曹言啓曰,忠翊衛將全膺舜,忠壯衛將金光運,俱以在外,上來無期云。該廳番次苟艱,竝改差,何如?傳曰,允。
壬戌正月二十四日辰時,上御熙政堂。勸講入侍時,參贊官韓用鐸,假注書崔漢翼,記注官金致龍,別兼春秋金邁淳,領事徐龍輔,檢校直閣李始源,檢討官洪受浩,以次進伏訖。龍輔等曰,朝氣尙寒,聖體,若何?上曰,一樣矣。龍輔等曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。龍輔等曰,王大妃殿茶飮,自昨日停止,近則快勝乎?上曰,雖有減勢,而大體則一樣矣。龍輔等曰,惠慶宮咽喉症候,間果,何如?上曰,一樣矣。龍輔等曰,嘉順宮感候,近得快勝乎?上曰,比前稍勝,而尙未復常矣。上曰,明日次對爲之乎?龍輔曰,別無時急稟定事,領相似當以本司坐起指揮,而次對則姑未可預定矣。上開卷,讀前受音一遍訖,仍讀新受音,自我聞,止自速辜。龍輔解釋文義以奏。上更讀十遍訖。龍輔曰,此章別無指的文義,而大體商受酣身失德,自速亡國之辜矣。自古治亂盛衰,罔不在德不德之間,而商受之日聞于上者,惟是穢德也,則天之降喪,固其宜矣。是實爲後王之鑑戒也。上曰,閣臣陳之。始源曰,可畏之謂威,可象之謂儀。威儀者,人之所以制其外也,制其外者,所以養其中也。表裏交濟,無相差失,然後德全於身,而漢成帝臨朝肅穆,則威儀可觀,而及其燕安,則沈湎酒色。以此觀之,則大抵人之表裏如一,蓋難矣。是故幽獨之處,若不別加愼省,則不知之中,自然怠惰,易至於燕逸沈湎,內外交制之道,無過於愼獨二字矣。上曰,玉堂陳之。受浩曰,大臣·閣臣,已爲悉陳,別無指的可奏,而人君享祀最重。若非平日中正之德,孚著於天人,則無足以誠格而登聞,黍稷非馨,明德惟馨云者,實與此章之義同。伏願殿下懋德焉。上命退,諸臣以次退出。
上在昌德宮。停常參·經筵。
午時未時,日暈。
藥房都提調徐龍輔,提調閔台爀,副提調李翊模啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
金近淳,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金近淳啓曰,今日禁衛營·御營廳下番軍賞試才時,弘化門·銅龍門·建陽門·東營·集春營入直軍,應試間除出,標信請出之意,敢啓。傳曰,知道。
任希存啓曰,合辭方張之時,兩司無詣臺之員,事甚未安。除在外,未署經疏批未下外,呈告人員,竝卽牌招,何如?傳曰,允。
金近淳啓曰,備邊司郞廳來言,今日賓廳日次,而無時急稟定事,只來會本司之意,敢啓。傳曰,知道。
傳于金箕象曰,勸講入侍。
任希存啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未署經,監察茶時之〈意〉,敢啓。傳曰,知道。
以執義朴瑞源,掌令韓永逵,司諫李萬榮,獻納姜世綸牌不進罷職傳旨,傳于任希存曰,只推。
金宗善,以實錄廳摠裁官意啓曰,堂上吳載紹未付軍職,令該曹依例付軍職,郞廳金啓河,實病沈重,勢難供仕,今姑減下,獻納姜世綸,差下,何如?傳曰,允。
兵曹口傳政事,護軍單吳載紹。
金宗善,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
金近淳,以都摠府言啓曰,都摠管黃昇源,以知實錄事,實錄廳晝仕出去,而逐日進去,煩稟未安。入番間除草記往來之意,敢啓。傳曰,知道。
金近淳,以備邊司言啓曰,本司有司堂上趙鎭寬,方有擧行之事,兼帶摠管,職務相妨。所帶摠管之任,姑爲許遞,何如?傳曰,允。
韓用鐸,以戶曹言啓曰,濟用監元貢·正布等有裕五種,以白鼎紬五同換作磨鍊事,已爲筵稟蒙允矣。別單書入之意,敢啓。傳曰,知道。
金近淳,以訓鍊都監言啓曰,本局中軍吳載徽,身病甚重,勢難察任,改差,何如?傳曰,允。
壬戌正月二十五日辰時,上御熙政堂。藥房入診,勸講同爲入侍時,都提調徐龍輔,提調閔台爀,副提調李翊模,記事官尹鼎烈,記注官金喆修,別兼春秋金邁淳,參贊官金箕象,假注書崔漢翼,領事李秉模,檢校直閣金近淳,侍讀官朴命燮,以次進伏訖。秉模等曰,朝氣尙寒,聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮感候,次次有勝節乎?上曰,今則快勝矣。龍輔曰,醫官則有勿爲入來之敎,入診何以爲之乎?上曰,置之。上曰,藥房班大臣外,退去,可也。台爀·翊模·鼎烈先爲退出。上開卷曰,此篇所餘章甚少,今日則當盡讀,而明日梓材篇不多,亦欲一番盡讀矣。仍讀前受音一遍訖,讀新受音,自王曰封,止民湎于酒。秉模敷奏文義。上更讀十遍訖。秉模曰,商受之惡,何事不然,而第其喪德亡國,則皆本於酒。酒之禍若此,故凡在庶人,猶且戒謹,而況人君位在崇高,陶鑄一世,其可或一分放忽於此乎?上曰,右相陳之。龍輔曰,監之義大矣哉。無於水監,當於民監,則奚特見其姸醜而已?於古可以見古人之得失,在今可以知今人之賢否,而唐之三鑑,亦猶是矣。雖以今日言之,殿下日御講筵,以經史爲監,則是爲監也,以政令爲監,則是爲監也,以諸臣爲監,則是爲監也。監於諸臣,可以見賢否,監於政令,可以知得失,監於經史,可以見治亂,而屛窒私慾,存養天理,則寶鑑炯澈,姸醜畢露,故雖在至尊之位,如有高德之士,則可得以友之,友非其人,友其德也。伏望體念焉。上曰,閣臣陳之。近淳曰,大臣敷陳無餘,別無仰達,而今日則酒誥一篇,旣已畢講矣。大抵此篇,首言厥誥毖庶邦庶士,中言劼毖殷獻臣,終言典聽朕毖,一篇之中,三致其義。蓋毖者,戒謹之謂也。重言復言,必使戒謹乎酒者,爲一篇之第一義也,而人君日用政令之間,每以此二字體念,則大有着力,而凡讀書之法,每終一大篇,更爲反覆參考,究索微奧,統領大旨,然後可以得力,而諸臣所奏之文義,各各嘉納,事事傍照焉。上曰,玉堂陳之。命燮曰,閣臣所奏毖字之義,非不好矣,而剛制二字,亦爲此篇之肯䋜。凡於政令,務從戒謹,而剛克不足,則終欠乾斷。故洪範九德,必稱剛字,而推之可以克己復禮之道,剛之義豈不大哉?惟玆姝土,染惡尤甚,禁酒爲難,故先使之戒謹,又使之剛制者,可見聖人之敎人有法矣。以此體念,是臣區區之望也。近淳曰,大臣所奏鑑字之義甚好,而仍此又有所推達者,古語所謂君民水舟之譬,是也。蓋君在民上,猶舟浮水上,其危不可言,而風浪汹湧,水勢激盪,則雖有大舟,不能自定,能免傾覆者幾希。君於小民,似無可危,而君德一失,則民心波盪,自底於土崩之勢,雖有智者,莫能可爲矣。上章所云畏迪小民者,政如是也。每於文義,傍照若是,則聖學實有所益矣。惟殿下懋哉懋哉。龍輔曰,俄奏監字之義,又有所推衍而仰陳者。假使有人於此,不正其衣冠而監於水,艴然而怒曰,予雖不正,水焉敢炯照若是?畢竟歸咎於水,其人果何如人也?人君之設置諫官,本爲裨補闕遺,而一有忠言之逆耳,則不惟不能嘉納而用之,而反疎遠而加之以罪,則人孰肯直言極諫,而君德之闕失,將何以補益乎?罪臺諫,實與罪水者無異矣。伏望此等處,別加體念,而嘉納忠言焉。上曰,何以則嘉納直諫,而無厭苦之心乎?秉模曰,俄者右相所奏,甚是切己之言,而大抵君德,從諫最先,若能從諫如流,則雖有一時之過失,譬如日月之暫蝕而復圓,萬民咸仰而咨嗟,不害其本元光華,所謂人孰無過,改之爲貴者,政合此義,而況人主闕失,惟在從諫與否,可不愼旃?漢武之內多慾而外仁義,汲長孺獨能直諫,而武帝終不能嘉納而用之,竟使天下幾亡而復存。若使當時,克從其諫而快去私慾,則豈有窮兵黷武之理乎?是爲人君之明鑑,惟殿下體念焉。龍輔曰,容諫惟在於祛私慾存天理而已。無私慾,則言之是非,事之得失,不難辨別,而每患私慾勝天理,故雖有忠言,厭苦其逆耳,終不能嘉納,可不惜哉?人慾天理之不可竝行,譬如陰陽之相反,陽進則陰退,陰進則陽退矣。人主若能於此用力,屛絶私慾,則自然天理正大光明之時,雖有詖邪之辭,知其所離蔽,而一有直切忠善之言,則沕然相合,怡然納用,不難至於從諫如流之境,豈不美哉?惟殿下體念焉。上命退。諸臣以次退出。
上在昌德宮。停常參·經筵。
任希存啓曰,合辭方張之時,兩司無詣臺之員,事甚未安。除在外,未署經,疏批未下外,呈告人員,竝卽牌招,何如?傳曰,允。
傳于韓用鐸曰,勸講入侍。
金箕象啓曰,景慕宮朔祭獻官預差行護軍金啓洛,日前政已付軍職,而吏曹以時無職名,口傳付軍職之意,來呈草記,至於啓下,奏御文字,何等審愼,而有此不察之擧,事極未安。原草記勿施,當該堂上,推考警責,何如?傳曰,允。
任希存啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未署經,監察茶時之意,敢啓。傳曰,知道。
以執義朴瑞源,掌令韓永逵,司諫李萬榮,獻納姜世綸牌不進罷職傳旨,傳于任希存曰,只推。
傳于韓用鐸曰,召對爲之。
以京畿監司李始源狀啓,陽智縣民家失火,恤典題給事,傳于韓用鐸曰,聞甚驚慘,結構之方嚴飭,期於斯速奠接,燒死人段如有還上,蕩減事,廟堂分付。
金箕象,以禮曹言啓曰,來三月初五日行元陵忌辰祭享,適與寒食節享相値矣。謹依禮典所載,只行忌辰祭,祝文中措辭添入事,分付,何如?傳曰,允。
金箕象,以禮曹言啓曰,臣與戶曹判書臣李書九,進詣皇壇奉審,則饌卓床巾三件,籩十五箇,篳一箇,扃一箇,鑾刀鈴二箇,鼎羃二箇,著尊耳一箇,東海二坐,隅板一坐,火爐足一箇,典祀廳仰遮油芚二件,御齋室草芚二件,中竹四箇,奉室草芚四件,從享位紫芝褥外拱一件,花紋方席一件,紅紬衣七件,皁紬衣十件,白紬裙八件,白紬中單十件,白紬帶十件,白布襪十件,价幘冠五件,進賢冠十件,皮弁冠五件,金銅革帶二件,烏皮履十部,鍾流蘇二層,磬雉尾羽二層磬懸絲一艮衣,鍾磬結紅索一巨里,角搥二柄,干二箇,戚一箇,照燭纓子一箇,甲黃幕一浮三十一幅內四幅,甲黃帳一浮三十四幅內一幅,油遮日四十張付一浮,白布遮日一浮五十幅內五幅,白細木內揮帳二浮各十四幅內二幅,黃綿絲大束乼一艮衣,黃綿絲小束乼三艮衣,黃綿絲三甲所二艮衣,廣別大束乼一艮衣,從享位白布遮日一浮二十幅內一幅,登軒架白布遮日二浮各二十五幅內一幅,中束乼一艮衣,饌幕油遮日三十張付一浮,典祀廳小束乼一艮衣,尊俎所排設竹五箇竝破傷,饌卓床巾三件,紅紬衣三件,皁紬衣十件渝傷,趁卽改備修補之意,分付各該司,何如?傳曰,允。
金近淳,以禁衛營言啓曰,來二月當九番右部中司屬全羅道五哨軍兵逢點實數五百二名,已爲點閱整齊,來二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
金近淳,以禁衛營言啓曰,來四月當十番右部右司屬全羅道五哨軍兵,來三月二十五日京中逢點,依例準二朔立番,而依前定奪,每哨以九十七名磨鍊,其餘一百三十五名,竝資保收布上送之意,本道監兵使處,預爲知委,何如?傳曰,允。
金近淳,以御營廳言啓曰,本廳來二月三月兩朔應立右部後司屬江原道五哨軍兵五百十七名,今已逢點整齊矣。二月初一日,與右司軍兵替代立番後,舊軍放送之意,敢啓。傳曰,知道。
金近淳,以御營廳言啓曰,本廳來四月五月兩朔應立後部前司屬江原道二哨,京畿左道三哨,合五哨軍兵,三月二十五日,京中逢點,四月初一日,與右部後司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,兩道監司處,措辭知會之意,敢啓。傳曰,知道。
假注書柳聖儀狀啓,臣於本月十六日酉時量,敬奉聖諭,馳往忠淸道懷德縣貞民里,同月二十日酉時量,傳諭于經筵官宋穉圭所住處是白乎,則以爲,臣宿疾方添,㱡㱡欲盡,忽於千萬意外,聖諭特降,近侍臨宣,諭之以出處之節,責之以君臣之義,十行諄複,如父敎子,臣奉讀感泣,繼以惶汗,不知所以仰對也。以臣庸愚,未蒙聖明之鑑燭,荐被無前之異數,其在分義,固當冒昧趨膺,涯分無似,有不暇言,而顧臣積症陡劇,痔漏大添,委身床席,日夕呼死,强策道路,其勢末由,只自隕越靡措,恭俟違命之誅而已云矣。臣則仍爲復路緣由,竝以馳啓云云。踏啓字。
大司諫洪羲運疏曰,伏以臣,於日昨,伏見慈聖殿下下敎,有壯營別庫,外營各庫移屬內帑之命,竊有所區區憂慮者。蓋內帑之名,非古也,有唐之大盈,皇明之皇庄,貽害於當時,取譏於千古,決非治世之所可效尤也。故我朝名碩,莫不以罷內司,爲規諫之第一義,考之國乘,皆可按也。事勢所拘,因循到今,雖未得遽議革罷,而惟我先大王,深惟乎王者無私藏之義,從前賑濟之資,每傾內司之儲。及夫壯營之制置也,不煩經費,多出內帑,盛德至意,足以仰想於千載之下矣。今當革罷壯營之日,固當明白出付於有司,以示天下財賦皆歸左藏之意,決不宜旣出還入,以示人不廣也。聖敎中各處祭享諸般需用之敎,臣豈不知費用之各有歸屬,聖意之非出惜財,而第伏念,我殿下君臨億兆,富有八方,經用之需,卽有司存焉。何必以內外爲分別,而彼此爲與奪也?善乎司馬光之言曰,天地所生財賦,只有此數,不在民則在官,譬如雨澤,夏澇則秋旱。若夫地部與內司之儲,出於民則一也,今以爲民國經用之地,旣罷壯營,而旋又還屬於內帑之私儲,則將何以慰萬姓翹企之情,解四方疑惑之心哉?伏乞仰稟慈旨,還寢成命,竝將各庫出付地部,以爲經遠之謨焉。今番壯營之革罷,寔出於遵先王之微意,闡先王之志事,成命一下,群情翕然,上自朝廷卿士,下至輿儓軍民,無不稱便,莫有異議。從此國用可紓,民力庶完,誠非細幸,而第伏念,我先王幾年經度,積費聖念,精義未展,眞遊遽促,包括廣大之制作,竟未有一番試用。當今日存罷之際,孰不飮泣哽咽,揮涕奉行,而苟於措劃區處之間,或有不盡方便,少有違於先王之本意,則其爲辜負,夫孰大焉?顧其創設已久,制度浸廣,一朝革罷,必多掣礙之端,仰食者甚衆,或有失哺之患。財穀之去來,宜爲滲泄之慮,而至若我國軍制,本自疎虞,京營之宿重兵,雖若爲强榦之圖,而三營軍卒,若非市井白徒,則又是鄕軍之不辨旗鼓。其中稍解擊刺者,只是訓局軍之選入武藝者,而一番出身,便作閑民。故先大王爲是之憂,初年之設置壯勇衛者,亦出於陰雨綢繆,安不忘危之聖意,則爲今日區處之方,亦宜深體遺意,靡不庸極,以爲裕民國經遠略之兩盡其宜。伏願申飭廟堂,十分加意於措處之方,俾無一毫未盡之歎焉。臣於日前諸武將詢問之擧條,有不勝憂慨者。武將之例兼備堂,將以與聞於軍國之事,而至於軍營存罷之議,尤是將臣職分內事也。所當各具意見,備陳便否,而或稱國家大事,或稱無容更議,一例以漫漶爲計者,不亦異哉?在昔先朝,以守摠營分合之議,統禦使移置之事,每爲別加詢問於諸將臣,亦多採用其說,足可見耕織當問奴婢,文武各有所管之盛意也。今之爲武將者,若以軍務爲己任,有所講究於平日,則雖於副急應卒之際,豈無一言措辭,仰陳便宜,而隨衆唯諾,若是泛應乎?由前則有不職之失,由後則有欠誠之罪,臣謂伊日登對之諸將臣,竝施譴責之典,宜矣。仍伏念,臣之情理,固已屢瀆於前後請急之章,而臣父病由篤老,恒在床席,近因換節之際,久感之餘,添得宿祟,症情非細,縱不敢一一煩猥,而臣之私情,實無離捨供職之望。玆敢仰首嗚呼,略暴煎迫之私。伏願天地父母,俯垂諒察,亟遞臣職,以便救護,仍治臣瀆撓之罪,以肅朝綱焉,臣無任云云。省疏具悉。所陳當仰稟慈殿矣。宿衛事,武將事,爾言誠是,勿辭救護。
副修撰洪受浩疏曰,伏以,光陰迅邁,歲籥倏改,仰惟聖慕靡洎,益復如新,而邦休川至,玉候康復,臣民慶忭,曷有其極?仍伏念,臣猥以空疎之姿,忝叨論思之列,揆分度才,僥濫極矣。顧今新化方暢,慈德誕敷,凡百有位,莫不以趨走爲榮,而矧當講筵日開,聖學月將,昵陪黼座之咫尺,承聆玉音之洪亮,在臣固至願大幸也。雖鹵學蔑識,未能補顧問之萬一,若其犬馬之忱,豈不欲日隨賢士大夫後?長依日月之光,而第念古人有言曰,盡節日長,報劉日短,此乃臣今日情事也。噫,臣有偏母,而今年八十有二矣。夙抱勞症,恃肉爲命,而臨年澌綴,益無餘地,滋補之需,少或失時,氣息奄奄,若頃刻垂盡,灌以旨膏,始乃回甦,而臣實不孝無狀,計拙謀生,粥糜難繼,滫瀡奚論?以故一朔之內,本症屢發,發輒危劇,焦遑煎泣,罔知爲計。噫,人之有親病,雖日試千金之劑,爲子之心,猶有所不逮。況臣母病所須,不過肉汁數椀,而貪不能自辦,致使九耋老母,長淹床玆,有子如此,生不如死。曾在先朝,特蒙孝理之澤,俾獲專城之養,臣母之至今保有殘喘,寔我先大王攸賜,母子相對,日夕感祝。言之至此,不覺哭吞聲而涕被面也。見今母年益深,家計益窶,比之數年前遑急,不啻日甚一日,臣若徒懷煩瀆之懼,而不卽呼號於閔覆之天,則將爲臣沒身之至恨。玆不得不疾聲仰籲,干冒崇嚴。伏乞聖慈,俯垂矜諒,特令選部,畀臣一小縣,得以便養,則生隕死結,當如何報?臣無任云云。省疏具悉。疏辭下該曹稟處。
正言洪奭周疏曰,伏以臣之虛叨見職,今已半月有餘,而天牌之臨,亦幾十有餘次矣。苟使臣若情若病,或有一分可强之路,則顧何敢一直違逋,甘自陷於慢命之科哉?臣之自來情勢,旣已悉暴於前疏,今不敢更事煩瀆,而竊伏念,士大夫進退辭受之際,非獨爲一身之處義而已。朝廷之輕重,於是而繫焉,世道之汚隆,由是而判焉。臣雖無似,顧其職則臺閣也。方今聖明在上,治化日新,政宜以砥礪廉隅,振擧頹俗,爲目下之急先務,而臺閣之上,乃有撇棄四維之人,則其爲朝廷世道之累,當如何哉?況臣之所被人言,匪如一時彈駁之比,彼其聲罪之至嚴,遣辭之至深,殆有爲人臣子所不忍聞者。在臣自靖之道,唯當包羞省愆,沒身鏟跡於仕宦之路,無至於重犯公議之嗤罵,以貽淸朝之羞辱而已。又安可諉以時月之稍久,罪名之已解,而乃敢爲揚揚冒進之計哉?臣之情踪,旣萬萬無彈束之望,則疾病有無,固未暇論,而昨年夏秋之交,偶感毒熱,遂成沈疴,半載委頓,屢濱危境,今雖獲尋生路,而眞元大脫,氣息涔涔,寢啖動作,尙不能與平人等,最是兩脚俱病,筋脈攣縮,尋常之頃,運動須人,䠥躄之狀,觀者掩口。假令臣冒沒進身,黽俛供職,其顚仆於班行之內,蹣跚於殿陛之間,勢所必至,臣身固不足恤,其如瞻聆之駭笑何哉?以此以彼,承膺無路,有召輒違,罪戾徒增。玆敢不避猥越,更爲號籲於天地父母之前。伏乞聖慈,察臣情勢之決難冒進,憐臣疾病之便成癃痼,亟命鐫削臣見帶職名,以安賤分,仍治臣瀆擾之罪,以肅朝綱焉。臣於日前乞免之章,附以草草數語陳腐之談,自顧慙悚,而猥荷天聰之開納,至承庸嘉之恩批,鄭重隆摯,夐越常格,惶隕感激,歷日罙切。今臣雖不敢以見職自居,而旣在可言之會,若復有懷不盡,則是負聖恩也。玆於目下之事,適有區區愚見,不敢不附陳,惟聖明垂察焉。臣伏見日前,因大僚筵奏,革罷壯營之命,甚盛擧也。先王之志事,由是而益明,先王之德美,由是而益闡,不獨八域生靈之咸受其賜,而先王制作之本意,可以永有辭於天下萬世,臣實欽頌贊歎之不暇。若夫財用區處之當否,卽其末節餘事耳。第伏觀慈敎下者,有內營別庫,外營各庫,竝還屬內帑之命。夫措置物力,本出帑庫,祭享需用,固有所重,臣豈不仰認慈旨之所在,而竊伏惟,先王所以示意,今日所以追述,亶出於爲民惓惓之盛德,則不盡弛以予民,而屬諸內帑者,臣竊恐其有乖於汰冗裕民之本意也。果使其財力之所出,有關於經用而不可闕者,固當付之度支,議之廟堂,俾盡區劃之宜,又豈可一竝歸之於內帑耶?內帑之名,出自中古,本非王者無私藏之意。朱夫子所謂認爲私貯,典以私人,宰相不得以式貢均節,其出入版曹,不得以簿書句考,其在亡者,誠千古不刊之格論,而我朝名碩,亦多縷縷於罷內需歸戶曹之議,國乘所載,可考而知也。今則設置旣久,雖不敢遽議於罷革,亦豈必以許多財用,全數添屬,而至於籌司不及與其議,地部不得均其用,則臣又竊恐其非所以昭宮府一體之義也。伏願殿下,仰稟慈旨,收還成命,其可以予民者,悉以予民,其可以補經費者,亦令廟堂從長分屬,要以便民足食爲主焉,臣無任云云。省疏具悉。所陳當仰稟慈殿矣。爾其勿辭察職。
壬戌正月二十六日辰時,上御熙政堂。勸講入侍時,參贊官任希存,記事官尹鼎烈,金景煥,別兼春秋金邁淳,領事李時秀,檢校直提學鄭大容,檢討官任厚常,以次進伏訖。時秀曰,近日朝氣尙寒,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上開卷讀前受音一遍,仍讀新受音,自王曰封以厥庶民,止永保民一遍。時秀解釋文義以奏。上更讀五遍訖。時秀曰,上款庶邦享文王勤用明德之效,卽下節庶邦享武王率舊和輯之功也。此篇錯簡甚多,脈絡不續,旨義難辨,而康誥·酒誥·梓材三篇中,康誥·酒誥,自始至終,似若峻法嚴刑之意,梓材則雖言刑法,只以姦究殺人歷人宥戒之使斯民引之以生養安全者,亦可見輕重弛張之別矣。王者用刑,是不得已之事。用刑之中,亦示惻怛底意,然後自可爲化民成俗,而爲治之要,又在於上下情志之相通。上之人先示其情志,下之人亦通其情志,上下相孚,治道可期矣。君臣等分之截嚴,有若天地之顯殊,人君先開誠意,臣子各盡其道,庶政焉皆修,百務焉咸擧,則與天地之氣相通,萬物之各遂其性者,其理相似。至于敬寡之敬字,其義大哉。古人於卑微處,須用敬,較之以愛恤之心,尤有大焉者。此是聖王之日用事爲,雖文字上,亦爲監戒處矣。上曰,閣臣亦陳之。大容曰,大臣所奏極盡,更無仰達者矣。上曰,玉堂亦陳之。厚常曰,大臣已以通上下之情志仰奏,無容更陳,而舜典明四目達四聰,達字之義,深且遠矣。上以虛心開導,下以誠意做去,一己之事,上下萬方,無不明知而洞達,亦情志相通之事,而敬寡二字,斯爲仁政之急先務。故曰,哿矣富人,哀此煢獨。先以弱寡之民,敬之恤之,引養引恬,則國可以大治,民可以奠安矣。又曰,合由以容,尙書一篇中,容之一字,始言於此,君上求治之道,非但容民事之巨細,言之賢否,一以容字推之,則可爲聖工之一端,敬與容二字,須體察焉。時秀曰,寡弱之民,愛恤則雖易,致敬則至難,敬之心常存,則恤之意自在矣。敬字上惟望深省焉。厚常曰,一篇之文理,雖不連絡,亦多錯簡於其中,而默識潛究,則亦有逐句逐字,亦當有玩味處矣。仍命退。諸臣以次退出。
壬戌正月二十六日未時,上御熙政堂。召對入侍時,參贊官韓用鐸,檢校直閣金近淳,侍讀官朴命燮,檢討官任厚常,假注書崔漢翼,記事官金景煥,別兼春秋金邁淳,以次進伏訖。上命讀。命燮讀自十年,止客建成侯家,上曰,下番讀之。厚常讀自九月,止韓王信伏誅。上曰,參贊官讀之。用鐸讀自帝還至洛陽,止拜爲都尉。上曰,閣臣讀之。近淳讀自立子恢,止號曰新語。上曰,注書讀之。漢翼讀自帝有疾,止必出下計。上曰,翰林讀之。邁淳讀自時上有疾,止遂引兵西。上曰,文義陳之。命燮曰,省賦斂,求遺賢,是乃王政之最大也。漢高定天下之初,特先詔擧此二者者,實爲四百年漢祚之基,而第其王伯竝稱之詔意,或未見其王金伯鉄之等殊故也。漢代之終不能三代之治者,亦未必不由於是矣。上曰,下番陳之。厚常曰,漢高之選趙之可將者四人,各封千戶者,雖出於應變鎭慰之計,而未知其果爲得當矣。人君之一嚬一笑,猶且愛之,今以四千戶,先封其無功之將矣。彼若有功,則將以何賞加之乎?其曰,居馬上而得之,安事詩書云者,何其失言之至此甚也?四海一家,政宜偃武修文,行仁政於天下,而反罵陸生之言,可不惜哉?及其使之著書稱善,則未必無文治之意,而時値秦末,絶無弘儒之可言者,徒知有一陸生而已。故終不至三代之治,是可惜也。上曰,參贊官陳之。用鐸曰,蓋戰國以後,王道漸夷,至于秦末,徒尙戰伐,人不知文治之爲何等件事。漢高安事詩書之言,無或大怪,而所謂以儒爲名者,不過叔孫通·陸賈數人,而亦豈能可與爲三代之治乎?大抵漢時,別無可稱之弘儒,惟董仲舒一人而已。高帝之時,則又無足可論,而第其建國之初,特先定賦法求賢人,是則三王之治,無以加矣。四百年基業,實啓於此,而至于文帝,大修文化,躬節儉約,以至惜百金不作露臺,財穀有餘,四海安樂矣。武帝之時,窮兵黷武,聚斂奢侈,無所不極,民窮財竭,天下騷擾,此非古時財多,今時財小也,職由於用度極煩故也。宜爲人主之鑑戒也。上曰,閣臣陳之。近淳曰,大抵漢高求賢之詔,在當時誠爲盛擧,而未知其時膺召者,果幾賢人也。蓋代不乏人,則可致者,奚特東園·甪里之類哉?但當時不能得用矣。後世則專以科目取人,雖有眞箇賢士,末由進身,而如或登聞于上,則每加禮待之甚過,反使賢士,不安於心,而寧欲長往而晦在,是無異於欲入而閉門也。先朝宣召之人,非不多矣,而亦未有快爲膺命者,甚可悶矣。向日領相,旣奏科弊,而大體草野逸士,若非貢擧,則恐難得致矣。上曰,漢高之誅信,可也。夷族無或過乎?命燮曰,信之當初自請齊王之罪,已是可誅,而及其就刑,恨不用蒯徹之計云者,宜乎夷族矣。上曰,彭越則罪輕於信,而竟又夷族者,無乃太薄乎?用鐸曰,君臣之義,猶天地之道,交則泰,離則否矣。上下知遇,孚著無疑,然後庶免不測之禍,而韓·彭兩人,則自是亡楚之蹤,素無際遇之孚信。且當功成無用之時,一有犯罪,則烏得以免乎?雖然彭越之罪,有異於韓信,故綱目特書殺字者,可見其公議矣。上命退。諸臣以次退出。
上在昌德宮。停常參·經筵。
任希存啓曰,合辭方張之時,兩司無詣臺之員,事甚未安,除在外,未署經受由外,未肅拜,呈告人員,竝卽牌招,何如?傳曰,允。
金近淳啓曰,御營廳將官來言,今日本廳軍兵日次私習云矣,敢啓。傳曰,知道。
韓用鐸啓曰,來初一日輪對日次,而景慕宮春享大祭齋戒相値,頉稟之意,敢啓。傳曰,知道。
任希存啓曰,卽伏見慶尙監司金履永殺獄別單,則多有誤書落字。莫重奏御文字,乃有此不察之擧,原別單所當還下送,而係是殺獄文案,故雖不得不捧入,該道臣,推考警責,何如?傳曰,允。
傳于金箕象曰,召對爲之。
任希存啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未署經,監察茶時之意,敢啓。傳曰,知道。
以執義朴瑞源,掌令韓永逵,司諫李萬榮,獻納姜世綸,正言洪奭周牌不進罷職傳旨,傳于任希存曰,只推。
大王大妃殿,以承傳色口傳下敎曰,明日有下敎事,領相與時原任大臣,率惠堂·戶兵判來會。
以領議政沈煥之亡妻歸葬呈辭,傳于韓用鐸曰,給由馬,澆奠床備給。
壬戌正月二十七日辰時,上御熙政堂。召對入侍時,參贊官金箕象,檢校直閣金近淳,侍讀官申溆,檢討官洪受浩,記事官尹鼎烈,記注官金致龍,別兼春秋金邁淳,以次進伏訖。上命開卷讀之。溆讀自十二年,止太牢祀孔子。上命下番讀之。受浩讀自遂還宮,止猶欲易之。上命參贊官讀之。箕象讀自後置酒,止詳載其事云。上命閣臣讀之。近淳讀自下相國何,止將兵擊之。上命注書讀之。賤臣讀自立南武侯織,止亡入匈奴。上命上番讀之。致龍讀自五月,止高廟。上命下番讀之。邁淳讀自孝惠皇帝元年,止西北方訖。上命陳文義。溆曰,大風歌卽漢高祖安不忘危之意也。及其安逸之時,尙有戒懼之心,然後可備不虞之事,而又曰,我不過爲桀·紂主,相國爲賢相,可見其容物之量矣。古語云,一言可以興邦,政謂此也。上曰,下番亦陳之。受浩曰,留侯之起四皓輔太子,出於至誠,其功偉矣。方四皓之隱商山唱紫芝歌也,有不事王侯,高尙其志之意。及夫卑辭厚弊而請之,則幡然出脚,以成輔翼奠安之功。招賢求俊,惟在於誠禮之,如何?殷高宗得傅說於夢寐之中,周文王擧呂尙於漁釣之間。詩曰,孑孑干旄,在浚之郊,易言戔戔玉帛,賁于邱園,苟能務積誠意,招徠不倦,則林下讀書之士,將于于然來,可至於野無遺賢之盛。惟望體念焉。上曰,參贊官亦陳之。箕象曰,四皓出脚,萬民延頸,儲君之位,更不搖動,用賢之效誠大矣。須深省焉。上曰,閣臣亦陳之。近淳曰,欲令百姓聞吾過,亦可謂之虛心納言,而又出於牢籠手段矣,至於太牢祀孔子一事,當此禮義將晦,戰國相爭之時,能知治天下之先務,是以先儒言漢家四百年基業,實肇於此。高祖雖無文學,亦自有氣像之可觀者矣。上曰,太牢祠孔子,是爲天子之氣像乎?近淳曰,卽此一事,張良·陳平之所不及處,而規摹弘遠矣。上曰,樊噲至長安,而高祖若在世,則將遂殺之耶?近淳曰,樊噲未有反形,而高祖之遽令誅之者,聽或者之讒言也。若覺其讒言,則似或不誅矣。上曰,太子之赦樊噲復爵邑,其事,何如?溆曰,高祖旣令誅之,而太子之遽赦,雖似如何?而明知其無罪,則恐無不可矣。仍命退。諸臣以次退出。
上在昌德宮。停常參·經筵。
金近淳,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
金近淳啓曰,禁衛營將官來言,今日本營軍兵日次私習云矣,敢啓。傳曰,知道。
任希存啓曰,合辭方張之時,兩司無詣臺之員,事甚未安,除在外·未署經·受由外,未肅拜呈告人員,竝卽牌招,何如?傳曰,允。
金近淳啓曰,領府事李秉模,領議政沈煥之,左議政李時秀,右議政徐龍輔,行兵曹判書李得臣,宣惠廳堂上金祖淳,戶曹判書李書九,依大王大妃殿下敎來待矣。傳曰,入侍。
韓用鐸啓曰,事變日記自丙申三月至十二月合七卷,輸送于實錄廳之意,敢啓。傳曰,知道。
任希存啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未署經,監察茶時之意,敢啓。傳曰,知道。
金宗善啓曰,卽者副修撰洪受浩,以其親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以執義朴瑞源,掌令韓永逵,司諫李萬榮,獻納姜世綸,正言洪奭周牌不進罷職傳旨,傳于任希存曰,只推。
任希存啓曰,大司諫洪羲運上疏中,武將譴責事,以爾言誠是批下矣。何傳旨捧入乎?敢稟。傳曰,推考傳旨捧入。
以韓興裕囚單子,傳于任希存曰,分揀放送。
金宗善,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
金宗善,以禮曹言啓曰,因龍仁儒生進士鄭奎采等,上疏批旨內,所請令該曹問于大臣稟處事,批下矣。問于時原任大臣,則領中樞府事臣李秉模,議政府領議政臣沈煥之,左議政臣李時秀,右議政臣徐龍輔以爲,故參贊文正公李縡道學名節,蔚然爲一世之所尊仰,因其祭祀之所,請以宣額之典,尤可見士林高山景行之義,夫孰曰,不可?第於創享俎豆,有英廟朝飭禁,臣等雖不敢遽爲仰請,而多士公議,終恐難遏矣云矣。時原任大臣之議如此,上裁,何如?傳曰,依大臣議施行
金近淳,以備邊司言啓曰,獻納姜世綸上疏批旨內,尾論三件事,當詢大臣爲敎矣。臣等取見其疏本,則前縣監李仁行,前掌令李鎭宅·李儒修,竝請屛裔之典矣。臺疏論列,各有所據,有非過去風聞之比,其在淑人心正趨向之道,此等公議,不可不循。竝依其所請,施行,何如?傳曰,允。
金近淳,以壯勇營言啓曰,本營軍校吏隷中,如有營內逋負者,一竝蕩減事,命下矣。謹依傳敎,軍校吏隷等處,一一詳問,則俱無逋負云矣,敢啓。傳曰,知道。
任希存,以義禁府言啓曰,平安監司金勉柱啓本內,順安縣竄配罪人韓興裕放送,關文未到之前,聞已經先上去,有關後弊,不可無警飭。地方官兼任永柔縣令李民植,不能檢飭,使之徑發之失,亦所難免,其罪狀竝令攸司稟處事,啓下矣。韓興裕昨已上來,今方待命拿囚,而李民植時在任所云。依例發遣府羅將拿來,何如?傳曰,韓興裕旣分揀,春務在卽,亦爲分揀。
安春君烿疏曰,伏以臣,卽一癃疾永廢之流也。受恩如天,圖報無地,不生不滅,此何人斯?不意今者,見差社稷春享獻官預差,而目今臣之病狀,宿症轉甚,風感交劇,手脚痿痞,殆難收拾,熱煩寒戰,臥不貼席,痰癖喘嗽,時時氣塞,而誓戒隔夜,末由趨進,惶隕震懍,惟大何是俟?冒萬死疾聲呼籲於嚴廬之下。伏乞聖明,俯垂鑑諒,亟命該曹趁卽遞改,仍治臣瀆擾之罪,以肅朝綱,千萬幸甚,臣無任云云。答曰,省疏具悉。疏辭許令該曹付標。
知事趙尙鎭疏曰,伏以,居諸易得,歲籥載新,月朔又窮,伏惟聖孝撫時號慕,益復罔極。臣卽伏見吏曹名帖,以臣塡差來二月初二日景慕宮春享大祭初獻官,其在臣駿奔之忱,固當竭蹶,而第臣素患痰眩癥癖之症,每當換節。如期發作,已自月初,長時牽痛,藥餌爲命,劇歇無常,飮食全廢,眞元銷鑠,委頓床褥矣。又自五六日來,重添輪行毒感,寒熱交作,支節疼痛,加之胸膈痞滯,溏泄頻劇,眩瞀尤甚,種種醜穢之狀,雖不敢煩陳,而目下症形,萬無自力蠢動之望。如或不計顚仆,强所難强,則臣身生死,顧不足恤,而莫重享禮,將有緣臣失儀之慮。臣罪至此,益無所逃,玆敢冒萬死疾聲,呼籲於嚴廬之下。伏乞聖慈,俯賜鑑諒,亟許變通,以幸公私焉。噫,臣之一息未泯之前,追先報今之誠,惟在夷險不避,筋力自效,而其奈賤疾頻仍,力不從心。目今實錄纂修之任,猥叨抄啓之列,開局有日,事係莫大,而實狀如右,未卽承膺。今玆享役,又復丐免,跡涉占便,罪著瀆撓,有臣如此,生不如死。更伏望亟加逋慢之誅,以安賤分,千萬幸甚,臣無任云云。答曰,省疏具悉。疏辭許令該曹付標。
副修撰洪受浩疏曰,伏以臣母素患勞瘁之症,自今曉重添寒感,病情危劇,專伻急報,促臣歸護。臣自聞此報,心神飛越,按住不得,忙陳短章,徑出禁扃。伏乞聖慈,亟削臣職名,仍治臣瀆擾之罪,以肅朝綱焉,臣無任云云。省疏具悉。爾其勿辭救護。
吏曹啓目粘連,觀此副修撰洪受浩上疏,則以爲,臣有偏母,年今八十有二矣。夙抱勞症,特肉爲命,而臨年澌綴,益無餘地,臣計拙謀生,粥糜難繼,滫瀡奚論?況臣母病所須,不過數椀肉汴,而貧不能自辦,曾在先朝特蒙孝理之澤,俾獲專城之養,臣母之至今保有殘喘,寔我先大王攸賜也。見今母年益深,家計益窶,比之數年前,遑急日甚一日,特命選部,畀臣一小縣,亦爲白有臥乎所,洪受浩之家貧親老,菽水難繼之狀,卽通朝之所共知。許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?判付啓,依回啓施行爲良如敎。
壬戌正月二十八日未時,上御熙政堂。大王大妃殿垂簾,時原任大臣·惠堂,戶·兵判同爲入侍時,右承旨金近淳,假注書崔漢翼,記注官金致龍,別兼春秋金邁淳,領中樞府事李秉模,領議政沈煥之,左議政李時秀,右議政徐龍輔,知敦寧金祖淳,戶曹判書李書九,兵曹判書李得臣,以次進伏訖。秉模等曰,日氣猶寒,聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。大王大妃殿敎曰,聖學輔導,一時爲急,而儒賢一不承召,是甚沓沓矣。煥之曰,聖學輔導之一時爲急,誠如慈敎,而儒賢之年老癃病者,猶或難强,其中年少之人,亦一切逡巡,誠極可悶矣。大王大妃殿敎曰,今則日晷漸長,政宜着實講學,而近日禁將,亦年老多病,難强於勸學,何以則使儒賢入來乎?煥之曰,益加敦召,則庶當入來,而左贊成宋煥箕,則年今篤老,誠難於久留旅邸,而李直輔亦衰病難强,而前掌令金日柱,家在不遠,年亦不至甚老,金日柱入來則好矣,而未知其何以爲思矣。大王大妃殿敎曰,李直輔年今,幾何?時秀曰,丙辰生矣。久留旅邸,亦似難矣。大王大妃殿敎曰,宋穉圭胡爲不來乎?煥之曰,亦以病不來云矣。大王大妃殿敎曰,儒賢豈皆人人有病乎?誠意淺薄,未能致之矣。煥之曰,向日偕來史官,屢月往留,終不膺命,誠難强迫,而儒賢不必盡爲入來,在近儒賢,益加敦召好矣。大王大妃殿敎曰,招來之道,某條商量周旋,以爲迨此時着實輔導之地,可也。煥之曰,金日柱則向日筵中,有所敷奏,又有疏陳諸條,自廟堂有所講究,而言則皆好矣。其中所論還弊,事多掣肘,未能釐正,而旣已回啓,方欲講而行之,似無難進之義矣。大王大妃殿敎曰,從近當更爲傳諭,而大臣亦思別般好道理以奏,可也。煥之曰,近聞楊州牧使金觀柱留在京中云。臣等當以此敎傳之,以爲期於入來之計矣。大王大妃殿敎曰,以壯營內外別庫還屬內帑事,前日有所下敎矣。一二臺臣,以此事爲言,外廷之不知裏面者,無怪其爲此言,而近來臺閣寥寥之餘,能爲此言,予甚喜之矣。煥之曰,臣等亦伏見下敎,而擬於登筵之時,一番仰陳矣。臺臣果先陳疏,在朝廷誠爲可喜之事矣。大王大妃殿敎曰,考出文書,可以出給者出給,可以留置者留置。玆以兩度件記成出者出示,卿等須詳覽也。仍下件記二張于大臣,又下諺敎二張于承旨。近淳讀奏諺敎一遍訖,以眞書翻謄讀奏。大王大妃殿傳曰,日前下敎後,見一二臺臣之疏,外人之不知裏面者,無怪其如是有請,然當此臺閣寥寥之時,能擧言責之任,予甚嘉之。旣知其言之是,則豈無採用之道乎?玆有出給者,今筵使大臣知悉。又讀奏大王大妃殿傳敎曰,今見壯營軍校區處別單,不覺感愴交切,渠輩皆是昔日扈蹕近侍者,在今日豈無顧惜之道乎?申飭各司各營,移屬之處,俾加意撫摩,使無齟齬之歎,久勤遷轉之時,必先用此輩,善地差送之意,亦爲分付兵曹。賤臣承命出傳,還入進伏。大王大妃殿敎曰,別庫多以內司及各宮房物力辦置,而近來許多祭享及內外應用之需,皆從此中策應,若盡爲出給,則以內司卽今形勢,實無策應之道,勢將自戶曹擧行矣。不必出新定式,故欲依前還屬於內司,卿等須商量以奏也。煥之等取見件記訖。奏曰,臣等只聞外間物議,不知裏面事勢,而大槪則當陳奏矣。帝王家本無私財,天下之財,皆府庫之財也。必與民共之,無有私藏,然後方可爲正大之道,而三代以後,始有內帑之名,至于皇明,又有皇庄之名,此非治世之美法矣。奏至此,大王大妃殿敎曰,內帑何時始有之乎?煥之曰,自唐始有此名矣。以國朝言之,內需司各宮房所入,先輩名碩,多以出付度支爲請矣。此則今難盡爲變通,而大抵內而度支,外而八道,莫非國家之財也。不必別立他名色,而先大王之設置壯營,則實有建天地之精義存焉,而制度節目,未及完定,一二任事之臣,皆是奸佞謟諛之輩,故多以違法之事,欺蔽聖聰,大抵空中,豈有出財之理乎?以還上言之,則各道還耗爲七萬石,作錢爲二十萬兩,本還則爲七十萬石矣。以屯稅言之,則戶曹糧餉廳屯,軍門屯,司僕屯,惠廳屯,移屬者甚多,各宮房屯,亦多有移屬者。設屯之初,或有給錢貿取者,或有代土劃給者,而移彼屬此之際,爲弊不少。其中關西還作錢之弊尤甚,無論豐凶,石數自有定式,價之高下,亦不得移易。此是莫大之弊,而黃海道還穀,作錢於平壤,穀價之高,甚於關西,何民願買此穀乎?其中破落戶每爲願買,則問其族屬之稍實者,懸錄保人後,卽爲多數出給,畢竟破落戶不能納價,則徵其族屬,準數督捧,以他處還言之,壯營之還捧上,先於他還,故其中貪官汚吏,憑藉壯營,多有用私之弊,他還上則値凶年,有停捧災減之規,而壯營穀則不然,故凶歲停減,徒歸於各衙門之穀。許多弊端,大槪若此矣。糴政,先朝每欲釐正,而未及爲之,再昨冬慈殿下敎,使之釐正還弊,而以經費之無着手處,故至今無區處之策,而大抵七萬石還耗,若仍爲置之,則民弊依舊,而功利終無以及於民矣。此則當減之。今則壯營旣罷,諸處屯稅,當自內司往捧矣。如是則外間瞻聆,當如何哉?內司捧屯稅之說,豈美事哉?若盡爲出給於戶曹,則參量區處,當歸之各宮者,歸之各宮,當歸之各軍門者,歸之各軍門,外此應送諸處者,當一依此例,而經費之應入者,亦當依法進排,事面豈不光明乎?若取其中分數,或出或否,則未知於政令,果何如哉?更爲商量處分焉。時秀曰,領相縷縷所奏,皆是矣。今番壯營撤罷事,上下皆欲闡明先大王精義聖德,而大體六七萬石還耗,各屯捧稅,民情多有難堪,故撤罷傳敎之下,擧皆歡欣鼓舞。今若屬之內司,則內司之他日善區處與否,姑舍,今日小民之失望,當如何哉?王者之政,儲私財本非美事,而此則八道輿情,擧皆失望之事也。還屬傳敎,還收,一竝出付戶曹,還給他處者,自戶曹給之,奴婢給代,軍兵接濟等事,竝令有司商度處之,則此眞所謂宮中府中俱爲一體,以昭陛下平明之治者也。臺閣之言,旣已嘉之,伏望聽施焉。龍輔曰,壯營撤罷之日,上自公卿大夫,下至閭巷婦孺,而擧皆歡欣,以爲至當,有識卿大夫之言,則以爲此先王精義之所在也。今則先王之本意,明矣,以此爲喜,小民欣喜之言,以渠輩所苦之弊,今將蠲免故也。公卿所謂明先王之本意,姑無論,渠輩所謂弊者,還屯兩弊,是也。還弊今將釐正,而以屯弊言之,則當初設屯,或有代土,或有給錢,而任事之人,豈皆善爲之乎?今以罷營爲喜者,庶幾其省此弊瘼也。民情之仰望,惟在於此,而若聞還屬內司之敎,則其爲絶望,當復,何如?內庫事勢,臣未能詳知,而外間議論,萬一或以爲朝家有惜財之意,而有此擧也云爾,則此一言之羞恥,當以幾萬兩錢償之乎?今若盡數出付有司,則得失損益姑捨,其在八方瞻聆,豈不好哉?秉模曰,大抵撤罷壯營之擧,闡先朝之德美,明先王之志事,爲第一件事。其次則許多民弊,不可不蠲,奴婢給代,不可不給,諸處移來者,不可不還。如是而有餘地,則宮府一體也,豈無從長區處之道乎?前後慈敎之下,朝廷大小,莫不欽仰,而至於日前慈敎,則臣等伏見於籌坐,誠不勝失望之大矣。蓋闡明固是宗旨,而其外則民國之計,當爲第一矣。今此下敎,則民國爲第二,而殆若以內帑爲第一件事者然,題目已甚不美矣。利害有何暇言也?若盡付有司,看商區處,則歸之各處者,將何歸乎?然若以內帑所策應之事,皆令戶曹當之,則其弊亦不可勝言矣。大王大妃殿敎曰,各屯之弊,誠如所奏,而大抵別庫,多以各宮房物力,新爲備置,且爲祭享及許多需用,積費聖意,有此設置,故有難猝然盡罷,而聖心旣在於憂民,則仰體先朝聖意,變通省弊,則必不以爲不是,而如非大事所關,則意或別無弊端,故欲詳知其便否,所以召卿等而問之也。且無論內外,皆是國家財物也。當用則固當用之,而或慮新定式生弊,所以有還屬之敎矣。旣云爲弊於百姓,則何惜而不爲出給乎?前下傳敎還收,各宮房歸屬者,議定區處以奏,可也。煥之曰,小臣雖愚昧無狀,豈不知目今自內祭享及需用之許多?但還屬內司之敎,播之八方,書之史冊,則或恐貽累於聖德,且非貽燕之謨,故有所仰達矣。今伏承還收之敎,下情不勝欽仰,而還收之敎,恐當以文跡書出矣。大王大妃殿,可之。近淳書大王大妃殿敎曰,日前所下內營別庫,外營各庫還屬內帑事傳敎,特爲還收。大王大妃殿敎曰,予以目下需用之難,欲分數留置,而主上則每以爲旣已撤罷,當盡爲出給,何必有所留置乎?主上春秋雖少,聖德如此矣。煥之曰,今伏承主上聖德若此,下情不勝感激矣。大王大妃殿敎曰,先朝闕內各處宿衛,皆以壯營爲之矣。今則宿衛之嚴,比昔日尤當自別,而壯營旣罷之後,則宿衛諸處,皆當以武藝別監定立,而聞額數不足,爲二十七名云。武藝別監當加抄,以準此數,而不必新選生疎之人,以本營退出者,充定其額,則宿衛之慣熟,似勝於他人。以此擧行,可也。又敎曰,前日則壯營軍校輩,多年近侍,有因此發身之路矣。今則此路永絶,渠輩必多落莫,局出身窠,依前置之,俾無缺望,而外此移送他營門及久勤遷轉之類,必須加意顧恤,使渠輩速爲寓心,可也。得臣曰,闕內諸處把守,若以曾前慣熟之人,充定擧行,則果爲好矣。謹當依此奉行,而久勤遷轉,則每都目,以本營久勤二人差送,曾有定式矣,亦當依此爲之矣。大王大妃殿敎曰,本營文書冊子,不必煩示,故姑不出示。惠堂則自前詳知其裏面矣,別般講究,以爲從長區處之道,可也。煥之曰,備邊郞元數八員內,四窠屬之參下,以有地閥文筆之人差出,以爲儲用之階,而差出之法,漸不如古,先王朝以入仕之路,宜從簡嚴,參下窠權作參上矣。近年宣薦出身之積滯,甚可悶,備郞今適有二窠,還付參下,稍開疏通之路,何如?上曰,依爲之。出擧條大王大妃殿敎曰,本營屋舍,將何以區處耶?煥之曰,臣等當講究區處之道,以草記仰達矣。上命退。諸臣以次退出。
上在昌德宮。停常參·經筵。
藥房都提調徐龍輔,提調閔台爀,副提調李翊模啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何〈如?〉王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
任希存啓曰,行大司憲李直輔,掌令崔雲翰在外,執義朴瑞源,掌令韓永逵呈辭,持平李允謙·尹致鼎未署經,監察茶時之意,敢啓。傳曰,知道。
任希存啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于金近淳曰,禮房承旨馳詣宗廟·景慕宮,奉審摘奸以來。
傳于金近淳曰,孝元殿朔祭當親行,該房知悉。
李翊模啓曰,明日親祭時,承旨當爲備員齋宿,而同副承旨金箕象,以式暇今日不爲仕進,卽爲牌招,何如?傳曰,許遞。前望單子入之,待下批牌招。
承旨前望單子入之,李堯憲落點。
傳于金宗善曰,召對爲之。
李堯憲,以都摠府言啓曰,來二月初一日孝元殿朔祭親行時,寶劍侍衛,不可不備員,而都摠管安春君烿,未肅拜李秉鼎,副摠管朴宗輔,俱有身病,都摠管黃昇源差祭,副摠管尹弼秉在外,都摠管一員,副摠管一員未差,將不得備員。令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,允。
李堯憲啓曰,因都摠府草記,孝元殿朔祭親行時,寶劍侍衛,不可不備員,而都摠管安春君烿,未肅拜李秉鼎,副摠管朴宗輔,俱有身病,都摠管黃昇源差祭,副摠管尹弼秉在外,都摠管一員,副摠管一員未差,將不得備員,令政院稟旨變通事,允下矣。合有變通之道,何以爲之?敢稟。傳曰,竝許遞,令該曹口傳差出。
兵曹口傳政事,以安昌君燝·鄭大容·李祖承,徐有大爲都摠管,申獻朝·李健秀·李東植爲副摠管。
李堯憲啓曰,卽者兵曹郞廳來言,明日朔祭,別侍衛不可不備,而本曹判書李得臣,身病猝重,不得進參云。卽爲牌招,何如?傳曰,允。
李堯憲啓曰,行兵曹判書李得臣牌不進推考傳旨,今方捧入,而別侍衛不可不備,如是違牌,事甚未安。更爲牌招,何如?傳曰,允。
傳于李翊模曰,發遣吏郞諸執事,淸齋與否,摘奸以來。
金近淳,以實錄廳摠裁官意啓曰,纂修書役,漸益浩繁,而郞廳甚爲苟艱,副校理尹悌東,副司直李東煥,副司果趙台榮·南涑,副司直李渭達,吏曹正郞尹濟弘,副司果宋應圭,持平尹致鼎加差下,仍令該曹依例口傳啓下,使之專意書役,郞廳趙萬元在外,姑爲減下,姜世綸未付實錄之銜,亦令口傳啓下,何如?傳曰,允。
吏曹口傳政事,實錄編修官尹悌東·李東煥·趙台榮·南涑·李渭達·姜世綸,記注官尹濟弘·宋應圭·尹致鼎,以上竝單付。
金近淳,以奎章閣言啓曰,今日奎章閣日次奉審,當爲擧行,而日氣陰翳,不得擧行之意,敢啓。傳曰,知道。
李翊模,以吏曹言啓曰,今此孝元殿朔祭大祝,前獻納金會淵塡差,而時無職名,令該曹口傳付軍職,何如?傳曰,允。
李翊模,以吏曹言啓曰,奉常寺奉事朴思默,受由過限未上來,依例改差,何如?傳曰,允。
金近淳,以兵曹言啓曰,今正月各廳堂下武臣朔試射,臣曹連因有故,不得設行之意,敢啓。傳曰,知道。
金近淳,以備邊司三公意啓曰,政府每於歲首,例爲觀察使·節度使薦,而臣等俱有故,限內不得議薦之意,敢啓。傳曰,知道。
任希存,以義禁府言啓曰,前縣監李仁行,前掌令李鎭宅·李儒修竝施屛裔之典事,承傳啓下矣。李仁行平安道渭原郡,李鎭宅咸鏡道三水府,李儒修茂山府屛裔,而李儒修今方待命,以承傳內辭意,具罪目依例發遣府羅將,押送配所。李仁行時在慶尙道榮川地,李鎭宅時在慶州地云,亦以承傳內辭意,具罪目發遣府羅將,自榮川·慶州地執捉,仍令押送于各其配所,何如?傳曰,允。
漢城府判尹李秉鼎疏曰,伏以,光陰流駛,歲籥倐更,仰惟聖孝撫時,益復靡洎,皇天眷佑,玉候康復,我東方億萬年無疆之休,自今伊始,慶溢宗祊,歡均朝野。仍伏念,臣得見吏曹享帖,景慕宮春享大祭初獻官,臣以預差陞實矣。噫,臣之未死餘日,萬分一涓埃報答,惟在於筋力奔走,則大享侑酌,事體至重,只宜竭蹶,寧或逡巡,第臣目下病狀,實有萬萬難强者。臣素患風痺之症,近因換節,挾感闖發,腰膝牽疼,行步蹣跚,史局纂修之役,雖連擔舁趨簉,閟宮肅敬之地,末由拜跪駿奔。苟或嚴畏義分,强所不能,將事登降,竟致顚仆,則無論臣私心惶懼,其玷盛禮而駭觀瞻,果何如也?玆不得不短章仰籲于天地父母之前。伏願聖慈,俯垂憫憐,特命該曹劃卽變通,仍令竝削臣本兼諸任,重勘臣瀆擾之罪,俾法紀昭而賤分安焉,臣無任云云。答曰,省疏具悉疏。辭許令該曹付標。
壬戌正月二十九日未時,上御熙政堂。召對入侍時,參贊官金宗善,檢校直閣金近淳,侍讀官朴命燮,記事官金,記注官金致龍,別兼春秋金邁淳,各奉綱目第四卷,以次進伏訖。上開卷,命讀之。命燮讀自二年冬十月,止搖爲東海王。上曰,參贊官讀之。宗善讀自四年冬十月,止通說啓之矣。上曰,閣臣讀之。近淳讀自宜陽雨血,止太子至是卽位。上曰,注書讀之。賤臣讀自高皇后呂氏元年,止至哉言乎?上曰,上番讀之。致龍讀自追尊父呂公,至伊洛汝水溢。上曰,下番讀之。邁淳讀自四年夏四月,止呂王産爲梁王。上曰,文義陳之。命燮曰,蕭何之言曰,知臣莫如主。高帝性度英達,經歷事變,亦旣久矣。駕馭英雄,收攬群策,可謂有知人之明,而至於惠帝,則知鑑恐有遜於高帝,故蕭何乃曰,知臣莫如主。以觀帝之俯仰,大抵知人爲帝王家所難,先儒亦以知人爲智者之事,苟究其本,則惟德是已。先明自家之明德然後,措諸事爲,無往而不通,方其事務雜然前陳之際,一心上經界,淨如止水,明如淸鑑,姸莫逃,薰猶自辨,夫然後,可以與議於知人。帝□□□哲之明,亦由是道。伏願以明德二字,爲知人之本焉。上曰,參贊官陳之。宗善曰,此綱,著惠帝初元之政,而一曰,擧孝弟力田者復其身,一曰,省法令妨吏民者,一曰,除挾書律。夫兵革初定,瘡痍甫訖,政宜敦倫而厚俗,力農而務本,故特擧孝弟力田之民,侈以賜復之典,俾爲勸勵之方矣。方漢之初承秦之苛法令,多有不便於民者,故特令省減,俾得休養。且當秦家焚坑之餘,禁令尙在,儒風不振,故特除挾書之律,以爲崇文之圖。此則高帝未遑之事,而惠帝能行之。凡此三事,皆是惠帝之美政,而可爲後辟之監法者,故特書於綱矣。高帝過魯,太牢祠孔子,而先儒謂漢家四百年基業,政由於是。惠帝此事,亦未必不爲漢業綿永之一端也。上曰,閣臣陳之。近淳曰,治天下之道,專在於識時務而識治體。曹參爲相,淸淨爲務,不事其事,外面驟看,則雖若瘝曠厥職者然,而顧其時則當干戈搶攘之餘,承奏法煩苛之後,不可不以寧靜而休養。此所以爲相三年,無所作爲,一遵何約束者也。觀於獄市勿擾之言,可見其意之專在坐鎭也。然而不顧時宜,不問俗尙,一直以此法用之,亦非時措之道。蓋升平日久之餘,人心自然狃安而姑息,似此之時,不宜如曹參之無所作爲也。此下叔孫通之事,誠不成說,司馬公亦非之矣。方其營築複道之際,旣諫其不可則斯已矣。乃復曰,人主無過擧,勸立不當立之原廟,使其君文過而遂非,其於引君當道之義,果何如哉?此等處政爲後辟鑑戒者也。上曰,此云四年冬十月,立皇后張氏,其下又云,三月帝冠,冠之在立后之後者,何也?命燮曰,旣不的知,未敢詳奏,而漢之正朔,自武帝太初曆以後,始用夏正,以寅月爲歲首,其前則因秦正朔,以十月爲歲首,故其紀年之法,三月每在十月之後也。上曰,此云置孝弟力田,二千石者一人,其註云,特置孝弟力田官而尊其秩,欲以勸勵天下。此是別設二千石秩官,使之勸民孝弟力農歟?抑擧其孝弟力農之民,特授以官歟?命燮曰,此是別置一官,尊其祿秩,使之勸民以孝弟力田者也。上掩卷。命書榻敎曰,惠慶宮進服加味生脈散,自今日一貼式煎入。仍命退。諸臣以次奉冊而出。
上在昌德宮。停常參·經筵。
上詣孝元殿。朔祭親行後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房口傳問安。答曰,罔極。
任希存啓曰,行大司憲李直輔,掌令崔雲翰在外,執義朴瑞源,掌令韓永逵呈辭,持平李允謙·尹致鼎未署經,監察茶時之意,敢啓。傳曰,知道。
李堯憲啓曰,禁衛營將官來言,今日本營軍兵,日次私習云矣,敢啓。傳曰,知道。
李堯憲啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金近淳曰,禮房承旨馳詣景慕宮,奉審摘奸以來。
傳于韓用鐸曰,左承旨·左副承旨分詣受香所,奉審摘奸以來。
傳于韓用鐸曰,刑換房。
右承旨金近淳書啓,臣承命馳詣景慕宮,尊所奉審則無頉,祭物·祭器·祭井看審則精潔,諸執事進排官摘奸則無頉矣。臣則仍留享所,待將事復命之意,敢啓。傳曰,知道。
行左承旨韓用鐸書啓,臣承命馳詣南壇壇上奉審則無頉,祭物·祭器·祭井看審則精潔,諸執事進排官摘奸則無頉。仍詣漢江壇上奉審則無頉,祭物·祭器看審則精潔,諸執事進排官摘奸則無頉矣。臣則仍留南壇享所,待將事還奉神位版後,復命之意,敢啓。傳曰,知道。
傳于金宗善曰,召對爲之。
傳于任希存曰,當該中官梁大宜,越捧三等。
傳于金宗善曰,發遣吏郞,諸執事淸齋與否,摘奸以來。
李堯憲,以兵曹言啓曰,今月初四日,一兼禁軍番次矣。該番將有闕之代,依例口傳差出,何如?傳曰,允。
兵曹口傳政事,以許溟爲兼司僕將。
李堯憲,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
李堯憲,以禮曹言啓曰,自前國恤三年內,先陵展謁,以服色難便,不得取稟,只行山陵展謁,而此時動駕,不敢循例取稟之意,敢啓。傳曰,知道。
李堯憲啓曰,金虎門開門標信請出之意,敢啓。傳曰,知道。
李堯憲啓曰,崇禮門開門次,標信及符驗請出之意,敢啓。傳曰,知道。
行兵曹判書李得臣疏曰,伏以臣,於昨日,猝患急癨,仍添關格,胸膈刺痛,症情危惡。方其猝劇之時,似有晷刻之慮,多灌藥物,僅得回醒,擔詣朝房,屢違召命,深夜煩稟,未參侍衛,義分全虧,罪戾徒積,固當縮伏,以竢嚴誅,而見差纛所獻官,今當出齋受香,以今病狀,萬無蠢動之望,而此與他享官有異,卽本兵例差之役,玆敢忙構短章,仰暴實狀。伏乞聖慈,俯賜鑑諒,亟命鐫削臣所帶之職,仍令該曹,移差獻官,以重享事,以安私分,千萬幸甚,臣無任云云。答曰,省疏具悉。疏辭許令該曹付標。
孝元殿朔祭親行敎是時,亞獻官領府事李秉模,終獻官右議政徐龍輔,贊禮禮曹判書鄭大容,典祀官奉常正金在昌,執禮司果閔命爀,執尊校理朴命燮,大祝司果金會淵,祝史持平尹致鼎,齋郞正言吳淵常,盥洗位兵曹正郞愼宜學,兵曹佐郞閔昌呂,爵洗位禮曹佐郞李南圭,典籍尹久東,亞終獻官盥洗位典籍李運恒,贊者引儀許㬘·黃稔,謁者兼引儀崔行鎭·林貞鎭,贊引假引儀李啓元·高景漢,祭監監察李㬖·朴善浩。
壬戌二月初一日子時,上詣孝元殿。朔祭親行入侍時,行都承旨李翊模,行左承旨韓用鐸,右承旨金近淳,左副承旨任希存,右副承旨金宗善,同副承旨李堯憲,記事官金·尹鼎烈,記注官金景煥,別兼春秋金邁淳,檢校直閣李始源,檢校待敎徐有榘,以次侍立訖。時至通禮跪啓請行禮。上具衰服杖出。贊禮前導,入孝元殿外中東門詣版位。贊禮跪啓請跪俯伏哭。上跪俯伏哭哀痛。左右皆俯伏哭,少頃,贊禮跪啓請止哭。上止哭。引儀唱鞠躬四拜興平身。上仍行四拜禮訖。贊禮前導,詣尊所東向立。用鐸酌酒。近淳受酒。上仍詣神位前北向跪。翊模奉香盒。堯憲奉香爐以進。贊禮跪啓請三上香。上三上香。翊模等還奠爐盒于案上訖,從西夾門以出。希存奉盞以進。贊禮跪啓請執盞獻盞。上執盞獻盞,以授宗善。宗善敬奉奠于神位前。大祝敬奉祝文讀訖。贊禮跪啓請降復位。上俯伏興平身。仍降復位。次行亞終獻禮如儀訖。俱降復位。贊禮跪啓請跪俯伏哭。上跪俯伏哭哀痛。左右皆俯伏哭。少頃,贊禮跪啓請止哭。上止哭。引儀唱鞠躬四拜興平身。上仍行四拜禮訖。贊禮前導,詣望燎位。大祝奉祝文以進。執禮曰,可燎。燎訖,引儀唱禮畢。贊禮前導出外中東門,還入齋殿。諸臣以次退出。
壬戌二月初一日未時,上御熙政堂。召對入侍時,參贊官金宗善,檢校待敎徐有榘,侍讀官朴命燮,檢討官李東萬,記事官尹鼎烈,記注官金致龍,別兼春秋金邁淳,以次進伏訖。上命開卷讀之。命燮讀,自秋七月,止亦幸而已。上曰,下番讀之。東萬讀,自陳平嘗燕居深念,止至是崩。上曰,參贊官讀之。宗善讀,自齊王襄,止急入宮。上曰,閣臣讀之。有榘讀,自窋聞其語,止持節勞軍。上曰,注書讀之。賤臣讀,自章欲奪其節,止乃召代王。上曰,上番讀之。致龍讀,自代郞中令,止下車答拜。上曰,下番讀之。邁淳讀,自太尉勃,止赦天下。上曰,文義陳之。命燮曰,王者無私,非但似此危疑之時,無私心然後,政令施措之間,自無失宜之擧。此一節,可謂格言,惟望深省焉。上曰,下番亦陳之。東萬曰,上番已以王者無私仰奏矣。古語又云,奉三無私,此言極好,更無所達矣。上曰,參贊官亦陳之。宗善曰,宋昌旣曰,王者無私,以此成功,至拜衛將軍,鎭撫南北軍,而未聞有辭讓之言。謂周勃之言則若此,若知王者之無私,豈不知辭讓之端乎?可謂事與言異矣。以除秦苛政約法令施德惠三條究之,則高祖之德惠,浹骨入髓,人心自安,遽難動搖,亦可知矣。大抵王者爲政之本,無過於德惠二字,須體念焉。上曰,閣臣亦陳之。有榘曰,玉堂·參贊官所陳甚好,無容更爲敷衍仰奏者矣。上曰,軍中若右袒,則伊時事,將如何?命燮曰,北軍之於漢,是父母之國,以此有爲劉之心皆左袒,而倉卒岌嶪之際,如是下令,難免率爾,故先儒亦非之矣。上曰,張武毋往之說,宋昌勿疑之言,孰勝孰非乎?命燮曰,張武則有深慮遠圖,宋昌則知天命時勢矣。宗善曰,宗廟過享後修掃,奉審承旨有爲之之例,而景慕宮,則壯營統內民,例爲修掃矣。今則壯營撤罷,似難依前導行。自今日,依宗廟修掃例,令奉審承旨,修掃後入來,何如?上曰,依此爲之也。宗善曰,山川祭享摘奸,或有史官進去之事,或有宣傳官進去之時。今番則何以爲之乎?上曰,史官進去,可也。嘉順宮供上洗眼湯,自今日一貼式煎入。出榻敎嘉順宮供上洗眼湯,自明日停止。出榻敎仍命退。諸臣以次退出。
上在昌德宮。停常參·經筵。
自巳時至申時,日暈。
李堯憲,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,合辭方張之時,兩司無詣臺之員,事甚未安。除在外·未署經外,未肅拜呈告人員,竝卽牌招,何如?傳曰,允。
李堯憲啓曰,禁衛營將官來言,今日本營軍兵,日次私習云矣,敢啓。傳曰,知道。
李堯憲啓曰,御營廳將官來言,今日本廳軍兵,日次私習云矣,敢啓。傳曰,知道。
李堯憲啓曰,訓鍊大將李漢豊,御營大將申大謙,以東南關王廟獻官,今方受香出去矣。所佩命召,竝來請還納,何以爲之?而將兵之任,不可一刻無摠察之人,何以爲之?敢稟。傳曰,仍佩往來,訓將·都提調摠察,從事官發牌聽傳敎,御將·摠戎使兼察,牌招聽傳敎。
傳于金近淳曰,傳香承旨馳詣受香所,奉審摘奸以來。
李堯憲啓曰,事變假注書李若洙,身病猝重,勢難察任,今姑改差,何如?傳曰,允。
李若洙改差,代以朴在寅爲事變假注書。
韓用鐸啓曰,入啓文字,何等審愼,而同知李鎭復掃墳呈辭,不書年月,有違格例。臣之矇然捧入,不勝惶悚,而當該宰臣誤爲書呈之失,不可無警,推考,何如?傳曰,允。卿亦推考。
李翊模啓曰,今此京外守令邊將薦擧單子,依例捧入,而其中應薦不薦人,令該曹察推,何如?傳曰,允。
金宗善啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未署經,監察茶時之意,敢啓。傳曰,知道。
以大司諫洪羲運,司諫李萬榮,獻納姜世綸,正言洪奭周,執義朴瑞源,掌令韓永逵牌不進罷職傳旨,傳于金宗善曰,只推。
金近淳,以弘文館言啓曰,副校理尹悌東,自鄕上來云。卽爲牌招察任,何如?傳曰,允。
以副校理尹悌東牌不進罷職傳旨,傳于李堯憲曰,只推。
李堯憲,以都摠府言啓曰,副摠管李東植,以御營中軍軍兵等中日試放事,南小營晝仕出去之意,敢啓。傳曰,知道。
李堯憲,以兵曹言啓曰,本曹佐郞徐長輔,身病猝重,屢度呈狀乞遞。宿衛重地,不可久曠,今姑改差,何如?傳曰,允。
金近淳,以禮曹言啓曰,文正公李縡祭社之所宣額事,收議草記傳曰,依大臣議施行事,命下矣。額號令藝文館撰出,而凡於宣額之時,例有致祭之擧。祭文亦令藝文館撰出,何如?傳曰,允。
上在昌德宮。停常參·經筵。
金宗善啓曰,合辭方張之時,兩司無詣臺之員,事甚未安。除在外·未署經外,未肅拜呈告人員,竝卽牌招,何如?傳曰,允。
傳于李翊模曰,副提調入侍。
注書尹鼎烈病,代以李錫祜爲假注書。
藥房口傳啓曰,加味葛根湯進御之後,聖候諸節,卽有差勝之效乎?臣等率諸御醫,更爲入侍,詳細診察,議定今日湯劑繼進當否,千萬顒祝,惶恐敢啓。答曰,此不過一時過去熱症。且今則差勝,不必更爲入侍。卿等卽爲退去。
金宗善啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未署經,監察茶時之意,敢啓。傳曰,知道。
以大司諫洪羲運,司諫李萬榮,獻納姜世綸,正言洪奭周,執義朴瑞源,掌令韓永逵牌不進罷職傳旨,傳于金宗善曰,只推。
韓用鐸,以弘文館言啓曰,副校理尹悌東,旣有只推之命,卽爲牌招察任,何如?傳曰,允。
韓用鐸,以奉常寺都提調·提調意啓曰,東籍親耕田所種九穀,先農祭後,卽爲起墾付種之意,敢啓。傳曰,知道。
壬戌二月初三日未時,上御熙政堂。藥房副提調入侍時,副提調李翊模,記事官金,記注官金喆修,別兼春秋金邁淳,醫官吳千根·朴烇·趙宗協,以次進伏訖。上曰,予有隱疹之症,召見卿耳。翊模曰,自何時而然乎?上曰,自昨日而然矣。翊模曰,不至大段乎?上曰,昨朝多發,午間少愈,而夕後復發矣。今朝又多發,食後見之,則又有消意矣。翊模曰,醫官使之診察,何如?上許之。千根進伏。上曰,予有隱疹之症,何爲而然也?千根曰,發現處,何處較多乎?上曰,面部多發,臂部與脚部亦多,手上亦有發現者矣。千根曰,疹色,何如乎?上曰,或紅或白矣。千根曰,方發之時色紅,向消之際色白,自是例也。上曰,何以則好耶?翊模請令診察。上可之。千根進前,診候仰瞻訖奏曰,脈候左右三部調均,而帶微數之意矣。上曰,何以則好耶?千根曰,升麻葛根湯,加荆介·防風各一錢,本方中甘草,減爲五分煎進,似好矣。翊模曰,有感候乎?上曰,感候則無之矣。千根曰,此是裏症之發表者,非緣感候也。烇進前,診候訖奏曰,脈候左右三部調均矣。翊模曰,有隱疹之候,詳知而仰奏,可也。烇曰,脾胃經風熱,發外而然矣。升麻葛根湯,加荆介·防風各一錢,甘草減爲五分進御,似好矣。宗協進前,診候訖奏曰,脈候左右三部調均,而發現者,是隱疹之候也。隱疹卽風熱所發,而四末之偏多發現者,以其脾胃經風熱也。俄者所奏升麻葛根湯,爲疏散風熱之劑,進御,似好矣。上曰,依此爲之也。翊模曰,小臣出去,書入方文後,仍爲煎入乎?上可之。仍命書榻敎曰,進御加味葛根湯,自今日一貼式煎入。仍命退。諸臣以次退出。
上在昌德宮。停常參·經筵。
午時未時,灑雨下雨,測雨器水深三分。
藥房口傳啓曰,臣等昨於口啓之批,伏承差勝之敎,下情憂慮之餘,伏不勝欣幸之至。夜間諸節,益臻平復,寢睡亦萬安乎?臣等率諸御醫,趁早入侍,詳細診察,議定湯劑繼進當否,千萬顒祝,惶恐敢啓。答曰,知道。
李堯憲啓曰,禁衛營將官來言,今日本營軍兵,日次私習云矣,敢啓。傳曰,知道。
李堯憲啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于李堯憲曰,左承旨·右承旨·左副承旨許遞,前望單子入之。
承旨前望單子入之,洪羲運·閔養顯·徐有榘落點。
以執義朴瑞源,掌令韓永逵,司諫李萬榮,獻納姜世綸,正言洪奭周牌不進罷職傳旨,傳于金宗善曰,只推。
藥房口傳啓曰,臣等俄登前席,仰承聖候,比昨差勝,下情萬萬欣幸。湯劑進御之後,益有康復之效乎?臣等率諸御醫,更爲入診,詳察晩後諸節,議定繼進湯劑,千萬顒祝,惶恐敢啓。答曰,知道。晩後益勝,卿等早爲退去。
金宗善啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未署經,監察茶時之意,敢啓。傳曰,知道。
兵曹口傳政事,以李潤謙爲訓鍊都監中軍。
李翊模,以弘文館言啓曰,校理沈銖,自鄕上來云。卽爲牌招察任,何如?傳曰,允。
以校理沈銖牌不進罷職傳旨,傳于李翊模曰,只推,更爲牌招。
吏曹口傳政事,大司成單金近淳。
以校理沈銖再牌不進罷職傳旨,傳于李翊模曰,只推。
李翊模,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
李翊模,以賑恤廳言啓曰,西部桃花洞契任掌林得柱,今月初三日本洞路傍,得二歲遺棄男兒,同里居私婢石心,欲爲收養,貧不自食,願爲受料,告于本部,同日牒呈。故依節目給料,使之乳養之意,敢啓。傳曰,知道。
副校理尹悌東疏曰,伏以,自天降割,三載于今,弓劍之眞遊莫攀,衡斗之光華寢遠,薄海痛冤,愈久愈新,伏況我殿下出天之孝,我殿宮止慈之念,撫時罔極,益復靡逮,瞻望象魏,不勝掩抑。仍伏念臣,卽魯莽空疎底一賤品耳。早竊科第,猥玷仕籍,始願惟在於祿仕,雅意不及於榮進,而幸蒙我先大王陶甄之澤,十載華省,久叨豹直之榮,再度專城,獲伸烏哺之願,霜雪雨露,無非成就,頂踵毛髮,都是造化,欲報之德,天地莫量,隕結糜粉,誓期此生,而不幸臣獲戾神明,奄失所恃,號訴穹壤,一身靡依,而又遭崩坼之變,長抱便訣之慟,猶且頑如木石,未遂蓐蟻之忱,忠孝俱缺,生不如死。臣今私制甫闋,一縷苟延冠履,雖同平人,簪履若隔前生,歸依松楸,萬念都灰,不意我聖上,垂念法從之舊,復置顧問之列,以臣爲弘文館副校理。臣手擎恩誥,惝怳若驚,如將宣室之復對,怳疑毛檄之更奉,而終不覺失聲而長號也。噫,追先欲報,昔人之至願,移孝爲忠,臣子之常分。臣雖愚迷,敢忘斯義?第臣於見職,素所逡巡,而今則尤有萬萬不堪當者。臣幼未劬學,長益弛業,功令佔畢,諸生家計,而亦不能依様葫蘆。至於經傳之精義,問學之工程,則曾未玩賾,矇無見識。今當聖明嗣服,斯文重啓,凡係輔導之責,論思之任,專靠於經幄諸臣,而乃以謭劣如臣,濫竽其間,將何以俯竭對揚之誠,而仰裨緝熙之工耶?目下情理之悲絶,猶屬臣一己之私,而實狀如右,冒膺無路。昨承召命,竟未祗赴猥越惶蹙,恭俟譴罰,不料天牌繼降,分義至嚴,進退踧踖,靡所容措。玆敢冒死,哀籲於嚴廬之下。伏乞聖明,諒臣悲苦之懇,察臣庸陋之實,亟收新命,以安微分。仍命選部,勿復檢擬於玉署之銜,不勝幸甚。臣於乞免之章,不宜攙及他語,而愚衷所激,敢此附陳。嗚呼,惟我先大王,以艱大之業,投遺我殿下,而我殿下,沖年卽祚,遭家多難,幸賴我太母垂簾,慈化普洽。凡諸政令施措,一遵先王之志事,義理大明,群壬逬黜,則體五晦末揚之命,邪逆鋤治,兇渠追律,則究辛亥未竟之案,位著以之肅淸,世路以之寧靖,回想先王晠際,不改太平舊觀,此誠宗社之福,臣民之幸也。率是做去,有何闕政之可議,而亦不無一二先務之所當留意者。惟我先大王,二紀光御,一念正學精一之義,上接千聖之統,燕翼之謨,自有一王之法繼述之責。道統之傳,亶在於聖躬,而天命之眷顧方新,人心之蘄嚮方切,此政殿下丕承洪基,自貽哲命之一大機會也。臣竊伏惟,古昔明王莫不以明聖學,爲出治之本,以振朝綱,爲制治之要,而傅說之戒,申申乎終始典學,朱子之言,眷眷於振肅朝綱,目今悠悠萬事,孰有大於此者乎?夫帝王之學,雖與韋布有異,其讀書窮理,居敬立志之實,則未有不同者。蓋學莫先於窮理,窮理之要,不外乎讀書,讀書之法,貴在循序而致精,居敬而立志,以爲修齊治平之本焉。其工夫次第朱子於行宮便殿第二箚詳之,而先儒眞德秀,亦告于其君曰,惟學可以養此心,惟敬可以存此心,惟親近君子,可以維持此心。三者交致其功,則聖心湛然,義理常爲之主,而物欲不能奪,斯言盡之矣。不審聖明,臨筵誦讀之外,果能於大本源頭處,反躬體驗,向裏加工,精一執中,一如古聖王之學乎?大抵聖賢之言,自有無窮之味,於此若不從容潛玩,默識而心通焉,則易歸口耳之膚淺,而有欠踐履之眞正。夫如是,雖盡通六經之章句,畢讀千聖之書籍,臣恐無益於身心,無補於治道也。且一月之中,開筵之日雖頻,一日之內,引接之時未多,臣未知燕閒幽獨之中,聖明於動靜云爲存養省察之間,其規模宏嚴,如何,工夫作輟,如何?此非外臣所可窺測,而每於講筵將開,備文居先,禮數有截,展讀才訖,文義未暢,實有所欠足於從容討論,反覆究索,則情志之間,未能款洽,威顔之下,鮮不惶懼,將何望其舒發神精,罄竭辭旨乎?程子曰,學者,先要會疑,其於疑難處,含糊呑棗,不思所以講究,則學何由進乎?臣聞執經問難,前史攸稱,不恥下問,先聖垂訓。伏願殿下,益加時敏之工,其於開講之時,假之以顔色之溫,勉之以情志之孚,如設疑論難,無失古聖立言之旨,引經據義,俾盡群下納言之誠,則沈潛純粹,道積于聖躬,而學之進德之修,自罔覺矣。此所以精一執中之傳,修齊治平之要,必基於人主之典學也。詩曰,勉勉我王,綱紀四方。夫所謂綱者,如網之有綱也,夫所謂紀者,如絲之有紀也。網無綱則不能以自張,絲無紀則不能以自理。故一家有一家之紀綱焉,一國有一國之紀綱焉,紀綱不振,則政敎無所措,而國不得爲國也。試觀今日之紀綱,果振乎,不振乎?一自臨御以來,凡於提綱挈維處,慈敎嚴正,聖諭諄複,而朝廷之上,振刷之政,了無可觀,而恬嬉成習,臺閣之中,敢言之風,寂無可聞,而含默爲事,黜陟以之不明,臧否以之不公,懲貪之典,屢勤提勅,而守宰睯不畏法,培養之化,務盡作興,而士趨迷不率敎,內而各司,外而列邑,應行節目,不出於簿書期會之間而已。庶務之叢脞,百度之解縱,職由於此,豈非有國之深憂而識者之寒心也耶?奮發乾剛,肅攬朝綱,一日二日,漸次收拾,亦惟在於殿下聖學之將就,政敎之淬礪。伏願聖明,留神省察焉,臣無任云云。省疏具悉。所陳好矣。當留意,爾其勿辭察職。
壬戌二月初四日午時,上御熙政堂。藥房入侍時,都提調徐龍輔,提調閔台爀,副提調李翊模,記事官金,記注官金喆修,別兼春秋金邁淳,檢校直閣徐有榘,醫官李惟鑑·吳千根·朴烇·趙宗協,以次進伏訖。龍輔等曰,昨日湯劑進御後,疹候夜間,何如?上曰,乍發乍消,未可謂差矣。龍輔曰,伏聞水刺後,發疹較多,今亦然乎?上曰,別樣不然矣。龍輔曰,寢睡之節,何如?上曰,手脚發疹處有癢症,足部雖無發現者,而亦搔癢,故頗未穩寢矣。龍輔曰,醫官使之診察,而今此症候,或慮嚮來餘症,故金時中使之待令於閤外矣。亦令入診,何如?上可之。賤臣承命出傳,與時中偕入進伏。惟鑑進前,診察仰瞻訖奏曰,脈候左右三部調均,而乍有浮氣,疹候外似有㿀候之發現者矣。千根進前,診察仰瞻訖奏曰,脈候左右三部之調均,與昨一樣矣。上曰,昨日湯劑進服後,猶未淸快,牛黃膏服之,則何如乎?上曰,朴烇·趙宗協,昨旣診察,今不必更入矣。時中進前,診察仰瞻訖奏曰,脈候左右三部調均矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,一樣矣。龍輔等曰,嘉順宮氣候,何如?上曰,一樣矣。龍輔曰,嘉順宮供上洗眼湯,嚮有煎入之敎而旋令停止,眼候,今則何如?上曰,今則已差勝矣。惟鑑等退伏楹外,議定湯劑後,惟鑑進前奏曰,昨日所進湯劑,爲發散之劑,今日則黃芩五分加入進御,似好矣。牛黃膏則只爲淸熱之劑,今不必進御矣。龍輔曰,諸醫官所見,亦皆然乎?惟鑑曰,諸議同然矣。龍輔曰,今日當爲問安,而或慮外間騷動,故姑不爲之,而夜則三提調,輪回入直,未知,何如?上曰,不必然矣。龍輔曰,夜間或不無召接之事故然矣。上曰,不必然矣。龍輔曰,議定之湯劑,今日一貼爲先煎入,不必定貼數矣。上命書榻敎曰,進御加味葛根湯前方中,加黃芩五分,今日一貼煎入。仍命退。諸臣以次退出。
上在昌德宮。停常參·經筵。
樂房都提調徐龍輔,提調閔台爀,副提調李翊模啓曰,伏未審夜間,聖體調攝若何,寢睡·水刺之節,何如?連日湯劑進御之後,益有康復之效乎?臣等率諸御醫,趁早入診,詳察聖候,議定繼進湯劑爲宜,臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
金宗善,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,禁衛營將官來言,今日本營軍兵,日次私習〈云〉矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李堯憲啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于李翊模曰,承候大臣入侍。
傳于徐有榘曰,傳香承旨馳詣文廟,奉審摘奸以來。
李堯憲啓曰,行大司憲李直輔,掌令崔雲翰在外,執義朴瑞源,掌令韓永逵,持平李允謙·尹致鼎未署經,監察茶時之意,敢啓。傳曰,知道。
傳于金宗善曰,發遣吏郞,諸執事淸齋與否,摘奸以來。
傳于金宗善曰,同副承旨進詣泮宮,今日夕食堂到記,收取以來。
以執義朴瑞源,掌令韓永逵,司諫李萬榮,獻納姜世綸,正言洪奭周牌不進罷職傳旨,傳于李堯憲曰,只推。
以慶尙監司金履永狀啓,陜川郡民家失火事,傳于李堯憲曰,方農失所可矜,令廟堂別加措劃奠接之方,仍爲嚴飭,分付。
金宗善,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
金宗善,以弘文館言啓曰,校理沈銖,旣有只推之命,卽爲牌招察任,何如?傳曰,允。
金宗善,以成均館大司成意啓曰,今正月初七日,儒生上旬輪次,當爲設行,而大提學李晩秀身病,限內不得爲之之意,敢啓。傳曰,大提學,待明朝牌招。
李翊模,以吏曹言啓曰,兵曹佐郞李基崇,受由過限不上來,依例改差,何如?傳曰,允。
金宗善,以兵曹言啓曰,新除授小坡兒權管鄭達行老母,今年七十五歲,法不當遠赴任,呈狀乞遞。邊將之親年七十五歲者許遞其任,載在法典,依法典改差,何如?傳曰,允。
金宗善,以備邊司言啓曰,卽見京畿前監司李祖承所報,則以爲,見今勅需米時在,只是二千石,昨夏支勅後會減實數,爲三千八百五十八石零,以時在勅米竝耗計除,則不足爲一千六百五十八石零,而此則拮据無處,依前以道內所在常賑穀,卽速劃給爲辭矣。近因使勅之頻仍,該道勅需,致此耗縮,不可不趁卽變通,而亦有已例。依所報,以道內所在常賑穀劃給後,卽爲修成冊報來之意,分付,何如?傳曰,允。
金宗善,以備邊司言啓曰,頃因開城留守金文淳所報,嶺南所在本府開市及支放米停減之,代以該道某樣穀中,準數充給之意,自本司行會矣。卽見慶尙監司金履永所報,則以爲元穀停減不足條八百七十七石零,以道內所在均賑兩衙門米中會減事,指一分付爲辭矣。元穀年年停減,其所不足,將近千石,以兩衙門米中從便劃給,實合於闊狹裒益之道,以常賑米卽爲依此數充給之意,分付,何如?傳曰,允。
草莽臣宋煥箕疏曰,伏以,歲序載新,天時回泰,竊惟聖學日進,聖德日新,以慰我祖宗臣民之望者,當有以謹初始而不能自已矣。臣老病垂盡,萬念俱灰,惟愛君憂國之心,終不能消鑠,區區所蘄望,於是愈切焉。忽伏奉聖諭,十行辭旨,諄複懇惻,有非如臣庸陋所敢承當,臣惝怳慙怵,如癡如狂,繼之以感涕也。伏聞聖候夬復天和,臨御法筵,率土群生,孰不嚮風歡欣,而微臣感戴之忱,益不覺忭踴而喜也。夫人感極則忘其軀命,喜極則無所斟酌,今臣旣兼此二者矣,而徒恤涯分之不能堪,以爲自畫之計,則誠非皮裏含血者也。臣癃疲殘喘,懍綴如綫,實無蹞步起動之勢,而神氣昏瞀,殆沒省覺,重之以聾聵忒甚,尋常應接,率多迷錯,其不可以得備顧問之後者,明矣。至若乃心王室,弘濟艱難,是何等責任,而尤豈暇論也?縷縷寵諭之下,震駴隕越,危喘益促,而欲有所罄衷獻言,以效芹曝之誠,則精力亦不逮矣。臣之情勢,不亦戚乎?臣之職名,許久虛帶於床簀中,微分悚蹙,當復如何哉?儻伏蒙聖明矜察而廢置邱壑,得以安意就盡,則實天地生成之恩也。月初恩賜衣資食物,臣固知出於聖慈優老惠養之至意,而在賤臣私分,亦不能自安也,臣無任云云。答曰,省疏具悉卿懇。敦諭纔布,凝竚方切,頃見附奏,知有美疴,誠庸奉念,方春向暖,計已勿藥,幡然登途,予日望之,巽牘又至,遐心莫回,側席之餘,不覺悵然失圖。顧今講席已開,此際思卿,益勞予心,弘濟之責,卿雖撝謙不居,而至若講論聖經,開發聰明,敷陳嘉謨,薰陶德性,乃林下讀書之士所當自任,何可一向牢辭,如遯世長往者之爲耶?予不多誥,卿須俟愼節小間,卽起賁然,庸副予小子日夕如渴之思。左承旨臣金宗善製進。
壬戌二月初五日午時,上御熙政堂。藥房入診承候,大臣同爲入侍時,都提調徐龍輔,提調閔台爀,副提調李翊模,記事官尹鼎烈,記注官金致龍,別兼春秋金邁淳,領府事李秉模,領議政沈煥之,左議政李時秀,檢校直提學南公轍,醫官朴春源·李惟鑑·吳仁豊·吳千根·朴烇·趙宗協·金時中,以次進伏訖。秉模等曰,日間聖體調攝,若何?上曰,無損矣。秉模等曰,寢睡·水刺之節,何如?上曰,一樣矣。秉模曰,湯劑進御之後,益有康復之效乎?上曰,似有減勢矣。秉模曰,搔癢之症,何如?上曰,或有搔癢,而盥洗前,無發見處,盥洗後,多有發處。似是氣上而然,而今日則差勝矣。時秀曰,前日所發處,每爲發見乎,或他處繼發乎?上曰,或發處不發,不發處亦發矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。龍輔曰,醫官待令,使之入診乎?上曰,前此連爲入診,不必爲之矣。龍輔曰,然則只令仰瞻,似好矣。上曰,只令一二人爲之,可也。龍輔呼吳千根·金時中二人使之仰瞻。千根等仰瞻訖退伏。上曰,今日勿爲服藥乎?龍輔曰,使醫官相議後仰奏矣。千根曰,與諸醫官相議,則前進湯劑,限今日繼進,似好云矣。上可之。上曰,領相行役,何以爲之乎?煥之曰,善爲往來矣。龍輔曰,大王大妃殿洗眼湯中,赤芍藥二錢,唐黃連一錢,加入以進,何如?上曰,依此爲之也。煥之曰,刑曹判書黃昇源,每日實錄廳仕進,佐貳竝有闕,以致訟獄之多滯,甚可悶。政官牌招開政,刑曹參判·參議未差之代,差出待下批,仍卽牌招察任,何如?上曰,依爲之。出擧條上命書榻敎曰,進御加味葛根湯,依前方一貼煎入。又命書榻敎曰,大王大妃殿進御人蔘粟米飮,自明日停止。又命書榻敎曰,大王大妃殿進上洗眼湯,自今日一貼式煎入。又命書榻敎曰,惠慶宮進服加味生脈散,前方中,去天花粉,自明日一貼式煎入。又命書榻敎曰,王大妃殿進御加味正氣散,自今日一貼式,限三貼煎入。仍命退,諸臣以次退出。
上在昌德宮。停常參·經筵。
藥房口傳啓曰,臣等昨於診筵,仰承聖候日益康復,下情慶幸,曷有其極?夜間諸節,快復常度,寢睡·水刺之節,亦萬安乎?臣等率諸御醫,趁早入侍,詳細診察,議定湯劑繼進當否,千萬顒祝,惶恐敢啓。答曰,知道。
李堯憲啓曰,行大司憲李直輔,掌令崔雲翰在外,執義朴瑞源,掌令韓永逵呈辭,持平李允謙·尹致鼎未署經,監察茶時之意,敢啓。傳曰,知道。
李翊模啓曰,吏曹參判尹光普,參議李肇源牌不進推考傳旨及罷職傳旨,今方捧入,而開政命下,已至經宿,如是違牌,不卽擧行,事甚未安。參判更卽牌招,何如?傳曰,參議只推,與參判一體牌招。
李翊模啓曰,左副承旨洪羲運,今日不爲仕進,卽爲牌招,何如?傳曰,許遞,今日政差出。
李堯憲啓曰,新除授右副承旨閔養顯,時在京畿驪州地,斯速乘馹上來事,下諭,何如?傳曰,許遞,今日政差出。
傳于金宗善曰,禮房承旨馳詣社稷,奉審摘奸以來。
徐有榘啓曰,大提學李晩秀牌不進推考傳旨,今方捧入,而人日製命下之後,如是違牌,事甚未安。更爲牌招,何如?傳曰,允。
徐有榘啓曰,大提學李晩秀,旣已承牌,弘文提學李秉鼎,藝文提學金祖淳,一體牌招,以爲同參考試之地,何如?傳曰,允。
傳于徐有榘曰,同副承旨持此御題,與大提學,偕往泮宮,試取以來。
右承旨金宗善書啓,臣承命馳詣社稷壇上,奉審則無頉,祭物·祭器·祭井看審則精潔,諸執事進排官摘奸則無頉,佾舞工人摘奸則無頉矣。臣則仍留享所,待將事修埽後,復命之意,敢啓。傳曰,知道。
以吏曹參議李肇源牌不進罷職傳旨,傳于李堯憲曰,只推。
李堯憲啓曰,吏曹判書徐邁修,參判尹光普,參議李肇源牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,更卽牌招,何如?傳曰,參判·參議牌招。
以吏曹參議李肇源再牌不進罷職傳旨,傳于李堯憲曰,只推。
徐有榘啓曰,臣敬奉御題,與大提學李晩秀,偕往泮宮,人日製儒生試取,則收劵一百十八張矣。捧入之意,敢啓。傳曰,科次入侍。
李堯憲啓曰,同副承旨徐有榘科次入侍,臣吏·兵批兼進之意,敢啓。傳曰,知道。
有政。吏批,判書徐邁修受由,參判尹光普進,參議李肇源牌不進,左副承旨李堯憲進,啓曰,判書徐邁修受由,參議李肇源牌招不進,小臣獨政未安,何以爲之?敢稟。傳曰,仍爲之。以金翰東·申鳳朝爲承旨,張至冕爲大司諫,金會淵爲副修撰,尹長烈爲同敦寧,林蓍喆爲刑曹參判,趙得永爲敦寧都正,宋翼孝爲刑曹參議,趙鎭寬爲同經筵,徐邁修爲典設提調,李泰熙爲禮曹正郞,金邁淳·李運恒爲兵曹佐郞,金瑥爲判校,鄭時養爲交河郡守,承文副正字單李泳夏,奉常奉事單李若洙,兼春秋單金必宣,濟州牧使單李延弼,故縣監李普成贈戶參例兼,故輔德李宜昌贈副提學,故副正李世亨贈僕正以上,同知李曾祜三代追贈。
兵批,行判書李得臣病,參判尹東晩病,參議李廷顯入直進,參知李益恢病,左副承旨李堯憲進,以金鰲福爲漢江別將,護軍韓用鐸,副護軍任希存·金箕象·李素·尹文東·鄭觀輝·洪羲運·閔養顯,以上竝單付。
徐有榘,以吏曹言啓曰,今此先農壇祭終獻官,前牧使李宗燮塡差,而時無職名,令該曹口傳付軍職,何如?傳曰,允。
徐有榘,以吏曹言啓曰,因承政院啓辭,守令薦應薦不薦人,令該曹察推事,允下矣。行議政府左參贊金載瓚,行上護軍尹師國,行知中樞府事趙尙鎭,行上護軍具㢞,行大護軍趙鎭寬·金思穆,知中樞府事李祖承,行護軍李鼎揆·鄭煥猷·李秀夏·姜彝正·金熙朝·李泰永·徐瀅修·吳泰賢,知中樞府事具世勣·曺允彬,行護軍金爔·張集紹,定州牧使沈能弼,德源府使安思默,俱爲應薦而不薦,竝推考警責,何如?傳曰,允。
吏曹判書徐邁修疏曰,伏以,隙駟難駐,穀燧再易,愾廓之聖慕,伏惟如新,烏號之群情,普切罔極。仍伏念臣,以望八之頹齡,當總百之重任物論之難平,莫如大政,人心之冀倖,莫過今時,則揣分量力,奚啻僬僥之擧九鼎,蚊蝱之負泰山,而始焉怵迫於敦勉之威命,終又感激於優暇之恩旨,必欲抖擻精神,策勵駑鈍,使題目一播,八方稱允,人器兩叶,庶位無曠,以副我聖上側席敷求之衷者,實亦垂死賤臣圖報涓涘之血忱矣。其奈藻鑑素短,心手不應,門資年格,猶患照檢之遺失,激濁揚淸,何由權度之精切?排比則瘡疣百出,甄別則疑謗四湊,雖不敢冒行己私,曲循人囑,而退自點閱,其有媿於初心也,非止一二。夫以臣衰朽癃痼之質,得免於政席之顚仆,此莫非王靈攸曁。至於政後之多少嗤點,自古銓家之所不能逃,臣安得獨逭於淖中之舊轍哉?惟是考察之政,爲政官苽熟之期,而三度加由之恩,忽出於常格之外,今因政命,召牌儼臨。噫,臣今鍾鳴漏盡,防滿當退之時也。縱以欲報之忱,勉膺副急之用,乃於已試蔑,效之餘,猶復係戀不去,貪饕無厭,是眞不識人間有羞恥事,而其爲黑於淸朝士大夫敦尙之風節,果何如也?臣重病屬耳,鬼事日迫,多方醫治,未見寸進之效,少經勞動,輒有尺退之形,而今番大役之費心費力,在臣身,實爲忍死捱過之一關嶺,深夜退公,感觸風寒,歸輒昏倒床玆,晝宵呻囈,以病也,以年也,以其瓜熟也,以其僨誤也。臣之當遞,蓋有此數端矣。以聖慈曲保之德意,豈忍使之拚棄廉隅,擔曳病軀,不恤其駭瞻聆而傷禮使哉?抑臣自數年以來,竊有區區血懇,寤寐如結,而特未得間,囁嚅至今。嗚呼,臣誠聖世之幸民耳。性本椎魯,技如襪線,少小自期,不過捿遲祿仕,無墜官冕,而朝乏蚍蜉之援,戒存陽喬之求,半生蔭路,家食居多,則晩來一第,亦出僥倖,今日所蒙,豈臣夢想?惟我先大王,天地於臣,父母於臣,許臣以淳實無僞,諒臣以忠愛至誠,拔之衆棄之中,進之群髦之上,膴仕華貫,歷試殆盡,大釁小瑕,覆燾若偏,十數年來,居然躋八座之列,臣每食三歎,中夜屢興,心口相謀,未知死所者,恒恐溘先朝露,終孤隕結之宿誓,尙敢自詑賤齒,圖占便宜,遽發懸車之請於吾君之前哉?及夫龍髯莫攀,蟻蓐乖願,孑孑餘生,靡瞻靡依,則低徊班聯,未忍便訣,又是天理人情之所不容已,而矧當兩聖光御,百度惟貞,扶杖聽詔之父老,莫不皆有少須臾無死之心,臣以此時,得備器使,榮之云乎?退何說焉?是以有除輒膺,隨分陳力,欲以追先報今之義,奔奏殫竭於一初淸明之會,而荏苒之頃,三霜且周,義理日明於闡揚,世道稍靖於漸磨,凡我先朝所以擬議指畫而未及發諸事爲,以遺大投艱於我殿下者,幾皆擧而措之耳。國勢占磐泰之安,治敎屬盻蠁之除,如臣之老悖無用,空糜高廩者,顧不及求去,更待何日乎?臣聞古人乞骸之懇,雖不切切於禮經之限,而聖人設此防範,垂之後世,則苟非佩一時安危,係國家重輕者,可守而不可忽。若臣者年旣逾限,病又濱死,眞所謂留之無所益,去之無所惜,而況今躁競之俗未悛,恬退之風罕聞,臣固晩矣,萬一緣臣之休退,人心或有所激厲,以爲愚鈍如彼而尙且知足,知大防之不可以輒踰,則是臣之去也。賢於留也遠甚,而臣之不報之報,未必不在於此,臣何敢終始自阻於仁覆之天視蔭之景,抱玆耿耿,卒貽不瞑之恨乎?引例祈免之章,適上於新春布德之辰,臣於是乎得間,而曲成一物之澤,不能無厚望於繼述優老〈之〉化。伏乞聖明,俯垂哀憐,先遞臣銓部見任,仍借臣奉朝賀三字銜,俾以吉月之朝,時效瞻天之誠,則臣尙以未盡之殘年,頌祝恩光,謌詠太平,臣無任云云。答曰,省疏具悉。引年過矣,卿其調理行公。
壬戌二月初六日辰時,上御熙政堂。藥房入診入侍時,都提調徐龍輔,提調閔台爀副提調李翊模,記事官尹鼎烈,記注官金致龍,別兼春秋金邁淳,檢校直提學南公轍,醫官李惟鑑·吳仁豊·吳千根·朴烇·趙宗協·金時中,以次進伏訖。龍輔曰,夜間聖體調攝,若何?上曰,一樣矣。龍輔曰,熱候加減,比昨,何如?上曰,稍勝矣。龍輔曰,寢睡·水刺之節,別無所損乎?上曰,自初無損矣。龍輔曰,大王大妃殿氣候,何如?上曰,一樣矣。龍輔曰,洗眼湯供上之後,諸節若何?上曰,姑未差復矣。龍輔曰,王大妃殿感候痰滯之症,湯劑進御之後,加減,若何?上曰,姑未差復矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,醫官待令,診察後議定繼進湯劑,似好矣。上曰,今已快差,何必更診乎?龍輔曰,雖伏承快復之敎,其在愼重之道,不可少忽。湯劑進停與否,須問於諸醫官,然後爲之,何如?上可之。龍輔曰,醫官進前。惟鑑進伏,龍輔曰,今日則無搔癢之候發見之症,而臂部有略干發處,不至大段,寢睡安穩,水刺則自初無損,湯劑別無更爲議定之事乎?惟鑑曰,然則停止,似好矣。龍輔曰,諸醫之議,皆如此乎?惟鑑曰,然矣。上曰,藥房口啓,自明日亦勿爲之也。仍命退。諸臣以次退出。
壬戌二月初六日申時,上御熙政堂。科次入侍時,同副承旨徐有榘,假注書李錫祜,記注官金喆修,別兼春秋金邁淳,試官弘文提學李秉鼎,大提學李晩秀,對讀官校理沈銖,修撰任厚常,以次進伏訖。晩秀曰,日間聖體調攝,若何?上曰,差勝矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。上曰,今番則試劵不多,徐徐考之,可也。晩秀曰,今此仰達,極涉惶悚,而日候猶寒,久御外軒,恐致損節矣。上曰,限數軸考見後,當入處小次矣。晩秀方考一天試卷奏曰,此文雖早呈,多有違格處,合置落軸矣。上曰,可置落軸者,置之落軸,可也。晩秀曰,此文尤無足觀矣。上曰,從所見考之,可也。天字軸考訖。上曰,對讀官遞入。晩秀考至二地奏曰,此文僅可姑置而觀矣。上曰,依此爲之也。仍又下敎曰,予則還入小次,卿等考試,可也。晩秀曰,合考幾張爲之乎?上曰,四張合考,可也。仍入小次少頃,上命中官,下敎于承旨曰,對讀官之讀聲,必高之也。晩秀考試訖,別置四張,使中官入奏。上還御外軒。晩秀奏曰,二張等合三下,二張等合次上矣。上曰,依此書等,可也。晩秀曰,使對讀官,更爲讀奏乎?上曰,不必更讀。仍卽坼封,可也。有榘以次坼封,讀奏封內。上命書傳敎曰,人日製居首表三下進士南鍾岳直赴會試,之次三下生員柳之習給二分,次上進士鄭東晩,生員南履錫,竝紙筆墨,令該曹考例施賞。又命書傳敎曰,入格儒生,明日來待。上曰,柑製入格儒生,曾有待下敎來待之命,而尙未入侍,明日使之同爲來待,可也。仍命退。諸臣以次退出。
上在昌德宮。停常參·經筵。
徐有榘啓曰,行大司憲李直輔,掌令崔雲翰在外,執義朴瑞源,掌令韓永逵呈辭,持平李允謙·尹致鼎未署經,監察茶時之意,敢啓。傳曰,知道。
徐有榘啓曰,禁衛營將官來言,今日本營軍兵,日次私習云矣,敢啓。傳曰,知道。
徐有榘啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,來十一日,輪對日次矣,敢稟。傳曰,當次人受點後,日次待令。
徐有榘啓曰,來十一日,朝參日次矣,敢稟。傳曰,停。
徐有榘啓曰,慶尙左兵使李喆運上番軍摠上送事,狀啓到院,而及當開柝,只有外裹,乃無原啓,事未前有,萬萬驚駭。狀啓使之更爲修正上送,而該帥臣之不能檢飭,致有此疎虞之擧者,所當重勘,而本院請推之外,無他可施之罰,何以爲之?敢稟。傳曰,極爲駭然。令該府拿問處之。
徐有榘啓曰,卽者兵曹郞廳來言,壯勇營撤罷後,闕內入直軍兵替代,令兵曹稟旨擧行事,草記允下,而本曹時無判書,次堂例不得擧行云。何以爲之?敢稟。傳曰,令次堂擧行。
傳于金宗善曰,右承旨·同副承旨與入格儒生入侍。
注書尹鼎烈病,代以朴宗璜爲假注書。
金宗善啓曰,吏曹郞廳來言,兵曹判書有闕,政事,取稟。傳曰,當日爲之。
金宗善啓曰,卽者吏曹郞廳來言,政事當日爲之事,命下,而判書徐邁修受由,參判尹光普,參議李肇源病不來,不得擧行云。參判·參議,竝卽牌招,何如?傳曰,允。
傳于金宗善曰,召對爲之。
以守陵官李彦植狀啓,本陵植木未盡處,將爲始役,而壯勇營撤罷,何以擧行事,傳于金宗善曰,令廟堂分付華城留守,擇日擧行,而京各營校卒,依前下送,着實播植,無或一毫未盡之歎,時遣察勤慢之行,俾令誠心擧行。
徐有榘,以備邊司言啓曰,臣等以壯勇營撤罷事,與諸宰,連日齊會本司,爛漫商確,官方之減革,軍校員役之歸屬,錢·穀·布·木·器械·廨宇之各項措置,今方次第就緖,而第念沿革事體,不輕而重,通變之際,自有先後緩急之序,一營員額,先爲區處,然後其餘諸條,方可漸有條理,謹取本營節目,逐一看詳後,都提調·提調·大將從事官以下將官減革,軍校員役歸屬之合行事件,別單書入,外營軍制,該留守纔已上來,商議釐正,追後稟處,該營將官軍兵之闕內入直處,勢當以他營門將官軍兵替代,令兵曹參考已例,卽爲稟旨擧行,以嚴宿衛,何如?傳曰,允。
徐有榘,以備邊司言啓曰,華城軍制,與該留守相議釐正之意,昨已草記矣。本府軍制,前後屢變,粵自祖宗朝以來,視以畿甸保障,士馬之精强,部伍之團束,甲於諸路,素以外訓局見稱,及夫奉園寢而修城池,以至五邑之合屬,則已成之法制,至矣盡矣,到今別無通變存革之可論。第伏念衛部之名,實寓昔日之微旨,蓋將衛扈行宮,增重陪京,而今者內營撤罷,專爲志事之闡明,則外營之仍稱衛部,旣無意義。且京外軍營,姑未能盡復五衛之舊制,而本府軍兵,今不過留守之所管轄,則揆以事面,殊涉未安。軍制悉仍舊貫,稱號改以司哨,留守所帶使名及摠制以下名號之當爲釐正者,竝以別單書入。本府陞爲留守之後,拱護之嚴重,責應之浩多,非比他都,而凡百所需,殆同草創,嗣後支用之道,不可不另加區劃。此則待各樣錢穀措處時一體商確以聞,移屬軍丁區處之方,亦令該留守參量事情,論理狀聞後,更爲稟處,何如?傳曰,允。
壬戌二月初七日辰時,上御熙政堂。右承旨·同副承旨入侍,入格儒生同爲入侍時,右承旨金宗善,同副承旨徐有榘,假注書李錫祜,記注官金致龍,別兼春秋金邁淳,生員朴聲漢,幼學柳伯麟,進士南鍾岳,生員柳之習,進士鄭東晩,生員南履錫,以次進伏訖。聲漢奏姓名。上曰,爾年,幾何?聲漢曰,四十矣。伯麟·鍾岳·之習·東晩·履錫等,以次奏姓名訖。上曰,給分人出送,頒賞人受賞於殿庭,可也。聲漢等先退。東晩等立下殿庭,引儀唱四拜。行禮訖,戶·工曹頒賞人,各紙二卷,筆三枝,墨三笏。東晩跪受退出。上命退。承史以次退出。
壬戌二月初七日申時,上御熙政堂。召對入侍時,參贊官金宗善,檢校待敎徐有榘,侍讀官沈銖,檢討官任厚常,假注書朴宗璜,記注官金致龍,別兼春秋金邁淳,以次進伏訖。上曰,讀之。銖讀,自太宗皇帝,止相坐律令。上曰,下番讀之。厚常讀,自春正月,止不廣於天下。上曰,參贊官讀之。宗善讀,自秋八月,止通使如故。上曰,閣臣讀之。有榘讀,自賈至,止周勃爲丞相。上曰,注書讀之。賤臣讀,自是月晦,止墮於事也。上曰,上番讀之。致龍讀,自陛下節用,止五十斤。上曰,下番讀之。邁淳讀,自春正月,止田租之半訖。上曰,文義陳之。銖曰,自古社稷之臣,其責尤重,守義死節,以身徇國,然後始可曰,社稷之臣。爲臣而若不知主在與在,主亡與亡之義,則是爲不忠矣。厚常曰,漢之諸君,最稱文帝,而以此文中除收帑以下數者觀之,其恤民之仁,養老之禮,亦可以爲後世法矣。文帝懲秦苛察之政,省刑愼罰,而鱞寡孤獨,天下之窮民而無告者,必先振之恤之,此豈非人君之美政乎?上曰,令四方無來獻,與旅獒不寶遠物之意同乎?厚常曰,大義則同,而旅獒所謂遠物者,似指蠻夷所産,而此所謂令四方無來獻者,雖中國之物,使無得常貢外來獻也。蓋人主,凡於奇巧之異物,不以爲寶,則自無玩物喪志之慮矣。且賈山疏中縱慾恣暴之言,似甚不遜,而在君臣交勉之道,必當如是。禹戒大舜曰,無若丹朱傲,大舜何嘗近似於丹朱,而禹必以此戒之者?此可見古人盡言無隱之義,而此後當逐日開講,諸臣晉接之際,諸臣所奏,雖或有過激觸忤之處,殿下惟當虛受嘉納,以廣聖聰焉。宗善曰,文帝之時,書籍已經秦火,而先王之制度節文,蕩然不可考矣。然以文帝元年二年之治法政謨觀之,除收帑,是皐陶罰不及嗣之意,振窮,是文王必先鱞寡之意。令四方無來獻,則可見不貴異物之至仁,遣陸賈使南越,亦可見柔遠懷邇之盛德矣。至若親耕籍田及除妖言誹謗等令,無非嘉謨善政,故朱子表而出之,爲後世人主之龜鑑。伏願深留聖意焉。有榘曰,人君選用極諫之士,前後左右,罔非正人,則君德日就,而國從而治矣。以賈山疏觀之,三代之際,直諫之遺風,猶有存者,此實人主所當深察也。上曰,粟多而財有餘,何爲不成?信斯言也,多財則亦足以君君臣臣父父子子乎?銖曰,恐未必然矣。大學曰,財聚則民散,財散則民聚,用財有度,則國用必富,無度則民力必困,此則不可不愼者也。厚常曰,有德然後,可以有財,有財然後,可以有用。以漢高帝黃金四萬斤,予陳平,不問其出入觀之,財用之有益於國,從可知矣。宗善曰,財豈可無者?孔子曰,足食足兵,倉廩不實,則孚信難及於民矣。大學曰,生之者衆,用之者舒,爲之者疾,食之者寡,則財恒足矣。聖人生財之道,固當如是矣。若掊克聚斂,膏澤不下於民,則力本者,不獲自盡,是反不若無財之愈也。有榘曰,國無三年之蓄,則何以支保乎?賈誼疏中積貯之說,其意專在於勸農。蓋民貧則君不能獨富,民富則君不至獨貧。人君保民之政,唯在於務農而已。上命退。諸臣以此退出。
上在昌德宮。停常參·經筵。
徐有榘啓曰,行大司憲李直輔,掌令崔雲翰在外,執義朴瑞源,掌令韓永逵呈辭,持平李允謙·尹致鼎未署經,監察茶時之意,敢啓。傳曰,知道。
傳于金宗善曰,召對爲之。
金宗善,以吏批言啓曰,同知李曾祜之祖故輔德宜昌,贈以副提學矣。未經玉署之人,贈以副學,有違格例,不能審愼之失。臣不勝惶恐,而李宜昌副提學贈職勿施,更以相當職銜,下批之意,敢啓。傳曰,知道。
金宗善,以吏批言啓曰,副提學,今當差出,而前望只有二人,故以二望擬入之意,敢啓。傳曰,知道。
有政。吏批,判書徐邁修受由,參判尹光普進,參議李肇源牌招不進,右承旨金宗善進,啓曰,判書徐邁修受由,參議李肇源牌招不進,小臣獨政未安,何以爲之?敢稟。傳曰,仍爲之。以李秉鼎爲兵曹判書,南公轍爲副提學,張錫胤爲副應敎,安廷善爲副修撰,林漢浩爲禮曹參議,李秉鼎爲判義禁,黃昇源爲知經筵,趙尙鎭爲知春秋,尹孝寬·金初燮爲司藝,朴和源爲儀賓都事,盧尙熙爲典籍,壯勇營都提調沈煥之,壯勇營提調金祖淳,壯勇營軍色提調行宮整理使韓用龜,以上減下事,承傳。故輔德李宜昌贈大司諫,同知李曾祜祖考,知經筵單趙鎭寬,同經筵單黃昇源。
李堯憲啓曰,新除授行兵曹判書李秉鼎,卽爲牌招,傳授命召,何如?傳曰,允。
金宗善啓曰,副提學令該曹差出,本館錄仍卽擧行事,命下矣。新除授副提學南公轍,卽爲牌招,何如?傳曰,允。
李堯憲啓曰,行兵曹判書李秉鼎牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
金宗善啓曰,副提學南公轍牌不進推考傳旨,今方捧入,而本館錄命下之後,如是違牌,事甚未安。更卽牌招,何如?傳曰,允。
李堯憲啓曰,行兵曹判書李秉鼎再牌不進推考傳旨,今方捧入,而命召傳授,一時爲急,如是違牌,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
李堯憲啓曰,行兵曹判書李秉鼎三牌不進推考傳旨,今方捧入,而命召傳授,一時爲急,連事違召,陳疏到院,原疏以停朝市,纔已退却矣。所當更請牌招,而係是一日四牌,何以爲之?敢稟。傳曰,上疏捧入。
傳于金宗善曰,兵判疏批已下,牌招授符。
傳于金宗善曰,發遣吏郞諸執事淸齋與否,摘奸以來。
以吏曹參議李肇源牌不進罷職傳旨,傳于金宗善曰,只推。
徐有榘,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
兵曹判書李秉鼎疏曰,伏以臣,於千萬匪意,伏奉除旨,以臣爲兵曹判書者,臣誠惝怳悸懍,罔知攸措。噫,臣豈復擬於權要者哉?特以臣未死餘日,一半分涓埃報效,惟在於夷險向前,有官輒膺,有命則赴,居然若無故者,故雖以日月之明,猶有所遺照,謂可以勉膺於斯職而然歟?嗚呼,臣畸人耳。年前東銓之一出,雖緣事會之萬不獲已,而畢竟人言之捃摭,直驅於去就之披猖,縱荷聖明照燭,職任順缷,而每伏念先大王簡畀之隆眷,慰撫之恩敎,自不覺五內摧裂,淸血被面,到今自靖之圖,惟有避遠名塗,優游漫局,上而少答殊知,下而獲全微諒。是任也,雖與天官差間,而其爲銓任則一也。其何可拚棄素守,冒昧趨承,厭然爲淟涊漫漶之計哉?無論臣區區廉防之蕩然壞盡,竊恐仁天悶覆之德,其將有始而無終,臣豈忍爲是乎?至若中權重寄之無望陳力,自來情理之實難供劇,有未敢覼縷,荐違召牌,冞增惶恐。玆敢冒入文字,仰首哀籲。伏乞聖慈,天地父母,特垂矜憐,亟許鐫免臣職名,仍令攸司,嚴勘臣逋慢之罪,以昭法紀,以安賤分,不勝大願,臣無任云云。答曰,省疏具悉。卿其勿辭,入來肅命。
壬戌二月初八日未時,上御誠正閣。召對入侍時,參贊官金宗善,檢校待敎徐有榘,侍讀官沈銖,檢討官李東萬,假注書李錫祜,記注官金喆修,別兼春秋金邁淳,以次進伏訖。上曰,讀之。銖讀,自三年冬十月,止上不聽。上曰,下番讀之。東萬讀,自夏五月凶奴,止乃白太后許之。上曰,參贊官讀之。宗善讀,自楊氏曰,止旣而赦之。上曰,閣臣讀之。有榘讀,自周勃旣就國,止無其應歟。上曰,注書讀之。賤臣讀,自夏四月,止不如收之。上曰,上番讀之。喆修讀,自賈山亦諫,止桃李華。上曰,下番讀之。邁淳讀,自淮南王長,止三十戶。上曰,文義陳之。銖曰,張釋之所奏,誠得體矣。朝廷之上,若效喋喋利口,則自致文多質少之弊矣。秦以刀筆之吏任事,故政尙苛察,俗成浮薄,如此而其可享國乎?此人君所當監戒處也。東萬曰,漢之立國之初,文·景最稱賢主,而文·景之所以稱賢主者,以其正法度故也。夫法者,有國之規模也。禮樂刑政,要不出法度二字。故賈誼上疏亦曰,先王執此之政,堅如金石,行此之令,信如四時,據此之公,無私如天地。如此而後,能治天下國家,而若一有差失,則刑罰不中,民無所錯手足。張釋之所言,儘後世人君之所當體念者也。宗善曰,文帝,三代以後最是賢君。且是時國富民安,可興敎化,此政孔子所謂旣富庶敎之,孟子所謂謹庠序之敎,申之以孝悌之義者。此政其時,而文帝志氣卑下,初不以三代自期,畢境事業,不過爲文帝而止。今以此觀之,則張釋之言事時,帝曰,卑之,毋甚高論,令今可行,蓋其病根深痼,終不可與入堯·舜之道。故先正臣文成公李珥,以文帝爲自暴自棄之君者,此也。雖以張釋之言之,聞帝毋甚高論之言,不敢以先王之道陳之,只言秦漢間得失,此亦無足道矣。淮南王長,驕縱不法,而文帝不能早爲禁制,及其罪惡彰著之後廢之,至令道死,未免殺第之名,此亦文帝之歉德也。上曰,閣臣陳之。有榘曰,參贊官已有所仰陳,而文帝雖是賢主,規模立志,終甚卑下,不能復三代之治。蓋其時無眞儒,不以學問輔導,所尙專是黃老刑名之學,故終奠至於三代之治。爲人君者,可不着意於學問上乎?上曰,文帝謂季布曰,河東吾股肱郡,故特召君云者,果是中心之言歟,抑外飾之言歟?銖曰,河東是股肱之地,而以股肱郡,故特召君云者,未知其果出於十分誠心。漢唐中主之不及於三代者,此也。有榘曰,此純是外飾之言,無一分誠心矣。上曰,然則爲君上者,何可對臣下,出此不誠之言也?有榘曰,聖敎誠至當矣。上曰,人如周勃而,以千金與吏者,何也?銖曰,禍福生死,專在於君上,則在勃之道,恭俟君命而已。乃以千金與吏,此是生怯而然,事甚苟且矣。上曰,賈誼·賈山,皆陳諫如此,而文帝終不聽之,何也?銖曰,或隨時制宜,不得不如此耶?臣未能講究,不敢臆對矣。有榘曰,此是欲富鄧通而然,非隨時制宜之事。文帝此擧,極爲非矣。宗善曰,果是專爲鄧通而然矣。上命退。諸臣以次退出。
上在昌德宮。停常參·經筵。
李堯憲啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金宗善啓曰,新除授左承旨金翰東,時在慶尙道安東地,斯速乘馹上來事,下諭,何如?傳曰,允。
傳于金宗善曰,禮房承旨馳詣先農壇,奉審摘奸以來。
傳于徐有榘曰,勸講入侍。
以右副承旨申鳳朝牌不進罷職傳旨,傳于李堯憲曰,只推,更爲牌招。
李堯憲啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙·尹致鼎未署經,監察茶時之意,敢啓。傳曰,知道。
以大司諫張至冕,司諫李萬榮,獻納姜世綸,正言洪奭周,執義朴瑞源,掌令韓永逵牌不進罷職傳旨,傳于李堯憲曰,只推。
以全羅監司金達淳狀啓,全州府民家失火恤典題給事,傳于金宗善曰,結構奠接之道,令廟堂措畫,分付。
李堯憲啓曰,右副承旨申鳳朝疏批已下,卽爲牌招,何如?傳曰,允。
金宗善,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
金宗善,以奎章閣言啓曰,檢書官徐有殷,時無職名,令該曹口傳付軍職,冠帶常仕,何如?傳曰,允。
李堯憲,以都摠府言啓曰,副摠管兪漢謨,以漢城府右尹,本府坐起晝仕出去,而逐日赴坐,煩稟未安。入番間除草記往來之意,敢啓。傳曰,知道。
李堯憲,以兵曹言啓曰,因承政院啓辭,邊將應薦不薦人,令該曹察推事允下矣,行議政府左參贊金載瓚,行上護軍尹師國·具㢞,行知中樞府事趙尙鎭,行大護軍趙鎭寬·金思穆,知中樞府事李祖承·具世勣·曺允彬,行護軍李鼎揆·鄭煥猷·李秀夏·姜彝正·金熙朝·李泰永·徐瀅修·吳泰賢,前別將金爔,行護軍張集紹,定州牧使沈能弼,德源府使安思默,竝應薦而不薦,依法典,推考警責,何如?傳曰,允。
李堯憲,以兵曹言啓曰,新除授五衛將鄭義誠,慶熙宮衛將許圭,俱爲除授在外,過限未上來。竝依法典改差,何如?傳曰,允。
李堯憲,以備邊司言啓曰,會寧·慶源開市,旣已完畢,令槐院,撰出咨文,別定禁軍,騎撥下送于灣府,使之傳給鳳城將處,以爲傳致北京之地,何如?傳曰,允。
同敦寧尹長烈疏曰,伏以,荏苒之間,歲籥倏改,新春又將半矣。伏惟聖情,哀慕撫時,益罔極。仍伏念,臣於昨冬,猥被金吾除命,敢以區區私義,陳章乞免,獲蒙恩許,微分粗伸,感誦至今。玆者敦府除旨,又下於衰散病蟄之中,臣於是,益不勝感惶靡措。恩命之下,叩謝是急,雖已出肅,而第臣本無敦寧,則揆以公法,未宜仍冒。玆敢略入文字,仰瀆宸嚴。伏乞亟命選部,照例遞改,以存公格,以安私分,千萬幸甚,臣無任云云。答曰,省疏具悉。疏辭下該曹稟處。
右副承旨申鳳朝疏曰,伏以,日月迅駛,孝元殿練事已過,歲色又換,仰惟聖孝,拊時哀慕,益復如新。仍伏念臣,自遭銓評以來,杜門跧蟄,畏約慙訟,不敢自齒於人者,周年于玆矣。千萬不自意,簡拔由天,特授臣以承政院右副承旨,除旨遽降,宿趼復忝。臣聞命於積違之餘,叨拜於久枳之後,感惶知榮,非比尋常,固當竭蹶趨承,少效叨謝之忱,而第臣之私義難冒,有不得不一暴者,惟聖明垂察焉。臣本庸愚謭劣,百無肖似,人望言議,固不足以輕重於世,而至於好議論人長短,妄是非政法,非徒有戒而不敢,素性本拙訥,蓋亦不能以出諸口,此實同朝之所共知。臣竊自以樗散無用,雖其不適於任使,虛舟不怒,尙或得免於呰謷矣。昨年夏重臣韓用龜之掌銓也,一二政注,不叶公議,故臣於對客之際,未存捫舌之戒,偶有率口之發,而李允行之疏,適出於此時,士友之間,傳聞差爽,指使參涉,全歸臣身,至有銀臺拔望之擧。噫,一言慨惜,初非擠井之意,而四至嘖舌,難免推波之迹,中夜思惟,臣亦不自〈知〉其何以得此也。一時銓評,蓋出於鎭浮囂而務調停,則孟孫之惡我,眞所謂藥石也。臣方瞿然恧縮之不暇,何敢爲較挈自明之計哉?然滄浪自取,臣固有失,滓穢已深,人亦爲恥,固不可以事屬旣往,有所自恕,而其何可揚揚出入於見枳之地哉?玆敢略陳危悃,仰瀆崇嚴。伏乞聖慈,俯垂諒察,特許鐫免,以安私分,仍治臣瀆擾之罪,以肅朝綱焉,臣無任云云。省疏具悉。爾其勿辭察職。
壬戌二月初九日午時,上御熙政堂。勸講入侍時,參贊官徐有榘,假注書朴宗璜,記注官金喆修,別兼春秋金邁淳,領事徐龍輔,提學李晩秀,侍讀官沈銖,以次進伏訖。龍輔曰,日氣漸和,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿,洗眼湯連日進御之後,益有差勝之效乎?上曰,差勝矣。龍輔曰,王大妃殿湯劑進御之後,氣候比前,若何?上曰,少勝矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上命承旨進伏。上讀新受音,自召誥篇題,止庶殷丕作,一遍訖。龍輔解釋文義以奏。上更自二月旣望,至庶殷丕作,讀十遍訖。龍輔曰,此篇卽召公成洛邑,成王始政之時,召公戒成王之辭也。一篇中誠多好語,而今日所講,則只敍經營之事,別無文義之可達,而箇中亦可見聖人動作云爲之間,愼重縝密底氣衆也。上曰,閣臣奏之。晩秀曰,大臣旣奏,別無更陳,而大抵召誥一篇,以疾敬德諴小民爲第一義,而此則只是序事而已,別無深奧難解處,而其中亦多條理之可觀矣。此雖史氏所記,而篇首特書二月旣望者,表其營洛之初也,曰丙午朏者,言其生明之時也。宅洛之初,先告宗廟,後告天地社稷者,有親疎尊卑之禮,而召公先往相宅,周公後往達觀者,亦有輕重緩急之序矣。庶殷服役之事,周公固當摠領,故不言召公而曰周公,朝用書命庶殷,甲寅甲子之間,自多事爲,故虛費多日,可見聖人作事愼重之意也。蓋王者無私,天無私照,地無私藏,而成王以至公無私之心,視殷民如吾民,故殷之頑民,感悅心服,趨事赴功。難化之民如此,則其悅以使民,可知矣。殿下新服厥命之初,臣等則逐日入侍,昵近耿光,而雖在草野者,何莫非殿下之臣?都民則近處城闉,沾沐聖化,而雖居遠方者,亦莫非殿下之民。伏願殿下,仰體天地之德,一視遠近臣民焉。上曰,玉堂奏之。銖曰,大臣·閣臣已奏,而今日文義,則別無可達處矣。以篇題觀之,以疾敬德,爲諴小民之本。大學亦曰,明明德新民,明德爲本,新民爲末,則此與大學工夫,相爲表裏,而大抵此篇中敬字,爲第一義,當體念焉。上曰,武王何爲宅洛乎?龍輔曰,洛邑天下之中,故註亦曰,日東景夕多風,日西景朝多陰,日南景長,日北景短,此陰陽相均之外,四方來者,道里均適,故爲朝諸侯之所矣。上曰,周之東遷後,何爲衰微乎?龍輔曰,成王以後,不能敬德,故遂至於衰矣。漢之光武,雖東都洛陽,而乃成中興之業,此在敬德之如何而已。晩秀曰,大臣所奏,至當矣。周之衰微,非因東遷也,不能修德之致也。國家興廢,在德不在險,伏願聖上留念焉。上曰,厥旣得卜則經營,卜如不吉,則將何以爲之乎?龍輔曰,以洪範觀之,先定人志後,命於蓍龜之靈,此乃聖人敬勤愼密之道,而非專以卜筮爲重也。且聖人,與天地合德,則夫何卜筮不吉之有乎?殷民至頑,固易煽動浮言,而成王克敬厥德,感化殷民,而且宅洛,乃當然之事,則殷民悅服,如子趨父事。以此觀之,人主之一政一事當然,則四方之民,自然響應,以文王經始靈臺,庶民子來觀之,亦可知矣。若不當然,則周之友民,亦不服從,況殷之頑民乎?伏願留意焉。上命掩卷。上曰,明日次對,領相入來乎?龍輔曰,俄者往復于本司,則明日當進參云矣。晩秀曰,檢書官成海應之代,姑未差出,而先朝時,則以取才入格人,隨卽塡差矣。今番則何以爲之乎?徐有殷,曾有效勞,而先朝時,適値無窠,未及塡差矣。以徐有殷差出乎?上曰,依此爲之。上下慶尙監司金履永,忠淸監司尹光顔,平安監司金勉柱上疏于有榘命讀。仍下敎于龍輔曰,見此疏與領·左相商確,明日次對,仰奏,可也。仍命退。諸臣以次退出。
上在昌德宮。停常參·經筵。
藥房都提調徐龍輔,提調閔台爀,副提調李翊模啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
徐有榘啓曰,行大司憲李直輔,掌令崔雲翰在外,執義朴瑞源,掌令韓永逵呈辭,持平李允謙陳疏入啓,尹致鼎未署經,監察茶時之意,敢啓。傳曰,知道。
徐有榘啓曰,禁衛營將官來言,今日本營軍兵,日次私習云矣,敢啓。傳曰,知道。
徐有榘啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,吉州牧使金聖和下直,張弓一張,長箭一部,片箭一部,筒兒一箇賜給。
徐有榘,以備邊司言啓曰,今日次對,本司堂上進參者,只有三人,揆以事體,極爲未安。在外及實病實故外,竝卽牌招,何如?傳曰,允。
傳于金宗善曰,大臣·備局堂上引見。
傳于金宗善曰,未肅拜承旨與都承旨·左副承旨許遞。
兵曹口傳政事,護軍單南公轍。
以慶尙監司金履永狀啓,密陽府使金箕憲身病沈重罷黜事,傳于金宗善曰,以他邑相換。
傳于金宗善曰,政官牌招開政。
金宗善啓曰,吏曹判書徐邁修,參判尹光普,參議李肇源牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,參議只推,與參判牌招。
金宗善啓曰,吏曹參判尹光普,參議李肇源再牌不進推考傳旨及罷職傳旨,今方捧入,而開政命下之後,連事違召,不卽承膺,極爲未安。參判所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
有政。吏批,判書徐邁修牌不進,參判尹光普牌不進,參議李肇源進,右副承旨金宗善進,啓曰,判書徐邁修,參判尹光普竝牌招不進,小臣獨政未安,何以爲之?敢稟。傳曰,只出緊任,又啓曰,忠淸監司,今當差出,而擬望之人乏少,他道守令,竝擬,何如?傳曰,允。
以李鼎揆·金近淳·朴吉源·權襈爲承旨,趙鎭寬爲判尹,尹久東爲兵曹正郞,韓後賢爲監察,曺錫中爲忠淸監司,南公轍爲慶尙監司,金箕應爲醴泉郡守,檢書官單徐有殷,密陽府使金箕憲,善山府使朴宗羽相換,具絎爲平山府使。
傳于金宗善曰,見窠皆令今日政差出。
再政,李秉鼎爲軍器提調,徐邁修爲觀象監提調,李燨爲平市主簿,宋文顯爲義盈奉事,李廷顯爲春川府使,兼大司成單金近淳,訓鍊都監提調單李秉鼎,禁衛提調單李秉鼎,御營提調單李秉鼎。
兵批,判書李秉鼎進,參判尹東晩病,參議未差,參知李益恢入直,同副承旨徐有榘進,啓曰,慶尙左兵使,今當差出,而擬望之人乏少,他道守令及同道水使,竝擬,何如?傳曰,允。以金思穆爲都摠管,李漢豊爲兼訓鍊都正,李海愚爲宣傳官,梁埉爲兼司僕將,金守淵·安任權·韓宅祚爲五衛將,李益懋爲忠翊將,具縉爲忠壯將,李顯采爲訓鍊僉正,韓舜民爲慶熙將,趙台鎭爲武兼,金處漢爲慶尙左兵使,金致晙爲安東營將,韓光迪爲水原中軍,兪碩柱爲忠淸中軍,金商眞爲注文僉使,崔命喆爲花梁僉使,洪得輿爲鉢浦萬戶,李魯昌爲楊州監牧官,兼摠理使單韓用龜,兼摠理營從事官單林秉遠,以上改下批事承傳。壯勇大將善騎別將申應周,把摠李健秀·李溏·李光爕,善騎將尹頤東·李檍,從事官李爔,哨官李應會·宋國仁·李載弘·慶恒運·李漢忠·鄭曦柱·李惟秀·金鎭億·申綋·趙運永·金憲柱·具毅和·安光質·成元柱,拜峯別將兼內乘徐有和,兼把摠白東脩,別牙兵將李宗采·車弘濟,壯勇外使韓用龜,親軍別將兼摠制金爔,親軍衛將尹致宖·李宗海·曺命集,長樂前衛將黃基定,左衛將申百祿,中衛將閔百彬,右衛將後衛將金鎭九,華西衛將徐洛修,蒼龍衛將李敎源八達衛將卞世義,長安衛將吳翰源,協守衛將尹象圭,新豐衛將朴思英,禿城衛將張世紈,長樂前衛前部將曺允彦,左部將李道英,中部將兪漢宗,右部將牟應運,後部將申亨祿,長樂左衛前部將左部將羅東旭,中部將李儒祥,右部將李光道,後部將趙明憲,長樂中衛前部將左部將鄭煥宗,中部將鄭德采,右部將趙廷彦,後部將金廷秀,長樂右衛前部將曺光振,左部將李基林,中部將朴履漢,右部將曺翔振,後部將長樂後衛前部將左部將金魯爀,中部將右部將池繼殷,後部將林順範,以上減下事承傳。東林別將單朴尙華。
金宗善,以奎章閣言啓曰,景慕宮望廟樓今春大奉審,臣祖淳,以本宮提調,兼進擧行,無頉之意,敢啓。傳曰,知道。
金宗善,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
金宗善,以禮曹言啓曰,卽接南部幼學朴成耉所志,則以爲,同姓七寸叔昌命,嫡妾俱無子,以其同姓十寸弟哲命第二子成浩,欲爲繼後,成置與受文書,未出禮斜之前,兩邊父母,遽爾俱歿,忝在門長之列,不忍坐視其絶嗣,如是具由呈單·草記稟處事呈狀,而頃因大臣筵達,兩邊與受文蹟,明有可據,而不得登聞者,許令該曹,論理草記事,允下矣。朴成耉狀辭旣如此,依大臣筵奏定式,朴哲命第二子成浩,立爲朴昌命之後,何如?傳曰,允。
金宗善,以禮曹言啓曰,卽接陽川幼學申旭所志,則以爲,嫡妾俱無子,以同姓二十寸弟厚中第二子光默,欲爲繼後,兩家諸族,同議完定,至成與受文蹟,未及禮斜之前,厚中夫妻俱歿,雖有受者,旣無與者,不得循例立案,依新定式·草記稟處事呈狀,而一邊之言,有難準信,使其門長,具由呈狀,則門長大丘幼學申厚岳狀辭,一如申旭之訢矣。頃因大臣筵達,兩邊與受文蹟,明有可據,而不得登聞者,許令該曹,論理草記事,允下,依大臣筵奏定式,申厚中第二子光默,立爲申旭之後,何如?傳曰,允。
金宗善,以奉常寺都提調意啓曰,祭享所用春等中脯,依定式,今月初十日始造之意,敢啓。傳曰,知道。
徐有榘,以兵曹言啓曰,永肅門外入直局出身四十五人內,二十人分直於昌慶宮事,命下矣。旣爲分直,則不可無團束之將領,訓鍊都監哨官中,依局別將例,另擇三人,輪回受點,率領入直之意,分付,何如?傳曰,允。
徐有榘,以兵曹言啓曰,槍劍軍,例以壯勇營軍磨鍊,而該營撤罷草記,纔已啓下矣,明日殿坐時槍劍軍,依前以禁衛營軍兵磨鍊,何如?傳曰,允。
徐有榘,以訓鍊都監言啓曰,今二月十一日仁政殿親臨春到記儒生殿講製述時,因兵曹節目,金虎門軍六十名,哨官尹弘鼎,西營軍四十名,哨官安宗植率領,設布帳外除器械排立,雜人一切嚴禁,事畢後各還直所,而竝待標信擧行之意,敢啓。傳曰,知道。
徐有榘,以訓鍊都監言啓曰,因司謁手本判付內,訟理自有法官,而至於掖隷之結縛毆打,紀綱雖曰掃地,如此無嚴之類,不可尋常處之。況盧順碩,卽訓局軍卒乎?昔在先朝,似此手本,處分截嚴,付之該大將,照例嚴勘事,命下矣。臣開坐于北營武藝廳,金得成結縛毆打之本局馬兵盧順碩及同黨諸人,一倂査出捉來,其縛打委折,各別嚴覈,則順碩所供內,矣身父墳,在於東郊典農地,而父墳咫尺,得成入葬其母,故矣身不勝其憤,果與矣身族屬金洪仁·梁成弼·張得孫及矣奴三得,今月初八日,乘其得成之改莎母墳,作黨合力,結縛毆打,的實納招矣。掖隷之結縛毆打,大關紀綱,則其罪,何如?又況順碩,則身係軍伍,必知法意之至重,而聚會徒黨,恣意縛打者,究厥所爲,萬萬痛惡。盧順碩·金洪仁·梁成弼·三得等,爲先決棍三十度後,竝移送秋曹,照法嚴勘。其中張得孫爲名漢,則昨已逃躱,今方發捕,待其捉來,一體勘送該曹,而臣亦有常時不能檢飭之失,不勝惶恐之意,敢啓。傳曰,知道。
行副提學南公轍疏曰,伏以臣,於館職,前後除拜,不知爲幾,而每以情勢之不可冒據,上陳辭懇,間或以疾病危苦,據實呼號,得蒙體諒之恩者,亦且屢矣。頃者大僚,以經筵事緊,請行館錄,未及完圈,而適於玆際,又叨見職,言病則涉於例讓,引義則便不新奇,有不敢縷縷煩達,而至於本館已行之規,便成故事,決不容緣臣破壞,而聖明或有所未燭者,則勢將一陳於聰聽之下,俾免公私之狼狽。蓋臣之一番行圈,固出於不得已,而時論忠厚,幸免譏劾,此所謂倖之不可長恃者也。館制新錄,一會後長官,卽呈辭單,如銓官之過大政呈辭,而銓官或遞或否,至於館制,則必遞乃已,一圈之後,不得再當,此乃會圈事體,非比尋常,政注一圈,雖或不免,而旣圈之後,至三年五年,無非靜竢司直之日,故上之不欲督迫與下之不敢承膺,非爲其人也,所以重其選也。肅廟朝,有一副學,再行館錄,被人駁議,而其後百餘年,無此例焉。夫行之已久者,謂之故事,故事者,小而言之,則故事也,大而言之,則或爲著令也,或爲典章也。顧今朝廷日卑,莫可救藥者,皆由於著令之不遵而典章之漸壞,然而原其本,則始之不謹於小,而以至著令典章之次第掃地也。列聖朝以來,每惓惓於故事之遵守,而猶恐其或悤者,誠有見於此矣。今臣不可復當,上而都堂之公卿知之,下而一館之吏隷知之,除命之下,或以臣之所不當爲賀者,或以臣之昧例冒出爲慮者,此亦一世公議之所在,臣雖欲放倒廉隅,出而復當,其奈咈公議壞故事何哉?禮君命召,在內不俟屨,在外不俟車,螻蟻小臣,一日之內,三速召牌,臣雖無狀,豈或全昧事君之禮,而故爲此慢蹇之習哉?今臣一出,則士大夫名器,由此而益輕,更無餘地。顧臣今日道理,惟有一遞,庶幾爲存館規重館選之道,更何言哉?更何言哉?伏乞聖上,諒此至懇,亟命遞改臣職,俾成命無滯,如臣所言,出於一毫避事,則亦令有司,嚴行勘罪,以警具僚焉,臣無任云云。答曰,省疏具悉。本職許遞。
平安監司金勉柱疏曰,伏以,惟天惟祖宗,默佑我聖躬,玉候康復,縟儀誕擧,臣民慶忭,中外惟均,三陽迎序,歲籥載新,仰惟撫時攀號,孝思靡逮,螻蟻微臣,跡滯關外,瞻望雲天,倍切憂戀之忱。仍伏念臣,猥以無似,冒守重藩,歲已周矣。憑依王靈,布宣聖化,是臣職分,而期月之效,迄無所著,不憚腁胝,竭力綢繆,卽臣素心,而絲毫之績,亦無可稱,濫叨九重之委寄,自速一朝之辜負。噫,在先朝,偏蒙拂拭之恩者,宜莫如臣,逮聖朝,猥荷歷試之眷者,亦莫如臣。凡今廷僚,孰不欲自盡於追先報今之義,而在臣則抑有倍焉。然臣蔑學庸資,最居人下,綿力薄才,本無寸長,於內於外,未效塵刹之報,徒增素餐之懼,每中夜以思,不覺感涕被面,而惶汗浹背也。今臣所莅方面,素稱難治之弊局,有非他藩之可比,士不知方,而民喜逐末,風土所界,謠俗益偸,務貨利而輕廉義,尙浮姱而忘本實,驅之惡則易從,導之善則難格,兼且挽近以來,吏鄕慢猾,蟻穴放闊財粟殫匱,逋漏成籍,紛如蛆蝨,所在皆然,譬如膏肓之病,根委已深,雖使倉扁殫技,兪歧效能,其將逡巡却顧而退矣。況臣迂愚鈍劣,威不足以殫壓列邑,智不足以蘇捄一路,受任經年,已試蔑效之狀,不但臣自知之明,抑亦同朝所共聞也,而不思陳暴,仍因蹲據,則必致大狼狽大僨誤而後已。臣罪到此,雖萬殞,將何以自贖乎?以昨冬殿最事言之,考績黜陟,法意何等嚴明,而題品之際,不能稱當,至被廟堂之請勘,臣之昏憒不職之失,於是乎益著矣,惶隕恧蹙,尤不知攸措也。且臣犬馬之齒,已迫崦嵫,虛脆之質,便同蒲柳,而按藩以後,不敢不强策駑朽,夙夜憂勞,神精日益銷落,疾病日益侵尋。今則衰喘厪存,較諸始到之時,不啻爭三數年氣力,似此情病,豈可貪戀廩餼,久淹職次,爲生行死歸之計哉?玆敢略暴微悃,仰瀆崇聽。伏乞聖慈,俯賜矜察,特許鐫免臣所帶藩任,以幸公私,不勝大願,臣無任云云。答曰,省疏具悉。卿其勿辭行公。
慶尙監司金履永疏曰,伏以,逝者如斯,歲換月更,我殿下宅憂諒闇,忽已三載,萬事䆳古,新物華滋,伏惟聖慕如初,靡所逮薄。仍伏念臣,顚沛躓跋,情有所迫,大聲疾籲,如溺望援。及承批下,天不遂願,臣於是,心膽隕塞,莫省云爲,臣雖愚不肖,粗聞事君以誠,告君以實之義,若或處不傷廉,情足自忍,何苦飾讓,屢瀆嚴廬,自歸於不誠無實之科哉?夫恭於趨承,不恤人言,怵於義分,靡顧廉防,自是嗜進懷祿者,工言病世之習也。臣爲此懼,義不自安,前疏乞免,未暇以區區情理,參錯於其間,而抑臣之綳心轖胸,皇皇思歸,已有所不待人言,時月以爭者。蓋父子主恩,君臣主義,其分之殊,而其禮之別也。故國有大喪,方岳之臣,未嘗以奔赴之禮責之,而乃若其情,則雖披髮戴星,未始爲過,必秉彝之所同然也。況臣於先朝,外托君臣之契,內結父子之親,五載簪筆,恩淪肥髓,子車下從,尙或願言,三年不奔,豈人之情?情之所至,禮固在焉。苟無人情,禽獸不若,臣以何心,淊淊不歸,又以何顔,陽陽對人乎?且臣苽期,實在抄秋,雖使臣之去留,少關民邑,數月徐亟,不足爲之輕重,況千疣畢露,百務漸弛,南訛未熄,坐鎭無素乎?然則留足以害公,去可以伸私,此臣所以日夜北望抆血稽首,一呼再籲,冀或以微誠上格者也。伏願殿下,憐臣切迫之情,遞臣見帶之任,仍治臣瀆擾之罪,以肅朝綱焉,臣無任云云。答曰,省疏具悉。所請依施。
忠淸監司尹光顔疏曰,伏以,惟天惟祖宗,隲佑我邦家,聖候康復,縟儀載擧,歡欣忭祝,帀域惟均。仍竊念臣以不肖,猥叨匪據,任重而望輕,務殷而才短,一直憒裂,隨事辜負,固知其萬不堪勝,而自昨夏以來,宜去之義,不啻層疊,難强之疾,轉益沈痼,疾聲號籲,至四至五,而緣臣誠薄而言微,每靳體諒之聖恩,終復見格於廟議,情窮勢蹙,又不免數朔蹲仍,而居然歲已改矣。從前自引之辭,今不敢更事瀆陳,而惟是病狀彌劇,鬼事漸迫,斷無自力之望,徒積瘝癈,則不得不冒死申控,仰冀仁天之垂愍焉。念臣受氣脆薄,自幼善病,性又昏滯,未堪煩勞,思慮動作,稍或過分,則暈眩吐血等證,如期輒發,而十數年間,荐傷憂慼,喪失心神,榮衛凋涸,未老先衰,文字事爲,頃刻遺忘,對人言語,往往顚錯,猝遇膠擾,怔忡慌悸,莫省所措。似此症形,實無以自比恒人,至若應繁處劇,尤非可論。惟有靜居調養,屛務息慮,僅可苟支,而誤膺見職,失於自量,未能固辭,莅任以後,一方簿書之多,孔路酬接之廣,塡至沓委,無少間隙,顧以不逮之精力,黽勉抖擻,强忍捱過,積瘁所漸,舊患新症,轉輾增添,氣鬱膽肆,形消神索,懣甚而若抱氷炭,瞀極而如蒙煙霧,望食輒嘔,求睡不得,有時昏倒,奄奄有朝夕澌盡之勢。臣之一身生死,縱不足自恤,目下事務之千百其緖,動關民邑之利病,而率歸擔閣全失照檢。如是而尙可冒居於五十州按察之地,以勤聖朝南顧之憂哉?臣之庸材蔑識,本不足備數於使令之末,而猥蒙先朝不世之恩,忝竊至此,區區圖報之悃,惟當隨處殫竭,以冀補塞萬一,顧何敢飾辭避事,苟占便安,而積祟轉入膏肓,重寄末由牽架,在官一日,添一日之罪戾,疾痛而呼天,實亦人之所不已也。抑臣又有至切之私懇,臣之父母墳山,在於京畿龍仁地,陰陽所忌,急於移厝,擬以夏間經營此事,必須及今遞歸,方可趁期完襄。臣有弟早亡,又無嗣續,病且危綴,如上所陳,若失此時,則誠恐餘生無幾,大事遷就,終成莫追之恨。情地到此,吁亦悲矣。玆敢瀝涕哀籲於孝理之下。伏乞聖慈,特賜矜軫,卽許鐫免,以幸公私,不勝大願,臣無任云云。答曰,省疏具悉。所請依施。
壬戌二月初十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調徐龍輔,提調閔台爀,副提調李翊模,假注書李錫祜,記注官金喆修,別兼春秋金邁淳,檢校待敎徐有榘,右承旨金宗善,假注書朴宗璜,事變假注書朴在寅,領議政沈煥之,左議政李時秀,行兵曹判書李秉鼎,行大提學李晩秀,廣州留守李敬一,行護軍李漢豊·申大謙,校理申溆,醫官李惟鑑·吳仁豊·吳千根·朴烇·趙宗協諸臣以次進伏訖。煥之等曰,日氣漸和,聖體,若何?上曰,一樣矣。煥之等曰,寢睡·水刺之節,亦如何?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。龍輔曰,醫官來待,使之入診乎?上曰,置之。龍輔曰,右承旨金宗善,承候於王大妃殿出來矣。聞其所傳,則王大妃殿感候,尙未快復云,故問于醫官,則以爲,杏吉茶,自今日一貼式進御爲當云。依此爲之乎?上曰,依此爲之。仍命書榻敎曰,王大妃殿進御杏吉茶,自今日一貼式煎入。上下副提學南公轍疏于大臣敎曰,副提學,例不得再當館錄云,果然否。煥之曰,仁廟朝丙子以前,文蹟散落,無以考得,丙子以後,皆有載錄,而肅廟朝己巳甲戌六年之間,副提學李堂揆,嘗再當館錄,而此非可援用之例,英廟朝以後,今至近百年,絶無一人再當之例矣。上命承旨書批答曰云云。上下密陽府使罷黜狀啓于大臣敎曰,慶尙監司,以密陽府使罷黜事,有狀啓矣。何以則好耶?煥之曰,新除授密陽府使金箕憲,以善治有名,以永川郡守,移拜見職矣。聞以私義,難於赴任,中路呈病狀乞遞云,而善治守令,無故遞職可惜,以道內有聲績守令,擇差相換,似好矣。上命承旨書狀啓判付曰,云云。煥之曰,各道句管及貢市堂上有闕代,行大護軍趙鎭寬湖西句管還差,知中樞府事李祖承,海西句管還差,知敦寧府事金祖淳,戶曹判書李書九,貢市堂上差下,行護軍李漢豊宣武祠堂上亦爲還差,竝使之察任,何如?上曰,依爲之。出擧條煥之曰,行左參贊金載瓚,前此昭晢備至,且聞其病勢近漸向減,而連在郊外,大小公故,一不進參,事體所在,誠極未安。申飭行公,何如?上曰,依爲之。出擧條煥之曰,壯勇營軍校輩,今方從自願區處,而軍官金敏淳,渠之自願則願爲監牧官,而監牧官,非曾經東西班正職者,不得爲之,而敏淳未經正職,不可差送監牧官矣。能麽兒郞廳二窠,例自兵曹,以中庶中取才差出,滿朔數出六,而曾在先朝,此窠差出時,草記留中不下,至今不爲差出,今若依例差出,而一窠,以敏淳區處,則似好矣。上曰,依此爲之。煥之曰,三道臣辭職上疏,有今筵稟處之命矣。平安監司金勉柱,則本道方有逋欠徵捧事,畢捧前姑難許遞,慶尙監司金履永,忠淸監司尹光顔,則前此屢以私義乞遞,而連不允許矣。今則六月不遠,以情理言之,恐宜在所體念,此兩道臣,許遞,似好矣。上命書平安監司疏批曰,云云。又命書慶尙監司疏批曰,云云。又命書忠淸監司疏批曰,云云。煥之曰,頃因傳敎,健陵植木未盡處,擇日擧行之意,行會該府矣。卽見水原留守韓用龜狀啓,則以爲,植木吉日,以今月十八日推擇,而今春植木,雖曰間間播植,只以陵園軍僧軍及京各營本府校卒,有難告竣,依昨年例,屬五邑軍,使之分授擧行。役軍等雇價糧米,昨年則或用下於筦千庫,或會減於各該邑公穀,今年則何以爲之事,竝請令廟堂,稟旨分付矣。陵所植木,事體甚重,屬五邑分授,依例擧行,雇價糧米,以該府該邑儲置米會減事,分付,何如?上曰,依爲之。出擧條煥之曰,此咸鏡監司李義弼狀啓也。枚擧會寧府使白師誾牒呈,以爲,本府開市時大國人牛馬料應下都數,爲一千四百十三石,而本府所在元會付耳麥,只爲五百八十一石零,故營賑耳麥一千石,自該府先已取用云。其代以安邊浦項倉稷四百石,文川浦項倉粟二百石,稷三百石,從折米數,依例還錄事,請令廟堂,稟旨分付矣。加用營賑,當爲充代,依狀請施行,何如?上曰,依爲之。出擧條龍輔曰,拜峯別將減下,別置監牧官事,別單啓下矣。各處監牧官職銜,例以牧場所在地方爲稱,今此箭串牧場,係是楊州地方,亦以楊州監牧官稱號,而依他牧官例,以蔭武參上實職人,通瀜擬差,瓜限以三十朔爲定〈式〉之意,定式施行,何如?上曰,依爲之。出擧條龍輔曰,藥房提調閔台爀,見帶都摠管矣。方當逐日監煎之時,職務自爾相妨所帶摠管之任,許遞,何如?上曰,依爲之。出擧條大王大妃殿敎曰,玄慶尙未捕得,豈有未捕如此漢之紀綱乎?煥之曰,如此逆豎,尙未捕得,此紀綱不嚴之故也。臣等亦屢次申飭,而至今未捕,莫非臣等不能董率之罪也。大王大妃殿敎曰,未捕此漢,國家豈成貌樣乎?玄慶事在於再昨年何時乎?煥之曰,再昨年八月矣。大王大妃殿敎曰,今爲三年矣。令出而不行,至於三年之久,無非紀綱不立之致,如是而能爲國乎?煥之曰,不能詗捕,非但道帥臣之罪,臣等不能董飭,此皆臣等之罪也。大王大妃殿敎曰,領府事不入來,未知何故耶?煥之曰,素有流注之痰,近日又添感氣,不得入來云矣。大王大妃殿敎曰,山林敦召事,曾有別爲商量以奏之敎矣。其間果爲思量仰奏乎?煥之曰,宋煥箕則向來疏批,又有敦勉之敎,宋稚圭則年雖少,而連以病辭,未知其病勢之果如何,而此與廷臣有異,不可一向强迫。金日柱處則其間,果有所言及矣。聞亦有病,而姑未差云。病若差,則或可登筵耶?臣等方蘄望矣。大王大妃殿敎曰,誠意淺薄,故儒賢不爲入來矣。煥之曰,前後慈敎及大殿敦召之命,丁寧勤摯,誠意豈爲淺薄乎?從古山林,每以進身爲難矣。金日柱入來,則聖學可以輔導,且於世務,亦不生疎,入來則甚好,而以病姑不入來矣。大王大妃殿敎曰,他儒賢,亦勸令入來,好矣。上曰,大臣就座。煥之等就座。上曰,諸宰奏事。秉鼎曰,局出身減額三十窠,依下敎復設,武藝出身中勿論付料未付料,從願抄擇二十七人,竝與未減額三人塡差。此後依科榜次次收用,以爲慰悅之道,而局出身減額時,入直亦爲減數矣。今旣復設,依前以四十五人入直之意,分付,何如?上曰,依爲之。出擧條大王大妃殿敎曰,闕內守直武藝輩,各別擇出,無使少有比前日歇後之弊,可也。秉鼎曰,壯勇營設置之時,則建陽以東,臣曹不爲主管,而自今以後,則臣曹當一體檢飭矣。大王大妃殿敎曰,國家有命令,則一番擧行之後,旋卽解弛,勿爲如此,種種申飭,俾無疎虞之弊,可也。秉鼎曰,謹當各別申飭矣。大王大妃殿敎曰,前兵判,年不至多,而何遽至此?驚且惜矣。煥之曰,此重臣,年不至多,而方當做國事之時,遽至於此,誠爲慘然矣。大王大妃殿敎曰,以此事申飭未久,尤覺慘然矣。煥之曰,以玄慶尙未捕得事,慈敎申飭截嚴,臣等不勝惶恐,而道帥臣,間有遞易者,或有仍留者,不可不捧現告嚴處矣。大王大妃殿敎曰,豈有如許道理?國無紀綱,豈成貌樣?如此小豎,尙未捕得,國之無紀綱,於此可見?新除者若習以爲常,則豈成說乎?大抵幺麽小豎,豈有三年未捕之道理乎?煥之曰,以亡命罪人玄慶譏捕事,前後飭敎,何等嚴截,而今又歲翻,尙未斯得,國綱所在,萬萬寒心。嶺南道帥臣及五營將,焉逭其罪?而其間多有遞易,亦不可無區別以責來效,自再昨年玄賊亡命時,至今春在職之人,無論道帥臣·營將捧現告,竝令該府,拿問嚴勘,何如?上曰,依爲之。出擧條宗善曰,今日賓對,兩司行公諸臺,無一人進參,事甚未安。竝推考警責,何如?上曰,依爲之。出擧條宗善曰,視事日暖間姑停矣。今則日氣漸爲和暢,自明日爲始,依例入稟,何如?上曰,依此爲之也。上命書榻敎曰,大王大妃殿進上洗眼湯停止,黃栢湯,自今日一貼式煎入。上命退。諸臣以次退出。
上在昌德宮。停常參·經筵。
夜二更,月暈。
上詣仁政殿。春到記儒生分製講試取還內後,內閣·政院·玉堂·藥房口傳問安。答曰,知道。
徐有榘啓曰,行大司憲李直輔,掌令崔雲翰在外,執義朴瑞源,掌令韓永逵呈辭,持平李允謙疏批未下,尹致鼎未署經,監察茶時之意,敢啓。傳曰,知道。
金宗善啓曰,明日常參·經筵,取稟。傳曰,停。
金宗善啓曰,來十六日,日次儒生殿講日次,而英陵忌辰大祭齋戒相値,頉稟之意,敢啓。傳曰,知道。
金近淳啓曰,禁衛營將官來言,今日本營軍兵,日次私習云矣,敢啓。傳曰,知道。
金近淳啓曰,御營廳將官來言,今日本廳軍兵,日次私習云矣,敢啓。傳曰,知道。
金近淳啓曰,今日殿座,承旨當爲備員,而行都承旨李鼎揆在外,不得備員,何以爲之?敢稟。傳曰,許遞。前望單子入之,待下批牌招察任。
都承旨前望單子入之,尹光普落點。
以都承旨尹光普牌不進推考傳旨,傳于金近淳曰,許遞,前望單子入之。
都承旨前望單子入之,林蓍喆落點。
金近淳啓曰,今日殿座,承旨當爲備員,而新除授都承旨林蓍喆,所當牌招而拘於廳規,不得請牌,何以爲之?敢稟。傳曰,牌招。
金近淳啓曰,前壯勇大將朴準源所佩虎符傳令牌還納,修正次密匣請出之意,敢啓。傳曰,知道。
金近淳啓曰,布帳外環衛軍兵解嚴標信請出之意,敢啓。傳曰,知道。
吏曹啓目粘連,觀此同敦寧尹長烈上疏,則以爲,臣本無敦寧,則揆以公法,未宜仍冒,亟令選部,照例遞改,以存公格,亦爲白有臥乎所,旣無敦寧,則揆以公格,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
林蓍喆,以吏曹言啓曰,今此宗廟望祭獻官,前同敦寧尹長烈塡差,而時無職名,令該曹口傳付軍職,何如?傳曰,允。
金近淳,以兵曹言啓曰,今日殿座時侍衛禁軍等,別將當爲率領,而別將任嵂,身病猝重,不得進參,一番內禁衛將林栽洙,使之兼別將擧行,何如?傳曰,允。
金近淳,以兵曹言啓曰,謹依下敎,入直局出身四十五人內,二十二人,分直於昌慶宮,弘化門內各處入直及訓鍊都監禁衛營軍兵入直處所,依備邊司草記,參考前例,磨鍊以入之意,敢啓。傳曰,知道。
金近淳,以備邊司言啓曰,壯勇營都提調·提調·大將以下及外使摠制以下,竝減下,外使改稱摠理使,摠制改稱中軍事草記,允下矣。提調·大將以下符信印標,皆當還納,外使摠制以下印符,亦當改頒,令承政院及各該司,稟旨擧行,何如?傳曰,允。
金近淳,以都摠府言啓曰,今日入直內三廳武兼禁軍及軍兵等,當爲中日習射,而親臨春到記儒生殿講製述相値,不得爲之之意,敢啓。傳曰,知道。
金近淳,以訓鍊都監言啓曰,西營移直本局軍五十名及金虎門添直本局軍五十名,弘化門南邊直所依前入直,廣智營添直本局軍十五名,集賢門外依前入直,局出身二十五人,永肅門外依前入直,二十人,分直於壯勇衛入接處事,自兵曹節目,啓下矣。今二月十一日爲始,金虎門添直軍五十名及西營移直軍五十名,哨官率領,入直於弘化門南邊直所,廣智營添直軍十五名,哨官率領,集賢門外入直,局出身二十五人,局別將率領,永肅門外入直,二十人,哨官率領,壯勇衛入接處分直,而竝待標信擧行之意,敢啓。傳曰,知道。
金近淳,以訓鍊都監言啓曰,謹依兵曹判書擧條批旨,本局局出身額數,依前以一百五十人復設,而永肅門,局出身以四十五人,充數入直之意,敢啓。傳曰,知道。
金近淳,以訓鍊都監言啓曰,武藝廳金得成結縛敺打人張得孫,逃躱未捕,故昨日究覈時,未及勘罪,待其捕捉,勘送該曹事,已爲草記矣,今方捉來,一體決棍三十度後,照法嚴勘次移送秋曹之意,敢啓。傳曰,知道。
金近淳,以禁衛營言啓曰,依兵曹節目,今二月十一日爲始,建陽門入直軍四十名,哨官率領,依前移直於西營,弘化門入直軍四十名,集賢門把守軍八名,建陽門添直軍五名,把摠率領,依前入直於建陽門,銅龍門入直軍三十一名,哨官率領,仍爲入直,建陽門把守軍十名,以建陽門入直軍,依前除出,集賢門入直將校二人式輪回率領,而竝待標信擧行之意,敢啓。傳曰,知道。
金近淳,以禦營廳言啓曰,東廟有頉處,臣看檢修改後,別單書入之意,敢啓。傳曰,知道。
金近淳,以禦營廳言啓曰,本廳哨官李敦五,身病甚重,勢難察任,改差,何如?傳曰,允。
徐有榘,以刑曹言啓曰,因訓鍊都監啓辭,本局馬兵盧順碩,爲其禁葬聚會徒黨,縛打掖隷,盧順碩及合力共打之金洪仁·張得孫·梁成弼奴三得等,照法嚴勘事,命下矣。取考律文,則大明律威力制縛人條有曰,爭論事理,聽營官陳告,若以威力制縛人者,杖八十,大典通編聽理條有曰,私自禁葬,而發軍相鬪者,杖一百,徒三年,名例有曰,二罪俱發,以重者論,隨從者減一等。盧順碩從重論,決杖一百後,黃海道松禾縣,徒三年定配,金洪仁·張得孫·梁成弼奴三得等,杖一百,徒三年,罪減一等,各決杖九十後,洪仁江原道通川郡,得孫歙谷縣,成弼忠淸道燕歧縣,三得唐津縣,徒二年半定配,竝卽爲押送之意,敢啓。傳曰,知道。
壬戌二月十一日辰時,上詣仁政殿。春到記儒生殿講製述入侍時,左承旨金近淳,右承旨朴吉源,左副承旨權襈,右副承旨金宗善,同副承旨徐有榘,假注書李錫祜·朴宗璜,記注官金喆修,別兼春秋金邁淳,以次侍立,上具布裹翼善冠·布圓領袍·布裹烏犀帶·白皮靴,乘輿出協陽門,至延英門外,降輿步過,仍乘輿出肅章門,入仁政門陞月臺,入仁政殿內降輿陞座,宗善奏入門儒生三百五十七人,引儀唱引考官左議政李時秀,禮曹判書鄭大容,行護軍吳載紹,參考官行副護軍洪羲運·李顯默,副司直鄭晩錫,副司果元在明,讀劵官右議政徐龍輔,大提學李晩秀,行兵曹判書李秉鼎,對讀官禮曹參議林漢浩,行副護軍金箕象,副司直朴宗慶,副司果洪秀晩,講製儒生等,行四拜禮,時秀·龍輔進前曰,日氣甚不和暖,此時勞動,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上命晩秀·秉鼎,書詔題擬命羲仲宅嵎夷,限申時,書訖,宗慶·秀晩,奉而揭之,少頃,命還內,降座乘輿,出仁政門由肅章門,過延英門降輿如初儀,入協陽門還內,諸臣以次退出。
壬戌二月十一日申時,上御熙政堂。科次入侍時,左承旨金近淳,假注書李錫祜,記注官金致龍,別兼春秋金邁淳,讀劵官右議政徐龍輔,大提學李晩秀,行兵曹判書李秉鼎,對讀官禮曹參議林漢浩,行副護軍金箕象,副司直朴宗慶,副司果洪秀晩,以次進伏訖。晩秀方考一天劵奏曰,此文多用東人,又有違格,置之落軸矣。上曰,依此爲之,而不必番番仰奏,可置落軸者,直書外字,可也。晩秀考至七天劵奏曰,此文別無疵病,姑爲拔置而觀之,似好矣。上曰,依此爲之也。上曰,對讀官之讀聲,必高之也。又敎曰,予則還內,卿等合考後奏之,可也。仍還內,龍輔等,四張合考後,使中官仰奏,上出御外軒,晩秀奏書等,上曰,書等,可也。上親坼魁劵,近淳讀奏封內,之次試劵,以次坼封,讀奏訖,上命書傳敎曰,春到記製述詔居首三下一進士洪羲玄,講居首通幼學朴宗祐,竝直赴殿試,製述之次三下進士金用默,講之次通幼學李,竝直赴會試,製述草三下一進士申在陽,講通幼學趙永傑·金仁大,各給二分,製述草三下生員徐有望,講略幼學柳榮五以下,竝令該曹,考例施賞,又命書傳敎曰,入格儒生,明日來待。仍命退,諸臣以次退出。
上在昌德宮。停常參·經筵。
夜二更,月暈。
金宗善啓曰,明日常參·經筵,取稟。傳曰,停。
徐有榘啓曰,合辭方張之時,兩司無詣臺之員,事甚未安,除在外·未署經·疏批未下外,未肅拜·呈告人員,竝卽牌招,何如?傳曰,允。
傳于金宗善曰,勸講入侍。
傳于金近淳曰,左承旨,與入格儒生入侍。
權襈啓曰,卽者別兼春秋金邁淳,以其親病,陳疏經出,原疏纔已捧入矣,所當直捧禁推傳旨,而此與無端經出有異,推考警責,何如?傳曰,允。
以江原監司李魯春狀啓,蔚珍縣人物渰死事,傳于朴吉源曰,如有身還布,蕩滌事,分付。
以慶尙監司金履永狀啓,晉州牧民家失火事,傳于朴吉源曰,結搆奠接之方,廟堂區劃,分付。
以黃海監司狀啓,進上生靑魚,限內不得封進,惶恐待罪事,傳于金宗善曰,勿待罪事,回諭。
徐有榘啓曰,行大司憲李直輔,掌令崔雲翰在外,執義朴瑞源,掌令韓永逵牌不進,持平李允謙疏批未下,尹致鼎未署經,監察茶時之意,敢啓。傳曰,知道。
金宗善,以弘文館言啓曰,新除授副應敎張錫胤,副修撰金會淵·安廷善,竝卽牌招察任,何如?傳曰,允。
以大司諫張至冕,司諫李萬榮,獻納姜世綸,正言洪奭周,執義朴瑞源,掌令韓永逵牌不進罷職傳旨,傳于徐有榘曰,只推。
以副應敎張錫胤,副修撰金會淵·安廷善牌不進罷職傳旨,傳于金宗善曰,只推,更爲牌招。
兵曹口傳政事,護軍尹長烈。
藝文館,京畿龍仁寒泉李縡書社宣額號望,寒泉。
林蓍喆,以吏曹言啓曰,新除授軍器寺正李宜秀,除拜後過限不上來,依例改差,何如?傳曰,允。
金宗善,以禮曹言啓曰,卽接文義幼學申中權所志,則以爲族侄延祿,嫡妾俱無子,以其同姓二十四寸弟兼祿第三子赫模,欲爲繼後。兩家諸族同議完定,至成與受文蹟,未及禮斜之前延祿夫妻俱歿,雖有與者,旣無受者,不得循例立案,冒居門長之列,不忍見其絶嗣,玆以仰訴,依新定式,草記稟處事,呈狀。而頃因大臣筵達,兩邊與受文蹟,明有可據,而不得登聞者,許令該曹論理草記事,允下矣,門長申中權狀辭旣如此,依大臣筵奏定式,申兼祿第三子赫模,立爲申延祿之後,何如?傳曰,允。
金近淳,以兵曹言啓曰,五衛將洪鼎運·趙永權,俱以身病猝重,時月之內,無望供職,呈狀乞遞。宿衛輪番之任,不可久曠,竝改差,何如?傳曰,允。
金近淳,以兵曹言啓曰,謹依下敎,武藝別監二十七望,以壯勇營軍兵之移屬訓局軍中有根着可合者,各別抄擇,依前例備三望以入之意,敢啓。傳曰,知道。
別兼春秋金邁淳疏曰,伏以臣母,年衰病深,經冬徂春,蓋少康健之日,而頃値數日極寒,重添輪行毒感,今已多日,未獲痊可,證形轉苦,寢食俱却,臣之鎭直不歸省于今月有餘矣。自聞此報,益切方寸之煎灼,玆不得不冒陳短章,徑出禁扄。伏乞聖慈,俯垂諒察,亟遞臣兼帶之銜,以便救護,仍治臣瀆擾之罪,以肅朝綱,不勝幸甚,臣無任云云。省疏具悉。爾其勿辭救護。
壬戌二月十二日辰時,上御熙政堂。勸講入侍時,參贊官權襈,假注書李錫祜,記注官金致龍,別兼春秋金邁淳,領事李秉模,檢校直閣金近淳,檢討官李東萬,以次進伏訖。秉模曰,春寒尙峭,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。上讀新受音,自召誥太保乃以庶邦冢君,止王其疾敬德一遍訖,秉模解釋文義以奏,上更讀十遍訖。秉模奏曰,告君之辭,不一其端,如風俗紀綱儉德等事,皆是可戒之事,而此誥中,都以不及於他,而專言敬一字,敬字之切于治道,於此可見。先儒論敬,有曰主一無適,有曰常惺惺,有曰惟畏近之,此言皆好,而如欲依此下手,則每患難於模捉。小學曰,顔色整齊,中心必式,夙興夜寐,衣帶必飭,朝益暮習,小心翼翼,一此不懈,是爲學則,此等事,皆敬工夫也,如此然後,方有依據處矣。後世絶無主敬之學,故見人言敬,殆若古昔稀異之事,竝與字意而有難曉之歎,古時則不然,自天子之元子,以至庶人,皆有童時小學之工,故纔說敬字,便自曉得,成王雖在沖年,而小學之工,亦必篤之。故召公只說敬字,不復有如何方可爲敬之言矣,殿下亦必有此工夫矣,臣等之必知殿下之有此工夫者,曾於宗廟展謁之時及臨朝接下之際,有所仰瞻,則動用周旋,自中規度,無工夫則無是矣。然人之常情,於所尊敬之地,則固能致敬,而間居幽獨之時,則不能常常如此,故朱子之告其君曰,凜然常若立乎宗廟之中,朝廷之上,人心之敬,常若在於宗廟朝廷,則可謂無不敬矣。雖以臣等言之,詣閣登筵之際,中心自無他念,此非昏昧而然,以其敬之故也,及其稍久,則此心卽弛雜念或生,由其無平日工夫也,聖工未知何如,而亦安保其長如立宗廟對群下之時乎?漢成帝臨朝肅穆,容儀若神,而入居宮中,則沈湎酒色,放倒威儀,臨朝暫時之肅穆,乃外飾,非眞敬也,伏願此等處鑑戒焉。近淳曰,召誥一篇,專以殷商之事,告誡成王,此卽殷鑑不遠之意也,而無疆惟休,無疆惟恤,此義最好,蓋周之所受之命,卽殷之所改之命,受殷之命,其命維新,則此所謂休也,今雖休矣,若不修德,天旣改命於殷,亦將何惜於周乎?此之謂恤也。今曰元子,玆大國殷元子者,人君代天理物,天其子之謂也,大國者殷紂富有四海,疆大可恃之謂也,以元子則莫如其親也,以大國則莫如其彊也,其親愛欲保之意,鞏固不拔之勢,宜若乎永保天位,長受天命,而天之改之,不少假借,乃如是。且下文曰,玆殷多先哲王在天是,又言先王於昭之靈,在帝左右,豈不欲安其宗廟,保其子孫,靡不用極,而後王後民,不能敬修厥德,則雖以祖先之心,亦不得愛護而扶全之云耳,是豈非可懼者乎?伊訓曰,皇天無親,克敬惟親,此之謂也。以召公元老大臣,其所以爲成王陳戒而效忠者,不過曰王其疾敬德五字,此可謂深切著明矣。疾之一字,又是敬德之要,卽用力着緊之謂也,伏願於燕濩之中,深加體念,如親聽召公之言,克懋成王之德,是臣區區之望也。東萬曰,嗚呼二字,乃是懇惻之辭也。成王受天明命,而無窮之憂,亦在這裏,今此奈何不敬云者,卽言其不可不敬德故也,旣有無窮之憂,則動靜語默之間,日用事爲之際,慮或有不敬德,故召公之陳戒者此也,伏願體念焉。上曰,四書中言敬處,無及疾字意處何也?秉模曰,聖賢言敬處,非特四書,許多有之,而至於此篇中,下着疾字者,可見其勇於爲敬之道也。故說命曰,懋時敏,中庸曰,智仁勇,敏字與勇字,皆是疾字之意也。上曰,敬是主一無適耶?秉模曰,主一無適,非强爲之事也,心有定處,然後可以主一無適矣。近淳曰,因備邊司草記,壯勇外使印符改頒,令政院稟旨擧行事,命下矣。水原留守韓用龜所佩虎符傳令牌,使之還納,依他留守例,密符當爲頒給該留守,卽爲牌招傳授,敎諭書,亦爲改書安寶,以爲一體傳授之地,何如?上曰,依爲之。仍命退,諸臣以次退出。
壬戌二月十二日辰時,上御熙政堂。左承旨與入格儒生同爲入侍時,左承旨金近淳,假注書李錫祜,記事官金必宣,別兼春秋金邁淳,進士洪羲玄,幼學朴宗祐,進士金用默,幼學李,進士申在陽,幼學趙永傑·金仁大,生員徐有望,幼學柳榮五·裵相仁·李秉溫·許楠·李昌游·姜采五·金龍元·李命純·王太·趙奎煥·金學周·康獜祥·林孝彦·李令緖,以次進伏訖。上敎于羲玄曰,爾年幾何?羲玄奏曰,三十八矣。上曰,近族誰也?羲玄奏曰,前承旨臣洪羲運,爲十二寸親矣。上曰,退去。次次入來,各奏姓名。羲玄等七人,直爲退出,有望等十五人,下立殿庭,引儀唱四拜,行禮訖,戶·工曹郞廳,分等施賞,各紙筆墨竝出送,上仍命退,承史以次退出。
上在昌德宮。停常參·經筵。
未時申時,日暈。
朴吉源啓曰,合辭方張之時,兩司無詣臺之員,事甚未安,除在外·未署經·疏批未下外,未肅拜·呈告人員,竝卽牌招,何如?傳曰,許久闕啓,日入此啓,駭然甚矣,未署經許遞,無端未肅拜·呈告人,竝罷職,今日政差出,使之詣臺。
金近淳啓曰,禁衛營將官來言,今日本營軍兵,日次私習云矣,敢啓。傳曰,知道。
金近淳啓曰,御營廳將官來言,今日本廳軍兵,日次私習云矣,敢啓。傳曰,知道。
林蓍喆啓曰,明日再明日,弘陵忌辰祭齋戒正日,十六日十七日英陵忌辰祭齋戒正日相値,視事頉稟之意,敢啓。傳曰,知道。
金近淳啓曰,建陽門入直軍,弘化門入直軍,集賢門入直軍,永肅門局出身金虎門添入軍,西營入直軍,廣智營添入軍,移直次,標信請出之意,敢啓。傳曰,知道。
傳于林蓍喆曰,勸講入侍。
林蓍喆啓曰,同副承旨徐有榘,今日不爲仕進,卽爲牌招,何如?傳曰,與右副承旨許遞,前望單子入之。
承旨前望單子入之,李肇源·洪羲運落點。
林蓍喆啓曰,新除授承旨李肇源·洪羲運,竝卽牌招,何如?傳曰,允。
朴吉源啓曰,行大司憲李直輔,掌令崔雲翰在外,執義掌令一員,持平二員未差,監察茶時之意,敢啓。傳曰,知道。
林蓍喆啓曰,吏曹判書徐邁修牌不進推考傳旨,今方捧入,而開政命下之後,如是違牌,事甚未安,更卽牌招,何如?傳曰,允。
林蓍喆啓曰,吏曹判書徐邁修再牌不進推考傳旨,今方捧入,而開政命下之後,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,日前辭疏,旣承批矣,今日再違,又何爲也,雖曰老臣,有關國體,豈可任其逡巡乎?仍以前牌催促,使之卽速入來開政。
傳于洪羲運曰,召對爲之。
李肇源啓曰,吏曹判書徐邁修疏批已下,卽爲牌招,何如?傳曰,允。
李肇源啓曰,吏曹判書徐邁修牌不進推考傳旨,今方捧入,而承批之後,如是違牌,不卽開政,揆以事體,誠甚未安,更爲牌招,何如?傳曰,俄者批辭已諭,而又此逡巡,不料重臣之不念分義至此,此啓辭還給,今將侵夜,明朝入來開政。
兵曹口傳政事,副護軍金宗善·徐有榘,副司果吳淵常竝單付。
以副修撰金會淵再牌不進罷職傳旨,傳于李肇源曰,只推。
金近淳,以都摠府言啓曰,今二月十五日孝元殿望祭親行時,侍衛寶劍,不可不備員,而都摠管鄭大容,以贊禮進,副摠管兪漢謨差祭,都摠管徐有大·李祖承,俱有身病,一員未差,將不得備員,合有變通之道,令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,許遞,今日政差出。
金近淳,以備邊司言啓曰,昌城府使趙蒙錫,在任身死矣,旣是防禦使,依法典,返柩時,擔軍題給之意,分付,何如?傳曰,允。
金近淳,以兵曹言啓曰,本曹草記宣傳官金應瑞汰去事,傳曰,聞行首宣傳官所奏,萬不成說,卿其明査,論理草記可也事,命下矣。前判書在任時,査問該廳,則宣傳官沈能俊,以發論自首云,故臣招問能俊及該廳掌務宣傳官,則應瑞之假稱故文簡公金淨後孫,的實無疑,故能俊以假稱名裔,書於正軸,諸宣傳官之意,亦以能俊爲是,臣招見應瑞,詳問來歷,則自以爲故副司果碧,卽渠之九代祖,而乃文簡公之兄也。碧之玄孫國翰,出繼於文簡公之曾孫故都事聲遠,故渠於文簡公,爲九世孫云,而臣取考京兆所在應瑞帳籍,則應瑞之五代祖卽國翰也,六代祖卽峯壽也,初無出繼之事,則應瑞之言,自歸破綻,渠以帳籍未及書養家爲辭,而禮無二本,所後爲重,設令國翰,出繼於聲遠,當以聲遠,書於帳籍,世豈有不書所後家,而反書本生家之理乎?前判書關問於該道,應瑞所居淸州牧成冊,亦已來到,而只以文簡公九世孫金應瑞書之,此不足爲憑信之資,故反復詰問於應瑞,則或稱傍祖,語不分明,大抵應瑞,旣是金碧之後孫,則不害爲班族,而假稱文簡公之直孫,專由於鄕闇無識之致,到今特敎行査之後,有不容曲恕,宣傳官金應瑞汰去,雖以能俊言之,渠廳可否之規,苟有曰否之人,諸宣傳官,盡爲着銜,雖或因此被譴,諸宣傳官,一竝當之,卽四百年流來故事,而今能俊,挺身自首,有乖廳風,亦不可無警,令該府拿問處之,何如?傳曰,金應瑞以文簡公之傍孫,豈不合於宣傳之職乎?汰去則過矣,至於不知族譜,而曰出繼云者,雖是無識之致,不可無罰,沈能俊乖了廳風,卿言是矣,竝拿處。
金近淳,以兵曹言啓曰,昨年十二月十七日刑曹草記,頃因武科殿試試所草記,黃海監營戊午都試時,選武軍官李明春直赴帖文字劃,全不分明,印跡亦皆漫漶,帖文眞僞,發關該道使之査實,則黃海監司朴宗來移文內,營吏則只爲分給,字劃印跡,未能記得,邑吏則今此帖文,果爲出給云,帖文雖似可疑,來歷分明,直赴帖施行與否,令兵曹稟處事,允下矣。李明春之選武都試入格,雖曰的實,帖文明是僞造,無論邑吏弄奸渠之身犯,許赴帖文,其重何如,而幻弄之跡,綻露難掩,李明春,爲先削科,吏奸與身犯,更令攸司,嚴覈重勘,何如?傳曰,允。
金近淳,以訓鍊都監言啓曰,本局哨官呂文永,身病甚重勢難察任,改差,何如?傳曰,允。
吏曹判書徐邁修疏曰,伏以臣年已過防,病且難醫,引經乞休,蓋非得已而不已也,尙冀仁覆之天,曲垂優假之恩,不惜以三字華銜,成就老臣之末節,而其於士大夫風礪廉防之道,亦未必無少補云爾,及奉批旨,事乃大謬,而重擔亦遲卸解,開政每勤召命,臣病枕宛轉,惶悶抑塞,只自恨其忱誠之淺薄,不足以孚格天心也。臣旣畢露衷曲,未蒙體諒,則今雖鋪張當退之禮義,敷衍必辭之情病,槪不出於前疏範圍,而他人之見之者,想亦以爲備例控引之辭本而已,臣以受恩罔極之蹤,今當新化淸明之辰,可請則卽請,不效顧瞻之俗套,可止則姑止,毋拘循襲之虛文,何必一疏再疏,終始强聒,殆若告退之人,不得準則不知止者然哉?惟是目下病狀,乍劇乍歇,方其劇也,神精昏霿如夢如譫,有頃刻凘盡之形,而政命之下,未必不在於此時,則固不當以冢宰重務,爲臣養病之坊,而一任參貳之替行也決矣。又伏見臺疏所論,則以向來大僚筵奏之訾斥政注事,至請原望筒勿施,更詢大臣處之,以臣衰憒,冒經大政,多少瘡疣之受人指摘,固也無怪,而亦不料其已勘之事,舊話加解,不厭其反復若是也,然其事則官箴,其言則臺評,臣縱量狹,豈不引以爲過,而八耋冢宰之耐彈行公,自古有此人否?休致與否,姑捨勿論,見職之不容一日虛縻,則較然矣,以情以病,不暇緩聲,召命之下,不敢偃處私次,來詣闕外,略搆短章,仰瀆崇嚴。伏乞聖慈,終賜哀憐,先將臣職,亟許遞免,仍許臣引年之懇,以卒天地生成之澤,不勝泣禱,臣無任云云。答曰,省疏具悉。病勢難强則調理,可强則行政,卿旣到闕下,入來開政,至若人言,則官師美規,卿何更引如此乎?
全羅監司金達淳疏曰,伏以居諸迅邁,歲籥倏更,仰惟聖孝撫時,益復靡洎,皇天眷佑,玉候康復,我東方億萬年無彊之休,自今伊始,臣民慶忭,曷有其極?仍伏念臣,冒居藩任,三載于玆,幸荷天地父母庇覆之澤,免陷大戾,而二十四朔之限,只餘一兩月矣,涓埃願忠之誠,無一報效,今當臨歸,徒靦面目,更安敢以區區之私,仰煩崇廳,而第臣病情,轉成難醫,濕痰流注,癰癤相隨,朝纔破膿,夕已結核,自前年九月,至于今日,首尾五朔,劇歇無常,由是而眞元日益凋耗,神氣日益昏瞀,閉戶深居,罕接外人,事務之委屬,簿書之積滯,更無可言,蓋其所祟,專在於不服炎瘴,今欲療治,非陳根腐草所可責效,惟有北土淸涼,不啻渴者之思飮,而官守有限,轉動不得,如水浸灌,源委漸痼,誠恐雖有良醫,無如之何矣,念臣庸愚謭劣,本不足有無於朝廷之上,而顧其心,則不敢一日忘吾君,竊自期驅策駑鈍,竭其心智,報兩朝河海之德者,炳然如丹,今欲使臣,不負初志,卒成其願,則病不可不治,治不可不亟,苟非然者,何難少淹於數月之期,而冒犯煩瀆之誅哉,昨冬陳懇,未蒙體諒之恩,抑鬱失圖,如添一病,而旋自以爲費却時月,漸次調治,賴天之靈,庶獲痊可,如是思量,得寬方寸,而一疾沈綿,蘇惺杳然,於焉春日載陽,暖候將迫,薰熱之氣,已不堪其透汗而釀濕,回念病祟,不覺驚心,且伏念廟堂所以留臣者,意其或者收之桑楡,以益南民,而臣旣病淹,不能事事,如右所陳,目下巡審之行,亦萬無自力之望,春務漸殷,民事可念,公而有瘝曠之歎,私而切癃廢之慮,有臣如此,不如去之久矣,儒賢所請愼擇監司之義,豈亶然哉,伏願殿下,諒臣情之非出飾辭,察臣病之宜急投劑,亟許遞罷,仍命有司,治臣猥越之罪,以幸公事,以便私心,千萬至祝,臣無任云云。答曰,省疏具悉。卿之辭巽,亦云屢矣,旣遞兩道臣,卿亦特爲許施。
持平李允謙疏曰,伏以居諸迅駛,歲律載新,伏惟聖孝,撫時攀號,益復如新,仍伏念臣,本以畸單之匹,又無墻壁之依,粵自韋布,直一蒙騃,叩其學則魚魯之莫卞也,論其才則樗櫟之無用也,昔在試士之日,幸蒙非常之恩,一幅試劵,千古殊榮,至今寶莊,俾作暉暎於蓬蓽,此乃人臣之至渥,往牒之所無也,惟我先大王,拔諸疎逖之中,置之記注之任,跡叨八年簪筆,身近五雲蓬萊,風鼓雨潤,無異天地之陶萬物,耳提面命,有若父兄之詔子弟,頂踵毛髮,徒歸造化之竗,食息云爲,莫非煦濡之澤,臣每自公退,闔門感泣,此生此世,圖報無路,只期糜身粉骨,略效涓埃之微勞,殫誠竭膂,少酬萬一之洪恩,而未遂塡海之誠,遽抱崩天之慟,皇皇焉如赤子之失所慈也,茫茫焉若窮人之無所歸也,中心崩隕,轉益結檣,黯黯再昨年以前事,中夜蹶起,下情抑塞,不覺涕淚之無從也。嗚呼,先大王作人之化,及物之澤,雖有大小遠近之不同,而其陶鑄鼓舞之功,無物不被其澤,無人不受其德,比如陰崖陽谷,均霑太和之氣,拱木萌芽,同歸生成之樂,故如臣卑微之流,雖在末官之列,而其爲受恩則同也,臣旣冥頑,不能先驅螻蟻,則古人所云追先帝報陛下,正謂臣今日事也,適因翌瘳之大慶,又値陞遷之寵命,前後恩造,事不偶然,臣是何人,荷此不世之渥於前後聖明之朝也?臣自先朝,觸事僨誤,無往非罪,而惟我先大王,庇覆之包容之,幸免大何,式至于今,而殿下,又以罔功之賞,遽及無似之賤,方且慙恧兢惶之不暇,而新除恩命,又下於怵惕之餘,以臣爲司憲府持平者,臣聞命惝怳,不知所以措躬也。噫,假使臣言議風采,粗或有一半分堪承之望,猶不免兜攬之譏,冥升之懼,而況人器之不稱,自知甚明,一身之顚沛,固不足恤,而其爲玷名器而累淸朝,當如何哉?且臣旣未署經,只俟公議,而一肅恩命,粗伸叨謝之忱矣,虛縻已滿一朔,仍冒轉益惶愧,玆敢罄竭微懇,仰瀆崇嚴。伏乞聖明,俯垂諒察,特許鐫改,以重公器,以安私分焉,臣於丏免之章,豈宜贅及他說,而區區憂愛之忱,有不能自已者,略此附陳,惟殿下,垂察焉。洪惟今日,聖明御極,慈天光臨,義理旣明,國是大定,天球大璧,揭聖訓於日星,禹鼎堯鏡,照情狀於魑魅,朝著廓淸,群賢彙征,此正殿下興化致治之一大期會也,然義理之愈久愈闡,亶係於聖學之自修,夫堯·舜·禹·湯·文·武,大聖人也,以其生知之聖,宜若無待於學,而猶曰精,猶曰一,猶曰執者,可見學以成之也,今殿下聰明睿質,同符古聖,凡諸政令施措,內而仰承慈敎,外而俯詢大臣,臨御以後,寧或有一事一爲衮闕之可言,而廷臣之責難祈勉,不以無闕而已之,前後章疏,可按而知矣,顧今第一道理,卽勉聖學一事,而上自大臣,下至三司,筵奏疏陳,皆是格言正論,則臣不敢架疊,而在昔朱夫子之對孝宗也,有言曰,衛武公,雖以列國之主,而尙能勉學,至老冞篤,今我后地處何如,責任,何如?嗚呼,今殿下,沖年臨御,國勢孤危,其所以招延賢俊,輔翼聖躬,不啻若衛武九十自修之工,則學之一字,豈非今日萬事之本乎?臣於昨年臘月,以史官隨參診筵,時則靜攝之中也,殿下命翰注讀尙書,臣承命讀奏說命以下三篇,退而相告曰,今筵尙書之講,一以見聖候康復之慶,一以仰聖念典學之誠,吾東方萬億年無彊之休,自今日昉矣,聞者莫不式克欽誦,而第伏念,資益聖學,薰陶德性,亦惟在於鴻儒名碩之左右成就,而夫何山林遯跡之士,無一人金華之翺翔,文陛之羽儀也,前後敦諭,不啻屢度,至於偕來史官之滯留五朔,則恩禮不爲不重,而東崗之陂固守,空谷之駒難縶,臣未敢知殿下旌招之禮,猶有所未盡而然耶,程子之告其君也,以親賢士大夫之時多,接宦宮妾之時少,爲君德涵養之第一義,伏願殿下,更加務積誠意,必致乃已,以爲資益聖學之方焉,臣於此,又有所眷眷憂愛者,目今悠悠萬事,無過於保嗇聖躬,夫嚮晦燕息之際,起居動靜之間,必有所頤養精神,節宣導和之方,而臣愚過慮,竊以爲殿下,受祖宗付托之重,係億兆生民之望,灌將之地,哭泣之節,或不無任情而致損,夫帝王之爲孝,與匹庶有異,繼述爲達孝,哀毁爲疏節,下武詩曰,豐水有芑,武王豈不仕,釋之者曰,仕者事也。文王未卒之志,武王述事而行之者也,殿下其亦念及於此,則不待臣言,而亦有所十分保重,以繼述先朝之盛德達孝,而臣於昨冬,每登筵席,區區下情,不無憂慮者,殿下每日侵早求衣,殿宮承候,仍接勸講諸臣,勸講纔退,旋卽酬接機務,於焉之際,午鼓將下,則仍開經筵,而發難經旨,討論治忽,自致日中昃,而不知疲矣,經筵纔退,又命召對,然則自勸講至召對,一日之內,勞動旣多,不知不覺之中,易致受損,而況今玉候,雖幸平復,榮衛猶有所未盡康旺者乎,此等處亦必留意愼重,是臣之望也,臣雖不以言官自處,至於紀綱一事,不勝萬萬寒心,有不容泯默者,蓋紀綱者,維持世道,整齊法度者也,唐臣韓愈曰,善醫者,不視人之肥瘠,察其脈之病否,善計天下者,不視天下之安危,察其紀綱之理亂,旨哉斯言,實天下萬世之格言也,夫天下者人也,安危者肥瘠也,紀綱者脈也,脈不病,雖瘠不害,脈病,雖肥必危,夏殷周之衰也,諸侯作而戰伐行矣,然而傳數十世而天下不傾者,紀綱存焉耳,是故四肢雖無病,不足恃也,脈而已矣,四海雖無憂,不足賴也,紀綱而已矣,書曰,若網在綱,有條不紊,傳曰,人紀立而庶事序,蓋綱者常也,紀者綸也,自唐·虞於變時雍,至殷周之郅隆治化,非俗之自美也,以其紀綱之成其俗也,試看今日,紀綱果何如也?爲今之道,凡在百執事之列者,固當各事其事,毋或少忽,同心協輔,振肅頹墮,雖百倍於前,猶懼不濟,而夫何近日以來,金科玉條,殆無振勵之望,關石和鈞,擧有委靡之歎,百隷怠慢,一以悠泛,爲目前之計,然則紀綱之自然頹靡,專由於在下者之不能奉行之致耳,如是而外至八道營邑,其所擧行,萬不成說,以嶺賊,玄慶詗捕事言之,此則不可使聞於隣國也,其窮凶絶悖之極逆大憝,豈可暫刻容置於覆載之間,而幺麽一賊,假息三載,所謂譏詗之校卒,徒致閭里之騷擾,前後慈敎,何等嚴截,則營閫之臣,固當戴罪督捕,而徒有譏詗之虛名,將吏跡遍道內,反爲平民貽弊之端,南來之人,傳說皆然,以此觀之,近日紀綱,可謂末如之何矣,臣謂該道臣,爲先推考,刻期詗捕事,令廟堂別關嚴飭,而但譏誧一款,專在於帥臣營將擧行勤慢之如何,此後若一向悠泛玩愒,不卽捕捉,徒致民間騷擾之弊,則該帥臣及營將,亟施竄配之典,此亦立紀綱之一事也,若夫官師相規,此乃昭代之美規也。唐·虞之世,尙夫無論,而猶曰,百僚師師,蓋其僚友之間,不害爲相與規警者也,降及後世,如韓富之爭論殿上,不失和氣,時人比之推車子,自古君子相規之意,本自如是,而近日則此風寥寥,臣竊慨然,月前大政後賓對,大臣以東銓則守令注擬,有失照檢,西銓則初仕排望,未叶物情,有所筵奏,蓋大臣之言,引而不發,以待物議,而究其本意,則亦相規之美事也,雖然此等事,不可不指的明言其何事之有失照檢,何人之未叶物情,原望筒一竝勿施,然後人心始服,而政化可淸,此則更詢大臣而處之焉,臣無任云云。省疎具悉,勉學當留念,紀綱云云,言甚是矣,嶺南道帥臣,已有請勘,末端所陳,大臣一言,亦爲相規,有何更詢也?爾其勿辭察職。
壬戌二月十三日午時,上御熙政堂。勸講入侍時,參贊官林蓍喆,假注書朴宗璜,記注官金致龍·金喆修,領事李時秀,檢校直閣李始源,侍讀官朴命燮,以次進伏訖。時秀曰,日氣尙寒,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上讀前受音一遍,讀新受音,自相古先民有夏,止不可不敬德一遍訖,時秀解奏文義,上復讀十遍,時秀曰,篇題亦曰,疾敬德爲諴小民之本,諴小民爲祈天命之本,而夏殷先王,克敬厥德,受天明命,後王後民,不能敬德,卽墜厥命,以此觀之,諴小民雖爲祈天命之本,而其歸趣,則惟在於疾敬德而已,王敬作所,乃召公陳戒之辭,而所之一字,最有精神,言其祭祀會同之時,便有此敬,而若於燕閒幽獨之際,苟有一毫之間斷,則非所謂所矣,作所云者,食息語默之間,動容周旋之際,造次必念,主一無適之謂也,面稽天若,無遺壽耉,亦皆以敬爲主,而顧畏民碞,毖祀上下,尤當以敬爲本,一念之間,跬步之頃,無或作徹,無時而不敬,無處而不敬,然後始可謂之作所矣,節性日邁者,言在上者,克修厥德,以敬作所,則下民自然觀感,惟日遷善而不自知矣,大抵天下萬事,不外乎王敬作所四字,而四字之中,所之一字,尤爲着眼處也,若有時間斷,見於外而無諸內,則豈可謂之所乎?伏願聖上,此等處尤宜體念焉。上曰,閣臣奏之。始源曰,大臣所奏誠好,臣無容更煩,而節性之性字,只言氣質之性,凡人形而後,氣質之性存焉,而耳目聲色之欲有害於本然之性矣,雖上智不能無人心,如或不節則駸駸然入於放僻邪侈之科矣,中庸曰,發而中節謂之和,節其氣質之性,則天理流行,人欲淨盡,無往而非善,無處而不和,伏願留意焉。上曰,此性字,非本然之性乎?時秀曰,此言氣質之性,非以本性而言也,人性皆善也,而殷之頑民,久染紂惡,喪其本然之性,故召公戒成王曰,先服殷御事,比介我有周御事,使之漸染陶成,以節其驕溢之性,則其將日進於善,而復性之本矣。始源曰,耳目口鼻之慾,是之謂氣質之性,氣質之性,君子有不性者焉,節之一字,最爲緊着底工夫矣。上曰,玉堂奏之。命爕曰,大臣閣臣已奏,臣無容更陳,而面稽天若,與欽若昊天,相爲表裏,人君之事天,如孝子之事親,聽於無聲,視於無形,而一念之間,苟或違越,則天必降罰,不能保有四海矣,天雖高遠,日監在玆,豈非可畏之甚者乎?王敬作所,爲一篇之宗旨,而朱子曰,何不移讀書時工夫,用之於不讀書之時乎?讀書時工夫,猶且不可一毫間斷,況敬德之工夫耶?伏願體念焉。上命掩卷,時秀曰,農務方殷,道臣守令,不可曠官,而日前新除授兩道道臣節度使,姑未下批,政官牌招開政下批,今番庭試赴擧守令,榜出後,亦令催促下送,何如?上曰,依爲之。出擧條上仍命退,諸臣以次退出。
壬戌二月十三日未時,上御誠正閣。召對入侍時,參贊官洪羲運,檢校直閣金近淳,侍讀官朴命爕,檢討官任厚常,假注書朴宗璜,記事官金必宣,記注官金致龍,以次進伏訖。上命讀,命爕讀,自凶奴冒頓,止大單于,上曰,下番讀之。厚常讀,自以賈誼爲梁王太傅,止此病是也,上曰,參贊官讀之。羲運讀,自天下之勢,止長太息者此也,上曰,閣臣讀之。近淳讀,自商君遺禮義,止胡亥之性惡哉,上曰,注書讀之。賤臣讀,自彼其所以,止明效大驗耶,上曰,上番讀之。必宣讀,自人之言,止無恥之心乎,上曰,下番讀之。致龍讀,自夫望夷之事,止罘罳災,上曰,文義爲之,命爕曰,賈誼卽洛陽一少年,而告君之辭,若曰,長太息流涕痛哭,先儒亦以爲過矣,然文帝之時,雖曰治平,而如無臣下之格言過論,則媕婀之風,頹墮之習成,而君子退矣,小人進矣,其將君何以爲君,臣何以爲臣乎?禮義廉恥,是謂紀綱,而詩云之綱之紀,百辟卿士,媚于天子,又云勉勉我王,綱紀四方,以此觀之,紀綱之弛張,專由於君上導率之如何,而導率之方,亶在於敬德而已,詩亦有曰,威儀抑抑,德音秩秩,若不敬德,則紀綱不立矣。賈誼疏中國乃滅亡者,似甚過當,而在人臣格君之道,未必以是爲過矣。上曰,下番陳之。厚常曰,上番旣以賈誼事仰奏,而其中亦有着眼處,見正事聞正言行正道三者,豈獨於春宮蒙養之時如是也?大抵人君治國之要,不出乎此三者,以成王之時言之,周公·召公·太公,輔導前後,泰顚·閎夭·散宜生,布列左右,侍御僕從,罔非正人,則有周之治,從可知矣,此三者,非別件物事也。孟子曰,服堯之服,誦堯之言,行堯之行,是堯而已矣,先大王平日政令,莫非古昔聖帝哲王之法,而言皆正道皆正事皆正,則殿下,何必遠求於三代之治乎?卽此而行之,則出入起居之際,動靜云爲之間,不期正而自正,伏願着念焉,此下又曰,執此之政,堅如金石,行此之令,信如四時,據此之公,無私如天地,人主之一政令一擧措,能體天地無私之德,則國家有昇平之休,臣民無偸敗之風矣。上曰,參贊官陳之。羲運曰,文帝時富民,以文繡被墻屋,其爲侈泰,莫此時若也,若切而不愧,恬而不悛,則漢家將不數世而亡矣,然能致太平者,由其上有老成碩德之臣,承弼朝夕,躬行節儉,德化行於上,而下民自然感化,悛其舊惡,復其本性,而然此職由於在上者敎導之如何耳。近淳曰,賈誼可謂王者之佐,上書之初,文帝嘉納其言,超遷至太中太夫,賈誼亦以得君行道,自期于心,乃陳改正朔易服色等事,而大臣絳·灌等,以爲年少初學,專欲擅權,紛亂諸事,不可任用云,而文帝遂疎斥之,以誼爲梁王太傅矣。上曰,文帝卽明哲之主,而何不用賈誼乎?近淳曰,此千古所恨矣。賈誼欲大更張,而文帝不以三代自期,謙而下之,故不能用矣。羲運曰,賈誼氣銳才多,必欲大更張,文帝若果信用,置諸公卿之位,則抑或有如神宗用安石之弊矣。厚常曰,程子亦以賈誼竝擧孔·墨之道,故乃曰非純儒,於此可見學問之所從來矣。近淳曰,宋太宗,欲用梅詢·張齊賢時,李沆短之,遂不見用,文帝之不用賈誼,亦猶是矣。厚常曰,此時爲政者,亦不可不大更張矣,秦之遺風餘俗,猶有存焉,棄禮義捐廉恥,天下倒懸,方是時也,若不大更張,則三代之治,難以復期,而賈誼則恐未必能回三代之治矣。上曰,文帝乃漢家之聖主,而賈誼謂之痛哭者何也?羲運曰,古人云憂治世憂明主,雖文帝之時,豈無如是之陳戒耶?厚常曰,爲人臣者,無格言至論,則何以勸人主之善耶,人臣雖有過激之言,人主亦當深察矣。近淳曰,賈誼之言非過矣,此時風敗俗偸,四維不張,豈非痛哭處乎?上命掩卷,仍命退,諸臣以次退出。
上在昌德宮。停常參·經筵。
朴吉源啓曰,行大司憲李直輔,掌令崔雲翰在外,執義·掌令一員,持平二員未差,監察茶時之意,敢啓。傳曰,知道。
金近淳啓曰,禁衛營將官來言,今日本營軍兵,日次私習云矣,敢啓。傳曰,知道。
金近淳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪羲運曰,同副承旨馳詣宗廟·永寧殿·景慕宮,奉審摘奸以來。
傳于李肇源曰,禮房承旨馳詣弘陵,奉審摘奸,局內諸陵,一體奉審以來。
傳于李肇源曰,孝元殿望祭當親行,該房知悉。
李肇源啓曰,今十六日月食時,救食處所,當行於仁政殿階上,而錚鼓之聲,必徹於孝元殿,極爲未安,取考前例,則昔在仁祖朝丙子年,昌慶宮時御所時,救食處所,當行於明政殿,而以殯殿逼近,移設於仁政殿矣,今番似當以明政殿階上設行,而非在下所敢擅便,何以爲之?敢稟。傳曰,明政殿爲之。
林蓍喆啓曰,吏曹判書徐邁修,旣承明朝入來開政之命,而屢度催促,謂有情勢,尙不入來,事體所在,萬萬未安,推考警責,仍卽牌招,何如?傳曰,昨日下敎,不啻屢屢,而又以情勢,有此煩啓,此何道理?不欲更煩辭敎,此啓辭書入承旨,爲先從重推考。
傳于金近淳曰,勸講入侍。
傳于李肇源曰,戶·刑換房。
林蓍喆啓曰,今日齋宿,承旨當爲備員,而右副承旨權襈,今日不爲仕進,卽爲牌招,何如?傳曰,允。
以右副承旨權襈牌不進罷職傳旨,傳于林蓍喆曰,許遞,前望單子入之。
承旨前望單子入之,李海愚落點。
林蓍喆啓曰,今日齋宿,承旨當爲備員,新除授右副承旨李海愚,卽爲牌招,何如?傳曰,允。
以京畿監司李始源狀啓,始興縣民家失火恤典題給事,傳于朴吉源曰,結搆奠接之方,廟堂區劃分付,豈但治其首吏鄕乎?稽報之該守令,令該府拿問處之。
傳于洪羲運曰,召對爲之。
金近淳啓曰,明日親祭時,侍衛寶劍,當爲備員受點,而政官尙不承膺,摠管多數未差,日勢已暮,寶劍望筒,不得修正以入,何以爲之?敢稟。傳曰,今日國綱,因此重臣而壞損乎,一疏再疏,情勢已伸,則兩日相持,太甚支離,且今夜出宮,侍衛不備可乎?此意言于大臣。
大王大妃殿,以承傳色口傳下敎曰,屢次申飭,而吏判終不入來,擧動時刻已近,寶劍望筒,尙不修入,豈有如許紀綱國體,此豈只請推考之事乎?此意遣史官傳于大臣。
李肇源,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
李肇源,以弘文館言啓曰,勸講繼講冊子,今日內收議大臣事,命下矣。下番修撰臣任厚常,以收議事,晝仕出去之意,敢啓。傳曰,知道。
金近淳,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李肇源,以禮曹言啓曰,二月令薦新氷,每年春分日開氷,翌日薦進矣,今年春分日,在於同月十八日,宗廟·景慕宮·孝元殿薦新,則依例令東氷庫,臨時封進,而山陵薦新,則以本陵所藏之氷,十九日薦進之意,分付於山陵參奉處,何如?傳曰,允。
金近淳,以兵曹言啓曰,明日孝元殿望祭親行時,禁軍侍衛,別將當爲率領,而禁軍別將任嵂,身病猝重,末由進參云,合有變通之道,今姑改差,何如?傳曰,允。
以申應周爲禁軍別將。
金近淳,以兵曹言啓曰,明日孝元殿望祭親行時,別雲劍李翊模,時無職名,依例口傳付軍職,何如?傳曰,允。兵曹口傳政事,護軍單李翊模。
壬戌二月十四日午時,上御熙政堂。勸講入侍時,參贊官金近淳,假注書朴宗璜,記注官金喆修,別兼春秋吳淵常,領事李時秀·徐龍輔,檢校直提學鄭大容,檢討官任厚常,以次進伏訖。時秀曰,春寒尙峭,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上讀前受音一遍訖,讀新受音,自我不可不監于有夏,止知今我初服一遍,時秀解陳文義,上更讀十遍訖,時秀曰,此言不敢知者,不敢必之辭也,天命之吉凶,歷年之長短,雖不敢決知,而大抵敬厥德則服厥命,不敬德則墜厥命,乃是的然可知之理,而召公之戒成王,若曰,夏殷先王之克敬德以受命,可以服膺焉,後王後民之不敬德卽墜命,可以監戒焉,今嗣位之初,歷年之其延不其延,亶在於厥德之敬與不敬而已,凡人之初生,蒙養以正,則自貽哲命,況人主受天明命,在德元之位,若不愼於初,則將何以保其終乎?成王纘文·武之業,而新服厥命,能繼述文·武之志事,則天與之民歸之,可以勿替夏商之歷年,而若不然,則四海困窮,天祿永終矣,故愼厥終唯其始,伏願殿下,深留聖意,克愼厥始焉。上曰,愼之爲言,指何而言?時秀曰,前後所奏,卽一敬字,而此愼字,亦敬字之意也,自古哲王明辟,皆能敬天敬民,而以此篇中觀之,面稽天若,卽敬天也,顧畏民碞,亦敬民也,人主一念上,恒存此敬,而無適不然,則國家治平,而永保天命矣。上曰,敬之工夫當如何?時秀曰,遏人慾存天理,而恪勤恭畏,造次不離之謂敬矣。龍輔曰,篇題曰疾敬德,爲諴小民之本,以諴小民,爲祈天命之本,而今日所講大文,亦言敬德歷年,丁寧反復,前後一義,而其中疾敬德三字,昨已敷衍仰奏,今無容更達,而以召公之聖,陳戒於成王嗣服之初者,豈或有一毫未盡者哉,不敬厥德,早墜厥命云者,乃聖人懇惻切實之言也,今當殿下之初服,臣等雖不敢效召公進戒之遺意,殿下宜如親聽召公之言,而服行之,則德可以無愧於成王,而有益於國家之治矣,諸書中多言敬字,而最易曉者,先儒所云惟畏近之之說是已,常存謹畏之心,則自無驕墮放僻之氣,而無往非敬矣,顧畏之畏字,亦敬字之意,此實殿下所當着念處也,自古人主,孰不欲敬其德而享其國哉?然不能者,其心以爲今日姑若是,而他日固改之也,故此篇特言疾敬德三字,疾之爲言,動靜語默,日用事爲之間,念念在玆,惟恐不及之謂也,苟有一念之或忽,則非所謂疾矣,伏願殿下,深味此疾字,益加拳拳焉。上曰,閣臣奏之。大容曰,大臣旣奏,別無更達,而天命難諶,疾敬德則享國長久,不敬德則顚覆厥命,此篇大旨,不出此兩者而已,伏願體念焉。上曰,玉堂奏之。厚常曰,大臣閣臣所奏誠好,而臣則無容更陳矣。上曰,哲命是固有之性耶?時秀曰,人性本善,而孩提之時,習於善則善,習於惡則惡,然則其性之善不善,惟在於愼厥初而已,此命字,似指歷年而言,新服之初,克敬厥德,則自獲哲命矣。上命掩卷,時秀曰,庭試初試開場,只隔數日矣,似聞初試殿試之間,日字促迫,武初試有未及出榜之慮云,武試分三所,亦多已例,今番庭試武科初試,分三所設行之意,分付,何如?上曰,依爲之。出擧條厚常曰,今進講書傳八卷,只餘數篇,而此後繼講冊子,預爲稟定,然後可免懸吐窘迫之慮,下詢大臣,議定冊子,何如?上曰,大臣各陳所見。時秀曰,勸講冊子至重,非但詢于大臣,亦爲博詢諸儒臣議定,似好矣,俄聞儒臣言,而未及思量,筵退後當收議仰稟矣。上曰,今日內卽收議仰奏,可也。仍命退,諸臣以次退出。
壬戌二月十四日未時,上御誠正閣。召對入侍時,參贊官林蓍喆,檢校直閣金近淳,侍讀官朴命爕,檢討官任厚常,記事官尹鼎烈·金必宣,別兼春秋吳淵常,以次進伏訖。上命開卷讀之。命爕讀,自八年,止出東方,上命下番讀之。厚常讀,自九年春,止將愼之於始乎,上命參贊官讀之。蓍喆讀,自程子曰二公,止不知法者也,上命閣臣讀之。近淳讀,自十一年,止至要也,上命注書讀之。賤臣讀,自臣又聞,止民不安矣,上命上番讀之。必宣讀,自階下幸憂邊境,止上從其言,上命下番讀之。淵常讀,自錯復言,止後未易服也,上曰,文義爲之。命爕曰,鼂錯上疏三策中,卒服習三字,深得禦戎之要矣,中國之於夷狄,威德兼宣,然後可以備禦,故曰,無怠無荒,蠻夷率服,周宣王時,歌采薇之詩,以送遠戍,此皆和輯軍心,而柔遠之謨,槪可見之,若治其內而制其外,則雖蠢玆之戎狄,亦具彝性,豈不向風而慕義乎?粵在世祖朝,李澄玉·金宗瑞之開拓北邊也,密諭以撫摩之鎭安之,其在安不忘危之道,斯足爲懲創處矣。上曰,下番陳之,厚常曰,史記卽三代以後治亂也興亡也災祥也,俱載其中,何莫非柯鑑處,而以長星出東方之事見之,亦其時災異也,先儒之言曰,此乃七國欲反之徵,災異之告警,不專在於亂世也,治世亦有之,警飭之方,修省之道,咸得其宜,則災反爲祥,不足爲慮也。宋景公時熒惑之退三舍,周成王時偃禾之反風,武丁時祥桑之自枯,無非轉災爲祥,天之示警,只欲使君臣上下,交相勉勵而然矣。鼂錯之言兵守邊,廣蓄積選器械之事,上番仰奏,無容更煩,而非德化攸曁,難服夷狄之心,然而亦有不可不用兵之時矣,其中募民免罪拜爵等事,此爲啓倖門之一端也,刑賞卽人主之權,爵秩乃命德之器,當此之時,專以固圉備邊,爲第一義,使豪富之民,雖有重罪深惡,納財贖罪,姦究之習,由是滋蔓,魯論曰,雖有粟,吾得食諸,鼂錯此言,甚爲非矣,大抵景帝·武帝時,納贖拜官,大開後弊,此等處,拳拳省察焉。上曰,參贊官亦陳之。蓍喆曰,上下番儒臣,已皆仰奏,別無指的更陳者矣。上曰,閣臣亦陳之。近淳曰,下番以募民免罪之事,屢屢仰達,此固出於正當之論,而自我朝,若値凶歉,則或以加資帖出給,使之納租救荒,先輩知之以常例,朱夫子賑於湖邑也,亦以此事,有往復於時相者,此皆爲一時權宜,不可比論,而且有相殊矣,大抵亂亡之時,必多賣爵之擧,錯之此計,誤失甚多,至於言兵事,似有經濟之材,故稱之以智囊,而七國强大之後,有削之反不削亦反之說,人心自此擾亂,不無僨事之罪,其所親信之人,以袁盎一言,不免於罪死,文帝之薄恩,後人譏之矣。上曰,賈誼不爲此疏,則爲何如人乎?厚常曰,文帝倘不封四人,必無此疏,而有負謗天下之慮,故賈誼有疏,可謂亶出忠悃矣。上曰,與周公殺蔡叔之事,何如?近淳曰,淮南王,悖逆無道,此乃天下之所共誅,與殺蔡叔,或無異同矣。厚常曰,淮南王,殺其相審食其,其放恣之心,萌於此事,以至於稱帝與侔中國,文帝若示法於此時,畢竟無如此之事矣。上曰,文帝從誼疏,則可爲明主乎?厚常曰,賈誼癉其犯法,惡其蔑分,少無饒貸,文帝又從以納其言而聽其諫,則豈非美事乎?上曰,鼂錯有將材乎?命爕曰,難度者兵事也。趙括亦易言見敗,錯之言兵,又若是之易,雖不可以不知言之,且爲人峭直刻深,周以後無車戰,則又曰,以輕車材官制之云者,非將材也,如尹吉甫文武兼備,城彼朔方,不震不驚,以之防邊而禦戎,眞所謂將帥材也。上曰,吏判入來乎?蓍喆曰,連爲催促,而謂有情勢,終不入來矣。上曰,昨今屢屢飭敎之下,如是逡巡,極爲駭然,今日內使之開政,可也。蓍喆曰,今日孝元殿望祭親行時,承旨不可不備員,而右副承旨權襈推考傳旨,姑未判下,何以爲之乎?上曰,從當下敎矣。仍命退,諸臣以次退出。
上在昌德宮。停常參·經筵。
大駕詣孝元殿,入齋室後,內閣·政院·玉堂·藥房口傳問安。答曰,知道。望祭親行敎是後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房口傳問安。答曰,罔極。還內後,內閣·政院·玉堂·藥房口傳問安。答曰,知道。
藥房都提調徐龍輔,提調閔台爀,副提調林蓍喆啓曰,親行望祭,聖慕克伸,侵曉還內,勞動旣多,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣,大王大妃殿·王大妃殿·惠慶宮·嘉順宮,藥房口傳問安。答曰,知道。
朴吉源啓曰,行大司憲李直輔,掌令崔雲翰在外,執義·掌令一員,持平二員未差,監察茶時之意,敢啓。傳曰,知道。
朴吉源啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
備忘記,安東營將金致晙下直,長弓一張,長箭一部,片箭一部,筒兒一箇賜給。
大王大妃殿,傳于林蓍喆曰,今日國事,一委之大臣,而紀綱何以至此?昨日吏判,屢次飭敎之下,終不承膺,政命拖過三日,昨夜寶劍望,以至不卽修入,此重臣之全昧分義,不意如是,寧有如許紀綱?大臣請推,失之太寬,近來百度之懈弛,職由於此,誠爲寒心,吏曹判書徐邁修削職,此意傳于大臣。
朴吉源啓曰,卽者義禁府都事來言,領議政沈煥之,左議政李時秀,右議政徐龍輔,今方胥命於金吾門外,係是大臣去就,敢啓。傳曰,知道。
大王大妃殿,以承傳色口傳下敎曰,俄者下敎,近來紀綱懈弛,昨日擧措寒心,故欲使此後檢飭百執事,俾無懈慢之事也,不必如是之意,而聞方待命云,竝爲還第,以此口傳下敎,遣史官傳諭。
朴吉源啓曰,卽者議政府錄事來言,領議政沈煥之,左議政李時秀,右議政徐龍輔,以爲臣等,於慈敎之下,萬萬震懍,走伏金吾門外,恭俟鈇鉞之誅云,仍納命召,何以爲之?敢稟。傳曰,慈敎已諭,卿等安心,卽爲還第事,遣史官傳諭,仍傳命召。
林蓍喆,以奎章閣言啓曰,景慕宮望廟樓今望奉審,無頉之意,敢啓。傳曰,知道。
林蓍喆,以奎章閣言啓曰,今日奎章閣日次奉審,當爲擧行,而日氣陰醫,不得擧行之意,敢啓。傳曰,知道。
林蓍喆,以弘文館言啓曰,本館下番修撰臣任厚常,以勸講繼講冊子,收議于領府事事,今日晝仕出去之意,敢啓。傳曰,知道。
朴吉源,以備邊司言啓曰,吏曹判書徐邁修,屢度特敎之下,終不承膺,固已萬萬未安,而莫重侍衛,因開政之遲滯,將不得備員受點,揆以國體,尤極寒心,爲先從重推考,更加嚴飭,使之卽爲開政,何如?傳曰,允。
朴吉源,以備邊司言啓曰,吏曹判書徐邁修,前後飭敎,何等嚴截,而惟事逡巡,無意承膺,寶劍望單之不得備員,開政成命之至經三日,俱關國綱,萬萬寒心,不可以冢宰重任,一向曲恕,施以罷職之典,何如?傳曰,慈敎已下處分矣。
林蓍喆,以孝元殿享官意啓曰,凡科場時,參奉忠義,例有赴擧之規,今此慶科庭試初試時,參奉金魯喆,忠義李敬脩·朴宗恕·李商圭·許,皆當赴擧,而參奉沈能秀受由在外,參奉代假官一員,忠義代假官二員,令該曹該府,依例差出,以爲致齋入番之地,何如?傳曰,允。
林蓍喆,以奉常寺都提調·提調意啓曰,祭享所用春等中脯三百三十八貼八條,今二月十五日畢造,而所入牛隻,爲三十四首矣,進上看品中脯二貼,依定式封進之意,敢啓。傳曰,知道。
朴吉源,以禁衛營言啓曰,本營字內外南山一牌盲觀堂洞山麓,昨日未時量,偶然失火,被燒莎草處,長一百二十九步,廣六十二步,生中松三百五十九株,自枯松六十株,稚松亦多被燒,事甚驚駭,不能巡察之該參軍等,決棍汰去,山直輩,從重科治,松木被燒處,今方播植計料,臣之常時不能檢飭,不勝惶恐之意,敢啓。傳曰,知道。參軍不可棍汰而止,令該府拿問嚴處,卿則在直,似此等事,令中軍各別檢飭之意,分付。
朴吉源,以義禁府言啓曰,始興縣令尹象圭拿問處之事,傳旨啓下矣。尹象圭時在任所云,依例發遣府羅將拿來,何如?傳曰,待待命拿囚。
孝元殿望祭親行敎是時,亞獻官左議政李時秀,終獻官右議政徐龍輔,贊禮禮曹判書鄭大容,典祀官奉常正金在昌,執禮司果閔耆顯,執尊司果洪秀晩,大祝副應敎張錫胤,祝史副校理尹悌東,齋郞副修撰安廷善,盥洗位禮曹正郞李泰熙,佐郞李南圭,爵洗位兵曹正郞愼宜學,佐郞李運恒,亞終獻盥洗位禮曹佐郞金必宣,贊者引儀許㬘·黃稔,謁者兼引儀鄭在愼·李命翼,祭監監察李㬖·李奎瞻。
壬戌二月十五日子時,上詣孝元殿。望祭親行入侍時,行都承旨林蓍喆,左承旨李肇源,右承旨金近淳,左副承旨朴吉源,右副承旨李海愚,同副承旨洪羲運,記事官尹鼎烈,假注書朴宗璜,記注官金喆修,別兼春秋吳淵常,檢校直閣李始源,檢校待敎徐有榘,以次侍立,時至,通禮跪啓請外辦,上具布裹翼善冠·布圓領袍·布裹烏犀帶·白皮靴,乘輿出宣化門·協陽門,入延英門至降輿所,通禮跪啓請降輿,上降輿,由魂殿東夾門入小次,少頃,通禮跪啓請出次,上改具衰服杖以出,由東中門入,贊禮前導詣版位,贊禮跪啓請跪俯伏哭,上跪俯伏哭哀痛,左右皆俯伏哭,少頃,贊禮跪啓請止哭,上止哭,引儀唱鞠躬四拜興平身,上仍行四拜禮訖,贊禮前導詣尊所東向立,肇源酌酒,近淳受酒,上仍詣神位前北向跪,蓍喆奉香盒,羲運奉香爐以進,贊禮跪啓請三上香,上三上香,蓍喆等還奠爐盒于案上訖,從西夾門以出,吉源奉盞以進,贊禮跪啓請執盞獻盞,上執盞獻盞,以授海愚,海愚敬奉奠于神位前訖,從西夾門以出,大祝敬奉祝文讀訖,贊禮跪啓請降復位,上俯伏興平身,仍降復位,次行亞終獻禮如儀訖,俱降復位,贊禮跪啓請跪俯伏哭,上跪俯伏哭哀痛,左右皆俯伏哭,少頃,贊禮跪啓請止哭,上止哭,引儀唱鞠躬興平身,上仍行四拜禮訖,贊禮前導詣望燎位,大祝奉祝文以進,執禮曰,可燎。燎訖,引儀唱禮畢,贊禮前導出外中東門,仍入小次,諸臣以次改服,通禮跪啓請外辦,上改具布裹翼善冠·布圓領袍·布裹烏犀帶·白皮靴以出,通禮前導,乘輿出東夾門,龍輔進前曰,親行望祭,哀毁過節,侵夜勞動,聖體,若何?上曰,罔極矣,仍進發,由延英門·協陽門,入宣化門還內。大王大妃殿進御蔘橘飮,自今日一貼式煎入。出榻敎王大妃殿進御杏吉茶,自今日停止。出榻敎惠慶宮進服加味生脈散,自明日停止,加味白朮散,一貼式煎入。出榻敎諸臣以次退出。
上在昌德宮。停常參·經筵。
夜一更,月食。
朴吉源啓曰,禁衛營將官來言,今日本營軍兵,日次私習云矣,敢啓。傳曰,知道。
朴吉源啓曰,御營廳將官來言,今日本廳軍兵,日次私習云矣,敢啓。傳曰,知道。
林蓍喆啓曰,明日傳香禮房承旨,當爲齋宿,而左承旨李肇源,今日不爲仕進,卽爲牌招,何如?傳曰,允。
林蓍喆啓曰,右承旨金近淳,今日不爲仕進,卽爲牌招,何如?傳曰,允。
林蓍喆啓曰,假注書朴宗璜,身病猝重,勢難察任,今姑改差,何如?傳曰,允。
朴宗璜改差,代以朴英載爲假注書。
林蓍喆啓曰,開政命下,已至多日,而吏曹判書參判參議俱爲未差,不得擧行,在前如此之時,自廟堂有議薦之例,今番則何以爲之?敢稟。傳曰,令廟堂議薦。
備邊司薦望,以金達淳爲吏曹參判,任希存爲吏曹參議。
朴吉源啓曰,備邊司郞廳來言,吏曹判書·參判·參議,令廟堂議薦事,命下矣。參判·參議,依下敎薦望以入,而判書體重,自前亞堂,例皆躬來受薦,故不得同爲薦望云矣,敢啓。傳曰,參議牌招,判書斯速受薦以來。
兵批,判書李秉鼎進,參判尹東晩病,參議未差,參知李益恢入直,同副承旨洪羲運進。以金載瓚·李集斗·吳載熙爲都摠管,尹長烈·吳泰賢爲副摠管,李堯憲爲宣傳官,李元敬爲南道參軍,具達遠·卞觀海爲五衛將,洪允復爲京畿中軍,高昌彬爲明月萬戶,直叱洞權管單裵聖民,同知單韓舜民,護軍李鼎揆·尹光普·金爔·徐有和,副護軍尹光顔·金翰東·權襈·李堯憲,副司直尹致鼎竝單付。
李肇源啓曰,卽者觀象監官員來言,今日月食救食時,本監堂上一員,當爲進參,而提調戶曹判書李書九,本曹救食進參,一員未差,無進參之員云,何以爲之?敢稟。傳曰,前望單子入之。
觀象監提調前望單子入之,李晩秀落點。
傳于李肇源曰,召對爲之。
傳于林蓍喆曰,發遣吏郞,諸執事淸齋與否,摘奸以來。
以右承旨金近淳牌不進罷職傳旨,傳于林蓍喆曰,只推。
李肇源,以禮曹言啓曰,卽接永禧殿官員所報,則今十八日庭試初試時,兩官俱爲觀光云,莫重之地,不可暫時曠直,假官依定式令吏曹,以成均館官員口傳啓下,以爲推移入直之地,何如?傳曰,允。
李肇源,以禮曹言啓曰,今此慶科庭試初試一所,設場於本曹矣,上直郞廳,依例朝房直宿之意,敢啓。傳曰,知道。
朴吉源,以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。傳曰,知道。
朴吉源,以訓鍊都監言啓曰,今此上候平復慶科庭試時,武藝廳中直赴殿試與會試之類,竝別單書入之意,敢啓。傳曰,知道。
朴吉源,以義禁府言啓曰,今此上候平復慶科庭試初試時,本府都事八員赴擧,只有二員,故當直入直,本府入直纔已分差,而公事回公都事,文一二所禁亂都事,武一二三所禁亂都事,無以推移,假都事六員,令該曹各別擇差,以爲分排之地,何如?傳曰,允。
領議政沈煥之,左議政李時秀,右議政徐龍輔等箚曰,伏以昨者臣等,罪著不職,震惶靡措,相率胥命,恭俟嚴譴,聖批慈諭,一時竝下,開釋慰藉,諄複鄭重,臣等感激之極,不敢深夜屢瀆,遂未免退伏私次矣,惟我殿下,我慈聖之所遵者,先王之宏謨也,所修者先王之舊章也,臨朝願治,遇事勵精,藹然至誠,勤勤懇懇,凡今公卿百執事,莫不夙夜匪懈,各供爾職,然後方可使天工無曠,國勢益尊,如堂之有階,如網之有紀,以仰贊我兩聖一初淸明之治,而任其責者臣等也,乃臣等,碌碌尸素,無一猷爲,倚毗之隆,顧何如也,責勉之敎,凡幾遭矣,而才智不足以彌綸,器望不足以矜式,注措不足以厭服,以致朝綱日弛,臣分日壞,百隷怠慢,庶務叢脞,循常按例之事,輒煩至尊之辭敎,苟執厥咎,臣等之罪也,奚但昨日吏判事而已哉?輔相之罷軟不勝任者斥免,漢朝故事也。伏乞亟降威罰,以少警具僚焉。臣煥之,竊有所顧惜朝體者,夫臺閣言事,貴在正直剴切,而持平李允謙疏末所論,意欠直截,語故迂回,噫,大臣有過,臺端正辭斥之,可也,今其言左右映帶,半在銓官,半在廟堂,或呑或吐,如嘲如弄,終又以下詢爲請,聖批特不允從矣,臣雖庸碌,名是大官,則朝綱所關,不敢以聯箚祈免,而有懷終嘿,當該臺臣李允謙,施以譴罷之典,以存朝體,不勝幸甚。取進止。答曰,省箚具悉卿等之懇。今又聯箚,過矣過矣,卿等卽爲安心視事,李允謙事,誠有關於朝綱,譴罷之請依施。仍傳于李肇源曰,此批答,分遣史官傳諭。
壬戌二月十六日未時,上御誠正閣。召對入侍時,參贊官李肇源,檢校待敎徐有榘,侍讀官沈銖,檢討官李東萬,記事官尹鼎烈,記注官金致龍,別兼春秋吳淵常各奉冊,以次進伏訖。上命開卷讀之。銖讀,自十二年,止民可得而有也,上曰,下番讀之。東萬讀自夫珠玉金銀,止流亡者也,上曰,參贊官讀之。肇源讀,自方今之務,止今年租稅之半,上曰,閣臣讀之。有榘讀自十三年,止具爲令,上曰,注書讀之。賤臣讀,自丞相御史,止其除之,上曰,上番讀之。致龍讀,自十四年,止不近雲中之塞,上曰,下番讀之。淵常讀,自虜曾一入,止無有所祈,上曰,文義爲之。銖曰,鼂錯之言貴五穀賤金玉者,亶出於重本輕末,可謂知急先務,而文帝之除祕祝除肉刑,又是寬厚光明之政,第躬修玄默,非但有欠於王者之道,其末流之害,有不可勝言者,臣甚惜之矣。堯·舜之道,只孝悌而已,王者爲治之要,專尙三代,然後治法政謨,可以有光於天下萬世矣,故朱子曰,堯·舜三代,自堯·舜三代,漢祖唐宗,自漢祖唐宗,只以仁義爲本,則可挽三代之治矣。上曰,下番亦陳之。東萬曰,詔具親耕親蠶之儀,甚盛事也,禮言籍田,詩有甫田,皆是王者重本之意,而民之勤農與否,雖不在於親耕親蠶之爲不爲,人主若先知稼穡之艱難,以示此擧,則民之觀感,有若風行而草偃矣,此時此法,雖難行之,申飭諸路,使之服田力穡,不失其本,是所區區之望,而文帝言禍自怨起,福繇德興,乃除祕祝之法,甚是美事也,洪範曰,用敷錫厥庶民,湯誥曰,百姓有過,在予一人,自古聖王,皆歸其身,而不歸於民,此可爲體念之端矣。上曰,參贊官亦陳之。肇源曰,文帝之時,刑罰大省,斷獄不過四百,有刑錯之風,而風流焉篤厚,禁罔焉疎闊者,苟究其由,多質少文之人,爲將爲相,同力王室,以是而吏安其官,民樂其業矣,用人之方,貴在於擇其寬厚長者,居官任職,而喋喋利口,百伶百俐之人,雖給於使令,不可以倚重也,取以寬厚周愼之人進庸之,斥其浮薄輕躁之類遠屛之,則不但成就進德,菀然可觀,可效醇古之俗,亦享無彊之休,另加拳拳於斯二者之間焉。上曰,閣臣亦陳之。有榘曰,抑末務本之政,以漢唐稱之,而唐猶不及於漢矣,漢家爲治之道,雖雜覇術,覇術之中,有刑錯之風,又致歷年之綿遠者,莫不由於務本二字矣,先儒之言曰,文帝之三十六詔,皆出於務本,衣食豐足,然後國可治而民可安,故孟子曰,倉廩實而知禮節,有恒産而有恒心,無論王覇,捨其務本,而亦將何求乎?上曰,親耕親蠶之法,始自漢文時有之乎?東萬曰,自周有之矣。上曰,繼講冊子,收議大臣議定矣,以何冊爲之云乎?東萬曰,臣則今日始爲入直,故未及聞之矣。上曰,論語議定乎?銖曰,以論語爲之云矣。東萬曰,官師相規,果是淸朝之美事,日前憲臺疏,雖曰規箴,太欠敬愼,當初大臣之筵奏,亶出於警飭具僚之意,而臺疏論列,意涉深緊,語不襯當,至於更詢大臣云者,有若詰問,大乖朝體,當該臺臣,不可罷職而止,加施譴削之典,以示優禮大臣之意,何如?上曰,依爲之。出擧條肇源曰,政院日記,臣與金達淳·曺錫中·嚴耆·朴鍾淳,同爲句管考準矣,四人皆在外任,獨有臣一人,若非在院之時,則無以趁期校正,甚爲悚悶,日記出入,係是禮房所掌,此後句管承旨未備之時,則該房承旨,限內校準以納,事甚便好,以此定式,何如?上曰,依爲之。出擧條上命退,諸臣以次退出。
上在昌德宮。停常參·經筵。
朴吉源啓曰,明日常參·經筵,取稟。傳曰,停。
朴吉源啓曰,來二十一日,朝參日次矣,敢稟。傳曰,停。
洪羲運啓曰,來二十一日,輪對日次矣,敢稟。傳曰,當次人受點,後日次待令。
朴吉源啓曰,禁衛營將官來言,今日本營軍兵,日次私習云矣,敢啓。傳曰,知道。
朴吉源啓曰,御營廳將官來言,今日本營軍兵,日次私習云矣,敢啓。傳曰,知道。
傳于李海愚曰,禮房承旨馳詣受香諸處,奉審摘奸以來,史官一員馳詣司寒開氷祭所,亦爲奉審摘奸以來。
傳于朴吉源曰,勸講入侍。
朴吉源啓曰,今此慶科庭試文科初試二所試官尹光普·吳載紹牌不進,只有金熙朝一人,無以備員受點,竝更牌招,何如?傳曰,允。
李海愚啓曰,慶科庭試文科初試二所試官尹光普·只載紹,再牌不進推考傳旨,今方捧入,而莫重試官望,無以備員受點,事甚未安,所當更請牌招,而係是一日三牌,何以爲之?敢稟。傳曰,原望筒改付標入之。
朴吉源啓曰,今此慶科庭試武科初試二所參試官趙恒鎭·李德鉉差祭,三所參試官趙恒存·尹行喆在外,無以備員受點,令該曹更爲擬入,何如?傳曰,允。
以文科初試二所試官權襈·閔耆顯牌不進罷職傳旨,傳于李海愚曰,只推,更爲牌招。
以文二所試官閔耆顯再牌不進罷職傳旨,傳于李海愚曰,只推。
朴吉源啓曰,明日傳香禮房承旨,當爲齋宿,而左承旨李肇源,須資出去,所當牌招,而拘於廳規,不得請牌,何以爲之?敢稟。傳曰,與不爲仕進承旨許遞,前望單子入之,待下批,牌招察任。
承旨前望單子入之,權襈·趙得永落點。
有政。吏批,判書未差,參判金達淳在外未肅拜,參議任希存進,左副承旨李海愚進,以李書九爲吏曹判書。
李海愚,以吏批言啓曰,新判書命招,同參政事,何如?傳曰,允。
李海愚,以吏批言啓曰,判書李書九牌招不進,參判金達淳在外未肅拜,小臣獨政未安,何以爲之?敢稟。傳曰,只出緊任。
以趙鎭寬爲戶曹判書,李文會爲大司諫,閔命爀爲執義,尹悌東爲司諫,李渭達爲掌令,元在明·鄭彦仁爲持平,鄭晩錫爲獻納,宋冕載·金啓溫爲正言,金熙朝爲刑曹參判,李肇源爲兵曹參議,鄭大容爲知義禁,朴彬源爲司僕僉正,韓用龜爲全羅監司,嚴思勉爲聞慶縣監。
傳于李海愚曰,見窠,皆令今日政差出。
備邊司薦望,以金載瓚爲水原留守。
吏批,再政。以洪秀晩爲副校理,尹光普爲同敦寧,金宗善爲敦寧都正,姜彝正爲同春秋,金翊休爲掌樂提調,趙鎭寬爲典設提調,李書九爲平市提調,康堯愼爲軍器僉正,李光顯爲齊陵令,大司成單金近淳,水原留守單金載瓚。
以右副承旨趙得永牌不進罷職傳旨,傳于朴吉源曰,只推,更爲牌招。
以執義閔命爀牌不進罷職傳旨,傳于李海愚曰,只推。
朴吉源啓曰,今此慶科庭試武科初試三所監試官,兩司六員,當爲備員進參,而憲府則旣已備員,諫院則大司諫李文會,獻納鄭晩錫牌不進,正言金啓溫·宋冕載未署經,只有司諫尹悌東一人,無以備員進去,何以爲之?敢稟。傳曰,違牌人只推,更爲牌招,申飭進去。
李海愚啓曰,臣與右承旨權襈伴直矣,文二所試官受點出去,伴直無人,同副承旨洪羲運,卽爲牌招,何如?傳曰,允。
以別監陳仁文除下手本,傳于朴吉源曰,拔劍刺人,已極凶悖,況掖隷乎?金哥漢,付之攸司,嚴加照律。
李海愚,以吏批言啓曰,今此上候平復慶科庭試別試文科初試試官中,時無職名人員,令該曹口傳付軍職,何如?傳曰,允。
兵曹口傳政事,副護軍單申鳳朝。
李海愚,以奎章閣言啓曰,先朝御考恩賜儒生二十九人內,直赴會試儒生己未十月日次儒生殿講上齋生應製進士李東師,庚申三月日次儒生殿講上齋生應製進士姜履元,給二分儒生戊午三月日次儒生殿講上齋生應製進士朴宗球,戊午六月御定冊子校正書寫儒生應製生員朴定源,給一分儒生甲寅四月日次儒生殿講上齋生製述生員鄭遂龜,戊午三月日次儒生殿講上齋生應製進士金文欽·韓象洪,生員洪準源,戊午六月御定冊子校正書寫儒生應製幼學金在鉉,進士朴重源等十人,以前所受直赴給分帖來納,故依節目,考準案冊成小帖,粘連分給後,知委禮曹及四館所,區別直赴會試與給分,許赴於今此慶科庭試之意,敢啓。傳曰,知道。
洪羲運,以禮曹言啓曰,卽接奎章閣移文,則御考恩賜儒生二十九人內,直赴會試儒生己未十二月日次儒生殿講上齋生應製進士李東師,庚申三月日次儒生殿講上齋生應製進士姜履元,給二分儒生戊午三月日次儒生殿講上齋生應製進士朴宗球,戊午六月御定冊子校正書寫儒生應製生員朴定源,給一分儒生甲寅四月日次儒生殿講上齋生製述生員鄭遂龜,戊午三月日次儒生殿講上齋生應製進士金文欽·韓象洪,生員洪準源,戊午六月御定冊子校正書寫儒生應製幼學金在鉉,進士朴重源等十人,以前所受直赴給分帖來納,故依節目,考準案冊成小帖,粘連分給後,知委禮曹及四館所,區別直赴會試與給分,許赴於今此慶科庭試初試事,啓稟蒙允事,移文,而四館所牒報內,辛酉十一月柑製入格生員朴聲漢,壬戌二月春到記製述入格進士洪羲玄,殿講入格幼學朴宗祐,以上直赴殿試,辛酉八月秋到記入格進士申在陽,同年九月九日製入格幼學洪稷謨,同年十一月柑製入格幼學柳伯麟,壬戌二月人日製入格進士南鍾岳,同年同月春到記製述入格進士金用默,殿講入格幼學李,以上直赴會試,辛酉十一月柑製入格進士金基豐,壬戌二月人日製入格生員柳之習,以上給二分,戊午三月日次儒生殿講入格,因傳敎以御考施行生員任壽益·鄭南九,辛酉九月九日製入格進士沈能岳,以上給一分事,命下,而依例分等許赴事,報來矣,試考生員朴聲漢等三人,直赴殿試,御考恩賜直赴會試進士李東師等二人,試考直赴會試進士申在陽等六人,今番殿試,旣兼會試,依例許赴,御考恩賜給二分進士朴宗球等二人,試考給二分進士金基豐等二人,御考給一分生員鄭遂龜等六人,試考給一分生員任壽益等三人,依例許赴於今此庭試初試,較藝等第之意,分付,何如?傳曰,允。
洪羲運,以禮曹言啓曰,己酉二月,因備局節目,毋論大小科,陳試許赴人,具由草記事,定式矣,丁巳九月九日製給二分進士李容羽,幼學李東爕,同年十二月柑製入格給一分幼學權棨,戊午八月日次儒生殿講給二分入格進士趙萬永,庚申三月庭試初試入格進士金周默,幼學徐京輔·金啓泌·尹致中·李泰爕,俱以應頉陳試,而幼學金載龍·徐弘淳,庚申庭試會試時,入場失劵,因傳敎陳試矣,取考各人等陳試文蹟,則京而漢城府,外而營本官公文,明白無疑,而凡係遭艱朞服未葬及父子俱參人,竝許陳試,亦是法典所載矣。金周默等七人,今番殿試,旣兼會試,依例許赴,李容羽等四人,依例許赴於今此庭試初試,較藝等第之意,分付,何如?傳曰,允。
李海愚,以吏批言啓曰,侍從臣父年七十人,每於歲首,抄啓加資,而新有應推恩人,雖非歲抄,亦爲抄啓加資事,載在法典矣,侍從臣父年七十已上人,別單書入之意,敢啓。傳曰,知道。
洪羲運,以承文院都提調意啓曰,月食已過,回咨撰出,正書安寶後,定禁軍騎撥下送于灣府,使之入送鳳城將處,以爲轉致北京之地,何如?傳曰,允。
朴吉源,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
朴吉源,以兵曹言啓曰,今此庭試別試武科初試時試官望,磨鍊以入,而當品中,可擬之人乏少,堂上曾經兵使,竝擬以入之意,敢啓。傳曰,知道。
朴吉源,以備邊司言啓曰,卽見江原監司李魯春狀啓,則以爲昨秋穡事,雖曰稍登,當春民勢,猶爲苟艱,農糧種子,專靠還穀,而以其當分之數,實無以塗抹分排,不可不加分者,爲三萬四千石,依此數準許事,請令廟堂,稟旨分付矣,本道穀簿,自來不敷,每年加分,不下此數,依狀請施行,以爲排巡均糶之地,何如?傳曰,允。
朴吉源,以訓鍊都監言啓曰,本局從事官四員內,朴宗慶纂修廳進,尹光心赴擧,李德鉉·申韺俱爲差祭,省記無以推移,依例以把摠代直之意,敢啓。傳曰,知道。
壬戌二月十七日辰時,上御熙政堂。勸講入侍時,左議政李時秀,檢校待敎徐有榘,參贊官朴吉源,侍讀官沈銖,假注書朴英載,記注官金喆修,別兼春秋吳淵常,以次進伏訖。時秀曰,日間聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上開卷,上曰,今番則只讀新受音矣。仍讀書傳第八卷召誥第二十一章,自宅新邑,止二十五章能祈天永命,時秀解釋文義以奏,上繼讀十遍訖,時秀曰,此蓋上文餘義,而益致諄復焉。上曰,此時殷民皆歸順,而此言之讐民云者,何也?時秀曰,此則勉戒之辭,而又言保受王威命明德,則其歸化,亦可知矣,以殷民之頑,歸化于周若此,若非周之威命明德,足以感化民心,則安能若此乎?殷民若此,周之民從可知矣。大抵疾敬德爲諴小民之本,諴小民爲祈天命之本,敬德而後,小民可以和戢,小民和戢而後,天命可以永矣,是故召公,於此眷眷,而亦屢致者也,此聖王勉德崇化,以致諴民之地,則寧或有民不歸化,而自干殄戮之罪乎,此云亦敢殄戮用乂者,泛言緩於用刑,而懋以德化之也。堯有四凶,舜有苗頑,而或流或征,民有作干犯科,則豈可不嚴法峻繩乎,且小民之小字,有深意焉,百姓之中,蠢愚無知,而自上視之,則最可易忽者也,小民之心卽天也,小民歸嚮,則天命自歸,小民離背,則天心不孚,小民歸嚮之要,亶在於敬德二字矣,伏願深加體念焉。上曰,閣臣奏之。有榘曰,召誥一篇,不外乎疾敬德諴小民,而疾敬德之疾字,可謂喫緊處,蓋工夫,患在悠泛間斷而因循不振,其本在於一念之間耳,雖以堯·舜以前觀之,堯之德,至于格于上下,光被四表,高明廣大,若非可以人力致此,而其本則不過欽明文思四字,舜之德,至于重華協帝,玄德升聞,功烈嵬蕩,民無能名,而其本在於溫恭允塞四字,此豈非推廣一心之微,以至於斯耶?朱子曰,凡於文義,相觸發而爲好,今講此篇,不但理會於一篇文字,以堯·舜之典,夏商之誥,參互體驗,一念一事之微,先分公私意味之別好矣。上曰,玉堂奏之,銖曰,大臣閣臣,已陳之矣,別無可奏者,而儀刑之刑字,最可深看,人君修德,而人皆則之,則至於表端而影正,源淸而流潔,孟子所謂一正君而國正者此也,詩稱儀刑文王,書云觀厥刑,刑之一字,其義大矣,故一家仁,一國興仁,一家讓,一國興讓,此皆係乎人主之一身,惟殿下念哉。上曰,此言祈天永命,人之所祈,天聽之乎?時秀曰,所祈者,卽疾敬德諴小民,而錫之永年,卽天之所以聽之也,詩云自求多福,語曰,人之所願,天必從之,非人之祝釐求福之謂,而天亦非諄諄然命之也,人君能以德化民,則國泰民安,歷年長保,由是觀之,則灼然有是理矣。上命掩卷,上曰,吏議方出試望乎?時秀曰,非首堂則例不得擧行,而若有特敎則排望云矣,俄者吏議來見臣,而自前非特敎,則閣臣承旨,不得排望,故甚苟艱云矣。上命退,時秀曰,臣等忝在鼎席,不能董飭百僚,昨以前吏判事,屢煩飭敎,至承東朝截嚴之敎,臣等不勝萬萬惶悚矣。上曰,胥命之擧,過矣過矣。銖曰,日前以繼講冊子,收議大臣後草記矣,尙未承批旨,館規此等草記,若過三日,則有提稟之事,故敢此仰達矣。上曰,從當下敎矣。諸臣以次退出。
上在昌德宮。停常參·經筵。
林蓍喆啓曰,明日常參·經筵,取稟。傳曰,停。
朴吉源啓曰,行大司憲李直輔在外,執義閔命爀未肅拜,掌令崔雲翰·李渭達,持平鄭彦仁武一二三所監試官進去,元在明呈辭,監察茶時之意,敢啓。傳曰,知道。
傳于李海愚曰,傳香承旨,馳詣受香所,奉審摘奸以來。
傳于朴吉源曰,勸講入侍。
傳于洪羲運曰,召對爲之。
以右副承旨趙得永再牌不進罷職傳旨,傳于林蓍喆曰,只推。更爲牌招。
洪羲運啓曰,卽者戶曹郞廳來言,明日宗廟·景慕宮修改時,本曹堂上,當爲分詣,而判書趙鎭寬宗廟進,參判朴宗輔,參議金明淳,俱有身病,不得進參云,何以爲之?敢稟。傳曰,參判許遞,令該曹口傳差出,先進去後謝恩。
吏曹口傳政事,以李翊模爲戶曹參判。
以江原監司李魯春狀啓,通川郡民家失火事,傳于洪羲運曰,方農失所可矜,嚴飭結搆,斯速奠接事,廟堂分付,近日此等狀聞,見其日子,則每多遲滯,是豈對揚爲民眷眷之意乎?此意一體措辭行會,此後廟堂察飭。
林蓍喆,以禮曹言啓曰,卽接興陽幼學柳東稷所志,則以爲族姪煥城,嫡妾俱無子身死,其妻文氏,以其家翁同姓八寸弟煥址第二子得榮,欲爲繼後,兩家同議完定,至成與受文蹟,未及禮斜之前,文氏亦爲身死,雖有與者,旣無受者,不得循例立案,冒居門長之列,不忍見其絶嗣,玆以仰訴,依新定式,草記稟處事,呈狀,而頃因大臣筵達,兩邊與受文蹟,明有可據,而不得登聞者,許令該曹論理草記事,允下矣,門長柳東稷狀辭旣如此,依大臣筵奏定式,柳煥址第二子得榮立爲柳煥城之後,何如?傳曰,允。
朴吉源,以兵曹言啓曰,忠壯衛將金鎭鼎,慶熙宮衛將韓舜民,俱以病難供職,呈狀乞遞,守門將申㫻,猝得脚氣之症,轉側須人,時月之內,萬無供職之望,呈狀乞遞,實病旣如此,則不可强令察任,竝改差,何如?傳曰,允。
朴吉源,以慶科庭試文二所試官意啓曰,收劵單子,今方修整以入,而今日入門數,則爲六千七百八十九人,收劵數,則爲七千一百四張,收劵之數,比入門之數,反剩三百十五張,當初入門官之不善計數,殊涉可駭,其在核實之道,不可仍置,當該入門官,令該府拿問勘處,何如?傳曰,允。
朴吉源,以武一所試官意啓曰,臣所今日平明開場,擧子捧單數,自天字至巨字半字,合爲二千五百四十八人,而先自柳葉箭試取,元貫革外,加設八貫革,柳葉箭入格擧子,仍爲捧講之意,敢啓。傳曰,知道。
朴吉源,以武一所試官意啓曰,臣所今日柳葉箭與應講擧子,自天字至霜字二千人內,柳葉箭入格七十七人,講入格四十一人,而日暮姑停之意,敢啓。傳曰,知道。
朴吉源,以武二所試官意啓曰,今日臣所平明開場,擧子捧單數,自天字至岡字半字,合爲二千三百九十二人矣,先自柳葉箭試取,而元貫革外,加設八貫革,隨其入格,兼試講書之意,敢啓。傳曰,知道。
朴吉源,以武二所試官意啓曰,今日臣所柳葉箭,自天字至調字半字,應射擧子一千五百四十人內,兩技入格三十三人,單技入格二十二人矣,日暮姑停之意,敢啓。傳曰,知道。
朴吉源,以武三所試官意啓曰,臣所今日平明開場,擧子捧單數,自天字至師字半字,合爲三千六百七十六人矣,先自柳葉箭試取,而元貫革外,加設八貫革,柳葉箭入格擧子,仍爲捧講之意,敢啓。傳曰,知道。
朴吉源,以武三所試官意啓曰,臣所今日柳葉箭應射擧子,自天字至露字半字一千八百三十人內,柳葉箭講兩技入格二十三人,柳葉箭單技入格七人,而日暮姑停之意,敢啓。傳曰,知道。
朴吉源,以刑曹言啓曰,因司謁手本,拔劍刺人,已極兇悖,況掖隷乎?金哥漢,付之攸司,嚴加照律事,命下矣。罪人金暹伊,所當依判下,卽爲嚴加照律,而大明律保辜限期條,有曰,刃傷人者,限三十日,傷已平復,從本敺傷法,陳仁文被刺傷處,旣係要害,分寸闊大,死生未分,有難輕易照勘,金暹〈伊〉爲先嚴囚,待其辜限照律,定配所押送之意,敢啓。傳曰,知道。
慶尙監司南公轍疏曰,伏以方今國家,內有聖明憂勤之治,而外無綢繆可恃之備,憂虞之形,無智愚皆知之,議者每以得人而任職,久任而責成,謂之致治良法,而至於監司守令之能否,尤係民國之得失,此若不得其人,則不可爲矣,此誠深識治體之論,而頃者大臣儒臣,筵奏疏論,每以此惓惓爲保民之第一件事,自上亦賜允可,而使之施行,臣亦承聽於筵席,然而說時易而做時難,古今之通患,故臣之區區,政以此爲慮矣,今此嶺臬新命,又何爲而及於臣身哉?夫嶺南,國家根本之地也,財賦之繁重,簿書之煩劇,人民卒乘之殷盛,甲於諸路,素稱大處難治,而不幸近日以來,逆獄頻起,群醜就誅,鄒·魯絃誦之鄕,乃有前古所無之變,按覈復命,人心甫定,此時此任,尤所難愼,苟非剛明足以制事,恩信足以及人,列邑素憚其威望,一路咸服其雅量者,則上無以宣揚仁化,下無以鎭壓物情,其流將至於國受其病,民受其害,此豈細故也?臣學不通方,材非需世,優遊翰墨之場,散漫自居,周旋近密之地,庇覆是賴,年前之蹔假閒藩,實出先朝孝理之推,而非謂臣之才具,足任一方之事,則今以七十餘州府郡縣,付之於空疎一書生,而謂之得人責成,則此豈一初綜核之政也哉?於是乎朝家,有做不似說之失,以臣言之,則平日過計之慮,適足以臣身當之也,臣雖無狀,豈敢爲此?朱子嘗於南渡之後,數上封事,備論聖學與討復之事,而要其歸,則無一不以長吏之得人爲言,誠以朝廷者,監司守令之本,而民生之疾苦,又係於監司守令故也,此實深造不易之論,而後世人主之所當法者也,未知廟堂何所取臣,聖明何所知臣,而乃有此千萬不近似之誤恩也哉。臣自聞除命,驚怪錯愕,意謂言路,稍有公論,則必不容貸賤臣,以誤重寄,縮伏多日,恭俟物議,尙未聞有駁正,臣於此,不得不披瀝衷懇,冒昧自陳,伏望殿下,諒臣言之非出例讓,亟命收還新授職名,以幸國事,以安微分焉,臣無任云云。答曰,省疏具悉。卿其勿辭往欽哉。
右副承旨趙得永疏曰,伏以居諸易邁,春序已半,仰惟聖慕撫時,益復如新,仍伏念臣,積抱危慼之懇,轉入臲卼之域,跋前疐後,進退俱礙,跼高蹐厚,悚隘冞切,拚死屢逋,有罪罔赦,特蒙聖度包容,不加誅殛,海鎭薄補,匪罰伊榮,臣仰感洪造,俯怵微分,水壘枕戈,愆尤自訟,山醮依斗,夢魂徒注,迺者綠綈之恩宥,侈以銀臺之特點,榮光所被,中心如醉,北望稽首,涕淚無從,噫,瘴癘風霜,殘骸獲保,冠冕烟花,舊步重尋,仰而瞻依宮闕於瑞雲璁瓏之邊,退而歸覲父母於隔歲離違之餘,殊渥極矣,至願畢矣,不料聖眷愈摯,華銜復授,臣聞命驚惶,罔知攸措,臣本無似一賤品耳,孤根靡依,冥行易躓,一朝橫罹,自陷大僇,洪惟我殿下,天地於臣,雨露於臣,拔諸戈戟之中,置之袵席之上,曲加庇護,屢示昭晰,前後恩綸,藹若陽春,雖在百世之下,尙論其恩造之罔極,則必將有歔欷感激爲臣而泣下者,矧在臣心,當復如何?臣雖滓穢淟涊,不足備數於簪紳之列,而一息未泯,彝性尙存,區區隕結之忱,固當不計夷險,惟命是承,而第身名已衊,情蹤如窮,私心之所自靖也,擧世之所共知也,在聖朝禮使之政,勵廉之治,亦宜早賜斥退,俾全匹夫之微諒,前秋辭疏,屢陳無餘,今若諉之以已經薄勘,揚揚冒膺,則其蹤恣無忌憚之罪,尤如何哉?雁瘡未息,而餘悸倍增,鴻渥冞隆,而迷執難改,荐違嚴召,益憎罪戾,玆敢冒陳短章,仰瀆宸嚴。伏乞聖明,俯垂矜察,特命刊汰臣職名,仍治臣逋慢之罪,以昭法紀,以靖私義焉,臣無任云云。省疏具悉。爾其勿辭察職。
副修撰金會淵疏曰,伏以流光迅邁,歲籥又更,率普哀隕,奄涉三載,伏惟我聖上,孝思罔極,益復如新,迺者皇穹默佑,陟降垂隲,玉候遄復,聖體益康,臣民慶忭,曷有其極?仍伏念臣,愚迷罔錯,自陷大戾,善地薄竄,匪罪伊榮,曾未半歲,遽蒙環宥,而前後處分,俱出慈聖之特旨,旣寬不審之誅,復開自新之路,誨責牖導,德音鄭重,霜雪雨露,罔非至敎,臣含恩數愆,攢祝屛伏,不意蕩滌之命,又下格外,除旨復降,天牌屢臨,臣是何人,偏蒙異恩之重疊,乃至於此,在臣叩謝之忱,息補之道,豈敢或爲逡巡之計,而第有自訟而自恧者,不得不仰首鳴號焉,臣本菲才蔑識,衰晩通籍,忝冒從班,自知不稱,夫豈有出氣力論事之望,而頃叨諫垣,獲登天陛,躬奉慈聖殿下縷縷下敎,鎭朝象靖世道之盛德至意,藹然洋溢,臣俯伏承聆,方寸自激,私竊以爲當玆之時,离日繼照,慈天光覆,闢詖邪而尊正學,殛兇醜而章大義,凡我在廷之臣,孰敢不悉心對揚,偕之大道,而厥或浮囂躁競之類,蘖芽其間,譸張嘵訛,則將致朝著泮渙,國勢扤捏,必須嚴加斥退,明示好惡,然後乃可爲鎭靖之方,伏況我先大王,臨御二十五載之間,昭揭義理,囿一世於明誠之域,如有不靖之徒,則必深惡而痛斥之,俾不得售其計,區區愚衷,亦自附於仰體昔年之聖意,粗效一日之言責,而惟是慈敎昨下,臣啓隨徹,辭末達意,跡涉故犯,揆以常憲,誅戮猶輕,至今追思,惶汗浹背,俛仰高厚,措躬無所,豈可以薄譴之旋宥,恩命之荐下,而晏然自恕,揚揚冒進也哉?且伊時李象謙置對之辭,誠可謂一變怪也,臺閣論啓,從古何限,而被論之人,敢於爰辭,迫詰言者,至請面質,自有臺閣以來所未聞所未見者,而臣適不幸,躬當此事,臣固不足言,其於辱朝廷何哉?若其所自明者,祗見欲蓋而彌彰,似巧而反拙,其外許多反詈之說,不但言之無倫,自有一世公議,臣何可與之較論,有若對卞也?第臣妄論官邪,自取滄浪,貽羞臺閣,有辱朝廷,此已不可更廁於周行,而抑恐後之居言路者,以臣爲戒,不敢開口論人,則淸朝他日之憂,有不勝言,一則由臣,二則由臣,臣方惶恧,惟大何是俟,復何論官職之去就乎?至若備啓中㦧毒云云,益切撫躬慙愧之至,臣立朝無幾,言行未孚,憂時之悃,不能見諒於世,寧激之論,反得不韙之目,此又臣難進之端,祗合掃軌窮閻,涵泳生成之澤,謝迹名途,毋重羞辱之辜而已,玆敢披瀝衷肝,仰瀆崇嚴,伏乞聖明俯賜諒察,亟收新除,仍許屛退,俾朝體尊而私分安焉,臣無任云云。省疏具悉。爾其勿辭察職。
忠淸道忠州幼學臣金星運·鄭在順·韓元新·李秉文·金在範·鄭禹鉉·兪日柱·洪益度·鄭述鉉·尹任啇·崔公漢·尹甲烈·李寅爀,進士臣魚用羽,幼學臣鄭在誠·韓應龜·宋命圭·宋一濂·李崧·李策·鄭在先·趙鎭夏·閔宅鉉·金在權·金鑄·尹守寬·閔百祺·申在典·權邇·李時會·南翊中·朴奎淳·朴和韶·尹廣烈·李心在·李藎明·鄭在福·鄭師善·崔公萊,金鍾烈·趙祐永·趙翼永·李在漢·李基孝·鄭謙猷·鄭在猷·魚錫霖·魚錫華·鄭洵·鄭湙·李穩·李穠·李元在·金載光·尹就烈·尹集烈·金鎔·尹遇聖,生員臣金得悌·金得愉,幼學臣鄭道誠·李命漢·鄭漢誠·韓命洪·李馦,進士臣鄭友益,幼學臣權逑·尹守完·權逴·李允在·南孟中·朴貞和·金得憲·鄭運永·鄭思永,生員臣金瑋,幼學臣鄭汝器·金在祚·金藎祚·李祚永·柳正中·鄭錫·韓海準·李海膺·金復天·李禧永·李運永·朴經漢·朴斗淳·權性恒·李基天·李亨在·崔洪柱·崔一柱·朴鍾和·宋鼎圭·鄭樂善·鄭魯善·趙整·趙璥·李學淵·李星祿·宋光鼎·朴和應·洪稷謨·權孝淳·李亨坤·李鎭坤·李在觀·金樂豐·李性喆·權鍾雲·柳義根·趙貞吉·柳東植·元有貞·權思欽·趙性言·李海昌·趙得濂·李衡奎·權煜·辛光夏·李錫淵·金鍾杰·崔華鎭·趙宗宅·朴智愚·李在恒·李忠彦·崔應汶·李景源·李煥·鄭世振·李學秀·李得秀·柳學中·元聖汲·金義剛·朴秀彦·李赫中·宋昌奎·朴思述·李翼淵·朴心學·李存淵·宋煥朝·宋煥時·宋聖圭·具顯行·具思默·李元肅,進士臣閔致孝·蔡弘一·蔡弘臣,幼學臣蔡弘鼎·姜在憲·黃仁綱·黃基洛·李和圭·李恒淵·朴秀良·鄭有文·朴思爀·趙台臣·張天箕·李箕柄·金光岳,進士臣崔禹奎,幼學臣張以絃·李英幹·宋尙圭·鄭宗漢·朴光烈·金泰根·申熙文·成天重·朴敬德·金慶福,進士臣魚用升,幼學臣成在鎬·申有文·李命珏·洪濟猷·趙萬和·柳載·崔民觀·兪泰柱·金翼淳·李尙台·宋頤相·宋義圭·金錫八等疏曰,伏以皇穹降割,我先大王,奄棄臣民,八域攀號,三載于今,雲鄕之眞遊莫追,衡斗之光曜寢遠,於戲,不忘之思,至百世而無斁,且況我殿下出天之孝,我殿宮止慈之念,益復靡逮,瞻望象魏,不勝掩抑,因伏念古昔明王之政,必以設庠序建學校,以作成人材爲本,亦必以尊道德崇節義,以扶植世敎爲急,肆我先大王,嘗於大老祠,親製碑文,若曰,今之祠院,蓋出於庠序之遺制,院必有祠,實取於米廩之祭瞽宗,大哉王言,斯可爲萬世法程明甚,而凡於崇德奬節之方,不拘今古,不論遠邇,無幽不闡,無微不顯,蓋我列聖朝家法然也,故我東方,素以禮義之俗,久灌陶鎔之澤,群賢輩出,多士作興,設祠院陳俎豆,以爲依歸藏修之所者,在在有之,或以道德之可爲師表也,或以節義之可爲儀範也,各因其人杖屨所及,遺愛所在,爲之立祠,而腏享焉尊奉焉,玆義也,竊取於朱夫子白鹿洞書院及潭州五人廟乞額之章也,臣等所居之鄕,亦有知川書院,以前朝都觀〈察〉使金自粹享焉,自粹之玄孫文簡公臣世弼及世弼之子忠愍公臣䃴配焉,蓋以本道,卽自粹棠陰遺愛之鄕,而知川,又世弼卜築盤桓之所也。䃴堂搆守業之地故也,若夫自粹,天性至孝,當麗季喪禮廢壞之日,母沒廬墓,啜粥終制,至今安東,有旌孝之碑,特書曰,孝子高麗都觀察使金公自粹之閭,爀爀然照人耳目,至其立朝大節,則爲諫官,直言忤主,杖配遠戍,及爲大司成左輔德,上書于恭讓曰,殿下廓除他姓之禍,匡復朝宗之業,皆奉玄陵大妃之命而行之,卽位之初,卽封王大妃,以正位號,傳曰,爲之後者爲之子,殿下事之之禮,當厚於所生者,今於國大妃殿,奉養備至,而獨於王大妃殿,曾不一詣,是狃於生育之恩,而忽於承祧之重也,時大起浮屠,屢興土木,自粹又上疏曰,殿下卽位以來,太廟諸陵,未聞有修葺營繕之擧,而急於起塔,是報本追遠之誠,反不逮於求福利生之念矣,又以巫覡之出入宮掖,請痛加禁斷,以絶妖妄,極言不諱,凜然若秋霜烈日,當時若文忠公鄭夢周,文靖公李穡諸賢,相與爲道義之交,敬重推詡於自粹者,不啻若高山之仰止也,逮我朝膺命之後,太宗大王,徵之以刑曹判書,自粹自度不免,歎曰,爲人臣,國亡與亡,義耳,吾平生以忠孝自勵,今若失身,何面目見君父於地下乎?拜訣家廟,命其子根,以凶具隨後,行到廣州之秋嶺,謂其子曰,此吾死所矣,死後汝當埋我于此,勿豎碑碣,令後人知之也,因作絶命,詩曰,平生忠孝意,今日有誰知,吟罷遂自決。秋嶺卽鄭夢周遺葬之地,而自粹之必致命於此者,亶出於與夢周死生同歸之意也。嗚呼,自粹之堂堂大節,可以扶萬世之綱常,而從容取義,尤有難於倉卒殉身者也,故故相臣翼成公黃喜,作挽詞曰,有忠有孝難,有孝有忠難,二者旣云得,況又殺身難,此世所稱三難詩,而先正臣文正公宋時烈言曰,自粹以麗氏臣,自殺其身,以立其節,故大提學臣蔡裕後·尹鳳朝·吳瑗,故儒臣蔡之洪諸人,或作墓文傳記,或作院享之文,皆以自粹,一例稱賞於鄭夢周·李穡諸賢,而無所軒輕,則展如之人,眞可謂百世之師表,後學之儀範也,至於世弼,則以先正臣趙光祖道義之交,當己卯北門之禍,奉使上京,還侍經筵,適講過勿憚改章,因陳曰,殿下,亦有過矣,向者趙光祖等,欲效唐·虞之治,殿下尊寵信任之,今乃竄逐殺戮,此則殿下之過大矣,過而能改,斯爲無過,過不知改,爲過愈大,反覆陳說,言淚俱下,衮·貞等,啓請拿鞫,遂加嚴訊,自上特原之,竄配陰竹,蓋世弼,博洽經史,尤精易學,前後湖堂賜暇,經筵抄選,世弼與先正臣金安國·金淨,故相臣李荇,每與其蔫,而輒爲之首,嘗於講易,有馹召敷對之明暢,故有此特恩也,且於王陽明文字之始東來也,當時諸賢,猶未知其何等語,而獨世弼,一見卽知其爲異端,先正臣宋時烈,撰其墓文,特書先生,則先生尊師之稱,非但以己卯名賢,而實爲其道學之高明也,若其子䃴,早襲庭訓,名節自持,當乙巳中學之會,尹元衡,誘脅臺臣,欲論尹任·柳仁淑·柳灌等之罪,䃴以持平,獨於衆中,正色而言曰,己卯之禍,言之痛心,忍欲踵衮·貞所爲乎,怒氣勃勃,或起或坐,於是柳希春·白仁傑·金鸞祥·宋希奎諸人,同然一辭,議竟不成,翌日又與八諫臣,聯名上疏,極言其不可,而䃴爲之首,又嘗於禁中,捉治元衡家交通婢子,及夫忠順堂會鞫,最受拷掠,始竄安東,旋移三水,竟以中庠立異,禁中捉婢爲案,至受後命,其烈烈剛正之氣,直令人勃然興起於千載之下,先正臣李珥,伸白其冤,命復其官,肅廟朝,相臣有以直臣不可使無嗣陳白,特命立後於三世之後,先朝乙巳,以舊甲之回,允多士之疏,贈以吏判,謚曰忠愍,此可見列朝奬直之盛意,而亦可謂自粹無忝之肖孫矣,以是竝配於自粹之祠,而第伏念,自粹之移孝爲忠,殺身成仁,實無間於鄭夢周·李穡,而鄭夢周·李穡所享之院,皆有恩扁,獨自粹之祠,尙無頒額之擧,而且況世弼之道學,䃴之忠直,何莫非自粹之所由來,則節惠之恩,已加於世弼·䃴獨不及於其賢祖者,豈非朝家之闕典而士林之抑鬱也哉?雖緣自粹,只求自靖其身,必欲鞱晦其跡,于今四百餘年,迄無有聞之於朝者,而公議之在秉彝,則愈久而不泯,臣等俱以草莽之賤,在先賢遺愛之鄕杖屨之地,夙慕先賢卓節懿德,粵自先朝尊賢重道之時,思欲一陳於經纊之前,而未及叫閤,遽泣遺弓,遂成千古之恨,此莫非臣等愚鈍不敏之罪,而今我主上殿下,嗣服之初,廓掃凶邪,大明義理,凡發號施令,措諸事爲,無不以先王之心爲心,先王之政爲政,臣等生逢明時,際此盛會,何敢徒抱耿耿,而終不爲之陳暴乎?玆敢裹足上來,不避猥越,齊聲仰籲於嚴廬之下,伏願聖明,俯垂鑑諒,特賜自粹祠院之額,因降自粹易名之典,以幸斯文,臣等無任云云。省疏具悉。所請令該曹,議于大臣稟處,爾等退修學業。
全羅道幼學臣趙師謙,生員臣鄭禮煥·奇泰溫,進士臣金履祖,幼學臣鄭烈煥·安性恪·金晦祖·鄭在勉·金國休·奇學重,生員臣閔思寬,進士臣林基漢·朴重源·李齊賢·趙英祚,生員臣韓弘德,進士臣丁好三,幼學臣奇啇師·崔昌之·閔師愼·林夏烈·金䤴·沈欽·奇師德·崔源之·金致復·尹秉鉉·柳星三·梁錫耉·崔益孝·盧稷·梁哲觀·金貞休·趙顯河·任時源·李澈性·李廷謙·安壽五·朴永相·李必鎭·朴最鎭·柳煥京·鄭忠煥·金斗海·吳煌·李志亨·徐載天·李箕東·朴澮·安鈺·李崇鎭·趙升淳·金文爀·邊相奎·梁濟觀·文永珏·崔廷大,生員臣邊正容,進士臣南彦河·柳善性,幼學臣鄭運復·白鎭恒·安淑·李明德·高時德·趙基賢·柳星七·梁錫老·尹致東·鄭陽勳·金承義·李箕秉·李宗鎭·閔致根·宋柬·任相甲·金樂海·李象五·趙顯誠·邊相甲·李鎭輅·趙泰淳·崔震澤·金柱輔·林得鎭·崔恒之·朴顯源·洪憲周·梁錫圭·朴信源·宋采·林墅·李大輝·李鎭文·林大遠·李秋成·安孝天·宋文益·李英春·奇啇文·朴聖祿·李載爕·鄭東運·朴萬源·李鎭佑,進士臣丁翊祚·林采鎭·李敬緝,幼學臣李師中·尹歸殷·趙鎭恒·柳昌樹·金東輔·趙基孝·李鎭國·崔八翼·安壽泳·李象鵬·白樂熙·愼處機·李宗樹·高時采·柳震喆·金樂祐·洪奭周·柳湜·林東遠·河鎭浩·丁碩奎·林萬河·安孝百·李碩模·徐行玉·金澤·朴英鎭·朴啓相·丁胤直·李一行·元瓚·朴鎭九·金柱宇·薛匡緖·安泓·李尙燁,進士臣申世淳,生員臣郭載厚,進士臣鄭潤吉,幼學臣朴永源·趙基漢·邊達容·柳光寅·廉宗洛·文永奎·宋相彦·金壽民·梁慶觀·吳相麟·柳埏·林基遠·金長羽·高載寬·崔守正·盧稹·柳命復·林致烈·柳運濟·梁迪河·崔澐之·李顯旭·鄭東賓·金致義·李奎邦·林學鎭·李哲元·金孝一·趙秉經·金相輔·鄭煥權·辛德行·姜德煥·張克明·朴宗欽·李廷文·任宅源·文思發·丁碩弼·趙甲淳·李尙鳳·柳文彦·李志說·徐載仁·宋檠·鄭師俊·金若熙,生員臣林墩,進士臣徐志行,幼學臣鄭煥忠·趙碩根·文思吉·任浚源·姜昌煥·李澈仁·白時維·辛義行·鄭奎東·林禧遠·金章煥·邊相楫·崔澤之·鄭陽復·林厚鎭·宋濟楫·金潤海·柳煥復·金欽·李以鑑·金秀熙·高元謙·吳嗣源,生員臣林學龍,進士臣鄭爀權,生員臣宋龜默,幼學臣金樂行·李德輝·丁爀祚·安大熙·鄭昌運·梁重觀·安昌信·崔健·鄭文緝·尹周鉉·李德仁·奇象春·高時萬·吳相文·閔邦幹·梁德浩·邊德容·金邦五·鄭煥龜·吳思源·朴以煥·李鎭範·林世鎭,進士臣廉相五·李昌,幼學臣崔師德·李顯翼·羅爀采·朴治源·金尙休·文永贊·柳光宅·金文吾·邊相夏·金寅休·鄭煥烈·林思祿·柳台錫·柳光奎·任益源·柳恩樹·李廷命·李象權·盧穉·吳爟·李以成·羅廷彩·金象鎭·林夏遠·李元升·高時百·李道爕·閔邦顯·羅漢五,進士臣李志德·鄭致煥·林龜鎭,幼學臣鄭旭煥·奇象德·金文祖·吳相楫·金鑵·高廷悅·鄭在行,生員臣柳廷爕·高時休,進士臣柳東植,生員臣閔邦仁,進士臣吳相翼·朴宗漢·鄭在性,幼學臣金式祖·沈鍒·金文澤等疏曰,伏以臣民無祿,先大王奄遺弓劍,深山窮谷,悲號罔極,如喪之痛,三載如一日,光陰昜得於嚴廬,時序且回於載陽,伏惟我殿下皇皇靡逮之思,益復如新,臣等竊伏念,我朝四百年維持國脈者,亶在乎褒尙節義,闡揚幽隱之休,雖以一節之士,事係百世之久者,未嘗不次第發揮,炳烺竹帛,苟有毅烈偉節,華於同室,則崇奬之恩,不嫌廣施,苦忠大義,奮於草莽,則褒揚之典,不拘疎逖,有若故忠臣高敬命之父子三節,金德齡之兄弟竝享者是耳,獨彼故進士臣崔慶雲,昔當龍蛇之亂,殉節于烏城者,于今二百年所,而朝家之恩典,寥寥無聞,忠魂莫慰,烈士齎鬱,故老之指點遺墟者,往往流涕而悲之,況其弟故義兵將臣慶長,故忠毅公臣慶會,皆以臨亂辦義,已蒙恩章,而至於慶雲,則以其兩弟之兄,未蒙一施之恩,其爲聖朝之闕典,豈不誠大矣乎?日月之明焉,而或遺於隙照,雨露之滋焉,而尙阻於幽蘭者,豈陶甄造化之不均也哉?實由於在下者之不能對揚天休也,臣等跡雖疎賤,名忝章甫,粗於節義分上,講之有素,何敢自外於聖朝培養之化,而不之一言也,蓋慶雲,湖南之世祿望族,而臣等卽湖南之人也,考之地誌,稽之野乘,又聽士友之傳誦者,習熟於崔門六義之蹟者,尤詳於他道之人,請爲殿下歷陳之,慶雲方當㓒齒之變,適値衰麻之制,慨然奮發,謂其弟前內贍寺正臣慶長,前府使臣慶會曰,吾家世受國恩,豈可草間苟活,不思圖報之計。於是設置義兵廳,先括家貲,以助軍興,遠近響應,兵糧山堆,義士雲集,居然爲數千兵馬,慶雲乃命其子弘載曰,吾兄弟三人,則身有憂服,不可與聞軍旅之事,汝以新恩,今方家食,未及扈駕,雖無官守之責,不可先家而後國,遂使之領兵,往從高敬命,以殿軍聲,仍抵書敬命,勉以忠義,又傳檄嶺南士友,倡起義擧,其書尙今留傳於嶺南掌故家,已而,敬命殉節于錦山,一道義旅,咸屬意於慶雲兄弟曰,得公爲帥,大事可成,慶雲引古人經權之訓,諭其弟慶會曰,吾則老矣,汝之忠勇才器,足以辦此大事,士友之責,軍民之願,皆屬於汝,汝無辭焉。又鳩聚糧餉,繕備器仗,補其軍實,慶會乃墨衰登壇,號曰右義兵將,雪涕循師,諭以死綏之義,一軍無不感泣欲死,時茂朱·錦山留屯之賊,將有蹂躪全湖之勢,慶會進兵長水,迎擊大破之,又躡賊後,轉至嶺右,大捷於晉州之境,慶尙監司金誠一,具狀上聞,宣廟大加歎賞,特拜慶尙右兵使,癸巳六月淸正合兵數十萬再犯晉州,慶會與倡義使金千鎰,忠淸兵使黃進,復讐將高從厚,合力守城,隨機應變,首尾十數日,血戰殺賊者屢千百,兵力漸竭,外援終絶,竟爲賊所陷,或勸慶會突圍而出,以圖後功,慶會勵聲曰,吾受國恩,任此方面,城存我存,城亡我亡,不可苟且偸生,遂脫朝衣竝寶劍,付從子弘宇,歸傳于兄曰,吾二兄雖衰耗,志尙慷慨,聞吾死必繼起,仍口占一絶,詞意悲惋,遂投江而死,事蹟顚末,班班國乘,何待乎臣等疊床之言,而始徹天聰也哉?慶會旣死,幕下將士,收召餘衆,請慶長繼起,於是,慶雲又以勸諭慶會之言,復飭慶長,以爲復讐殲賊之圖,且使子弘載及慶長之子弘宇,協贊戎籌,收聚兵糧,一如慶會起義之初,忠義之士,聞風來從者,五百餘人,慶長乃整軍向嶺南,上狀行朝曰,一道之士,共激義憤,以臣爲亡將慶會之兄,迫臣統兵,願收桑楡,而犬馬之齒,已過六十,霜露所侵,筋力已悴,將何以副士友之望,而雪家國之讐乎?蒲柳餘生所欠一死,主辱臣死,乃其職分,而成敗利鈍,又何足較云云,都元帥權慄,據實啓聞,上下敎曰,弟死於國,兄又繼起,求之古人,鮮有其儷,特除掌樂院正,兼授繼義兵將印,慶長承命兢惕,益勵精忠,駐札玉果,轉到固城,倭奴素慴慶會,聞慶長爲慶會之兄,聞風恇怯,撤寨皆逃,威聲所震,實多不戰詘敵之功,時忠勇將金德齡,新倡義擧,未奉朝命,慶長乃以單騎,西赴勤王,以麾下部署,移屬於德齡,其鞱功讓能,儼然有獨屛大樹之風焉,逮丁酉讐賊之再燹也。慶雲子弘載,以前正言,拜招諭使,承朝命赴關外,慶長亦病不能奮,慶雲大慼曰,公私之怨,一雪無地,吾豈可以老自怯,不念復雪之義乎?遂收合家僮,與季子弘受,登守和順烏城山城,時年七十三,義旅之來從者,亦五百餘人,有人爲詩美之曰,白首三川崔上舍,幾回募得半千人,三川卽慶雲之號也,士林至今傳誦,如見其遺風餘烈焉,慶雲分部守牒,義氣自勵,忽見游賊來過,慶雲忠憤益激,彎弓直前射之,已而,賊合衆大至,圍城四攻,慶雲殊死戰一晝夜,矢石俱竭,竟爲賊所縛,賊挺刃而䝱之曰,降則生,不降則死,慶雲奮發罵曰,讐賊讐賊,爾何屠戮我生靈,使吾君播遷,又殺吾弟於晉陽,今欲怯我以無義人乎,何不速殺我?罵不絶口,竟受凶鋒,子弘受同時被害,前後事實,俱載輿地勝覽及湖南節義錄諸書,亦於先朝壬寅,自朝家,有圖畫名將古蹟之命,本縣以烏城山城戰亡遺墟圖進,以備睿覽,此皆殉節之遺乘也,大抵從古立慬者,或出於官守職分之責,或辦於立談慷慨之義,苟究其平居志槪處事方略,則未必皆爲全才純節之人者多矣,惟此慶雲,卽一草野之老措大耳,執殳敵愾,元非其責,而一心向前,則國耳忘家,孤忠自勵,則老而益壯,當國家板蕩之際,爲國一死,置之分內,前後八年之間,兄倡弟繼,父詔子述者,直是一片赤心,終焉殺身殉國,危忠凜然,其立志也嚴正,處義也從容,是豈血勇丈夫之所可頃刻辦得者耶?實緣講明之有素耳,試就其勉勵家庭,畢竟成就者言,慶雲之子弘載,從事於高敬命,則首倡義擧,奉命於關西招諭,則大鎭民心,家內父兄之前後起義也,則左右夾贊,屢效忠勤,此皆布在史乘,百世不泯者也,後當癸丑西宮之變,持論剛正,大忤權凶,黜死嶺海,其紹述家法,素所蓄積,從可知耳,慶長之子弘宇,其叔之殉節晉城也,其父之起義玉果也,以子姪之親,兼幕佐之勞,贊畫戎務,屢效苦忠,及乎義兵之罷歸也,退伏草莽,口不言功,朝廷嘉其志,徵以洗馬別提,一不膺命,其高蹈亢節,亦云偉哉,慶會之子弘器,當慶會殉節也,受兩湖運餉之任,及晉陽之敗,恨不得與父俱死,爲沒身至痛,朝廷推慶會之功,屢授蔭仕,而終不起,丁酉之亂,天朝劉總兵綎,亟選我國之有才局者,弘器實膺其薦,爲放糧官,乃奮假手湔羞之志,贊劃籌略,遂成勦敵焚巢之功,其志烈哉,惟彼弘載輩,豈止爲佳子姪而已哉?樂其有賢父兄耳,慶雲平日義方之訓,於斯可驗矣,丹砂之穴,必本於金礦,靈芝之根,必滋於醴泉,古人之言,誠不誣矣。慶會曾在宣廟朝,已蒙旌閭贈秩之典,逮在英廟朝,又被侑祭節惠之章,俎豆恩額,在在煒煌,奬忠崇節,無復餘憾,慶長亦於英廟朝,特贈知申,表章義聲,獨慶雲,以一門之難兄,有萬死之苦節,而寂寂無稱,殘芳剩馥,只播於村老野客之口,道內人士之景仰風節者,以鄕先生祭社之義,至有竝享兄弟三忠之擧,而尙未蒙朝家賜額之典,於是焉公議愈菀,莫不齎嗟曰,以慶雲之大節,尙如是湮沒,則顔杲卿兄弟之忠,不足傳於千載之上,而陸秀夫一門之義,無以勸於百世之下矣,前所謂聖朝之闕典者,誠以是耳,今若依高敬命·金德齡家所施恩例,亟命該曹,特擧慶雲貤贈之典,仍侈華額之恩,則其在聖明世樹風勵俗之道,誠多裨補之休,豈特爲慶雲一人之地也哉?若其子若姪之同時起義,爲國效忠,亦不可無追奬之道,故正言臣崔弘載,故洗馬臣崔弘宇,故直長臣崔弘器,一體施以褒贈之典,以振風敎,以副公議,不勝幸甚,臣等無任云云。省疏具悉。所請令該曹,議于大臣稟處,爾等退修學業。
壬戌二月十八日辰時,上御熙政堂。勸講入侍時,右議政徐龍輔,提學李晩秀,參贊官朴吉源,檢討官李東萬,假注書朴英載,記注官金必宣,別兼春秋吳淵常,以次進伏訖。龍輔曰,日間聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上開卷,讀書傳第八卷洛誥前受音一遍訖,仍讀新受音,自第一章惟三月哉生魄,止第四章以圖及獻卜,龍輔解釋文義以奏,上繼讀十遍訖,上曰,洛陽果在於澗水東瀍水之西耶?龍輔曰,澗水·瀍水,卽洛陽左右夾流之水也,洛邑居天下之中,伊洛·瀍·澗,周流於其間,天子南向,則澗水在洛之右,瀍水在洛之左,以此觀之,非洛自爲洛,澗·瀍自爲澗·瀍也。上曰,卜河黎卜澗·瀍之時,周公其先卜乎?龍輔曰,太保朝至于洛卜宅云,則是乃召公之卜,而今周公曰我卜,則二公之同心同謀者,推可知矣。召公之卜,卽周公之卜也,此篇與召誥文義,一串相貫,而惟洛食者,蓋史臣記史之體也,章句正食其墨之說,不甚明白,而龜從食墨,大抵是吉祥之兆也,天意克叶,民心咸和,故神明之兆,果有斯龜卜之食矣,臣前在召誥進講時,以諴和二字仰達,而基命定命之本,莫不在於和之一字,故其君臣之間,眷眷相戒之語,不外乎諴小民祈天命矣,惟殿下,深察焉。上曰,閣臣爲之。晩秀曰,大臣已盡奏,而此章基命定命,蓋不欲斥言以始弗敢及之意告之,而大體則周公,以成王之幼沖,退託於其造基之初,勉其成始成終之功也,而以三代以後觀之,漢文帝,每有謙讓之意,人主於凡事,固當退託謙讓,而若有一毫我不及之意,則是自暴自棄也。顔淵曰,堯何人也,予何人也?蓋堯·舜·文·武天降之衷,卽我所同得天降之衷也,如或曰,不敢及,而有暴棄之病,則將至於莫適所向,終難入於聖人之域矣。孟子曰,非堯·舜不陳,爲學若有不及之患,則豈可以堯·舜必稱之哉?大抵學者之道,其學不進者,志不率氣而然也,是以立志,爲第一工夫,爲堯·舜爲文·武之道,亦不外於是矣。上曰,玉堂奏之。東萬曰,大臣閣臣旣已詳陳,別無敷衍更達之辭矣,閣臣所陳立志之說,果好矣,帝王之學,立志最貴,而如漢文帝,姿稟雖好,志趣卑下,自以爲堯·舜,不可跂及,故至有畀之毋甚高論等語,而不能做三代之治,此所以先儒論漢文,爲自暴自棄之君。惜哉,匹庶之學,猶貴乎尙志,況帝王之學,尤何等自別乎?惟殿下念哉。東萬曰,君之使臣,貴乎禮使,臣之事君,本之修身,蓋使臣以禮之道,本不外乎全其名節,伸其廉隅也,若以日前前吏判處分傳敎觀之,如無不可行之情勢,而無端逋慢,則大關紀綱,罪不容貸,如有萬萬不可不自靖之處義,而迫於嚴命,晏然行公,則有乖廉防。噫,士大夫立朝事君之道,修身爲本,名節爲重,如或拚棄廉隅,專事竭蹶,則其餘無足觀也,而末流之害,將至於惟利是趨,人必陷溺矣,故宋之元祐盛時,天下爭自濯磨,號稱多士,至今稱道,傳之爲盛事,而又以諸大臣言之,若知其無端違傲,則國綱所在,凡諸董飭也請罪也,想無所不用其極,而旣已的知其不得不逡巡之廉防,故不能强督,荐承嚴命,惶㦖悚蹙,罔知攸措,夫中庸九經,卽聖王治天下之大經大法,而敬大臣體群臣,最爲緊要,夫所謂體者,視群臣猶一體而察其心,察其心者,通下情之謂也,今我聖上,新服厥命,延訪群臣,天命之眷顧方新,人心之蘄向方切,而老重臣之逬出城外,諸大臣之一時胥命,恐有異於三代雍容之治,夫以不可行之事,責勉於大臣,則有欠敬大臣之禮,又以不可强之事,嚴束於重臣,則有欠體群臣之法,伏願殿下仰稟東朝,伊日處分傳敎,一竝還收,以光聖德焉。上曰,當仰稟慈殿矣。出擧條上命退,諸臣以次退出。
壬戌二月十八日未時,上御誠正閣。召對入侍時,參贊官洪羲運,檢校待敎徐有榘,侍讀官沈銖,檢討官李東萬,記事官尹鼎烈,記注官金致龍,別兼春秋吳淵常各奉冊,以次進伏訖。上命開卷讀之。銖讀,自十五年春,止赦,上命下番讀之。東萬讀,自秋九月,止賜爲廬江王,上命參贊官讀之。羲運讀,自詔更以明年,止欲祠出鼎,上命閣臣讀之。有榘讀,自後元年,止復和親,上命注書讀之。賤臣讀,自秋八月,止幾殺臣,上命上番讀之,致龍讀,自楊氏曰,止以備胡,上命下番讀之。淵常讀,自上親勞軍,止民得賣爵,上曰,文義爲之。銖曰,親策賢良能直言極諫者,甚美事也,以臣道言之,直言極諫,是當然底事,亦極難者存,故三代以後,寥寥無聞,而漢之汲黯,唐之魏徵,足可稱之以諍臣,然猶不及於古昔直臣矣,三代以前,有言君德闕失,王政治亂者,虛襟而受之,和色而容之,後世則非但人主之不能容逆耳之言,臣下亦罕有不諱之風矣。漢文帝之詔擧,大開言路,可爲後辟之監法,其於寵愛鄧通,謂申屠嘉曰,吾私之,廣國若賢有行而可相,則相之,可也,以私自嫌者,還有私意之交蔽也。上曰,文帝若不召鄧通,則申屠嘉,其果殺之乎?銖曰,爲檄召通曰,不來且斬,似不止見困,此時如無文帝之召通,必不免於死矣,大抵天無私覆,地無私燾,日月無私照,又曰,奉三無私,王者如有私意之錯雜於中,則是非善惡,無以察識,此爲體念之方矣。上曰,下番亦陳之。東萬曰,文帝之親策賢良,親耕親蠶等事,頗多可觀者,而私愛鄧通,躬行玄默,專由於立志不固,且無臣下之善爲引導者而然,以若資品,如有志趣,重以賢臣哲輔,爲之左右,則何患不及於三代郅隆之治乎?人君之道,不外乎立志爲務,任賢爲重,須加深省焉。上曰,參贊官亦陳之,羲運曰,俄以申屠嘉·鄧通事,有下詢於儒臣矣。文帝之事,有監法者,有戒念者,親策賢良,是爲昭代之盛擧也,私愛鄧通,使申屠嘉赦之,似涉私意也,至於申屠嘉,以材官出身之故,資品則剛果,而見識則鹵莾,不能制之於未萌,乃欲罪之於已然,亦是慨惜處,而且廣國不相之事,先儒史斷亦非之,人君使臣,在邇列者易知,在疎逖者易忽,書云野無遺賢,明明揚側陋,先祛一私字,然後群賢彙征,可爲需世之材矣。上曰,閣臣亦陳之,有榘曰,儒臣參贊官已仰奏,更無所達者矣。上曰,周亞夫,將帥之材乎?銖曰,使備西北隅,亦有奇變,而天子之駕不得入,師律之嚴,約束之明,可爲將帥材矣。上曰,親策賢良策之爲言,似若科擧,自文帝時,始有科乎?羲運曰,此與科制稍異也。有榘曰,董仲舒之三策,似設科而取之,親策之策字,恐非科目取人也,上曰,詔議可以佐百姓者,而無獻議陳策之所著者,其故何也?銖曰,有難臆對,而其時別無可書之事,故似或不著矣。少頃,仍命退,諸臣以次退出。
上在昌德宮。停常參·經筵。
夜三更,雷動電光。自三更至二十日開東,灑雨下雨,測雨器水深三分。
朴吉源啓曰,明日常參·經筵,取稟。傳曰,停。
朴吉源啓曰,禁衛營將官來言,今日本營軍兵,日次私習云矣,敢啓。傳曰,知道。
朴吉源啓曰,御營廳將官來言,今日本廳軍兵,日次私習云矣,敢啓。傳曰,知道。
朴吉源啓曰,行大司憲李直輔在外,執義閔命爀未肅拜,掌令李渭達·崔雲翰,持平鄭彦仁武一二三所監試官進去,元在明呈辭,監察茶時之意,敢啓。傳曰,知道。
洪羲運啓曰,知義禁鄭大容,同敦寧尹光普除拜後,過三日不爲出肅,依定式推考警責,仍卽牌招察任,何如?傳曰,允。
傳于朴吉源曰,勸講入侍。
注書尹鼎烈病,代以韓兢履爲假注書。
兵曹口傳政事,護軍單朴宗輔。
以平安監司金勉柱狀啓,平壤府民家失火事,傳于洪羲運曰,結搆奠接之方,廟堂區劃分付。
林蓍喆,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
朴吉源,以兵曹言啓曰,今二月二十日,文臣朔試射日次,而訓鍊院·慕華館,慶科庭試別試武科初試設場,不得爲之之意,敢啓。傳曰,知道。
李海愚,以慶科庭試文一所試官意啓曰,今日擧子入門數,入門官成均館學諭安袷,以五千三百七十二人,呈單子以來,故依原單草記矣,收卷數爲五千三百七十七張,較於入門數,加剩爲五張,收卷之於入門數,宜減而不宜加,當初計數之不能詳審,不可無罪,當該入門官,令該府拿問處之,何如?傳曰,允。
朴吉源,以武一所試官意啓曰,臣所,今日平明開場,柳葉箭,自金字仍爲試取,捧講之意,敢啓。傳曰,知道。
朴吉源,以武二所試官意啓曰,今日臣所平明開場,自調字半字,柳葉箭·講書試取之意,敢啓。傳曰,知道。
朴吉源,以武三所試官意啓曰,臣所,今日平明開場,柳葉箭,自露字仍爲試取,而捧講之意,敢啓。傳曰,知道。
朴吉源,以武一所試官意啓曰,臣所,今日柳葉箭與應講擧子,自金字至巨字半字,五百四十八人內,柳葉箭入格八人,昨日入格七十七人,合爲八十五人,講入格七人,昨日入格四十一人,合爲四十八人,柳葉箭今已畢試,鐵箭魿次試取,而元防牌外,加設一防牌,鐵箭入格擧子,仍爲捧講之意,敢啓。傳曰,知道。
朴吉源,以武二所試官意啓曰,今日臣所柳葉箭,自調字半字,至岡字半字,應射擧子八百五十二人內,兩技入格二十三人,單技入格十六人,而柳葉箭,今已畢試,鐵箭自天字,依近例,以兩防牌試取之意,敢啓。傳曰,知道。
朴吉源,以武三所試官意啓曰,臣所今日柳葉箭應射擧子,自露字至師字半字,一千八百四十六人內,柳葉箭講兩技入格三十四人,昨日兩技入格二十三人,合爲五十七人,柳葉箭單技入格十二人,昨日單技入格七人,合爲十九人矣,柳葉箭,今已畢試,鐵箭仍爲試取,而元防牌外,加設一防牌,射講兼試之意,敢啓。傳曰,知道。
朴吉源,以武一所試官意啓曰,臣所今日鐵箭與應講擧子,自天字至月字半字,四百六十人內,鐵箭入格六十八人,講入格四十八人,而日暮姑停之意,敢啓。傳曰,知道。
朴吉源,以武二所試官意啓曰,今日臣所鐵箭,自天字至荒字,應射擧子四百人內,三技入格二人,兩技入格十九人矣,日暮姑停之意,敢啓。傳曰,知道。
朴吉源,以武三所試官意啓曰,臣所今日鐵箭應射擧子,天字十三人試取,而鐵箭講兩技入格一人矣,日暮姑停之意,敢啓。傳曰,知道。
忠淸監司曺錫中疏曰,伏以臣猥蒙慈覆之恩,獲遂便養之願,待罪下邑,今已經歲,一飯之擧,必祝君賜,三牲之供,曷報聖恩,臣於簿書之暇,每與老父,攢手流涕,愴古榮今,區區一念,惟在於殫竭駑鈍,少效涓埃,而才疎慮短,尙患不稱,惟以峽邑少事,可幸無罪,忽於千萬夢想之外,伏奉除旨,以臣爲忠淸道觀察使者,臣於是,始焉惝怳,中焉感激,終以悶阨,不知所以措躬也,顧臣庸愚湔劣,百不猶人,而偏蒙我先大王隆恩厚渥,一自釋褐,歷敡名塗,緋玉之榮,涯分已過,弓劍之慟,圖酬何地,且臣年纔强仕,未曾經事,處官臨民,特不過壽春一小邑,重之以夙抱奇疾,已成沈痼,大地州牧,尙難堪承,籓闑專制,何敢擬議?湖西一路,素稱難治,郡縣之凋瘵極矣,民庶之困瘁甚矣,餘憂尙多於邪窟,宿瘼自在於奸胥,雖使知慮精詳,事務通鍊者當之,猶懼其不克負荷,況如臣倥倥無有,蔑蔑無聞,有萬萬不敢當者耶,非其任而遽授,則恩歸於僭,不自量而輒膺,則榮反爲罪,臣身之僨敗,猶屬餘事,聖簡之玷累,實非細故,斷斷此心,誠出肝膈,百爾思量,冒膺無路,玆不得不陳此衷悃,仰瀆嚴廬,伏願天地父母,俯垂矜諒,念方面之所重,察人器之不堪,亟改臣新授職名,以重官防,以安私分,千萬幸甚,臣無任云云。答曰,省疏具悉。卿其勿辭往欽哉。
草莽宋穉圭疏曰,伏以臣頃於史官之回,略陳病情,宜卽更暴微悃,而瀆擾是懼,荏苒至此矣,竊念臣前後控籲,罄渴無餘,而辭不達意,誠未格天,聖諭乃以以處爲可,以出爲不可者,其義何居爲敎,臣之惶隕靡措,寧有涯極,臣若畏威泯默,將恐復誤恩命,玆敢干冒鈇鉞,披瀝肝血。伏乞天地父母,少垂察焉,賤臣至庸極陋,區區守分,固不足擬議於古人出處之道,而乃若事君之義,則亦不敢廢,徒知不仕之爲無義,而聞命奔走而已,不復量能度力,以爲進退之節,是忘其分也,忘其分而能事君者,臣固未之聞矣,殿下所以責之於臣者,豈欲其如是耶?然則臣之逋慢,罪固罔赦,而亦或異於果忘亂倫,其情有甚戚焉者矣,以臣空疎,若復貪戀榮寵,不能自守,則更將何以報答聖恩哉?然一登文石,仰瞻淸光,實臣子之至願,臣雖冥頑,秉彝猶存,愛君一念,豈不若人,而貞疾在身,非時月所可瘳,則雖欲冒昧一出,粗伸微忱,而不可得也,瞻望雲天,冞切悚蹙而已,伏願聖明,俯察危衷,亟收召命,仍令有司,治臣之罪,千萬幸甚,臣無任云云。省疏具悉爾懇。屢降敦諭,政切凝佇,巽牘又至,遐心莫回,曷勝悵然?前後宣諭,疏批已竭予意,而一例巽讓,無意幡然媿予誠淺,不能致林下讀書之士也,爾卽先正後孫,胄筵舊僚,義當朝夕納誨,以補予不逮,豈可若是浼浼長往而不顧也哉?況今春和已屆,講筵頻開,此時望爾,有倍前日,一時美疴,自當良已,須勿固守東岡之陂,克念不俟駕屨之義,卽速登程,庸副予側席之思。左承旨朴吉源製進。
壬戌二月十九日辰時,上御熙政堂。勸講入侍時,右議政徐龍輔,檢校待敎徐有榘,參贊官朴吉源,侍讀官沈銖,假注書朴英載,記注官金致龍,別兼春秋吳淵常,以次進伏訖。龍輔曰,夜間聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上開卷,讀書傳第八卷洛誥前受音一遍訖,仍讀新受音第五章,自王拜手稽首曰,止第九章其悉自敎工,龍輔解釋文義以奏,上繼讀十遍訖,龍輔曰,洛誥一篇,皆是告成王之辭,而以全篇論之,與召誥不甚相異,前言其咸秩無文,次言其朝享多儀,蓋國之大事,在於敬祀事御諸候,祀事之禮,欲其靡神不擧,御下之道,第當觀其誠否,以周公憂愛之忱,安得不眷眷於此等處?且以丕視功載一言觀之,成王記功之際,寧或有循私之道,而周公之必丁寧告戒者,蓋以上行下效,速於風草也,視其功載之如何,百工之公私,以至而分焉,豈特百工爲焉哉?下至萬民,必有甚焉,故大學曰,堯·舜帥天下以仁而民從之,卽此可以見丕視功載之意,伏願殿下,留意焉。上曰,閣臣奏之。有榘曰,今日自止內,悉自敎工一句,卽是深留聖意處,蓋臣工之徇私與秉公,莫非人君導率之致也,上行下效,表端影正,實理如此,人君之於群下,惟當一視同仁,廓然大公,若或以近密與疎逖之分,有所厚薄親疎之異,則傾軋起於是,忮克作於是,雖欲祛私務公,不可得矣,然祛私之道,非必待發於事害於政而後祛之也,人主一心,萬化之源,故必須自一念發處而克將去,此所以千聖相傳之指訣,不外乎遏欲存理四字也,人之所得於天,而具於方寸之中者,本祗是渾然天理,而特以拘於血氣之私,故天理之公,不得發見,苟能提撕警覺,遏絶其私欲之萌,則人欲減得一分,天理存得一分,初非有所付畀增益之也,故曰,存理之存字,存而勿失之謂也,堯·舜之惟精惟一,卽此遏欲存理之工也,孔門之克己復禮,亦此遏欲存理之工也,大學之謹獨,中庸之愼獨,無往非遏欲存理之工也,周子通書幾善惡三字,卽指始工之境界也,朱子大學誠意章註審其幾三字,亦指其工夫之肯䋜所在也,勿論帝王之學,韋布之學,捨此遏欲存理四字,則更無着手處,伏望深加體念焉。上曰,玉堂奏之。銖曰,大臣閣臣,旣已盡達,而此篇中自敎工三字,其義甚好,此實噄緊猛省處也,以今日目下事言之,設科取人,自是成規,有司秉公,則人才可以見彙征之吉,有司不公,則人才自不無向隅之歎,其公與不公,都係於人主躬率之政,伏願殿下,奉天無私,嚴勅試所,以期有效,則此亦自敎工之道也。上曰,此言咸秩無文,祀典之廣,本自如是乎?龍輔曰,舜典有曰,編于群神,群神之可享者,何莫非祀禮,而唯玆宅洛之初,縟儀方擧,論其祀典,則有可以告焉者,有可以報焉者,有可以祈焉者,雖不載祀典之文,編擧而明禋,實由於更始之道也。上曰,此言庶有事,其義,何如?龍輔曰,周公勉戒之際,微示其殷禮之將擧,以待成王之自詔,欲其禮樂征伐,自天子出也。上命掩卷,上曰,勸講冊子,以論語議定以入,而此冊在春宮時,曾已講讀矣,以何書爲定乎?繼此而講,則自然爲詩傳矣。龍輔曰,今日所當進講者,有詩·易二經,而易則深奧,詩則此時議定,恐爲未安,故以論語議定,而待書傳畢講,則似在六月以後,繼講詩傳,似好矣,且三伏之時,例爲停講,六月之前,如或畢講,則以召對逐日爲之,則可無間斷之患矣,從當更定以入,好矣。上曰,依此爲之,可也。上命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深二寸五分。
藥房都提調徐龍輔,提調閔台爀,副提調林蓍喆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
權襈啓曰,明日常參·經筵,取稟。傳曰,停。
朴吉源啓曰,行大司憲李直輔在外,執義閔命爀未肅拜,掌令李渭達·崔雲翰,持平鄭彦仁武一二三所監試官進去,元在明呈辭,監察茶時之意,敢啓。傳曰,知道。
洪羲運啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
林蓍喆啓曰,右副承旨趙得永,今日不爲仕進,卽爲牌招,何如?傳曰,允。
傳于朴吉源曰,勸講入侍。
韓兢履有頉,代以李選爲假注書。
權襈,以奎章閣言啓曰,今日奎章閣日次奉審,當爲擧行,而雨勢如此,不得擧行之意,敢啓。傳曰,知道。
趙得永,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
趙得永,以兵曹言啓曰,今二月二十一日,武臣賓廳講書日次,而慶科庭試別試武科初試,分三所開場相値,故差備官,勢難推移,不得爲之之意,敢啓。傳曰,知道。
禁府啓目,始興縣令尹象圭原情云云。傳旨內辭緣,泛稱遲晩,刑推得情,何如?判付啓,分揀放送爲良如敎。又啓目,宣傳官金應瑞原情云云。傳旨內辭緣,泛稱遲晩,所當請刑是白乎矣,可否雖曰不純,職名尙今自如,姑依大典通編宣傳官勿爲請刑之例,議處,何如?判付啓,分揀放送爲良如敎。又啓目,宣傳官沈能俊原情云云。傳旨內辭緣,泛稱遲晩,所當請刑是白乎矣,宣傳官勿爲請刑,載在大典通編,議處,何如?判付啓,分揀放送爲良如敎。又啓目,文一所入門官安祫原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,文二所入門官安以鼎原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,南道參軍南建中原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
趙得永,以武一所試官意啓曰,今日當以鐵箭試取,而雨勢如此,姑不得開場,待晴試取之意,敢啓。傳曰,知道。
趙得永,以武二所試官意啓曰,今日臣所開場之時,雨勢如此,姑爲停止,待開霽試取之意,敢啓。傳曰,知道。
趙得永,以武三所試官意啓曰,今日以雨勢,姑不得開場,而待晴開場之意,敢啓。傳曰,知道。
趙得永,以武一所試官意啓曰,臣所今日因雨勢,不得開場之由,已爲草記,而雨猶不霽,日已向暮,姑爲撤場之意,敢啓。傳曰,知道。
趙得永,以武二所試官意啓曰,今日臣所因雨勢,待開霽試取之意,草記啓下,而一向連霔,日已將暮,勢難開場,姑罷之意,敢啓。傳曰,知道。
趙得永,以武三所試官意啓曰,臣所今日因雨勢,不得開場之由,已爲入啓,而雨下不止,日已向暮,無以試取,姑爲撤場之意,敢啓。傳曰,知道。
同敦寧尹光普疏曰,伏以日月流邁,春序過半,孝元殿望祭親行,伏惟我殿下,撫時哀慕,益復如新,臣民慟霣,曷有其極?仍伏念臣於淹病悚蹙之際,伏奉除旨,以臣爲同知敦寧府事者,臣聞命惶感,不知所措,恩除之下,當卽不俟駕屨,以伸叨謝之忱,而非但病勢之添劇,且臣本無敦寧,揆以公法,不宜冒據,召牌儼臨,承膺無路,玆敢略入文字,猥瀆崇嚴。伏乞聖慈,俯垂鑑諒,亟命選部,照例遞改,以存公格,以安私分,不勝幸甚,臣無任云云。答曰,省疏具悉。疏辭下該曹稟處。
壬戌二月二十日辰時,上御熙政堂。勸講入待時,右議政徐龍輔,檢校直提學鄭大容,參贊官朴吉源,檢討官任厚常,假注書朴英載,記注官金喆修,別兼春秋吳淵常,以次進伏訖。龍輔曰,春雨方霔,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上曰,藥房批答,以知道書出,可也。龍輔曰,然則提調·副提調·醫官等,使之入來乎?上曰,都提調旣已入來,提調·醫官則不必入侍矣。上開卷,讀書傳第八卷洛誥前受音一遍訖,仍讀新受音第十章,自孺子其朋,止第十三章惟事其爽誨,龍輔解釋文義以奏,上繼讀十遍訖,龍輔曰,此以下,卽敎養萬民,撫御諸侯之語,而其朋其朋,卽朋比之意也,大抵私意之萌,其始甚微,似若無大害於事,而末乃燄燄灼爍,至於燎原而不可撲滅矣,故君子必謹之於始,防之於微,不可以少事而忽之也,人君於論功行賞之際,非但常存祛私之念,一日萬機,動靜云爲,有一箇私心之干于其間,則差毫繆千,國事日非矣,且儀不及物之物字,以禮幣之言,而自古貴貨輕禮,則其害至於外本內末,而至有民散之境矣,夫人君富有四海,四海之財,孰非人君之財,而後世人君好私財,剝割聚斂,納之府庫,然後謂之財,孔子曰,百姓足,君誰與不足,百姓不足,君誰與足?中主以下,每因好財虐民,而至於覆亡者亦多矣。武王伐紂,伐紂之初,發鉅橋之粟,散鹿臺之財,而天下咸服,以武王之聖明,知其財散民聚之道,故以此爲先務,猗歟盛哉,大學曰,與其有聚斂之臣,寧有盜臣,盜者天下之大惡,而寧有云者,其言聚斂之害,甚於盜也,人君知此意,然後可以輕財重民,而不失民心矣。上曰,閣臣奏之。大容曰,今日自止,莫非鑑法處,而惇大成裕一節,尤可着眼處也,聖人之爲治,莫如先定規模,而規模寬弘廣大,然後風俗日就於惇厚,人心自底於禮讓,以成三代之治,故先儒曰,漢文之治,近於惇大成裕,漢宣之政,近於明作有功,此二帝,皆可謂之明君哲辟,而其所做治,偏於一邊,無剛柔竝濟之道,而寬大之治,似勝於剛明之政,是故談者以爲,有漢之衰,實自宣帝綜核始,此不可不鑑戒處也,由此觀之,則明作惇大兩句,可以知聖人徹上徹下,宜左宜右之功,周公之眷眷於此者,豈無所以然乎?上曰,玉堂奏之。厚常曰,大臣所奏,旣詳且盡,臣不必架疊,而第此章,以孺子其朋孺子其朋,重言複言,可見周公之眷眷於成王之意,而大抵人君,或有私意,參錯於是非好惡之間,則其弊若火之始燄,竟至於敍不其絶之境,難得以撲滅矣,不可以微細而早不遏絶,故書曰,不謹細行,終累大德,伏願監周公戒王之辭,體上天無私之義,益加省察,克祛一毫私意,另念歸極會極之治,其歸必至於王道蕩蕩,無偏無黨之美矣。上曰,此章別無敎養之語,而集註,以敎養萬民之語爲解者,何也?龍輔曰,養之云者,非飮食衣服之謂也,若彝撫事,若偏屬於敎邊,而究其實,則敎養元非二致之敎也,養在其中矣。龍輔曰,惟以在周工之註,有曰,勿參以私人,蓋周公慮成王之有私人,爲此陳戒,此章與上章孺子其朋,意相表裏,本文則朋非朋黨之朋,而人君如或狎昵私人,意或黨比,則其害見於政事,發於敎令,必有喪德之患,如此則安能御衆乎?上命退,諸臣以次退出。
上在昌德宮。停常參·經筵。
權襈啓曰,明日常參·經筵,取稟。傳曰,停。
李海愚啓曰,來二十五日,朝參日次矣,敢稟。傳曰,停。
洪羲運啓曰,行大司憲李直輔在外,執義閔命爀未肅拜,掌令李渭達·崔雲翰,持平鄭彦仁武一二三所監試官進去,元在明呈辭,監察茶時之意,敢啓。傳曰,知道。
李海愚啓曰,水原留守所佩兵符,今旣新造,修正次兵符樻請出之意,敢啓。傳曰,知道。
李海愚啓曰,因兵曹啓目,水原留守兼壯勇外使兵符,以水原留守兼摠理使,改造下送事,允下矣。兵符今旣新造,定禁軍下送領受事,下諭于該留守處,舊兵符收來,以爲燒火之地,何如?傳曰,允。
傳于洪羲運曰,勸講入侍。
林蓍喆啓曰,吏曹判書李書九,參議任希存牌不進推考傳旨及罷職傳旨,今方捧入,而開政命下之後,如是違牌,事甚未安,參判金達淳在外,判書更爲牌招,何如?傳曰,允。
以吏曹參議任希存牌不進罷職傳旨,傳于林蓍喆曰,只推。
林蓍喆啓曰,吏曹參議任希存,旣有只推之命,一體牌招,何如?傳曰,允。
林蓍喆啓曰,吏曹判書李書九再牌不進推考傳旨,今方捧入,而開政命下之後,如是違牌,不卽承膺,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于林蓍喆曰,吏判疏批已下,卽爲牌招。
以吏曹參議任希存再牌不進罷職傳旨,傳于林蓍喆曰,只推。
林蓍喆啓曰,吏曹參議任希存,旣有只推之命,所當更請牌招,而係是一日三牌,何以爲之?敢稟。傳曰,更爲牌招。
以慶尙監司金履永狀啓,宜寧縣倉舍及民家失火事,傳于洪羲運曰,近二百民戶,近七十間倉舍之延燒,極爲驚心,令廟堂遣備郞,摘奸慰諭,其所顧恤奠接之方,道臣各別措劃,使方農之民,得免捿遑事,嚴飭分付。
以慶尙監司金履永狀啓,寧海等邑民家失火事,傳于洪羲運曰,四邑民戶之被燒,若是夥然,極爲驚惻,其所奠安之方,廟堂各別措劃,卽爲分付。
權襈,以弘文館言啓曰,副修撰金會淵疏批已下,卽爲牌招察任,何如?傳曰,允。
以副修撰金會淵牌不進罷職傳旨,傳于權襈曰,只推,更爲牌招。
以副修撰金會淵再牌不進罷職傳旨,傳于權襈曰,只推,更爲牌招。
權襈,以禮曹言啓曰,今二月二十六日上候平復慶科庭試別試文科殿試時節目,當爲磨鍊,而凡於殿試,親臨與命官,前期稟旨後,磨鍊節目事,曾有定式矣,今番則何以爲之,而處所以何處爲之乎?敢稟。傳曰,親臨磨鍊,處所,以仁政殿爲之。
禁府啓目粘連,向前南建中,亦外南山失火處松木之被燒,數甚夥然,常時之不善巡察,到今無以自解,揆以法意,殊極可駭,以此照律,何如?判付啓,依允。又啓目粘連,向前安以鼎,亦身爲入門官,儒生入場之際,慢不照檢收券之數,反加入門,至於三百十五張之多,事極可駭,以此照律,何如?判付啓,依允。又啓目粘連,向前安袷,亦儒生入場之際,初不照察收劵之數,比於入門,反加五張,溺職之罪,在所難免,以此照律,何如?判付啓,依允。
李海愚,以武一所試官意啓曰,臣所,今日平明開場,鐵箭自月字,仍爲試取捧講之意,敢啓。傳曰,知道。
李海愚,以武二所試官意啓曰,今日臣所,平明開場,自日字鐵箭講書,仍爲試取之意,敢啓。傳曰,知道。
李海愚,以武三所試官意啓曰,臣所,今日平明開場,鐵箭自天字,仍爲試取捧講之意,敢啓。傳曰,知道。
李海愚,以武一所試官意啓曰,臣所,今日鐵箭與應講擧子,自月字至雲字,一千一百九十人內,鐵箭入格一百三十四人,再昨日入格六十八人,合爲二百二人,講入格五十七人,再昨日入格四十八人,合爲一百五人,而日暮姑停之意,敢啓。傳曰,知道。
李海愚,以武二所試官意啓曰,今日臣所,鐵箭自日字至騰字,應射擧子一千三百人內,三技入格五人,兩技入格六十三人矣,日暮姑停之意,敢啓。傳曰,知道。
李海愚,以武三所試官意啓曰,臣所,今日鐵箭應射擧子,自天字至菜字半字,三千二十二人內,鐵箭講兩技入格三十八人,俱三技一人,再昨日鐵箭講兩技入格一人,合爲三十九人,而日暮姑停之意,敢啓。傳曰,知道。
吏曹判書李書九疏曰,伏以天星再周,春序將半,仰惟聖孝無窮,孺慕如新,臣民痛隕,愈久而愈深,仍伏念臣,自奉新除,五內失守,四體投地,寤寐永歎,莫知攸爲者,亦已累日矣。嗚呼,自古人臣,無一功能之可稱,竊位叨榮者,亦復何限,而如臣地望,如臣姿識,忝是職而當是任,寧有是否?廟堂薦剡之意,誠不識其何謂,聖上光御,至明照臨,抑亦奚取於臣,而遽有此誤恩也?大夫國人之聞是命者,必將相顧瞠然曰,名器䙝矣,恩典僭矣,朝廷之用人,從可知矣,臣未暇爲臣身憂,而竊爲聖朝,惜此擧措也,臣本一介庸陋,不足有無於當世,而受先王罔極之恩,遭國勢至艱之會,炳然一念,只有君父,所恨者識不明而才不逮耳,苟其義之所當爲,如其力之所跂及,有可以少禆於國家者,利害禍福,非所較計,惟當鞠躬盡瘁,死而後已,誠不忍俯仰瞻顧,屈曲趨避,爲苟祿便身之圖,以負昔日之知遇,然若今所叨,揣分量己,實非可堪,惟我先王,亦嘗俯燭其本末,方臣之待罪亞銓也,憫臣偏滯之性卒難變化,憐臣孤弱之植易取顚隮,前席恩言,至爲鄭重,遂不復授以其職,登筵諸臣,尙有承聆而感激者矣,況今世道之憂虞,朝象之泮渙,比之往時,果復何如?冢宰之重,又不止如貳卿之承佐末議而已,乃以臣綿力薄材,罔念拙分之踰濫,不恤公議之嗤笑,冒據睢盱之地,自任銓衡之責,則譬如操漏船於瞿塘灧澦之險,欲望其毋臭爾載,必不可得矣,臣身顚沛,固不足道,在國事,竟何所補哉?嗚呼,雲鄕已邈,玉音在耳,天地生成之恩,父母顧復之慈,非臣未死之日所可圖酬,而今臣之危迫窮隘,不啻如熱者之思濯,溺者之望援,則安敢不以得之於先朝者,蘄幸我殿下之前乎?杜門蹙伏,靜俟多日,而司直之論,寂然無聞,玆不得不收召神精,披瀝肝血,仰首哀號於嚴廬之下。伏乞聖慈,察臣不稱之實,諒臣至苦之懇,俯垂深仁,亟賜鐫改,俾重任無曠,私分獲安,仍治臣辜負恩命之罪,以警具僚,則臣雖萬殞,實所甘心,臣無任云云。答曰,省疏具悉。勿辭行公。
壬戌二月二十一日辰時,上御熙政堂。勸講入侍時,參贊官洪羲運,假注書李選,記事官金必宣,別兼春秋吳淵常,左議政李時秀,侍讀官申溆,檢校直閣金近淳,以次進伏訖。時秀曰,昨日之雨,好矣,聖體,若何?上曰,一樣矣。時秀曰,寢睡·水刺之節,若何?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。挾侍分授冊子,上曰,此後閣臣·玉堂則持出自內所授冊子,每講自外持入,可也。上讀前受音,自孺子其朋,止無遠用戾,仍讀新受音,自王若曰,公明保予沖子,止亂爲四輔,時秀解釋文義以奏,上讀十遍訖,時秀曰,今日自止,卽周公有明農之意,而成王爲勉留之辭也,別無文義之可以敷奏者,而此以周公功德言之,對揚文·武,奉答天命,其贊揚褒美,至爲廣大,而其成功則卽居師也,使天下之民,和雍安輯,各得其所,則協贊之政,不外乎此,故以此二字結之,且其形容德美也,明光上下,勤施四方,可謂至矣盡矣,而其始初之工,未嘗不在乎穆穆二字,而旁作之旁字,最宜深看,旁卽無方所之謂也。周公之德,和敬深遠,於穆不已,無時不穆,無處不穆,其功效之大,至於德敎,敷于四海,加于百姓,用不迷文·武所勤之敎,然後可以任輔弼之責,可以開太平之治矣,蓋穆穆之義甚大,從古形容君德,必以穆穆稱之,此聖君極工之始也,此等處深留聖意焉。上曰,閣臣陳之。近淳曰,此成王所以爲周公勉留之辭也,而成王,以誕保文·武受民,亂爲四輔,勸勉於周公,周公,以惇典殷民,亂爲四方新辟,責難於成王,大抵洛誥一篇,章句之間,多有未詳處,而其所反復答問,重言復言者,不出乎君臣上下交相勉勵之至意也,古之君臣之際,情志流通,誠禮交孚,其氣像槪可知也,後世無此道久矣,臣因此文義敢有所仰陳者,蓋君臣之間,等威懸殊,分義截嚴,在下者,豈敢有一毫犯分之志哉?或有爲公議私義之難安,不得不逡巡違逋,則在上者,輒以國體分義等語督迫之,本非禮使之道,日前吏判處分儒臣已有陳白,而大抵國體分義,是後世之言也,人君於用人之際,不可强而强,專以督迫爲主,則其所以尊國體者,反有損於國體,人臣於出處之義,不可進而進,惟以趨走爲恭,則其所以守分義者,反有壞於分義也,此豈盛世使臣以禮,事君盡忠之義乎?此等處引古鏡今,講明體察,是臣區區之望也。時秀曰,閣臣所陳好矣,人君進退辭受之際,其所難愼者,非爲渠一身廉義也,人臣之去就,實關國體,若以趨走爲恭,惟命是從,以至於不顧是非,拚棄廉隅,則其爲辱朝廷當如何,而貪恩慕祿者,因此放倒,遂其冒進之計,則殊非爲士夫勵廉恥尊名節之道,四維亦安得以張乎?上曰,玉堂陳之。溆曰,洛誥一篇,皆君臣交勉之語,而至此多有贊揚文·武之德,勉承文·武之緖,文·武之德,卽堯·舜·禹·湯相傳之心法也,庸曰,善繼善述,語曰,欲法堯·舜,先法祖宗,伏願殿下,鑑于列聖朝心法治規,以致治化之休明焉。上曰,此曰予小子其退,召誥無成王來于洛之語,而此云其退者,何也?時秀曰,以下文來相宅之語觀之,可想其時成王與周公,偕至于洛也,退字卽謙讓之意,蓋營洛之後,周公有明農之意,故成王之言,如此矣。上曰,成王何不與周公,同居于洛乎?時秀曰,鎬京周之根本之地也,故成王之意,將欲辟于周,面命周公,留後於洛也。上曰,亂爲四輔,四輔者何謂也?時秀曰,小註朱子釋以四隣,而輔字卽輔翼之義也。近淳曰,朱子所釋隣字,似是臣哉隣哉之意也。命掩卷,時秀曰,華城留守,全羅監司,除拜已多日,而摠理使節度使,尙未下批,政官牌招開政,以爲下批之地,何如?上曰,依爲之。出擧條大王大妃殿進上黃柏湯,自明日停止。出榻敎命退,諸臣以次退出。
上在昌德宮。停常參·經筵。
洪羲運啓曰,行大司憲李直輔在外,執義閔命爀未肅拜,掌令李渭達·崔雲翰,持平鄭彦仁武一二三所監試官進去,元在明呈辭,監察茶時之意,敢啓。傳曰,知道。
李海愚啓曰,禁衛營將官來言,今日本營軍兵,日次私習云矣,敢啓。傳曰,知道。
李海遇啓曰,御營廳將官來言,今日本廳軍兵,日次私習云矣,敢啓。傳曰,知道。
林蓍喆啓曰,明日再明日,寧陵忌辰祭齋戒正日相値,視事頉稟之意,敢啓。傳曰,知道。
林蓍喆啓曰,吏曹判書李書九,參議任希存牌不進,推考傳旨及罷職傳旨,今方捧入,而判書則陳疏承批之後,如是違牌,事甚未安,更爲牌招,參議則三品官之無得一日三違,曾有定式,而三牌不進,大違格例,萬萬未安,所當重勘,而本院請推之外,無他可施之罰,何以爲之?敢稟。傳曰,參議只推,與判書一體牌招。
傳于洪羲運曰,勸講入侍。
林蓍喆啓曰,左承旨朴吉源,右副承旨趙得永,今日不爲仕進,竝卽牌招,何如?傳曰,許遞,今日政差出。
林蓍喆啓曰,吏曹判書李書九,參議任希存牌不進,推考傳旨及罷職傳旨,今方捧入,而政命已至經宿,連事違召,終不承膺,事甚未安,判書更爲牌招,何如?傳曰,參議只推,與判書一體更爲牌招。
傳于林蓍喆曰,在外吏曹參判許遞,今日政差出。
兵曹口傳政事,副司果單金邁淳。
李海愚,以兵曹言啓曰,宣傳官金應瑞,今日一所監軍受點,而謂有情勢,來伏闕外,屢度催促,終不受牌,揆以事體,雖極駭然,而但渠旣見枳於渠廳,則監軍卽宣傳官之職耳,其在存廳風之道,有不容一味督迫,原單子爲先改付標以入,而宣傳官金應瑞,今姑改差,何如?傳曰,今日政相換。
有政。吏批,判書李書九進,參判未差,參議任希存進,右副承旨洪羲運進,以柳師模·金箕象爲承旨,金羲淳爲吏曹參判,李祖承爲左參贊,趙尙鎭爲判尹,李晩秀爲知春秋,金達淳爲同經筵,趙鎭寬爲禮賓提調,朴宗維爲戶曹佐郞,金銓爲兵曹佐郞,金處巖爲監察,李會亮爲崇靈殿參奉,華寧殿提調單金載瓚,訓鍊都監提調單趙鎭寬,學正鄭翼邦,學諭白致樂,校書博士李顯相·金魯文竝單付,故縣監曺允迪贈吏議,忠淸監司曺錫中祖考。再政,金達淳爲禮曹參判,李祖承爲繕工提調,鄭淳民·奇象益爲監察,左參贊單李致中,右參贊單李祖承。
兵批,行判書李秉鼎進,參判尹東晩病,參議李肇源入直,參知李益恢病,右承旨李海愚進,以金箕性爲都摠管,金性之爲同知,閔百彬爲忠壯將,梁運海爲慶熙將,崔泰魯·白東柱爲守門將,姜晦煥爲牛峴僉使,僉知三單金守淵·韓宅祚·卞觀海,副護軍朴吉源·趙得永,副司勇金敏淳竝單付,宣傳官金應瑞,訓鍊僉正元永象相換。
以全羅監司金達淳狀啓,光州等邑民家失火事,傳于洪羲運曰,兩邑民戶之被燒過百,極爲矜悶,令廟堂各別措劃,期於從速奠接。
吏曹啓目粘連,啓下是白有亦,觀此同知敦寧府事尹光普上疏,則以爲臣本無敦寧,揆以公法,不宜冒據,亟命選部,照例遞改,以存公格亦爲白有臥乎所,旣無敦寧,則揆以公格,似當許遞是白乎矣,宰臣所帶遞仍當否,臣曹不敢擅便,上裁,何如?判付啓依回啓施行爲良如敎。
禁府啓目粘連,南道參軍南建中矣本府議啓內,南山失火處松木之被燒,數甚夥然,常時之不善巡察,到今無以自解,揆以法意,殊極可駭,以此照律,罪,杖一百收贖,告身盡行追奪,私罪奉敎依允爲旀,功減一等爲良如敎。又啓目粘連,文一所入門官安袷矣本府議啓內,儒生入場之際,初不照察,收劵之數,比於入門,反加五張,溺職之罪,在所難免,以此照律,罪杖六十收贖,奪告身一等,私罪。奉敎依允。又啓目粘連,文二所入門官安以鼎矣本府議啓內,身爲入門官,儒生入場之際,慢不照檢,收劵之數,反加入門,至於三百十五張之多,事極可駭,以此照律,罪杖六十收贖,奪告身一等,私罪。奉敎依允。
李海愚,以兵曹言啓曰,今二月二十六日上候平復慶科庭試別試武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣,今番則何以爲之,而處所,以何處擧行乎?敢稟。傳曰,以命官磨鍊,處所以訓鍊院爲之。
李海愚,以兵曹言啓曰,今二月二十六日上候平復慶科庭試別試武科殿試時,直赴殿試人及直赴會試人,應赴應頉區別,別單書入之意,敢啓。傳曰,知道。
兵曹,上候平復慶科庭試別試武科殿試敎是時,直赴殿試人規矩,鐵箭三矢八十步,騎芻一次一中,貫革五矢一百五十步,一巡一中,騎槍一次一中,柳葉箭五矢一百二十步一巡一中,鳥銃三柄一巡一中,鞭芻一次一中,講書粗以上取一技。
兵曹,上候平復慶科庭試別試武科殿試敎是時,原榜人及直赴會試人規矩,鐵箭三矢一百三十步,騎芻一次二中,柳葉箭五矢一百二十步,一巡二分,取二技。
李海愚,以武一所試官意啓曰,臣所今日平明開場,鐵箭自騰字,仍爲試取捧講之意,敢啓。傳曰,知道。
李海愚,以武二所試官意啓曰,今日臣所,平明開場,自致字,鐵箭講書,仍爲試取之意,敢啓。傳曰,知道。
李海愚,以武三所試官意啓曰,臣所,今日平明開場,鐵箭自菜字,仍爲試取捧講之意,敢啓。傳曰,知道。
李海愚,以武一所試官意啓曰,臣所,今日鐵箭與應講擧子,自騰字至號字半字,八百二十人內,鐵箭入格一百二十一人,通計前二日,則合爲三百二十三人,講入格六十七人,通計前二日,則合爲一百七十二人,而日暮姑停之意,敢啓。傳曰,知道。
李海愚,以武二所試官意啓曰,今日臣所,鐵箭自致字至崑字,應射擧子六百五十人內,三技入格八人,兩技入格一百十三人矣,日暮姑停之意,敢啓。傳曰,知道。
李海愚,以武三所試官意啓曰,臣所,今日鐵箭應射擧子,自菜字至師字半字,六百五十四人內,鐵箭講兩技入格三十六人,十九日二十一日兩日鐵箭講兩技入格三十九人,合爲七十五人,各技皆已畢試,今方修正榜目,而柳葉箭鐵箭講粗以上入格,只爲一百三十一人矣,卽據兵曹啓下節目,則臣所所分定額數,爲一百六十六人,而今此入格之數,較諸元額,不足爲三十五人之意,敢啓。傳曰,知道。
慶尙監司南公轍疏曰,伏以臣,猥膺重寄,辭未獲請,行將辭陛矣,象魏漸遠,五雲入望,而臣又有區區私懇之繼以冒陳者,臣之先臣墳山,在於京畿廣州之地,臣職事所縻,多年曠掃,今當遠離,私情倍切,仍念臣厚蒙兩朝之洪造,濫躋卿列,官至刺史,而古人靡逮之思,恒切人子之至慟,今玆赴任之路,距臣先壠,直一莽蒼地耳,風樹不待,霜露增感,以情以禮,俱合歷省,此乃諸臣之所嘗請,而聖朝之所嘗許者也,玆敢援例仰懇。伏乞聖慈,特允所請,俾伸至情焉,臣無任云云。答曰,省疏具悉。卿其歷省焉。
忠淸監司曺錫〈中〉疏曰,伏以臣,猥以無似之賤,叨此非分之職,夙宵兢惶,如不自容,略暴難冒之義,未蒙曲察之恩,逃遁不得,行將辭陛矣,第伏念臣,早失所恃,每深不洎之私痛,而臣母墳,在於畿內驪州地,曠省之餘,當此遠離,其在情理,尤切悲缺,玆不得不冒陳於孝理之天。伏乞聖慈,俯垂鑑諒,特許往省之暇,俾伸至情,千萬幸甚,臣無任云云。答曰,省疏具悉。卿其往省焉。
壬戌二月二十二日辰時,上御熙政堂。勸講入侍時,參贊官洪羲運,假注書李選,記注官金致龍,別兼春秋吳淵常,領事徐龍輔,提學李晩秀,檢討官任厚常,以次進伏訖。龍輔曰,昨日雨勢甚適,今又暄暢,聖體,若何?上曰,一樣矣。龍輔曰,寢睡·水刺之節,若何?上曰,一樣矣。龍輔曰,大王大妃殿氣候,何如?上曰,一樣矣。龍輔曰,黃柏湯,今已停止,眼患今已快復耶?上曰,然矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上開卷讀前受音,自王若曰,公明保予沖子,止亂爲四輔一遍,仍讀新受音,自王曰公定,止乃單文祖德一遍訖,龍輔解釋文義以奏,上讀十遍訖,龍輔曰,今日自止,皆成王·周公往復答問之辭,一字一句,無非可以體驗處,而其中作周恭先一句語,尤可着眼者也,恭之義大矣,人君處九五之位,臨億兆之衆,君之於臣,尊卑逈隔,等威截嚴,若不接下以恭,則君道日亢,臣道日下,而情志阻閡,治道不成,以恭先之,則可以盡君道矣,雖以臣道言之,孟子曰,責難於君謂之恭,陳善閉邪謂之敬,吾君不能謂之賊,責難云者,以難事責之於其君也,所謂難事者,不必他求,以無逸篇言之,殷中宗之嚴恭寅畏,高宗之不敢康寧,文王之卽康功田功,日中昃不遑暇食是也,以難責君,外面觀之,未必爲恭,而謂之恭者,以其忠事君之道也,謂之賊者,非不滿於其君之謂也,亦非竊盜之謂也,若以堯·舜之道,謂之以甚難,而吾君豈能爲之乎云爾,則其爲賊害於其君,可勝言哉?大抵以難責君者,其容也剛毅,其言也切直,有似乎傲慢,謂君不能者,必阿諛順辭,以取容悅,有似乎遜順,是故中主以下,以責難者謂不恭,反是者爲恭,故於其用舍之際,自然親小人而遠君子,此所以治世之常少,而亂世之常多也,殿下於此二者,卞其忠邪而進退之,則宜有實效矣。上曰,閣臣爲之。晩秀曰,今日所講恭之一字,爲大關捩,而大臣旣陳之矣,至於我惟無斁其康事一句,竊念治道與學問之工,有無斁然後,可以有成就也,斁者厭惓之謂也,雖以書字上誦讀之工言之,其始也未嘗不聳動着意,若將領會本末,終始如一,而久則易致漸弛,每動浮念,以至於怠散之境,如此則安得謂之無斁乎?大抵常人之情,不能耐久,每於對人接物,雖加修飭,而幽獨得肆之地,輒生安逸之慾,以至凡百事爲之間,未免有厭惓之意,此所以學不進,而爲一怠惰人耳,且天下無不誠底道理,無斁卽誠也勤也。成王與周公往復,以無斁乎安民之事,自勉自勵,藹然誠勤之意,達於辭表從古人辟,御世臨民,無不勤而得之,怠而失之,殿下於此二字,着意體驗,則宗社生靈之福也。上曰,玉堂陳之。厚常曰,洛誥一篇,自首至終,君臣上下,各盡其責難之事也,而新辟之新字,最宜玩味,蓋新之爲言,非成王新受厥命,新卜洛邑之謂也,卽明德日新之意也,大學一書,統論修齊治平之道,而明德新民,爲其綱領,明德,修身之本也,新民,治平之終也,人君之道,無過乎自新其德,以及於民,而作而新之,則治化日隆,百姓有時雍之美矣,今殿下,沖年嗣服,以繼我先王休明之運,其所以御世出治之方,莫如先懋乎自新一己之明德,以至於四方維新之化矣。龍輔曰,閣臣以無斁二字,歸之於問學,而縷縷敷奏,其言誠好矣,小臣竊有所欲爲仰陳者,昔在先朝,有所下敎,以爲殿下冊禮後,宮筵講書,不如冊禮前僚屬進講之時,小臣承聆此敎,退而思之,聖敎果至當矣,冊禮之前,則五六僚屬,輪日登筵,禮數寬簡,酬酢爛熳,易於盡言無隱,而宮筵則體貌自別,講討論難之際,每爲筵體之所拘束,難以盡其誠意,伊時敎意,蓋以此也,況今御極之後,筵體之尊嚴,又非向日書筵之比,則進講之臣,雖欲罄竭底蘊,以裨聖聰之萬一,而威顔咫尺,勉首俯伏,慓慓祗懼之心,每先於憂愛之誠,安得敷演文義,悉陳所懷,以盡啓沃之責乎?古人每以夜對,爲勝於晝講,講書旣有夜晝之別,而其言如此者,夜對筵體,有異於法筵故也,何必夜對而後然耶?召對勸講,亦用此例,則其爲助於聖學,豈少也哉?小臣昔於先朝之在春邸也,以簪筆之任,隨入書筵,每臨講,天容和悅,酬酢如響,討論答問,融洽雍容,有如家人父子之相語告者,使在筵諸臣,得以少抑嚴畏,竭盡誠意,以盡敷奏之責,猗歟盛哉,及至御極之初,萬機叢集,酬接無暇,而猶不轍日三之晉接,而諸講官,必逐句分析,隨章敷釋,又未嘗一次陳之,再三繹奏,朝而啓講,或至日中,而自上一一開納,少無厭倦之意,其時先王春秋,已鼎盛矣,以生知之資,聖學高明,豈有待於諸臣之問難,而爲資益之道乎?惟聖不自聖,特垂問寡之盛意,此所以聖工日躋於緝熙,治化自底乎郅隆也,且以列聖朝故事言之,肅廟朝,勤御經筵,伊時文學之臣,有若金昌協·林泳諸人,而嘗見昌協遺集中疏章與講義所錄,則無論經史,反復討論,重言復言,自帝王治心治民之要,以至因文進言,或及時政之得失,民間之疾苦,首尾爲數三千言,其言有曰,殿下於講筵,不欲探賾經旨,不過應文備數而止,又曰,殿下於經傳之旨,有以不知爲知,臨下顯有護短之意云,其時肅廟寶齡,已踰三十矣,而其於陳勉之際,直截不諱如此,如非自上開心索言,使之盡懷,則安得如此乎?昌協此言,可謂無愧於上文所陳責難之義也,聖祖容受之德,名臣輔導之責,可謂兩盡其美,而百世之下,尙庶幾使人擊節而興感焉,此豈非今日殿下之所當繼述者乎?如臣者,學識空疎,才識淺短,竭盡愚悃,固不足以開廣聖聰,而顧今內閣之臣玉署之官,苟能以古之名碩自期,登筵臨講,橫豎爲說,反復陳奏,則豈不有補於殿下不恥下問之工乎?此則惟在於殿下虛心導率,使之無隱而已,蓋群下之將詣講筵也,熟看本文,逐條理會,其於勉聖學論治道,不無豫講也,而及登筵席,敬愼嚴畏,不能不且囁嚅,十不能擧其一二,若此則堂堂講綴,徒歸文具,而安得有其實效哉?唯殿下,誠心典學,益懋好問之德,俾在下者,得盡資益之道焉。晩秀曰,大臣所奏,甚好矣,臣嘗觀國朝寶鑑,宣廟卽阼之初,臨講不爲問難,臣僚竊以爲悶矣,蓋其時卽諒闇中也,其後則臨文顧問,酬答淋漓,臣僚始知向日不爲問難者,爲諒陰恭默之義,而無不欽服云,此固聖祖之盛德至善,而至於臨文講義,不必以諒陰廢之也,臣俄以無斁之義仰奏,而講學之要,亦莫如誠勤二字,孔子大聖也,而其言曰,發憤忘食,樂以忘憂,不知老之將至,聖人之好學,老而不倦如此,殿下雖明聖,不及聖人地位,寶齡未及鼎盛,當此初元勤學之時,若有一毫厭倦之意,則已非誠勤底道理,雖日開法筵,講讀不轍,必無日就月將之效矣,先輩讀書之法,每讀書一遍,若有浮念之往來,未能致其精詳,則中轍而更爲始讀,或値疾病之沈綿,神氣之昏憊,則掩卷廢讀,以待差勝,而會精聚英焉,蓋善讀書者,必字字理會,句句鉤索,不欲放過故也,殿下臨御以來,勸講召對,逐日開筵,好學可謂誠且勤矣,然聖人之工,無有間斷,無間微顯,然后可以做繼續光明之工矣,殿下於燕間幽獨之際,其所以整齊冠冕,提掇心神,開卷儼然,實心體認者,果與臨筵接臣僚之時,無所異同乎?中庸曰,莫顯乎隱,殿下於此,若有一毫厭倦之意,則殿下雖以時收斂,外示無倦,而臣等亦有以仰揣者矣,一時厭倦,則有一日之害,一日厭倦,則有十日之害,伏願殿下,讀聖賢書,如聖賢之常在左右,恒存誠實勤勵之意,無或少忽,是臣區區之望也。厚常曰,閣臣所引孔子之訓,甚切實矣。孔子晩而好易,韋編三絶,聖人好學之誠,不以學問之已造高明,年齡之已迫遲暮,無所厭倦,伏願殿下,深加聖念焉。上命掩卷,上曰,領相還朝後,無損節乎?龍輔曰,容貌頗爲疲憊,而別無疾痛云矣。命退,大臣閣臣玉堂先退,羲運曰,奏御文字,至爲敬愼,雖一字半劃,不當放忽,而近來百度懈弛,文簿之間,亦不致愼,觀於向來嶺南兵營狀啓事,亦出於不能敬謹之致也,日昨庭試文科初試一二所榜目,或有誤書處,故使之收聚試劵,一一考較,則錯誤之處,極爲夥然,其在事體,不可仍置,一二所試官,一竝推考,當該應辦官,亦爲推考,何如?上曰,依爲之。出擧條承史以次退出。
上在昌德宮。停常參·經筵。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
金箕象啓曰,大司諫李文會,旣入闕中,不出姑停望,直爲出去,事甚未安,推考,何如?傳曰,允。
金箕象啓曰,獻納鄭晩錫,旣入闕中,不出姑停望,直爲出去,事甚未安,推考警責,何如?傳曰,允。
傳于李海愚曰,勸講入侍。
金箕象啓曰,冬至兼陳奏使先來軍官及譯官,纔已入來,而副使軍官吳泰潤,中路落後,雖未知病狀之如何,而前後飭敎,何等嚴截,則又此冒犯,誠極駭然,當該軍官待其上來,令攸司科治,何如?傳曰,允。
大王大妃殿,傳于李海愚曰,日前玉堂筵奏之事,予甚訝惑,向者吏判處分,不過出於一時警飭之意,則何必看作闕失,張皇爲說乎?此則猶可諉之於隨事陳勉,至於還收傳敎之請,可謂全未商量,還收亦有可請不可請者,似此之事,輒有此請,則又豈非猥屑之甚乎?此等之習,不可以言者曲恕,修撰李東萬罷職。
大王大妃殿,傳于李海愚曰,日前處分,卽尊國體正事面也,然旣云有所執,則容有體諒之道,且老臣之棲屑旅店,亦爲悶念,飭已行矣,何論顚倒?前吏曹判書徐邁修,特爲敍用。
傳于洪羲運曰,召對爲之。
以全羅監司金達淳狀啓,長城等邑民家失火事,傳于洪羲運曰,依光州等邑例,令廟堂分付。
洪羲運,以吏曹言啓曰,上京守令,過科後催促下送事,命下矣。科由守令中初試入格人外,自臣曹催促,則淸風府使趙榮慶,延安府使沈養之,榮川郡守金鋼,新溪縣令金世淳,順安縣令朴性圭,牙山縣監金胄淵,黃澗縣監宋欽天,軍威縣監朴宗珩,淸河縣監金命淵,開寧縣監李晩祥,鎭安縣監趙學春,南平縣監金世淵,高山縣監李在純,平康縣監朴尙榮,纔已下去,而瑞興府使洪秉德,豐基郡守朴宗敬,俱以爲身病猝重,萬無還任之望云,雖未知其身病之何如,而特敎催促之下,不卽下去者,事體所在,誠極未安,竝令該府,拿問處之,何如?傳曰,允。
柳師模,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪羲運,以禮曹言啓曰,毋論節製與殿講,凡給分人,自四館所報來,草記許赴陳試,則呈于本曹,草記許赴,乃是定式矣,廣州幼學任文白,去戊午三月日次殿講,給二分入格,而雖是講經生,兼有製才,故從願許赴之意,呈出本曹公文,己未春遭故陳試,赴於今番庭試初試較藝,而未諳格例,不爲來呈本曹,遽然以恩賜赴試參榜者,有違定式,其在嚴科場之道,不可仍置,任文白,拔去於恩賜榜目中,該試官及四館官員,亦難免不察之失,竝推考警責,何如?傳曰,允。
柳師模,以武一所試官意啓曰,臣所,今日平明開場,鐵箭自號字,仍爲試取捧講之意,敢啓。傳曰,知道。
柳師模,以武二所試官意啓曰,今日臣所,平明開場,自岡字鐵箭講書,仍爲試取之意,敢啓。傳曰,知道。
柳師模,以武一所試官意啓曰,臣所,今日鐵箭與應講擧子,自號字至巨字半字七十七人內,講入格無一人,鐵箭入格九人,通計前三日,則合爲三百三十二人矣,各技皆已畢試,今方修正榜目之意,敢啓。傳曰,知道。
柳師模,以武二所試官意啓曰,今日臣所,鐵箭講書昨日未畢岡字擧子二十七人內,兩技入格八人矣,各技今已畢試,仍爲計劃,榜目修正之意,敢啓。傳曰,知道。
壬戌二月二十三日午時,上御熙政堂。勸講入侍時,參贊官李海愚,假注書李選,記注官金喆修,別兼春秋吳淵常,領事李時秀,侍讀官朴命燮,檢校待敎徐有榘,以次進伏訖。時秀曰,數日來日氣淸和,聖體,若何?上曰,一樣矣。時秀曰,寢睡·水刺之節,若何?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上讀前受音,自王曰公定,止乃單文祖德一遍,仍讀新受音,自伻來毖殷,止惟七年一遍訖,時秀解釋文義以奏,上讀十遍訖,時秀曰,此乃篇之末終也,別無可以仰奏者,而惠篤敍無有遘自疾一大文,義意甚好矣。成王於周公,以事神明之道,致其誠敬之至,周公不敢當此禮,禋于文·武,而爲成王祝之,不但爲成王祝,而至于殷之民人,大抵聖人之修心養性,非爲祛疾恙禳災厄之事,而內有修養之工,外盡節宣之方,則疾病從何而爲祟乎?表記云莊敬日疆,孟子曰,淸心寡慾如此,則德日益盛,自底于無有遘疾矣,且以殷乃引考一句論之,民生疾苦,則果係乎人君治法之如何,而至于壽夭,似無關於君上之修德與否,然細究其所以然,則的有是理而不可誣者,修德行仁,敬天愛民,則天乃錫之祚,雨順風調,和氣洋溢,民無夭札之患,輕徭薄賦,使民以時,則民乃蒙其澤,終歲康樂,含哺鼓腹,自無顚連之哀,廈氈蔀屋,隔若天壤,而君民之相須相關有如此,周公之祝成王,兼以此勉焉者,其義深矣。上曰,閣臣陳之。有榘曰,大臣所陳好矣。周公享于文·武,爲成王獻祝,而曰,殷乃引考,古聖王重民之意可見矣,此一句,與召誥顧畏民碞之意,相表裏矣。上曰,玉堂陳之。命燮曰,周公之享于文·武,此卽立廟明禋之始也,淸廟之詩曰,於穆淸廟,肅雝顯相,濟濟多士,秉文之德,於此可以想見文王之德矣,周頌三十一篇,淸廟爲首,成王沖年嗣位,以宏深宥密之謨,繼述文·武之德,以致四海之寧謐,先儒曰,榮親,莫大乎得四海之歡心,殿下於此,深加體念,宗社生靈之福也。上曰,周公之私享文·武,於禮,何如?時秀曰,此上古之禮,未敢臆料,而周公之處地自別,成王之送秬鬯,亦是特禮,則周公之以此禋享,出於不敢當之義,其禋也,未必盡祀享之禮節也,此若有違於禮制,則以周公之聖,豈爲行之乎?上命掩卷,諸臣以次退出。
壬戌二月二十三日午時,上御誠正閣。召對入侍時,參贊官洪羲運,檢校待敎徐有榘,侍讀官朴命燮,記事官金,兼春秋金必宣,別兼春秋吳淵常,各奉綱目第五卷,以次進伏訖。上開卷命讀之。命燮讀,自七年夏六月,止其罪益大矣。上曰,參贊官讀之。羲運讀,自葬覇陵,止鮮能及之,上曰,閣臣讀之。有榘讀,自太子啓卽位,止夏赦,上曰,注書讀之。賤臣讀,自復收民田半租,止逆行天廷中,上曰,下番讀之。淵常讀,自三年冬十月,止洛陽東宮災,上曰,文義陳之,命燮曰,百金於帝王家,不足多少,而漢文謂以十家之産,特罷露臺之役,其儉德,於此可見,宋臣呂祖謙亦曰,漢文不輕用財,旣能節用而崇儉,故其時府庫充溢,民庶殷富,至如蕭何,治宮室壯麗,故其流之弊,至有栢梁臺·長楊宮興作之役,於是乎民窮而財竭,大體奢儉之分,其得失較然甚著,然三代之時,分田制里,民産有恒,設爲庠序,敎化大行,若文帝則徒能言民産之艱,而不能行三代之政,其所恤民之擧,不過減租蠲役,其於制民之産,尙矣無論,可不惜乎?如欲行三代制産之事,則仁政爲先,仁不能徒行,須以實心行實政,然後其效遠矣,此言男子二十始傅舊法,二十三歲始許傅丁者,自文帝時,以年二十爲限,比舊法,先乎三歲而傅之軍丁,卽此一事,可知其役民之煩,漸不如前,自此以往,其法益密,雖以近日簽丁事言之,年限姑舍無論,兒弱皆入軍簿,甚至有黃口充丁,指腹望定之擧,此專由於閒民輩,投托於豪右之族,稱以墓直與奴屬,擧皆規避,故殘民無依之類,偏被其害,爲守令者旣不能家審而戶察,則其弊亦安得一一矯革乎?此爲今日切骨之民瘼,而莫之救者也,苟究其源,文帝之減年限而傅軍丁,未必不爲今日民弊之漸也。上曰,參贊官陳之。羲運曰,三代以後,漢文帝,可謂少康之治矣,身衣弋綈,因山治陵,皆是儉德中事,而雖以遺詔觀之,短喪一事,實爲文帝之歉德,而其曰,常畏過行,以羞先皇帝遺德云者,可見其慓慓危懼之心,未嘗暫弛,故能保有大業,國以乂安,大體戰兢臨履之工,爲君德上,第一體念處也。上曰,閣臣陳之。有榘曰,日前召對,以文帝抑末務本之事,有所仰奏,而文帝之儉德,有足可觀者矣。上曰,然則賈誼上疏言,富人墻屋,皆被文繡,庶人孽妾,以緣其履,文帝則崇儉,而其時民習,尙侈何歟?有榘曰,在下者之陳戒,實爲防微而杜漸,故其言如此矣,當是之時,若無文帝衣弋之儉德,則民習必不止於文繡墻屋耳,文帝旣能躬率以儉,故財用殷富,始也賜田租之半,末又全減租稅,此皆節儉之效也,論語亦以節用愛民,爲治國之要,聖人之言,於此可驗,伏願體念焉。羲運曰,上行下效,捷於影響,古語有云,宮中好高髻,四方高一尺,若使漢文,不能躬率以儉,則其時侈風,必不止於繡屋緣履,莫可禁制矣。上曰,漢文帝,除肉刑爲笞罰,而尙有死者,安在其除肉刑之意也?命燮曰,史斷亦云小仁,文帝此事,仁則仁也,而未免小矣,夫刑罰者,乃所以禁暴止亂之具也,故書曰,辟以止辟,又曰,刑期無刑,苟能設法以禁之,使民不至於罪罰,斯可矣,至若減刑則不可,且赦者小人之幸也,除肉刑一事,初非得體之事也。上曰,申屠嘉欲誅鼂錯,果出於公心乎?命燮曰,申屠嘉之數罪鄧通果公矣,而至於見賣鼂錯歐血而死,則甚不可,無足觀矣。羲運曰,申屠嘉,稍以剛直見用,而初無學識,非可深責之人也。上掩卷,命退,諸臣以次奉冊而退。
上在昌德宮。停常參·經筵。
林蓍喆啓曰,明日常參·經筵,取稟。傳曰,停。
林蓍喆啓曰,右參贊李祖承,吏曹參判金羲淳除拜後,過三日不爲出肅,竝依定式,推考警責,仍卽牌招察任,何如?傳曰,允。
傳于柳師模曰,勸講入侍。
傳于李海愚曰,右承旨入侍。
柳師模啓曰,摠戎使金魯忠辭職上疏批旨內,姑爲許施事,命下矣。將兵之任,不可一刻無兼察之人,何以爲之?敢稟。傳曰,御將兼察。
柳師模啓曰,摠戎使御將兼察事,命下矣。兼察摠戎使申大謙,牌招聽傳敎,何如?傳曰,允。
傳于金箕象曰,召對爲之。
林蓍喆,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
林蓍喆,以禮曹言啓曰,幼學任文白,拔去庭試初試恩賜榜目事,草記允下矣,原榜目中,改付標以入之意,敢啓。傳曰,知道。
林蓍喆,以禮曹言啓曰,今此凶逆懲討之典,實是擧國莫大之慶,旣行告廟頒赦之禮,設科取人,自是應行之事,取考前例,則英廟朝戊申·庚戌兩年討逆後,設行庭試,乙亥年討逆後,設行除初試庭試,卽日放榜,先王朝丁酉·乙巳兩年討逆後,設行有初試庭試,丙午年討逆後,設行除初試庭試,卽日放榜矣,今番討逆慶科,以何年例擧行,而日子,以何間推擇乎?敢稟。傳曰,日子以秋間推擇,有初試除初試,臨時更爲稟旨。
林蓍喆,以實錄廳摠裁官意啓曰,實錄纂修之役,極其浩繁,郞廳中時帶三司之人,依例隨卽遞解本職事,曾有筵稟定奪矣,司諫尹悌東,掌令李渭達,副應敎張錫胤,獻納鄭晩錫,持平元在明,正言宋冕載,副校理洪秀晩,副修撰安廷善所帶本職,竝姑許遞,前獻納姜世綸,方在罷職中,令該曹口傳權付軍職,使之冠帶常仕,專意史役,何如?傳曰,允。罷職人敍用。
行護軍金魯忠疏曰,伏以臣,於見職至今蹲冒,夫豈常情之所出哉?知臣者哀矜之不暇,而不知臣者,疑謗之或加矣,然臣之迷見,竊以爲以臣處地,旣無以效循墻之義,則嚴命震剝之下,無寧黽勉蹔膺,粗伸分義,然後徐以區區情私,懇辭哀籲於天地父母之前,則庶幾終蒙體諒之恩,故不計一時之廉義,不顧傍人之嗤罵,唐突膺命,隨分竭蹶,今已經歲,而屢易朔矣,惟此衷曲,秪有天神鑑臨矣,人豈能盡諒乎?顧臣旣往之冒膺,亶出分義之一伸,則到今懇辭而哀籲,實係自來之情踪,而縷縷危悃,臣於前後章奏,披瀝無餘,則今無容更事煩瀆矣,以聖上體下之仁,豈宜一向靳允,使此螻蟻微臣,終不蒙曲遂之聖恩乎?抑臣向來疏中,有曰,臣實自歸於仰辜先朝,下負先臣之科云云,惟此一句,卽臣由中之悲悃,而非敢爲一毫過情之辭,以謾聖聽也,竊伏惟念,君之視臣,猶父視子,則瘡痍之呻,疾痛之呼,猶將矜惻而亟救之,今臣危迫之情,奚翅瘡痍疾痛之劇哉?於是而猶未蒙曲賜鑑諒,則是以天地之大,而獨遺於一物之陶鎔也,夫豈理也哉?伏乞聖明,哀之憐之,且臣猥有懇迫情私,須至仰籲者,臣父墳山,在於畿內楊州地,而臣於年來,汨於憂病,久闕省掃,每念邱壠之間,草樹荒穢,狐兔交跡,樵牧無禁,過者指點,顧臣愴怛之情,爲當如何?今臣粗無憂病之拘,亟欲往省,掃除塋域,而顧臣所帶之任,異於他職,猥不敢徑情而請暇,臣之情事不亦慼乎?伏願聖上,特加矜諒,亟許遞臣所叨之任,以幸公私,不勝大願,臣無任云云。答曰,省疏具悉。以卿地處,豈解此任,而屢承慈敎,所請姑爲許遞。
壬戌二月二十四日辰時,上御熙政堂。勸講入侍時,參贊官柳師模,假注書李選,記事官金必宣,別兼春秋吳淵常,領事徐龍輔,檢討官任厚常,檢校待敎徐有榘,以次進伏訖。龍輔曰,日間聖體,若何?上曰,一樣矣。龍輔曰,寢睡·水刺之節,若何?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上讀前受音,自伻來毖殷,止惟七年一遍,仍讀新受音,自惟三月,止降致罰一遍,龍輔解釋文義以奏,上讀十遍訖,龍輔曰,周公於成洛後,曉諭殷士之辭也,故先言夏桀之所以亡,成湯之所以興,商紂之所以亡,周武之所以興,而惟天不畀以下數句語,丁寧反復,辭意懇摯,莫非爲後世人辟鑑戒處,自古聖賢論國之興亡也,未嘗不以天命爲言,天命本自玄穆,有難測知,而欲知天命之去就,則必於民心觀之矣,皐陶謨曰,天視自我民視,天聽自我民聽,可不愼歟?然人君處崇高之位,視小民若螻蟻蠛蠓然,固所易忽,而若知天民一理,則天卽民也,民卽天也,其所顧畏警惕者,容有極乎?故曰,惟天明畏,惟殿下,深留意焉。上曰,閣臣陳之。有榘曰,今日所講惟我下民數句,最爲肯䋜語,而此有實理之可以易知者,蓋天之蒼蒼,以形言則天也,以主宰言則帝也,以氣言則極高明也,以理言則至玄妙也,而天理與人理,原無二致,天之氣爲五行,而人亦稟二五之氣,以成其形,則天人雖似逈隔,而一氣相感,一理相通,其所孚應相關,至切至近,此所謂民心之所秉爲,卽天威之所明畏也,可畏者,蓋莫如民也,蓋人主,以眇然之身,處九重之邃,而民心之向背,係於其一念之微,苟能一念警惕,敬天畏民,則民之歸之,如水之注海,若或怠忽放肆,則民之背之,捷如桴鼓,是故君子,必謹之於幽獨之中,愼之於隱微之際,中庸曰,莫顯乎隱,曾子曰,十目所視,凡不睹不聞之地,天必知之,民必聞之矣,殿下日勤講學,聖學高明,其所明道講理,必有自得之妙矣,不待臣等之縷縷陳奏,而竊惟廈氈深䆳,林蔥逖遠,燕蜎蠖穫之中常存對越之誠,顧畏之義,無一事之放過,無一時之間斷,以爲祈天諴小之本焉,殿下之心卽天也,天之爲體,雖極高遠,萬民咸得以仰覩焉,如臣等出入近密之蹤,姑舍勿論,雖窮閭遐戶疎逖之民,豈無仰測之道乎?惟殿下,愼之愼之。上曰,其言甚好矣。上曰,玉堂陳之。厚常曰,此篇多有疑晦處,而程子有言曰,多士多方,如榜文曉諭,隨時不同,如不弔等語,似是其時方言,先儒且曰,書傳五十八篇,無不言天言敬,其言天者卽敬天之謂也,天心雖玄穆難知,而自三代以後,願治之君,莫不以敬天,爲制治之本,敬天則仁民愛物,而無怠惰放肆之失矣,近日講筵之臣所陳,曰敬天,曰愛民,今日仰陳,明日仰陳,似是陳談腐說,而陳腐之中,自有妙理,惟在體念之如何。上曰,此言大淫泆者,如何是大淫泆也?龍輔曰,不循天理,則便是大淫泆,所謂大淫泆者,非別般惡事,一念之間,若不能防微杜漸,以至於慾敗度縱敗禮,則轉而至於大淫泆,此至易之事也。舜大聖也,而以無若丹朱戒之,惟聖罔念則作狂,可畏之甚也。上曰,此成王成洛之後也?龍輔曰,然矣。上命掩卷,上曰,明日次對爲之耶?龍輔曰,初欲如例來會,領相行餘憊甚,難以强進云矣。命書榻敎曰,大王大妃殿進御蔘橘飮,自明日停止。命退,諸臣以次退出。
壬戌二月二十四日午時,上御熙政堂。右承旨入侍時,右承旨李海愚,假注書李選,記注官金致龍,別兼春秋吳淵常,以次進伏訖。上曰,健陵植木,今當爲之,而外營革罷之後,凡干擧行,何以爲之?承旨明日進詣陵所奉審後,與守陵官,爛漫消詳,以爲稟處,而復命之路,仍詣華寧殿,奉審以來,可也。命書禮曹草記批答訖,承史以次退出。
壬戌二月二十四日午時,上御誠正閣。召對入侍時,參贊官金箕象,檢校待敎徐有榘,侍讀官朴命燮,檢討官任厚常,假注書李選,記注官金致龍,別兼春秋吳淵常,以次進伏訖。上開卷命讀之,命燮讀,自吳王濞,止皆許諾,上曰,下番讀之。厚常讀,自初楚元王,止皆敗走,上曰,參贊官讀之。箕象讀,自文帝且崩,止不足憂也,上曰,閣臣讀之。有榘讀,自上曰吳王,止吾亦恨之,上曰,注書讀之。賤臣讀,自盎至吳,止發至覇上,上曰,上番讀之。致龍讀,自趙涉遮說,止塞其饟道,上曰,下番讀之。淵常讀,自梁使韓安國,止是月晦日食,命燮曰,人君待賢之道,當必敬必愼矣,以穆生事論之,楚之元王之設醴,出於優禮之意,及其孫戊,有不承權輿之歎,此非但好賢之誠淺也,由於爲私慾之所弊,有不期然而然者矣,詩之鹿鳴,爲諸侯宴饗之什,亦有我有旨酒之語,誠必待物而著,物必因禮而設,而結之以示我周行云,其致敬之義,求助之意,藹然溢於辭表,人君之優待賢者,非爲觀瞻之美也,乃所以尊崇其道,屈己而師之,與之共天下焉,然儀不及物,亦非敬禮之至也,故魯平公於子思,繼肉繼粟,而子思,以使己僕僕爾亟拜,至謂犬馬之畜,必也儀多於物,然後可以盡待賢之道矣。上曰,論語註,孔子以衛靈公仰視蜚鴻而遂去,穆生之謝病,亦如此義否?命燮曰,孔子大聖人也,其行止有時可之義,豈可以穆生比之耶?穆生以楚元之遺老,宜思鞠躬盡瘁之道,而以小小禮節之不備,有此決去,臣未知其可也。上曰,然則申生白生之言是耶?命燮曰,然矣。上曰,漢武帝時申生,卽申生耶?命燮曰,似非其人矣,且以此文觀之,穆生稱病之下,卽有戊稍淫暴之語,穆生卽楚之一儒生,而其去就之輕重如此,況賢於此之人乎?今當招來儒賢之時,於此等處,深留意焉。上曰,下番陳之。厚常曰,今日所講皆七國搆亂之事,別無文義之可以仰陳,而周亞夫之堅臥不起,使軍中夜警者,頃之復定,非但得將帥之體也,可以見其志之確然不動也,浩然章志帥之註,引亞夫此事而發明之,此雖一時軍務,而不可泛看處也,向筵大臣,以志帥氣,卒分屬人道心,而有所敷奏矣。亞夫若不能以志爲帥,則安能如是?朱子曰,先定其志,伏願益懋立志,凡於政令之事爲,先定規模,不爲撓改,好矣。上曰,參贊官爲之。〈箕象曰,〉漢景帝於鼂錯,紿載行市者,擧措可謂寒心矣,此由於柔弱之致也,使錯有罪,則明言而誅之,可也,以此觀之,景帝之無學問之工可知也。上曰,閣臣爲之。有榘曰,向筵以文帝除盜鑄錢令事有所下詢者矣,今以七國之亂觀之,則文帝之爲幺麽嬖幸,而欲富其家者,其弊可謂無窮矣,吳王若非鑄錢煮鹽,則安得富强,而爲此叛謀乎?此時漢幾不保其天下,而苟究其弊源,則未必不由於除盜鑄一事也,文帝當初,豈知末梢之至於如此乎?凡事之不可以小而忽之也,明矣。厚常曰,左傳鄭莊公,封共叔段於巖邑曰,厚將崩矣,此薄德之言也,旣知其厚而將崩,則何不制之於初耶?漢文之於吳,初不忍削邑者,可謂小不忍而馴致此亂,大抵御下之道,先爲防微杜漸,好矣。上曰,景帝以袁盎之言殺鼂錯,又聞鄧公之言而恨之,何其無主見如此耶?命燮曰,此皆弱之所致也,初不能自持權綱,使錯至於此境者,皆景帝之過也。有榘曰,景帝此擧,有若戲劇,可謂寒心矣。上曰,鄧公之言是耶?有榘曰,是矣。吳濞之反也,以誅錯爲言,而其意豈在錯而已?且袁盎於文帝時,以直諫見稱,而至此作一邪譎宵壬之人,此皆由於上之導率之如何耳。上曰,鼂錯之削國,爲失計耶?命燮曰,不可謂之失策,而錯之所以不保其身者,不能以權綱歸之於上,而有自用之意,爲人臣而不能避遠權勢者,鮮不至此矣。上曰,此上文竇太后除嬰門籍,籍是著籍引之籍耶?有榘曰,非也,嬰爲太后至親,故憎之而除其屬籍耳。上命退,諸臣以次退出。
上在昌德宮。停常參·經筵。
藥房都提調徐龍輔,提調閔台爀,副提調林蓍喆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
林蓍喆啓曰,明日殿座相値,視事頉稟之意,敢啓。傳曰,知道。
柳師模啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
林蓍喆啓曰,吏曹郞廳來言,臺諫有闕,政事,取稟。傳曰,當日爲之。
林蓍喆啓曰,明日殿座,承旨當爲備員,而右承旨李海愚奉命在外,何以爲之?敢稟。傳曰,許遞,今日政差出。
備忘記,慶尙監司南公轍下直,長弓一張,長箭一部賜給。
備忘記,濟州牧使李延弼下直,長弓一張,長箭一部,片箭一部,筒兒一箇賜給。
傳于金箕象曰,勸講入侍。
傳于柳師模曰,慶尙監司濟州牧使留待。
傳于柳師模曰,慶尙監司濟州牧使入侍。
柳師模啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,護軍單尹光普。
以左承旨權襈牌不進罷職傳旨,傳于林蓍喆曰,只推,更爲牌招。
林蓍喆啓曰,右副承旨洪羲運疏批已下,卽爲牌招,何如?傳曰,允。
以右副承旨洪羲運牌不進罷職傳旨,傳于林蓍喆曰,只推,更爲牌招。
以左承旨權襈,右副承旨洪羲運再牌不進罷職傳旨,傳于林蓍喆曰,許遞,今日政差出。
徐有榘啓曰,考官李集斗牌不進,推考傳旨纔已捧入,而李祖承疏批未下,只有趙鎭寬一人,無以備員受點,李集斗,更爲牌招,何如?傳曰,允。李祖承疏批已下,卽爲牌招。
林蓍喆啓曰,今此慶科庭試文科殿試讀劵官李秉鼎·黃昇源·李翊模·金羲淳牌不進,無以備員受點,更爲牌招,何如?傳曰,允。
林蓍喆啓曰,讀劵官金羲淳·李翊模再牌不進,推考傳旨今方捧入,而只有尹光普一人,無以備員受點,所當更請牌招,而係是一日三牌,何以爲之?敢稟。傳曰,更爲牌招。
以讀劵官金羲淳三牌不進罷職傳旨,傳于林蓍喆曰,只推。
柳師模啓曰,明日武科殿試時,兩司城上所,當爲牌招言送,而諫院,則司諫·獻納·正言一員未差,正言金啓溫未署經,大司諫李文會,卽爲牌招,何如?傳曰,允。
以對讀官李肇源·趙得永牌不進罷職傳旨,傳于林蓍喆曰,只推。
以大司諫李文會牌不進罷職傳旨,傳于柳師模曰,只推,更爲牌招。
以大司諫李文會再牌不進罷職傳旨,傳于柳師模曰,只推。
柳師模啓曰,明日武科殿試時,兩司城上所,當爲牌招言送,大司諫李文會,旣有只推之命,所當更請牌招,而係是一日三牌,何以爲之?敢稟。傳曰,更爲牌招。
柳師模啓曰,大司諫李文會,旣入闕中,不爲傳啓,直爲出去,事甚未安,推考,何如?傳曰,允。
備邊司薦望,以徐有大爲摠戎使。
兵曹,摠戎使單徐有大。
柳師模啓曰,新除授摠戎使徐有大牌招,密符及敎諭書傳授,何如?傳曰,允。
傳于林蓍喆曰,疏批已下,卽爲牌招。
傳于林蓍喆曰,以堂錄事,大臣旣筵奏,副〈提〉學今日政差出,不多日內爲之。
柳師模,以兵曹言啓曰,五衛將咸汝績,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
柳師模,以兵曹言啓曰,本曹正郞尹久東,身病猝重,呈狀乞遞,宿衛重地,不可久曠,今姑改差,何如?傳曰,允。
有政。吏批,判書李書九進,參判金羲淳進,參議任希存進,同副承旨柳師模進,啓曰,副提學今當差出,而擬望之人乏少,外任竝擬,何如?傳曰,允。
以申獻朝·金明淳·徐有榘爲承旨,趙恒鎭爲司諫,宋穉圭爲掌令,徐長輔爲持平,姜世綸爲獻納,呂東植爲正言,趙萬元爲副應敎,申龜朝爲副校理,李東冕爲修撰,鄭日煥爲同敦寧,柳光濂爲禁府都事,趙鉉爲敦寧主簿,申思贊爲宗簿主簿,黃基天爲兵曹正郞,李翊模爲副提學,徐邁修爲同經筵,祭酒單李直輔,韓用鐸爲戶曹參判,洪秉益爲戶曹參議,李惟秀爲尙衣主簿。
兵批,判書李秉鼎進,參判尹東晩病,參議未差,參知李益恢入直,右副承旨徐有榘進,李晩秀·徐邁修爲知事,金魯忠爲同知,權逴爲五衛將,鄭曦柱爲守門將,同知梁運海,大護軍徐邁修竝單付。
柳師模啓曰,臣與左副承旨金箕象伴直矣,纔已陳疏徑出,伴直無人,右副承旨徐有榘所當牌招,而拘於廳規,不得請牌,何以爲之?敢稟。傳曰,牌招。
傳于柳師模曰,左承旨亦許遞,前望單子入之,待下批牌招。
承旨前望單子入之,兪漢寧·李肇源落點。
吏曹啓目粘連,啓下是白有亦,觀此兼知春秋館事李晩秀上疏,則以爲臣於大昨政,伏奉知春秋除命,而臣兄,見帶本館監事,揆以法典,自在應避,亟命遞改,以存公格亦爲白有臥乎所,相避之法,在下當遞,似當許遞是白乎矣,崇品重臣遞仍當否,臣曹不敢擅便,上裁,何如?判付,啓依回啓施行爲良如敎。
林蓍喆,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
林蓍喆,以禮曹言啓曰,幼學柳·朴致德,庚申四月慶科庭試初試入格,會試入場失劵,因傳敎竝陳試,幼學李一容·李黃載·李憲永,同年庭試初試入格,俱以父子不得同入,依法典陳試,而追後來呈,故取考各人等陳試文蹟,則明白無疑矣,今番殿試,旣兼會試,依例許赴之意,分付四館所,何如?傳曰,允。
林蓍喆,以禮曹言啓曰,卽接靈光幼學申載熙所志,則以爲同姓六寸兄國男,嫡妾俱無子,以其同姓六寸弟文熙第三子壽麟,欲爲繼後,成置與受文書,未出禮斜之前,兩家父母,遽爾俱沒,添在門長之列,不忍坐視其絶嗣,如是具由所志,依新定式,草記稟處事,呈狀,而頃因大臣筵達,兩邊與受文蹟,明有可據,而不得登聞者,許令該曹,論理草記事,允下矣,門長申載熙狀辭旣如此,依大臣筵奏定式,申文熙第三子壽麟,立爲申國男之後,何如?傳曰,允。
柳師模,以兵曹言啓曰,直赴殿試奉承傳親騎衛金光瑄等八十人,會試人選武軍官張周豐等八十八人,隨其錄名,許赴於明日殿試之意,敢啓。傳曰,知道。
柳師模,以訓鍊都監言啓曰,今二月二十六日仁政殿親臨,上候平復慶科庭試別試文科殿試時,因兵曹節目,金虎門軍七十名,哨官李應權率領設布帳外除器械排立,雜人一切嚴禁,事畢後各還直所,而待標信擧行之意,敢啓。傳曰,知道。
柳師模,以訓鍊都監言啓曰,本局分授內山社稷後麓,仁旺山北岳下麓,洗心臺諸處及外山鞍峴東邊諸處,今二月二十六日爲始,植松之意,敢啓。傳曰,知道。
柳師模,以禁衛營言啓曰,今二月二十六日仁政殿親臨,慶科文科殿試時,依兵曹節目,西營入直鄕軍四十名內,除營直十名,元入直將官率領仍直,其餘軍兵除出除器械,出番哨官魚在溟率領,布帳外嚴飭排立,事畢後還入直所,而竝待標信擧行之意,敢啓。傳曰,知道。
持平鄭彦仁啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載之背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮涅臂討賊之精忠孤節,可質神明,猗歟先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命閼而不行,其心所在,吁亦痛矣。此等背公死黨悖義害正之類,不可竄配而止,請興陽縣竄配罪人申耆,亟施絶島安置之典。命吉諸子散配之處分,嚴正光明,神人之憤冤,庶可少洩,而散配分揀之命,遽下於未及發配之前,命吉旣已徑斃,未施孥戮之典,則其諸子散配,已失於從輕,而今則竝與從輕之典,而亦爲還寢,其可曰國有三尺乎?請命吉諸子散配,依前擧行之意,分付該府,絶島遠配之啓,亦竝允下。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑,庶可以洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。噫嘻,義理將晦,人心胥溺,識者之憂嘆,厥惟久矣。猗歟向來處分,炳若日星,嚴如鈇鉞,國是因此大定,凶徒庶可知懼,而尙有憸小之倖逭王章者,卽洪樂游是已。本以傾邪之類,密托幽陰之逕,爲一世指目,蓋有年矣。五月晦筵敎,明示忠逆之分,公除前慈敎,昭揭向背之路,則爲今日臣子者,孰敢不奉若金石,而渠獨何心,敢肆護黨之習,顯試角勝之計,三銓獨政之日,乃以逆孽洪緖榮,挺身首擬於寢郞之望,視若平常之人,少無留難底意,陰附凶逆,直擬政注,乃是渠家傳之心法,而卽此一事,於渠斷案,前後臺論,公議可見,當此一初淸明,先治黨與之時,如此背義護逆之類,決不可置之輦轂之下,請前參議洪樂游,亟施屛裔之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也。國言之喧籍,厥惟久矣,日前大僚稟處,雖已允下,而此等負犯至重之類,不可薄施屛裔而已,請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸華,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權,俱以家煥之甥侄,承薰至親,標號之陰慘,花肋惟均,迷溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之,而凡此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭計莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,至於吳錫忠,尤極凶且慘矣。本以凶醜之遺種,渠家之漸深邪學,無辭自服,已自渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之跡,渠供之輸歎昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?雖以李基讓事言之,子有沈溺之寵億,査結伏法之三凶,邪魁之目,擧世喧傳,誑誘之說,驪利煽動,敢肆凶頑之習,終無就服之供,而遽下酌處之命,輿憤之未伸,容有極哉?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府設鞫嚴問,期於得情,夬正典刑。嗚呼,從古亂逆之包藏禍心,眩亂義理,潛逞陰圖者,亦多其類,而豈有如南學疏擧之至凶且㦧者哉。噫,彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗類,及當壬子之夏,謂機可棄,附麗浚賊,受其旨訣,聽其指使,仍與李祖源·沈基泰輩,綢繆和應,渠爲窩主,彼爲部曲,朴夏源募爲疏頭,柳協基從而製疏,嘯聚繁徒,闖然投呈,外托闡揚,內售戕害,其陰計之譸張,密機之排布,情迹莫掩,公議轉沸。向日大僚自有其人之筵奏,實指昌順也,當此義理大明,國是太定之日,決不可置而不論。至於協基,則雖是如渠之類,其在癉惡之政,亦不可以其身之已故,有所寬貸,請故判書鄭昌順,故僉知柳協基,竝施追奪官爵之典。噫嘻痛矣,宋文述之罪,可勝誅哉。本以蟣蝨之賤,賦性陰祕,兼以附麗之跡,行己凶譎,左閃右忽,爲鬼爲蜮,乘此求助,陰售嘗試之計,暗畜凶圖,闖呈乘亂之疏,亘古亘今,豈有如此窮凶極惡者乎?昨冬處分,出於痛先朝義理之受誣,憫先朝志事之未伸,而噫,彼金履喬輩負犯何如,關係何如,而猶施寬貸之恩,略加島配之典者,已是失刑之大矣。今此文述,少不懲畏愈懷禍心,以五晦之筵敎,臘月之明旨,不滿于心者,昭昭難掩矣。此非渠獨辦也,慫慂者尹行恁也,指使者尹行恁也。其承望權好之風指,背馳國家,扶護凶逆之罪,不可但以島配而止,請絶島定配罪人宋文述,亟令王府設鞫得情,夬正邦刑。噫嘻,凶逆之滅倫干犯,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始,依臺啓施行之命,處分之嚴明磊落,凡在臣鄰,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也,決矣,請民始諸子應坐之類,亟令王府依律擧行。噫嘻痛矣,李命植之罪,可勝誅哉?渠本奰慝之性,濟以憸邪之態蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類,以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律,請故判府使李命植,亟施追奪官爵之典。噫嘻痛矣,十數年來,賊勢益肆,人心靡定,顧瞻他日之徒五字刀割之輩踵相接也。周爀則身在衿紳之列,而一行刀割而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端,至於鴻山三賊,則闖乘事機,自入官庭,伸護逆魁,看作事業,其素蓄凶圖,拚死力戰之意,卽此可見遐土賤類,締結凶窩,只知有賊,不知有國,思之及此,骨驚膽掉。今幸乾斷赫然,四字刀割此等黨與,不可仍置,請周爀及鴻山賊金履源·李漢福·申光周,竝令王府嚴鞫得情,快正典刑。噫嘻,齊家之窮凶情節,旣發於甲金之招,則此與可·發兩賊,二而一也。渠以可基之切姻,久爲行恁之卵育,痛癢相關,腸肚相連,卽一世之所共知也。今其怨懟之心,莫掩於酬酢之際,不道之說至及於莫重之地,眞贓盡露,斷案已具,而乃敢游辭漫漶,終不輸款,益見其萬萬狡惡,而況其所供,旣無自明之證左,亦無可原之端緖,特以忍杖抵賴之故,而遽降惟輕之酌處,鞫體之疎虞,刑政之乖當,誠非細故,以若齊家之凶,倖逭肆市之律,則將不知幾箇凶逆,無所懲畏,而雲·海·鏡·夏之徒,接踵而起,思之及此,寧不懍然?請罪人齊家,亟寢成命,更加盤覈,期於得情,快正典刑。噫嘻,徐有聞·李光益之罪,可勝誅哉?有聞以天生小人之情態,讐視善類,角勝公議,所依恃者隣·防,所關通者翼·載,慣做無根之言,左右構譖,眩惑人心,常懷不逞之志,東西窺釁,壞亂世道,及夫履載凶疏出後,有聞之伺察也紹介也,昭昭莫掩於先朝日月之明,至有五晦之筵敎,而使之自首,則渠敢厭然而掩,恬然而處,不動毫髮,無意首實,渠之前後罪犯,莫非罔赦,一世公共之憤,當如何哉?至若光益,則渠之受國厚恩,韎韋中罕比,苟有一半分彝性,固當報效之不暇,而其奈賊性妖邪,行己陰祕,腹心於行恁,爪牙於行恁,藉賣聲援,擅弄威福,此已萬戮猶輕,而昨年六月以後,凡有血氣者,莫不悲憤冤號,誓不與鏔賊,一刻共戴,則渠獨何心,肆然擬議於羽衛之列,是可忍也,孰不可忍也?至於邪逆之變,大關國家之安危,而陰受妖賊之指使,顯售邪獄之緩治,究厥心腸,則必欲凶國而乃已者也。此輩之背馳義理,附合賊邊,事事至妖之狀,節節難宥之罪,旣如是昭著,則當初薄竄,已失惟輕,而曾未幾何,遽蒙全釋,殆若尋常罪犯之乍譎旋宥者然,王章之解弛,已無可言,輿情之憤鬱,莫此爲甚。請還寢徐有聞·李光益放釋之命,仍施遠竄之典。答曰,亟停勿煩。洪樂游事,沈魯崇等事,若銓等事,不允。鄭昌順等事,亟停,宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。
上護軍李晩秀疏曰,伏以臣於大昨政,伏奉知春秋除命,臣方猥膺史事,義當卽日祗肅,而臣兄,見帶本館監事,揆以法典,自在應避,玆敢短章仰聞。伏乞聖明,亟命遞改,以存公格焉。臣無任云云。答曰,省疏具悉。疏辭下該曹稟處。
右參贊李祖承疏曰,伏以居諸不淹,穀燧再易,伏惟我聖上孺慕之痛,益復如新,臣民於戲之思,普切罔極,仍伏念臣之見職,於領議政臣沈煥之,爲姨姪應避之嫌矣。昨肅恩命,雖出叩謝,因仍蹲據,有違公格,敢控短章,仰瀆宸嚴,亟命該曹照例遞改焉。臣於治疏將上之際,以武所考官,天牌儼臨,玆不得不冒死違傲,義虧竭蹶,惶殞靡措。伏乞聖慈,仍治臣逋慢之罪,以肅朝綱,以安私分,千萬幸甚。臣無任云云。答曰,省疏具悉。疏辭下該曹稟處。
吏曹參判金羲淳疏曰,伏以流光迅逝,春事過半,伏惟我殿下,撫時孺慕,益復如新,臣民痛隕,曷有其極?仍伏念臣,恣性愚鈍,最居人下,而謬被先大王知顧之恩,猥叨邇密,當殿下養德春宮之時,獲陪講綴,前後恩造,逈出常格,節次推遷,叨竊踰濫,闔門感激,莫知報稱,每一循省,若隕淵谷,今玆新命,又何爲而及於賤臣也?嗚呼,國家用人,孰非難愼,而選部之職,關係尤大,佐貳之官,雖與長僚有間,亦且與聞於銓議,則其淸切權要,無甚差別,必也望足以服人之心,鑑足以權人之能,然後乃可堪承也。伏況大明昭升,新化丕彰,政宜愼揀賢俊,甄拔人才,爲今日彌綸激揚之方,而顧乃以如臣一庸陋者,拔之人望之外,授以不稱之任,臣誠莫曉其所以也。且臣世守寒素,性又迂拙,兢畏一念,未敢以進取自期,而誤蒙眷錄,驟塵華要,一倍憂惕,殆若成病,臣於往日,待罪三銓,蘄免不獲,黽勉行政,亦已一再,而絲毫無補,醜拙畢露,卽我聖明之所俯燭也。今若視以倘來,更進一步,則臣身狼狽,有不暇恤,而在聖朝用人之道,豈如是苟簡也哉?臣聞辭受者,人臣之大節也,苟使臣義所當爲,才之可堪,則必辭非義也,而如其不然,終必顚擠而無幸,則辭之誠義也。臣若徒知趨走之爲恭,不顧辭受之大節,則不惟臣義之所不敢出,其所以上累聖化,何如也?反復思惟,承膺無路,値玆試事有命,荐犯違傲,冞增罪戾,具陳衷懇,冒瀆崇嚴。伏乞聖慈,俯垂矜諒,將臣新授職名,亟賜鐫改,仍治臣瀆撓之罪,以重公器,以肅朝綱,不勝幸甚。臣無任云云。答曰,省疏具悉。卿其勿辭行公。
左承旨權襈疏曰,伏以臣卽見承旨臣洪羲運所奏,以榜目誤字事,有一二所試官察推之擧,臣是試官中一人,一讀慙恧,再讀悚惶。昔漢石建,爲郞中令,書奏下,建讀之驚恐曰,書馬者與尾而五,今乃四不足一,當獲譴死矣。今臣罪當死,同僚薄警,雖止問備,恬不知畏,厥罪愈大,臣不欲引緖語,但願含嘿而受重勘,治疏將上,禮曹以任文白赴試事請推,今臣罪兩矣。臣尤不任云云。省疏具悉。爾其勿辭察職。
左副承旨金箕象疏曰,伏以流光迅駛,春序已半,伏惟聖孝撫時,益復罔極。仍伏念臣與新除授承旨申獻朝,有世所共知之嫌,決不可同周旋於一院之中,敢陳短章,徑出禁扄。伏乞聖明,亟命遞改臣職,仍治臣瀆擾之罪,以肅朝綱,千萬幸甚。臣無任云云。省疏具悉。本職許遞。
右副承旨洪羲運疏曰,伏以臣卽伏見左承旨權襈到院之疏,則以臣日前筵奏請推試官事,深爲自引之端,至於臣罪當死,含嘿受重勘等語,何其遣辭之太深重也?自訟之過於分數,所以深怒於言者也。且其同僚薄警云云,有若臣論勘僚官者然,院僚之不得互推,古例則然,臣非不知,而其人雖係僚員,其事則實自試院豈可以一僚官之,名入其中,曲諱而遠嫌哉?臣則但以試官察推之,其疏則乃以僚官替當之,臣尤莫曉也。夫職在出納,隨事察飭例也。今若以尋常按例之薄警,人人皆爲對章,則公車豈勝紛紜,而爲承宣者,亦何以抵當乎。祗緣臣之庸拙無似,隨處見輕,今以相規之美事,反速不當之疑怒,臣實自召,尙何尤人?僚席之以此自引,至此之甚,則臣雖無恥,豈敢晏然隨行,不思所以自靖之道乎?玆敢忙陳短章,徑出禁扄。伏乞天地父母,亟削臣職,以安私分,仍治臣擅離之罪,以肅朝綱焉。臣無任云云。省疏具悉。爾其勿辭察職。
敎摠戎使徐有大書。王若曰,師中丈人吉也,政切聽鼙之思,閫外將軍制之,庸侈授鉞之命,肆因鼎席之僉擧,爰畀鎖鑰之重權,眷彼漢北重防,卽我海東巨鎭,形勝對廣陵竝峙,展也保障之得宜,氣勢與華城爭雄,允矣。緩急之可恃,據三角而列百雉,乃天設地造之形,倣兩局而開一營,卽朝發夕至之所,內參機務,外掌管轄,顧其職獨不重歟?粟有積峙,兵多利堅,當是時屬之誰也?邇來恬嬉之習漸久,奈致綢繆之策益疎,惟卿,九卿崇班,三朝宿將,資歷已久,摠戎權於五營,望實旣優,屬大事於一面,畿輔按鎭,乃是宿硏之重叨,壁壘增光,莫曰前度而今又,玆授卿以摠戎使,卿其祗服新命,勉卒前功,周方叔行啓十乘,聊籍靲鞱之宿手,范老子胸藏萬甲,詎忽組練之良籌?予其托爪牙之材,卿須體腹心之寄。於戲,輕裘緩帶,益勉節制之有方,高墉浚池,毋替倚毗之至意,故玆敎示,想宜知悉。知製敎任厚常製進。
敎慶尙監司南公轍書。王若曰,輕車如就熟路著,宿譽於東藩,利器當施盤根,托重權於南服。僉曰,可矣,往汝欽哉。維嶺表藩臬之雄,寔方內根本之重,北負太白,鍾淸淑於其中,南環大瀛,與天地而爲際,其民則大戶多富實,小戶多貧殘,扶抑而守宰之治蹟斯在,其俗則左道尙敦厚,右道尙氣節,揖讓而先輩之遺風可觀,名城竹樹,數符齊營丘賜履之基,大嶺梅花,地叶唐廣州,按節之所,惟其地大以遠,亦粵物熾而豐,嗟近來人心之漸渝,而昨年逆獄之屢起,欲爲臣盡臣道,欲爲子盡子道,非無彝性之惟均,習於善則善人,習於惡則惡人,奈此俗尙之所漸,逋逃已及三載,實深虎出柙之憂搜括殆遍一方,那免鴻罹網之慮,最是殷頑難曉,蜀訛易驚,雖彼亂民之自干,皆吾赤子耳,是亦長吏之有責,其如蒼生何?襲盜以狂,秪緣楚衆咻之歎,有恥且格,豈無魯一變之期?予則若恫,撫丙枕而興惕,誰與共理?眷朝紳而紆思,惟卿,珪璋令姿,金華雅望,文藻稱龍圖之選,爾雅舂容,風儀動鵠立之班,愷悌溫潤,兼啓沃纂修之責,華顯旣敡,長論思出納之任,望實俱著,早登奎署,寵遇自先朝而冞隆,久典籌司,材識爲僚友之所畏,顧前後歷試殆遍,而內外何適不宜?廟剡旣諧,予簡隨定,玆授卿以慶尙道觀察使兼兵馬水軍節度使巡察使大丘都護府使,卿其克體隆眷,毋循常規,二千石惟良,相須若是殷也,十萬民全付,爲任顧不重歟?惟公正可以息囂,惟寬簡可以理劇,百姓可愛而可畏,上策莫如飭躬,君子不重則不威,要道宜先鎭物,勿以姑息爲事,務恢經遠之謨,勿以因循爲能亦殫綜理之術,莫曰迎送之弊,尤無良者去之,莫曰懷保之難,非不法則可耳。欹器則整頓之策在徐,漏船則衣袽之備宜急,不徒致力於簿書,期會之末,必須加意於表率彈壓之方,自餘稟裁,厥有典憲。於戲,曺相國之獄市勿擾,所貴民以寧之休,漢京兆之抱鼓不驚,應播來何暮之頌,滕廬之歲月將復,定切依斗之忱,周翰之地望不輕,須念簡心之渥,故玆敎示,想宜知悉。知製敎金近淳製進。
壬戌二月二十五日辰時,上御熙政堂。藥房入侍,勸講同爲入侍時,都提調徐龍輔,提調閔台爀,副提調林蓍喆,記事官金,別兼春秋吳淵常·金邁淳,參贊官金箕象,假注書李選,領事李時秀,檢校直提學鄭大容,侍讀官朴命燮,以次進伏訖。時秀等曰,日氣連爲淸和,聖體,若何?上曰,一樣矣。時秀等曰,大王大妃殿氣候,若何?上曰,一樣矣。時秀等曰,王大妃殿氣候,若何?上曰,一樣矣。時秀等曰,惠慶宮氣候,若何?上曰,一樣矣。時秀等曰,嘉順宮氣候,若何?上曰,一樣矣。龍輔曰,醫官使之診候乎?上曰,置之。上曰,藥房先退,都提調留在,可也。蓍喆曰,左承旨權襈疏批已下,卽爲牌招,何如?上曰,依爲之。出擧條台爀等先退,上讀前受音一遍訖,繼讀新受音,自乃命爾先祖,止肆不正一遍,時秀解釋文義以奏,上仍讀十遍訖。時秀曰,多士一篇,是戒告之辭,故歷擧夏·商興亡之事,反復言之,而其始之興,以其受天命也,其終之亡,以其天降喪也,此一篇之大旨也。是故先哲王所以能配天其澤者,以其明德恤祀,克享天心也,配天者德配於天也,其澤者澤及於民也,天與民不能相離,澤民然后可以配天矣。此云矧曰,其有聽念于先王勤家,聽念二字,政合深看,先王之功烈德業,是後王之所當監法,而去古已遠,旣不得目覩,但聽而知之矣。若聽之而已,則不足有益,必須聽而念之,服膺着心,然后可以不愆不忘,率祖攸行矣。聲商之罪,必用淫字,後世之用淫字,多於女色上用之,而非必女色也,凡事之過於好着皆淫也,至於喜怒哀樂之稍過分數者,亦淫也,淫逸則怠必生,怠必生則凡事懈弛,觸處有害,敬天恤民,皆有所不能,非不欲也,其勢不得不然也。如此之故,上帝不保,降若玆大喪,天下之興亡,事之大者也,商罪之貫盈,惡之大者也,非必大事與大惡,凡邦國之用喪,莫不皆有可執之言,如所謂三風十愆中,有一于身,則邦君喪國,卿士喪家,故曰四方小大邦用喪,罔非有辭于罰,靈承帝事與我事不貳適照應,不貳我事,乃所以靈承帝事也。不貳則一,貳則不一,德不純一,至於二三其德,固是不一也,爲善而或有時間斷,是亦不一也。是故聖人,於日用事物之間,隨時隨處一誠不懈,淫逸之心,無自而生,天將何辭而降罰乎?惟有保佑之眷顧之而已,而故曰惟我事不貳適,惟爾王家我適,伏願於此體念焉。上曰,何以則能不貳乎?時秀曰,至誠乃所以不貳,以讀書之事言之,講讀之時,專意於此,不以他念雜之,所謂不貳也。非必自朝至暮,連讀不輟,念念在玆,無使誠意,少有間斷,至於衣服飮食之際,亦必有一定之規模,常以淡素爲主,無令過濫,常常如此,積累旣久,則自然至於不貳之境矣。此所謂洪無度,卽大段無度之謂也。驟看之,則宜若以爲桀·紂之外,何至於大段無度,而其實則凡事稍違於正理,自然馴致於大段無度矣。大抵五誥文字,甚爲艱深,難以强解,小臣所陳,亦何敢謂盡得聖人之本意,而不貳二字之爲學問緊要,則明白無疑,留意體察,是區區之望也。上曰,右相陳之。龍輔曰,今日自止,亦與昨日自止同,皆以夏·殷·周三代所以得失之事,反復言之者也。以殷事言之,則其初則成湯,明德恤祀故上天丕建保乂,後王則反是,故上帝不保,降若玆大喪,此是有天地以來不易之正理也。書傳一篇,自帝堯克明峻德以下,多言明德之事,格致誠正,皆明明德之工,而其中徹上徹下緊要之語,卽此篇中不貳二字也。左相所奏好矣,而下詢以何以則能不貳者,誠好矣。今以講讀言之,則心誠好之,孜孜不已,是乃不貳也。若只以儀文應講,而內實有他念以雜之,則是貳也,非不貳也。雖是臣等之所未及仰認,試以聖思之或有如此之時,則於聖學緝熙之工,甚爲妨害矣。聖學間斷,則治效何由而成乎?伏願於此,猛省而體念焉。時秀曰,有此念更有他念,固是貳也,作事而中輟不續,亦貳也。君上之位,事務至煩,一邊講學,而一邊酬應萬幾,又上奉宗廟殿宮,苟能以一誠做去,不雜一毫厭倦之念,則事端雖衆,而吾心未嘗貳矣。龍輔曰,天地之理陰陽二端而已,非陽則陰,無竝行之理,其在人心,則善是陽惡是陰,公是陽,私是陰,是者是陽,非者是陰,常人之情,以爲我何至爲惡人,而不知纔離於善,便歸於惡,今以庭中觀之,則日煦所不照之處,卽是陰地,煦與陰之別,何啻氷炭,而分界之際,間不容髮,此不可不觀省而體念也。上曰,閣臣陳之。大容曰,大臣皆已陳達,臣則無可奏之辭矣。上曰,玉堂陳之。命燮曰,此云俊民甸四方,人君不能獨治天下,必須得賢以自輔翼,而此非一朝一夕卒然覓來也。先王之制,設司徒典樂之官,人生八歲入小學,十五入大學,自少至長,所以培養成就者甚厚,故擧而用之,各稱其職,後世此道不行,此人才之所以不及古也。伏望於培養人才之道,留意體念焉。大王大妃殿進御桂枝養胃湯停止,加味六君子湯,自今日五貼式日次製入,二錢重人蔘粟米飮,自今日一貼式煎入。出榻敎王大妃殿進御香砂六君子湯,自今日一貼式煎入。出榻敎惠慶宮進服加味白朮散,自明日停止。出榻敎上命掩卷,命退,諸臣以次退出。
壬戌二月二十五日午時,上御熙政堂。大王大妃殿垂簾,慶尙監司·濟州牧使入侍時,同副承旨柳師模,假注書李選,別兼春秋吳淵常·金邁淳,慶尙監司南公轍,濟州牧使李延弼,以次進伏訖。上曰,慶尙監司進前。公轍進前。命奏職姓名。公轍曰,慶尙監司臣南公轍矣。大王大妃殿敎曰,嶺南民俗,近益獰悍,意外凶書慝名書之事,近多有之,以向來玄慶事言之,譏捕之令,初不還收,而于今三年,尙未捕捉,其罪犯雖重,不過幺麽一豎爾,國綱之解弛,胡至於此?卿今下往,必須另念擧行,譏捕之際,不必騷擾民間也,密密爲之,期於必捕,可也。公轍曰,莫重罪人之尙未捉得,揆以國綱,萬不成說,此臣等之所嘗憂嘆者也。今承慈敎,敢不盡心奉承,而當初發捕也,道內諸鎭營,多發校卒,結幕民間,以爲詗察之地,未免民間之騷擾,到今不必如是,謹當密密爲之矣。大王大妃殿敎曰,嶺南諸邑,近多失火處,人家之燒燼,至於二百餘戶之多,一戶之內,人命幾何?大抵失火,似不尋常,此亦緣人心之怪異而然耶?亦爲另念奠接之方,以爲顧恤撫摩,可也。上命宣諭,師模退伏宣諭訖。延弼奏七事。大王大妃殿敎曰,濟州牧使進前。延弼進伏。大王大妃殿敎曰,濟州近甚凋弊,民不料生,且在越海絶遠之地,王化之所未及也,必思鎭安奠濟之策,可也。上命退,諸臣以次退出。
上在昌德宮。停常參·經筵。
李肇源啓曰,明日常參·經筵,取稟。傳曰,停。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
林蓍喆啓曰,今日殿座,承旨當爲備員,而左副承旨金明淳不爲仕進,卽爲牌招,何如?傳曰,允。
李肇源啓曰,堂錄不多日內爲之事,命下矣。新除授行副提學李翊模,卽爲牌招,何如?傳曰,允。
李肇源啓曰,行副提學李翊模牌不進推考傳旨,今方捧入,而堂錄命下之後,如是違牌,事甚未安,更爲牌招,何如?傳曰,允。
李肇源啓曰,行副提學李翊模再牌不進推考傳旨,今方捧入,而堂錄命下之後,連事違召,不卽承膺,揆以事體,誠極未安。所當更請牌招,而係是一日三牌,何以爲之?敢稟。傳曰,更爲牌招,嚴飭擧行。
柳師模啓曰,布帳外環衛軍兵解嚴標信,請出之意,敢啓。傳曰,知道。
柳師模啓曰,訓鍊院武科殿試,柳葉箭·騎芻,已爲畢試,鐵箭未及試取者,爲二十二人,而日已昏黑,待明朝試取云矣,敢啓。傳曰,知道。
柳師模,以都摠府言啓曰,今日入直內三廳武兼禁軍及軍兵等,當爲中日習射,而仁政殿親臨上候平復慶科庭試別試文科殿試相値,不得爲之之意,敢啓。傳曰,知道。
柳師模,以備邊司言啓曰,卽見忠淸前監司尹光顔狀啓,則以爲道內各邑麰還最小處,只以應分之數,無路排比,每當春耕,輒患乏種,各衙門留庫麰中,限五千石加分事,請令廟堂稟旨分付矣。當此播種之節,宜勤勸課之政,而所請之數,亦不甚多,依狀請施行,何如?傳曰,允。
壬戌二月二十六日辰時,上詣仁政殿。慶科庭試別試文科殿試入侍時,行都承旨林蓍喆,左承旨李肇源,右承旨兪漢寧,同副承旨柳師模,記事官金·尹鼎烈,別兼春秋吳淵常·金邁淳,檢校直閣金近淳,以次侍立訖。時至,通禮跪啓請外辦,承史先入,行四拜禮還出,侍立如初。有頃,上具布裹翼善冠·布圓領袍·布裹烏犀帶·白皮靴,乘輿出宣化門,蓍喆曰,殿座時承旨,不可不備員,而左副承旨金明淳牌招不進,傳旨今當書入,而何以爲之乎?上曰,只推,更爲牌招。出榻敎進發出協陽門,至延英門外,通禮跪啓請降輿,上降輿步過,仍乘輿出肅章門,由仁政門入仁政殿內,降輿陞座。師模讀奏儒生入門單子五百二十七人。肇源曰,試紙於仁政門外頒給矣。未及盡頒,儒生已爲入門,月臺下頒給,似好矣。上曰,依此爲之也。蓍喆曰,左副承旨金明淳再牌不進,傳旨今當書入,而備員爲急,何以爲之乎?上曰,只推,更爲牌招。出榻敎藥房提調閔台爀曰,臣以雲劍侍衛,而湯劑監煎之時已屆,臣則先爲退出矣。上可之。引儀唱引試官右議政徐龍輔,行上護軍李晩秀,行護軍尹光普,大司成金近淳,吏曹參議任希存,副司果朴宗慶·李永老及儒生等,行四拜禮訖。龍輔進前曰,早爲勞動,聖體,若何?上曰,一樣矣。龍輔等曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,一樣矣。龍輔等曰,嘉順宮氣候,何如?上曰,一樣矣。肇源曰,試紙纔已頒給,而其中一儒生試紙不爲安寶請出寶,使之安寶以給,何如?上曰,依此爲之也。龍輔曰,今聞承宣所奏,昨日試紙安寶,做錯非細,當該承旨罷職,何如?上曰,推考,可也。出擧條上命書題,晩秀·光普等,承書賦二帝·三王之道本於心,限午時,書訖,宗慶·永老,奉而傳懸題官,肇源稱有敎。秉鼎曰,已爲懸題,侍衛先爲前引矣。上可之。少頃,上降座乘輿,出仁政門,由肅章門,至延英門,降輿如初儀,入協陽門·宣化門,還內,諸臣以次退出。
壬戌二月二十六日未時,上御熙政堂。科次入侍時,左承旨李肇源,記事官金,別兼春秋吳淵常·金邁淳,試官右議政徐龍輔,行上護軍李晩秀,行護軍尹光普,大司成金近淳,吏曹參議任希存,副司果朴宗慶·李永老,以次進伏訖。龍輔等曰,侵早勞動,聖體,若何?上曰,無損矣。命考劵。仍命書榻敎曰,今番庭試取五人。上曰,徐徐考之,可也。又敎曰,限後試劵爲幾張,亦令易書以入考之也。上入小次移時,以承傳色口傳下敎曰,試官·承史少退,可也。小頃,命還入,承史及試官以下還入,進前考劵訖。上出次,命書等。晩秀曰,別置諸劵,別無合高等者,皆以三下書之乎?上可之。晩秀書等訖。上親坼封,肇源讀奏封內,上命退,諸臣以次退出。
上在昌德宮。停常參·經筵。
李肇源啓曰,明日常參·經筵,取稟。傳曰,停。
李肇源啓曰,來初一日,輪對日次,而禧陵忌辰祭齋戒相値,頉稟之意,敢啓。傳曰,知道。
兪漢寧啓曰,合辭方張之時,兩司無詣臺之員,事甚未安,除在外·未署經·試所進去外,未肅拜呈告人員,竝卽牌招,何如?傳曰,允。
林蓍喆啓曰,吏曹郞廳來言,新恩政事,取稟。傳曰,當日爲之。
林蓍喆啓曰,左副承旨金明淳,今日不爲仕進,卽爲牌招,何如?傳曰,許遞,前望單子入之。
承旨前望單子入之。申大羽落點。
林蓍喆啓曰,新除授左副承旨申大羽,卽爲牌招,何如?傳曰,允。
兪漢寧啓曰,大司諫李文會,持平鄭彦仁,旣已出榜,一體牌招,何如?傳曰,允。
傳于柳師模曰,勸講入侍。
注書金病,代以李泰淳爲假注書。
傳于柳師模曰,召對爲之。
李泰淳在外,代以李潮爲假注書。
以大司諫李文會,司諫趙恒鎭,執義閔命爀,持平徐長輔牌不進罷職傳旨,傳于兪漢寧曰,只推。
柳師模,以兵曹言啓曰,本曹佐郞金銓,身病猝重,呈狀乞遞,宿衛重地,不可久曠,今姑改差,何如?傳曰,允。
有政。吏批,判書李書九進,參判金羲淳進,參議任希存進,左承旨李肇源進。以尹悌東爲副修撰,李殷模爲知春秋,洪羲運爲兵曹參議,權晙爲直講,申星模爲兵曹佐郞,韓象履爲禁府都事,典籍單安光宇,文科甲科第一人,引儀單趙悅,武科甲科第一人,學錄單崔仁簡,學諭單弼聖齎李台祥。再政,同春秋單李殷模,兵曹參議單李益恢,參知單洪羲運。
兵批,判書李秉鼎病,參判尹東晩病,參議未差,參知李益恢進,同副承旨柳師模進。護軍申獻朝,副護軍權襈·李海愚·洪羲運·金箕象竝單付。
李肇源,以弘文館言啓曰,新除授副應敎趙萬元,時在京畿水原地,經筵入番事緊,請斯速乘馹上來事,下諭。傳曰,依啓。
柳師模,以備邊司言啓曰,統制使李仁秀,北兵使朴基豐,以其實病,連呈辭狀,邊閫重任,不可一任其瘝曠,改差,何如?傳曰,允。
柳師模,以兵曹言啓曰,同知中樞府事金性之,在鄕老病,末由上來,西樞雖是閒局,不可一向虛帶,今姑改差,何如?傳曰,允。
掌令崔雲翰,持平鄭彦仁,獻納姜世綸,校理沈銖,修撰任厚常啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心,噫,當先朝在儲之日,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎。在先朝,則事關聖躬,雖或曲施寬假,而在今日,則其在必報之義,尤不容一刻暫緩於三尺之律。請鄭致達妻,亟令王府夬正典刑。噫嘻痛矣,朴宗岳之罪,可勝誅哉?其亦凶且慘矣。性本癡蠢,濟以凶譎,憑藉薰灼之勢,早竊華顯之職,粵在乙丙之間,旣多染汚之迹,積年見枳,不容淸議久矣。幸蒙先大王特施曠蕩,偏加拂拭之恩,纔起廢蟄,擢置二事之列,隕結之圖,宜倍他人,而翺翔廊廟,無一報效,不悛舊習,回戀熟處,與樂任輩失志怨國之類,暗通聲氣,日夜綢繆。至於壬子夏一疏,而包藏之腸肚,彰露而不可掩矣。其全篇意脈,外藉闡揚德美之辭,內售壞亂義理之計,至於己卯以來以下數轉句語,遣辭陰慘,用意叵測章·蔡之矯詆宣仁,弘·瞻之誣逼聖母,蔑以加此,其語犯不道,昭不可掩。至若戕害仗義理之善類,爲彼報仇,猶屬薄物細故,天討未伸,鬼誅先加,輿情憤惋,久而益激,當此明大義嚴懲討之日,不可以職是大官,已爲身故,有所容貸,請故判府事朴宗岳,爲先施以追奪官職之典。噫嘻痛矣,金憙之罪,可勝誅哉?性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨,凶逆巨魁,秉彝同憤,而肆發凶言,謂之無罪,其心所在,路人所知。且李義容之爲樂任切姻,則把作奇貨,市恩之資,惟恐不及,而剡章皆出於其口,李㙖之爲凶窩徒黨,則引爲私援,愛護之心,不能按住,而初仕卽差於伊時,噫,義容之於樂任,締結綢繆,爛熳和應之情節,已悉於臺啓,今不必架疊,而至於李㙖,則假托闡揚,暗售飜覆義理之計,乃以萬餘名疏錄,鋪張凶勢,脅持君父,其所設心,吁亦凶且慘矣。揆以輿情,孰不駭憤,而忽於此際,肆然擬望,殆若酬報者然,此已萬萬巧惡,而及其計未售志未成,則退處湖鄕,怨懟之形跡畢露,矯誣聖德,煽動之情狀莫掩,此不可以職是大官,身亦已故,置而不論,請故領府事金憙,施以追削官爵之典。答三司曰,不允。
掌令崔雲翰,持平鄭彦仁,獻納姜世綸啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。試以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果如諸賊一席,酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑,獻遂,設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全未究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿情,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覈載之間,則夏·恭兩賊之黨與同情,萬無不知之理。目今究覆之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請夏賊子女,亟施跪斬之典。斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻痛矣,明謙之凶謀逆節,實是亘萬古所無之賊也。身爲閫帥,五字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀割逆復之愛侄也。一門之內,日夜綢繆,兩賊之間,出沒紹介,危機急變,迫在呼吸,何幸逆謀自綻,天討夬行,而誅殛之典,止及其身,收孥之律,尙未擧行,揆以獄體,不免疎虞。以謙以逆復之子,傳襲其父之凶圖,七字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄戮無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而島棘之典,雖出於先大王好生之德,王章未伸,輿憤益激,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,七字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。噫嘻痛矣,亂逆之變,從古何限,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官門肆發縛官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時揖等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩,金樂敎則以玄慶之妻娚,參同醫官可疑之說,而不卽直招,及與時皞面質之後,始乃吐實,究其情節,萬萬狡慝,玄慶則以逆景之子,初旣同惡,末又逃躱,尙今未捉,實有難言之深憂。凡此諸賊,雖或有首從之別,而其在亂根重獄體之道,不可自外勘斷而止。請時夏·時鼎·時揖·金樂敎等,亟令王府設鞫嚴覈,夬正邦刑,時景·時昱,竝施孥籍之律,玄慶督期詗捕,嚴鞫得情,依律處斷。噫嘻痛矣,金履翼通天之罪,可勝誅哉?惟我先大王所秉執之大義理,昭如日星,嚴於鈇鉞,使愚夫愚婦,咸有以知入於此爲忠,出於此爲逆,則雖頑如木石,迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者出,闖呈一疏,計在嘗試,使莫重莫嚴之義理,敢欲漫漶之毁劃之,則其所設施排布,孰主張是?密勿慫慂,綢繆指嗾,一則履翼,二則履翼,噫,彼履翼,本以陰譎之性,常懷不滿之心,必欲歧貳淸議,戕害善類而後已,其潛滋暗長之計,粧出履載之疏,而昏夜往復之眞臟,自有所綻露者,則肝肺已入於淵鑑,魑魅莫逃於禹鼎,乃有五月三十日萬餘言筵敎,拈出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拖時日,及至六月十六日以後上下群情焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,漸至玉候之沈篤,興言及此,不覺腐心而痛骨。臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏鈇鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關,脈絡貫通之狀,明若觀火,可發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼,亟令王府設鞫嚴問,夬正邦刑。噫,從古權奸之壞亂世道,禍人家國者何限,而豈有如徐有隣之至妖極凶者哉?惟彼凶徒之干犯於某年大義理者,一轉再轉,至于六七轉,脈絡貫通,腸肚結連,而噫,彼有隣,乃於乙未冬故相臣徐命善陳疏之時,以宗廈復出之說,與象·厚爛熳酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無故,則生死肉骨之恩,於渠何如,而乃敢反懷疑懼,潛售掉脫之計,晝宵揣摩,無所不至,而及夫庚子以後,操國權柄,惟意所欲,爲賊淵藪,寔繁其徒義理則期於背馳,善類則期於構陷,其所設心用意,專出於營護干犯某年以來源頭凶逆,閃弄手勢,挺身報讐之計也。人心由此而陷溺,國勢職此而凜綴,駸駸入於人不人國不國之域,而滔滔末流,愈往愈甚。逮夫壬子之間,交結異類,面諛背毁,無所不極,至於莫重莫嚴典禮間事,作爲權柄,或倡說而煽動之,或誘衆而威脅之,矯誣之說,肆行其間,苟究厥由,非渠而誰?惟我先大王日月之明,洞燭其奸狀,深惡其情態,六七年來,屛置於外,俾悔其罪,則固當革心改正之不暇,而依舊跳踉,無少懲畏。今幸慈殿處分,乃在神人積憤之餘,而惟此遠竄之命,於渠薄勘,以若窮凶之所犯,只施遠竄之薄勘,則刑政之失,猶屬細故,其盤據之窩窟,何以打破,其締結之徒黨,何以鋤治乎?請慶興府荐棘罪人有隣,亟令王府設鞫得情,夬正典刑。噫,彼金履載,卽一至奸至妖之物也,潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讐視士類,角勝於淸議,與乙丙以來群不逞之徒,一串貫來之心腸,昭昭莫掩。惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命,思之及此,寧不崩心而痛骨乎?特以自首者之未顯,姑置投畀之寬典,今於履翼指嗾情節綻露之後,履載亦不可置而勿問,請古今島荐棘罪人履載,亟令王府設鞫嚴問,期於得情。噫嘻痛矣,亂臣賊子,從古何限,而豈有如李在學·沈頤之·吳在文之窮凶絶悖者乎?內下封書,卽我聖母之手札,則雖章·蔡之凶肚,何敢槌亟?雖弘·瞻之逆腸,何敢坼封,而承望窩窟之指使,套襲梟獍之手勢,敢於至尊至敬母事之地,有此無嚴無忌凶賊之變,古今天下,寧有是乎?大僚嚴鞫之請,實是擧國公共之憤,而乃者批旨之下,以李在學異於邑倅,只命加律,臣等相顧驚慘,益切抑鬱,邑倅聽令於道伯,道伯締結於凶窩,眼無君母,敢售㦧計,脈絡交通,腸肚相連,道伯邑倅,二而一也,如此千古所無犯分蔑紀之類,其何可分別於道伯邑倅之間,而不許大臣執法之請乎?情節未覈,鬼誅先及,公議莫伸,輿憤益激,請物故罪人在學,爲先施以追奪官爵之典,追削罪人頤之·在文,爲先竝施追奪官爵之典。嗚呼,數十年來,奸凶之徒,把弄權柄,惟意跳踉,義理將至湮晦,國勢幾乎岌嶪,而噫,彼徐有防,本以憸邪之性,濟之傾巧之行,戕善敗類,莫逃宵小之目,背公營私,無非兜攬之計,當榮賊擅弄之時,專事附麗,及浚賊誣眩之日,同聲和應,凡所以簧鼓邪說,螮蝀太陽者,無不爲之嚆矢,而浚賊逆節彰露之後,語頗糢糊,亦不嚴斥,一世之所共憤,厥惟久矣。向者儒臣之疏請追奪也,與浚賊一而二,二而一云者,臚列備至,可見公議之峻發,而今此大僚稟處之論,反涉惟輕,請故判書徐有防,亟施追奪官爵之典。噫嘻痛矣,權好之凶國禍家,從古何限,而豈有如尹行恁之至妖慝絶巧㦧者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汗下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後朝著肅淸,國是大定,則渠亦自知其舊惡之難容,宿習之莫售遂復飜身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆營護於暗地,爲凶魁效力之計,手脚益忙,殺薄昭薄德之言,心迹畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁萼之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然耳。向來邪獄,可謂天地之大變怪,王章之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頸至足無非罪惡者,渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸還他本色,至於粧出凶述之疏而極矣。蓋其千億化身,惟利是趨,利在浚賊則附浚賊,利在民始則附民始,利在隣·防則附隣·防,利在異類,則附異類,利在邪黨,則附邪黨,一行刀割天下之惡,始若殊塗,終必同歸,況渠之於逆任,腸肚相連,脈絡交通,眞臟現捉,昭不可掩,則今此賊伏誅之後,渠獨生全,其可曰國有法乎?且其千妖萬惡一步一計,指天畫地,睥睨時變,興訛造訕,疑亂島民,死中求活,將無所不至,其爲社稷之憂,容有極哉?如此背國死黨,蔑義圖亂之大奸巨慝,決不可晷刻容置於覆載之間,況今可·發之凶言凶書,卽窮天地亘萬古載籍以來所末有之逆變也。可基則本以行恁之卯育傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁,何幸我慈聖殿下俯察輿情,廓揮明斷,特下賜死之命,王章自此可伸,輿情得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸,而未可謂克伸,輿情似洩,而未可謂夬洩,到今次第應行之律,不可以誅及其身而止,請賜死罪人行恁諸子應坐之類,亟令王府依律擧行,無俾易種焉。十二行刀割噫嘻,不可久屈者王法也,不可不伸者公議也。惟我慈聖殿下,於物故罪人遠培事,以不過一言之失爲敎,仍下罪名盪滌之命,嗚呼,凡爲臣子者,敢於至尊至敬之地,雖片言半辭,如或有一毫犯分,則漢法不敬之律,烏得免乎?究其罪犯,與彼頤文學三賊,二而一也,而生前之情節未覈,死後之官職自如,至於丹書罪名,亦歸烏有?刑政之倒置,輿情之憤鬱,尤當如何?請物故罪人遠培,亟收罪名盪滌之命,施以追奪官爵之典。噫嘻,亂臣賊子,從古何限,而豈有若家煥·承薰·樂敏·哲身等之窮兇情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉等鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向仗其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是兇獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,而羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切實欲手磔口臠,而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之待乎?請物故罪人家煥·哲身,正法罪人承薰·樂敏,施以孥籍之典。噫嘻痛矣,國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,㦧毒之凶計,暗相綢繆,罔有紀極,主張者榮賊,而陽澤焉承望,指揮者榮賊,而民始焉和應,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手未足以喻其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤則家已孥籍,官亦追奪,更無可施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莾·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也。昨年之春,幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥戮之典。答兩司曰,不允。在學等事,徐有防事,勿煩。行恁諸子事,不允。五字刀割,李遠培事,慈敎已諭,勿煩。家煥等事,國榮事,不允。
掌令崔雲翰,持平鄭彦仁啓曰,請興陽縣竄配罪人申耆,亟施絶島安置之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上請前參議洪樂游,亟施屛裔之典。措辭見上請屛裔罪人沈魯崇,亟施絶島定配之典,其餘諸子,亦爲依律散配。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府設鞫嚴問,期於得情,夬定典刑。措辭見上請故判書鄭昌順,故僉知柳協基,竝施追奪官爵之典。措辭見上請絶島定配罪人宋文述,亟令王府設鞫得情,夬正邦刑。措辭見上請民始諸子應坐之類,亟令王府依律擧行。措辭見上請故判府事李命植,亟施追奪官爵之典。措辭見上請周爀及鴻山賊金履源·李漢福·申光周,竝令王府設鞫得情,夬正典刑。措辭見上請罪人齊家,亟寢成命,更加盤覈,期於得情,夬正典刑。措辭見上請還寢徐有聞·李光益放釋之命,仍施遠竄之典。措辭見上新除授掌令宋稚圭,時在忠淸道懷德地,請斯速乘馹上來事,下諭。答曰,亟停,勿煩。洪樂游事,沈魯崇等事,若銓等事,不允。鄭昌順等事,亟停,宋文述事,民始諸子事,李命植事,周爀等事,齊家事,不允。徐有聞等事,慈敎特敎,已有所俯燭,亟停,勿煩。下諭事,依啓。
獻納姜世綸啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿情莫泄,請金甲島爲奴罪人克觀,更令王府嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使,應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿情愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽連擧行焉。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之怨憤,可以少洩,而今旣決案正法,則孥戮之法,便是應行之典,請正法罪人鏔,亟施孥戮之典。逆醫命吉之未伏法徑斃,已是失刑,而諸子散配,乍有成命,旋卽還寢,逆吉之未施王章,尙切輿情之抑菀,竝與其子屬,而偃處城闉,殆若無故者然,此豈復君讐討國賊之義乎?請命吉諸子,依前下敎,施以散配之典。噫嘻痛矣,今番嶺獄干犯諸賊,孰非可覈,而其中權龍度之招,以爲與時累酬酢,以醫官已被臺啓,蔡承旨弘遠,亦爲上疏請鞫云。逆景抵金行久書,有曰邑中武弁之自京來者,言蔡弘遠陳疏,請鞫醫官云,所謂武弁,卽張羽成也。羽成之招,雖爲發明,逆景之言,旣已綻露,賊招賊札,若是丁寧,則傳說於逆景,明白無疑。且弘遠之疏,只是請鞫醫官,則逆醫之請討,乃是一國之公憤,弘遠之疏,必無掩諱不呈之理,而今此諸賊之傳說,莫不藉重於弘遠,則具間必有苖脈,渠輩亦必有聞處,則此事之究覈,只在於此二賊,明矣。不可以已決之案,置而不論,請放送罪人權龍度·張羽成,亟令王府拿鞫得情。噫嘻痛矣,今番嶺賊之其所驅率,雖曰鋤䥳棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其措使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府夬施典刑。噫嘻痛矣,李漌之罪,可勝言哉?渠以蟣蝨之賤類,又爲梟獍之親屬,其所負犯,宜被大戮,而以天地好生之德,不加之誅,投之有北,保活性命,殆將三十年所,則固宜銜恩感德,罔有他意,而乘擧國哀遑之日,挾營門曲護之力,恣意跳出,直入京城,閱月留滯,略無顧忌者,其凶頑獰慝,已無餘地,而身拘王獄,私書公行,至發於該府之草記,而其綢繆指揮,必有其人。且書中所謂勿爲雜談云者,所謂雜談,雖未知何等說話,而恐其吐出,丁寧申囑者,其間必有情節,始允嚴鞫之請,究覈有啓,旋降還配之命,輿憤益激,請還發配所罪人李漌,亟令王府更爲拿來,嚴鞫得情,施以當律,私書往復之人,一一査出,施以刑配之典,壬子南學之疏,吁亦凶且慘矣。締結翰逆之餘黨,傳襲師賊之凶論,乃於李㙖之假托闡揚,暗售凶計之時,以爲此機可乘,至有不逞之徒朴夏源者,投呈凶疏敢肆脅持君父之計,是可忍也,孰不可忍也?噫,彼李祖源,陰受浚賊之指使,敢與昌順而和應,譸張凶論,粧出悖疏,必欲壞亂我義理,戕害我善類,至於沈基泰之所爲,亦甚凶悖,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕,請放逐罪人李祖源·沈基泰,竝施島配之典。昨冬處分以後,世道底定,猗歟我先王之志事,煥然乎揭日月之明,國勢之岌嶪由此,而奠磐泰之安,凡今日北面於庭者,孰不仰我東方億萬年無疆之休,而夫何一種不逞之徒,舊習不悛,宿處難忘,猶懷力扶凶徒,背馳公議之計,而至於今日宋文述而極矣。渠以鄕曲蟣蝨之賤品,濫荷先朝陶甄之盛化,內而臺省,外而腴邑,無不兜攬,則在渠報效之道,討凶賊趨國是,宜倍他人,而今藉求言之敎,敢生嘗試之習,拈出竄配中數人,謂以干和之一端,至請疏放之典者,是何凶譎之計也?噫,彼金履喬輩負犯何如,關係何如,而乃反暗地陰護,甘與同歸,是豈常情之所可出者乎?平日不率之習,必以五晦之筵敎,臘月之處分,常懷不滿之心者,昭昭難掩矣。其死黨負國之陰謀祕計,豈無所以然哉?此其窩窟未破,根柢尙在,故凶徒之把作奇貨,潛售覬覦者,有時闖發,無難故犯,究厥心腸,節節痛惋,然此豈渠一人之所可獨辦者哉?慫慂者頤指者,亦有其人,此而置之,則不知何樣凶圖,復出於何地,思之及此,寧不凜然而心寒哉?請絶島定配罪人宋文述,亟令王府嚴鞫得情,夬正典刑,頤指慫慂之徒,嚴覈査出,施以當律。噫嘻痛矣,李允行之疏,何爲而發也?名雖假於懲討亂賊,計則售於壞亂義理,若其疏中權攝二字,弄臣一句,是豈今日北面於殿下之庭者,所敢萌諸心而發諸口者哉?噫,權攝云者,權宜而攝行之謂也。史所稱堯老而舜攝也。周公之攝政也,皆以在下之人,而攝在上之事也,自周公以後,攝之一字,又非好題目也。今我慈聖殿下,以太母之尊,有女堯之德,痛念國家綴旒之勢,勉循群下垂簾之請,此則國朝之近例,元祐之故事,而凡所以牖世導俗,斥邪扶正,闡明先王之義理,光啓一初之政化者,建諸天地,昭如日星,則環東土含生之倫,孰敢以權攝等語,肆然擬議於今日,而噫,彼允行,乃敢以此等乖悖之言,闖發於章奏之間,其心所在,路人所知也。又若弄臣之說,何其無嚴之甚也?前史所稱,猶貽後世之譏,則渠敢以此,形諸文字,自謂請討權奸,而隱然若歸累於先王之盛德至善,苟有一分人心,則豈敢發此悖慢之說於殿下之庭哉?如渠鄙賤蒙騃者,有何知識,而蓋有一種怨國之徒,常懷平日不滿之心,私自誹謗,互相和應,其所以壞大義而戕善類者,無所不至,而終至於語逼慈聖,誣及先朝耳。嗚呼,此若置而不問,則將不知幾允行,接踵而起,眩亂義理,壞敗世道,豈不凜然而寒心哉?請屛裔罪人李允行,亟令王府設鞫得情,夬正典刑。噫嘻,可·發兩賊,卽窮天地亘萬古所無之凶逆,而必基,乃可基之親弟,時發之密友也。參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心,兩賊旣已伏法,則以兩賊已施之律,施之於此賊者,允合於朝家治逆之法,而今此滅死之典,雖出於我聖上好生之德意,其爲失刑則大矣。請慶興府定配罪人必基,亟令王府更爲拿來,夬正邦刑。答曰,不允。第四五六七八九件事,亟停勿煩。宋文述事,李允行事,必基事,不允。
吏曹啓目粘連,觀此右參贊李祖承上疏,則以爲臣之見職,於領議政臣沈煥之,爲姨姪應避之嫌,亟命該曹照例遞改亦爲白有臥乎所,相避之法,在下當遞,右參贊李祖承,似當許遞是白乎矣,重臣所帶遞仍當否,臣曹不敢擅便,上裁,何如?判付啓依回啓施行爲良如敎。
領府事李秉模疏曰,伏以臣向請省掃之暇,至荷澆奠備給之恩,而未及上壠,因朝家有事,未免徑歸,故月前講筵,以私行往還之意,陳達蒙許矣。卽當作行,而狗馬賤疾,當春添劇,半體不仁,無以自力,因循荏苒,遂至于今,竊自念若此不已,餘生無幾,縱不能如禮周旋於塋域之間,及此氣息猶存之時,一瞻邱壠而歸,情理卽然,方理扶舁登程,而第臣有萬萬惶悶者,格外經筵之銜,尙縻在身,薰陶啓沃,尙矣無論,輪日登對,近又僚相獨勞,國體之苟簡,臣心之恧蹙,當復如何哉?況今省墓之行,當費多日,此時此任之虛帶,尤豈不未安之甚乎?玆敢冒控文字,略暴衷懇。伏乞聖明,特解臣經筵之任,仍治臣瀆擾之罪,以警具僚,千萬幸甚。取進止。答曰,省箚具悉卿懇。經筵之任,何可許解?卿其安心往來。仍傳于李肇源曰,此批答,遣史官傳諭,澆奠床給馬,依前下敎擧行。
正言金啓溫疏曰,伏以流光迅邁,春序又半,伏惟聖慕,益復如新。仍伏念臣,年淺識憃,最出人下,自在釋褐,偏蒙我先大王罔極之恩,置之近密之列,講製之末,誘掖庇覆,如父詔子,非謂臣有寸長可取,職以先臣之故耳。臣之蚤夜銘鏤,惟在於移孝爲忠,克追先志,竊庶幾塵露之報而已。嗚呼,天不弔我,弓劍遽遺,率土黎獻,孰不如喪,而孤露餘生,尤何爲命?逮夫离日繼照,慈天光御,復得以出入簪筆之班,瞻依日月之光,花磚步武,完若昔時,悲榮交集,當作何懷?不意罔功之賞,特侈加階之寵,微垣華誥,有霣自天,其職則聖朝耳目之責也,以時則一初淬勵之會也。以臣才具,何以當此?署坐未經,公議是竢,而不稱之實,自知甚明,敢控悚縮之私,仰瀆崇嚴之前,欲望聖慈,亟許鞶帶之褫,俾臺閣重任,無一日虛縻焉。抑臣旣一日縻是職矣,耿耿憂愛,義難終默,略暴衷悃幸聖明垂察焉。臣聞爲治之務,本於懋聖學,爲學之方,在於勤講筵,泛以視之,有似老生常談,其實雖聖賢復起,不能易此,凡今日欲效芹曝之誠者,舍是而何所藉手哉?而況我殿下,以沖幼之齡,履艱大之基,悠悠萬事,惟講學爲第一急務,而春邸講讀,歲月猶淺,日接機務,志思易奪,此誠人十已百,加倍用力之時也。伏覸近日以來,數開講筵,頻接儒臣,典學之誠如彼其勤一此不懈,則於緝熙光明也何有?臣於是,竊不勝欽誦萬萬,而區區過計之憂,亦有不容以已者,夫君德成就,專在經筵,學問功夫,最忌間斷,祖宗盛際,旣朝晝夕三設講矣。又設召對·夜對以益之,非有故不輟,或有故而輟焉,則必令論思之臣,書進經史故事各數條以替之,以是爲式,蓋欲無一日一時之間斷也,故賢士不期親而自親,宦妾不期遠而自遠,凡所以崇德而廣業,明善而誠身,惟日不足,自有欲罷而不可能者,今殿下講筵不可不謂數開,儒臣不可不謂頻接,而較之一歲,則停輟幾半,一日則涓蠖居多,以至法講勸講,均是講筵,而法講則反用已繹之書,朝講·夕講,始嘗備例,而夜對則姑無一設之命,在溫繹靜攝之辰,固宜乍輟,而賓對殿座之日,亦何應頉?盛暑罷講,古例也,而猶請以六參上殿,程子之說也,朔望旬休,常式也,而亦勿以假故停講,朱子之狀也。昔賢惓惓,斯可見矣,況在今時,豈或少忽?或者以爲保嗇聖躬,實爲目下先務,臣愚竊以爲保嗇,固不可一日忽,而問學亦不容一日廢也,君臣猶父子,安用拘拘苛禮爲哉?惟其有此苛禮所以憚於引接,旣不必觸冒峭寒,躬御正殿,亦不必親啓玉音,硬定誦數,或延之臥內,或接以便服,或取已講之書而反復之,或究會疑之旨而講劘之,金華晝漏,玉樓淸夜,常常召接,源源不息,雖經籍討論之外,凡係古今理亂之得失,日用事務之當否,一一商確,假以色辭,以之窮格事物,以之開廣聦聽,以之孚合情志,一擧而衆美具矣。且以保嗇之道言之,將此身心,湊泊在經傳上,何如居養之移氣體,而開暢壹鬱,尤豈非節宣中一事耶?且夫今日所患,政在於上下之不相慣熟,情志之不相流通,臣於曩者,亦嘗日從於大夫之後矣。每値開講之日,群官列侍,儼然成行,講讀日晌,略論文義而止,雖或有問難之時,亦未嘗有往復論辨,究極理趣之事,臣竊意聖姿,過於淵默,略綽講解之後謂當從容硏究,不欲屢煩論難故耳。及登賓筵,仰覩機務酬接之時,則軍國謀猷之繁,錢穀簿書之說,迨左右迭進,應接不暇,雖以聖智之天縱,臨筵驟聞容或有未盡領會者,而一例唯兪而已。一未聞有詳究本末,溯論利害,務歸於明白講確而後已,好問好察,不宜若斯,都兪吁咈,古如是否?苟殿下明習國事,曉達治體,若江河之沛決,左右之逢原,則隨事泛應,固其常也,而竊想殿下,於國事,姑未及明習矣,於治體,姑未及曉達矣。顧今慈化誕敷,義理大闡,小大臣工,奔走率職,雖端拱仰成,百度惟貞,而殿下,若專以簡默爲主,一向如是做去,則雖欲明習而曉達,其可得乎?以此推之,殿下於講學上,不煩論難而究極之者,非但在於淵默之過而已,則臣之始也妄意者,終不能釋然于中,未敢知殿下,於講筵已罷之後,幽獨燕閒之中,果能從容硏究於微辭奧義之間否乎?況且講筵之設,逐日備儀,而尋常宣召,頗似稀闊,賓筵則輒多頉稟,輪對則每令退期,或値庚炎停講之時,則居銀臺者,官以近密名,而亦無由一望淸光,矧我殿下,嗣服未久,雖大夫侍從之列,想多有不識何狀者矣。昔在先朝,嘗以侍從之多未識面,特命宣召,輪對受點,多在於遐鄕疏逖之人,而聖敎常曰,若輩非此,何以一登筵席也?仍又詢之以遐土風俗,蔀屋疾苦,諄諄面命,導之使言,夫以先朝久道化成之後,延接咨訪,至此之勤,此豈非今日之所當仰述者乎?伏願殿下,旣數開講筵矣,又必以悠久接續爲主,旣頻接儒臣矣,又必以從容開訪爲務,且以其暇,數召近臣諸臣,稍簡禮貌,咨訪庶事,要使一日十二辰之間,親賢之時,較多於燕安之暇,而虛心遜志,一以宋帝之經營答語爲戒,使我方寸之間,表裏洞達,無有因仍苟且絲毫係吝之萌,然後自然上下慣熟,情志流通,疑無有不聞,言無有不盡,而窮理正心之功,其將由是而日進矣,豈不休哉?顧臣以簪履遺蹤,値可言之時,忝可言之職,凡於時政闕失,生民利病,何言可諱,何懷可隱,而妄竊以爲今日先務,莫急於根本切實之地,故不敢以語涉陳腐而遂已之,幸勿以凡近之說而忽之焉。臣無任云云。省疏具悉。所陳切實,當體念,爾其勿辭察職。
壬戌二月二十七日辰時,上御熙政堂。勸講入侍時,參贊官柳師模,記事官尹鼎烈,別兼春秋吳淵常·金邁淳,領事徐龍輔,檢校直閣金近淳,檢討官任厚常,以次進伏訖。龍輔曰,夜間聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上開卷,敎曰,今日欲只讀新受音矣。仍讀新受音,自王曰猷告爾多士,止比事臣我宗多遜一遍。龍輔解釋文義以奏,上更讀十遍。龍輔曰,此皆昨日自止之餘意,別無他義,而大體則不出於天命二字矣。三代授受之時,所行不同,而其爲順天命則一也。殷之代夏,迪簡在王庭,而周之代殷,只遷民而不行迪簡之政,此非有私意而然也。聖人凡百事爲,一聽於天,而天何嘗諄諄然命之哉?聖人循理而已,循理乃所以聽天命也。聽用德三字,最爲緊切,官爵之方,在於人主,爲人主者,宜若惟其所欲而無難事,書曰,無曠庶官,天工人其代之,苟爵非其德,是謂曠官,殷之迪簡,亦必不以無德之人,苟且收用也。我國專以科目制人,固失古昔德選之意,旣決科之後,官有高下,任有輕重,擇其德之尤者,置之高官重任,而其餘職任,亦皆量其人之德器而授之,亦何不可乎?上曰,閣臣亦陳之。近淳曰,大臣所奏極盡,別無更達矣,上曰,玉堂亦陳之。厚常曰,大臣所奏之外,更無所達者矣。龍輔曰,今日不講前受音矣。昨日事繁,勞動旣多,今日之不講,仰認其事勢之固然,而凡事一番始之,則易成前例,故聖人做事,必難愼於初,一番不講,似或然矣。伊後若或復然,則講筵之不講前受音,將遂成例,其可乎?自此以後,必講前受音,是所區區之望也。上下副提學李翊模疏,命讀奏,師模讀奏訖。上曰,持此疏相議于諸大臣,明日勸講時以奏,可也。近淳曰,關東賓興錄,今纔開刊上來,而進上件五十卷,當內入乎?上曰,依此爲之也。仍命退,諸臣以次退出。
壬戌二月二十七日午時,上御熙政堂。召對入侍時,參贊官柳師模,檢校直閣金近淳,侍讀官沈銖,檢討官任厚常,記事官尹鼎烈,別兼春秋吳淵常·金邁淳各奉冊,以次進伏訖。上命開卷讀之。銖讀,自越人誅濞,止且見屠。上曰,下番讀之。厚常讀自路中大夫,止徹爲膠東王。上曰,參贊官讀之。師模讀自赦,止癈皇后薄氏。上曰,閣臣讀之。近淳讀自七年,止號曰蒼鷹。上曰,注書讀之。賤臣讀自中元年,止出之。上曰,上番讀之。淵常讀自使鄒陽,止擢爲魯相。上曰,下番讀之。邁淳讀自三年,止冬十月日食。上曰,文義爲之。銖曰,衡山王,以貞信見褒,貞者貞固不撓也,信者誠實無僞也。此所謂貞信者,以臣道言,而天下萬事,莫不以貞固誠實而成,周易曰,貞固,足以幹事,孔子亦以爲去食去兵,信不可去,貞固二字,體察,好矣。上曰,下番亦陳之。厚常曰,今番自止,別無文義,而大體以其時得失言之郅都,畢竟以危法見殺,都雖以酷吏得名,而其實未必是酷吏也。漢承秦弊,約法三章之後,禁罔疎闊,未嘗有一定之法而郅都之行法尙嚴,是初有之事,故列侯宗室,見都側目,至以蒼鷹爲號,若究其實,則欲行國法,不避貴戚,乃當然之事,豈可以殘酷斥之乎?且目都不行,諫帝自救,亦得體之事矣。栗姬以後宮諸美人,皆因公主見帝,怒公主不許婚,語曰,女無美惡,入宮見妬,婦人之妬,雖似例事,而栗姬非德厚之人,於此可見矣。以景帝言之,則諸美進見者多,以致宮闈之不和,此等處皆可監戒矣。漢之丞相王陵·周勃·周亞夫,皆有名稱,而亞夫前後陳懇,皆得大臣之體矣。上曰,周亞夫之言皆是,而景帝不聽,是不善爲之事矣。厚常曰,景帝以私恩,欲封王信,而亞夫以非約爭之,又以歸降,欲封徐盧等,亞夫以不可以責人臣不守節者爭之,亞夫之言,皆得體矣。以此觀之,則周亞夫,可謂賢大臣景帝非惟不用其言,至許其謝病免相,景帝事,極爲非矣。上曰,參贊官亦陳之。師模曰,郅都事,玉堂已有所仰奏,而景帝之欲自救賈姬,誠千古史冊之大羞恥也。景帝雖不及文帝,猶以文·景竝稱,則亦可謂守成之懿辟,然而溺愛於後宮,至於賈姬如廁,野彘猝入之時,始也目都,終欲親救,殆若恬不知愧者然,夫以景帝之賢,意其汚不至此,而第念漢興,承春秋尙功之餘,不知學問之爲何事,故景帝,雖有恭儉之德,全無涵養之工,此其所以發處粗率,不自知羞者也。雖以郅都進諫之辭言之,人臣匡君,固當以道理事面之不應如是爲言,而今乃以亡一姬,復一姬進,天下所少寧賈姬等爲說,假使賈姬無雙,而非復當世之可求,則景帝之不顧事面,輕身自救,謂無足怪乎?郅都亦非學問中人,故其於進言之際,但從利害邊說,不能以正義,開發其君,此漢治之所以不免於雜覇者也。凡看史之法,每於古人之得失,不但論其跡而已,必觀其得失之所自出,然後庶可資益於鑑戒,伏願留心垂察焉。上曰,閣臣亦陳之。近淳曰,儒臣參贊官已陳,別無仰達者矣。上曰,田叔空手來見,而景帝以爲賢,擢爲魯相,田叔之事,何如?景帝之事,亦何如?厚常曰,田叔所爲,處兄弟骨肉之間,得其道矣。論以國法,未必爲得,而景帝之以爲賢而擢拜者,亦以太后之故也。上曰,廢殺臨江王事,大段不善爲之事矣。銖曰,然矣。厚常曰,廢栗太子之事,史記亦以爲非矣。上曰,今日風勢甚矣。仍命書榻敎曰,大王大妃殿進御人蔘粟米飮,自明日停止。命退,諸臣以次退出。
上在昌德宮。停常參·經筵。
李肇源啓曰,明日孝元殿朔祭親祭齋戒,初一日初二日,禧陵忌辰祭齋戒正日,初三日,懿昭墓忌辰祭齋戒,初四日五日,元陵忌辰祭齋戒正日相値,視事頉稟之意,敢啓。傳曰,知道。
兪漢寧啓曰,合辭方張之時,兩司無詣臺之員,事甚未安,除在外未署經陳疏外,未肅拜呈告人員,竝卽牌招,何如?傳曰,允。
柳師模啓曰,禦營廳將官來言,今日本廳軍兵,日次私習云矣,敢啓。傳曰,知道。
傳于申大羽曰,勸講入侍。
傳于李肇源曰,奉審承旨入侍。
備邊司,以李允謙爲統制使,白師誾爲北兵使。
柳師模啓曰,兵曹郞廳來言,統制使·北兵使下批政事,取稟。傳曰,當日爲之。
林蓍喆,以吏曹言啓曰,載寧郡守宋益鼎,受由下往于忠淸道懷德地云,故卽爲還任之意,發關知委於該道道臣處矣。卽接該監司所報,則以爲身病猝重,不得還官云,病勢旣如是,則不可强令赴任,罷黜,何如?傳曰,允。今日政差出。
有政。吏批,判書李書九進,參判金羲淳病,參議任希存病,行都承旨林蓍喆進。以徐邁修爲右參贊,金爔爲會寧府使,宋守淵爲瑞興府使,成肯柱爲豐基郡守,徐觀淳爲三登縣令,兼鏡城府使單白師誾,李永夏爲載寧郡守,趙鉉·李鼎圭爲景慕宮令。
兵批,判書李秉鼎病,參判尹東晩入直進,參議李益恢病,參知洪羲運未肅拜,同副承旨柳師模進。大護軍單李祖承,護軍單李斌·李仁秀·朴基豐,副護軍單金明淳,統制使單李潤謙,北兵使單白師誾。
李肇源,以弘文館言啓曰,新錄事,命下矣。應敎朴宗京,修撰李東冕,副修撰尹悌東·金會淵,竝卽牌招,以爲會圈之地,何如?傳曰,允。
以應敎朴宗京,修撰李東冕,副修撰尹悌東·金會淵牌不進罷職傳旨,傳于李肇源曰,只推,更爲牌招。
李肇源,以弘文館啓曰,新錄事,命下矣。臣等今方齊會本館,雖已備員,而修撰李東冕,副修撰尹悌東·金會淵牌不進,旣有在京僚員,則有違館規,不得會圈,何以爲之?敢啓。傳曰,旣已備員,會圈。
李肇源,以弘文館言啓曰,今以新錄事,臣等齊會本館,而副應敎趙萬元在外,上來遲速,有難等待,校理沈銖差祭在外,不得已與在京僚員,相議圈點之意,敢啓。傳曰,知道。
本館錄圈點,五點,朴宗正·朴孝成·李基慶·宋知濂·宋冕載·姜俊欽·洪奭周·呂東植·金邁淳·金啓濂·吳淵常·李好敏·李晦祥·李永老·元在明,已上凡十五人。
兪漢寧啓曰,行大司憲李直輔,掌令宋稚圭在外,執義閔命爀,持平鄭彦仁牌不進,掌令崔雲翰陳疏,持平徐長輔未署經,監察茶時之意,敢啓。傳曰,知道。
以大司諫李文會,司諫趙恒鎭,獻納姜世綸,執義閔命爀,持平鄭彦仁牌不進罷職傳旨,傳于兪漢寧曰,只推。
以修撰李東冕,副修撰尹悌東·金會淵再牌不進罷職傳旨,傳于李肇源曰,許遞。
李肇源,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
李肇源,以奎章閣言啓曰,北關賓興錄頒賜次,奎章之寶請出之意,敢啓。傳曰,知道。
林蓍喆,以吏曹言啓曰,來三月初七日行大報壇祭獻官,時原任大臣中,當爲塡差,而領議政沈煥之有身病,左議政李時秀健陵差祭,右議政徐龍輔以藥院都提調,例不得差祭,領府事李秉模受由在外,不得已以儀賓塡差以入之意,敢啓。傳曰,知道。
柳師模,以兵曹言啓曰,兼司僕將許溟,素抱痰癖之症,當此換節,猝然添劇,時月之內,無望供職,呈狀乞遞,實病旣如此,則宿衛領軍之將,不可久曠,改差,何如?傳曰,允。
柳師模,以訓鍊都監言啓曰,今二月二十九日大報壇祭誓戒攝行時,因兵曹節目,北營標下軍三十名,軍餉色軍二十名,北營入直別將鄭忠達率領,拱北門外排立作門,雜人馬一切嚴禁,事畢後,還入直所,而竝待標信擧行之意,敢啓。傳曰,知道。
柳師模啓曰,明日大報壇祭誓戒時,拱北門外排立次,北營入直軍,軍餉色入直軍,除出標信請出之意,敢啓。傳曰,知道。
柳師模,以禁衛營言啓曰,本營字內外南山靑鶴亭諸麓,今二月二十九日爲始,補植松木之意,敢啓。傳曰,知道。
禁府啓目,瑞興府使洪秉德,豐基郡守朴宗敬等原情云云。傳旨內辭緣,泛稱遲晩,竝只刑推得情,何如?判付啓竝只解見任放送爲良如敎。
水原留守金載瓚疏曰,伏以居諸易逝,鑽燧將改,孝元殿終祥之歲,今焉已屆,而春序過半,物華漸敷,伏惟拊時哀慕,益復靡逮,如臣病蟄之蹤,只切叫霣之痛。仍伏念臣,屛伏窮山,今已歲將周矣。天地至大,而如窮人之無歸,父母孔邇,而若孺子之去懷,踽踽焉芒芒焉忽欲無生,甘爲聖代之逋民者,是豈臣所樂爲哉?誠以語其情,則鐵限在前,以其病則鬼符漸迫,情苦病深,不可復起爲人故耳。然而情與病,猶屬臣一己之私,執迹而論罪,逋命也孤恩也,臣自知罪,惟鈇鉞是俟,迺者水原保釐之命,忽下於泥首草莽之中,是着花於枯木,施彩於土墻也,隆命所曁,閭井亦聳,臣手擎除書,汗涕交零,實不知何以爲心也。噫,臣之得有今日,一毫皆聖恩耳。向於遭罹之日,駴機焱發,刀鋸在卽,而殿下旣全保之,今當屛野之後,塗泥滿身,癃病濱死,而殿下又收錄之,臣之事殿下,月日無多,初未嘗殫智程能,以效一日之責任,則殿下何由知臣,而曲察其中心,特憐於必死,援濟庇覆,一至於此,而今則只以墜履之恩,亦及於蓬蓽之下,每念再造之德,河海莫量,惟有必報之願,塵刹爲期,今於新除之下,臣之材不材,職事之可堪不可堪,姑不暇言,以臣叩謝之義,固當不俟駕屨,而伏況依近月遊之地,周旋駿奔之列,少伸今日莫逮之痛,惟此職是耳。竊自哀幸,未敢虛徐,卽彝情之所同然,而在臣則尤至願至榮,臣豈敢爲一分辭巽之計也?雖然天下之不可毁者,廉防也,生民之不可强者,疾病也,臣廉防則身名破敗,而有萬難進,疾病則形軀幻落,而無一可生,邱壑爲死所,藥餌爲生涯,自分而自矢也,固已審矣,斷斷此心,天日臨只,臣焉敢誣也?噫,臣至愚極陋,百無一當,而惟以不負心無誤身,爲一生所期勉之六字符要,以爲不報之報,以是而受知於先朝,一資一官皆出聖簡,華貫膴仕,靡不歷遍,十年之中,平步到九座之班,蓋其無漸而無據,臣實爲最,過則爲災,滿而必溢,物理之所必然也。今臣之未老而癃廢,無故而顚沛,臣自知其殆天所廢,理固不爽,臣若不畏不悛,復躡周行,則不但貽一世之羞,壞四維之重,將見重得罪於神明,臣所以有罪而已,決不敢就也。臣自奉恩命,固宜進伏京裏,積誠請勘,而臣一病三載,轉入膏肓,已成殘疾之人,而自初所祟,卽是風痺,當此木旺之節,一倍加劇,肢體委地,神識如霧胃逆而食飮全阻,氣虛而疝痰交亘,旁闥運作,亦必須人,目下危厲之狀,比諸受病之時,不啻落在一層,雖於一舍之地,實無以自力擔運,玆不得已,縮伏郊次,冒死陳懇。伏乞聖慈,明以燭其情,威以臨其罪,準哀懇而刊於見識,論負犯而勘以常憲,因令選部勿復檢擧,以卒終始生成之澤,千萬泣祝。臣無任云云。答曰,省疏具悉。情已洞悉,病可臥治,卿其勿辭,入來肅命,斯速赴任。
副提學李翊模疏曰,伏以臣之無似,顧何足備數於百執事之末,而過蒙先朝拔擢之恩,偏被兩聖收錄之眷,非分之職,不衷之服,前後叨冒,非止一再,以愧以恐,若無所容。竊自思唯聖君大度,雖無棄才,小人量己,當知屬饜,今者副學新除之命,又何爲於臣身也?夫玉署之長,地望自別,素稱峻選之職,濟濟明廷,群彦林立,妙齡秀發,自有宿趼之士,內閣深嚴,亦多儲望之賢,擧以授之,不患無人,若臣者,菁華稍歇,疾病侵尋,呻吟之得,都忘於舊學,耳目之用不逮於少日,洽聞殫見,尙矣無論,挾冊登筵,知無所補,夫奚取於臣哉?況今法講將開,新錄有命,人物之權衡,公議之採訪,孰有大於此事?譬如入匠氏之囿,而程其材用,閱群玉之府,而第其品價,除非秉心惟公,鑑識至精者,不足以平允物情,對揚休命,此乃自古名碩之所逡巡而謙讓者,臣何足以當之?且臣於圈事,有必可辭之義,記昔甲寅之錄也。臣適豹直本館,自以中批玉堂引義徑出,不參圈坐,先王不以爲不可,而許遂微諒,仰惟體下之聖德,至今感泣,夫中批玉堂之不與圈坐,自是館中故事,職名雖有高下,處義宜無異同,安有爲校理·修撰則可引,而及爲應敎·副學,則獨不可引耶?今臣以爵品稍變之故,而抗顔於長官之席,主張乎登瀛之政,則是辭萬而受十萬也,豈不亦矛盾之甚乎?此又臣難冒之一端也。左右思量,承膺無路,召牌之下,屢犯違傲,冞增悚惕,玆敢略暴衷懇,仰瀆宸嚴。伏乞聖明,俯垂鑑諒,亟賜鐫遞,回授可堪之人,以完圈事,以安微分,千萬幸甚。臣無任云云。答曰,省疏具悉。大臣旣有筵奏,卿其勿辭,入來肅命。
掌令崔雲翰疏曰,伏以仙馭寢邈,星霜易遒,歲籥旣改,雨露將濡,伏惟我聖上,孝思罔極,益復如新。迺者皇穹默佑,陟降垂隲,玉候遄復,聖體益康,臣民慶忭,曷有其極?仍伏念臣,卽一遐土賤品,門戶寒素,粗守世傳之業,姿識魯下,幸竊道科之名,千里關塞,鳧雁去來,十載京洛,駑駘跼促,而特蒙我先大王不世之恩,屢經郞署,殆無虛月,待罪太常,亦復有年矣。家無百忍之工,而隆褒至及於敦宗,材異數尺之朽,而睿念每勤於不棄,臣雖至迷且愚,豈不知犬馬之戀,絲毫之報,而只緣忱誠淺薄,未效岡陵之祝,命運奇窮,竟抱弓劍之痛,廓然穹壤,此何人斯?顧今萬一之圖,惟在於生死向前,糜粉爲期,以效古人追先帝報陛下之義,而臣之老父,年今七耋有二,衰病侵尋,實有朝夕難保之慮,故臣以去月十二日,呈辭下鄕,旣覲病父,少伸情私,而栢府新命,忽下於夢想之外,華誥便蕃,閭里生輝,恩召鄭重,鄕邑動色,以臣螻蟻之微,何以得此於聖明之世也?臣聞命惝恍,若隕淵谷,自不覺四體之投地,怵分畏義,亦不敢逡巡,卽日登途,章皇入城,蓋臣區區之忱,只欲一謝恩命而已。海鳥不可饗以鍾鼓,山狙不可假以冠冕,今臣所叨之職,其不幾於此乎?地是言責,而臣無言議之可採,官是風憲,而臣無風采之可觀,則臣雖欲放倒界限,拚棄廉隅,揚揚若固有,其於累聖簡而玷淸選,何哉?濫榮之誚,過䃼之災,猶屬臣一身,顧不足恤,傳笑八方,貽羞朝廷,亦非細故也。左右思量,蹲仍無路,玆敢妄犯違傲,略暴衷懇。伏乞聖慈,俯垂鑑諒,亟命鐫遞,以安微分,以重公器焉。臣方丐免,不宜贅他,恤緯之忱,彝性所同,貫珠之說,聖人攸擇,不勝耿耿,敢此付陳,惟殿下,少垂察焉。目今民瘼中第一難支者,還穀是已,名色不一,衙門浩多,無論營閫邑鎭,其所爲弊,在在皆然,而八路之中,西路爲最,西路之中,邊郡尤甚,病根已深,害流日滋,人人有切骨之冤,村村多肉之款,此誠長太息處也。臣於鄕廬往來之路,目覩耳聞,而昔之百家之村,近爲十餘家,古之萬戶之邑,近爲數千戶,婦咷兒號,籬落蕭條,男呻女吟,景色愁慘,問其由則畏還如虎,究其源,則積弊如蝟之致也。民則歲縮而糶則歲增,戶則月減而糴則月增,數年前八口所受,今爲一口之受,十家所受,今爲一家之受,多則幾至於三四十石,少則不下於數十餘石,哀彼貧殘,何以支保?沿江設置,關係甚重,而昌·朔·渭·碧·楚·江六邑,次第凋殘,尤可矜念。近年以來,幸値屢豐,僅姑支保,而若遇歉年,則將未免百里之一空,十室之九虛,此豈非大可寒心者哉?臣雖愚迷,此不可不敷告,而敷告則亦不可不矯捄矣。竊惟及今矯捄之方,誠莫如昨臘慈敎中略放常平之古法貴糶賤糴,而各色衙門穀,混作一門,依法典折半分留,則萬石之儲,爲五千之分,千石之儲,爲五百之分,名色不紊,分留昭然,吏奸不得夤緣幻弄,而每歲什一之耗,從當發賣,邊上本數之穀,自在充溢,則民生得以永久休息,往者復還,居者乃安,野無不闢之患,村無白徵之冤,生齒日繁,戶口歲增,豈不盛哉,豈不樂哉?昔我先大王,無日不惓惓於此,大庭發策,至勤諸條詢問,而蒼生無祿,玄馭遽陟,公私藏富之道,終不得行·嗚呼痛哉,亦豈非有待而然?伏願殿下,克繼寧王之遺志,仰體慈聖之前敎,廣詢廟堂,大加變通,俾我顚連之民,奠此袵席之安焉。臣無任云云。省疏具悉。所陳還弊,令廟堂講究,爾其勿辭察職。
壬戌二月二十八日辰時,上御熙政堂。勸講入侍時,參贊官申大羽,記事官尹鼎烈,別兼春秋吳淵常·金邁淳,領事沈煥之,提學李晩秀,侍讀官申溆,以次進伏訖。煥之曰,朝氣似寒,聖體,若何?上曰,一樣矣。煥之曰,寢睡·水刺之節,何如?上曰,一樣矣。煥之曰,大王大妃殿氣候,何如?上曰,一樣矣。煥之曰,王大妃殿氣,候何如?上曰,一樣矣。煥之曰,惠慶宮氣候,何如?上曰,一樣矣。煥之曰,嘉順宮氣候,何如?上曰,一樣矣。上敎煥之曰,其間久不見矣,悲悴以過,筋力無損乎?煥之曰,間有私故,兼以賤疾,久未登筵,下情不勝抑鬱,而今日登筵,甚爲喜幸矣。向來一雨,大慰農情,民莫不喜悅,且近日日氣稍淸和,民事多幸矣。上曰,然矣。上讀前受音一遍,繼讀新受音,自王曰告爾殷多士,止爾攸居一遍。煥之解釋文義以奏,上更讀十遍訖。煥之曰,大抵此篇之旨,專使殷民,聽其曉諭,以之革舊從新,而別無逐大文可陳之旨矣。上曰,閣臣亦陳之。晩秀曰,大臣所奏之外,臣亦無敷演仰達者矣。上曰,玉堂亦陳之。溆曰,臣亦無敷演仰陳者矣。上曰,多士一篇,大體極難矣。晩秀曰,然矣。上曰,無逸篇,易於多士篇乎?煥之曰,稍易矣。晩秀曰,詰屈謷牙等言,似是其時俚讀,異於朝廷之文,如此然後,民易曉得,而無逸篇,文亦好矣。上曰,昨日副提學上疏,使之今日復奏爲敎矣,何以爲之乎?煥之曰,伏聞先王朝時,壬子錄諸玉堂,有引義之事,先朝下敎,以中批知之,使之行公,而李翊模,亦其中一人也,別無更爲逡巡之端,而以近例言之,南公轍,以中批玉堂,館錄有命,卽爲擧行,卽令申飭行公,似好矣。上曰,然則申飭,可也。命書副提學疏批。又命書榻敎曰,副提學疏批已下,卽爲牌招。大羽曰,寒食差祭祭官排望苟艱云,時任三司抄啓文臣承文參上及武臣防禦以上宣傳官,各軍門長官,依近例通瀜塡差事,分付,何如?上曰,依爲之。出擧條仍命退,諸臣以次退出。
壬戌二月二十八日午時,上御熙政堂。奉審承旨入侍時,左承旨李肇源,假注書李潮,別兼春秋吳淵常·金邁淳,前承旨李海愚,以次進伏訖。海愚曰,詣健陵奉審則無頉,仍詣顯隆園奉審則無頉,又詣華寧殿奉審則無頉,而但丁字閣仰壁,間間剝落,碑閣亦有仰土修補處,雖不至大段,所見未安,而留守,已爲奉審馳啓,自該曹,聞已回啓,似當擇日擧行矣,上曰,植木,何如?海愚曰,奉審之行,伏奉植木摘奸之敎,遍審局內諸處,則無論各邑與京校,今方着意擧行,樹木之買植,軍丁之雇用,一依備局知委,擧皆殫誠,無一毫爲弊之端,安山等四邑,已爲訖役,龍仁亦當於三四日內告畢,而但華城及京校所植處,乃是龍虎內外,萬年堤上下,關係旣甚緊重,幅圓尤極闊大,種植之地,多在沮洳,人力倍入,不可草草了當,臣另飭本府判官及京營校卒,使之惕念擧行,無或放忽,而所入物力,以儲置米會減,買樹雇軍,俱以錢分給矣。儲置作錢之規,詳定價每石爲五兩,而今年則米價至歇,無過三兩一二錢云。以此計之,則不足之數,自當夥然,當初雇軍買樹,旣出於爲所重紓民力之意,則以此不足之數,分徵於六邑,亦甚苟艱,此則似有從他區劃之道,故敢此仰達矣。上曰,不足之數,以外帑庫·外別庫留儲中取用,無或一毫爲弊於民邑,今番植木,誠心爲之,亦無未盡處事,令廟堂嚴飭守陵官及留守處。出擧條海愚曰,陵所靑龍邊山谷之水,合流於紅箭門外洞口,入於萬年堤,若値潦雨,則其流甚急,每年修治木橋,其費不小,昨年丁字閣月臺修改時,退石七十餘塊,爲設石橋,列置洞口水邊,未及設始矣。植木畢役後,用此退石,仍爲築橋,則費省功倍,事甚便好,令留守與守陵官,詳審形便後,及此時造成,似好,故敢此仰達矣。上曰,依爲之。所入物力,亦以外帑各庫留儲中取用,可也。出擧條仍命退,諸臣以次退出。
上在昌德〈宮〉。停常參·經筵。
巳時午時,日暈。
藥房都提調徐龍輔,提調閔台爀,副提調林蓍喆啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
兪漢寧啓曰,行大司憲李直輔,掌令宋稚圭在外,執義閔命爀未肅拜,掌令崔雲翰,持平鄭彦仁呈辭,徐長輔未署經,監察茶時之意,敢啓。傳曰,知道。
柳師模啓曰,備邊司郞廳來言,今日賓廳日次,而孝元殿朔祭親祭齋戒相値,不得來會云矣,敢啓。傳曰,知道。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,禮房承旨馳詣宗廟·景慕宮,奉審摘奸以來。
傳于李肇源曰,孝元殿朔祭,當親行,該房知悉。
傳于柳師模曰,勸講入侍。
林蓍喆啓曰,朔祭親祭時,承旨當爲備員齋宿,而左副承旨申大羽,纔已須資出去,無以備員,卽爲牌招,何如?傳曰,許遞,前望單子入之。
承旨前望單子入之。金孝建落點。
林蓍喆啓曰,新除授左承旨金孝建,卽爲牌招,何如?傳曰,允。
柳師模啓曰,新除授北兵使白師誾,時在會寧府任所,而有除朝辭赴任之命矣。密符,以前兵使朴基豐所佩,仍爲傳授,諭書則安寶,使院吏齎傳,何如?傳曰,允。
傳于徐有榘曰,召對爲之。
兵曹,以任嵂爲訓鍊都監中軍。
李肇源,以禮曹言啓曰,卽接寧陵令所報,則本陵寒食祭享受香,在來月初二日,而令,今方入直,參奉金鳳淳,身病猝重,受香無人云,參奉金鳳淳,今姑改差,其代,令該曹,以在京無故人,口傳差出,以爲及時受香之地,何如?傳曰,允。
吏曹口傳政事,以金履實爲寧陵參奉。
柳師模啓曰,孝元殿朔祭親行時,百官入參次,仁政左右挾門及敦化左右挾門開門標信,請出之意,敢啓。傳曰,知道。
柳師模啓曰,明日孝元殿朔祭親行時,入直禁軍挾輦軍槍劍軍,除出標信,請出之意,敢啓。傳曰,知道。
李肇源,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
柳師模,以都摠府言啓曰,今日入直內三廳武兼禁軍及軍兵等,當爲中日習射,而孝元殿親祭齋戒相値,不得爲之之意,敢啓。傳曰,知道。
柳師模,以兵曹言啓曰,今二月朔各廳堂下武臣試射,臣曹連因有故,不得設行之意,敢啓。傳曰,知道。
柳師模,以訓鍊都監言啓曰,去夜初更量幼學沈應憲犯夜,被捉,於本局邏卒處,依例移送秋曹之意,敢啓。傳曰,知道。
壬戌二月二十九日辰時,上御熙政堂。藥房入診,勸講同爲入侍時,都提調徐龍輔,提調閔台爀,副提調林蓍喆,記事官尹鼎烈,別兼春秋吳淵常·金邁淳,醫官朴春源·李惟鑑·吳仁豐·吳天根·趙宗協,參贊官柳師模,假注書李潮,檢校直提學鄭大容,檢討官任厚常,以次進伏訖。龍輔曰,日間聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,醫官待令,使之入診乎?上曰,置之。龍輔曰,漢城主簿金在三,惠慶宮承候後出來故聞之,則尙有感候,下情實不勝悶迫矣。與諸醫官相議,則忍冬茶,加入吉更二錢·秋麥一合·生栗五箇·生薑三片煎進,似好云,以此爲之,何如?上曰,依此爲之也。仍命書榻敎曰,惠慶宮進服忍冬茶,一貼式限三貼煎入。上曰,藥房入侍,先退,可也。台赫·蓍喆·鼎烈先退。上仍命史官退伏。龍輔曰,法講·召對入侍,例不離席,故史官不爲分左右,而勸講,是進前之入侍,故自前以史官,分左右爲定,此後則依此爲之,似好矣。上曰,以此爲之,而注書亦進伏也。上開卷,讀前受音一遍仍讀新受音,自無逸篇題逸者人君之大戒也,止無聞知一遍。上曰,此篇題甚好,自內欲多讀,故大文自止,則止於此矣。龍輔曰,無逸篇題果好,多讀誠美事,文義則只奏大文矣。上曰,慈殿將垂簾,文義速陳之。龍輔仍解釋以奏,上讀十遍訖。龍輔曰,無逸篇,周公戒成王之書也。於人君修治之道,最爲切緊,從古明君,有書之殿壁,朝夕觀省者,蓋一篇中句句節節,無非合留意處,而其中所其無逸一句,爲一篇之綱領,所之一字,緊切有力,所字與召誥所謂王敬作所之所同義,乃常居於此,須臾不離之謂也。蓋凡人,亦或有無逸之時,惟其不能常居於無逸,陳氏所云逸者,萬惡之根,無逸萬善之本,此皆格言,所當體念。大抵周·召所陳戒於成王者,皆所謂責難於君也。古之賢臣,忠愛其君者,不以其君之賢聖,或忽於陳戒,如此篇所云,舜大聖,益猶以是戒之者,此也。後世中主,不知此義,見其臣陳戒,則以爲下之人,謂已不足而有此言,加以疑怒,不之聽施,後世治道之不及先王者,職由於此,此等處政好體念,書傳一部,何篇不好?至於此篇,尤當深味,伏願常常誦習焉。上曰,閣臣陳之。大容曰,大臣已爲盡奏,無他仰達矣。上曰,玉堂陳之。厚常曰,大臣所奏,誠好矣。國家治亂,全在於逸與無逸之間,臣近見英廟朝寶鑑,己卯,命承旨書無逸,作屛以進,倦勤之年,猶不自暇,至欲以無逸一篇,常目在之,聖意之孜孜,卽此可以仰認,惟我列聖朝,莫不以無逸,爲致治之本,而至於英廟朝五十年,嵬蕩之化,尤爲得力於無逸,此則無逸二字,殆同殿下之家法,篇題云詳文祖者,耳目之所逮也。英廟朝事,亦我殿下耳目之所逮,伏願殿下,以英廟朝作屛之聖意,仰體而取法,此篇中一字一句,無或小有放忽,常常誦讀,字字體念焉。上曰,稼穡之艱難與小人之依,同乎不同乎?龍輔曰,同矣。上曰,然則此云先知稼穡之艱難,然後知小人之依,有若有層節言之者,何也?龍輔曰,小人所依,在於稼穡,故知稼穡之艱難,則可以知小人之所依矣。上曰,都堂錄,何間爲之乎?龍輔曰,左相姑未入來,待其入來爲之矣。龍輔曰,春序已晩,諸道行部在卽,忠淸監司曺錫中,催促使之不多日內辭朝,完伯則華城交龜,然後可以上來,而華城留守金載瓚,旣在近郊,昨日承批之後,尙無動靜,事甚未安,各別嚴飭,卽令肅命,何如?上曰,依爲之。出擧條厚常曰,本館所有之綱目無多,每於講筵時,史官所讀,或以謄書冊持入,事甚苟艱,在前如此之時,自本館行關於兩南監營,使之印送矣,今亦依此爲之乎?上可之。龍輔曰,本館冊子不足,則行關印來,雖有已例,而一番印役,物力多入,亦不可不念處,內閣及春坊所有之綱目,移來用之,似好矣。厚常曰,內閣冊已爲持來,而春坊冊,不得任意持來矣。上曰,然則春坊冊,持來以用,可也。講畢。上曰,大王大妃殿將垂簾,大臣勿爲退去,挾侍開障子門。大王大妃殿垂簾,敎曰,閣臣金祖淳,不爲出入於勸講,何事耶?龍輔曰,在前則連爲入參,近間有眼疾,昨日本司坐起,亦不得來參,講筵之久未入參,似以此矣。大王大妃殿敎曰,今則知有眼疾,而病差後出入於講筵之意言之,可也。龍輔曰,謹當以慈敎申飭也。大王大妃殿敎曰,閣臣多有闕乎?龍輔曰,兩提學備員,直提學一員,直閣一員,待敎一員,有闕未差,多有苟艱云矣。大王大妃殿敎曰,然則差出以爲輪回參講之地,可也。龍輔曰,直提學,則例以副提學通望人,自吏曹排擬,而直閣·待敎,則自本閣,圈點啓下後,送于吏曹擬望矣。大王大妃殿敎曰,然則圈點,可也。龍輔曰,此則雖非榻敎,閣臣今方入侍,謹當以此意,言於本閣,使之會圈矣。大王大妃殿敎曰,陵所祭物,有自內備送之物種,而每五日一次式貿易以送,故其間日字稍久,雖冬節,易致不精,而近則日氣漸熱,物種多有腐傷之慮,有別庫之時,自別庫,私通于外別庫擧行矣。今則別庫旣罷,擧行無路,合有從他變通之道,而祭享之行,將不過三四朔,則亦不必新出規式,以自前擧行處,依前擧行,事甚周便,別庫則雖罷,曾前擧行之監官·書吏則有之,使之姑爲依前擧行,而自華城,亦依前爲之之意,留守處私通,可也。龍輔曰,陵所祭物自內備送之節,臣等亦知之,曾與諸大臣,有所相議矣。日氣向暖之後,則祭物之自京備送,事勢似難矣。別庫雖罷,旣有內司,則私通之節,自內司可以擧行,而外別庫擧行,亦當自華城爲之,名色雖異於前,以此爲之,則事甚便好矣。且伏聞在前,以祭物事,若有時急擧行之事,則或以撥馬知委云,內司則不可用撥馬,而陵所餽奠之設,將不過三四朔,其間不必創出新式,或有不得已之事,分付畿營,以爲自畿營,發送撥馬之地,似好矣。大王大妃殿敎曰,旣有曾前擧行之監官,則只令私通留守處,可以擧行,何必自政院擧行乎?龍輔曰,然矣,此不必自政院擧行矣。大王大妃殿敎曰,奴婢貢革罷之時,內局別卜定物種,亦入於革罷之中,別卜定,亦多有爲民弊之端乎?龍輔曰,內局別卜定條件有二,如甘冬醢·白蝦醢等物種,乃是中間創出之事,罷之固好,而如生鰒·軟鰒皮·赤栗等種,卽自古恒定之例,便同惟正之供,設有些少爲弊之端,任土之貢,自禹貢以來聖人之所不廢,何可不念國體,一切蠲除乎?再昨年革罷之後,臣亦嘗以太過分數爲言,但革罷居然爲三年之久,今則勢難更創矣。大王大妃殿敎曰,甘冬醢自何年始乎?龍輔曰,未能詳記,而似自丁酉戊戌年間創開矣。大王大妃殿敎曰,御饍所供之物,則所關猶不甚重,而生鰒·實果等物種,全爲眞殿茶禮而設置,故先朝多年致誠,積費聖念,予之嘗所仰覩者也。當革罷之時,予不詳知其裏面,未及區別矣。頃者茶禮時,各殿不得行禮,予往行之,而見其陳設諸品,則昔日所用之稀貴物種,今皆無之,愴感之外,事面甚未安,別卜定,果盡爲民弊乎?其中或有不甚爲弊之物種乎?龍輔曰,眞殿茶禮所用物種,所重有在,臣何敢以難易之說仰對,而大抵國家使民之道,設有不得已,爲所重之事,名曰別卜定,則易惑難曉之民,輒以大弊知之。且以實狀言之,如生鰒等物,未嘗不爲民弊,曾聞所産各邑,爲採鰒地,盡除數面之徭役,使之全當進上,而猶患難得,愆期生事之弊,比比有之云,其間艱辛之狀,可以推知,而今則革罷已過兩歲,非但海面之民,擧認以不復採納而已。本邑亦必以身戶雜役,與他面通同擧行,今若復責採鰒之役,則其爲弊端,反不如初不革罷之時矣。大王大妃殿敎曰,自內茶禮之設行,創始於庚子以後,蓋庚子年肅廟朝昇遐後,仁元王后殿,自內別行茶禮,而英廟朝仍爲行之,亶出於聖孝之無窮,丙申以後,先大王又奉英廟御容于此殿,盡誠行禮,一遵前規,每於八月十五日·九月十三日,必躬行茶禮,而所用諸品,必以兩朝常時所嗜之物種,前期措備,以待享祀,而享祀之前,未或先嘗,故諸般果品或有久置陳腐之時,至如果品中楂果,雖納諸氷室,尤易腐傷,故不得不卜定矣。仍掩抑下敎曰,追念先朝奉先苦心,不勝愴痛,而今則先朝御容,又將繼奉矣。三朝御容奉安之後,事面之重大,實與永禧殿無異,祀需凡百,雖自內設行,不可與自外司進排之祀典,差殊看也,況先王朝積誠措備,如是其勤,而其時所陳設之物種,遽然減除,予心安得不愴感乎?他餘物種,固知其有弊,而至於倭柑子·楂果·蹲杮·柚子等屬,亦爲民弊乎?龍輔曰,慈聖殿下,追念先朝時事,如是諄諄下敎,下情尤不勝愴感之至,臣亦猥嘗出入近密,先大王至誠奉先之聖孝,安敢不仰認乎?柑子·楂果等卜定創始時事,亦或有略略記得者,先大王明睿所照,無微不燭,無遠不及,八方民生之疾苦,百司吏隷之奸僞,曲察而洞悉,軫恤操切之方,靡不用極,故雖有卜定,吏不敢售奸,民不知爲苦,大聖人神機妙運,有非群下所敢窺測,而大抵以進上爲名,則多少艱辛之狀,乃是事勢之所不免,雖以果品一種言之,楂果自北路進供,而假令進上爲百顆,則該邑之所封進,幾至千顆,假令該邑封進爲千顆,則民間摘取,當爲萬顆,誠以所用之至敬且重,爲官長者,不敢一毫放忽,箇箇精擇,故不得不多數摘取,又不得不數外封進,而及其封進之際,或恐一箇之磨擦壞傷,箇箇精裹,入盛樻子,擔負上來於近千里之程,如是之際,雖欲不爲民弊,其可得乎?藉今目下無弊,後來之永久無弊,猶未可信,況目下爲弊,卽其必至之勢乎?藉令初不革罷,猶爲可悶,況旣罷之,而何可旋復設行乎?大王大妃殿敎曰,再昨年革罷時,未及致察,祭享所用之物種,同入其中,甚不成說矣。予則多年有病,茶禮久未躬參矣。今番各殿,俱未參禮,故予獨行祀,仰瞻陳設之品,則比先朝,減下幾層,豈不傷感乎?果品等屬,乃常時所嗜之物種,而且此等物種,宜若不甚爲弊,此則如前擧行,未爲不可耶?龍輔曰,爲所重,下敎若是勤摯,慈聖聖意,臣敢不仰認,亦豈不欽仰,而第伏念在先朝,則洞察外邑之民弊,故方便之策,靡不用極,洞察京司之吏奸,故操切之方,靡不用極,斷無生弊之慮矣。今則雖無一物之加徵,一事之創開,遐土小民,尙不免受困之歎,此固京外有司之臣,不善對揚之罪,而實亦臣等庸愚無似,不能董率之致,誠不勝惶恐愧恧,而今若更以內局之卜定,復創於數年撤罷之餘,則民情當如何乎?慈聖聖意,如以果品之比前差減爲悶,則宮府一體,何言之不可陳乎?如倭柑子之屬,雖自內司貿易以用,恐無不可,內司貿易,雖難保其無弊,而如得十分操切,則比之外邑卜定,猶爲懸殊矣。大王大妃殿敎曰,乍弊而旋行,乍革而旋復,誠有關於政令,而如楂果之屬,自內司貿取,則甚不易得,雖求未熟者,亦無可奈何,先朝詳燭此狀,故爲茶禮所用,有所別卜定之物種,而此若大段爲弊,則以先朝爲民之心,豈有創行之理耶?以是之故,予意其或不至甚爲民弊矣。今此所言,蓋以其所重處所用,故欲知其爲弊與否故也。龍輔曰,帝王之孝,異於匹庶,當以繼先志述先事,爲孝之大節,三朝爲民之苦心,是今日之所當仰體,則繼述之孝,政在於此,至若祀需一二物種之加減,在聖孝,猶屬疏節。且以政令言之,御世之具,莫大於信,故孔子之言曰,去食去兵,而信不可去,朝家之許以革罷,小民之認以革罷,今至三年之久,而一朝出令,使之如前上納,則其爲失信,當如何哉?反覆思之,更爲卜定,果甚難矣。大王大妃殿敎曰,以英廟先王朝平日爲民之聖心,仰體而思之,則宜不欲以祀需所供,貽一毫民弊。且數年之間旣罷旋復,果有失信之嫌,但當初不能區別,未免混入,祀享所用,與他自別。且陳設諸種之遽異先朝之時,心甚愴缺,欲一番詳知其弊端之何如,今日有此下詢,而此非時急之事,退與諸大臣相議,日後次對時陳達,可也。龍輔曰,謹當依下敎爲之矣。龍輔曰,閣圈有命,今日內爲之乎?上曰,依此爲之也。仍命退,諸臣以次退出。
壬戌二月二十九日未時,上御誠正閣。召對入侍時,參贊官徐有榘,檢校直閣金近淳,侍讀官申溆,檢討官任厚常,假注書李潮,別兼春秋吳淵常·金邁淳,各持綱目第五卷,以次進伏訖。上曰,讀之。溆讀,自五年夏,止大行令。上曰,下番讀之。厚常讀自春二月,止人人惴恐。上曰,參贊官讀之。有榘讀自後元年,止終不自明。上曰,閣臣讀之。近淳讀自下條候,止歐血死。上曰,注書讀之。賤臣讀自二年春正,止請其罪。上曰,上番勿爲讀之,下番讀之。邁淳讀自詔訾筭,止與同罪。上曰,文義陳之。溆曰,獄疑者讞之,乃是罪疑惟輕之意也。獄情如有疑難不明處,則歸之於惟輕,然後法令可以平允,而人命至重,故爲人君者,當於治獄之時,必以平允爲主,至若唐太宗,以三覆爲五覆者,亦出於平允之意也。景帝雖多闕失,以如此政事見之,可謂仁政矣。上曰,下番陳之。厚常曰,獄疑者讞之云者,人君之第一審愼處也。治獄之時,如有一毫不愼之處,則其以冤與不冤,無以明辨,而且於人命所關之地,尤當愼重,故自古聖帝明王,皆以愼獄爲主,至有罪疑惟輕之訓,此是獄疑讞之之意也。眚災之眚字,謂其意外犯罪之事,而聖人於此等罪犯,必從輕而原恕之,欲與怙終有別也。宋太祖讀虞書,悟其時用刑之爲甚而改之,唐太宗,見明堂圖,除笞·背刑,故先儒謂以帝王看書,尙以唐宗·宋祖爲法,其言甚好,伏願體念焉。至於六月赦之赦者,三代之時,本無赦法,蓋通天下而大赦,則非獨眚災者被赦,怙終者亦入其中,此則非聖人之量法也。春秋之時,亦未有赦法矣。自漢唐以下,赦典無常,多有不可赦而赦之者,亦非赦法之本意也。大體赦不可多有,以壞法綱故,綱目之書,以六月赦者,亦有貶意故也。其外文義,向前已有所達,無他更進矣。上曰,參贊官陳之。有榘曰,下番盡達,臣別無可奏矣。上曰,閣臣陳之。近淳曰,上下番,以治獄之事仰奏,臣別無所奏,大抵愼獄者,其法意甚美,雖一毫,如未平允,則天下之治亂,多在於此,故文王之愼于庶獄,爲立政中第一先稱之事,且先朝圖治之聖念,兢兢於此,如當獄案判下之時,則宮燭屢跋,淵衷積費,嚴飭有司之臣,擧皆詳察,而俾無暫時滯留之弊,故大小獄情,實合平允矣。伏聞近來多有獄案之滯,留者云,蓋覆啓之以三度爲法者,不煩率易輕斷之意也,設置獄官者,爲獄情平允之道也,此不可不審愼而閱實處也。伏願益加軫念,毋論京司與外方,獄案之滯留者,一一申飭,務從平允斯速擧行,甚好矣。上曰,直不疑旣不爲偸金,則光明正大而言之爲好,而買金而給之者,豈不曲哉?溆曰,如以不偸爲言,則失金人,將不信而疑之,故先爲買金而給之,以待其不自明而自明,是以其時,亦稱有量云矣。上曰,景帝於亞夫,賢則用之,不賢則不用,可也。以其取箸,謂之怏怏非少主臣而殺之,豈非不善爲之事乎?溆曰,亞夫之取箸,顯有不平之意,亞夫事,亦未盡善,而景帝之殺之,先儒謂以君臣之義缺矣。厚常曰,賜食之時,獨置大獻,以試其意者,此乃景帝之失德,而先儒之言曰,周亞夫·霍光,大節相似,不無謹愼之事,而以其不學之故,處功名之際,雖不能善爲變通,旣在於大臣之列,則待大臣之道,賜肉而不給箸,大段不善爲之事矣。上曰,欲勿貪而官其富人,然其富人亦貪則奈何?溆曰,衣食足以知禮節,故富然後,可知其榮辱矣。是故以多訾者除官,使之勿貪矣。上命退,諸臣以次退出。
上在昌德宮。停常參·經筵。
上詣孝元殿朔祭親行後,大殿·大王大妃殿·王大妃殿·惠慶宮·嘉順宮,內閣·政院·玉堂·百官,奉慰單子問安。答曰,罔極。藥房口傳問安。答曰,罔極。
兪漢寧啓曰,行大司憲李直輔,掌令宋稚圭在外,執義閔命爀未肅拜,掌令崔雲翰,持平鄭彦仁呈辭,徐長輔未署經,監察茶時之意,敢啓。傳曰,知道。
柳師模啓曰,來初五日,朝參日次,而國忌正日相値,頉稟之意,敢啓。傳曰,知道。
林蓍喆啓曰,右參贊徐邁修,除拜後過三日,不爲出肅,依定式推考警責,仍卽牌招察任,何如?傳曰,允。
傳于李肇源曰,忠淸監司留待。
傳于李肇源曰,忠淸監司入侍。
備忘記,忠淸監司曹錫中下直,長弓一張,長箭一部賜給。
傳于金孝建曰,召對爲之。
李肇源,以奎章閣言啓曰,卽接內需司牒報,則咸興·永興兩本宮四月別大祭時,造燭封香吉日,今月二十日辰時,衣襨香燭祭品奉詣吉日同月二十一日卯時爲吉云,以此日時擧行之意,敢啓。傳曰,知道。
李肇源,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
林蓍喆,以吏曹言啓曰,今此宗廟·各陵·殿·宮·園·墓寒食祭,祭官當爲磨鍊,而老病·公故外,實無推移分排之路,依近例,刑官及司饔院官員年六十以上人員,通瀜塡差以入之意,敢啓。傳曰,知道。
李肇源,以禮曹言啓曰,卽接穆陵別檢所報,則今此寒食祭享,兩官當爲備員,而本陵參奉李輪祥,身病猝重,萬無供職之望云,莫重祭享,兩官不可不備,參奉李輪祥,今姑改差,其代,令該曹以在京無故人口傳差出,以爲備員將事之地,何如?傳曰,他司相換。
李肇源,以禮曹言啓曰,毓祥宮展拜,每年季春取稟事,曾有英廟朝受敎,而此時展拜,不敢循例取稟之意,敢啓。傳曰,知道。
林蓍喆,以吏曹言啓曰,今此寒食祭祭官中,時無職名人員,令該曹口傳付軍職,何如?傳曰,允。
柳師模,以御營廳言啓曰,本廳字內鷹峰西邊諸麓及肅靖門下麓未盡植木處,今三月初二日爲始,補植松木之意,敢啓。傳曰,知道。
敎忠淸監司曺錫中書。王若曰,關東分符,方試剸理之手,湖西按節,旋畀旬宣之權,惟玆誥豈以文具爲哉?蓋此行誠有責任故也。曁予宅殷諒闇以後,亦嘗命虞方岳者多,予惟沖年,夫豈曰鑑別材器,公於政注,尙賴有廟堂銓衡,惟卿,在先朝特是遭逢,故寡昧與有聞見,性度溫雅,忠貞乃其家聲,才識敏贍,詩禮得自庭訓,蔚然有儒雅本色,自來則然,推而至綜理事爲,何適不可?氣宇軒仰休休焉,其如有容,操履淸明,汪汪若搖之不濁,肆聖明知遇之特達,而前後寵渥之隆深,擅名詞垣,講製五年之班,考校三年之直,平步榮路,記注四仙之閤,喉舌六仙之樓,喬陵之歲月屢更,嗟小子不勝永慕,仁天之雨露偏沐,在卿輩當作何懷?迺者貊墟之分憂,實爲毛檄之奉喜,水土頗勝,纔奉潘岳之板輿,謠俗方興,已著蜀郡之襦袴,枳棘非所,尙歎專一州而不咸,藩臬其難,未知當是時而誰屬?眷玆內湖之地,寔我近服之疆,要衝乎嶺南·湖南,提封殆六百里,管轄於左道·右道,置吏餘五十州,是爲觀察使於湖西,地望自別,尙傳士大夫之冀北,鄒魯其鄕,邇來習俗之變遷,或多異術所詿誤,雖幸誅鋤之殆遍,拔其本而塞其源,何由風敎之誕宣?家以絃而戶以誦,此其得人之爲急,今欲煩卿而一行,玆授卿以守忠淸道觀察使兼兵馬水軍節度使巡察使公州牧使,卿其益礪素心,懋樹嘉績,以若通敏之才諝,何難革弊而蘇殘,亦惟粹潔之風標,可是範世而陶俗,爲治則精勤刷勵,知必有終,自律以明愼公嚴,何待加勉?自餘專稟,厥有彝常,於戲,忠君本乎愛親,宜遂便養之願,經國先以治郡,毋忽承宣之方,召南棠憩,去作遍一路之福星,拱北樓登,想依望京華之北斗,行且召矣,往汝欽哉。故玆敎示,想宜知悉。修撰知製敎李東萬製進。
孝元殿朔祭親行敎是時,亞獻官右議政徐龍輔,終獻官光恩副尉金箕性,贊禮禮曹判書鄭大容,典祀官奉常正金在昌,執禮副司果閔耆顯,執尊副司果朴宗慶,大祝應敎朴宗京,祝史副司果元在明,齋郞副司果李永老,盥洗位典籍朴榮東,盥洗位兵曹佐郞李運恒,爵洗位禮曹佐郞李南圭,爵洗位典籍李敦賢,亞終獻盥洗位典籍權倚,贊者引儀許嘯,贊者引儀黃稔,謁者兼引儀趙元溥,謁者兼引儀李惟遠,贊引假引儀高景漢,贊引假引儀金學羲,祭監監察鄭淳民,祭監監察朴善浩。
壬戌三月初一日子時,上詣孝元殿。朔祭親行入侍時,行都承旨林蓍喆,左承旨金孝建,右承旨李肇源,左副承旨兪漢寧,右副承旨徐有榘,同副承旨柳師模,記事官金,尹鼎烈,別兼春秋吳淵常·金邁淳,檢校直閣金近淳,以次侍立。時至,通禮跪啓請行禮,上具衰服杖出。贊禮前導,入孝元殿外中東門,詣版位,贊禮跪啓請跪俯伏哭,上跪俯伏哭哀痛,左右皆俯伏哭。少頃,贊禮跪啓請止哭,上止哭。引儀唱鞠躬四拜興平身,上仍行四拜禮訖。贊禮前導,詣尊所東向立,孝建爵酒,肇源受酒,上仍詣神位前,北向跪,蓍喆奉香,師模奉香爐以進。贊禮跪啓請三上香,上三上香,蓍喆等還奠爐盒于案上訖,從西夾門以出,漢寧奉盞以進。贊禮跪啓請執盞獻盞,上執盞獻盞,以授肇源,肇源敬奉奠于神位前訖,從西夾門以出,大祝敬奉祝文讀訖。贊禮跪啓請降復位,上俯伏興平身,仍降復位次,行亞終獻禮訖,俱降復位。贊禮跪啓請跪俯伏哭,上跪俯伏哭哀痛,左右皆俯伏哭。少頃,贊禮跪啓請止哭,上止哭,引儀唱鞠躬四拜興平身,上仍行四拜禮訖。上敎肇源曰,此後則引儀,以善唱之人擇差事,分付,可也。贊禮前導,詣望燎位,大祝奉祝以進。執禮曰,可燎。燎訖,引儀唱禮畢,贊禮前導,出外中東門,還入齋殿,諸臣以次退出。
壬戌三月初一日辰時,上御熙政堂。忠淸監司入侍時,右承旨李肇源,記事官尹鼎烈,別兼春秋吳淵常·金邁淳,忠淸監司曺錫中,以次進伏訖。上曰,忠淸監司進前。錫中進伏,上命奏職姓名。錫中奏職姓名,上曰,須下去善爲之也。錫中曰,謹當盡力爲之矣。上命宣諭,肇源宣諭訖。上曰,忠淸監司先爲退出也。錫中退出,上命書公事判付訖。肇源曰,引儀臚唱,有關朝儀,時仕諸人之時時肄習,自是前例,而近來則抛棄不行,雖以今日親祭時唱聲言之,全不成樣,致煩飭敎,事極駭然。繼自今,申明舊規,使贊儀另加董飭,而此後擇差之節,亦爲嚴飭銓曹,何如?上曰,依爲之。出擧條肇源曰,昭顯墓蜂峴兩處植本摘奸,例於春和時,史官·宣傳官,仰稟以送矣。東南郊植木摘奸,有二三日內爲之之命,伊日亦一體摘奸,似好矣。上曰,依此爲之也。仍命退,承史以次退出。
壬戌三月初一日未時,上御誠正閣。召對入侍時,參贊官金孝建,檢校待敎徐有榘,侍讀官申溆,檢討官任厚常,記事官金,別兼春秋吳淵常·金邁淳,各奉綱目第五卷,以次進伏訖。上開卷,命讀之,溆讀自帝崩太子徹卽位,止財力耗矣。上曰,下番讀之。厚常讀自胡氏曰文·景養民,止同得美稱哉。上曰,參贊官讀之。孝建讀自世宗孝武皇帝,止禮樂敎化之功也。上曰,閣臣讀之。有榘讀自夫人君莫不欲,止以敎化爲大務。上曰,注書讀之。賤臣讀自立太學以敎於國,止三王何異哉。上曰,上番讀之。淵常讀自陛下夙寤晨興,止黎民未濟也。上曰,下番讀之。邁淳讀自夫長吏多出於郞中,止賢不肖異處矣。上曰,文義陳之。溆曰,此言信讒用譛,夫忠讜之言,易逆耳,讒諂之言,易入耳,小人之言,外面則似若悅聽,而裏面則無非戕害善類,熒惑君聽之計也。伺察人君之動靜,以售其計,浸潤之讒膚受之愬,投間抵隙,故君子日退,小人日進,至於亂道敗政之境矣。爲人君者,必須光明磊落,如日月之無幽不燭,則彼宵小輩,不得售其計,苟或不然,則其爲禍,容有極哉?是故,書曰,朕堲讒說殄行,易曰,開國承家,小人勿用,此爲第一勉戒處也,此卽董仲舒天人策也。夫天人之際,上下之分,雖若逈絶,而天地之間,斡旋流行之理,自有感應者存,人君能體天行道,則休祥至不然則災異生焉。先以天人相與之理,歷陳而詳論,次及古今之治亂得失,就其中正君心以正朝廷一節,最是爲治之根本,宋臣眞德秀曰,源淸則流淸,源濁則流濁,此謂正心,致治之源也。伏願燕安之際,天人策屢回澄省焉。上曰,下番陳之。厚常曰,仲舒三策,治法政謨,纖悉備具,而此云强勉學問,則聞見博而知益明,大抵徒知學問之爲好,而不能力行,則知無由明,聞無由博,人主大致,學問爲先,故天人策,先言學問上工夫,朱子有言曰,天下之本,君也,君之本,心也,心之本,仁義禮樂也。雖堯·舜·禹·湯,不以仁義禮樂,無以爲治,以仁義禮樂,爲補治之具,而學問爲其基址,此言儘好矣,此云尊所聞則高明矣,行所知則光大矣。史氏議論曰,漢武有徒法徒善之病,故仲舒有此言,汲黯嘗言,陛下內多慾而外施仁義,以此等說推之,則仲舒尊所聞行所知之說,誠爲漢武頂門一針也。策中所論,無非格言,難以句句論奏,而第伏願體念焉。上曰,參贊官陳之。孝建曰,上下番玉堂,皆已仰奏,小臣別無可達矣。上曰,閣臣陳之。有榘曰,仲舒三策,孟子後宋以前初有者也。上曰,然則其時仲舒,受業於何處而能如是乎?有榘曰,其時俗尙,蓋多黃·老之學,故文帝玄默,亦未免黃·老之術也。溆曰,文帝天姿固美矣,而學問則不足,故不過中主而止,若能有得於正學,則足爲三代之治矣。上曰,其時仲舒,受學於誰乎?有榘曰,旣未詳知,不敢質言仰對,而仲舒所業,乃春秋學也,本傳亦云,三年不窺園下帷讀書,以此推之,則可知其篤學之人矣。有榘曰,三策中初策,當爲第一,言言剴切,句句典實,不可選也。至如正心以正朝廷事,在强勉等語,無非格言,其外陰陽舒慘譬之德刑之論,尤爲發前未發處也,大體同一氣也,而舒泰則爲春夏,收斂則爲秋冬,非獨四時之氣爲然,德與刑亦不可分而看之,刑罰,原非德敎外事也。大德曰生,而生屬於春,四德首仁,而仁係於春,時不可有春而無秋,故嚮之舒泰之氣,還爲收藏之像,君不可有德而無刑,故始也導之德政,終焉齊之刑罰。以此觀之,則德敎刑罰,非兩件物事,而但人君,覰其本末,知所先後,嘗於出治之際,德敎先之,刑罰次之,則斯過半矣。苟不能如是,則必至先後倒置,本末易處之患,伏願留念焉。上曰,舜三載考績,三考黜陟,而此云積日累,久不可爲,其意何相反歟?厚常曰,非必以積日累久也。三載考績之間,若不事事,則黜之而已,何待三載之久乎?大抵用人之方,不必以莅任之久近,惟當以其人之賢不肖也,苟其賢也,則久久任用,可也,苟其不肖,則卽爲斥退,未爲不可矣。上曰,以胡氏所論觀之,則漢景帝無善爲之事,果不及於文帝矣。厚常曰,然矣。先儒亦言景帝猜刻,特以節儉而愛民,故必云文·景之治,其餘則無足觀矣。武帝則初政頗有可尙,而中歲以後,則去狂秦不遠,天下幾危而幸無事矣。武帝姿稟素英邁,故進銳而退速,若能以初心做去,則殆優於文·景之治,而奈不能善始善終何哉?無論典學與治國,終始如一,乃第一等道理,伏願體念焉。上掩卷,命退,溆·厚常先爲退出,有榘曰,關北賓興錄,今將下送,而使閣吏齎傳乎?上可之,承史·閣臣以次奉冊而出。
上在昌德宮。停常參·經筵。
兪漢寧啓曰,行大司憲李直輔,掌令宋稚圭在外,執義閔命爀未肅拜,掌令崔雲翰,持平鄭彦仁呈辭,徐長輔未署經,監察茶時之意,敢啓。傳曰,知道。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,勸講入侍。
注書尹鼎烈病,代以徐淇修爲假注書。
吏曹口傳政事,穆陵參奉李輪祥,南部都事鄭夏容相換。
兵曹口傳政事,副護軍單申大羽。
以慶尙監司金履永狀啓,巨濟府使李永喆,病情危篤,有難强令察任,不得已罷黜事,傳于李肇源曰,政官牌招開政差出,待下批卽爲下送。
有政。吏批,判書李書九進,參判金羲淳式暇,參議任希存進,右承旨李肇源進。以洪秀晩爲修撰,徐鐸修爲刑曹佐郞,宋煥章爲利川府使,申偗爲巨濟府使。再政。以張錫胤爲副修撰,金基豐爲司導僉正,朴英源爲忠勳都事。
兵批,判書李秉鼎進,參判尹東晩病,參議李益恢病,參知洪羲運入直,左副承旨兪漢寧進。以權裕爲知事,金魯忠爲副摠管,朴宗輔爲同知,姜彙喆爲兼司僕將。再政。李應會爲武兼。
柳師模以禁衛營言啓曰,本營哨官李箕煥,身病甚重,勢難察任,改差,何如?傳曰,允。
柳師模,以備邊司言啓曰,掌令崔雲翰上疏批旨內,所陳還弊,令廟堂講究事,命下矣。取見其疏本,則以爲目今民瘼中第一難支者,還弊是已,民則歲縮,糶則歲增,一家之受,多幾至三四十石,小不下數十餘石,及今矯捄之方,莫如各色衙門穀,混作一門,依法典折半分留,而每歲什一之耗,從當發賣,邊上本數之穀,自在充溢,則民生得以永久休息爲辭矣言還弊者不一,而其歸則莫不以分多留少,爲受病之源,衙門合錄,豈不是防奸僞省文簿之要道,而第念各樣分留,不一其法,耗條需用,自有定數,若不減其需用,平其分留,而徒爲合錄其衙門,弊實自如,而穀必漸縮,更無維持牽補之道,從前議者,每以此持疑難愼,而年前慈敎之後,亦不敢造次奉行者,職由於此,以關西言之,今番壯營穀釐正後,分條減數,當爲十餘萬石,此則庶有目前之效,至於較量民邑之事情,敷多益寡,賣賤糶貴,使邊郡無偏積之歎,貪戶免多受之苦,其責專在道臣,以此意爲先嚴加申飭,衙門合錄一款,從後商確以聞,何如?傳曰,允。
柳師模,以訓鍊都監言啓曰,今三月初三日大報壇祭肄儀時,因兵曹節目,北營標下軍三十名,軍餉色軍二十名,北營入直別將李殷福領率,拱北門外排立作門,雜人馬一切嚴禁,事畢後還入直所,而竝待標信擧行之意,敢啓。傳曰,知道。
壬戌三月初二日辰時,上御熙政堂。勸講入侍時,參贊官李肇源,記事官尹鼎烈,別兼春秋吳淵常·金邁淳,領事沈煥之,提學金祖淳,侍讀官申溆以次進伏訖。煥之曰,朝氣尙寒,聖體,若何?上曰,一樣矣。煥之曰,寢睡·水刺之節,何如?上曰,一樣矣。煥之曰,大王大妃殿氣候,何如?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。煥之曰,嘉順宮氣候,何如?上曰,一樣矣。上曰,昨日無逸篇題,欲多讀,故大文自止,從簡爲之矣。仍開卷,讀前受音一遍,繼讀新受音,自周公曰嗚呼我聞,止四三年一遍。敎曰,文義陳之。煥之解釋文義以奏。上更讀十遍訖。煥之曰,此篇中嚴恭寅畏,爲聖王壽考之本,保嗇精神,血氣循軌,則可以得壽,且生則逸之君,亦豈無遐壽者,而大抵惟耽樂之從,有傷於攝養之節,此亦理之所常,可爲監戒者矣。上曰,閣臣亦陳之。祖淳曰,大臣所奏誠是矣。苟求嚴恭寅畏不敢荒寧之道,不出於敬之一字矣。無論上下之人,敬然後心有所主張者,克享壽考之福,故攝生之人,專主乎沈靜,而沈靜之效,得以精神內固,血氣調和矣。祛其戕害性命之物,一心涵養澄淸,則又無疾病,而周公告成王之言,亦有次序之可觀者,先言無逸,次言稼穡之艱難,以知百姓之終年勤勞,無踰於稼穡,若不忽於此二者,則必致享國永年之效矣。大抵沖年之君,生則逸,至易之事,故言天命自度,欲以循天理而律其身也。稼穡之艱難,至難知之事故,又戒之以乃諺旣誕,反覆丁寧,如是其切也。又敍帝王之歷年長短,其意有在,而其治民之道,以導和爲本,治身之方,以無逸爲主,畢竟歸趣,皆在於敬,斯爲祈天永命之本也。如此然後,國家太平,享年長久,故古之聖王賢帝,必以攝生爲主,先祛衣服飮食狗馬聲色之娛,淸心寡慾,以成格致誠正之工,以淸心寡慾,爲節宣之道,是所區區之望矣。上曰,玉堂亦陳之。溆曰,大臣·閣臣所奏甚好,無容敷衍更陳,而無逸一篇,專以敬天勤民爲本矣。王者大政,未有先於敬天勤民,以不敢荒寧四箇字,念玆在玆,無或少忽焉。上命掩卷。煥之曰,水原留守金載瓚,疏批旣降,開釋備至,聖意隆重,宜卽竭蹶,而筵奏申飭,亦已有日,猶在郊外,徒事逡巡,朝體所在,極涉未安。且以湖南事言之,東作方殷,行部節晩,華城交龜之後,該道臣卽當辭朝矣。水原留守金載瓚,嚴飭膺命,仍令斯速赴任,何如?上曰,依爲之。出擧條上命大臣以下先退,煥之·祖淳·溆先爲退出。肇源曰,前參判朴宗輔,前已掃墳呈辭,其時不得下去,今方欲下去,而不必更爲呈辭,宰臣去就,不可徒然爲之,言送政院,故玆以仰達矣。上曰,給馬澆奠床等節,自應有之矣。肇源曰,前已有成命,故以此擧行矣。少頃,命退,承史以次退出。
上在昌德宮。停常參·經筵。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,行大司憲李直輔,掌令宋稚圭在外,執義閔命爀未肅拜,掌令崔雲翰,持平鄭彦仁呈辭,徐長輔差祭,監察茶時之意,敢啓。傳曰,知道。
傳于李肇源曰,禮房承旨,馳詣懿昭墓,奉審摘奸以來。
傳于林蓍喆曰,今日晝茶禮,當親行,該房知悉。
傳于金孝建曰,勸講入侍。
傳于李肇源曰,見同知金魯忠疏,槪知其省掃鰲興府院君墓,澆奠床備給,亦爲給馬事,卽速分付。
傳于林蓍喆曰,西春君敍用。
李肇源,以禮曹言啓曰,今初七日,行大報壇祭享所用犠牲,依定式,小宗伯與本署提調,當爲眼同看品,而本曹參判金達淳在外,不得擧行,令政院稟旨變通,以爲趁卽看品之地,何如?傳曰,許遞,令該曹口傳差出。
柳師模,以都摠府言啓曰,今三月初五日孝元殿寒食祭親行時,侍衛寶劍,不可不備員,而都摠管安春君燝·金箕性·李集斗,副摠管李健秀·李東植·尹長烈·吳泰賢,俱爲差祭,都摠管吳載熙,有身病,副摠管金魯忠,在外未肅拜,將不得備員,合有變通之道,令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,竝許遞,令該曹口傳差出,待下批牌招察任。
吏曹口傳政事,以吳載紹爲禮曹參判。
兵曹口傳政事,以沈能建·趙尙鎭·徐邁修·黃昇源爲都摠管,洪聖淵·姜彝正·許晊,鄭忠達·柳文植爲副摠管。
李肇源,以弘文館言啓曰,本館下番闕直,事甚未安,新除授副修撰張錫胤,卽爲牌招入直,何如?傳曰,允。
柳師模,以都摠府言啓曰,今月入直內三廳禁軍及軍兵等,當爲中日習射,而懿昭墓忌辰祭齋戒相値,不得爲之之意,敢啓。傳曰,知道。
注書金書啓,臣於本月初二日辰時量,以南郊諸壇奉審及外南山植木摘奸事,敬奉聖敎,由敦義門出,到南關王廟後主山,周視植木處,則松木長可數尺,橡木長可丈許,而滿山茂密,轉至本廟案山周視,則自生之雜木,栽植之松木,旣長且茁,白杏木亦爲林立於其間,無論主山與案山,曾所栽培之木,鬱然成林是白遣。本廟之東邊案對之長麓,則自該營門,多發校卒,方爲植松之役,而他岡之稚松叢密者,間間採取,移植於此岡是白遣,由麓而東入靑鶴洞,則長松之蟲損自枯者,種種有之,而稚松則到底盤礴成叢,洞中第二岡,卽今番被燒處也。延燒之幅員,長爲一百十餘步,廣爲二十步,而被燒松木段,自該營門已爲斫賣,竝與根楂而拔去,新植稚松於其地,故未詳其數爻是白乎旀,其上岸至城底,爲火焰所薰,枝葉焦黃者,尙有近二百株是白遣。自本洞而南,迤過典牲署後岸,復東入冷井洞,行松林蒼翠之間,至門嶺向南而下,則左右崖谷,土皮盡脫,浮沙沒足,長株枯立,無蔭叢生,臃腫不長,山體赤露,全不成樣,而此則必緣土性之非宜,不可專責人力之不齊是白遣。轉詣南壇奉審是白乎,則階砌曲墻及紅箭門內莎草,俱爲無頉,墻外近地,亦無牛馬放牧之事是白乎旀,植不段大小交翠,新舊齊茂,四面環帀,一望䓤蔚是白遣,仍從大路行,由梨泰院村前路,北迤入寺谷,卽靑鶴左邊·冷井右邊也。林木之蒼鬱,入山後初見是白遣,由谷而南下,橫山腰而行,東登負兒峙,則峙左右洞壑,太半是蟲損之木,無一葉一子,而枯枝傷榦,凡立成隊就中非無叢生之稚松,而亦甚婆娑,難期峻茂是白遣。從峙而南踰水閣嶺,循岡脊而行,行周視則岡以右,與負兒峙下麓相接,蟲蝕與自枯,多不勝計,而岡以左卽雩祀壇後山來眿原植與新種蔚然可觀,隔岡相望之地,榮枯判異是白遣。詣壇內奉審是白乎,則階砌曲墻及紅箭門內莎草,俱爲無頉,墻外近地,亦無牛馬放牧之事是白乎矣,壇墻咫尺之地,長株穉條,環立成蔭,大有妨於莎草生養之節是白遣。從壇而東迤,由漢江閭閻中行,詣龍壇奉審是白乎,則階砌曲墻及紅箭門內莎草,俱爲無頉,墻外近處,亦無牛馬放牧之事,而四面環植之松,亦爲善長,可期峻茂是白遣。由壇後麓而行,歷火耕嶺,右溯長江,左挾山陂,過豆毛浦閭閻後,遵崖北上,詣司寒壇奉審是白乎,則階砌曲墻,姑無大段剝落處是白乎乃。壇上與北神門內,由左由右,莎草枯損無餘,沙石種種登露,此雖緣地脈磽确,不宜莎而然是白乎乃,所見極爲㦨然兺除良,墻外咫尺之地,多有不潔之物,見甚未安,故卽令壇直,持鋤箒以除以掃,而壇直莗之不善擧行,誠極駭然是白遣。又西折而行,由讀書堂峴,北入於斗隱谷,周視南小門洞,轉至陵墟洞,則三洞之周圍,旣廣且大,樹木之長養,其來已久,簇立挺秀,鬱鬱篬篬,滿山彌谷,參天蔽日,其所茂密當甲諸洞是白遣。由陵墟而東上鷹嶺,則自嶺以東,純是脫沙之麓,左右諸岡,非不廣占栽植,而以其沙石之故,戊午年所植,于今五年,髼鬆撲地,成林杳然是白遣。由嶺而東,從岡脊而行,歷伏兵峴·南伐院·阿只堂洞,歷歷周視,則白沙黃麓,一切童濯,稚根弱條,黎土蒙沙,往往棊置,而此則雖有而若無,洞壑之窪陷結局處,間或有林立株連者,而似此之處,不過十之一二,大體鷹嶺以東,地力土脈,浮薄磽瘠,比之嶺以西諸處,逈然不同,設使積費人功,閱歷歲月,樹木長養,卒難期必是白遣。當日日力不足,行至安靜寺止宿,初三日早朝,復北上本寺之後麓,登無學峯,細細周視,轉至枉尋里西南邊案山則新植蔚然成林,善爲茁長,此則本里居民等作契禁養,故其所叢密,優於他處云是白乎所。兩日看審,大略如此,而外南山一局,則幾皆遍踏,故由光熙門入,仍爲復命是白乎旀,大抵摠一山而論之,林木之疎密不齊,土地之膴瘠不侔,已爲備陳於右,而植木諸處段,谷谷窮搜,在在細審是白如乎。無論年條之久近,松與橡率皆着根,無一枯損,設或磽确如鷹嶺等處,雖昂藏不茁,而根則緊着是白遣。斫痕段,經歷諸處,不啻夥然,而其中烙印斫伐者,爲一百八十株,而此則庚申年陵役時,以丁字閣浮階木所入,自華城發關該營,斫伐以去,而印斫數爻,載在營門置簿云,其外年久之斫痕,根頭腐傷標迹泯滅者,種種有之,指不勝僂,而此則置而不論,冷井洞左岡之南岸,有一株斫痕,而考其根圍,則可作椽木者也。雩祀壇後麓,又有一株斫痕,而有一節斧斷,如燒木樣者,伏在其傍,似是盜斫作節,未及輸去者右二株段,旣無印迹,明是私斫,且根頭之色理未黑,皮際之松脂方生,可知其爲近日所斫是白遣,其於樹木培養之節,不無一二妨害之端,敢此附陳矣。蟲蝕枯立之株,風落倒掛之楂,遍歷諸岡,無處無之,或全一壑而凡立,或夾前路而交錯年經歲閱,風磨雨洗,任其朽傷,甚者,皮脈之間,蟲爲之巢穴,以瓜剝之,皮裏之蟲窠,掬掬可取,其爲有妨於養木,容有其極是白乎旀。雖以稚松言之,方長之條蔚興之叢,非不盛矣,而傍枝孽芽,節節盤錯,地力有分,木氣未旺,枝强榦弱,理勢則然,稚松之不能挺然特秀者,政以是也。且盤礴叢密之下,落葉成堆,風氣不入,故蟲爲之依歸,以手披之,雜蟲之遺卵,在在盈掬,其爲有害於養木,當復如何?禁松將爲長養,而枯根傷柯,無敢下手,反爲害於長養,植松欲其茁長,而傍柯孽枝,任其盤結,反有妨於茁長是白置,今若攘剔枯松之腐傷,翦除稚松之傍枝,則庶可爲養松之一助是白齊。踏啓字。
壬戌三月初三日辰時,上御熙政堂。勸講入侍時,參贊官金孝建,假注書徐淇修,別兼春秋吳淵常,金邁淳,領事徐龍輔,檢校待敎徐有榘,侍讀官朴命燮以次進伏訖。龍輔曰,日間聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,惠慶宮進服加味白朮散,間因感候停止,而忍冬飮,連爲煎入矣。俄伏聞敦寧直長金在三所傳之言,而與諸醫官相議,則以爲感候今則快復,忍冬飮停止,加味白朮散,依前進服爲好云,以此煎入,何如?上曰,依此爲之。龍輔曰,元陵忌辰隔日,在前此時,大王大妃殿進御人蔘粟米飮,每爲煎入矣。今番亦依此煎入,何如?上曰,依此爲之。仍命書榻敎曰,惠慶宮進服加味白朮散,依前方,自今日一貼式煎入。又命書榻敎曰,大王大妃殿進御人蔘粟米飮,依前方自今日一貼式煎入。上讀前受音一遍訖,仍讀新受音一遍,自周公曰嗚呼厥亦惟我周,止酒德哉,龍輔解釋文義以奏。上曰,晝茶禮時刻已近,讀數比前稍減,而文義則置之,可也。龍輔曰,遍數則自內從便講習,似好矣。上讀五遍訖。龍輔曰,時刻已迫,文義則闕之矣。上曰,無逸一篇,周公只言享年之長短,而不言國家之興亡者,何也?龍輔曰,大而國家之興亡,小而享年之長短,亶在於逸與無逸,此所以古人以燕安比之鴆毒者也。人君之動靜事爲,苟盡無逸之道,則保嗇之方,莫過於是,而非但爲祈永之本,國家之興隆,自在於其中矣。上掩卷,命退,諸臣以次退出。
壬戌三月初三日午時,上詣孝元殿。晝茶禮親行入侍時,行都承旨林蓍喆,左承旨金孝建,右承旨李肇源,左副承旨兪漢寧,右副承旨徐有榘,同副承旨柳師模,假注書徐淇修,別兼春秋吳淵常·金邁淳以次侍立。時至,通禮跪啓請行禮,上具練服由齋殿出幄次,入孝元殿外中東門,諸臣隨入,上詣版位,西向立,通禮跪啓請俯伏哭,上俯伏哭,在位者皆俯伏哭。少頃,通禮跪啓請止哭,上止哭,引儀唱鞠躬四拜興平身,上行四拜禮訖,仍詣香案前,蓍喆奉香,師模奉爐,通禮跪啓請三上香,上三上香,蓍喆等還奉爐盒,奠于案,肇源以盞跪進,通禮跪啓請執盞獻盞,上受盞,以授孝建,孝建奉奠于靈座前,漢寧·有榘,以次奠盞如上儀訖。上出戶降復位,通禮跪啓請俯伏哭,上俯伏哭在位者皆俯伏哭,少頃,通禮跪啓請止哭,上止哭,引儀唱鞠躬四拜興平身,上行四拜禮訖,通禮導上還廬次,上出孝元殿外中門,還入齋殿,諸臣以次退出。
上在昌德宮。停常參·經筵。
兪漢寧啓曰,行大司憲李直輔,掌令宋稚圭在外,執義閔命爀未肅拜,掌令崔雲翰,持平鄭彦仁呈辭,持平徐長輔差祭,監察茶時之意,敢啓。傳曰,知道。
傳于李肇源曰,禮房承旨,馳詣宗廟·永禧殿·景慕宮,奉審摘奸,受香諸處,一體奉審樀奸以來。
傳于柳師模曰,同副承旨馳詣元陵奉審摘奸,局內諸陵,一體奉審以來。
傳于李肇源曰,孝元殿寒食祭,當親行,該房知悉。
傳于兪漢寧曰,勸講入侍。
傳于金孝建曰,召對爲之。
柳師模,以都摠府言啓曰,今三月初五日孝元殿寒食祭親行時,侍衛寶劍,不可不備員,而都摠管趙尙鎭·黃昇源,徐邁修,副摠管姜彝正未肅拜,許晊在外未肅拜,將不得備員,合有變通之道,令政院稟旨變通,仍令該曹卽爲口傳差出,待下批,牌招察任,以爲備員侍衛之地,何如?傳曰,允。竝許遞,令該曹口傳差出。
兵曾口傳政事,以西春君爗·趙鎭寬·李集斗爲都摠管,兪漢謨·徐英輔爲副摠管。
柳師模,以都摠府言啓曰,新除授都摠管前西春君爗,時無職名,令該曹口傳付君銜,以爲肅謝之地,何如?傳曰,允。
吏曹,西春君單爗。
李肇源,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
李肇源,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
柳師模,以禁衛營言啓曰,去夜初更量,前郡守洪允行,本營巡邏被捉,移送該府,依律勘處,何如?傳曰,允。
兪漢寧,以義禁府言啓曰,禁衛營啓辭內,前郡守洪允行,本營巡邏被捉,移送該府,依律勘處事,允下矣。洪允行今方待命,拿囚之意,敢啓。傳曰,知道。
柳師模,以禁衛營言啓曰,本營字內外南山靑鶴亭諸麓補植松木,今已畢役之意,敢啓。傳曰,知道。
壬戌三月初四日辰時,上御熙政堂。勸講入侍時,參贊官兪漢寧,假注書徐淇修,別兼春秋吳淵常·金邁淳,領事徐龍輔,檢校直閣金近淳,侍讀官朴命燮以次進伏訖。龍輔曰,昨日勞動之餘,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上讀前受音一遍訖,仍讀新受音,自周公曰嗚呼我聞曰古之人,止其監于玆。龍輔解釋文義以奏。上仍讀十遍訖。龍輔曰,今日卽無逸畢講之日也。夫無逸一篇,上自天命精微,下至畎畝艱難,反復敷衍,無不畢擧,而其中迪哲二字,其義甚好,迪之爲言,蹈也,哲之爲言,智也。孟子以知而弗去,爲智之實,則知與智相通,蓋蹈履堅確,不變其所知也。自古時君世主,非不知迪哲之爲美,而惟殷三后曁周文王四君,允蹈其知,先察稼穡之艱難,深知小人之依,而其外未聞以迪哲二字,爲出治之要道,此上所謂淫于觀于逸于遊于田,而惟正之外,或有加供者也。看其上下文勢,則以文王之盛德,何待人臣之訓誡,而猶且相與誡告之,則君臣責難之意,上下交修之道,若是其反覆切至也,然則下文王一等,如成王之沖辟,則爲其臣者,可不導迪訓勉成就德器之美乎?是故治平之朝,則多有訓戒敎誨之辭,衰季之時,則未聞諫諍陳勉之言,而其蔽塞壅閼之弊,至於譸張誕說,變名易實,以眩觀聽,人君可不戒哉?大抵無逸之爲書,節節皆好,自古賢君哲辟,或揭之殿壁,或書之屛障,以代盤盂之銘,而雖以篇題之辭言之,旣云萬世人主之龜鑑,則政合今日之體念,伏願倍數講讀焉。上曰,閣臣陳之。近淳曰,無逸一篇,凡七更端,皆以嗚呼發之,以致其咨嗟詠歎之意,上文所謂立王生則逸,不知小人之依云者,以言其過樂耽淫,不知其稼穡之艱也。殷高宗則久處于外,備嘗閭里之艱難,故及其爲君,不敢荒寧,深知小人之依,而克致嘉靖之治,周公所以反復致意於告君之辭者也。雖以君德上言之,逸者,敬之反,故最妨於進德,蓋無逸一篇,與召誥之旨,相爲表裏,所其無逸,卽王敬作所之義也。歷言享年長短,卽祈天永命之義也,知小人之依,卽諴小民之義也。周·召之協輔王室,勸戒,沖王者,若是乎美矣。上曰,玉堂陳之。命燮曰,大臣·閣臣,已詳陳之,別無更達之辭,而大抵無逸一篇,有條目焉。有綱領焉,與大學之八條三綱,有沕合者,勤政事,誠意之效也,戒佚欲,正心之事也,崇儉素,修身之方也,法祖宗,齊家之本也。重農愼刑,治國之要道,恤窮省斂,平天下之極工,而以先知發端,是乃致知之工,而上自天命,下至乎閭里怨詛,無不窮格,逐段分排,正合八條之義,究其大指,則皇自敬德,與明明德相類,咸和萬民,與新民無間,而以所其無逸摠言之者,與止於至善一義也。大抵大學工夫,不越乎一敬字,而此篇中皇自敬之敬,徹上徹下,包括一篇,雖謂之兩書之相爲表裏,未爲不可。伏願以此無逸書,看作大學工夫,懋哉懋哉。上曰,譸張者,何謂也?龍輔曰,誑誕,眩眞之謂也。在昔衰亂之世,類多如此,或造蜚語,或倡誕說,以爲變幻之計也。上曰,此以下無無逸之意,何也?龍輔曰,玉堂所奏八條目,誠好矣。其要亶在於訓戒輔誨,而小人怨予皇自敬德之語,誠千古人君所當鑑戒處也。人君處崇高之位,居深嚴之中,衮躬之闕失,生民之疾苦,若無群下之導達,則何由而得聞乎?人君樂聞其過,則忠讜日陳,民隱畢燭,以成大猷之治,是故雖唐·虞之盛世,亦置誹謗之木,諫諍之鼓,以爲明四目達四聰之道,而及夫嬴秦之衰,有誹謗之禁,壅蔽聰明,杜絶言路,其害至於坑儒而焚書,不過二世而亡,則爲治之要,莫過於來諫矣。苟盡來諫之道,則視聽思慮,無所蔽塞,譸張誑誕之說,不期滅而自滅矣。竊伏聞我東流傳之言,則昔在祖宗盛際,懸鍾於大內相望之處,以倣諫鼓之義,今之南山下鍾峴之名,實由於此,又立木於禁門密通之地,以遵謗木之義,今之六曹前謗木橋之名,亦由於此矣。野乘之傳說,雖未盡信,而亦可以仰體祖宗朝容諫之盛德也。龍輔曰,昨日以晝茶禮時刻相値,文義未得從容詳陳,伏願繼自今,或値如此悤擾之時,則必早開講筵,以爲盡意講討之地焉。上曰,好矣。漢寧曰,尙方提調送言於院中,以爲芝草二百斤,紅花二百斤,有內入之敎,而該院遺在,已盡用無餘,勢將卜定於外邑,而日字有遲滯之處,不勝惶悚云,故敢此仰達矣。上掩卷,命退,諸臣以次退出。
壬戌三月初四日未時,上御熙政堂。召對入侍時,參贊官金孝建,檢校直閣金近淳,侍讀官朴命燮·沈銖,記事官金,別兼春秋吳淵常·金邁淳,各奉綱目第五卷,以次進伏訖。上開卷,命讀之,命燮讀自上三策之,止言天之一端也。上曰,下番讀之。銖讀自天令之謂命,止大本擧矣。上曰,參贊官讀之。孝建讀自人受命於天,止漸以致之矣。上曰,閣臣讀之。近淳讀自言出於己,止致用夏之忠者。上曰,注書讀之。賤臣讀自夫古之天下,止民知所從矣。上曰,上番讀之。淵常讀自天子善其對,止行三銖錢。上曰,下番讀之。邁淳讀自夏六月丞相綰免,止不逮穆生又可見矣。上曰,文義陳之。命燮曰,此云古之天下亦今之天下,此言甚有理矣。天下豈有古今之殊,二帝降而爲三王,三王降而爲春秋,孔子曰,苟有用我者,期月而可也。若使孔子得位而行道,則春秋之天下,亦可爲堯·舜之天下,天下豈以古今而有異也?此下皇皇求利皇皇求仁云者,亦是好言也。今以不可知之言,諭諸民則民莫曉焉。如以易知之言,諭諸民則民乃曉焉。是故梁王,以利爲說,而孟子,乃以仁義之說陳之,此乃近取譬而易爲曉之道也。人君求仁之心,若能如凡民求利之心,則斯至矣。伏願於此等處體念焉。小臣日前召對,申公之事,未能詳知,聖問之下,率爾仰對,惶愧無地,而下番駁正之,此後則上番所奏,如有差爽,則下番請駭駁不害爲美事也。上曰,下番陳之。銖曰,三代以後,天人性命之理,無人知者,而漢之時,如賈誼之流,其言終是駁雜,而至若仲舒三策,則純然是儒者之言也。夫天之所令爲命,人之所得爲性,性之所發爲情,能知此箇義者,於漢儒,惟仲舒是已,其論道之大原者,與中庸率性修道之義,同一關捩矣。其論敍五倫正百官者,與中庸絜矩之義,同一意趣,將此三策,參看於中庸,庶無愧矣。秦以後濂·洛以前,恐無如此醇儒,惟玆三策,以治道上觀之,好矣,以學問上觀之亦好,伏願留意焉。上曰,好矣。參贊官陳之。孝建曰,此云盡小者大,愼微者著,夫微而小者,人所易忽處,爲學之方,必須着力於恁地,故漢昭烈曰,勿以善小而不爲,勿以惡小而爲之,此與仲舒所云,同其意也。上曰,其言亦好矣。閣臣陳之。近淳曰,仲舒,卽三代後大儒也。雖以三策言之,性命之原,治體之大,無不載焉。程子以爲,仲舒諸言中,正其誼不謀其利明其道不計其功云者,度越諸子,大有功於後世學問之工矣。蓋其時專尙功利,一事一爲,惟利是趨,而仲舒則以爲正誼而已,利與不利,則不當較矣。明道而已,功與非功,則不可計矣。此諸葛孔明所謂成敗利鈍,非臣所能逆覩者也。此云師異道人異論,百家殊方,指意不同,此亦格論也。其時學問多門,雖以春秋學言之,法門各殊異端,則不至甚熾,只有申·韓·黃·老之學,而職以王道漸微,學術多岐,故其言以爲在上之人,繼道統而一法制,然後方可以矯俗習而正士趨矣。方今邪辟之說,如洋學者,肆行於世者,亦緣正學之不明故也。譬如人之元氣衰而疾病乘之也。其所辭而闢之之方,專在於正學之先明,伏願以聖人自期,益明正學,躬率以正,使一世之人,不入於異端焉。上曰,漢武帝,三代後中主,而不能尊用仲舒之三策,拜江都相而止,武帝此事,果不善爲矣。命燮曰,武帝徒能云云,而無其實焉,故初年,旁招文學之士,而竟不能信用矣。近淳曰,武帝之不能用仲舒,以仲舒而不得見用,可勝惜哉?以後視古,則古人之得失,瞭然可知矣。宋神宗,不知程明道之賢,不能任用,而尙知漢武不用仲舒之失矣。以今視之,則宋宗不用明道之失,亦可知矣。命燮曰,武帝英氣太過,有欠於容受,故如汲黯之戇言,亦不采而用之。大抵忠讜之言,非不切於時政,而聽之無滋味,故時君世主,不能用之,此爲鑑戒處也。上曰,此云質樸之謂性,經書言性者多,而曾不謂之質樸,此言何謂也?命燮曰,此言合氣質而謂也。銖曰,質謂質實也,非謂氣質也。本質淳樸,不容人爲,得於天而純然質實之謂也。命燮曰,蓋謂本然之質而言也。上掩卷,命退,諸臣以次奉冊而退。
上在昌德宮。停常參·經筵。
大駕詣孝元殿寒食祭後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房口傳問安。答曰,罔極。
藥房都提調徐龍輔,提調閔台爀,副提調林蓍喆啓曰,親薦節享,聖慕克伸,侵曉還內,勞動旣多,伏未審此時聖體若何?寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
兪漢寧啓曰,行大司憲李直輔,掌令宋稚圭在外,執義閔命爀未肅拜,掌令崔雲翰,持平鄭彦仁呈辭,徐長輔未署經,監察茶時之意,敢啓。傳曰,知道。
柳師模啓曰,備邊司郎廳來言,今日賓廳日次,而國忌正日相値,不得來會云矣,敢啓。傳曰,知道。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,明日大報壇節祭齋戒,再明日放榜相値,視事頉稟之意,敢啓。傳曰,知道。
注書金病,代以洪遇燮爲假注書。
以修撰任厚常牌不進罷職傳旨,傳于李肇源曰,只推,更爲牌招。
以黃海監司朴宗來狀啓,瑞興府民家失火事,傳于徐有榘曰,令廟堂分付道伯,別加顧恤,速卽奠接。
傳于李肇源曰,發遣吏郞,諸執事淸齋與否,摘奸以來。
李肇源,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
李肇源,以弘文館言啓曰,本館下番,姑降入直,事甚未安,修撰任厚常,卽爲牌招,何如?傳曰,允。
柳師模,以訓鍊都監言啓曰,今三月初七日大報壇祭時,因兵曹節目,北營標下軍三十名,軍餉色軍二十名,北營入直千摠李顯宅率領,拱北門外,自初六日排立作門,雜人馬一切嚴禁,事畢後還入直所,而竝待標信擧行之意,敢啓。傳曰,知道。
柳師模,以訓鍊都監言啓曰,本局分授內山社禝後山鹿·仁旺山北岳下山鹿,洗心臺諸處及外山鞍峴東邊諸處,今已植松之意,敢啓。傳曰,知道。
孝元殿寒食祭親行敎是時,亞獻官右議政徐龍輔,終獻官光恩副尉金箕性,贊禮禮曹判書鄭大容,典祀官奉常正金在昌,執禮應敎朴宗京,執尊兵曹正郞鄭來百,大祝副司果閔耆顯,祝史校理沈銖,齋郞副司果金啓濂,盥洗〈位〉禮曹佐郞李南圭,典籍金直,爵洗位兵曹佐郞李運恒,典籍姜學濬,亞終獻盥洗位典籍李敦賢,贊者兼引儀鄭在愼,假引儀安聖謩,謁者引儀許㬘·黃稔,贊引兼引儀林貞鎭,假引儀高景漢,祭監監察朴善浩·韓後賢。
壬戌三月初五日子時,上詣孝元殿。寒食祭親行入侍時,行都承旨林蓍喆,左承旨金孝建,右承旨李肇源,左副承旨兪漢寧,右副承旨徐有榘,同副承旨柳師模,記事官金,假注書徐淇修,別兼春秋吳淵常·金邁淳,檢校直閣金近淳以次侍立。時至,通禮跪啓請行禮,上具練服,由齋殿出幄次,贊禮前導,入孝元殿外中東門,詣版位,贊禮跪啓請跪俯伏哭,上跪俯伏哭,左右皆俯伏哭,少頃,贊禮跪啓請止哭,上止哭,引儀唱鞠躬四拜興平身,上仍行四拜禮訖,贊禮前導,詣尊所東向立,孝建酌酒,肇源受酒,上仍詣靈座前,北向跪,蓍喆奉香,師模奉爐以進,贊禮跪啓請三上香,上三上香,蓍喆還奉爐盒,奠于案,漢寧以盞跪進,贊禮跪啓請執盞獻盞,上受盞,以授有榘,有榘奉奠于靈座前,大祝敬奉祝文讀訖,贊禮跪啓請降復位,上俯伏興平身,仍降復位,次行亞終獻禮,如上儀訖。贊禮跪啓請跪俯伏哭,上跪俯伏哭,左右皆俯伏哭,少頃,贊禮跪啓請止哭,上止哭,引儀唱鞠躬四拜興平身,上仍行四拜禮訖,贊禮前導,詣望燎位,大祝奉祝板以進。執禮曰,可燎。燎訖,引儀唱禮畢,贊禮前導,出外中東門,入齋殿。命書榻敎曰,大王大妃殿進御加味六君子湯停止,加味正氣散,自今日一貼式煎入。又命書榻敎曰,王大妃殿進御香砂六君子湯,自今日停止,加味養胃湯一貼式煎入。命退,諸臣以次退出。
上在昌德宮。停常參·經筵。
自辰時至人定,灑雨下雨,測雨器水深一寸。夜自一更至初七日開東,洒雨下雨,測雨器水深八分。
兪漢寧啓曰,行大司憲李直輔,掌令宋稚圭在外,執義閔命爀未肅拜,掌令崔雲翰,持平鄭彦仁呈辭,徐長輔未署經,監察茶時之意,敢啓。傳曰,知道。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
柳師模啓曰,別付料兵房來言,西北別付料親臨試射,每年春季朔初一日取稟事,曾有定式矣。今春季朔試射,以何日爲之乎?敢稟。傳曰,令兵判及訓將,與宣薦禁軍試射,同爲設行。
傳于金孝建曰,勸講入侍。
傳于李肇源曰,禮房承旨,進詣皇壇奉審摘奸以來。
李肇源啓曰,奉審摘奸時,諸執事之親呈擧案,乃是法例,而今日奉審時,祝史宋煥章,使其下隷,替呈擧案,故臣以事體不然之意,屢次往復,而始托食代,末又稱病,終不親自來呈,事體所在,極爲駭然,所當重勘,而本院請推之外,無他可施之罰,何以爲之?敢稟。傳曰,事過後拿處。
柳師模啓曰,明日大報壇祭時,拱北門外排立次,北營入直標下軍,軍餉色軍除出,標信請出之意,敢啓。傳曰,知道。
李肇源,以禮曹言啓曰,卽接昭寧園守奉官所報,則今初九日本園忌辰祭享,兩官當爲備員,而守奉官李箕淵,今初五日遭父喪云矣。莫重祭享,兩官不可不備,其代,令該曹以在京無故人口傳差出,以爲備員將事之地,何如?傳曰,允。
吏曹口傳政事,以金致德爲昭寧園守奉官。
備邊司,以鄭大容爲水原留守。
傳于兪漢寧曰,政官待明朝,牌招開政。
以黃海監司朴宗來狀啓,遂安郡民家失火事,傳于徐有榘曰,依瑞興例爲之。
柳師模,以都摠府言啓曰,今日入直內三廳武兼禁軍及軍兵等,當爲中日習射,而大報壇祭齋戒相値,不得爲之之意,敢啓。傳曰,知道。
李肇源,以吏曹言啓曰,新除授全羅道都事鄭宗顯呈狀內,矣身素患痰癖之症,當此換節之時,一倍添劇,時月之內,萬無赴任之望云。其身病旣如是,則不可强令赴任,改差,何如?傳曰,允。
李肇源,以成均館大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成柳河源,大報壇壇下執禮進去,直講權晙,實錄郞廳進去,典籍韓翼鎭,身病猝重,呈旬有日,時無入直之員,以他郞官,姑爲代直,何如?傳曰,允。
左尹洪聖淵疏曰,伏以光陰流邁,春序將盡,仰惟撫時,聖慕益復靡洎。仍伏念臣今月初一日,見差南壇城隍發告祭,初四日又差北壇厲祭,蓋此祀典,京兆主管,故臣果連爲塡差,南·北郊壇之間,終晷竟夜,露處將事,此是享祀中最稱駿奔最難處也。臣於屢日觸寒之餘,素患風痰,挾感添劇,委頓床笫之中,伏見吏曹名貼,則以臣,又差昭寧園忌辰祭獻官,而目下病狀,支節刺痛,寒熱交作,眩瞀尤甚,飮食全却,萬無自力蠢動之望,而終日鞍馬之役,尤非可强,玆不得不疾聲呼籲於嚴廬之下。伏乞聖慈,俯賜諒察,亟許變通,以幸公私焉。臣以無似賤品,厚被先大王拔擢之恩,多年近密,偏荷異數,特超卿月,今已十餘年所矣。涓埃未報,痛纏穹壤,惟玆一息未泯之前,追先報今之誠,只在於不避夷險,筋力奔走,而病情適苦,冒死瀆擾,跡涉占便,罪著逋慢,伏地俟勘,惶懍隕越。臣無任。答曰,省疏具悉。疏辭,許令該曹付標。
壬戌三月初六日辰時,上御熙政堂。勸講入侍時,參贊官金孝建,假注書洪遇燮,記注官金致龍,別兼春秋吳淵常,領事沈煥之,提學金祖淳以次進伏訖。煥之曰,日氣陰濕,聖體,若何?上曰,一樣矣。煥之曰,大王大妃殿氣候,何如?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。煥之曰,嘉順宮氣候,何如?上曰,一樣矣。上開卷,讀前受音一遍,仍讀新受音,自君奭篇題,止前人恭明德。煥之解釋文義以奏,上更讀十遍訖。上曰,文義陳之。煥之曰,此篇大旨,專以天命爲言,天命之去就,惟在人君修德之如何,禹·湯·文·武,修德行仁,而天命自歸,及其子孫,不能趾美,不克有終,竟致天命之自去,周公之留召公也,眷眷致意者,不出於此,人君敬天恤民,自致天命之眷佑,則雖千百代,可以克荷天命,長享有國矣。上曰,閣臣陳文義,可也。祖淳曰,大臣之所奏好矣。迓續天命,卽修德一事,而修德,卽此篇所謂經歷嗣前人恭明德者也。古語云,欲法堯·舜,當法祖宗,今殿下嗣服,列聖朝敬天恤民之盛德大業,莫非當法處,而竊念先大王三十年巍蕩之治法政謨,又豈非殿下所當繼述者乎?繼述之道,不必他求,惟在於學問二字,窮格修齊,乃其條目也,願深留意焉。上曰,玉堂爲之。銖曰,以周公之聖,於告君箴朋之言,專以天命言之,蓋上天之載,無聲無臭,王政之得失,人事之是非,彼穹然者,似不得以知之,而天人一理也,故感應孚格,捷如影響,人君惟當一心畏天,一念之微,一言之間,常以天之降監爲心,造次無違,則一毫私意,無以間之,而渾然一天理也,伏願深加體念焉。上曰,召公,於周公之一言,可以不去,而周公如是屢告,周·召體國之誠,似無異同,而如是何也?煥之曰,此時事實,未可得其詳,而召公年紀,似多於周公,周公旣在輔弼之地,則召公雖退,國事不至判渙,故不能一言卽從,而周公則以夾贊共濟之意,如是勸留矣。祖淳曰,周·召均是聖人地位,而今此求去,似不及周公處矣。煥之曰,水原留守金載瓚,前此昭晳備至,今番申飭,亦屢矣。一向在外,無意膺命,雖未知其病勢之如何,揆以道理,極爲未安。到今朝體與事勢,有不可徒事催促,施以罷職之典,何如?上曰,依爲之。出擧條煥之曰,水原留守罷職之代,今當議薦以入,而本府事務,方多擧行,完伯之尙未辭朝,亦甚可悶。水原留守待受點,令政院,政官牌招,開政下批,因卽催促赴任,何如?上曰,依爲之。出擧條仍命退,諸臣以次退出。
上在昌德宮。停常參·經筵。
自卯時至申時,灑雨下雨,測雨器水深三分。
林蓍喆啓曰,明日再明日昭寧圍忌辰祭齋戒正日相値,視事頉稟之意,敢啓。傳曰,知道。
柳師模啓曰,來十一日,朝參日次矣,敢稟。傳曰,停。
兪漢寧啓曰,合辭方張之時,諫院無詣臺之員,事甚未安,未署經外未肅拜呈告人員,竝卽牌招,何如?傳曰,允。
林蓍喆啓曰,來十一日,輪臺日次矣,敢稟。傳曰,爲之。
柳師模啓曰,卽者校理沈銖,謂以有事先壠,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
備忘記,慶尙左兵使金處漢下直,長弓一張,長箭一部,片箭一部,筒兒一箇賜給。
傳于兪漢寧曰,前忠淸監司留待。
傳于兪漢寧曰,勸講入侍。
傳于兪漢寧曰,前忠淸監司入侍。
林蓍喆,以吏批言啓曰,司饔院提調,今當差出,而無故宗班,只有二人,故以二望擬入之意,敢啓。傳曰,知道。
有政。吏批,判書李書九進,參判金羲淳進,參議任希存進,左承旨金孝建進。以李晩秀爲禮曹判書,李集斗爲知義禁,閔台爀爲社稷提調,西春君爗爲司饔提調,徐邁修爲奉常提調,鄭東杓爲廣興令,鄭敬翰爲全羅都事,朴肇源爲淸安縣監,水原留守單鄭大容,華寧殿提調單鄭大容。
兵批,判書李秉鼎病,參判尹東晩病,參議李益恢病,參知洪羲運入直進,同副承旨柳師模進。護軍金達淳·金性之,副司勇趙鎭元,兼摠理使鄭大容,以上竝單付。
林蓍喆,以奎章閣言啓曰,御考恩賜帖文,過科後收來爻周事,曾有先朝定式矣。今番慶科庭試會試時,先朝御考恩賜儒生直赴會試進士李東師等二人,給二分,進士朴宗球等二人,給一分,生員鄭遂龜等六人,俱未參榜,所受帖文合十張,自成均館收聚以來,故依例爻周後,直赴給分案修正以入之意,敢啓。傳曰,知道。
林蓍喆,以弘文館言啓曰,本館上番闕直,事甚未安,應校朴宗京,校理朴命燮,副校理申溆,竝卽牌招,以爲推移人直之地,何如?傳曰,允。
林蓍喆,以禮曹言啓曰,卽接崇陵參奉所報,則近日惡虎橫行於齋室近處,囕傷陵官所騎馬,而奉審上直等節,亦不得隨時爲之云。陵寢至近之地,虎患若是狼藉,極爲驚心,卽令該軍門發遣校卒,期於捕捉,何如?傳曰,允。
柳師模,以兵曹言啓曰,謹依傳敎,臣秉鼎,與訓鍊大將臣李漢豐,今月初十日,進詣訓鍊院,宣薦內禁衛及西北別付料試射,同爲設行,而在前內禁衛試射規矩,臨時稟旨擧行矣。取考謄錄,則丁未秋等以前,柳葉箭·片箭·騎芻三技或兩技試取,馬上技則五技或二技試取,戊申春等以後,鐵箭一百二十步或一百三十步,柳葉箭·片箭·騎芻中,連以兩技試取,或有單技試取之例,今番以幾技試取乎?敢稟。傳曰,依戊申以後例,以兩技試取。
柳師模,以兵曹言啓曰,本曹草記,宣薦內禁衛試射規矩,以幾技試取事,傳曰,依戊申以後例,以兩技試取事,命下矣。取考戊申以後謄錄,則或騎芻一次,鐵箭一百二十步兩技,或柳葉箭·片箭各一巡兩技,或柳葉箭一巡,鐵箭一百三十步,兩技試取,今番則以何兩技例擧行乎?敢稟。傳曰,以柳葉箭一巡,鐵箭百二十步兩技試取。
柳師模,以兵曹言啓曰,巡綽之法其重何如,而去夜初更行巡東所衛將李恒訥,避雨占便明禮門以內,則不爲踐更,只以更率行巡,事未前有,萬萬痛駭。當該五衛將李恒訥,爲先汰去,令該府拿問處之,何如?傳曰,允。
柳師模,以兵曹言啓曰,因刑曹草記,今番慶科庭試武科初試時,借射罪人淸州許鎭,忠州徐達孫,依律文,令兵曹充定水軍事,允下矣。罪人許鎭,慶尙道泗川縣水軍充定,徐達孫,全羅道興德縣水軍充定,竝定驛子押送之意,敢啓。傳曰,知道。
柳師模,以兵曹言啓曰,五衛將鄭良哲,慶熙宮衛將朴昌根,俱以身病猝重,時月之內,無望供職,呈狀乞遞,宿衛輪番之任,不可久曠,竝改差,何如?傳曰,允。
柳師模,以兵曹言啓曰,忠壯衛將具縉,忠翊衛將尹相重,俱以病難供職,呈狀乞遞,宿衛輪番之任,不可久曠,竝改差,何如?傳曰,允。
兪漢寧,以刑曹言啓曰,因訓鍊都監啓辭,去月二十八日初更量,犯夜幼學沈應憲,移送秋曹事,命下矣。沈應憲,依更數決笞三十度,放送之意,敢啓。傳曰,知道。
兪漢寧,以刑曹言啓曰,今番慶科庭試武科殿試時,天安鄭士龍,爲稷山李順泰代射,長淵李春得,爲京居金烜代射,奸狀綻露於試所,捉送臣曹,故各別嚴問,則借射·代射之罪,俱爲遲晩矣。取考律文,則大典通編試取條有曰,借射者,杖一百,身充水軍,代射者,比借射加二等勘律,杖一百邊遠充軍,代射罪人鄭士龍,李春得,依此律加二等,各杖一百後,士龍平安道渭原郡,春得咸境道慶源府,竝邊遠充軍,借射罪人李順泰,金烜等,各決杖一百後,令兵曹依例定配所,竝卽押送之意,敢啓。傳曰,知道。
兪漢寧,以刑曹言啓曰,卽接慶科庭試武科初試一所移文,則淸州朴致好,爲同邑許鎭代射,鳳山文德仁,爲忠州徐達孫,代射云,武科二所移文,則博川康致成,爲泰川李天徵代射云,而移送臣曹,故各別嚴問,則借射·代射之罪,亦皆遲晩矣。取考律文,則大典通編試取條有曰,借射者杖一百身充水軍,代射者加二等勘律,杖一百邊遠充軍,依此律,代射罪人康致成,慶尙道昆陽郡,決杖一百後邊遠充軍定配所,卽爲押送,借射罪人許鎭,徐達孫,令兵曹定配所回移,亦卽押送,李天徵,自試所,仍卽逃還本鄕,時未捉得,發關捉來,亦令兵曹一體擧行,朴致好·文德仁,俱以親年七十,無兄弟獨身,依律文收贖放送,何如?傳曰,允。
持平鄭彦仁啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之祚,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭忿之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮,涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行,其心所在,吁亦痛矣。此等背公死黨悖義害正之類,不可竄配而止,請興陽縣竄配罪人申耆,亟施絶島安置之典。命吉諸子散配之處分,嚴正光明,神人之憤冤,庶可少洩,而散配分揀之命,遽下於未及發配之前,命吉旣已徑斃,而未施孥戮之典,則其諸子散配,已失於從輕,而今則竝與從輕之典,而亦爲還寢,其可曰國有三尺乎?請命吉諸子散配,依前擧行之意,分付該府,絶島遠配之啓,亦竝允下。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。噫嘻,義理將晦,人心胥溺,識者之憂歎,厥惟久矣。猗歟向來處分,炳若日星,嚴於鈇鉞,國是因此大定,凶徒無可知懼,而尙有憸小之倖逭王章者,卽洪樂游是已,本以傾邪之類,密托幽陰之逕,爲一世指目,蓋有年矣。五月晦筵敎,明示忠逆之分,公除前慈敎,昭揭向背之路,則爲今日臣子者,孰敢不奉若金石,而渠獨何心,敢肆護黨之習,顯試角勝之計,三銓獨政之日,乃以逆孽洪緖榮,挺身首擬於寢郞之望,視若平常之人,少無留難底意,陰附凶逆,直擬政注,乃是渠家傳之心法,而卽此一事,於渠斷案,前後臺論,公議可見。當此一初淸明先治黨與之時,如此背義護逆之類,決不可置之輦轂之下,請前參議洪樂游,亟施屛裔之典。噫,樂洙窮凶絶悖之罪惡,覆載難容,而王章未施,鬼誅先及,輿情之忿,久而益切,幸於近日,義理大明,天討克行,追削之律,今已快施,公忿少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也,國言之喧藉,厥有久矣。日前大僚稟處,雖已允下,而此等負犯至重之類,不可薄施屛裔而止,請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢至滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於窮鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰不免正法,而噫,彼銓·鏞之爲若鍾兄弟者,致薰之爲承薰同氣者,不過島配·定配而止,盤覈情節,掃蕩窩窟,顧不在於北輩耶?銓·鏞,則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥淸跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下及,反敀其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘,花肋猶均,迷溺之丁寧致嗣,各證兇祕之跡,如印一板。寬基則本以箕延之從孫,詿誤湖民賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖啄長,何以自明?雖然,此輩之沈溺邪術,猶屬餘事,目下所黨覈者,卽是恒儉請舶之計。嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩萬不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭計莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,至如吳錫忠,尤極凶且慘矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孼,暗地綢繆之狀,家煥之招證丁寧,屢次來往之跡,渠供之輸款昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?雖以李基讓事言之,子有沈溺之寵億,査結伏法之三凶,邪魁之目,擧世喧傳,誑誘之說,驪利煽動,敢肆兇頑之習,終無就服之供,而遽下酌處之命,輿忿之未伸,容有極哉?請黑山島島配罪八若銓,康津縣定配罪人若鏞,濟州牧島配罪人致薰,金海府定配罪人學逵固城府定配罪人與權長興府定配罪人寬基,荏子島島配罪人錫忠,端川府定配罪人基讓,竝令王府設鞫嚴問,期於得情,夬正典刑。嗚呼,從古亂逆之包藏禍心,眩亂義理,潛逞陰圖者,亦多其類,而豈有如南學講擧之至凶且憯者哉?噫,彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗類,及當壬子之夏,謂機可乘,附麗浚賊,受其旨訣,聽其指使,仍與李祖源·沈基泰輩,綢繆和應,渠爲窩主,彼爲部曲,朴夏源,募爲疏頭,嘯聚繁徒,闖然投呈,外托闡揚,內售戕害,其陰計之譸張,密機之排布,情跡莫掩,公議轉沸,向日大僚自有其人之筵奏,實指昌順也。當比義理大明,國是大定之日,決不可置而不論,至於協基,則雖是如渠之類,其在癉惡之政,亦不可以其身之已故,有所寬貸,請故判書鄭昌順,故僉知柳協基,竝施追奪官爵之典。噫嘻痛矣,宋文述之罪,可勝誅哉?本以蟣蝨之賤,賦性陰祕,兼以附麗之跡,行己凶譎,左閃右忽,爲鬼爲蜮,乘此求助,陰售嘗試之計,暗畜凶圖,闖呈乖亂之疏,亘古亘今,豈有如此窮凶極惡者乎?昨冬處分,出於痛先朝義理之受誣,憫先朝志事之未伸,而噫,彼金履喬輩,負犯何如,關係何如,而猶施寬貸之恩,略加島配之典者,已是失刑之大矣。今此文述,少不懲畏,愈懷心,以五晦之筵敎,臘月之明旨,不滿于心者,昭昭難掩矣。此非渠獨辦也,慫慂者尹行恁也,指使者尹行恁也。其承望權奸之風指,背馳國家,扶護凶逆之罪,不可但以島配而止。請絶島定配罪人宋文述,亟令王府設鞫得情,夬正邦刑。噫嘻,凶逆之滅倫干紀,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賤民始依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼狗之種者,尤不可晷刻,容貸也,決矣。請民始諸子應坐之類,亟令王府依律擧行。噫嘻痛矣,李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類,以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣是追奪,則指使之命植,合施同律,請故判書李命植,亟施追奪官爵之典。噫嘻痛矣,十敎年來,賊勢益肆,人心靡定,顧瞻他日之徒,以下四字刀割之輩,踵相接也。周爀則身在衿紳之列,而敢生以下十七字刀割而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚荏任,自同無故,此於渠,雖爲薄物細故,而亦可見隱若有恃,縱恣無忌之一端,至於鴻山三賊,則闖乘事機,自入官庭,伸護逆魁,看作事業,其所蓄凶圖拚死力戰之意,則此可見,遐土賤類,締結凶窩,只知有賊,不知有國,思之及此,骨驚胆掉。今幸乾斷赫然,以下四字刀割此等黨與,不可仍置,請周爀及鴻山賊金履源·李漢福·申光周,竝令王府嚴鞫得情,夬正典刑。噫嘻,齊家之窮凶情節,旣發於甲金之招,則此與可·發兩賊,二而一也·渠以可基之切姻,久爲行恁之卵育,痛癢相關,陽肚相連,卽一世之所共知也。今其怨懟之心,莫掩於酬酢之際,不道之說,至及於莫重之地,眞贓盡露,斷業已具,而乃敢游辭漫漶,終不輸款,益見其萬萬狡惡,而況其所供,旣無自明之證左,亦無可原之端緖,特以忍杖抵賴之故,而遽降惟輕之酌處,鞫體之疎虞,刑政之乖當,誠非細故,以若齊家之凶,倖逭肆市之律,則將不知幾箇凶逆,無所懲畏,雲·海·鏡·夏之徒,接踵而起,思之及此,寧不懍然?請罪人齊家,亟寢成命,更加盤覈,期於得情,夬正典刑。噫嘻,徐有聞·李光益之罪,可勝誅哉?有聞,以天生小人之情態,讐視善類,角勝公議,所依恃者隣·防,所關通者翼·載,慣做無根之言,左右構譖,眩惑人心,常懷不逞之志,東西竊釁,壞亂世道,及夫履載凶疏出後,有聞之伺察也紹介也,昭昭莫掩於先朝日月之明,至有五晦之筵敎,而使之自首,則渠敢厭然而掩,恬然而處,不動毫髮,無意首實,渠之前後罪犯,莫非罔赦,一世公共之憤,當如何哉?至若光益,則渠之受國厚恩,韎韋中罕比,苟有一半分彝性,固當報效之不暇,而其奈賊性妖邪,行己陰祕,腹心於行恁,爪牙於行恁,藉賣聲援,擅弄威福,此已萬戮猶輕,而昨年六月以後,凡有血氣者,莫不悲憤冤號誓不與鏔賊,一刻共戴,則渠獨何心,肆然擬議於羽衛之列,是可忍也,孰不可忍也?至於邪逆之燮,大關國家之安危,而陰受妖賊之指使,顯售邪獄之緩治,究厥心腸,則必欲凶國而乃已者也。此輩之背馳義理,附合賊邊,事事至妖之狀,節節難宥之罪,旣如是昭著,則當初薄竄,已失惟輕,而曾未幾何,遽蒙全釋,殆若尋常罪犯之乍謫旋宥者然,王章之解弛,已無可言,輿情之憤鬱,莫此爲甚。請還寢徐有聞·李光益放釋之命,仍施遠竄之典。答曰,亟停勿煩。洪樂游事,沈魯崇等事,若銓等事,不允。鄭昌順等事,亟停,宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。
西春君爗疏曰,伏以臣姿性愚迷,見識淺短,百無肖似,最居人下,而濫被三朝之恩遇,添叨崇秩,報答無階,區區所自效者,惟在於筋力奔走,故前後享役,有差輒膺,一未逡巡,至於昨冬,累差大祭,伊時適有狗馬賤疾,涔涔度日,而亦不敢言私,力疾特事矣。不過數日,又差毓祥宮正朝獻官,臣竊伏念廟宮朔祭,例以二品塡差,而毓祥宮,亦有此規,故招致享吏,引例語之,則該吏無意採聽,語多慢侮,臣果痛其頑習,暫施懸罰,旋卽解送,伊日事實不過如斯,初無詬辱銓官之擧,而爲銓官者,乃反偏聽下吏之言,指無爲有,登諸章奏,直所異於稠坐,而謂之有目皆見,詰責止於下吏,而謂之辱及官長,人之不諒,胡至此極?臣今老白首耳,言辭雖或謬妄,顧其秩則崇品,豈可不念相敬之義,自歸損體之科,有若街巷賤隷,戟手詈罵者乎?只緣臣平日言行,不能見孚於同朝,致有此情外之誚,撫躬自慙,無面可顯。乃者薄勘未幾,恩敍旋降,繼以摠府除旨,遽下於親享陪衛之日,章皇叨謝,雖怵於義分,因仍蹲冒,有愧於廉防,略陳本事,仰瀆崇嚴。伏乞聖明,亟賜重勘,以快人心,以安私分,千萬幸甚。臣無任云云。答曰,省疏具悉。公其勿辭行公。
右參贊徐邁修疏曰,伏以臣罪臣自知之,向於親享之夕,鑾輿已戒,儀衛不備,開政有命,飭敎連下,于斯時也,臣非不知趨造之爲恭,違傲之是慢,而第念臣雖無似,顧其職則冢宰也,人言深緊,非尋常官箴之比,而冒昧出膺,尤是廉防之大關,故歷日朝房,慼伏俟勘,迷不知悟,義分都虧,論厥辜犯,嶺海猶輕,而聖度包容,慈天寬大,畢境威罰,止於譴削,是豈臣夢寐之所到哉?回罪爲榮,逬出旅邸,日夕訟愆,震剝惶隕,靡所容措。曾未幾日,慈旨鄭重,反復誨飭,仍降特敍之命,臣是何人?得此於聖明也,其所感激恧慼,實有倍於戴罪跧伏之日,而此際又伏奉恩旨,以臣爲議政府右參贊者,且惶且愧,不知所喩。第臣負至重之罪,犯難赦之科,而薄罰暫加,恩宥旋降,華誥聯翩,爵秩依舊,私心之慙兢,有不暇論,其於尊國體重事面之道,寧有是乎?玆敢略暴悚惶之忱,仰瀆崇嚴之下。伏乞聖慈,亟收臣新授本兼職名,以安私分焉。臣於引罪之章,復何敢申控前懇,而徒懷嚴畏,含意囁嚅,則亦非臣事君無隱之義也。嗚呼,臣受恩罔極,圖報無地,則奔走殫竭,固其職耳。亦人情之所不容已者,而見今衰朽日甚,無復餘地,如欲强策駑鈍,收之桑楡,則眞所謂瞽者之思視,聾者之思聽,而終必非可强之事也。躬逢新化盻蠁之會,得遂禮經引年之義,則不惟臣至願之在此,而抑亦爲聖朝之美事,且朝家所以區處如臣者之道,恐亦無過於是矣。況臣目下病狀,雖不敢一一煩陳,而舊症新祟,轉至難醫,澌頓懍綴,實有朝夕垂盡之慮,輒事强聒,極知猥屑,而情私所迫,冒死呼籲,更乞天地父母,曲垂矜憐,俾遂血懇,以卒生成之澤,仍治臣瀆擾之罪,以肅朝綱,以警具僚,不勝幸甚,臣無任云云。答曰,省疏具悉。引年之請,又何爲耶?慈敎特敍,公其勿辭行公。
咸鏡監司李義弼疏曰,伏以歲籥已改,仙遊寢邈,聖人之孝思,益復如新,玉候康復,講筵日開,臣民之慶忭,曷有其極?仍伏念臣以至愚極劣,百無肖似之一庸品,偏被先大王庇覆之恩,生成之德,節次推遷,濫致卿班。嗚呼,此恩此德,天地莫量,臣雖糜身粉骨,生殞死結,實難報其萬一,而又蒙我聖上簡拔之殊渥,特畀藩臬之重寄。如臣庸愚,雖在盛壯之時,樗櫟之材,本無適用,況當衰邁之年,蒲柳之質,又成枯枿,則卄四州按廉之任,夫豈有一分可堪之望,而感恩造之罔極,恐報答之無地。不量僬僥之綿力,勉膺扛鼎之重負,待罪是任,亦將歲周矣。夙霄靡弛之耿耿一念,惟在於强策衰朽,殫竭智慮,庶免大過,少酬洪恩,而其奈疾病沈痼,神精耗散,尋常事務,猶皆疑眩,期會簿書,亦多遺忘,觸事顚錯,罔非罪戾,畢境僨誤,固所自期,而至於昨冬殿最,不書等第,而臣之罪,於是益著矣。夫人臣事君,敬謹爲主,故古人於奏御文字,雖一字誤書,猶稱死罪,況殿最大政也,藩臣重任也?以藩臣而磨勘殿最也,乃以落書等第之啓目,矇然封進者,此何事也?是臣若非死期將迫,精爽已脫,則必是敬謹無素,致此大錯也。論其所失,合置何辟而聖度天大,特加包容,旣貸不敬之重誅,只施問備之薄罰,臣惶隕悚恧,益無所措。竊伏想我殿下,雖或怜臣衰耗,恕臣昏謬,有此寬貸之典,然在臣自處之義,豈敢徒恃寵靈?視若微眚,晏然蹲冒於宣化之地,而處分之下遽然控辭,亦所不敢,一日二日,自致因循,於焉之間,巡期已迫,陵殿奉審所重自別。故未暇言私,按例擧行,而今若以時月稍久,謂已蒙勘,遂不自引,則其爲拚棄廉隅,貽羞淸朝,實非細故,臣雖愚迷,豈爲是哉?抑臣職縻關外,跡阻京闕,前後庭班,一未伸誠,況又春序過半,孝元殿祥期,餘月無多,而若未及今解歸,少伸情禮,則俯仰廓然,將爲至恨矣。瞻望雲天,益切弸塞,玆敢略控私義,竝陳微諒,冒死仰籲於嚴廬之下。伏乞天地父母,俯垂諒察,亟遞臣職。仍治臣罪,以安私分,以伸至情,千萬幸甚,臣無任云云。答曰,省疏具悉。公其勿辭察任。
四學儒生幼學李義淳·趙在兢·沈能稷·權五應·尹經烈·金晩喜·李在稷·金錫載·安光直·黃·金羲淵·徐相祿·李秉淵·沈鐻·李曾淵·尹綱烈·李魯秉·申匡烈·李圭錫·李澤信·李永觀·孟文遠·李承祖·朴履鉉·李儀逵·朴山壽·李九·趙寅永·王太·林鶴聞·申錫五·鄭鎭岳·金時涉·尹光億·黃在中·林弼鎭·宋持宇·趙在佑·金鍾文·尹復鉉·金志泰·權中儉·金載成·李基承·申澓·權中潝·李基善·黃鍾人·趙基仁·尹基烈·尹秉烈·李在穡·李惟九·尹約烈·沈宜觀·安光晉·尹致亮·南駿應·李源弼·南駿聲·趙在翼·任誨常·李昌逵·金履初·李魯憲·沈能達·朴基宏·兪瓚柱·李魯端·金炳星·李堦·尹時泰·金銘·李墴·李埥·李止淵·黃基弘·李箕集·李孝謙·李周觀·李永圭·李紀城·兪重柱·李胄信·朴基容·金·權思穆·金炳源·尹希泰·趙鎭魯·朴宗儀·李永初·李承淵·李敬信·宋一衡·李鳳秀·鄭觀綏·李樂淵·李孝明·金鏜·尹致正·金魯鼎·李秉祐·鄭五錫·李永緖·鄭在民·金鎔·金元喜·金在寬·李圭信·李好謙·李正緖·金陽淳·張錫憲·宋啓榮·李觀九·趙在斗·申在達·張錫漢·金重善·魚用履·李在憲·李株·權慶應·沈能烈·李羲年·魚在修·李在信·李儒準·金魯恕·宋天圭·李魯暹·金魯廣·吳明常·李執·金義協·鄭在瓚·李魯俊·黃基完·沈翰之·金鍪·申在翼·李憲中·金履秀·閔毅顯·洪稷謨·李海謙·李翼淵·李度明·金正柱·鄭憲綏·金履平·金銖·尹致行·沈來祖·魚在球·李義大·尹崇烈·趙學元·李儒祐·金厚淳·洪俊謨·尹光厚·金鍾度·李寧載·李靖會·李英禧·李偉祐·李黃載·金履鏽·金載琓·兪春柱·金用善·金錅·沈能愚·李度坤·李魯禝·鄭顯錫·李敦膺·李魯元·申百顯·魚用九·沈魯賢·李好明·李惇中·李寅溥·鄭喜聞·金炳常·李秉初·金復淵·金炳倫·李文容·趙基豐·李集重·李一容·金炳斗·李箕洛·宋國鉉·朴履亨·趙學儉·沈春永·郭林宬·申孝善·郭林重·洪龍弼·朴松壽·李鍾淳·李義濬·金鋏·安光近·徐觀輔·趙樂永·趙敏永·李在敎·李汲·尹繼烈·李維城·尹亨東·朴永源·朴氣浩·沈能基·金魯鍾·沈獻永·金蘭淳·李正器·金炳球·金遇順·元在亨·金鼎均·金遇淳·李驥秀·趙在昉·趙在修·沈能喆·趙在儀·沈宜敬·權中淸·李浩永·洪稚圭·洪應謨·金鼎根·黃基南·宋祥來·李憲一·徐有皓·金浚根·尹厚烈·韓景履·吳澈常·沈宜度·李如淵·金鐏·趙顯胄·李鍾璞·李奎源·宋興來·金魯東·李正英·鄭世喬·李敎憲·洪容默等疏曰,伏以殷廬之歲月易遒,喬山之劍舄莫攀,八域臣民,於戲不忘之思,愈久而愈深。伏況我殿下聖孝出天,至哀徹地,何以堪處?臣等伏念崇德報功,帝王之盛節,繼志述事,聖人之大孝,德愈尊則崇愈隆,功愈大則報愈久,而若其身任世道,以護士林,而不以艱屯解其體,志決大義,以扶宗社,而不以成敗動其心,要使擧國君民,粹然出於正大光明之域,而永有辭於天下萬世,則德可以餟享乎重檐,而功可以勿替乎百世矣。猗我先大王,道軼三古,學冠百王,深推米廩祭瞽宗之義,或斷自聖衷,而特命建宇,或時因筵白,而亦賜不祧,二紀之間,凡所以興一國之敎化,樹百代之風聲者,非直爲視瞻之榮耀而已也。於惟我殿下,沖年嗣服,聿追來孝,修累朝之闕章,繼先王之志事者,政在于今,而有若故領議政文簡公臣洪命夏,迄無崇報之典,其爲士林之歎惜,聖朝之欠闕,當如何哉?臣等若孤陋嚴畏,不一上聞,則臣等之罪也。竊惟洪命夏,幼襲詩禮之訓,長溯洛·閩之源,旣受業於文正公金尙憲,而尙憲,常稱畏友,托以世道。又酷好文成公李珥書,平生講服,以爲朱子後一人,治心修身,一遵其丈尺,是以發爲出處則正,措諸事業則大。蓋仁廟改玉,而始就公車,講和之議倡,而斂迹不仕帝秦之論作,而竝廢擧業,逮丙丁翻覆之日,退居于安東之吉安村,揭崇禎帖于門楣,與其師金尙憲,往來講學,旣而北歸于驪州之沂水上結茅於邱墓側。凡遯于嶺者二年,隱于驪者六年,永謝人事,若將終身,及夫皇朝屋社,乃以尊攘復雪之義,爲己任,復從有司,遂闡科第,此其出處隱顯,粹然正大。文忠公兪棨所謂道之屈伸,係命夏之身者也。逮其登朝,以格君心正朝廷,爲明大義贊至治之本,論王道則以進賢退邪,扶陽抑陰爲主,謀國政則以剗革弊瘼,紓養民力爲要,而究其極於人主治心之法,惓惓以涵養氣質,薰陶德性之方,反覆以人心離合,天命去就之機,歷事三朝,終始如一。其朝夕啓沃,進退裨補者,一用李珥之成法,卓然以堯·舜君民爲任,嘗有詩曰,自擬致君堯·舜上,未嘗論治漢唐間。故其所以爲事業者,亦無不出於正,而文正公宋時烈所謂本末殫擧理事相函者也。嗚呼,在易乾之九二曰,見龍在田,利見大人,九五曰,飛龍在天,利見大人,在田在天,互爲大人,則際會之期,自然相須,豈偶然哉?命夏立朝有年,孝宗大王,誕膺貳極,而聖志卓越,慨然有風泉之思,於是命夏,於胄筵進對,極陳修攘之謨,而以立志爲大本,正身爲大經,則一言契合,至承知心之敎。且仍咨訪人物,首稱文正公宋時烈,文正公宋浚吉,爲當世眞儒,而聖意傾注於二臣,則巖穴風雲,實兆於此矣。及聖祖御極,將大有爲,首擢命夏爲銓郞,深托以激揚朝著之任,紹介儒賢之意,至有戰亡人兄弟同事之旨,而心膂之寄,迥出千古,命夏乃誓心驅馳,許以一死,而又其言以爲,三代後治道不純,專由於不任儒賢。力引宋時烈·宋浚吉,勉留金尙憲·金集,周旋導達,籌劃機密,靡有餘方,此文貞公李端相所謂自在郞署,已爲士流之領袖者也。時賊臣自點,擅權鴟張,命夏首倡淸論,斥去其位,凶徒失志,挾俘虜造蜚語,諸賢星散,事機瓦解,而命夏獨在朝端,鎭安民情,撫循士夫,收拾旣散之勢,每以勿忘勿助之意,丁寧於筵席。蓋於是時,畏約日甚,廷臣無得與聞,而命夏獨承密對凡二十餘度,以至金圈之手賜,別堂之親酌,其倚毗之意至矣,則軍門別置之議,宿衛抄選之方。密勿左右,無所不曁,而其告君之要曰,欲明天下之大義,無宋時烈·宋浚吉則不可,上而勉至誠召致,下而責擔當世道,十年之間,積費忠慮,竟使宋時烈等,得以復進。此文康公金昌翕所謂在朝廷扶護最專者也。時烈等旣至,命夏又能籲四方之俊乂,會一代之精神,統領和調,集群用中,以至紫燕之創設,大同之贊成,北城修築之論,南漢儲積之策,推刷操鍊之得宜,莫非命夏對揚之良謨也。及至己亥春,聖祖以宋時烈,置大冢宰,以大司馬之任,授命夏,而特賜所御寶劍而申命之,此實聖祖擧措規劃之大較者也。命夏與時烈,精白一心,夙夜經理,而及時烈幄對之後,一時嘵嘵之輩又多不悅,命夏恐事機復解,箚陳人心疑懼,而勉以審勢炳幾之方,由是君臣之間,益深宥密而默運神機,庶幾成八九之勢矣。不幸天不悔禍,弓劍遽攀,此誠忠臣志士千古不泄之恨,而然天經地紀,賴玆不墜,則其功亦偉矣。自是後,命夏血泣跼蹐,如不欲生,而以闡明志事,爲一生苦心,及議廟配之日,力排盈庭之論,特擧金尙憲·金集,要使赫赫聖志,炳烺於來後,逮事顯廟,以追先帝報陛下,爲畢義之符,申申陳勉。在於繼志述事,而最以任用宋時烈等爲先,終無奈世道平陂,淫邪漸肆,始自賊鑴至於柳世哲輩出,則命夏深知其爲無窮之禍,或上章或請對,前後累百言,闢之廓如,至以己卯前轍,反復陳戒。故終命夏之世,小人不敢肆,君子有所恃,此李端相所謂斥邪衛道,屹然如橫流之砥柱,朝野倚重,斯文不墜者也。及其進秉勻軸,正色端委於廊廟之上,而紀綱風采,肅然改觀,士流倚以爲準,百僚咸有所統,淫沴不正之氣,莫敢干其間,而寅協小大,進退訏謨之間,聖德尊而政敎行,飢者食而病者蘇,民生懷保,國勢奠安,此文簡公金昌協所謂匡輔彌綸,德業蔚然被世,而文簡公李宜顯所謂邈若黃虞三代之不可及也,丙午北使之査究也。命夏以主辱臣死之義,挺身冒當,八字抗對,扶君臣之綱常,一律受勘,紓宗社之危機,此宋時烈所謂與日月爭光者也。丁未漂漢之押解也,力疾密箚,以扶一脈之陽氣,李端相所言眞得石室正脈者,卽謂此也。蓋其在朝二十年,柱石乎邦國,冠冕乎士林,其事業謨猷,不可一二計,而不幸値薪膽之日。故其秉執,尤眷眷於一部春秋,是以宋時烈之言曰,寧考志事雖未就,而人紀則已立,成功與否,不必論,若策佐理,命夏當爲元勳,又銘其墓曰,孝廟初,朝著淸而賢路開,公之力也。求之宋名臣,亦罕有如公者也。又曰,聖上知公,匪直公賢,外勢凌壓,朝論畔渙,勵翼酬志,庶凝其績。宋浚吉之言曰,國朝相業,必推黃·許,而公不在黃·許之下,至於引君當道,進用士林,亦黃·許之所無,蓋國朝數百年所未有者。李端相之言曰,惟我孝考,寤寐英豪明,大義興至治,則淸愼尤春,一時彙征,而上贊下揚,以成其治,如溫公之於兩程,思菴之於栗·牛,非公而誰也?公之歿,八路民人,至欲立碑鍾街,以頌其德,苟非至仁厚澤入人者深,何能致此?此皆汚不阿好者,而其言足可徵信於今後,則其偉德豐功,眞所謂聖主之元輔,百代之師宗也。士林之所當崇奉,朝家之所當隆報者,宜莫如命夏矣。命夏之歿,故儒臣文簡公李喜朝,爲命夏首發祠版不祧之論,而李宗臣·李天紀·閔翼洙·閔遇洙等十八名儒,發通治疏,竝擧建院之議,時肅廟戊戌也。適會朝家多事,未就而轍,逮至先朝末年,中外多士,復擧前輩之論,屢謀陳章,未及仰徹,而仙馭遽賓,此又士林之所齋恨於千古者也。嗚呼,臣等旣未及仰陳於先大王在宥之日,則顧安得不爲殿下一陳之,以追先朝未遑之擧乎?顧玆驪州,卽命夏桑梓之鄕而三世邱壟之所在,故某水某邱,無非命夏之遺躅也。逮其隱遯之日,又爲六年藏修之地,卽臣向所謂沂上結茅者也。遺風餘芬,猶有存者,且其衣履之藏,托在玆土,則命夏之祠,宜在於此,而命夏故宅之傍,有所謂沂川書院者,人皆謂命夏之院,蓋沂川,卽命夏之號故也,而命夏實不與焉。此道路傳聞之所共訝惑而嗟歎者也。院,本文敬公金安國·文元公李彦迪妥侑之所,而一鄕賢輔之有遺躅者,輒皆陞配,且其兄忠烈公臣命耉,先已共享,獨以命夏之德之功,尙不得與食於其間者,在是院已是欠闕,而爲命夏俎豆之地,宜亦莫先於是院矣。至若不祧之論,則當初儒臣之首發也。固未嘗有格外不祧之例,而喜朝以爲,命夏有大勳勞於王室,非但一時功臣之比,則其在功宗元祀之義,不可無別樣隆報之典,特爲是論,及夫近世以來,有如文忠公李廷龜·文忠公金尙容·貞翼公李浣·文貞公金堉·忠肅公徐渻·文敬公洪履祥,或因大臣建白,或以筵臣陳請,皆蒙不祧,其他以功以節,特膺是典者,指不勝屈己成報功之常格,獨奈命夏,則以最初所發之公議,只緣上聞之無人,至今漏焉,使其祠版,親盡將埋,餒而不食乎?嗚呼,祠院之享,不祧之典,俱係崇報之大關,而皆非臣等之所創說也。乃故儒臣已定之論,而其時發通治疏之人,又皆昭代之名碩,則臣等之據以爲說,庶免無稽之失。故玆敢歷陳命夏德學功業之盛,相率呼籲於黈纊之下,伏願殿下,俯賜鑑諒,特命有司,亟躋文簡公臣洪命夏於沂川書院,仍賜不祧之典,使其子孫,世奉祭祀,以光斯文,不勝幸甚,臣等無任云云。答曰,省疏具悉。所陳,令該曹問議大臣,稟處。爾等退修學業。
壬戌三月初七日辰時,上御熙政堂。勸講入侍,前忠淸監司同爲入侍時,參贊官兪漢寧,假注書洪遇燮,別兼春秋吳淵常·金邁淳,右議政徐龍輔,檢校直閣金近淳,侍讀官任厚常,前忠淸監司尹光顔以次進伏訖。龍輔曰,日間聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,〈何如〉?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,漢城主簿金在三,承候於大王大妃殿出來,故伏聞其所傳,則感候則差復,而痰滯之症候,終未快復云。故與醫官相議,則以爲加味正氣散,自今日停止,養胃湯加減煎入爲好云,以此爲之乎?上曰,依此爲之也。仍命書榻敎。上曰,前忠淸監司進前。光顔進前,上曰,忠淸道民事,何如?光顔曰,連爲豐登,別無民憂矣。上曰,有何民弊乎?光顔曰,大段民弊則無之矣。仍奏曰,平薪鎭,卽古之牧場,而自甲寅,罷牧設屯,屬之壯營,分籍割界,使鎭將專管,從前邑鎭互侵之弊,得以少紓,而但其納稅之規,在前冒耕畓,則每結納米六十六斗,折受畓,則每結納米十斗,錢四兩矣。設屯以後,冒耕與折受,竝以每結四十五斗爲定,則在冒耕畓,雖蒙減賦之惠,而在折受畓,未免加納之歎,一鎭之內,實有幸不幸之不同,年前因泰安倅玄重祚,疏陳鎭瘼,請議減稅事下廟堂,而其時廟堂回啓,以有土稅法之自來如是,該寺稅摠之比前多減爲辭,而寢之矣。蓋有土公畓之稅,固不可與民畓例竝論,而第念本鎭,濱海鹵瘠,土出本少,民貧役重,無論公畓私畓,徵稅之道,允宜從輕,況以田畓結摠數論之,冒耕畓之減賦者,不過九十餘結,折受畓之加納者,乃爲二百八十餘結,則鎭民之謂以較重,事勢無怪。今則本營,旣罷該屯,未知移屬何處,而若因此時納稅元數,量加減省,則海隅殘氓,庶得以均沾懷保之澤矣。下詢廟堂處之似好,故敢此仰達矣。上曰,大臣之意,何如?右議政徐龍輔曰,本鎭稅摠,未嘗不參酌於見行之例,而臣於年前待罪本營提調之時,適聞曾經僉使之言,鎭民稱冤,容或無怪。故卽爲啓稟後,大米幾石,以小豆代捧之意,永爲定式,以紓其力,意謂此後,更無弊端,前道臣所奏,今又如此,必非遙度之比,更令廟堂,詳考內外營事例,處之似好矣。上曰,依爲之。光顔曰,臣於在任時,取閱道內獄案,則鴻山罪人李應駿·李乭石,淸安罪人延有用事,曾在先朝,自本道査啓,俱未及回下矣。應駿等之偸燒符騐,有用之謀犯官長皆死罪也,而原啓旣在未下,故無以推覈究竟,亟施當律,今至七年,一直滯囚,出場無期,不免失刑之歎。且違留獄之戒,臣意特令該道該曹,更爲論啓稟處,俾加訊得情,具案勘罪之地恐好,故敢此仰達矣。上曰,大臣之意,何如?龍輔曰,李應駿事,臣未及詳知,而延有用事,曾在先朝,屢遭稟覆,連有收議之命,似因獻議之未及齊到,至今稽滯矣,竝令該曹,卽速稟處爲好矣。上曰,依爲之。光顔曰,公州雙樹山城,卽南下第一關防。且是聖祖駐蹕之地,其在綢繆之道守護之方,不可一任其荒廢,而近年以來,城堞館宇,久不繕修,盡就陊圮,殆不成樣,行路觀瞻,爲之咨嗟,臣於在任時,有意修葺,而本營財力,素甚殘薄,措手無地。只就庫舍公廨之最緊而未甚頹處,略加牽補,而其餘則實非綿力所可拮据經紀,第念本城餉穀,比因年豐,得免停減,年年添耗,又捧舊還穀簿,較前漸多,方有加糶病民之歎,若以一年耗條之當會錄者,劃付本城,許以此爲繕葺之費,則庶足以一新修改,旣可以稍救目下還多之弊。又因以修完此一大關防誠爲兩便,而餉穀事體甚重,未敢遽請劃給,咨且仍置矣。今於本道事俯詢之下,敢此仰陳愚見,下詢廟堂而處之,恐好矣。上曰,大臣之意,何如?龍輔曰,餉穀本爲山城而設置者,近因添耗,如有還多爲弊之慮,則以其一年耗條,劃給修葺,恐無不可矣。上曰,依爲之。出擧條上曰,此外有他可言之事,言于廟堂,可也。因命先退,光顔退出。上讀前受音一遍,繼讀新受音,自在今予小子,止多歷年所一遍,龍輔解釋文義以奏。上仍讀十遍訖,龍輔曰,此篇,周公勉留召公之言也。歷擧殷周之間,賢臣良弼輔佐致治之事,反覆爲言,而我聞昔在殷王中宗以下一節甚好,蓋雲從龍風從虎自然之理也。上有聖君,則蓋必有賢臣,如有龍則有雲,有虎則有風,其勢不能相離。臣昔在先朝,嘗從容入侍,上疏適入,而有有君無臣之語,蓋贊揚聖德,而慨群下之不能承佐也。臣以愚見仰奏曰,有君無臣之言,雖自古有之,而上有堯·舜,則下有皐·夔,上有成湯,則下有伊尹,賢臣之不作,終是導率之未盡,先朝以爲然,臣至今欽誦矣,召對方講綱目,歷代治亂,可以洞覽矣。賢君之世,其臣亦賢,昏君之世,其臣皆不肖,以漢武帝時事言之,以所尙之不同,登庸之人物,從以懸殊,初年求賢良方正直言極諫之士,則董仲舒出,中間好文學,則枚皐,東方朔,司馬相如等出,好神仙則欒大,李少君等出,好征伐則衛靑·霍去病等出,好聚斂則桑弘羊等出。使武帝,好賢良之士,一如初年,而董仲舒等,專意任用,則治化豈不盛乎?且非但董仲舒,將有賢於仲舒者,出而輔導,武帝不能如此,甚可惜也。此等處正好鑑戒矣。古語曰,莫說道將第一等讓與別人,自做第二等,第一等卽堯·舜也。臣等之以此言仰陳者非止一二,雖似支離不新奇,而伏願益加體念焉。上曰,閣臣陳之。近淳曰,臣則別無可陳矣。上曰,玉堂陳之。厚常曰,大臣所奏好矣。殷之賢聖之君,六七作,而輔佐之功,專賴於許多賢臣,蓋天無獨運之理,六氣五行,佐天而成造化,君無獨治之理,賢臣良弼,夾輔而成治功。故以堯·舜之聖,而有八元八凱,以文王之聖,而有十亂,此不易之理也。高宗時賢臣當稱,傅說,而此則捨說而稱甘盤,奏至此,上曰,捨說而稱甘盤,何也?厚常曰,呂氏註說曰,捨傅說而言甘盤,盤源也,說委也,此言好矣。武丁學於甘盤,造詣已高,故能恭默思道,寤寐求賢,終得傅說而用之,若初無學問,則傅說何由而得用乎?呂氏此論,是有精神之言也。人君第一急務,在於學問,學問至於聖人地位,則不患無賢良之臣矣。上曰,此云天不可信,我道唯寧,王德延天,不庸釋于文王受命,語德則當稱文王,語受命則當稱武王,而此言文王受命,何也?龍輔曰,周之受命有天下,雖自武王,而自后稷·太王,積德累仁,至于文王,基業益大,故言周之受命,當以文王爲始矣。上曰,君奭勝於多士乎?龍輔曰,然矣。多士,只是告誡殷民之辭,故別無深奧之義,此篇是聖賢相勉誡之辭,故義理多有精微處,文亦甚好矣。上曰,率由玆攸陳何,言也?龍輔曰,蓋由,由此道也。言上文所云賢臣由此道,有此陳列之功也。註說如此,當以此意看,而大抵言頗艱澁矣。上掩卷,命退,諸臣以次退出。
上在昌德宮。停常參·經筵。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
林蓍喆啓曰,右承旨李肇源,右副承旨徐有榘,今日不爲仕進,竝卽牌招,何如?傳曰,允。
傳于徐有榘曰,傳香承旨,馳詣昭寧園,奉審摘奸以來。
傳于林蓍喆曰,今日新恩肅拜,當親受,該房知悉,傳于林蓍喆曰,新恩入侍。
傳于李肇源曰,勸講入侍。
傳于李肇源曰,召對爲之。
兪漢寧啓曰,行大司憲李直輔,掌令宋稚圭在外,執義閔命爀未肅拜,掌令崔雲翰,持平鄭彦仁呈辭,徐長輔未署經,監察茶時之意,敢啓。傳曰,知道。
李肇源,以弘文館言啓曰,本館上番闕直,事甚未安,應敎朴宗京,校理朴命燮,副校理申溆,旣有只推之命,竝卽牌招,以爲推移入直之地,何如?傳曰,允。
以應敎朴宗京,校理朴命燮,副校理申溆牌不進罷職傳旨,傳于李肇源曰,只推。
以應敎朴宗京,副校理申溆牌不進罷職傳旨,傳于李肇源曰,只推。
以大司諫李文會,司諫趙恒鎭,獻納姜世綸牌不進罷職傳旨,傳于兪漢寧曰,只推。
柳師模,以御營廳言啓曰,因禮曹草記,崇陵齋室近處,惡虎橫行,囕傷陵官所騎馬,令該軍門,發送校卒,期於捕捉事,允下矣。山行軍五十名,定將校率領,今初八日爲始出送行獵之意,敢啓。傳曰,知道。
壬戌三月初八日辰時,上御熙政堂。勸講入侍時,參贊官兪漢寧,假注書洪遇燮,別兼春秋吳淵常·金邁淳,左議政李時秀,檢校直閣金近淳,侍讀官任厚常以次進伏訖。時秀曰,時雨旋晴,聖體,若何?上曰,一樣矣。時秀曰,寢睡·水刺之節,若何?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,善爲往來乎?其間爲屢日矣。時秀曰,塋域有事,自致五六日之遲滯,甚惶悚矣。上讀前受音一遍,繼讀新受音,自天惟純佑命,止集大命于厥躬一遍訖。上曰,自此至蔡仲之命,以五日讀分排,故今日自止甚少矣。時秀曰,講讀之工,不係於自止之多少矣。仍解釋文義,至天壽平格。上曰,天壽平格之壽,指國家多歷年所而言歟,指人之壽考而言歟?時秀曰,壽者,久遠之稱也。大而言之,則指國家而言也,小而言之,則指人壽考而言也,而此所謂壽,似指人壽而言也。解釋畢,上仍讀十遍。時秀曰,此篇,周公勉留召公之書也。上文歷言伊尹以下諸賢臣輔佐之事,故此大文,言有此等賢臣,故其國充實,以至於百姓王人,罔不秉德明恤,君奭一篇主意,雖在於賢臣之輔佐,而此所云秉德明恤之德,下所云惟玆惟德稱之德,皆指君德而言。蓋人君有德,然後能用賢臣,治功隆盛,百姓之信服,則若卜筮,罔不是孚,上天之眷佑,則壽平格而保人矣。蓋致治,雖賴於賢臣,而根本歸趣,則專在於君德,殷之末世,非無三仁等賢臣,而紂不能用,蓋君德不明,則雖有賢人,無補於國矣。周公作此書,雖爲勉留召公,而本意所在,似是兼勉成王之德也。俄者以自止之少爲敎,而雖一句一章,若體驗則誠好矣。上曰,閣臣陳之。近淳曰,卽商實之實字,非倉廩,府庫充實之謂也,乃賢臣衆多之謂也。必也賢臣衆多,然後方可謂之實也,若凡人則雖多,何足謂實乎?紂有臣億萬,億萬非不多矣,而億萬其心,則不可謂之實矣。周有臣三千,同心同德,則是乃實也,三千猶爲多矣。只有亂臣十人,亦可謂之實矣,十人猶爲多矣。只有周·召二公夾贊,則亦可謂實矣。實國之道,雖在於賢臣,而其本,在於皇建其極,大臣所奏秉德之德,以君德而言者,誠好矣。上曰,玉堂陳之。厚常曰,大臣·閣臣之言,好矣。臣則別無可奏,而此所云天壽平格者,誠好矣。蓋仁者必壽者,以其私慾淨盡,一循天理,故心界澹然無物累,非但天之報應,必得壽考,以其無物累,故自無人慾之牽掣,自然壽考,於此體驗,於保嗇聖躬之道,自有益矣。俄者大臣所奏講讀不在多寡者,誠好矣。先儒曰,體認古書,以爲某事可法,某事可戒,則雖日講一張,有益矣。不能如此,雖日講十張,無益此言正合體念矣。上曰,此是何人之言也?厚常曰,臣見之於東賢奏議,而未能的知何人之言,而似是引用宋儒之言矣。上掩卷,諸臣以次掩卷。上曰,都堂錄,何間爲之乎?時秀曰,聞領相言,從速爲之云矣。上曰,再明日次對爲之乎?時秀曰,姑未知之矣。上命退,諸臣以次退出。
壬戌三月初八日午時,上御熙政堂。庭試文武新恩謝恩入侍時,左承旨金孝建,左副承旨兪漢寧,假注書徐淇修,別兼春秋吳淵常·金邁淳以次進伏訖。上命孝建曰,文武新恩,使之催促行禮。孝建依下敎擧行,文武新恩以次入殿庭,引儀唱行禮。上命漢寧曰,唱聲何低微乎?漢寧依下敎,申飭行禮訖。文科甲科一人進士安光宇,乙科二人進士閔鼎秀,獻陵直長金鐮,丙科五人幼學金蓍根·徐永輔,進士洪羲玄,生員朴聲漢,幼學朴宗祐以次進前,各奏職姓名及年紀,至鐮,上曰,與注書金爲幾寸乎?鐮起伏對曰,爲四寸矣。至永輔,上曰,與右相爲幾寸乎?永輔起伏對曰,爲八寸矣。又敎曰,爾於貞聖聖母爲幾寸親乎?永輔起伏對曰,爲從曾孫矣。至羲玄,上曰,與前承旨洪羲運爲幾寸乎?羲玄起伏對曰,爲十二寸矣。皆以次退出,上曰,武科,只甲科一人陞殿奏姓名,其餘,令宣傳官問名於階下,可也。漢寧以此分付,武科甲科一人趙悅,陞殿奏姓名,其餘,宣傳官南宮玾·李檍,依下敎擧行訖。命退,承史以次退出。
壬戌三月初八日未時,上御誠正閣。召對入侍時,參贊官李肇源,檢校待敎徐有榘,檢討官任厚常,假注書徐淇修,別兼春秋吳淵常·金邁淳,各持綱目第六卷,以次進伏訖。上曰,檢討官讀之。厚常讀自二年冬十月,止茂陵邑。上曰,參贊官讀之。肇源讀自三年冬十月,止九月晦日食。上曰,閣臣讀之。有榘讀自帝始爲微行,止屬之南山。上曰,注書讀之。賤臣讀自東方朔進諫,止上林苑。上曰,上番讀之。淵常讀自上又好自擊,止上善之。上曰,下番讀之。邁淳讀自四年夏,止長竟天。上曰,文義陳之。厚常曰,漢武以好儒之主稱焉,卽位之初,親策得董仲舒,以安車蒲輪聘,申生·轅固之輩,又置五經博士,廣求天下之書籍,秦火之餘,文物煥然可觀,其於斯文,不爲無助,然但有好儒之名,而無好儒之實焉。大抵帝王之學,所貴乎精一執中,而取人之際,專用詞華,司馬相如·枚皐之類,皆以詞賦得幸,而如董仲舒之醇儒,只止於列國之相,申生力行之言,又不見用,則此所謂有其名而無其實也。竊伏見發明綱目,則先儒云,漢武之好儒,如葉公之畫龍,古有葉公者,善畫龍,有天龍降於庭,頭于牖曳尾于室,葉公見而遠之,莊周云,此非好眞龍,喜死龍者也。先儒以此,此諸漢武之好儒,畫龍之說,出於諸子,語甚不經,非法筵之所可仰奏者,而語則切襯矣。且漢武,好爲微行,以萬乘尊貴之位,臨危冒險,迹無不到,而至於栢谷之行而極矣。少年之計,如果得行,則禍將不測,實非人主鳴鑾淸道之義也。一動一靜,豈可率易妄作乎?伏願此等處,深加體念焉。上曰,參贊官陳之。肇源曰,上之待下,下之事上,皆以敬禮爲主,而武帝於東方朔·枚皐,以俳優畜之,此固由於皐朔,好談詼諧,不能自重之致,而雖以武帝言之,豈可以其自輕,而隨以輕褻之,有違於禮使之義乎?聖人云,君使臣以禮,臣事君以忠,武帝此事,可謂君臣胥失,伏願此等,深加鑑戒焉。上曰,閣臣陳之。有榘曰,宋儒論漢文帝·武帝之優劣,而以武帝爲勝,不但文帝尙黃·老而武帝好儒術而已。雖以資稟言之,文帝謹守規矩,往往有開拓不得處,武帝則有些英氣,慨然有有爲之志,卽位元年,親策賢良,以訪治道,雖以吾欲云云四字言之,汲黯則以爲內多慾外施仁義,而其有意於三代之治,則亦可卽此而見之矣。初政則綽有可觀,而曾未幾何,窮兵黷武,民困財匱,漢室之危,幾於累卵,苟究其兩截之故,則專由於好遊獵一事矣。日前勸講,進講無逸篇矣,其言文王之無逸,凡有五條目,崇節儉也,重農功也,字小民也,勤庶政也,戒逸欲也,五條之中,必以戒逸欲終之者,蓋以雖有勤庶政以上四者之德,而一或不戒於逸欲之潛滋暗長,則前功盡棄,而終歸於一簣之虧也。大抵經書明理,史書紀實,談經而驗其實跡於史,讀史而折衷得失於經,然後相觸發明,最爲有味,今講綱目此段,亦願以無逸不敢盤于田之意,參互觀覽焉。上曰,萬石君,無學問而何以能恭謹乎?厚常曰,若加學問工夫,則豈但止於恭謹而已乎?上曰,田蚡·莊助之言孰賢?厚常曰,田蚡之言,似是矣。上曰,相如·方朔之輩,漢武以俳優畜之,故不用其言乎?厚常曰,馳心於畋獵之樂,私慾甚熾,故其言不能入也。厚常曰,朝者勸講時所奏宋儒之言,考見東賢奏儀,則非宋儒也。卽我朝先正臣趙光祖之言也。臣之當初不審誤對,極爲惶悚矣。上命退,諸臣以次退出。
上在昌德宮。停常參·經筵。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,行大司憲李直輔,掌令宋稚圭在外,執義閔命爀未肅拜,掌令崔雲翰,持平鄭彦仁呈辭,徐長輔未署經,監察茶時之意,敢啓。傳曰,知道。
李肇源啓曰,知義禁李集斗,除拜後過三日不爲出肅,依定式推考警責,仍卽牌招察任,何如?傳曰,允。
傳于李肇源曰,勸講入侍。
傳于柳師模曰,召對爲之。
傳于李肇源曰,水原留守上疏入之。
傳于李肇源曰,發遣吏郞,諸執事淸齋與否,摘奸以來。
李肇源,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
李肇源,以弘文館言啓曰,本館下番修撰任厚常,陳疏徑出矣。副校理申龜朝,修撰洪秀晩,副修撰張錫胤實錄郞廳進,校理沈銖在外,下番將未免闕直,事甚未安。副應敎趙萬元,自鄕上來云,與應敎朴宗京,副校理申溆,竝卽牌招,以爲推移姑降入直之地,何如?傳曰,允。
柳師模,以都摠府言啓曰,今日入直內三廳武兼禁軍及軍兵等,當爲中日習射,而昭寧園忌辰祭正日相値,不得爲之之意,敢啓。傳曰,知道。
柳師模,以御營廳言啓曰,本廳字內鷹峯西邊諸麓及肅靖門下麓,隨其松木稀疎處,今已畢植之意,敢啓。傳曰,知道。
兪漢寧,以義禁府言啓曰,咸境道北靑府投畀罪人李錫夏,去十二月,遭其母喪,故依法典歸葬間給暇矣。今已過葬云,還發配所之意,敢啓。傳曰,情理可矜,特爲放釋。
水原留守鄭大容疏曰,伏以春序已深,孝元殿終祥,隔以數朔,我聖上撫時哀慕,益復如新。仍伏念臣伏奉除旨,以臣爲水原府留守者,臣誠且惶且感,繼以踧踷。嗚呼,惟此華城,奉我仙寢,時節奉審,夙夜拱衛,況復邇班之昵侍,庶幾微忱之少慰,而所重之地,其責亦重小或疎忽,罪當何居?且況城邑之措置規模,尙多未遑,營制之沿革事務,從以多端,臣姑未詳其裏面,而略聞籌堂之傳說,必須得達時措習故常者,下手整頓。然後亂絲可以就緖,弊局可以收功,萬萬非如臣譾劣,所敢承當者也。玆不得不略入文字,仰慕衷懇。伏乞聖明,俯賜諒察,亟遞臣匪據之職,以幸公私焉,臣無任云云。答曰,省疏具悉。卿其勿辭,斯速肅命。
壬戌三月初九日辰時,上御熙政堂。勸講入侍時,參贊官李肇源,假注書徐淇修,別兼春秋吳淵常·金邁淳,領事徐龍輔,一提學李晩秀,侍讀官朴命燮以次進伏訖。龍輔曰,日間聖體,若何?上曰,一樣矣。龍輔曰,寢睡·水刺之節,若何?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上讀前受音一遍訖,仍讀新受音,自惟文王,止丕單稱德。龍輔解釋文義以奏,上仍讀十遍訖。龍輔曰,文·武之得人致治,若是其盛,大抵雖賢聖之君,必待良弼之輔迪,明良交修,以成大猷之治,譬之若上天無獨運之機,陰陽交泰,然後可以主宰萬物,參贊化育矣。不然則雖以文王之盛德,無以降及於國人矣。上曰,閣臣陳之。此篇別無更陳之辭,而參贊化理之功,全在於賢輔,今文王所使之臣,逮事武王,誕將天威,咸劉厥敵,廣達聲敎於天下,大抵國家之用人,最貴老成與世臣,老成則閱歷世務,諳練治體,詩所謂老成人尙有典型者也。世臣則累世服事,譬若奴僕之世世事主,殫竭而報答矣。遠近疎逖,孰非王臣,而服事之忠勤,情志之交孚,自異於他人,武王之專用老成與世臣,最爲後世之鑑法矣。上曰,玉堂陳之。命燮曰,召公,於去留之際,不忍遽然決歸,而周公則以天命之迓續,在於賢輔,歷陳殷家之七臣,以至文王之五臣,而明言其導迪彝敎,丕成功烈,屢更端而屢致意焉。上章則以篤棐沖王,繼述文·武者,專在於周·召二人,交相勉戒,而下章則歷敍天命之向背,人心之去留,反覆告諭而留之,與洛誥公無困哉之義,相爲表裏,而篇末之天民二字,尤爲一篇中着眼處矣。上曰,只入甘盤,而太公則不入何也?龍輔曰,或入或不入,而紀事之詳略不同,不必以此,定其優劣也。上曰,華留何不辭朝乎?龍輔曰,聞陳疏到院而以齋日,留政院云矣。上曰,入之。肇源曰,修撰任厚常,謂以有事先壟,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?上曰,依爲之。出擧條肇源曰,前忠淸監司尹光顔,日前平薪鎭田畓結役事,擧條纔已啓下矣。追後送言,以爲結數多寡,差錯奏達云,故原擧條付標以入,而奏對不審之失,不可無警,推考,何如?上曰,依爲之。出擧條上掩卷。命退,諸臣以次退出。
壬戌三月初九日未時,上御誠正閣。召對入侍時,參贊官柳師模,檢校待敎徐有榘,侍讀官朴命燮,假注書徐淇修,別兼春秋吳淵常·金邁淳以次進伏訖。上曰,侍讀官讀之。命燮讀自閩越,止必衆矣。上曰,參贊官讀之。師模讀自臣聞軍旅,止水土也。上曰,閣臣讀之。有榘讀自臣聞道路言,止祭祀。上曰,注書讀之。賤臣讀自餘善,止朝廷何。上曰,上番讀之。淵常讀自黯多病,止許之。上曰,下番讀之。邁淳讀自元光元年,止日食。上曰,文義陳之。命燮曰,漢武之二年以來,星孛之災,不止一再,或見於西北,或見於東北,而輒興師動兵,終無戒懼修省之意,此所以史氏之以將兵擊閩越,系之於星孛東方之下者也。大抵人主,遇災修德,以答上天之警告,而漢武則不然,馳心於宮室弋獵之娛,以至於妄動干戈,窮兵黷武,天災時變,層生疊見,幾至於危亡,豈不大可懼哉?胡氏之說曰,堯·舜·禹·湯·文·武,無欲者也。人君之德,莫先於寡欲,心虛而善入,氣平而理勝,動無非理,事無不善,漢武之病,專由於私欲之未制,此是人主所當用工處也。且史氏之書以親字於策士之上者,以譏其擧公孫弘也,書法之謹嚴,亦須體念焉。上曰,參贊官陳之。師模曰,汲黯之矯制一事,若執跡而言之,固爲人臣之極罪。然古人,於民命所關事不容已處,未暇較計,不嫌擅便者,蓋出於以君心爲心,至誠做去,而不害爲權而得正,故尙論者,多許其心而略其跡,此所以垂之史策,傳爲美事者也。近世則不然,徒自規規於文簿格例之間,不知汲汲於救焚拯溺之方,類不免徐視緩聲,坐誤民命,此專由於計較自謀之心勝,而惻怛痌瘝之意少故也。是豈古人以上心爲心之義哉?若汲黯發倉之事,雖不可藉口自擅,至於捐瘠在前,晷刻是爭,而尙不能及時上聞,盡心賙救,則誠不免汲黯之罪人矣。雖然,此奚但責之在下者哉?苟使上之人,能有實心實政,素孚於下,俾有以深知如此,然後乃可以上當君心,則在下觀感之效,自然有爲民盡誠方便救恤之道矣。伏願深留聖意於此,凡係民隱之切急者,特許便宜闊狹,俾群下,有所欽承而誠心對揚焉。上曰,閣臣陳之。有榘曰,漢武全非拒諫之庸主也。嘉納方朔之言,而特拜大夫,能容相如之諫,而亦奬詡之,獨於汲黯之一言,怒而罷朝者何也?蓋多欲之言,深中漢武之病,指斥其心術隱微處,揚言於廷,故以至怫然而更衣也。雖敵以下,見怒於人者,多在於此等處,除非君子之雅量,樂聞其過,則鮮有能虛受者矣。漢武若嘉納汲黯之此言,則容諫之德,尤豈不有光,而亦豈止於漢家之中主乎?大抵人臣之進諫,不一其道,有直諫焉,有諷諫焉,有譎諫焉,此則直諫也。人主於此,顯示翕受之量,優容而假借,聞言卽服,如日月之更,則在君德豈不光鮮,而成湯弗咈之量,亦何以加此乎?上曰,淮南王之言,漢武何爲不聽也?命燮曰,漢武志氣太銳,已急於功利之進取,故所以不聽也。上曰,汲黯,至稱社稷臣,而終不用之者,豈非漢武之歉德歟?命燮曰,汲黯何如人之言,已不知汲黯而黯之一言,指斥其心術隱微,至於怒罷朝者,誠如閣臣所陳,故只問於莊助,而所以不問於大臣也。上曰,程·李優劣孰勝?命燮曰,師出於律,而廣則尙寬,不識則尙嚴,司馬公所謂效程不識,則雖無功,猶不敗,效李廣則鮮不覆亡云者,誠是矣。師模曰,大報壇祭享時,凡百擧行,太廟守僕,例爲專當,而日前壇享擧行諸節,全不成樣,不但儀式之多有顚錯,甚至於莫重莫嚴之地,私自爭閧,恣意喧聒,事之駭然,莫此爲甚。當該守僕等,令攸司從重科治,不能檢飭之祭監監察,從重推考,何如?上曰,依爲之。監察拿處,可也。出擧條上掩卷。命退,諸臣以次退出。
上在昌德宮。停常參·經筵。
藥房都提調徐龍輔,提調閔台爀,副提調林蓍喆啓曰,伏未審日間聖體若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
李肇源啓曰,玉堂備員間,視事頉稟之意,敢啓。傳曰,知道。
兪漢寧啓曰,合辭方張之時,憲府無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
柳師模啓曰,假注書徐淇修·洪遇燮,事變假注書朴在寅,身病猝重,勢難察任,竝姑改差,何如?傳曰,允。
傳于李肇源曰,禮房承旨,馳詣先蠶壇,奉審摘奸以來。
以承傳色口傳下敎曰,慈殿連日進御素膳之餘,氣候微有所損,且風日如此,難以臨殿,次對待下敎,來會大臣,早爲退去。
徐淇修改差,代以金鐮爲假注書。
洪遇燮改差,代以金蓍根爲假注書。
朴在寅改差,代以洪羲玄爲事變假注書。
李肇源啓曰,玉堂上下番俱空,事甚未安,副提學李翊模再度呈辭入啓,應敎朴宗京,副應敎趙萬元,副校理申溆罷職傳旨未下,校理朴命燮差祭,沈銖,修撰任厚常在外,副校理申龜朝,修撰洪秀晩,副修撰張錫胤實錄廳進,一員未差,未差之代,政官牌招開政差出,待下批仍卽牌招入直,何如?傳曰,允。傳旨未下及在外人許遞,今日政差出。
以執義閔命爀,掌令崔雲翰牌不進罷職傳旨,傳于兪漢寧曰,只推。
有政。吏批,判書李書九進,參判金羲淳進,參議任希存進,左副承旨兪漢寧進。啓曰,玉堂闕員,今當差出,而擬望之人乏少,外任竝擬,何如?傳曰,允。以金啓濂爲校理,金邁淳爲副校理,李好敏爲修撰,李晦祥爲副修撰,洪履猷爲永禧殿令,李昌熙爲長陵令,車信用爲惠陵令。
兵批,判書李秉鼎進,參判尹東晩進,參議李益恢入直進,參知洪羲運呈辭,同副承旨柳師模進。以洪應辰爲知事,具壽民爲五衛將,張集紹爲五衛將,權聖鎭爲忠翊將,金致五爲忠壯將,金宗信爲慶熙將,金達三爲慶熙將,副司直朴宗京·趙萬元·沈銖,副司果任厚常·申溆竝單付。
李肇源啓曰,校理金啓濂,修撰李好敏,副修撰李晦祥牌不進罷職傳旨,今方捧入而副提學李翊模受由,校理朴命燮差祭,副校理申龜朝,修撰洪秀晩,副修撰張錫胤實錄廳進,副校理金邁淳以別兼春秋監祭進,應敎·副應敎未差,玉堂上下番俱空,事甚未安,未差之代,政官牌招開政差出,待下批仍卽牌招,以爲入直之地,何如?傳曰,差祭人,實錄廳進去人許遞,與未差之代,政官待明朝牌招,開政差出,待下批牌招。
以校理金啓濂,修撰李好敏,副修撰李晦祥牌不進罷職傳旨,傳于李肇源曰,只推,更爲牌招。
李肇源,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
李肇源,以禮曹言啓曰,試考恩賜儒生直赴給分帖,過科後,令成均館收聚以來,爻周後草記事,曾有定式矣。卽接成均館所報,則今番文科會試時,直赴殿試儒生生員朴聲漢,進士洪羲玄,幼學朴宗祐等三人登科,直赴會試儒生幼學洪稷謨等五人給分,儒生生員柳之習等九人未參榜,合十七人前所受直赴給分帖,收送云矣,依定式爻周之意,敢啓。傳曰,知道。
李肇源,以禮曹言啓曰,卽接綾州幼學梁性漢所志,則以爲族曾祖故進士梁禹轍,嫡妾俱無子,以其同姓十六寸弟雲吉第二子自淵,欲爲繼後,成置與受文蹟,未出禮敍之前,兩邊父母,遽爾俱歿,忝在門長之列,不忍見其絶嗣。如是具由仰訴,依新定式,草記稟處事呈狀,而頃因大臣筵達,兩邊與受文蹟,明有可據而不得登聞者,許令該曹,論理草記事,允下矣。梁性漢狀辭旣如此,依大臣筵奏定式,梁雲吉第二子自淵,立爲梁禹轍之後,何如?傳曰,允。
李肇源,以禮曹言啓曰,卽接泰仁幼學金漢澤所志,則以爲族姪金福柱,嫡妾俱無子,以其同姓六寸兄大柱第二子命哲,欲爲繼後,兩家諸族,同議完定,至成與受文蹟,未出禮敍之前,福柱夫妻俱歿,雖有與者,旣無受者,則不敢循例立案,忝在門長之列,不忍見其絶嗣。玆以仰訴,依新定式草記稟處事呈狀,而頃因大臣筵達,兩邊與受文蹟,明有可據而不得登聞者,許令該曹,論理草記事,允下矣。金漢澤狀辭旣如此,依大臣筵奏定式,金大柱第二子命哲,立爲金福柱之後,何如?傳曰,允。
李肇源,以禮曹言啓曰,卽接永川幼學金鍵所志,則以爲族兄金命達,嫡妾俱無子,以其同姓八寸兄儀昌第二子德興,欲爲繼後,成置與受文書,未出禮敍之前,兩邊父母,遽爾俱歿,忝在門長之列,不忍見其絶嗣。如是具由仰訴,依新定式草記稟處事呈狀,而頃因大臣筵達,兩邊與受文蹟,明有可據而不得登聞者,許令該曹,論理草記事,允下矣。金鍵狀辭旣如此,依大臣筵奏定式,金儀昌第二子德興,立爲金命達之後,何如?傳曰,允。
柳師模,以兵曹言啓曰,今此上候平復慶科庭試,別試武科殿試時,直赴殿試人勸武軍官鄭宅恒等九十人內,七十八人,已爲應試參榜,所授帖文,依例爻周。勸武軍官鄭宅恒,額外壯勇衛李英植,馬兵崔致中,壯勇營鄕武士元尙玉,親騎衛車聖輪·安達秀·鄭萬載,別武士李永宅等八人,遭故不赴,竝依法典陳試。親騎衛崔鎭坤,馬兵全鳳春等二人,該道狀聞中,俱以身病,勢難起送云,係是三式年內,依定式陳試。北兵營親騎衛南光燁·朴繼先等二人,該道狀聞中,俱以起送懸錄矣。追接北兵使朴基豐報辭,則朴繼先,上來之路,得病還歸云,亦是三式年內,依定式陳試。南光燁則無端不赴,其委折,關問該道後稟處。直赴會試人選武軍官張周豐等九十九人內,八十三人,俱爲應試,所授帖文,依例爻周。親軍衛李根龍·丁海源,兼司僕洪道榮,善騎隊李廷斌,壯勇營鄕武士朴占金·金尙福,武藝別監梁復綏·曺世佑·金洙淡等九人,遭故不赴,竝依法典陳試。馬兵李好千,以母病不赴,別騎衛李光灝,以身病不赴,大典通編諸科條有曰,父子相避在喪及朞服未葬者外,竝勿許陳試,依法典勿施。拜峯鎭鄕武士金二才,以朞服未葬,呈訴於過科之後,揆以科體,極爲駭然,亦爲勿施。江原監營選武軍官金鳳華,及期上來,而遭朞服,呈訴下去,以渠之所訴,不可準信,其喪葬日字,査問該道後稟處。南兵營武學宋達成,楊州拜峯鎭鄕武士朴大昌·鄭富邦等三人,無緣不赴,其委折,亦爲査問各該道後,稟處,何如?傳曰,允。
柳師模,以兵曹言啓曰,因刑曹草記,今番慶科庭試武科殿試時,借射罪人稷山李頤泰,京居金烜,依律文,令兵曹,充定水軍事,允下矣。罪人李頤泰慶尙道固城縣水軍充定,金烜全羅道古阜郡水軍充定,竝定驛子押送之意,敢啓。傳曰,知道。
兪漢寧,以右邊捕盜廳言啓曰,本廳兼從事官尹敏東,身病猝重,勢難察任,改差,何如?傳曰,允。
持平鄭彦仁,獻納姜世綸啓曰,噫嘻,痛矣。以能賊萬古所無之逆魁,不卽正刑,往先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等說,肆然發惡,而且太甲桐宮之說,果如諸賊,一席酬酢於展開書傳,講其文義云者與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑。獻遂設鞫得情,噫嘻,痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允。此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辨者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地?今於事端旣露之後,尤不容暫緩盤覈。請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。噫嘻,痛矣。明謙之凶謀逆節,實是亘萬古所無之賊也。身爲閫帥,以下三字刀割已是劇逆之斷案,而乙巳春諸賊指日擧兵之時,自擬內應大將,至於書給先占身數,其所爲計,至凶極獰,而況以下七字刀割逆復之愛姪也,一門之內,日月綢繆,兩賊之間,出沒紹介,危機急變,迫在呼吸,何幸逆謀自綻?天討快行,而誅殛之典,止及其身,收孥之律,尙未擧行,揆以獄體,不免疎虞,以謙,以逆復之子,傳襲其父之凶圖,以下七字刀割鉤覈之路,惟在此賊之盤問,而不加究覈,不捧結案遽爾用刑,只施應坐,而籍産之典,雖已擧行,收孥之律,在所不已,逆復之變振古所無,殄滅無遺育者,政爲此賊準備語,則其在鋤逆宗杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,惟此一款,卽是斷案,而尤有國人之所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而島棘之典。雖出於先大王好生之德,王章未施,輿憤益激,逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,以下七字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚夬正王法。噫嘻,痛矣。亂逆之變,從古何限,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳。抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽,非力遏之志,不告,有觀望之跡,嚴訊窮詰,不容少緩。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡惡。玄慶則以逆景之子,初旣同惡,末又逃躱,尙今未捉,實有難言之深憂,凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,快正邦刑。時景·時昱,竝施孥籍之律,玄慶督期詗捕,嚴鞫得情,依律處斷。噫嘻,痛矣。金履翼通天之罪,可勝誅哉?惟我先大王所秉執之大義理昭如,嚴於鈇鉞,使愚夫愚婦,咸有以知入於此爲忠,出於此爲逆,則雖頑如木石,迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者出,闖呈一疏,計在嘗試,使莫重莫嚴之義理,敢欲漫漶之毁劃之,則其所設施排布,孰主張是?密勿慫慂,綢繆指嗾,一則履翼,二則履翼。噫,彼履翼,本以陰譎之性,常懷不滿之心,必欲岐貳淸議,臧害善類而後已。其潛滋暗長之計,粧出履載之疏,而昏夜往復之眞贓,自有所綻露者,則肝肺已入於淵鑑,魑魅莫逃於禹鼎,乃有五月三十日萬餘言筵敎,拈出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拖時日,及至六月十六日以後,上下群情,焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,漸至玉候之沈篤,興言及此,不覺腐心而痛骨。臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏鈇鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關,脈絡貫通之狀,明若觀火,可發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼,亟令王府,設鞫嚴問,快正邦刑。噫,從古權奸,壞亂世道,禍人家國者何限,而豈有如徐有隣之至妖極凶者哉?惟彼凶徒之干犯於某年大義理者,一轉再轉,至于六七轉,脈絡貫通,腹肚結連。而噫,彼有隣,乃於乙未冬故相臣徐命善陳疏之時,以宗廈復出之說,與象厚爛熳酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷視同無故,則生死肉骨之恩,於渠何如,而乃敢反懷疑懼,潛售掉脫之計,晝霄推摩,無所不至,而及夫庚子以後,操國權柄,惟意所欲,爲賊淵藪,寔繁其徒,義理則期於背馳,善類則期於構陷,其所設心用意,專出於營護干犯,以來源頭凶逆,閃弄手勢,挺身報之計也。人心由比而陷溺,國勢職此而凜綴,駸駸入於人不人國不國之域,而滔滔末流,愈往愈甚,逮夫壬子之間,交結異類,面諛背毁,無所不極,至以莫重莫嚴典禮間事,作爲欛柄,或倡說而煽動之,或誘衆而威脅之,矯誣之說,肆行其間,苟究厥由,非渠而誰?惟我先大王日月之狀,洞燭其奸狀,深惡其情態,六七年來屛置於外,俾悔其罪,則固當革心改面之不暇,而依舊跳踉,無少懲畏,今幸慈殿處分,乃在神人積憤之餘,而惟此遠竄之命,於渠薄勘,以若窮凶之所犯,只施遠竄之薄勘,則刑政之失,猶屬細故,其盤據之窩窟,何以打破?其締結之徒黨,何以鋤治乎?請慶興府荐棘罪人有隣,亟令王府,設鞫得情,夬正典刑。噫,彼金履載,卽一至奸至妖之物也。潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讐視士類,角勝於淸議,與乙丙以來群不逞之徒,一串貫來之,心腸,昭昭莫掩。惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命,思之及此,寧不崩心而痛骨乎?特以自首者之未顯,姑置投畀之寬典,今於履翼指嗾情節綻露之後,履載亦不可置而勿問,請古今島荐棘罪人履載,亟令王府,設鞫嚴問,期於得情。噫嘻,痛矣。亂臣賊子,從古何限,而豈有如李在學·沈頤之·吳在文之窮凶絶悖者乎?內下封書,卽我聖母之手札,則雖章·蔡之凶肚,何敢搥亟?雖弘瞻之逆腸,何敢坼封,而承望窩窟之指使,套襲梟獍之手勢,敢於至尊至敬事母之地,有此無嚴無忌凶賊之變,古今天下,寧有是乎?大僚嚴鞫之請,實是擧國共公之憤,而乃者批旨之下,以李在學異於邑倅,只命加律,臣等相顧驚愕,益切抑鬱,邑倅聽令於道伯,道伯締結於凶窩,眼無君母,潛售憯計,脈絡交通,腸肚相連,道伯邑倅,二而一也。如此千古所無犯分蔑紀之類,其何可分別於道伯邑倅之間,而不許大臣執法之請乎?情節未覈,鬼誅先及,公議莫伸,輿憤益激,請物故罪人在學,爲先施以追奪官爵之典,追削罪人頤之·在文,爲先竝施追奪官爵之典。嗚呼,數十年來奸凶之徒,把弄權柄,惟意跳踉,義理將至湮晦,國勢幾乎岌業,而噫,彼徐有防,本以憸邪之性,濟之傾巧之行,臧善敗類,莫逃霄小之目,背公營私,無非兜攬之計,當榮賊擅弄之時,專事附麗及浚賊誣眩之日,同聲和應,凡所以簧鼓邪說螮蝀太陽者,無不爲之嚆矢,而浚賊逆節彰露之後,語頗糢糊,亦不嚴斥,一世之所共憤,厥惟久矣。向者儒臣之疏請追奪也,與浚賊一而二二而一云者,臚列備至,可見公議之峻發,而今此大僚稟處之命,反涉惟輕,請故判書徐有防,亟施追奪官爵之典。噫嘻,痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文忮,惟我先大王,念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下。故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之狡黠,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲。渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫取文苑,以奔走號召奊詬無恥之徒,廣植黨授,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何陰濟其私,鄙夫無所不爲。夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也,廷臣之惴惴不保,豈非若耶?又所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心迹畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁·萼之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮自頭至足無非罪惡者,渠亦人耳。持此安歸,情狀旣綻,到處狼狽,天地雖大,靡所容身,則畢竟匍匐而歸,還他本色,至於粧出凶述之疏而極矣。蓋其千億化身,惟利是趨,利在浚賊則附浚賊,利在民始則附民始,利在隣防則附隣防,利在異類則附異類,利在邪黨則附邪黨,以下一行一字刀割天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,則今此賊伏誅之後,渠獨生全,其可曰,國有法乎?且其千妖萬惡,一步一計,指天劃地,睥睨時變,興訛造訕,疑亂島氓,死中求活,將無所不至,其爲社禝之憂,庸有極哉?如此背國死黨蔑義圖亂之大奸巨慝,決不可晷刻容置於覆載之間,況今可·發之凶言凶書,卽窮天地亘萬古載籍以來所未有之逆變也?可基則本以行恁之卵育,傳襲行恁之凶肚,爛熳綢繆,如鬼如蜮,爲世指日,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁,何幸我慈聖殿下,俯察輿情?廓揮明斷,特下賜死之命,王章自此可伸,輿情得以少洩,而第伏念行恁,罪是極逆,職非大官,則只賜其死,不施稿街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸,而未可謂克伸,輿情似洩,而未可謂夬洩,到今次第應行之律,不可以誅及其身而止。請賜死罪人行恁,諸子應坐之類,亟令王府,依律擧行,無俾易種焉。以下十行十八字刀割焉。噫嘻,不可久屈者王法也,不可不伸者公議也。惟我慈聖殿下,於物故罪人遠培事,以不過一言之失爲敎,仍下罪名蕩滌之命。嗚呼,凡爲臣子者,敢於至尊至敬之地,雖片言半辭,如或有一毫犯分,則漢法不敬之律,烏得免乎?究其罪犯與彼頤·文·學三賊,二而一也,而生前之情節未覈,死後之官職自如,至於丹書罪名,亦歸烏有,刑政之倒置,輿情之憤鬱,尤當如何?請物故罪人遠培,亟收罪名蕩滌之命,施以追奪官爵之典。噫嘻,亂臣賊子,從古何限,而豈有若家煥·承薰·樂敏·哲身等之窮兇情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是兇獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵數,而羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞠案始出,渠輩之逆節昭著,則神人之憤,久而益切,實欲手磔口臠而不可及矣。恒儉,乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣。國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,指揮者榮賊,而民始焉和應,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮眦裂也。當此義理大明凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也。昨年之春,幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。答曰,不允。在學等事,徐有防事,勿煩。行恁諸子事,不允。以下四字刀割李遠培事,慈敎已諭,勿煩。家煥等事,國榮事,不允。
持平鄭彦仁啓曰,請興陽縣罪人申耆,亟施絶島安置之典。措辭見上請命吉諸子散配,依前擧行之意,分付該府,絶島遠配之啓,亦竝,允下。措辭見上請正法罪人鏔,亟施孥戮之典。措辭見上請前參議洪樂游,亟施屛裔之典。措辭見上請屛裔罪人沈魯崇,亟施絶島定配之典,其餘諸子,亦爲依律散配。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,快正典刑。措辭見上請故判書鄭昌順,故僉知柳協基,竝施追奪官爵之典。措辭見上請絶島定配罪人宋文述,亟令王府,設鞫得情,夬正邦刑。措辭見上請民始諸子應坐之類,亟令王府,依律擧行。措辭見上請故判府事李命植,亟施追奪官爵之典。措辭見上請周爀及鴻山賊金履源·李漢福·申光周,竝令王府,嚴鞫得情,夬正典刑。措辭見上請罪人齊家,亟寢成命,更加盤覈,其於得情,夬正典刑。措辭見上請還寢徐有聞·李光益放釋之命,仍施遠竄之典。措辭見上昨伏見傳敎下者,有北靑府投畀罪人李錫夏特放之命,噫,彼錫夏,甲寅一疏,卽是渠背馳義理之斷案,而況又連姻於邪魁,附麗於權凶,其憸邪不正之行,淸議之所棄,一世之所知,論其罪負,有北之投,猶屬薄勘,則其不可輕議於放釋之典,明矣。請還寢北靑府投畀罪人李錫夏特放之命,依該府草記,還發配所焉。答曰,亟停勿煩。洪樂游事,沈魯崇等事,若銓等事,不允。鄭昌順等事,亟停。宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。李錫夏事,不允。
獻納姜世綸啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞠得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追戮之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗三賊,無非劇逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念?廓揮乾斷,特降允兪,而傳旨未及頒下,此乃先朝旣成之命未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列而幸賴,我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔,亟施孥戮之典。逆醫命吉之未伏法徑斃,已是失刑,而諸子散配,乍有成命,旋卽還寢,逆吉之未施王章,尙切輿情之抑菀,竝與其子屬而偃處城闉,殆若無故者然,此豈復君讐討國賊之義乎?請命吉諸子,依前下敎,施以散配之典。噫嘻,痛矣。今番嶺獄干犯諸賊,孰非可覈,而其中權龍度之招,以爲與時景酬酢,以醫官已被臺啓,蔡承旨弘遠,亦爲上疏請鞠云,逆景抵金行久書有曰,邑中武弁之自京來者言,蔡弘遠陳疏,請鞠醫官云,所謂武弁,卽張羽成也。羽成之招,雖爲發明,逆景之言,旣已綻露,賊招賊札,若是丁寧,則傳說於逆景,明白無疑。且弘遠之疏,只是請鞠醫官,則逆醫之請討,乃是一國之公憤,弘遠之疏,必無掩諱不呈之理,而今此諸賊之傳說,莫不藉重於弘遠,則其間必有苗脈,渠輩必有聞處,則此事之究覈,只在於此二賊明矣。不可以已決之案,置而不論。請放送罪人權龍度·張羽成,亟令王府,拿鞫得情。噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,快施典刑。噫嘻,痛矣。李漌之罪,可勝言哉?渠以蟣蝨之賤類,又爲梟獍之親屬,其所負犯,宜被大戮,而以天地好生之德,不加之誅,投之有北,保活性命,殆將三十年所,則固宜銜恩感德,罔有他意,而乘擧國哀遑之日,挾營門曲護之力,恣意跳出,直入京城,閱月留滯,略無顧忌者,其凶頑獰慝,已無餘地,而身拘王獄,私書公行,至發於該府之草記,而其綢繆指揮,必有其人。且書中所謂勿爲雜談云者,所謂雜談,雖未知何等說話,而恐其吐出,丁寧申囑者,其間必有情節,始允嚴鞠之請,究覈有路,旋降還配之命,輿憤益激。請還發配所罪人李漌,亟令王府,更爲拿來,嚴鞫得情,施以當律,私書往復之人,一一査出,施以刑配之典。壬子南學之疏,吁亦凶且慘矣。締結翰逆之餘黨,傳襲師賊之凶論,乃於李㙖之假托闡揚,暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也?噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,臧害我善類,至於沈基泰之所爲,亦甚凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕,請放逐罪人李祖源·沈基泰,竝施島配之典。昨冬處分以後,義理大闡,世道底定,猗歟我先王之志事,煥然乎揭日月之明,國勢之岌業,由此而奠磐泰之安,凡今日北面於庭者,孰不仰我東方億萬年無疆之休,而夫何一種不逞之徒,舊習不悛?宿處難忘,猶懷力扶凶徒,背馳公議之計,而至於今日宋文述而極矣。渠以鄕曲蟣蝨之賤品,濫荷先朝陶甄之盛化,內而臺省,外而腴邑,無不兜攬,則在渠報效之道,討凶賊趨國是,宜倍他人,而今藉求言之敎,敢生嘗試之習,拈出竄配中數人,謂以干和之一端,至請疏放之典者,是何凶譎之計也?噫,彼金履喬輩,負犯何如,關係何如,而乃反暗地陰護,甘與同歸,是豈常情之所可出者乎?平日不率之習,必以五晦之筵敎,臘月之處分,常懷不滿之心者,昭昭難掩矣。其死黨負國之陰謀祕計,豈無所以然哉?此其窩窟未破,根柢尙在,故凶徒之把作奇貨,潛售覬覦者,有時闖發,無難故犯,究厥心腸,節節痛惋。然此豈渠一人之所可獨辦者哉?慫慂者頤指者,亦有其人此而置之,則不知何樣凶圖,復出於何地,思之及此,寧不凜然而心寒哉?請絶島定配罪人宋文述,亟令王府,嚴鞫得情,夬正典刑,頤指慫慂之徒,嚴覈査出,施以當律。噫嘻,痛矣。李允行之疏,何爲而發也?名雖假於懲討亂賊計,則售於壞亂義理,若其疏中權攝二字,弄臣一句,是豈今日北面於殿下之庭者,所敢萌諸心而發諸口者哉?噫,權攝云者,權宜而攝行之謂也,史所稱堯老而舜攝也。周公之攝政也,皆以在下之人,而攝在上之事也,自周公以後,攝之一字,又非好題目也。今我慈聖殿下,以太母之尊,有女堯之德,痛念國家綴旒之勢,勉循群下垂簾之請,此卽國朝之近例,元祐之故事,而凡所以牖世導俗,斥邪扶正,闡明先王之義理,光啓一初之政化者,建諸天地,昭如日星,則環東土含生之倫,孰敢以權攝等語?肆然擬議於今日,而噫,彼允行,乃敢以此等乖悖之言,闖發於章奏之間,其心所在,路人所知也。又若弄臣之說,何其無嚴之甚也?前史所稱,猶貽後世之譏,則渠敢以此,形諸文字,自謂請討權奸,而隱然若歸累於先王之盛德至善,苟有一分人心,則豈敢發此悖慢之說於殿下之庭哉?如渠卑賤蒙騃者,有何知識,而蓋有一種怨國之徒,常懷平日不滿之心,私自誹謗,互相和應,其所以壞大義而戕善類者,無所不至,而終至於語逼慈聖,誣及先朝耳。嗚呼,此若置而不問,則將不知幾允行,接踵而起,眩亂義理,乖敗世道,豈不凜然而寒心哉?請屛裔罪人李允行,亟令王府,設鞫得情,夬正典刑。噫嘻,可·發兩賊,卽窮天地亘萬古所無之凶逆,而必基,乃可基之親弟,時發之密友也。參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心,兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出於我聖上好生之德意,其爲失刑則大矣。請慶興府定配罪人必基,亟令王府,更爲拿來,夬正邦刑。昨伏見傳敎下者,有北靑府投畀罪人李錫夏特放之命,噫,彼錫夏,乃邪魁之切姻也,權凶之狎客也。自來行已之憸卑,久爲淸議之所棄,卽此一款,已難免黨與之律,而向年疏語,托以應旨,受其指使,遣辭閃倏,指意陰祕,敢售漫漶義理之計,論其罪負,有北之投,猶屬薄勘。今此特放之典,雖出於大聖人好生之德,而以若形迹,以若睾犯,不可輕議於宥釋。請還寢北靑府投畀罪人李錫夏,特放之命,依該府草記,還發配所焉。答曰,不允。第四五六七八九件事,亟停勿煩。宋文述事,李允行事,必基事,李錫夏事,不允。
判義禁李秉鼎,同義禁申獻朝等疏曰,伏以臣等,卽伏見本府草記批旨下者,有北靑府投畀罪人李錫夏放釋之命矣。臣等相顧愕眙,誠不勝憂慨之至。噫,錫夏之頃年一疏,直是濟恭之影子,背義醜正,至凶且憯,其所以構誣故相者,乃所以疑亂我義理,而爲建德報仇也。到今濟恭追律之後,若論濟恭之黨羽,錫夏爲最,附賊亦賊,渠亦敢逭,當初薄勘,已失太寬,而今此全釋之敎,尤非意慮之攸及,臣等雖甚愚迷,豈不仰認我殿下俯念情理之聖意,而第伏念莫嚴者提防也,莫重者名義也。此等釁犯之類,若或因渠情理,無難饒貸,則王綱之頹弛,國體之損傷,已無可言,而凶孽醜類,其將接踵而覬覦,此豈細故也哉?臣等適忝議讞之任,益切憂憤之忱,玆敢不避瀆擾,聯陳短章。伏乞聖明,亟加三思,特寢成命,以懲凶徒,以嚴邦憲,千萬幸甚,臣等無任云云。答曰,省疏具悉。已諭於堂批,卿等勿煩。
副提學李翊模,校理朴命燮,副校理申龜朝,修撰洪秀晩,副修撰張錫胤等疏曰,伏以臣等卽伏見傳敎下者,有北靑府投畀罪人李錫夏放送之命,臣等相顧愕貽,繼之以憂歎也。噫,錫夏之甲寅一疏,假托應旨,闖發禍心,義理則必欲角勝,善類則必欲網打,遣辭憯毒,造意陰險,爲濟恭之嚆矢,接隣防之脈絡,毒鋒先肆於醜正,駭機猝發於下石,向非我先大王日月之明,俯燭奸狀,打破兇圖則世道之寧靖,士流之全保有未可必也。何幸再昨年以來,國是大定,義理夬正,群奸逬逐,朝著淸明,如錫夏怪鬼之徒,亦在屛裔之中,輿憤莫不翕然。公議由此得伸,我聖朝處分之明正,孰不欽頌,而豈料元祐之中?少遜貞觀之初,龍蛇包荒,雨露頻繁,甚至得罪於五晦筵敎者,或蒙放逐,或被全釋,今日宥一人,明日放一人,曠蕩之典,至及於錫夏,臣等非不知我殿下惻隱之端,特軫其情理,而許其歸葬,雖出於孝理,因仍白放,大關於嚴防,其於乖刑政而駭瞻聆,誠非細故也。羸豕之躅才制,柙虎之逸相續,臣竊恐旣嚴之義理,由是而漸晦,旣固之堤防,因此而解紐,覬覦之徒,其將接跡而起,思之及此,寧不凜然而寒心哉?臣等終宵繞壁,不勝憂憤之忱,玆敢相率聯籲。伏乞聖明,克恢轉環之量,深軫反汗之方,特寢李錫夏放送之命,以存公議,以壹民志焉,臣等無任云云。答曰,省疏具悉。予所惻然而特放,卿等勿煩。
正言呂東植疏曰,伏以光陰迅駛,春序向暮,孝元殿朔祭纔行,節享又過。伏惟我聖上孝思,撫時如新。仍伏念臣學業未優,早忝科第,單寒疎逖,無與爲比,而猥蒙我先大王罔極之恩,不棄蒙騃而庇覆之,不罪庸鈍而容貸之,俾得出入近密之地,趨走班行之末,隆恩厚渥,銘心鏤肺,而未效涓埃之報,遽抱弓劍之痛,率土黎獻,孰非無祿,而孤孑如臣,尤將安仰,逮夫聖明嗣服,慈天光御之後,復得以周旋邇列,依覲耿光,而若夫史局之任,世稱淸顯,論臣才學,萬不近似,而特以昔年扶植之蹤,猥叨今日寵擢之擧,前後洪造,若偏臣身,在中之悲,遇榮冞新。何幸天佑宗祊,玉候康復,東朝異恩,格外陞秩,薇垣華誥,有隕自天,在臣微分,宜不俟駕,而第伏念官以諫名,必惟其人。苟非言議慷慨,見識明透,風彩地望,素孚於人者,則不可徒循資例,苟然充備,顧臣才具,無一於是,一初淬勵,尤當擇任,而適在禁直,暫伸叩謝,未署爲引,許久曠職,悚縮之私,去而益切,玆敢略暴衷懇,仰瀆崇嚴之下。伏乞聖慈,特賜遞改,俾臺閣重任,無一日虛縻焉,臣方未行公矣。宜不敢以言責自居,而耿耿愚衷,義難終默,敢以芻蕘之說,仰備睿覽,幸聖明垂察焉。臣竊伏念爲治大本,必在於勤聖學,沖齡輔導,莫先於親正士,人一已十,謂之勤,不如是則怠忽也,朝夕左右,謂之親,不如是則疎遠也。若論下工之切要,則勤學居先,語其收效之遠大,則親賢爲重,此二者,其勢相須,不可偏廢也。臣伏覩近日公車之以勤聖學仰勉者,非止一再,而殿下旣嘉納之矣,優容之矣。切實之褒,留意之敎,屢見於批旨,臣未敢知殿下,凡於政令事爲之間,講讀問辨之工,果能體驗切實之言,眞踐留意之實,不以一時溫批,爲閑漫酬應而止乎?今日群下之言,雖似凡近,而其說則皆經傳之餘,其心則乃憂愛之至,設或有不槪於聖心者,亦不可綽略覽過,循例賜批而止,更須留心而澄省之,詳究其得失之所在,則郢書燕說,未必無助,如臣謏淺,最居人下,而竊觀前後章疏,莫不以勤聖學一事,眷眷爲說,無容臣更事架疊,而愚臣一得之見,每竊以爲勤學之方,必資親賢。故區區愚悃,不能自已,臣聞學之爲言,效也以吾之未知未能,效人之已知已能,是之謂學,今殿下所講之書,卽古人已知已能之蹟也。苟欲以吾之未知未能,效人之已知已能,則與其遠求於古,曷若近取諸今,讀其書而想其人,雖曰尙友於千古,接其人而薰其德,更覺親切於吾身。又況今人之中,有能道古人之法言,行古人之德行,一以古人爲則者,則是亦古人已矣,豈可以今人而忽之哉?又況古人已知已能之方,亦可以因是人而悟解之,則欲讀古人之書,捨今人何以哉?顧今人才,雖曰渺然,旌招之列,旣多其人,若夫遐鄕窮僻之地,亦豈無抱志懷才,守貧求道者乎?京華闉闍之中,亦豈無不趨俗尙,讀書飭躬者乎?心誠求之,必有其人,而求之不以誠,則雖有其人,而必不能以致之,待之不以敬,則雖或致之,而亦不得以留之,蓋其悅賢慕道之心,尊德樂義之實,有以存乎中而著於外,然後君子,不爲虛拘,古之明王所以卑辭厚幣以招之,致敬盡禮以接之者,良有以也。且夫草野之蹤,本自疎逖,嚴敬之地,易致齟齬,必也簡其禮貌,親近如家人父子,頻煩引接,講論如朋友切磋,然後有以致從容涵泳之樂,漸漬浹洽之味,苟或數次召接之後,登筵輒闊,一番講論之後,空言無輔,則宋王之一薛,齊君之十寒,決知其無益矣。故曰不患無人,患其不得,不患不能得,患其不能敬,不患不能敬,患其不能親,夫旣敬矣,而又親之,好賢之實備矣。於斯數者,去一不可,爲今之道,誠宜廣搜博訪,盡禮致敬,俾得以出入左右,朝夕納誨,討論經史,商確謨猷,間又不時接見,稍簡禮貌,優游寬暇,沈潛饜飫,下得以舒暢志氣,有懷必盡,上有以薰陶德性,厥修罔覺,則自然一息無間,欲罷不能,漸至於純亦不已緝熙光明之域矣。不如是而徒事勤學,則雖竟晷臨講,日誦千卷,恐不免爲閭巷拘儒之記覽誦說而已。將何以驗之身心,措諸事爲也哉?蓋爲學之道,必有自得之見,然後方可以求助於師友,必有師友之益,然後吾之所得,可以長進也。故非親賢則勤學無實效,非勤學則親賢爲虛禮,方今廟堂耆舊,身任輔導,經幄才彦,日事啓沃,聖學成就,不患無人,而古之明王,必求之於山樊蓬蓽之中,招之以賢良方正之目者,亦豈無意而然哉?臣願在外儒臣,更加敦勉,期於必致,仍令廟堂之臣,廣加延攬,勿擇地閥,惟人是取,亦須稍異抄選之規,以開進身之路,若年前朱書薦已例,而勿拘朝士與章甫,苟得學行兼備之士,斯固大善,否則亦必取文華不足而實行有餘者,未得之也,求之如渴,旣得之也,待之必誠,則竊以爲爲治之本輔導之方,莫先於此矣。顧臣素乏講究,驟叨見職,時政之闕失焉,而無匡救之策,生民之困瘁焉,而無拯濟之術,曾不足以一言一事,仰效一日之責,惟有區區憂愛之忱,與人同得,妄竊以爲,目今悠悠萬事,非勤學則失其本,勤學之方,非親賢則無可爲之道,不揆僭越,敢效芹曝之獻,幸聖明,勿以人微而廢言焉,臣無任云云。省疏具悉。勤學親賢,爾言甚好,予當體念而留意,在外儒賢,更當敦諭,廣加延攬事,亦當言于廟堂,爾其勿辭察職。
都堂錄圈點,金邁淳六點。金㙆·朴宗正·趙恒鎭·李基慶·宋知濂·沈鎜·權晙·宋冕載·姜浚欽·洪奭周·宋應圭·呂東植·李東煥·金啓濂·柳烇·吳淵常·徐長輔·李好敏·李晦祥·李永老·李基崇·元在明·尹久東以上五點。
壬戌三月初十日午時,上御熙政堂。藥房入診入侍時,都提調徐龍輔,提調閔台爀,副提調林蓍喆,假注書徐淇修,別兼春秋吳淵常·金邁淳,領議政沈煥之,左議政李時秀,檢校待敎徐有榘,醫官朴春源·吳仁豐·吳千根·朴烇·趙宗協以次進伏訖。煥之等曰,日間聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,大王大妃殿氣候,何如?上曰,一樣矣。煥之等曰,俄伏承下敎,則大王大妃殿氣候,有微損之節,伏未審症候,何如?上曰,別無症候之可言,而連日行素之餘,自爾致損,有難酬應,故次對退行矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。龍輔曰,醫官旣已待令,入診,何如?上曰,置之。煥之等曰,臣等雖伏承退去之敎,而適値診筵,故玆敢登筵矣。上曰,今日欲爲勸講,而慈候有欠和之節,故不得爲之矣。煥之曰,堂錄今日當爲之矣。俄以玉堂闕員,有政命,而吏判,當參錄坐,待完錄開政,以新錄差出似好,故敢此仰達矣。上曰,依此爲之。煥之曰,日前慶科唱榜陳賀時,卿宰以下,百官參班者甚少,全不成儀,未能董率之罪,臣固有之,第以朝體論之,不可以事過,因無警勵之典,堂上侍從以下老病有實故外,令政院,捧現告從重推考,各司官員無故不參之人,亦捧現告,竝拿問處之,何如?上曰,依爲之。出擧條煥之曰,黄海兵使安橚,病廢公務連呈辭狀,且其瓜期已屆云。改差,何如?上曰,依爲之。出擧條命書榻敎曰,大王大妃殿進御人蔘粟米飮,前方中加人蔘一錢,自明日一貼式煎入。又命書榻敎曰,惠慶宮進服加味白朮散,前方中加麥門冬二錢,五味子一錢,自明日一貼式煎入。命退,諸臣以次退出。
上在昌德宮。停常參·經筵。
金孝建啓曰,明日常參·經筵,取稟。傳曰,停。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
金孝建啓曰,去正月二十一日輪對官掌樂主簿鄭漪,司宰奉事沈兢之,禁府都事尹毅東,司饔僉正洪履簡,二月十一日輪對官繕工副正金魯敬,典簿朴右源,東學訓導曺錫鯤,宗簿正金孝眞,漢城主簿金在三,二十一日輪對官長興主簿鄭珪,典牲判官李鼎老,奉常正金在昌,軍資正尹行直,今月十一日輪對官禮曹正郞曺亨壽,兵曹正郞愼宜學,判校金瀍,內資直長南建九,依下敎來待矣。傳曰,入侍。
柳師模啓曰,卽者義禁府都事來言,時囚無得過三日滯囚,曾有定式矣。時囚罪人洪允行決杖及宋煥章·李恒訥·金麟淳捧供當爲擧行,而判義禁李秉鼎,同義禁申獻朝,俱有身病,知義禁李集斗未肅拜,同義禁朴宗輔在外,不得備員開坐云,判義禁李秉鼎,知義禁李集斗,同義禁申獻朝,竝卽牌招,何如?傳曰,允。
柳師模啓曰,水原留守鄭大容授符次,密匣請出之意,敢啓。傳曰,知道。
備忘記,水原留守鄭大容下直,長弓一張,長箭一部賜給。
傳于金孝建曰,勸講入侍。
金鐮有頉,代以徐永輔爲假注書。
金蓍根有頉,代以閔鼎秀爲假注書。
洪羲玄有頉,代以朴聲漢爲事變假注書。
有政。吏批,判書李書九進,參判金羲淳進,參議任希存式暇,左承旨金孝建進。以朴宗慶爲應敎,金㙆爲校理,吳淵常爲副校理,呂東植爲修撰,元在明爲副修撰,趙鎭球爲敦寧判官,朴孝成爲京畿都事。
兵批,判書李秉鼎病,參判尹東晩病,參議李益恢入直進,參知洪羲運病,同副承旨柳師模進,同知金達三,護軍申,副司果尹孝植竝單付。
徐永輔有頉,代以沈能憲爲假注書。
閔鼎秀有頉,代以南吉寬爲假注書。
朴聲漢有頉,代以朴宗祐爲事變假注書。
柳師模啓曰,判義禁李秉鼎,知義禁李集斗,同義禁申獻朝牌不進推考傳旨,今方捧入,而時囚捧供事命下之後,如是違牌,不卽擧行,事甚未安,竝更爲牌招,何如?傳曰,允。
以大司諫李文會,司諫趙恒鎭,獻納姜世綸,執義閔命爀,持平鄭彦仁牌不進罷職傳旨,傳于柳師模曰,只推。
以應敎朴宗慶,副修撰元在明牌不進罷職傳旨,傳于金孝建曰,只推,更爲牌招。
以副修撰元在明再牌不進罷職傳旨,傳于金孝建曰,只推,更爲牌招。
以黃海監司朴宗來狀啓,金川郡民家失火事,傳于徐有榘曰,人物致傷,極爲惻然,方農失所,亦甚憫念,各別顧恤事,廟堂措辭行會。
以全羅監司金達淳狀啓,南原府民家失火事,傳于徐有榘曰,方農失所,尤爲憫念,別加顧恤,以爲趁卽奠接事,令廟堂分付。
金孝建,以弘文館言啓曰,新除授校理金㙆,時在慶尙道安東地,經筵入番事緊,斯速乘馹上來事,下諭。答曰,依啓。
柳師模,以兵曹言啓曰,謹依下敎,臣秉鼎,與訓鍊大將臣李漢豐,今日來詣訓鍊院,宣薦內禁衛及西北別付料軍官試取後,內禁衛優等三人,別付料軍官入格,別單書入,而北關別付料軍官入格中,許濟·金翼忠,矢數相同,居首無以區別,故更以柳葉箭,一巡試取比較之意,敢啓。傳曰,知道。
柳師模,以都摠府言啓曰,副摠官兪漢謨,以漢城府右尹,本府坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
柳師模,以禁衛營言啓曰,本營哨官具明允,受由過限,依例汰去之意,敢啓。傳曰,知道。
柳師模,以左邊捕盜廳言啓曰,本廳兼從事官李煥益,身病猝重,勢難察任,改差,何如?傳曰,允。
柳師模,以義禁府言啓曰,因禁衛營草記,今月初三日初更量,犯夜人前郡守洪允行,已爲拿囚矣。依例隨更數決杖十度後,放送之意,敢啓。傳曰,知道。
柳師模,以義禁府言啓曰,宣惠廳郞廳鄭東愈·李翊永·尹光孚·兪漢雋,軍資判官徐有齡,主簿趙進洙,成均館典籍韓翼鎭,司憲府監察金麟淳·李濟和,北部都事朴宗大,東部都事徐鼎輔,造紙別提張猷煥,繕工監監役朴南源,副奉事黃載鼎,假監役金華柱,東氷庫別檢,李勉求,西氷庫別檢徐有敎等,竝拿問處之事,傳旨啓下矣。鄭東愈·李翊永·尹光孚·兪漢雋·徐有齡·趙進洙·韓翼鎭·金麟淳·李濟和·朴宗大·徐鼎輔·朴南源·黃載鼎·金華柱·李勉求·徐有敎等,今方待命拿囚,而張猷煥,下去京畿陰竹地云,依例發遣府羅將拿來,何如?傳曰,張猷煥,則待待命拿囚。
禁府啓目,祝史宋煥章原情云云,傳旨內辭緣,泛稱遲晩,刑推得情,何如?判付啓,付過放送爲良如敎。又啓目,前五衛將李恒訥原情云云,傳旨內辭緣,泛稱遲晩,所當請刑是白乎矣,年今七十,法不當請刑,議處,何如?判付啓,付過放送爲良如敎。又啓目,祭監監察金麟淳原情云云,傳旨內辭緣,泛稱遲晩,刑推得情,何如?判付啓,付過放送爲良如敎。
掌令崔雲翰啓曰,請興陽縣竄配罪人申耆,亟施絶島安置之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上請前參議洪樂游,亟施屛裔之典。措辭見上請屛裔罪人沈魯崇,亟施絶島定配之典,其餘諸子,亦爲依律散配。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,快正典刑。措辭見上請故判書鄭昌順,故僉知柳協基,竝施追奪官爵之典。措辭見上請絶島定配罪人宋文述,亟令王府,設鞫得情,夬正邦刑。措辭見上請民始諸子應坐之類,亟令王府,依律擧行。措辭見上請故判府事李命植,亟施追奪官爵之典。措辭見上請周爀及鴻山賊金履源·李漢福·申光周,竝令王府,嚴鞫得情,快正典刑。措辭見上請罪人齊家,亟寢成命,更加盤覈,期於得情,快正典刑。措辭見上請還寢徐有聞·李光益放釋之命,仍施遠竄之典。措辭見上請還寢北靑府投畀罪人李錫夏特放之命,依該府草記,還發配所焉。措辭見上答曰,亟停勿煩。洪樂游事,沈魯崇等事,若銓等事,不允。鄭昌順等事,亟停。宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。李錫夏事,不允。
同敦寧鄭日煥疏曰,伏以惟天惟祖宗騭佑我宗祊,聖候康復,縟儀載擧,臣民慶忭,中外惟均,穀燧又易,春序已季,仰惟我殿下孺慕靡逮之痛,與日俱深。臣僻在遐鄕,痰病轉劇,蠢動不得,旣不能進參於嵩呼之班,又當此時,瞻望象魏,益切悚仄哀隕之忱。仍伏念臣草野迂儒,未諳世態,加以老昏,不足以談當世務,第以厚蒙兩朝恩遇,未有塵刹之報,時陪講筵,每懷知無不言,言無不盡,以效一日之責矣。前冬臣以特進,隨參法講,適因文義,妄效古人演文敷陳之規,乃以國家官爵刑政之事,有所仰達,而意拙言訥,未盡所懷,儒臣謂以攙及他語,仍請譴罷,聖度天大,雖下老人置之之敎,臣誠惶蹙靡措,而繼有兩重臣替當引義之疏,不諒人本心,張皇說去,以臣言,爲若有意而然者。噫,人之不相識,有如是夫,臣益切慙恧,退伏鄕廬,只訟愆尤,疾病沈痼,永絶世念,不意今者,伏奉敎旨,以臣爲同知敦寧府事者,臣聞命惶懍,而以若情病,何敢復以官爵縻身哉,而況臣本無敦寧,揆以公法,不宜冒據,玆敢略入文字,仰瀆宸嚴。伏乞亟命選部,照例遞改,仍使刋臣仕籍,一以存公格,一以安私分,千萬幸甚,臣無任云云。答曰,省疏具悉。疏辭,下該曹,稟處。
修撰李好敏疏曰,伏以臣與副校理臣金邁淳,爲四寸妹壻,而臣所帶兼銜春秋館之職,有在下應避之嫌,乞令選部,照例遞改,以存公格,以安私分焉,臣無任云云。省疏具悉。疏辭,下該曹,稟處。
敎水原留守鄭大容書。王若曰,雲鄕之弓劍莫攀,忍見歲律之屢改,月遊之衣冠長奉,宜念城邑之允釐,職秩則宋西京留司,設施則漢三輔古制,當是時非卿莫可,伊斯任所重者存,眷彼華城關阨之方,實是仙寢拱護之地,松栢斯拔,柞棫斯兌,允符周西岐有夷,風雨所會,陰陽所和,何啻殷景山作寢,金粟卜萬年之吉,園陵之岡麓相連,華殿奉八彩之眞,春秋之享祀不忒,一草一木,某水某邱,先王之手澤猶新,昔日之輦路宛在,作豐伊匹,築城伊淢,顧經費不煩有司,一年成聚,二歲成都,而規模最稱雄府,畿·湖之要衝,舟車之來往,不啻南·北漢之關防,軍旅之管轄,符信之發徵,爰見內外使之節制,頃因廷議之博采,乃有營制之更張,追想未老亭之命名,益覺愴懷之難抑,纔罷壯勇軍之設置,亶出遺志之遹追,肆惟官方之變通,措置尤難於前日,政須才具之鍊達,揀畀宜愼於其人。惟卿,家襲詩禮之傳,世推公孤之望,器宇軒豁,有寬兮綽兮之風,識度弘深,勵國耳公耳之志,發軔由金華之列,早結先朝之殊知,儲望自韋布之時,綽有故相之懿範,莫曰輕外而重內,宜思追先而報今。玆授卿以水原府留守兼摠理使,卿其祗服寵章,克殫心力,文學政事之本非二致,固知坐鎭之才,民物城池之永綏一方,益勵懷保之策,自餘裁稟,厥有典常。於戲,因封之象設遙望,宜展瞻依之悃,留都之虎節爰侈,毋負委畀之衷。故玆敎示,想宜知悉。知製敎徐有榘製進。
壬戌三月十一日辰時,上御熙政堂。勸講入侍時,參贊官金孝建,假注書金蓍根,別兼春秋吳淵常·金邁淳,領事沈煥之,檢校直閣李始源,檢討官李晦祥以次進伏訖。煥之曰,朝前峭寒,聖體,若何?上曰,一樣矣。煥之曰,寢睡·水刺之節,若何?上曰,一樣矣。煥之曰,大王大妃殿氣候,何如?上曰,一樣矣。煥之曰,昨日以後,有差勝之節乎?上曰,夜來則少勝矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。煥之曰,嘉順宮氣候,何如?上曰,一樣矣。上開卷,讀前受音一遍訖,繼讀新受音,自今在予小子,止肆念我天威一遍。煥之解釋文義以奏,上仍讀十遍。煥之曰,今番自止,別無逐節可奏之文義,而大抵當此之時,周·家舊臣之餘存者,只有周·召二公,故相勉之言,出於至誠,眷眷懇懇於天命人心向背去就之際,忠君愛國之意,溢於辭表,此等處留意深看,好矣。上曰,閣臣爲之。始源曰,臣則別無可奏者矣。上曰,玉堂爲之。晦祥曰,周公之時,承文·武盛德之餘,國家宜若太平,而周公之言曰,若游大川,深惜召公之去,至曰曁汝奭其濟,可見其安不忘危之意也。此等處,伏望體念焉。上曰,好矣。仍命退,諸臣以次退出。
壬戌三月十一日午時,上御熙政堂。輪對官入侍時,同副承旨柳師模,假注書金蓍根,別兼春秋吳淵常·金邁淳,掌樂主簿鄭漪,司宰奉事沈兢之,禁府都事尹毅東,司饔僉正洪履簡,繕工副正金魯敬,宗親府典簿朴右源,東學訓導曺錫鯤,宗簿正金孝眞,漢城主簿金在三,長興主簿鄭珪,典牲判官李鼎老,奉常正金在昌,軍資正尹行直,禮曹正郞曺亨壽,兵曹正郞愼宜學,校書判校金瀍,內資直長南建九等入就階下訖。上曰,輪對官以次進前。漪進前奏職姓名,上曰,奏職掌。漪曰,樂生色矣。上曰,奏所懷。漪曰,無矣。漪退出,兢之進前奏職姓名。上曰,奏職掌。兢之曰,醢色矣。上曰,奏遺在。兢之曰,白蝦醢一百二十一桶一斗八升三合九夕,卵醢九十二桶六升一合一夕,蘇魚醢二百九十五桶二斗五升八合一夕五里矣。上曰,奏所懷。兢之曰,無矣。兢之退出,毅東進前奏職姓名。上曰,奏職掌。毅東曰,奉敎推鞠矣。上曰,奏所懷。毅東曰,所懷無矣。毅東退出,履簡進前奏職姓名。上曰,奏職掌。履簡曰,入直供上矣。上曰,奏所懷。履簡曰,所懷無矣。履簡退出,魯敬進前奏職姓名。上曰,奏職掌。魯敬曰,所掌無矣。上曰,奏所懷。魯敬曰,所懷無矣。魯敬退出,右源進前奏職姓名。上曰,奏職掌。右源曰,接待宗親矣。上曰,奏所懷。右源曰,所懷無矣。右源退出,錫鯤進前奏職姓名。上曰,奏職掌。錫鯤曰,訓導儒生矣。上曰,奏所懷。錫鯤曰,所懷無矣。錫鯤退出,孝眞進前奏職姓名。上曰,奏職掌。孝眞曰,撰璿源譜牒,糾察宗班愆違之任矣。上曰,奏所懷。孝眞曰,所懷無矣。孝眞退出,在三進前奏職姓名。上曰,奏職掌。在三曰,禮房色,揀擇山訟等事,兵房色,座更禁火,春秋宮城都城巡審等事矣。上曰,奏所懷。在三曰,所懷無矣。在三退出,珪進前奏職姓名。上曰,奏職掌。珪曰,米麪色矣。上曰,奏遺在。珪曰,米一千六十八石,太一百四十石,田米二十九石矣。上曰,奏所懷。珪曰,所懷無矣。珪退出,鼎老進前奏職姓名。上曰,奏職掌。鼎老曰,牛色矣。上曰,奏遺在。鼎老曰,黃牛三首,黑牛二十首矣。上曰,奏所懷。鼎老曰,所懷無矣。鼎老退出,在昌進前奏職姓名。上曰,奏職掌。在昌曰,東籍色矣。上曰,奏所懷。在昌曰,所懷無矣。在昌退出,行直進前奏職姓名。上曰,奏職掌。行直曰,職掌無矣。上曰,奏所懷。行直曰,所懷無矣。行直退出,亨壽進前奏職姓名。上曰,奏職掌。亨壽曰,稽制司矣。上曰,奏所懷。亨壽曰,所懷無矣。亨壽退出,宜學進前奏職姓名。上曰,奏職掌。宜學曰,政色矣。上曰,奏所懷。宜學曰,所懷無矣。宜學退出,瀍進前奏職姓名。上曰,奏職掌。瀍曰,書籍矣。上曰,奏所懷。瀍曰,所懷無矣。瀍退出,建九進前奏職姓名。上曰,奏職掌。建九曰,米麪色矣。上曰,奏遺在。建九曰,粘米八百二十六石十斗,小豆一百二十一石五斗,菉豆一百十石二斗,眞荏子五十二石十斗,木麥米十三石十一斗,黃豆十七石一斗,眞麥一千十九石十斗,造米二百四十一石矣。上曰,奏所懷。建九曰,所懷無矣。建九退出,師模曰,輪對官中,西氷庫別檢權應恒,戶曹正郞尹光心,以病懸頉,敦寧判官洪履猷,移拜永禧殿令,故不爲待令矣。上命退,諸臣以次退出。
上在昌德宮。停常參·經筵。
午時,日暈。
夜自一更至三更,月暈。
柳師模,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金孝建啓曰,明日常參·經筵,取稟。傳曰,停。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
柳師模啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
傳于金孝建曰,不爲仕進承旨,竝許遞,前望單子入之,待下批牌招察任。
承旨前望單子入之,李翊模·金魯忠·尹光顔落點。
朴宗祐在外,代以金洛龍爲事變假注書。
以大司諫李文會,獻納姜世綸,執義閔命爀,掌令崔雲翰,持平鄭彦仁牌不進罷職傳旨,傳于柳師模曰,只推。
柳師模啓曰,行大司憲李直輔,掌令宋穉圭在外,執義閔命爀,掌令崔雲翰,持平鄭彦仁牌不進,徐長輔未署經,監察茶時之意,敢啓。傳曰,知道。
司諫趙恒鎭啓曰,臣年衰識昬,隨事顚錯,淸朝耳目之任,萬不近似。昨年九月待罪憲府時,以行恁諸子事,聯發改措語之啓,及其承批之際,未能照檢,不知自陷於昏蒙之科,大抵啓體極嚴,討逆至重,旣不得逐段蒙批,則爲臺臣者,固當因承宣微稟,爲別白頒布之道,而慮不及此,有若循例承批而止。伊後儒臣筵斥,極其峻嚴,始覺所失之非細,而臣之不職之罪,於是益著,臺閣之體,緣臣隳壞,更無餘地。譴削薄勘,非罪伊榮,杜門訟愆,久愈惶恧,曾未幾何,旣蒙恩敍,繼下除旨,無似賤臣,何以得此?且悚且感,罔知攸措,在臣分義,惟宜竭蹶不暇,而官箴之論,尙切愧恧,僨誤之地,理難復據,若以時月之久,自同無故之人,晏然蹲冒於臺次,則臣固不足恤,其於貽辱言責之任何哉?請命遞斥臣職。答曰,勿辭亦勿退待。
尹光顔啓曰,司諫趙恒鎭,避嫌承批之後,不爲傳啓,直爲出去,事甚未安,推考,何如?傳曰,允。
以黃海監司朴宗來狀啓,薦新生石首魚限內不得封進,惶恐待罪事,傳于尹光顔曰,勿待罪事,回諭。
尹光顔,以奎章閣言啓曰,直閣待敎會圈事,旣承筵敎矣。提學李晩秀·金祖淳,檢敎直閣李始源·金近淳,卽爲牌招,以爲會圈之地,何如?傳曰,允。
奎章閣直閣圈點五點,朴宗慶·金邁淳·吳淵常·李永老以上取四人。
奎章閣待敎圈點五點,李敎信·曺錫正以上取二人。
傳于柳師模曰,政官牌招開政。
柳師模啓曰,密符親納例也,而前水原留守韓用龜,使其褊裨替納,依定式推考警責,何如?傳曰,允。
有政。吏批,判書李書九,參判金羲淳,參議任希存,左副承旨尹光顔進。以尹久東爲正言,以朴宗慶爲直閣,以李敎信爲待敎,以金達淳爲同敦寧,以朴孝臣爲明陵別檢,承文博士二單許暕·李游夏,嘉善金仁弼,今加嘉義加資事,承傳,兼直閣單朴宗慶,兼校書校理單朴宗慶,兼校書正字單李敎信。
兵批,行判書李秉鼎進,參判尹東晩病,參議李益恢入直進,參知洪羲運受由在外,同副承旨柳師模進,以申爲同知,以尹敏東爲中樞經歷,以李堯憲爲黃海兵使,同知單金宗信,護軍鄭日煥·林蓍喆,安橚,副護軍李肇源·兪漢寧,副司直朴命燮·申龜朝,副司果洪秀晩·張錫胤。
尹光顔,以奎章閣言啓曰,新除授直閣朴宗慶,待明朝牌招察任,待敎李敎信,時在江原道原州地云,乘馹上來事,下諭,何如?傳曰,允。
尹光顔,以奎章閣言啓曰,新除授直閣朴宗慶,待敎李敎信敎旨安寶次,濬哲之寶請出之意,敢啓。傳曰,知道。
柳師模,以兵曹言啓曰,宣薦內禁衛及西北別付料軍官試射入格人,臣秉鼎,與訓鍊大將臣李漢豐,謹依別單判下,頒賞之意,敢啓。傳曰,知道。
金孝建,以漢城府言啓曰,每式年成籍後,五部帳籍江都件,例於翌年春,臣府郞官,持往江都,舊籍曝曬,竝與新籍藏置矣。辛酉式帳籍發遣本府郞廳,藏置曝曬等事,依例擧行,而帳籍封裹雜物,令各該司進排,領去官吏所騎馬及帳籍載運馬,亦令該曹題給,何如?傳曰,允。
柳師模,以摠戎廳言啓曰,本廳右司把摠李思秀,身病猝重,勢難察任,改差,何如?傳曰,允。
吏曹啓目粘連,觀此同知敦寧府事鄭日煥上疏,則以爲,臣本無敦寧,揆以公法,不宜冒據,亟令選部,照例遞改亦爲白有臥乎所,旣無敦寧,則揆以公格,似當許遞是白乎矣,宰臣所帶遞仍當否,臣曹不敢擅便,上哉,何如?判付啓,依回啓施行爲良如敎。
吏曹啓目粘連,觀此弘文館修撰李好敏上疏,則以爲,臣與副校理臣金邁淳,爲四寸妹壻,臣所帶兼銜春秋館之職,有在下應避之嫌,乞令選部,照例遞改亦爲白臥乎所,相避之法,在下當遞,李好敏所帶春秋館記事官之任,依例減下,何如?判付啓,依允。
義禁府啓目,慶尙前監司金履永原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,依允。又啓目,宣惠廳郞廳鄭東愈·李翊永·尹光孚·兪漢雋,軍資判官徐有齡,主簿趙進洙·成均館典籍韓翼鎭,司憲府監察金麟淳·李濟和,北部都事朴宗大,東部都事徐鼎輔,繕工監役朴南源,副奉事黃載鼎,假監役金華柱,東氷庫別檢李勉求,西氷庫別檢徐有敎等原情云云。鄭東愈·李翊永,尹光孚·徐有齡·金麟淳·朴宗大·徐鼎輔·朴南源·黃載鼎·金華柱·李勉求·徐有敎等段,傳旨內辭緣,泛稱遲晩,刑推得情爲白乎旀,兪漢雋·趙進洙·韓翼鎭·李濟和等段,傳旨內辭緣,泛稱遲晩,所當請刑是白乎矣,兪漢雋年迫七十,韓翼鎭曾經侍從,趙進洙·李濟和曾經宣傳官,勿爲請刑,載在法典,竝只議處,何如?判付啓,竝付過放送爲良如敎。
上在昌德宮。停常參·經筵。
藥房口傳啓曰,臣等伏承去夜下政院之敎,有微有感候之敎,下情不任驚遑憂慮之地,夜間諸節,卽有勿藥之喜乎?當此換節之交,寒暖不適,將攝之節,不容一毫少忽,亟許臣等率醫官,趁早入診,詳察聖候,千萬顒祝,惶恐敢啓。答曰,知道。
柳師模啓曰,明日常參·經筵,取稟。傳曰,停。
尹光顔啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
柳師模啓曰,事變假注書金洛龍,時無職名,令該曹依例付軍職,冠帶常仕,何如?傳曰,允。
尹光顔啓曰,行大司憲李直輔,掌令宋穉圭在外,執義閔命爀,掌令崔雲翰,持平鄭彦仁牌不進,徐長輔未署經,監察茶時之意,敢啓。傳曰,知道。
金孝建啓曰,明日傳香,禮房承旨當爲齋宿,而行左承旨金魯忠,今日不爲仕進,卽爲牌招,何如?傳曰,與右副承旨許遞,前望單子入之,待下批牌招察任。
承旨前望單子入之,吳泰賢·李益恢落點。
以義州府尹任焴狀啓,異國漂人四名,還爲出來者,姑留本府,以待處分事,傳于金孝建曰,令廟堂商議,稟處。
柳師模,以吏曹言啓曰,成均館學錄文尙中,受由過限不上來,依例罷職,何如?傳曰,允。
柳師模,以司僕寺一二提調意啓曰,兼內乘李堯憲,昨日政移拜黃海兵使矣。其代令該曹口傳差出,何如?傳曰,允。
兵曹口傳政事,以李溏爲兼內乘。
柳師模,以御營廳言啓曰,因禮曹草記,崇陵局內外捉虎事,今月初八日,定將校率領砲手,出送行獵矣。十二日酉時量,大虎一頭,捉得於新院峴近處,故謹此封進,而虎旣捉得,山行軍仍爲撤還之意,敢啓。傳曰,知道。
義禁府啓目粘連,向前金履永亦,身爲按道之臣,逆豎亡命,已閱三載,尙未斯得,屢勤飭敎,王章之解弛,國體之虧損,俱無可言,其在警他懲後之道,決不容有所寬貸,以此照律,何如?判付啓,依允。
兵曹口傳政事,副護軍徐有榘。
壬戌三月十三日辰時,上御熙政堂。藥房入診入侍時,都提調徐龍輔,提調閔台爀,副提調李翊模,假注書沈能憲,別兼春秋呂東植·金邁淳,檢校待敎徐有榘,醫官李惟鑑·吳仁豐·吳千根·朴烇·趙宗協,以次進伏訖。龍輔等曰,臣等昨伏承下政院之敎,聖體有微感之候,下情不勝伏慮,未知夜間諸節如何。上曰,自再昨,膈間似有嘔意,且有頭痛,行步則微有眩氣,鼻洟則無之矣。龍輔曰,下敎以前,臣等全然不知矣。近來外間,亦多似此之症,未知不至大段乎。上曰,不至大段矣。龍輔曰,寢睡·水刺之節,若何?上曰,有嘔意,故口味差減,不至於甚變耳。龍輔曰,水刺湯進乎?上曰,不爲湯進矣。仍敎曰,不必騷擾矣。龍輔曰,趁卽調治爲宜矣。醫官侍令,使之入診,何如?上曰,不必多人,只使數人入診,好矣。仍敎曰,朴烇·趙宗協入診,可也。烇入房內診候訖,奏曰,左右三部調均,而別無感候形現之意矣。宗協診候訖,奏曰,脈候調均,而左右寸少高,略有微感之意,右寸看胃氣,而少帶滑意,脾胃經似微有痰氣矣。龍輔以症候傳于烇等,上曰,再昨自朝始痛,午間則頗緊,夕間少愈,旋又作痛,或歇或加,行步之際,有眩氣,口味則不至全無矣。宗協曰,脈度有痰候,進御水刺之後,消下不至難乎?上曰,似滯而不至大段矣。龍輔令烇等退楹外,與諸醫議定當進湯劑,烇等退出。龍輔等曰,大王大妃殿氣候,何如?上曰,一樣矣。龍輔曰,行素餘憊損之節,今則差勝乎?上曰,今則差勝矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,一樣矣。龍輔等曰,嘉順宮氣候,何如?上曰,一樣矣。龍輔等曰,近來日氣,以換節之故,午間雖似晴暖,朝夕尙有寒意,孝元殿望祭,有親行磨鍊之敎,而方有靜攝之節,前頭親行,不患無日,今番則以攝行爲之,恐好矣。上曰,依此爲之。烇等議定湯劑,進伏戶外奏曰,藿香正氣散本方中,以蒼朮代白朮,加入赤茯苓一錢,只角五分,蘇葉則減五分,進御似宜矣。上曰,限幾貼而自何間爲始耶?烇等曰,當以三貼爲限,而自今日進御爲好矣。上曰,何時煎入乎?烇等曰,午時煎進爲好矣。上命書榻敎曰,進御藿香正氣散前方中,去白朮·白茯苓,加蒼朮,赤茯苓各一錢,只角五分,蘇葉減五分,自今日,一貼式煎入。上曰,夕間則更不必口啓矣。龍輔曰,晩間諸節,無由仰承,下情甚悶鬱,故夕間口啓,自不得不爲之矣。上命退,諸臣以次退出。
上在昌德宮。停常參·經筵。
藥房口傳啓曰,臣等昨於診筵,伏承諸節旋卽向差之敎,下情憂遑之餘,不勝慶幸之至,加減正氣散進御之後,膈間痰候轉益差復,寢睡水刺之節,亦萬安乎?今日湯劑繼進當否,不可不趁早議定,卽許臣等率醫官入診,千萬顒祝,惶恐敢啓。答曰,知道。
吳泰賢啓曰,明日常參·經筵,取稟。傳曰,停。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
尹光顔啓曰,行大司憲李直輔,掌令宋穉圭在外,持平徐長輔未署經,執義·掌令一員,持平一員未差,監察茶時之意,敢啓。傳曰,知道。
傳于吳泰賢曰,禮房承旨,馳詣宗廟·景慕宮,奉審摘奸以來。
以水原留守鄭大容狀啓,健陵後麓補土處,詳細看審,據實登聞後,更爲擇日擧行事,傳于李益恢曰,役處旣非緊要,又非浩大,故植木之餘,使守侍陵官,陵官從便爲之之意,有下敎矣。卿之狀辭如此,卿其看審後更爲登聞,如可略略修補處,依初下敎擧行事,回諭。
吳泰賢,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
柳師模,以兵曹言啓曰,卽接西道參軍李元喆牒報,則訓鍊都監所授彰義門西邊第五城廊近處體城六間許,今日頹圮云。令繕工監,爲先把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
柳師模,以訓鍊都監言啓曰,本局分授都城彰義門西邊第五城廊近處體城六間許頹圮處,令該軍門卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間輪回守直之意,敢啓。傳曰,知道。
壬戌三月十四日辰時,上御熙政堂。藥房入診入侍時,都提調徐龍輔,提調閔台爀,副提調李翊模,記事官金,別兼春秋呂東植·金邁淳,左議政李時秀,檢校直閣金近淳以次進伏。醫官李惟鑑·吳仁豐·吳千根·朴烇·趙宗協進伏戶外訖。時秀等曰,日氣連爲淸和,聖體,若何?上曰,一樣矣。時秀曰,昨以感候,進御湯劑,伊後夬復乎?上曰,夬復則未,而差勝矣。時秀等曰,寢睡·水刺之節,何如?上曰,食不至於無口味,寢不至於不能着矣。龍輔曰,膈間嘔氣,夜來,何如?上曰,少愈矣。龍輔曰,嘔氣旣少愈,則水刺進御之數,比前有加乎?上曰,然矣。龍輔曰,頭疼之候,何如?上曰,少愈矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。龍輔曰,醫官使之診察,何如?上曰,只今日診候爲宜,而醫官則惟吳千根·朴烇·趙宗協三人,使之入診,可也。千根進前診候訖,奏曰,脈候左右三部調均,兩寸浮闊之候,亦已少差矣。龍輔謂千根曰,膈間嘔氣少愈,頭疼之候,亦少歇矣。上曰,頭疼之氣,則乍愈而復然,不可謂之夬差矣。烇進前診候訖,奏曰,左右三部,與昨日一樣調均矣。宗協進前診候訖,奏曰,脈候左右三部調均,兩寸浮闊之候,比昨少差矣。上曰,手足時時作痛矣。龍輔曰,麻木而然乎?上曰,然矣。時秀曰,如肢節痛而然乎?上曰,不至如肢節痛矣。時秀曰,常時或有如此之時乎?上曰,常時或然矣。時秀曰,醫官輩,使之常常診察,俾知平日脈度,則及至聖體愆和之時,症候之領會易矣。龍輔謂千根等曰,湯劑進停當否,須商議以奏也。千根進奏曰,諸醫官與之商確,則皆以爲症候旣已差減,湯劑則停止,似好云矣。上可之。命書榻敎曰,進御加減正氣散,自今日停止。仍命退,諸臣以次退出。
上在昌德宮。停常參·經筵。
藥房都提調徐龍輔,副提調李翊模啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大〈妃〉殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
柳師模,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吳泰賢啓曰,明日常參·經筵,取稟。傳曰,停。
尹光顔啓曰,行大司憲李直輔,掌令宋穉圭在外,持平徐長輔未署經,執義·掌令一員,持平一員未差,監察茶時之意,敢啓。傳曰,知道。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
柳師模啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,會寧府使金爔下直,長弓一張,長箭一部·片箭一部,筒兒一箇賜給。
傳于金孝建曰,春務方殷,未下直閫帥守令,皆令不多日內辭朝。
兵曹口傳政事,護軍金魯忠。
以水原留守韓用龜狀啓,健陵局內諸處植木監植,守令以下將吏卒隷姓名,區別開錄事,傳于吳泰賢曰,賞格,以外帑筦千庫所在施賞事,回諭。
吳泰賢,以奎章閣言啓曰,景慕宮望廟樓,今望奉審無頉之意,敢啓。傳曰,知道。
吳泰賢,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
柳師模,以兵曹言啓曰,同知中樞府事申,在鄕病重,末由上來,西樞雖是閒局,不可一向虛帶,今姑改差,何如?傳曰,允。
柳師模,以備邊司言啓曰,義州府尹任焴狀啓,有令廟堂商議稟處之命矣。取見其狀本,則以爲大國人,持盛京禮部咨文,率領前冬入送異國漂人四名來到,咨文拆見,則異國人五名中一名,在途病故,而均屬遠夷,容服旣殊,又無通譯,若由陸路送京,亦未能確指何國,旣經漂至朝鮮,自係相近隣邦,指示來踪,送至彼國,較爲順便,送回朝鮮云。故漂人四名,姑留本府,而領去別齎咨官吳載恒,尙無回還消息,領護上送等節,以待朝家處分爲辭矣。今此漂人,旣自大國,還爲出送,而不知爲何國人物,則咨文中,雖有貲助舟糧指示來踪之語,舟楫異制,方向迷所,縱欲貲送,其勢末由。不得不還送漂到地方,待彼船之更來,因便付送,如或不來,則勢將依向化人例,仍作編氓,回還使臣,想已到灣,使行中譯官一員,領率上來,所經諸道,着實供饋,定差員交付下送于濟州,令該牧使,就官府近處,擇定一所,姑爲留置。官給廩料衣資,待其歲月稍久,言語漸通,或從便授業,或隨宜立役,無得侵困,俾各安接,以示朝家懷柔之意事,嚴飭,分付。亦令槐院,撰出回咨,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
禁府照目粘連,慶尙前監司金履永矣本府議啓內,身爲按道之臣,逆豎亡命,已閱三載,尙未斯得,屢勤飭敎,王章之解弛,國體之虧損,俱無可言,其在警他懲後之道,決不容有所寬貸,以此照律罪,杖一百收贖,告身盡行追奪,私罪,奉敎依允爲旀,功減一等爲良如敎。
壬戌三月十五日辰時,上御熙政堂。藥房入診入侍時,都提調徐龍輔,副提調李翊模,記事官金,別兼春秋呂東植·金邁淳,檢校直閣金近淳以次進伏。醫官朴春源·李惟鑑·吳仁豐·吳千根·朴烇·趙宗協進伏戶外訖。龍輔等曰,夜間,症候諸節,何如?上曰,益勝而有外感之氣矣。龍輔曰,不至大段乎?上曰,不至大段,而鼻有流洟矣。龍輔曰,寢睡·水刺之節,何如?上曰,口味不至變,寢睡亦安穩矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,一樣矣。龍輔等曰,嘉順宮氣候,何如?上曰,一樣矣。上曰,昨日金履永照律公事入來,故已仰稟于東朝,則慈敎以爲,嚮時兵使營將,以何罪請勘乎?龍輔曰,其時以拿問勘處仰請,而兵使則李喆運當入現告,營將則旣多遞易,伏未知誰當現告矣。龍輔曰,俄伏聞鄭漪所傳,則惠慶宮氣候,大體則一樣,而咽喉症候,終未差可,今則比前有加矣。嚮者加味生脈散進服後,旣有見效,今日則白朮散旣已煎進,明日則停止,加味生脈散更爲進服,似好矣。上曰,依此爲之。命書榻敎曰,惠慶宮進服加味白朮散,自明日停止,加味生脈散一貼式煎入。上曰,藥房先退。春源等先爲退出,上命挾侍,下御製節儉箴。龍輔奉讀一回奏曰,小臣近來,出入講席,聖學之高明,非不仰揣,而文辭之如斯,猶未敢知矣。文辭雖非帝王之盛節,而今以節儉爲務,篇中盛言列聖朝節用愛民之事,以爲紹述之方,又以人主之好惡爲戒,如漢武好賢良而董仲舒來,好財利而桑弘羊用,好詼諧而東方朔進云者,立論得體,遣辭有理。猗歟,盛哉?此誠宗社億萬年無彊之福,下情伏不勝歡欣慶忭之忱,大凡帝王爲治,不出乎節儉愛民四箇字,誠能擴充此心,做得治道,則二帝可三,三王可四,堯·舜·禹·湯之治,不過如斯而已。至若文章,雖係末節,而一篇中旨意,至矣盡矣。臣於前席,豈或謟媚仰奏乎?上又下御稿二冊,冊名曰,純齋課程。龍輔奉展以覽,上曰,此則前年所作矣。龍輔逐篇奉覽,輒奏曰,此亦好矣,此亦好矣。上曰,其中或有誤子處矣。翊模曰,臣等亦可承覽乎?上許之。翊模奉而覽之,奏曰,小臣伏覩御製,下情不勝欣幸矣。雖以漢武事言之,人君好惡,不可不愼也。好忠良則忠良進,好謟佞則謟佞進,可不警歟?近淳曰,小臣承見所下御製,則旨意典重,文辭洋溢,伏不勝歡欣之忱矣。臣前旣出入書筵,近又屢叨講席,自上發問論難之敎,不啻幾次承聆,而聖學之造詣,猶未敢仰度矣。及至今日,伏覩御製文字,則睿業成就,可以仰度其萬一矣。如節儉箴,綱目序等篇,立論起,無不好矣,而前者講筵所講確之辭,亦在其中矣。漢武之所好,承宣俄有論奏,而大體人主好惡之機,不可不審愼也。小而修齊,大而治平之道,亶係於此,人主好其是,而臣下將順之,則其國治矣,若好其不是,而臣下將順之,則其國危矣。一政一令之間,當審其事之是與不是而已,不可以一己之私好惡,低仰於其間。故大學論治平之道,而亦以好惡爲戒,伏望於此等處,益加勉旃。漢武所好之中,求賢良,獨爲善事,而特爲表出於敍事之首,聖意所在,亦可以仰認矣。龍輔曰,大學工夫,卽知行二字而已。知之非艱,行之惟艱,今以御製諸篇觀之,則知字上工夫,無容加勉,殿下旣眞知矣。必須着力於實踐之道,行其所知,乃有知之之效矣。又奏曰,御製文字之若是夥然,曾所未料,著述非不好矣,而若或一切好着,則反有害於實地工夫,故古人,以詞章比之異端,論語曰,攻乎異端,斯害也已,攻之爲言,專治之謂也。漢武初年,雖未知誠心好賢,而末乃人慾之私,無以勝天理之公,故好刑好利好諧之徒,於是乎雜然進用矣。今日亦殿下初元也,須以初元之是心,執之牢確,擴而充之,毋爲人慾所撓奪焉。上曰,其言,好矣。翊模曰,此篇論天皇氏兄弟十二人各一萬八千歲之事,而此非實然也。史氏所傳,乃假設之辭也。邵康節元會運世之說,一元爲十二萬九千六百歲,而分爲十二會,一會爲一萬八百歲,而史氏所著八千之數,亦相舛矣。大體以元會,分排年數者也,人豈有一萬八千之壽者哉?近淳曰,承宣所奏之言是也。天地人三皇,本以三才,强而名之者也,非眞有其人也。此篇立論,固好矣,而但聖人賢人之說,恐或如何,以他仙人立論,似好矣。翊模曰,如廣成子壽一千二百歲之說,在莊子矣。龍輔曰,此作尤好,親賢遠小之道,誠如御製所論矣。大奸似忠,其所辨別,尤爲難矣。人君不能先正其心,則無以辨君子小人之分,君心若正,則何難乎辨別淑慝也?又奏曰,人主雖樂聞其說,而不能行之,則其將何爲?公孫衍·張儀之徒縱橫之說,雖若便利,而其功效淺矣。孟子仁義之說,雖似迂遠,而其功效遠矣。龍輔曰,題亦親自拈出乎?上曰,然矣。龍輔曰,雖好事,過則爲病,過者,過中之謂也。如飮食雖好,而過則生病,亦不必專治於此等著述也。翊模等奉覽訖,挾侍還奉冊子以入,龍輔曰,曾所講讀之書,久而不忘乎?上曰,其中平易之文,果不忘矣。龍輔曰,如二典三謨之文,常時誦之好矣。上曰,勸講諸臣,再明日來會,可也。仍命退,諸臣以次退出。
上在昌德宮。停常參·經筵。
吳泰賢啓曰,明日常參·經筵,取稟。傳曰,停。
尹光顔啓曰,行大司憲李直輔,掌令宋穉圭在外,持平徐長輔未署經,執義·掌令一員,持平一員未差,監察茶時之意,敢啓。傳曰,知道。
傳于吳泰賢曰,禮房承旨馳詣宣武祠,奉審摘奸以來。
吳泰賢,以禮曹言啓曰,卽接健元陵·顯陵·穆陵·徽陵·崇陵·惠陵·元陵官員所報,則近日惡虎,白晝橫行於齋室近處,奉審上直等節,不得隨時爲之云矣。頃因崇陵官員所報,捉得一虎之後,虎患又若是狼藉,極爲驚駭,卽令該軍門發遣校卒,刻期捕捉,何如?傳曰,允。
柳師模,以兵曹言啓曰,本曹佐郞李運恒,身病猝重,呈狀乞遞,宿衛重地,不可久曠,今姑改差,何如?傳曰,允。
柳師模,以都摠府言啓曰,副摠管洪聖淵,以漢城府左尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
柳師模,以兵曹言啓曰,紅牌書頒,其重,何如?啓下榜目,又何敢自下幻弄,而今番武科殿試直赴珍島馬兵李得春役名,榜目啓下之後,本曹科擧色吏金壽彭,捧賂幻弄,以閑良換書,故臣棍問査實,則所供內,前參議臣李益恢出給錢兩,恐喝威脅,故欲免目下之嚴棍,果犯罔赦之極罪,而錢則不受云。事未前有,貽羞淸朝,臣忝叨首堂,不能早自覺察,固不勝惶恐。當該色吏,今方移法司照律嚴治,而幻弄紅牌之珍島馬兵李得春,依律重勘,所授紅牌,爲先上送臣曹,俾卽原榜爻周之意,該道道臣處分付,何如?傳曰,允。聞甚駭然,當詢大臣處之。
柳師模,以備邊司言啓曰,因兵曹啓下榜目,馬兵以閑良換書云,該吏及擧子,照律嚴勘草記,口傳下敎內,令廟堂商確草記事,命下矣。啓下榜目,何等至重,而肆然改書,恣意幻弄,萬萬驚駭,當該色吏,依該曹草記,移法司照法嚴勘,珍島馬兵李得春,爲先拔榜,幻弄情節,亦爲詳覈嚴處,身爲堂上,致此鄙悖之言,發於曹吏之供,誠有是也。其爲蔑法紀羞朝廷,莫甚於此,當該堂上李益恢,令該府,拿問勘處,何如?傳曰,允。
柳師模,以兵曹言啓曰,巡將之任,其責甚重,而挽近以來,淆雜莫甚,故臣尋常慨然,日前只以亞卿以下及武臣曾經實職以上抄啓矣。卽聞京外至賤之漢,皆稱巡將,故臣極爲驚怪,另加査實,則前參議臣李益恢,在職十朔,成出空名帖,不知其數,皆爲發賣云。當該結束色吏安得誾·韓廷燮·金聖寬·安宗翼等,棍問査實,則前參議入直時,每令成出空名帖,盜踏入直印信,故初以不然之意,縷縷爲告,而嚴棍恐喝,不得已書納,前後十朔之內,不知爲幾張,而近日以來,則皆自本家書來,此皆前參議之子忠義商圭之所爲云。噫,巡綽之任,其重,何如?卿宰及文武堂上通瀜啓差,則僞造空名之帖,十朔發賣,將不知其數,事未前有,大關變怪,當該下吏等,今方一倂移法司勘處,而忠義李商圭,令該府拿問捧供,所賣僞造巡將帖文,亦令攸司,一一覈實,知委京外,收聚燒火,何如?傳曰,允。尤極駭痛,亦令廟堂,稟處。
柳師模,以備邊司言啓曰,因兵曹巡將僞帖査出事草記,口傳下敎內,令廟堂,亦爲草記稟處事,命下矣。纔因榜目事,已有草記,而巡將僞帖之現發,又若是狼藉,豈料淸朝緋玉之列,乃有此等貽羞之事乎?萬萬痛駭。前參議李益恢,爲先削去仕版,令該府拿問嚴處,其子忠義李商圭,當該書吏等事,竝依該曹草記施行,何如?傳曰,允。父子一時置對非美事,其子商圭,汰去,可也。
柳師莫,以備邊司言啓曰,卽見義州府尹任焴狀啓,則以爲別齎咨官吳載恒,旣已渡江出來,則異國漂人四名領護上送與否,恭俟朝家指揮爲辭矣。回還使臣行中譯官一員,領率上來之意,昨已草記行會,而今則齎咨官,旣已渡江,使之仍爲領來,行中譯官則置之之意,分付,何如?傳曰,允。
柳師模,以備邊司言啓曰,全羅監司韓用龜,華城府交龜上來,已至多日,尙不肅命,事體所在,誠極未安,爲先推考,申飭肅命,何如?傳曰,允。
柳師模,以御營廳言啓曰,因禮曹草記,東七陵齋室近處,惡虎白晝橫行,奉審上直等節,不得隨時爲之,卽令該軍門發遣校卒,刻期捕捉事,允下矣。山行軍五十名,定將校率領,今十七日爲始,行獵之意,敢啓。傳曰,知道。
知中樞府事權裕疏曰,伏以流光易邁,歲星再換,孝元殿終祥,隔未多月,春序已闌,物華方暢。伏惟我聖上,感時哀慕,益復如新。玉候康復,講筵日開,臣民慶忭,曷有其極?仍伏念臣,疾病沈劇,踪地臲卼,跧伏窮廬,萬念都灰,不料此際,忽伏承樞府新命,且惶且感,罔知攸措。顧臣感病之彌留,今已五朔,而近當換節之時,諸症越添,頭身之寒熱,無間晝夜,胸膈之咳喘,無時升降,宛轉床第,全却飮啖,以此㱡㱡濱危之狀,萬無進身肅謝之望。玆不得不略入文字,仰瀆嚴廬之下,伏願聖慈,俯賜鑑諒,亟許遞免,以便公私,幸甚幸甚。抑臣有區區血懇,終不能自已,始發於己未辭官之疏,再發於昨年都憲時疏,而草草數語,俱不能詳悉微衷,自其以後,則無端陳請,極涉猥越,含默至今,耿結在中,未嘗一日而或忘,今當職名控辭之會,又何可囁嚅不發,以待後日乎?敢此不避僭妄之誅,仰暴情病之實,惟聖明,少垂察焉。臣竊聞七十致仕,人臣之大防,禮經之定訓也。凡人臣之出身事君者,孰不欲奔走殫竭,至死效忠,而厥或老不能自力,病不能自强,則下有以引年而請休,上有以循禮而許退,君臣之間,兩得其宜,往牒昭載,猶可微信矣。宋之朱夫子,六十九歲之冬,已具休致之狀,送于京中,使待翌年正月而投進,蓋以禮防之不可踰,而衰病之不可强也。如臣癡蠢之賤品,何敢以古聖賢仕止去就,援而效之,而問其年,則臣今七十三歲矣。七十之限,已過三年固不免爲禮防之罪人,而況又自少善病之質,至暮年而朽落轉甚,形骸癯削,便成髑髏之樣,神精消耗,若墮煙霧之裏,眼視已矇,不能辨人之顔面,耳聰全塞,不能聽人之言語,以此老醜之物,尙何能彯纓結綬,趍走班聯,以效一日之責乎?且念臣賦性狷隘,持心狂愚,自通籍以後,竊自謂學識蔑裂,旣不足以沃贊君德,才猷空疎,又不足以裨補國政,眞所謂天地間一蠹也。若又阿世附時,竊位冒祿,外托和平,內釣榮利,不進忠讜之言,以報聖德之萬一,則其將厚招有識之嗤罵,無以自立於人類矣。是以不計利害禍福,惟思隨事盡言,歷數前後,憂人之所不憂,言人之所不言者,殆至於十餘次,孤根弱植,仇怨溢世,立朝三十餘年,長在刀山劍水之中,臣亦自知其難容於世,未嘗出名疆進取之念,而惟我先大王,天地以包容之,日月以照燭之,拔之鋒鏑之中,置之袵席之上,華貫顯秩,節次寵擢,險途危機,隨處曲庇,不肖無狀,驟躋八座之崇班,臣於是,感激洪造,身不自有,蚤夜所願,惟在於隕首結草而已。嗚呼,皇天不弔,仙馭遽陟,龍髥莫攀,蟻忱未遂,恩山德海,報答無地,以生爲毒,忍送歲月,理宜謝迹朝端,歸死故土,而旋伏覩聖明光御,慈化誕敷,追述先王之志事,大闡先王之義理,德敎洋溢,世道於變,蔚然有太平萬世之氣像,雖臣奄奄垂盡之中,亦有少須臾無死之心,不忍便訣於堯·舜之世,顧戀低徊,式至于今矣。今則年添一籌,病增百怪,寢食興居,比諸曩時,不啻落下數層,有不可以生人之事責之者,縱使身在輦轂之下,名係搢紳之末,將何用哉,亦何益哉?倘蒙慈覆之天,特垂蓋惟之恩,亟許懸車之懇,則在聖朝,而江湖一鳧雁之去留,不足爲有無矣。在賤臣,則永謝浮囂,退埴溝壑,杜門養病,安意就盡,又得致仕二字,生詑榮名,死題墓道,豈不爲使萬物各得其所之道耶?伏乞天地父母,特推古聖王體下優老之盛典,俾遂至願於未死之前焉,臣無任云云。答曰,省疏具悉。致仕之請過矣,卿其勿辭行公。
全羅監司韓用龜疏曰,伏以歲籥屢變,春序又闌,仰惟聖慕如新,撫時益切,仍伏念臣,卽聖世之僇人耳。每承一番除旨,輒煩一度辭本,其情雖甚悲苦,其言殆若文具,宜乎天心之不孚,而微願之莫遂也。命之以儐使之任,則黽勉而赴,授之以保釐之責,則顚倒而膺,從他笑罵,靦然無愧,國之四維,其將緣臣而不張矣。嗚呼,如臣不肖,頑不滅死,得以久處乎殿陵汎掃之役,周旋乎悽愴肅敬之地,念作成之洪化,悼汚衊之身名,不知一朝溘然,何辭歸報,而不自意南藩新命,又及於臣身,惝怳懍蹙,莫省所以。噫,臣之目下情地,何暇以支蔓之辭?拖說人器之不稱,張皇疾病之難强,厭然作辭巽之例語,而臣所未敢知者,顧今明廷具僚,才優剸理者,不患無人,而乃以如臣滓穢之賤,苟然充位,豈或以先朝舊物,情踪臲卼,不忍其終成僇廢,姑爲之漸次煎拂,委之藩臬之任,責以桑楡之圖歟?嗚呼,前日之黽勉顚倒者,猶可諉之以往役之義,伸誠之地,而今此見叨之職,於何名焉?臣若抱羞抗顔,揚揚冒赴,人必曰夫夫也徒貪刺史之榮,而不知識者之鄙,臣雖有三尺之喙,又何以自解乎?噫,世道之汚隆,亶係士夫之出處,臣所藉手,亦惟在於去就義分之間,而區區微諒,終未能自保,則其爲上累於聖朝之禮使,自歸於鄙夫之無恥也甚矣。臣雖淟涊,豈忍爲此哉?參倚前衡,承當無路,玆敢冒死哀籲於慈覆之下。伏願聖明,俯垂矜憐,將臣新授藩任,亟命鐫改,仍令退伏田廬,獲全殘命,則臣之至願,於斯畢矣,臣無任云云。答曰,省疏具悉。卿其勿辭,往欽哉。
應敎朴宗慶疏曰,伏以臣人旣譾劣,學又空疎,百無肖似之狀,不待臣自言,而殿下,已俯燭無餘矣。顧臣志願,惟在於奔走任事之末,少效涓埃之酬,至於榮利之塗,初非夢想攸到,而僥倖一第,已違素料,繼而玉署特除之命,又下於釋褐之初,豈臣文學才猷,可堪論思之責,而有此格外之恩哉?只以臣地處之與他有異故也。臣於是,感激慈旨,怵畏義分,不能拚死力讓,乃敢冒沒出膺,至今追思,尙覺愧汗,不意伊後,節次推排,遽擬東壁,分外榮塗,又進一步,踰濫從此轉甚,愧懼比前尤切,而視若倘來,有除輒膺,拚棄廉隅,居常悚恧,不知淸顯之爲榮,每念驟躐之爲戒矣。今者內閣新命,又何爲而及於臣身也?噫,內閣之設,于今二十有餘年,粵自先朝,選置僚屬,以備顧問,其地處之近密,職任之淸要,世無其比,是以掄選之法,極峻且嚴,歷數居是職者,無非名門華族才學拔萃之人,而亦未嘗一及於戚畹之臣,其所以任官惟賢,不及私昵之盛意,人孰不欽仰讚歎也哉?況今我殿下,時敏聖學,日開講筵,出入於斯,輔導於斯者,豈無其人,而顧玆跡忝肺腑,憃愚如臣,鹵莽如臣,乃承此萬萬不敢當之命,殿下雖欲愛臣而榮顯其身,奈此名器之由臣玷汚何哉?牙牌體重,不敢違傲,雖不得不祗肅恩命,自顧本分,冞增悚蹙,今豈可以緣例一出,看作固有,因仍蹲據,以重罪戾乎?且臣之見帶本兼諸職,無非世所稱華要者也。方當我殿下始初淸明,恢張公道之日,不顧人器之優劣,不恤公議之可否,迺以華顯淸要之職,擧以畀之於臣之一身,有若曲施私恩者然,其在古聖王右賢左戚之道,不宜若是,而爲累於聖德,當復如何哉?竊念臣家,自來寒素,惟傳謹拙之規模,臣雖不肖無狀,亦承家庭之訓,謹愼一念,夙霄靡懈,特以臣地處自別,休戚與共之心,生死向前之誠,有倍他人,而至若名塗進取,榮利得失,其何敢憑恃寵愛?妄懷匪分之念,殿下亦何忍置臣於睢盱之場,不思所以庇覆之也哉?伏乞天地父母,曲諒由中之懇,特推體下之恩,將臣所帶職名,竝許鐫免,仍置臣優閒之地,俾蒙全保之澤,千萬泣祝,臣無任云云。省疏具悉。爾其勿辭察職。
同副承旨李益恢疏曰,伏以臣卽伏見兵曹草記,以珍島出身李得春役名換書於紅牌事,有所論列,事屬臣身,臣不勝瞿然悚恧之至。臣之待罪騎堂時,全昧格例,果有所言及於該吏者,致有此草記登聞之擧,此莫非臣愚迷昏昧之罪,至若草記中辭語之爽實,臣不勝萬萬驚心。臣雖無狀,汚不至此,而人言之來,至於如此,貽羞淸朝,莫此爲甚,更何顔面,晏然於職次乎?玆敢忙陳短章,徑出禁扃。伏乞聖明,俯垂鑑諒,亟遞臣職。仍命重勘臣罪,以昭法紀,以安私分,千萬幸甚,臣無任云云。以同副承旨李益恢上疏。傳于尹光顔曰,已處分矣。
上在昌德宮。停常參·經筵。
自開東至酉時,灑雨下雨,測雨器水深五分。
吳泰賢啓曰,明日常參·經筵,取稟。傳曰,停。
尹光顔啓曰,來二十一日,朝參日次矣,敢稟。傳曰,停。
尹光顔啓曰,行大司憲李直輔,掌令宋穉圭在外,持平徐長輔未署經,執義·掌令一員,持平一員未差,監察茶時之意,敢啓。傳曰,知道。
吳泰賢啓曰,來二十一日,輪對日次矣,敢稟。傳曰,當次人受點,後日次待令。
尹光顔啓曰,禁衛營將官來言,今日本營軍兵,日次私習云矣,敢啓。傳曰,雨勢如此,後日次爲之。
尹光顔啓曰,御營廳將官來言,今日本廳軍兵,日次私習云矣,敢啓。傳曰,雨勢如此,後日次爲之。
傳于尹光顔曰,統制使留待。
傳于尹光顔曰,勸講入侍。
傳于尹光顔曰,統制使入侍。
備忘記,統制使李潤謙下直,長弓一張,長箭一部·片箭一部,筒兒一箇賜給。
傳于尹光顔曰,俄筵聞大臣所奏,取見摘奸備郞手本,則燼餘穀分給者,太半灰燼云,民情極爲矜惻,折半特爲蕩減事,分付廟堂。
吳泰賢啓曰,吏曹郞廳來言,臺諫有闕,政事,取稟。傳曰,當日爲之。
傳于吳泰賢曰,飭已施矣,今承慈敎,楊州牧使金觀柱,今日政內移。
以全羅監司金達淳狀啓,珍島郡金甲島爲奴罪人宅孝,無難跳出,該郡守韓根馨,該萬戶安命集竝罷黜,令攸司稟處事,傳于吳泰賢曰,今日政差出。
尹光顔啓曰,合辭許久闕啓,事甚未安,今日政新除授兩司諸臺,竝待下批牌招,何如?傳曰,允。
有政。吏批,判書李書九進,參判金羲淳在外,參議任希存進,行右承旨吳泰賢進。以金熙朝爲左承旨,白師謹爲大司諫,尹悌東爲執義,申爲司諫,金圭夏爲掌令,李基崇爲持平,崔時淳爲獻納,姜時煥爲正言,金鼎國爲兵曹參議,林景鎭爲佐郞,洪聖臣爲奉常主簿,朴宗球爲禁府都事,弘文正字單李敎信,兼奎章閣待敎單李敎信,兼養賢奉事弼聖賚,以成鼎鎭爲楊州牧使。故牧使李命杰贈戶參例兼,黃海兵使李堯憲考,故通德郞金壽獜贈戶參例兼,故掌令金始徽贈都承旨,故正言金世行贈執義,以上同知金性之三代,贈持平申思敏贈大司憲,贈持平申球贈左承旨,故成均進士申命說贈僕正,以上同知申三代。以張錫胤爲副應敎,申獻朝爲刑曹參判,閔耆顯爲掌樂正,李煥益爲珍島郡守。
兵批,判書李秉鼎進,參判尹東晩病,參議金鼎國未肅拜,參知洪羲運入直,右副承旨尹光顔進。以洪復浩爲同知,林栽洙爲宣傳官,韓啓豐爲都摠都事,許乘爲武兼,同知單閔壽民,大護軍金觀柱,副司正金洛龍,以李蓍明爲宣傳官,柳元榮爲金甲島萬戶。
吳泰賢,以奎章閣言啓曰,直閣朴宗慶疏批已下,牌招入直,何如?傳曰,允。
敎統制使李潤謙書。王若曰,九重軫聽鼙之念,難得其才,三道寄授鉞之權,尤重是選,豈特予簡,允叶僉諧,眷玆南洋雄藩,最是東國重鎭,跨兩湖而據嶺海,都統兵馬水軍,控百蠻而作翰屛,包羅州郡鎭堡,一帶鯨浪,日域之呼吸相通,千艘龜船,都督之制度尙在,惟其升平之已久,武備或失於疎虞,苟非節度之得宜,列鎭蓋難於彈壓。惟卿,以將門種,有儒雅風,衛公韜靲,夙抱眞將之譽,隴西桃李,菀有乃祖之風,南北之州閫屢經,顧才猷何試不可,內外之資歷殆遍,而聲績愈久彌章。玆授卿以三道統制使兼慶尙右道水軍節度使,卿其祗服訓辭,愼乃職事,修樓櫓而簡卒乘,毋忽綢繆之迨時,壯鎖鑰而嚴關防,宜勉緩急之有恃,馬伏波之銅柱定界,耀揚武威,趙充國之金城進圖,便宜規劃。於戲,嶺閫之壁壘增彩,旣得人於中權,海門之鼓柝無聲,庶弛憂於南顧。故玆敎示,想宜知悉。知製敎任厚常製進。
壬戌三月十七日辰時,上御熙政堂。勸講·統制使同爲入侍時,參贊官尹光顔,記事官尹鼎烈,別兼春秋呂東植·金邁淳,領事李時秀,提學金祖淳,檢討官李好敏,統制使李潤謙以此進伏訖。時秀曰,雨甚好矣。日氣陰濕,此時聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,日前感候,今則已臻差復乎?上曰,快差矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,統制使進前。潤謙進伏,上敎曰,下去善爲之也。宣諭則退去後爲之,可也。潤謙先退,上開卷讀前受音一遍,仍讀新受音,自予不允,止敬用治一遍。時秀解釋文義以奏,上更讀十遍訖,命陳文義,時秀曰,周公曰予不允惟若玆誥,又曰予不惠若玆多誥,諄複鄭重,如是之切,此惟周公之挽留召公,出於誠心矣。召公豈以周公之言不信,而聖人告人,必以順理見孚爲主,故言之以申申,聽之者少或有違拂其心,亦無不從矣。周公·召公,聖人也。共濟王室,交相勉勵者,功化之所覆㦞,至于海隅出日,罔不率俾,苟求所以致此,則不外乎咸成·文王功于不怠也。上自人君,下至臣庶,以不怠二字,恒存乎心,則修身齊家治國平天下之要,亶在於其中,大抵不怠之工,始若有勞,終焉有益,言雖小而效則大,畢竟功德成就,亦有可觀者。今殿下,上承祖宗付托之重,下切群下愛戴之誠,一動一靜,毋或少忽,居常留意焉。上曰,閣臣亦陳之。祖淳曰,大臣所奏極好矣。不怠二字之旨意,遂益彰於下款,亦罔不能厥初惟其終之句,無論上下之人,初豈有欲怠之心乎?人莫不愼於厥初,而其終也或懈,不能遏人慾而存天理,至於放辟奢侈,無所不爲,非厥初之不能,終之也至難,以講學言之,食前則朝氣淸朗,思慮專一,而次次日晩之後,酬接事務,似不如食前之專意,而小而一日,大而一年,漸次成習,則恐非終始如一之道,伏願聖學上,益加純亦不已之工焉。時秀曰,閣臣所奏果好矣。厥初之成美,在於其終,其終也不能,則厥初也非誠實做去,故乃若是有錯,大凡以眞箇誠意,做得厥初,則必無其終之不成,自始至終,無或間斷,然後造詣可期,力踐可見矣。上曰,玉堂亦陳之。好敏曰,大臣·閣臣已奏,別無更陳,而周公·召公,皆聖人也。相無更勉之事,而召公欲爲退休,故周公之勉留若此,王業之成,在我與汝,申申之意,溢於辭表,時無賢俊之可讓者,未可以輕去,歎息之推詡之,可謂晟世之事,亦有共國之心,而以不怠二字,大臣·閣臣,已敷衍仰陳,此果爲朝夕講學之時體念之一端矣。時秀曰,春序已晩,民事方殷,而全羅監司韓用龜,旣承疏批,今日又不肅命,誠極未安,從重推考,各別嚴飭,使之不多日內辭朝,何如?上曰,依爲之。出擧條時秀曰,卽見宜寧被燒處摘奸備郞之手本,則民戶之被燒,爲二百戶,幾皆奠接,其中數十戶,無匠手之故,姑未結構,踓無失巢之慮,亦爲憫憐,而還穀之被燒都摠,爲九千餘石矣。一千二百餘石,本官出給監色庫子,使之改色充納,八千餘石,出給民間,以改色例,除耗充納爲計云,而四千餘石,雖有火氣,足爲乾飯米飯,四千餘石,盡爲灰燼,雖有略干穀粒,一石之內,所存不滿一斗,民情皆以爲受食此穀,以精實穀備納,反不如被燒之民戶,旣遣備郞,朝家已知其事狀,不顧民情,使之備納,可爲稱冤之端,區處甚難,而有司堂上,適以閣臣入侍,故閤外相議,則以爲此非自下仰請蕩減之事,後弊所關,事體所在,有所如何云,此言亦是矣。首相以手病,不能登筵,往復小臣,以爲提稟,故玆敢仰達矣。上曰,以爲民惠則,何如?時秀曰,雖甚好矣。非自下仰請之事矣。上曰,手本入之,可也。時秀曰,適在於臣袖中矣。仍出傳挾侍以進,少頃命退。諸臣以次退出。
上在昌德宮。停常參·經筵。
柳師模,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吳泰賢啓曰,明日常參·經筵,取稟。傳曰,停。
尹光顔啓曰,行大司憲李直輔,掌令宋穉圭,持平李基崇在外,執義尹悌東,掌令金圭夏傳旨未下,持平徐長輔未署經,監察茶時之意,敢啓。傳曰,知道。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
傳于吳泰賢曰,黃海兵使留待。
傳于吳泰賢曰,勸講入侍。
傳于吳泰賢曰,黃海兵使入侍。
備忘記,黃海兵使李堯憲下直,長弓一張,長箭一部·片箭一部,筒兒一箇賜給。
柳師模啓曰,卽伏見忠淸監司曺錫中狀啓,則掌令宋穉圭辭職上疏上送事措語中,時掌令,以前掌令書之,原狀啓所當還下送,而旣係儒賢辭疏上送之事,故雖不得不捧入,奏御文字,何等審愼,而有此誤書之失,該道臣推考,何如?傳曰,允。
尹光顔啓曰,卽者義禁府都事來言,時囚無得過三日滯囚,曾有定式矣。時囚罪人李益恢·張猷煥,當爲捧供,而判義禁李秉鼎病不進,知義禁李集斗未肅拜,同義禁一員未差,只有同義禁朴宗輔一人,不得備員開坐云,判義禁·知義禁,竝卽牌招,何如?傳曰,允。未差之代,令該曹口傳差出,待下批一體牌招。
吏曹口傳政事,以李殷模爲同義禁。
以開城留守金文淳狀啓,民家失火事,傳于金熙朝曰,方春失所可悶,令廟堂措劃分付,期於速奠接。
以執義尹悌東,掌令金圭夏,獻納崔時淳牌不進罷職傳旨,傳于尹光顔曰,只推。
柳師模,以兵曹言啓曰,昨年增廣及庭試,武科出身當赴者,前已分防磨鍊啓下後,以歲色垂暮,待開春下送之意,筵稟蒙允矣。兩榜出身發送日字,原啓目中,付標以入,而分防中鄭宅升·閔致書,旣已禁軍口傳,依例除防之意,敢啓。傳曰,知道。
尹光顔,以義禁府言啓曰,全羅前監司金達淳狀啓內,珍島郡金甲島爲奴罪人宅孝,以劇逆親屬島配,而肆然逃躱,來見其子於古阜半千里之外,事係變怪,邑倅鎭將,專不致察,致有罪人跳出之擧,該郡守韓根馨,爲先罷黜,該萬戶安命集,嚴棍次今方拿致,而究厥罪狀,不可棍勘而止,一體罷黜,竝令攸司,稟處。罪人宅孝之父子兄弟,同配本道者爲五名,而俱在沿海一帶之地,雖在日後,不無更相往來交通情跡之慮,姑爲嚴囚於古阜郡,亦令該府稟處事,啓下矣。韓根馨·安命集,身爲邑倅鎭將,劇逆緣坐,關係何如,而初不嚴防,致有此無難跳出之變者,法綱所在,萬萬駭痛。發遣府羅將,交代後竝拿來嚴勘,罪人宅孝,以若罪犯,不可循例還配而止,各別嚴刑後,咸鏡道甲山府,更定配所,別定將吏,卽爲押送到配之後,嚴加防束,俾無如前疎虞之患事,分付該道道臣之意,敢啓。傳曰,知道。
尹光顔,以義禁府言啓曰,臣等以時囚捧供事,承命開坐,張猷煥供辭,今方捧入,而李益恢兩條所犯,事未前聞,俱係深重,有不容循例捧供,事當嚴加盤問,捧口招以入,而判義禁李秉鼎牌不進,次堂例不得擧行,何以爲之?敢稟。傳曰,判堂待明朝牌招開坐。
禁府啓目,造紙別提張猷煥原情云云,傳旨內辭緣,泛稱遲晩,刑推得情,何如?判付啓,分揀放送爲良如敎。
大司諫白師謹,執義尹悌東,掌令金圭夏,獻納崔時淳等箚曰,伏以噫嘻,近日國綱,可謂末如之何矣。李漌之跳出囚山,而嚴誅未加,玄慶之逃躱雀符,而斯得尙遲,以至於今番金甲島爲奴罪人宅孝事而極矣。渠以劇逆志孝之同氣,爛熳於縉·綸等逆節,綢繆於宜·昌間凶書,其窮凶絶悖之跡,與伏法諸賊,一而二二而一也。諸賊就誅之後,渠之只施連坐之律者,已是失刑之大者也。渠敢不思畏縮之心,反生跳踉之計,重溟絶島,無難跳越,此而置之,實不知何樣禍機,伏在何處?思之及此,寧不凜然而心寒也哉?臣等謂金甲島爲奴罪人宅孝,設鞫得情,夬正王法宜矣。取進止。答曰,省箚具悉。已移配他道,所請不允。
壬戌三月十八日辰時,上御熙政堂。勸講·黃海兵使同爲入侍時,行左承旨吳泰賢,記事官金,別兼春秋呂東植·金邁淳,領事徐龍輔,直閣朴宗慶,侍讀官金啓濂,黃海兵使李堯憲,以次進伏訖。龍輔等曰,雨後日氣淸朗,聖體,若何?上曰,一樣矣。龍輔等曰,寢睡·水刺之節,何如?上曰,一樣矣。龍輔曰,數日間膈間痰痰候,何如?上曰,不如是矣。上敎宗慶曰,閣臣同爲起伏也。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,一樣矣。龍輔等曰,嘉順宮氣候,何如?上曰,一樣矣。上曰,黃海兵使進前。堯憲進伏,上曰,奏職姓名。堯憲奏職姓名,上曰,下去善爲也。仍命退出,上讀前受音一遍訖,仍讀新受音蔡仲之命,自蔡國名,止無若爾考之違王命。龍輔解釋文義以奏,上仍讀十遍訖,龍輔曰,周公以成王之言,誥于蔡仲,而其辭旨懇切矣。今日所講,別無文義,而大體以典謨誓誥,通而論之,則無論人臣告君與天子誥侯之辭,究其要旨,則不過曰愼曰勤曰敬而已。聖人千言萬語,都不外於此矣。上曰,閣臣陳之。宗慶曰,別無可奏之文義矣。上曰,旣無以玉堂陪講之事,今以閣臣,初登講筵,其可不敷奏乎?宗慶曰,蔡仲之命,別無文義,故不敢强奏矣。上曰,玉堂陳之。啓濂曰,大臣俄以愼勤二字仰奏矣。此言克愼厥猷,是乃人君爲學之要也。舜典之愼徽五典,謂典常也,皐陶謨之愼厥身修,謂言行也。尙書一部,欽爲開卷第一義,而愼字,卽欽字上工夫也。故此章亦以敬字結語,信乎敬愼之不可以已者也。恭惟殿下,爲學也爲治也,當以堯·舜自期,惟此愼字與敬字,益加體念,是臣區區之望也。上掩卷,命挾侍啓下符單子。仍命退,諸臣以次退出。
上在昌德宮。停常參·經筵。
尹光顔啓曰,合辭方張之時,兩司無詣臺之員,事甚未安,除在外未署經外,未肅拜人員,竝卽牌招,何如?傳曰,允。
吳泰賢啓曰,明日常參·經筵,取稟。傳曰,停。
傳于吳泰賢曰,禮房承旨進詣皇壇奉審,宣武祠一體奉審以來。
注書金病,代以韓用儀爲假注書。
傳于金熙朝曰,勸講入侍。
傳于柳師模曰,召對爲之。
尹光顔啓曰,行大司憲李直輔,掌令宋稚圭,持平李基崇在外,執義尹悌東,掌令金圭夏牌不進,持平徐長輔未署經,監察茶時之意,敢啓。傳曰,知道。
以水原留守鄭大容狀啓,健陵植木時,監植守令以下賞格,依判下施賞,兒馬帖待內下,一體頒給事,傳于吳泰賢曰,馬帖何以內下乎?只京營軍卒,自各該營施賞,而其他,自外帑庫上下事,回諭。
以執義尹悌東,掌令金圭夏,獻納崔時淳牌不進罷職傳旨,傳于尹光顔曰,只推。
吳泰賢,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
柳師模,以摠戎廳言啓曰,本廳中軍吳載熙,身病甚重,勢難察任,改差,何如?傳曰,允。
江原監司李魯春疏曰,伏以流光迅邁,春序已暮,伏惟聖孝,撫時攀慕,益復罔極。仍伏念臣,以萬死餘生,偏蒙我先大王庇覆拔擢之殊眷,屢叨天官之佐,久陪雷肆之講,年除歲遷,驟躋宰列,頂踵毛髮,莫非造化,恩山德海,糜粉難酬,而奈臣庸陋之材,最居人下,文學政事,無一可當,世皆目之以迂闊,臣亦自知其疎野,至若方面重任,夫豈有一分堪承之望,而只緣再造恩深,誠切報效,雙親篤老,情急反哺,不敢爲終始力辭之計,而冒昧蹲仍,居然已二十月矣。方當初元之化理淸明,慈天之惠澤方洽,凡在臣僚,罔不精白淬礪,奔走率職,矧在托以藩寄,任以旬宣之地者,尤當廣布德意,對揚新休,使匹夫匹婦,咸被時雍之化,則若臣竭力圖報之願,尤倍他人,夙夜憂懼,一念洞屬,而臣旣智短才疎,無所展布,威望素乏於殫壓,治效未著於撫摩,孤負委寄之聖意,莫裨懷保之至化,臣心愧恧,爲當如何?惟幸天降康年,峽農告熟,山耕火耘,朝聚暮散之民,擧皆欣然有安土樂業之意,由是而民邑之憂虞少紓,閒局之事務多暇,臣得以幸免大戾,獲遂便養之私,與海堧山谷垂髫戴白之民,共沐錫類涵育之雨露,而至於承流宣化之責則蔑矣。臣若一向盤礴,無所猷爲,則徒貽素餐之譏,必速僨誤之辜,畢竟臣身之狼狽,固不足恤,而聖朝愼簡綜核之政,豈亶使然也哉?抑臣之銜恤茹慟,瞻望叫號者,奄及三載,而初違執紼之列,又阻服練之班,今當夏節之將屆,月朔之奠,亦無幾時,在臣洩哀伸誠之道,惟是及今鞶遞,進參於祼薦之末班而已。區區至切之懇,似不待臣言之畢,而庶蒙天日之照燭矣。且臣又有目下情私之憫迫者,老母素患風痺之症,粵自昨年,春夏之交,一倍添劇,幾危僅甦,今値換節之時,精神昏眩,食飮全却,諸般症形,不無復發之慮,迨此和暖之時,亟欲擔詣京師,就醫調治,指日捲還之語,常發於夢寐呻吟之中,臣扶將承順,情難强拂,官吏知之,亦不以久遠見期,雖於尋常簿書之間,率多怠忽愆慢之習,一日二日,未免有瘝曠之嘆。臣於是,左右思量,不容泯默,玆敢冒萬死,疾聲衷籲於嚴廬之下。伏乞聖慈,俯垂矜察,特許鐫免,臣所帶藩任,以幸公私,千萬至願,臣無任云云。答曰,省疏具悉。卿其勿辭察任。
壬戌三月十九日辰時,上御熙政堂。勸講入侍時,參贊官金熙朝,記事官尹鼎烈,別兼春秋呂東植·金邁淳,領事李時秀,檢校待敎徐有榘,檢討官元在明,以次進伏訖。時秀曰,數日日氣淸朗,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,向來感候夬復後,諸節一向乎?上曰,昨日似有頭痛矣。時秀曰,日氣雖極淸和,朝氣則尙寒,故餘症恐或未差矣。上曰,或風或寒,日候不調,故似如此矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,明日次對爲之乎?時秀曰,領相手有痰病,不得造朝,迫不得已將入頉稟云矣。上讀前受音一遍,繼讀新受音,自皇天無親,止無荒棄朕命,時秀解釋文義以奏。上更讀十遍訖,命陳文義,時秀曰,爲善則歸於治,爲惡則歸於亂,善惡有深淺輕重,而惡雖小,而無可行之惡,善固小,而無可棄之善,曰以小惡泛忽看過,則浸浸然入於大惡,乃自小善,力能行之,則漸漸至於大善,善惡之大者,易見而易知,小者易忽而易忘,愼於小則可以成其大矣。且二典三謨,莫非終始之戒也。終始二字,已有前日之仰陳者,而皆無如此章中愼厥初惟其終之明言者矣。自始之時,宜先思其終,而大抵雖有其初,不能其終,則安有其初之所愼乎?此下文懋乃攸績大綱領也。其次四句無非績庸之實,而結之以康濟小民,尤可見其次序之詳也。無作聰明亂舊章,非但謂蔡仲之命,可爲後世人辟之監戒處,非天賦自然之聰明,少有作爲底意思,其害至於亂先王之舊章,側媚奸邪之徒,乘間抵隙,改其法度,爲無窮之弊,而詳乃視聽,以大中至正爲道,則側媚之言,不能見容,上自修身,以至御下,惕然深省於此等處,是所望也。上曰,閣臣亦陳之。有榘曰,先儒言中庸,言天命之性,而論·孟諸經所論性字,皆言氣質之性,獨尙書中湯誥降衷之性,此篇率自中之中字,卽指天命之性也。蓋率是天賦之性,則純然中道,自爾中節,無過不及之歎,而不然則外物害之,側言入之,而大臣以終始二字仰奏誠好矣。愼厥初惟其終,非只擧一事,而聖人做事,或慮終不如初,故其所言,鄭重諄複,於學問上,尤銘念者也。今日所工,易不如昨日,昨日所工,易不及於再昨,一日而如此,一年而如此,漸棄前功,此所謂爲山九仞,功虧一簣也,豈非可惜之甚乎?以進講書傳言之,及其終篇,一如堯·舜典始講之勤,則此謂終始典學之方,深爲留念焉。上曰,玉堂亦陳之。在明曰,無作聰明,大臣已有所奏矣。自然出於天理,謂之天聰明,如有作爲之事,則有偏私之病,而雖凡民,若作爲聰明,其弊甚多,況爲人君者,豈不審愼乎?若一任其作爲,則其弊歸於自用,人君必公聽竝觀,以天下之耳目,爲一身之耳目,故舜典言明四目達四聰,註曰有天下一家氣像,方當我殿下一初淸明之時,講筵日開,聖學日就,廣開聰明,一循天理,爲體念之端矣。時秀曰,玉堂之言,果好矣。古語曰聽思聰視思明,此貴在乎天賦,而若作爲,則非中道也。人君做事,若一番作爲,出於私慾,則奸細之徒,中其人主之所好,變幻舊章,更改法度,及於亂亡之境,勢有所必然,這這詳審,常常點檢,則側言無自入,自然率自中,則哲之明,亦出於這裏,非歇看處矣。上曰,以和兄弟管·蔡之邦,故有此言乎?時秀曰,臣亦詳見其註釋,而非有意而言者也。上曰,山林辭疏又至,若許解其所帶之職,則可以上來乎?時秀曰,自古山林,或帶臺職,上來,裨輔聖學,激濁揚淸,多有好事,而以此疏見之,似不上來,遞其職名,以開進身之路,似好矣。上命讀奏山林疏,熙朝讀奏訖,上曰,入直玉堂,持此疏出去,疏批代撰以入,可也。上又命讀江原監司上疏,熙朝讀奏訖,時秀曰,以親病陳懇,未知其病勢之如何,而此道臣,姑不瓜熟,且近年以來,道臣之數遞,爲弊大段,吏民皆知以不久遞易,故百弊俱生,若非不得已之事,則似難曲施其懇矣。命書批答,仍命退,諸臣以次退出。
壬戌三月十九日申時,上御熙政堂。召對入侍時,參贊官柳師模,侍讀官金邁淳,檢討官元在明,直閣朴宗慶,假注書韓用儀,別兼春秋吳淵常·呂東植,各奉綱目第六卷,以次進伏訖。上開卷命讀,邁淳讀,自二年冬十月,止東南郊。上曰,下番讀之。在明讀,自夏六月,止擊之便,上曰,參贊官讀之。師模讀,自韓安國曰不然,止百全必取,上曰,閣臣讀之。宗慶讀,自上從恢議,止地震赦,上曰,注書讀之。賤臣讀,自五年冬十月,止斯人之不幸也。上曰,上番讀之。淵常讀,自通南夷,止道爲置吏,上曰,下番讀之。東植讀,自上乃拜蒙,止大風拔木,上曰,文義陳之。邁淳曰,後世人主中英明,莫如漢武,而惟其爲多欲所蔽,故昏暗亦莫如漢武,蓋常人之情,不能無欲,而欲之所向,常在於已所不足之處,武帝則尊爲天子,富有四海,更無不足可欲之事,獨自古人君,未有長生不死者,惟此爲可欲,於是欣然慕之,謂仙可遇,祠竈化砂,無所不至。夫神仙之虛謊,不待智者而知,今以武帝之英明,乃反沈惑至此,豈非所謂多欲所蔽,昏暗之甚者耶?此則旣然矣,而李少君之死,帝豈不知之?若以爲眞死,則神仙之說,歸於無靈,且慮四方談仙之士,因此自阻而不至,故雖明知其死,而揚言曰化去不死,以誑惑世聽,夫所貴乎英明者,以其不受人欺也。今武帝則不待人欺,而自欺其身,其爲昏暗,孰甚於此?且此所云海上燕齊怪迂之士,多更來言神事者,正好鑑誡,蓋四海至廣,人物之生乎其間者,有賢人焉,有惡人焉。賢人之中,有許多般,惡人之中,有許多般,種種色色,有萬不同,此所謂物之不齊,物之情也。蓋此許多般人,或因山川之風氣,或因習俗之漸染,道各不同,莫相勝負,及夫人主所尙,纔向那邊,則那般之人,應時而至,纔向這邊,則這般之人,亦應時而至,今以此文觀之,海上燕齊怪迂之士者,此地本有如此之人,固無可奈何,多更來言神事者,豈非武帝之所尙,有以致之耶?無論那邊這邊,人主之意,一有所向,則不惟本來如此之人,應時而至,風聲所及,一時化之,不惟一時化之,習俗一成,至于後世而未艾,此所當審愼處也。燕齊地近渤海,自古有三神山之說,齊威王·燕昭王,嘗有遣人入海求仙之事,燕齊間一種習俗之如此,疇昔然矣。他處則未聞有此等說,及夫武帝好仙之後,不獨燕齊之士更來言神事,如謬忌之徒,乃出於亳邑,亳卽殷湯所都,在三河之間,去燕齊不啻遼絶,此豈非所謂風聲之所及,一時化之者耶?且自此以後,方術之說,日熾月盛,遺毒餘烈,至于今而未已,此皆武帝之過也。向使武帝,移此好神仙之心,用於好賢士,則不但素有之才俊,競出爲用,彼怪迂之士,安知不化而爲賢良方正直言極諫之士耶?以此觀之,移風易俗,專係於人主所尙之如何,伏望體念焉。上曰,下番陳之。在明曰,以王恢·韓安國二人之言觀之,則其是非,不待智者而知之,武帝漢之英主也。兩言之是非,豈不知之,而以武帝窮兵黷武之心,已爲偏係之病,故王恢所言,適中其欲,所以易入也。此固無他,當是時,專尙黃老之術,競爲功利之說,武帝天姿,雖云英明,而素無學問之工,故偏係之私,欲動情勝,畢竟所成,不過窮兵黷武而已。以此觀之,人君本源上,關係甚重,蓋諂佞之徒,善覘上心偏係之處,而售其迎合之計,至于後世,而亦有如此之習,人君若能尊尙學問,方寸之間,廓然大公,是非好惡,一出於正,則此等之說,無自而入,以此觀之,人君致力於格致誠正之學明乎?事物之理,則是非優劣,自可知之,此是第一工夫矣,伏願留念焉。上曰,參贊官爲之。師模曰,韓安國所謂聖人以天下爲度者,其言甚好矣。夫以天子之尊,君臨萬邦,擧天下之物,莫非其有,則又何事於闢地拓疆,如匹夫之貪得無厭哉?漢武多欲之說,玉堂已縷縷仰陳,而臣則以爲,武帝度量,自是未宏,故不知視天下一家之義,乃反徼倖邊功,必欲開拓土壤,此可謂自待者小,而不思之甚也。若能於安國以天下爲度之言,有所契悟,則何至於窮黷之乃爾乎?且其多欲之病,不但生稟然也。凡人之情,習於安逸,則自不免人欲漸肆,而莫之能制,武帝承文·景富庶之業,徒知居逸之可樂,不念天位之克艱,故畢竟任情縱欲,殆無所不至,由此觀之,欲之所由生,豈非逸之所以致乎?故曰逸者,人君之大戒,伏願深留聖意而垂察焉。上曰,閣臣陳之。宗慶曰,上下番所奏皆好矣。漢武足可與有爲,然大抵事有終始乃有益,而初求文學,晩事征伐,畢竟自歸於多欲,故汲黯之言曰,陛下內多欲而外施仁義,若使武帝,精察乎危微之際,沈潛乎義理之源,則汲黯之戇言,奚爲而至哉?不修學問,馳騖外道,以至於宮室遊觀,欲敗度而不知悔,是故靡不有初,鮮克有終,伏願體念焉。上曰,凶奴雖是夷狄,而武帝欲以詐謀而欺之,議者謂武帝,內多欲而外施仁義,以此觀之,雖外施仁義,亦不能爲之矣。邁淳曰,聖敎誠然矣。且以誅王恢事言之,長君之惡其罪小,逢君之惡其罪大,王恢覘知上意之在於窮兵,欲迎合固寵,僥幸成功,慫慂詐謀,納君於無信無義之科,此所謂逢君之惡,先王之法,必誅無赦者也。武帝始雖不悟,及夫師出無功之後,赫然改圖曰誰爲劃此計者,使我失信挑釁,大損中國之威重者王恢也。聲其罪而誅之,則豈不誠光明磊落,而今其言曰,縱單于不可得,恢所部擊其輜重,猶頗可得,今不誅恢,無以謝天下,是終不悟當初之失計,而以未得凶奴之些少輜重,切切然痛恨也。蓋王恢之罪,在於逢惡,而不在於逗撓,當諸軍之失利也。不擊輜重,全軍而反,猶近於知難而退,此豈足爲當死之罪耶?今武帝之罪恢,在此而不在彼,可謂罰不當罪,何足以謝天下乎?上曰,魯哀公所謂生於深宮之中,長於婦人之手者,是無逸所謂生則逸者耶?邁淳曰,然矣。上曰,河間獻王,是賢人矣。邁淳曰,在漢家宗英中,獻王學問最純正,當爲第一人物也。上命掩卷,諸臣以次掩卷。宗慶進前曰,咸興·永興兩本宮衣幣封裹,明日當栽香,而問于香室,則所用不足云,在前如此之時,每有內下之例矣,今番則何以爲之乎?上曰,當內下矣。上命書公事判付訖,仍命退,諸臣以次退出。
上在昌德宮。停常參·經筵。
夜自四更至二十一日開東,灑雨下雨,測雨器水深七分。
藥房都提調徐龍輔,提調閔台爀,副提調李翊模啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
吳泰賢啓曰,明日常參·經筵,取稟。傳曰,停。
尹光顔啓曰,合辭方張之時,兩司無詣臺之員,事甚未安,除在外未署經外,未肅拜呈告人員,竝卽牌招,何如?傳曰,允。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
柳師模啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于金孝建曰,勸講入侍。
傳于尹光顔曰,召對爲之。
兵曹,以李健秀爲摠戎中軍。
以執義尹悌東,獻納崔時淳牌不進罷職傳旨,傳于尹光顔曰,只推。
吳泰賢,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
吳泰賢,以吏曹言啓曰,成均館博士安益謙,受由過限不上來,依例罷職,何如?傳曰,允。
禁府啓目,前參議李益恢口招云云,傳旨內辭意,發問目嚴問,則游辭呑吐,終不直陳,揆以國體,誠極痛駭,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
掌令金圭夏啓曰,請興陽縣竄配罪人申耆,亟施絶島安置之典,請命吉諸子散配,依前擧行之意,分付該府,絶島遠配之啓,亦竝允下。請正法罪人鏔,亟施孥戮之典,請前參議洪樂游,亟施屛裔之典,請屛裔罪人沈魯崇,亟施絶島定配之典,其餘諸子,亦爲依律散配。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,夬正典刑。請故判書鄭昌順,故僉知柳協基,竝施追奪官爵之典。請絶島定配罪人宋文述,亟令王府,設鞫得情,夬正邦刑。請民始諸子應坐之類,亟令王府,依律擧行。請故判府事李命植,亟施追奪官爵之典。請周爀及鴻山賊金履源·李漢福·申光周,竝令王府,設鞫得情,夬正典刑。請罪人齊家,亟寢成命,更加盤覈,期於得情,夬正典刑。請還寢徐有聞·李光益放釋之命,仍施遠竄之典。請還寢北靑府投畀罪人李錫夏特放之命,依該府草記,還發配所焉。措辭見上新除授持平李基崇,時在忠淸道忠州地,司諫院司諫申,時在忠淸道忠州地,正言姜時煥,時在永同地,請竝斯速乘馹上來事,下諭。答曰,亟停勿煩。洪樂游事,沈魯崇等事,若銓等事,不允。鄭昌順等事,亟停。宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。李錫夏事,不允。下諭事,依啓。
全羅監司韓用龜疏曰,伏以臣略暴情病難强之狀,仰冀聖明體諒之恩,而誠未格天,辭不獲命,行將離違宸北,遠向湖南,瞻望五雲,不勝耿結。仍伏念臣之父母墳山,在於廣州地,與臣赴任之路,相距密邇,松楸入望,霜露增感,況當遠離,情私倍切,玆敢冒陳私懇於孝理之下。伏乞聖慈,俯垂鑑念,俾得歷省,以伸至情焉,臣無任云云。答曰,省疏具悉。卿其依所請歷省焉。
草莽宋稚圭疏曰,伏以臣久負逋慢之罪,尙逭鈇鉞之誅,聖恩洪大,天地莫量,臣感激思報,糜粉奚惜,顧臣才學空疎,無可自效,祗自縮伏悚恧而已。忽於夢寐之外,復除憲職,馹召猥至,臣祗命惶惑,不知攸措也。臣之不稱於是職,前所仰暴,已無餘蘊,而顧今情勢,尤有所萬萬難冒者,向時殿下之許臣解免,非所以開其進身之路乎?臣固知一謝恩命,仍復面陳懵陋之狀而退,則義分粗伸,邱壑得安,而貞疾在身,强策無路,不得已陳章哀籲,以俟處分者,已經時而閱歲,區區實情,庶蒙聖明之俯燭矣。豈料復入銓擬而恩點遽下耶?臣不能膺命於許解之時,而乃反抗顔於再叨之日,則進退顚倒,大傷廉恥,人將駭笑而唾鄙矣。臣固不足惜,而其奈玷汚淸朝何哉?伏乞聖明,曲加諒察,亟賜鐫改,仍命永刋朝籍,以便公私,不勝幸甚,臣無任云云。答曰,省疏具悉爾懇。顧今講筵日開,凝佇冞勤,此際巽牘,又何爲而至也?向日臺職之許解,蓋欲其進身也,爾旣知予意,而不能進身乃病也。非爾之所欲也,予亦豈不諒爾意乎?今日職名,與向日無異,予旣必欲爾進身矣。烏可以許於向日者,不許於今日乎?所帶臺職,今姑許遞。嗚呼,方今國勢至艱,弘濟無人,所望於林樊道德之士,不啻多端,而最是講學一事,爲目下第一急務,此予所以前後批諭,不暇及他,而專以此眷眷於爾者也。當今之時,凡我世祿之裔,苟有寸能尺長者,孰不欲效忠殫誠,以輔予不逮,況以先正之孫,傳先正之學,讀書求志望,實俱著,曷可不以先正之事我孝廟者,事予寡昧乎?第緣予好緇誠薄,尙未能致爾於朝端,予固愧恧之不暇,而揆以古人出處之義,亦豈可一切邁邁,若是之甚也?每接來章,輒以病爲辭,殊庸奉念,而年紀不至衰邁,春晷又方舒暢,薄言登途,時入講席,何至甚妨於將攝也?玆因批辭,更宣心腹,爾其亟回遐心,從速賁然,無孤予日夕翹企之思。副修撰元在明製進。
壬戌三月二十日辰時,上御熙政堂。藥房入診,勸講同爲入侍時,都提調徐龍輔,提調閔台爀,副提調李翊模,記事官尹鼎烈,別兼春秋吳淵常·呂東植,參贊官金孝建,假注書韓用儀,直閣朴宗慶,侍讀官金邁淳以次進伏訖。龍輔曰,日氣淸和,聖體,若何?上曰,一樣矣。龍輔曰,頃伏聞左相之言,感候猶未復常,近日則諸節,果若何?上曰,自前或有如此之時,而每卽差減,今亦快復矣。龍輔曰,寢睡·水刺之節,亦爲如常乎?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上命藥房先退,台爀·翊模·鼎烈先退,上讀新受音,自多方篇題,止劓割夏邑一遍訖。龍輔解釋文義以奏,上曰,慈殿將垂簾,今番則當讀五遍矣。上更讀大文四遍訖,龍輔曰,此篇首陳夏殷得失,大抵有夏之時,亦豈無在野之賢人,而此云叨懫日欽者,夏桀有聚財之心,而貪叨者自至,有嚴法之意,而忿懫者亦至,是故自古治亂,專係用人,用君子退小人,則可以興邦,用小人退君子,則亦足喪邦,雖昏君暗主,豈有用小人退君子之意,而特以心有所蔽,不能明辨於淑慝之別,以君子謂小人,以小人謂君子,自底危亡矣。日前伏見御製槪論用人之道,而有曰或者以爲何以知君子小人之分,而用舍云爾。然人君之心,瀅如明鏡,姸媸自照,則何難於辨別乎?又以漢武之用舍失當,深加鑑戒,此箇道理,聖上業已洞燭,臣等只切欽誦而已。無容更事仰勉,而講讀之時,亦須隨遇加察,反躬體驗,則用舍進退,自無一毫係累之私,而粹然一出於正,君子小人,莫敢逃於淵鑑之下矣。上曰,閣臣爲之。宗慶曰,此云不克終日勸于帝之迪,蓋人君日用之間,一動一靜,無非上天之所鑑臨,此所謂天視自我民視,天聽自我聽,古之聖王,兢兢業業,斯須不敢怠忽者,誠以此也。夫作善而天降之福,作不善而天降之禍,此必然之理也。此云誕厥逸,又曰大淫昏,逸豫淫昏,其端甚微,而終至於大,莫可遏絶,而危亡隨之矣。故無逸曰監于玆,伏願殿下,以此監戒,每一念之間,輒曰吾之心,亦如是乎,不如是乎?深加留心焉。上曰,玉堂爲之。邁淳曰,此云洪惟圖天之命,下文又曰圖帝之命,上文指商奄而言也,下文指夏桀而言也。蓋圖命云者,以區區人謀之私,妄度尊嚴之天命也。商奄以微賤之侯邦,敢生覬覦非望之心,此是亂逆僭竊之徒,固不足論也。桀則自大禹而受天命有天下,世世相繼,至于其身,天命者,卽有夏之所固有也。但皇天無親,惟德是輔,德之所存,命隨而存,苟爲無德,命不虛降,祖宗有德,而子孫喪德,則不以祖宗之賢,而曲貸其子孫之不肖,今日修德,而明日失德,則不以今日之善,而遂恕其明日之惡,此理較然,甚可畏也。夏桀不知此理,狃安於祖宗積累之基,沈酣於屢世昇平之餘,便謂天命已在我家,吾可以恃而無恐,不修德義,罔念敬畏,彼無私之上天,豈肯終始眷佑之乎?泰誓聲商之罪曰,謂已有天命,其下文又曰,厥鑑惟不遠,在彼夏王,大抵桀·紂之惡,不一其端,而其病根所祟,專在於恃命而不修德,向使桀·紂,粗知天命之不可恃,則其爲惡,豈至若是之甚乎?蓋在下位而妄干天命,在上位而妄恃天命,雖所處不同,其爲妄度則一也。故周·召諸公,輔佐成王,相與勉戒之辭曰,駿命不易,又曰天難諶,又曰我不敢知厥基永孚于休,我不敢知其終出于不祥,不知與妄度,意正相反,謂天不可知,則在我之德,不容不修,而天必眷佑矣。此周之所以興也。謂天可度,則在我之德,無由可修,而天必不眷佑矣。此桀·紂之所以亡也。是故御極之人君,無以祖宗之基業爲可恃,必以自吾身而迓續景命爲念,則太平萬世,自此而基矣。伏望體念焉。龍輔曰,閣臣·玉堂所奏皆好矣。大抵人君方寸之中,自有一天,一念之頃,一事之微,無非上帝之所俯臨,必下愼獨之工,然後可盡事天之道矣。至若天命二字,尤非人主之所敢自有者也,而紂之言曰,我生不有命在天,終至於亂亡,詩曰駿命不易,又曰天難諶,斯聖王之於天命,不敢自恃,而兢兢業業者,蓋以此也。上曰,多方別無可問之義,而成王親政已久,而曰周公曰王若曰者,何耶?龍輔曰,或者以爲成王,自奄歸宗周,宗周·鎬京也。周公留治洛邑,故周公承成王之意,布誥多方云,而此說未必然也。周公之宣布王命,如後世承旨之傳命,監司之宣綸。然臣亦未詳,下問于閣臣·玉堂似好矣。宗慶曰,周公奉成王之命而爲之者也。邁淳曰,成王命周公宣誥,而誥是周公所作,故其云周公曰者,史臣紀實之辭也,而但稱周公曰而已,則後世之人,必認以爲周公所命,故又云王若曰,以明周公傳王命而非周公之命,此則筆法也。上曰,周公之宣布,如今王命之代撰乎?邁淳曰,然矣。上曰,玉堂·閣臣先退,大臣·承史,少退於外軒,以俟復入也。諸臣承敎退出,少頃命入侍,大王大妃殿垂簾下敎曰,今日是次對日次,而何不來會乎?龍輔曰,領相適有手病,妨於梳洗,且無時急公事,故俄入頉稟矣。大王大妃殿下敎曰,近來諸道守令,未必無不法者,生民疾苦,亦必有之,而此時異於先朝之時,予以深宮一婦人,外間民情,何由詳知?其所顧恤之政,不容少緩,欲遣繡衣,從速廉探,須以可合人抄啓以入也。龍輔曰,當以下敎,傳於右位大臣,以草記抄啓仰奏矣。大王大妃殿下敎曰,須以秉執公心,善於探察者抄啓,好矣。龍輔曰,可合之人,必多有之,而且新錄屬耳。堂下中似無苟簡之慮矣。命書榻敎曰,大王大妃殿進御加味養胃湯,自明日停止,加味六君子湯,一貼式煎入。又命書榻敎曰,王大妃殿進御加味養胃湯前方中,去縮砂·山梔,加吉更·神曲各一錢,自明日一貼式煎入。仍命退,諸臣以次退出。
壬戌三月二十日未時,上御誠正閣。召對入侍時,提學李晩秀,參贊官尹光顔,侍讀官金邁淳,檢討官元在明,記事官尹鼎烈,別兼春秋吳淵常·呂東植,各奉綱目第六卷,以次進伏訖。上命開卷讀之。邁淳讀,自皇后陳氏廢,止多踰禮制矣。上命下番讀之。在明讀,自詔太中大夫,止此有天下之急者也,上命閣臣讀之。晩秀讀,自禮義者,止夏大旱蝗,上命參贊官讀之。光顔讀,自元朔元年,止朝奏暮召入,上命注書讀之。賤臣讀,自所言九事,止相望,上命上番讀之。淵常讀,自及秦皇帝崩,止其故何也,上命下番讀之。東植讀,自當是之時,止死卽五鼎烹耳,上命陳文義。邁淳曰,人君之置輔弼大臣百執事,欲使輔其不逮,將成其美也。有患得患失之心,恐失其榮寵,言不敢觸怒,諂媚爲事者,不足與爲,以公孫弘事見之,每朝會議,先見人主之意向,開陳其端,與汲黯請間,使黯先發而推其後,又與公卿約,至上前,見主意不合,則皆背其約,以之不信於朋友,順志於君上,而又曰不知臣者,以臣爲不忠者,小人情狀,可謂不忍正視,公孫弘之如此者,皆武帝之咎也。以其心之所欲爲者,不欲人毁之,故乘間抵隙,諂諛成風,是以對策六七年之間已拜相,而漢之大臣,皆不得保其性命,公孫弘獨得善終,此無他。目下欲爲之事,惟其言是從,善諂工謀之故也。若諂臣多在,則公議壅遏而朝廷卑,朝廷卑則主勢卑,以此觀之,國家之治亂可知矣。蓋國家之長享太平,豈能易哉?當其板蕩之時,未有伏節死義之人,及夫淮南王反,漢廷大臣,惟汲黯在耳。公孫弘如發蒙振落,平時早折其奸萌,奬用其賢人,則必無板蕩不幸之會,而汲黯頗知義理,公孫弘徒事阿媚,利害較然,用捨宜審,此等事可合於深省處矣。上曰,下番亦陳之。在明曰,二千石之不擧孝廉者罪之,而有孝廉實行者,武帝固難得之矣。上之人旣有失德,則下之有實行者,豈肯就用乎?誠心求之,然後可見于于之盛,徒以文具求之,則易致邁邁然去,是故求文學方正之士,不過如公孫弘·主父偃之徒來,之如汲黯社稷之臣,出爲淮陽太守,以蕫仲舒之賢,乃爲江都相,實無求賢之實矣。上之所好,下必從之,當是時也,公孫弘輩,布列朝廷,雖有實德君子,必不出而仕矣。得賢不得賢,專在於人主之誠與不誠,此亦爲監戒者矣。上曰,閣臣亦陳之。晩秀曰,上下番所奏皆好矣。人臣進言,莫盛於堯·舜之世,而文帝,漢之賢主也。比之三代,不知落下幾層,況武帝之不如此乎?然小臣則嘗以武帝惜之,而亦稱有難事矣。上下番,俄以求賢,歸之文具,諂邪之徒,皆爲其用言之,而且求仙準刑拓邊等事,以致天下搔然虛無,多有失德之事。然論其資品,雄材大略也。秋風悔心之萌,亦難及處,而自聞東方朔之言,怳然大覺,至於大歡樂,偃寵由是益衰,人君度量,與天同大,英雄豪傑之士,包容於度內,方可爲英主,此所謂宋太宗之如洞開重門,有善與不善,人皆見之,武帝卽恢廓大度,改過不吝,或如日月之更,其所惜之者,進用公孫弘之輩,數年中超遷至中大夫,不知其諂奸,一向任用,未免爲失德之主矣。大凡帝王之道,當法堯·舜,不必法武帝,而取其所長,棄其所短亦好矣。上曰,參贊官亦陳之。光顔曰,閣臣以擇其善事而從之,見其不善者而棄之仰陳,此言深得觀史之法矣。武帝是英明之主也。是非得失之間,多怳然覺悟處,大體是非得失,茫然不知,亦可悶然,而雖能知之,不能行之,與不知同歸,聞方朔之言,覺而大喜,卽斥蕫·偃,而雖不招見於宣室,或有私見於他處,此豈曰用方朔之言乎?悅而不豫,從而不改者,職由於內多慾三字矣。至若見汲黯之時,不冠不見,粗知禮遇,而不能奬用,又不能斥公孫弘之徒,此莫非物欲交蔽,終不克己之致也。人君克祛私意,採用直諫極言者,則可做三代之治,深加留念,區區所望矣。上曰,漢武帝自己則好爲求仙祠竈等術,而乃以厭勝媚竈,至廢皇后何故也?邁淳曰,漢書亦言此事,而厭勝乃妖媚之術,武帝慮其有害於自己身上,故有廢后之擧矣。晩秀曰,廢皇后一事,可見武帝之昏眩而好神仙,其流之弊,至於此矣。上曰,公孫弘·嚴安·主父偃·徐樂,其事則異,而其人則似乎?邁淳曰,主父偃死卽五鼎烹之說,尤極險陂,專以偸得一時之富貴,不知惜其性命者其上疏,似言言皆是,其所行之事皆反是,古昔帝王用人之法,敷奏以言,明試以功,蓋非知之艱,行之惟艱矣。上曰,不用賢良方正之士,而罪其不擧者,何也?邁淳日,是謂文具,不以誠意求之,徒以威令求之,故事不成矣。光顔曰,古語云進賢授上賞,人臣之以人事君,誠爲美事。豈不欲汲引賢俊,而見其無奬用之心,故不得其人矣。晩秀曰,日間聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。晩秀曰,實錄纂修,今方擧行,而時政記,多有修納者,前翰林中在京人催促,使之不多日內修納,其中平安監司金勉柱,旣無趁期上來之路,下送館吏,使之受來,而時政記載持馬,依例備待事,一體知委,何如?上曰,依爲之。出擧條仍命退,諸臣以次退出。
上在昌德宮。停常參·經筵。
自開東至未時,灑雨下雨,測雨器水深七分。
金熙朝啓曰,明日常參·經筵,取稟。傳曰,只晝講。
柳師模啓曰,來二十五日,朝參日次,而國忌齋戒相値,頉稟之意,敢啓。傳曰,知道。
尹光顔啓曰,合辭方張之時,兩司無詣臺之員,事甚未安,除在外未署經外,未肅拜·呈告人員,竝卽牌招,何如?傳曰,允。
金熙朝啓曰,假注書韓用儀,身病猝重,勢難察任,今姑改差,何如?傳曰,允。
韓用儀改差代,以申緯爲假注書。
傳于尹光顔曰,全羅監司留待。
傳于尹光顔曰,勸講入侍。
傳于尹光顔曰,全羅監司入侍。
柳師模啓曰,全羅監司韓用龜授符次,密匣請出之意,敢啓。傳曰,知道。
備忘記,全羅監司韓用龜下直,長弓一張,長箭一部賜給。
傳于尹光顔曰,召對爲之。
以執義尹悌東,獻納崔時淳牌不進罷職傳旨,傳于尹光顔曰,只推。
柳師模,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
柳師模,以兵曹言啓曰,今日各廳堂下武臣朔試射時,都摠府經歷尹孝達,訓鍊院僉正南弼壽,武臣兼宣傳官鄭億祚·李鎭遠,部將白宗澤,俱未滿四中,竝依定式,各決棍十度,實病及呈辭受由人等,退試次懸頉以入之意,敢啓。傳曰,知道。
柳師模,以訓鍊都監言啓曰,謹依水原留守別單判付,健陵植木本局軍孫漢光等四十六名處,各木一疋施賞之意,敢啓。傳曰,知道。
柳師模,以禁衛營言啓曰,謹依水原留守別單判付,健陵植木本營軍林枝祥等三名處,各木一疋施賞之意,敢啓。傳曰,知道。
柳師模,以御營廳言啓曰,謹依水原留守別單判付,健陵植木本廳軍吳泰光等七名處,各木一疋施賞之意,敢啓。傳曰,知道。
柳師模,以御營廳言啓曰,本廳騎士將金百彬,把摠趙達洙,入直於東營,不能董飭,事多顚錯,聽聞所及,不可仍置,汰去之意,敢啓。傳曰,知道
義禁府啓目粘連,向前李益恢亦啓下榜目,恣意幻弄,巡將僞帖,無難成出,雖以渠招觀之,欲諱不得,綻露難撓兺不喩,誘脅之狀,吏供旣詳,發賣之說,傔招無疑,不可但以鄙悖論,事未知有,貽辱淸朝,究厥所犯,萬萬駭痛,以此照律,何如?判付啓依允。
左副承旨金孝建疏曰,伏以歲月如流,春序且窮,仰惟聖慕罔極,撫時如新,仍伏念臣之蒙陋無似,最居人下,而偏荷先大王曠絶之殊遇,自記注以至承宣,十有餘年,出入近密,瞻依日月,眷顧憐恤,則慈父之恩也,提掖戒飭,則嚴師之訓也,頂踵毛髮,都歸洪造,雨露莫非至敎,陶鎔成就,秋毫皆聖德也,而未效涓埃之報,遽抱弓劍之痛,譬如幼子之中途失乳,孑孑靡依,高天厚地,誰因誰極,然猶食息自如,未辦螻蟻之蓐,甚矣臣之冥且頑也,不意玆者,甄收之恩,有隕自天,更叨宿趼,重入修門,陪參祼薦之列,少洩悲冤之私,昵近軒墀之末,得遂戀結之忱,至願已畢,榮耀且極,豈敢更有干祈,以重罪戾,而第臣之父母,年迫八耋,自少善病,藥餌爲命,少失將攝,輒致危劇,長在床玆,凜凜若不保朝夕,而臣本性拙謀生,家素食貧,養奉每多失宜,刀圭不得如意,每念古人負米行傭之事,未嘗不怵惕愧汗,殆無所措其躬也,臣於年前,猥蒙先朝體下之私,特除西邑,獲遂便養,追惟聖恩,尙切感泣,而顧今兩親,年益耄而病益痼,情理之切悶,非復向日之比,而今年又是回卺之歲,若不及今控籲,粗伸烏鳥反哺之情,後雖有千鍾之祿,尙誰爲哉?臣於逖違之餘,纔蒙收簪之眷,惟當奔走夙夜,以殫犬馬之微誠,而移孝之忠,餘日尙多,奉檄之願,崦暉難駐,情迫勢急,安住不得,玆敢冒昧仰瀆於天地父母之前。伏乞聖慈,俯垂矜憐,許令選部,畀臣一小邑,俾得以將老榮養,自殫其人子之職分,千萬顒祝,臣無任云云。省疏具悉。疏辭下該曹稟處。
敎全羅監司韓用龜書。王若曰,屬以一面大事,誰膺翰藩之重權,出自九卿崇班,庸試盤錯之利器,聊得君重,克循僉諧,眷彼湖南一區,卽我海東重鎭,山襟海帶,延袤數千里封疆,碁布星羅,左右五十餘州郡,山川護枌楡之社,至今佳氣之鬱葱,舟車輸粟米之供,自古壤儀之腴腆,惟其吏奸而民詐,訟獄多端,矧玆地饒而物殷,豪侈成習,桑土陰雨,慮常存於海防,竹楮魚鹽,役難均於編戶,又彼西洋邪穢之術,誤我南紀衣冠之鄕,懲討已施於巨魁,庶吾民知所戢畏,敎化未孚於愚俗,而其責在于旬宣,顧此任難其人焉,當是時,屬之誰也?惟卿,志操廉潔,風度端凝,荷寧考之殊知,蓋燭平日之秉執,繩乃祖之遺範,素著累世之忠貞,西臬華營,旣見才猷之克壯,東銓宗伯,允叶物議之攸歸,內外之輕重雖殊?非卿莫可,前後之績茂著,何適不宜?玆授卿以全羅道觀察使兼兵馬水軍節度使·都巡察使·全州府尹,卿其勉恢嘉猷,祗服明訓,察窮閭寒暑之怨,達之廟朝,體丙枕宵旰之憂,施于畎畝,以愛物爲剔弊之政,以守法爲勝私之符,勤聽斷而愼科條,公黜陟而勵惰窳,綜理庶務,固知才望之極優,彈壓一方,無贊倚畀之至意,其餘裁稟,厥有典常,於戲,當澄淸攬轡之時,苟寵奬之無墜,在出入屬望之際,庶令譽之彌章,卿其往哉,予且召矣,故玆敎示,想宜知悉。修撰知製敎任厚常製進
壬戌三月二十一日辰時,上御熙政堂。勸講入侍,全羅監司同爲入侍時,參贊官柳師模,假注書韓用儀,別兼春秋吳淵常·呂東植,領事李時秀,檢校直閣金近淳,檢討官李好敏,全羅監司韓用龜,以次進伏訖。時秀曰,日氣陰濕,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上命全羅監司進前,用龜進伏。上命奏職姓名,用龜奏職姓名訖。上曰,須善爲下去也。湖南之憂,予固忘之矣。用龜曰,臣情地危蹙之外,當此劇任,殿下拯濟拂拭之恩,雖極感惶,而以臣才識之魯莾,自居留而重藩,揆分量能,實無堪承之望,尤極惶悚萬萬矣。時秀曰,全羅監司韓用龜,今始陛辭矣,春巡異於秋巡,節序已晩,反恐有妨農貽弊之慮,該道今春行部,勿爲之事,分付,何如?上曰,依爲之。出擧條上命全羅監司先退,用龜退出。上讀前受音一遍,仍讀新受音一遍,自天惟時求民主,止享天之命。時秀解釋文義以奏,上讀十遍訖。時秀曰,多方一篇,卽布誥殷民之書也。成湯之受天明命,後嗣王之不享天心,乃惟殷民之所聞知,故反復開諭,眷眷於興亡之由,其云以爾多方之義民,不克永于多享,又曰,不克明保享于民,其所敷告之者,卽多方之民,故以一民字,重言之也。上曰,不曰賢人,而曰義民,何也?時秀曰,義民卽賢人之謂,而下字稍異矣。大抵爲國之道,專係用舍,古之聖王,必擇凡民之俊秀,列于庶位,與共國事,所用者多方之義民,則享天之命矣,所恭者惟是不克明享于民,則非徒天命之絶,民無所措其手足,凡百所爲,無一能達矣。當時百姓之困告如是,專由於不用義民,而乃胥惟虐于民,流毒于下,自絶于天,是故人君之所當恭敬者義民也。且人君御位,以天下爲度,明德愼罰,用一人而賞之,則人皆勸善,退一人而罰之,則民自遠辜,其所謂賞之者,非欲以干譽於天下也,其所謂罰之者,非欲以示威於天下也,賞之罰之,莫非以德化人,而各當其道也。此文之上下數句,凡下五勸字,丁寧反復,申申告諭,至曰,殄戮多罪,亦克用勸,開釋無辜,亦克用勸,人君以德用罰,使民勸勉,而日遷於善,則明德愼罰,其義大哉。臣等所奏之言,雖未敢知必當於理,而每於講讀之時,留意聖聰,玩索於言外之旨,則必多所益矣。上曰,勸字卽敎化之意耶?時秀曰,聖敎誠然矣。人君用舍之公,天下風動,交相勸勉,向善避罪,則此莫非以德化人之道也。上曰,閣臣陳之。近淳曰,此云天惟是求民主,乃大降顯休命于成湯,呂氏註云,曰求曰降,豈眞有求之降之者哉?蓋天之所命,莫之爲而爲者,而初非厚於湯·武,薄於桀·紂也。湯·武則修德事天,天命之民歸之,雖欲辭之而不可得也。桀·紂則蔑德作威,自速厥辜,此所謂非天庸釋者也。上文云,圖天之命,圖帝之命,天命豈可以私意圖之耶?湯·武無意於天命,而天命自至,桀·紂有意於天命,而天命自絶,其公私之分,正與學問工夫之有所爲無所爲相似,大禹之下車泣辜,文王之惠鮮鱞寡,皆出於惻隱之本心,則非欲以干譽於罪辜鱞寡之人,而聖人之心粹然一出於正,莫非無所爲而爲者也。三代以後,時君世主,行一善政,而莫不以沽譽爲務,是故朱子曰,漢祖唐宗,假仁借義,夫假仁借義,有所爲而爲者,而此與無所爲而爲者,正相反矣。聖君御世之道,實在於無所爲而爲,此固無他,擴充天理之公,而無一毫人欲之私,然後可以盡矣。以我國言之,則孝廟嘗下敎於先正臣宋時烈曰,每當及民之事,不無使民德我之意,聖敎誠不勝欽仰,推是心而做去,則可以無所爲而爲矣。時秀曰,閣臣所奏誠好矣。大抵湯·武之受命,若有一毫私意於天命,則是乃有所爲而然也,非所以爲湯·武也。孝廟下敎,亶出於無所爲之盛意,大抵修身之工,必有準的立志然後可致實效,若容一毫私意,則是有所爲也,凡於臨事之時,必曰此事,乃吾職分內事也,只爲當爲之事而已,則自然無所爲而爲也。上曰,玉堂陳之。好敏曰,此云明德愼罰,明德體也,愼罰用也,而此是有國者之所當先也,蓋明其德,則民愛慕之,勸於爲善,而不齊者人心,故所以齊之者刑也,愼其罰而欽哉惟恤,先王所以明德愼罰者然也,雖然刑者,聖人所以不得已而用之者也,如或非其罪而罰之,則此固出於一己之偏私,而民無所措其手足矣,明其德而愼用罰,然後有恥且格,而此所謂亦克用勸者也,當此之時,內有三監之亂,外有徐奄之叛,而不用刑罰,欲以德化之,書以誥之,布諭多方,周之德其盛矣乎,以此觀之,明德愼罰四字,人君之所當服膺而行之,伏願留念焉。上掩卷,仍命退,諸臣以次退出。
壬戌三月二十一日未時,上御熙政堂。召對入侍時,參贊官尹光顔,侍讀官金邁淳,檢討官李好敏,直閣朴宗慶,假注書韓用儀,別兼春秋吳淵常·呂東植,各奉綱目第六卷,以次進伏訖。上開卷命讀,邁淳讀,自二年冬,止三月晦日食。上曰,下番讀之。好敏讀,自徙郡國豪傑,止無不賓禮。上曰,參贊官讀之。光顔讀,自虞卿棄國,止大化成矣。上曰,閣臣讀之。宗慶讀,自燕王定國,止伊稚斜單于立。上曰,注書讀之。賤臣讀,自以公孫弘爲御史大夫,止徑凶奴中,上曰,上番讀之。淵常讀,自單于得之,止罷西夷,上曰,下番讀之。東植讀,自以張陽爲廷尉,止定襄上郡。上曰,文義陳之。邁淳曰,漢之諸侯封疆,强大之故,賈誼治安策云,有尾大難掉之患,一脛之大幾如腰,一脂之大幾如臂,有削地之論,其言是矣,而文帝不用其言,至于景帝時,有七國之亂,七國平定之後,法制宜若改定,而亦不能焉,至是主父偃奏言,請令諸侯推恩,分子弟以地候之,夫其法則非不美矣,而用法之時,用意有正不正之別,誼之所論,以天下形勢,國之紀綱爲言,則事勢一出於公正,偃則以爲上以德施,實分其國,不削而稍弱,此則計功謀利,出於奇關權數中,大抵人君,德如天地,威如雷霆,在下者有罪,則臨之以雷霆之威,不然則施之以天地之德,天地所以長養成就之德,非不盛矣,而天地未嘗自以爲德,乃所以天地之大也,人君代天理物,當以天地爲心矣,偃之所言,外施德色,而內實陰削,論其制法,雖若無妨,而語其用意,甚爲不正,此與賈誼之言,同行而異情,凡觀古人言行,必於用意處見之好矣。上曰,鼂錯所言則,何如?邁淳曰,諸侯地大,則削之好矣,其時事勢,不得不然,鼂錯之言則果好矣。上曰,下番陳之。好敏曰,主父偃之請徙茂陵豪傑者,蓋欲內實京師之意也,人主以四海爲家,外內一體,豈有彼此之殊,而移彼取此,實有權術牢籠之意,大抵人君御世之道,當敷敎闡化,使天下莫不遷善而歸仁,則游俠姦猾之弊,自可寢熄,而不此之爲,徒以遷徙爲能事,非但騷擾之貽弊,規模狹小,有非人主之度也,至若郭解,布衣權至使將軍爲言,此其家不貧云者,此言,誠好矣,不徙則已,旣欲徙之,則郭解之權重,至使將軍爲言,武帝之使之遷徙,誠爲得體矣。上曰,游俠何爲而生耶?好敏曰,自戰國四君之時好客,而鷄鳴狗盜,盡爲搜攬,信陵之朱亥,燕丹之荊軻,風聲所接,尤而效之,自致於此矣。邁淳曰,此是上無紀綱,而自致於此,故班固曰,上失其政,民散久矣,原其所由,則蓋自於周末政衰之後也。上曰,參贊官陳之。光顔曰,今番自止,別無可陳之義矣。上曰,閣臣陳之。宗慶曰,公孫弘,自是多詐之人,而當時通西南夷,東置蒼海,北築朔方之郡,公孫弘數諫,以爲罷敝中國,願罷之者,其言則好矣,武帝非不知其言之好,而不肯屈己從人,使朱買臣等,難以置朔方之便發十策,微示上意於公孫弘,弘不能堅守初見,有探試迎合之意,忽改前言,願罷西南夷蒼海,而專奉朔方,武帝不欲屈己,陷臣於不忠,公孫弘必欲迎合,陷主於不義,此是君臣之胥失,每於此等處鑑戒焉。上曰,公孫弘之不及汲黯,汲黯之賢於公孫弘,漢武知之乎?邁淳曰,知之矣。上曰,然則何不進黯而退弘乎?邁淳曰,漢武性本明達,故人之賢不肖,言之是非,未嘗不知,而惟其多欲之故,進用賢人,則患其妨吾之私,此所以知而不能行也,如東方朔之諫納蕫·偃,司馬相如之諫獵,未嘗不稱善,而終不能用,知其善者,明達之效也,不能用者,多欲之故也。上曰,何以則能無此病耶?邁淳曰,克己而已,苟能克去己私,則言雖逆耳,必屈己而從之,始雖勉强,終自至於慣熟矣。光顔曰,武帝之病,在於知而不能用,若初不知之,則猶有覺悟之時,知而不能用,則其病最難矯捄,武帝心知汲黯之賢,故先儒之言,以爲汲黯,若至武帝末年而不死,則負成王朝諸侯之圖,不歸於霍光,而當歸於汲黯,其言似然矣,知其賢如此,而終不能用,豈非可惜乎?邁淳曰,漢武天資英明,不易多得,且未嘗不慕聖人而願至治,但有一事之畓畓,蕫仲舒之言曰,與之齒者去其角,傅之翼者兩其足,蓋天下物理,不能兼備,得於此則闕於彼,乃事勢然也。陽貨所謂爲富不仁,爲仁不富,以此觀之,苟欲專循一己之私,則當斷念於作聖做治之工矣,有意於作聖做治,則人欲分數,減節而後,方可有下手進步處矣。二者之不可竝行,殆若氷炭之不相容,武帝則不知此理,一邊聲色,一邊貨利,一邊窮兵黷武,一邊欲長生不死,天下萬事,無不欲之,而又欲留意於三代聖王之治,招延文學之士,討論仁義之道,此雖與自暴自棄者,煞有間焉,而其不識事理,終歸於無成一也,故爲人君者,當先審事物之輕重,知作善爲重而徇欲爲輕,則扶植其重者,而抑制其輕者,使重者常爲主,而輕者常爲客,則可免武帝之失,而克臻先王之治矣。上曰,武帝知公孫弘姦詐之至此乎?邁淳曰,雖未知其到底洞察,而觀於禮待之不及汲黯,可知其權度之有在矣。上曰,是故於黯則不冠不見,於弘則踞廁而視之矣。上又曰,公孫弘所謂非黯忠,則陛下安得聞此言者,是中心誠實之言乎?邁淳曰,非也,此乃上前飾詐之言也,後來以右內史界部中,多貴人宗室難治,非素重臣不能任,請黯爲右內史,蓋欲處黯於難治之地,因事而誅之也,外若不怒,而內實陰中,此可見小人情態矣。上命掩卷,諸臣以次掩卷。光顔曰,召對時,注書與上番翰林,隔壁讀奏,甚爲未安,房內旣不甚窄,此後則使入房內讀奏,似好矣。上曰,依此爲之。仍命退,諸臣以次退出。
上在昌德宮。停常參,只晝講。
金孝建啓曰,明日再明日,英陵忌辰祭齋戒正日,二十五日二十六日,明陵忌辰祭齋戒正日相値,視事頉稟之意,敢啓。傳曰,知道。
柳師模啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
柳師模啓曰,行大司憲李直輔,持平李基崇在外,執義尹悌東牌不進,掌令金圭夏陳疏,一員未差,持平徐長輔未署經,監察茶時之意,敢啓。傳曰,知道。
以執義尹悌東,獻納崔時淳牌不進罷職傳旨,傳于柳師模曰,只推。
金熙朝,以奎章閣言啓曰,新除授待敎李敎信,今纔自鄕上來,陳疏入啓矣,待下批牌招察任,何如?傳曰,允。
金熙朝,以承文院都提調意啓曰,院製述官韓在中有頉代,前察訪李元膺差下,付軍職冠帶常仕,何如?傳曰,允。
柳師模,以刑曹言啓曰,兵曹啓辭內,今番武科殿試直赴珍島馬兵李得春,榜目啓下之後,科擧色書吏金壽彭,以閑良換書,故棍問査實,則前參議臣李益恢,出給錢兩,恐喝威脅,欲免目下之嚴棍,果犯罔赦之罪,而錢則不受云,當該書吏,移法司照律嚴勘,何如?傳曰,聞甚駭然,當詢大臣處之,因備邊司啓辭,當該書吏,依該曹草記,移法司照律嚴勘事,命下矣。取考律文則大明律詐僞條,有曰,凡增減制書者斬,當該官司,知而聽行,與同罪,名例云,稱與同罪者,至死減一等,杖一百流三千里,金壽彭,依此律嚴勘之意,敢啓。傳曰,知道。
柳師模,以刑曹言啓曰,兵曹啓辭內,前參議臣李益恢入直時巡將僞帖書給之下吏,竝移法司勘處,所賣僞帖,亦令攸司一一覈實,知委京外,收聚燒火,何如?傳曰,允。尤極痛駭,亦令廟堂稟處,因備邊司啓辭,當該書吏等事,竝依該曹草記施行事,命下矣。取考律文,則大明律詐僞條,有曰,若詐僞六部衙門文書套畫押字,盜用印信者,杖一百流三千里,名例云,造意者爲首,隨從者減一等,杖一百徒三年,安得誾·韓廷燮·全聖寬·安宗實等,竝依此律照勘,至於僞帖,則知委京外,所賣之處,一一査出,收聚燒火之意,敢啓。傳曰,知道。
行大司諫白師謹疏曰,伏以光陰易邁,春序將盡,孝元殿祥事,只隔數朔,伏惟我殿下,以出天之孝,撫時攀慕,益復罔極,仍伏念臣,本以無似下品,猥蒙先大王念舊拂拭之聖恩,歷踐內外,致叨宰列,而莫效涓埃之報,未遂螻蟻之忱,悲冤號隕,如不欲生,千萬不自意忽奉除旨,以臣爲司諫院大司諫者,臣惝惶驚凜,莫知所以措躬也。噫,諫長之職,責任自別,上而匡救衮闕,下而糾正官師,苟非言論足聽於人主,風彩彈壓於縉紳,則有不可暫時冒居也明矣。今臣則才學空疎,知識魯莽,言論風彩,毫無可稱,又況犬馬之齒,已踰七望八,筋骸委苶,精神昏瞀,雖閑司漫職,尙不可强策奔走,而今殿下,不少難愼,遽然置臣於一院之首,責臣以救衮闕糾官師,則殆有甚於强僬僥以負山,在殿下,恐有傷於則哲之明,且臣雖於稍壯之時,屢忝臺閣,而未能效一日之責,尋常愧恧,如負大荷,今若不知自量,厭然自居於諸臺之右,上不能盡匡救之責,下不能爲糾正之道,名之曰,諫長,而行呼唱於道路而已,則在微臣,雖極榮耀,其奈羞辱朝廷,貽笑一世何哉?又臣與僚官,有世所共知之讐嫌,決不可與之比肩而周旋,以此以彼,有難冒膺,敢此仰籲於嚴廬之下。伏乞殿下,亟許鐫免臣所帶之職,以重官方,以安賤分,不勝大願。臣於乞免之章,不宜贅及他說,而愚衷耿結,不能自已,玆敢附陳,惟聖明垂察焉。古人云人主一心,萬化之本,此雖老儒常談,而究其由,則眞不易之格言也,此三代所以化流當時,澤及後世者,不過一心法相傳也,心法旣正,則萬理俱明,以致治化之雍熙,古昔聖帝明王所以爲治之道,豈外於是哉?肆惟我先大王,精一執中,克明峻德,以之而大闡義理,以之而廣敷治敎,學究天人,道冠今古者,亶出於一心上做去也。今我殿下,新服厥命,盛化旁流,慈聖殿下,簾帷靚穆,惠澤均洽,義理則克闡先大王五晦之筵敎,處分則刀削十字以至邪穢之掃蕩,權奸之誅殛,殆有踰於四罪而天下服矣。此莫非繼述我先大王之志事,傳受我先大王之心法也。是宜民志定而治規成,王法行而亂賊懼矣,奈之何民生之困悴日甚,而治不徯志,凶逆之逃躱相望,而法無所行,此其故何哉?臣愚竊以爲,國之所以爲國,惟係於紀綱之如何,紀綱立則其國治,紀綱不立則其國亂,此固理勢之必然也。所謂紀綱者,不可以威而立之,不可以法而行之,顧其本,則惟在於人主之一心,蓋君心正,則上自朝廷,下至萬民,莫不咸歸於正,不威而嚴,不令而行,信法如四時,親上如父母,如是則何憂乎紀綱之不立也?如或君心,一有私意之橫流,則以至於朝廷萬民,而各自爲心,惟意所欲,而紀綱墜矣,如是則國何以爲國乎?此所以國之治亂,係於紀綱之如何也。若使今日,紀綱不至墜壞,則牧民之官,有所顧忌,而不敢爲貪虐之政,凶逆之徒,自知畏戢,而不敢生避免之計矣,然則民生奚至於困悴,凶逆奚至於逃躱?是皆紀綱不立之致也,如欲立紀正綱,則先自殿下之心而擴充之,立乎大中至正之域,則自底於百官正萬民正,而紀綱振肅,治道休明矣。伏願聖上,益加勉焉。且夫道心之操存省察,如非問學之精密,則無以造極矣,帝王之學,雖與凡人不同,誠正格致之工,則聖凡無異矣,凡於日用事爲之間,語默動靜之際,博考經傳,求合古聖,孜孜講學,無所間斷,誠以守之,敬以持之,使此心粹然一出於正,則發號施令,動合法度,而敎化大行,黎民於變,玆豈非二帝三王之道本於心者耶?臣竊伏聞殿下,日再開講,勉勉不已,淵默之度,粹盎之容,入侍諸臣,莫不贊歎而欽仰之,臣雖不能一近耿光,仰瞻天表,而欣頌之忱,不後於人矣,第伏念典學之工,貴在終始無間,此傅說所以勉其君也。今殿下,臨筵之外,亦不撤緝熙之工,而誠正格致之道,有純亦不已之妙耶,人主之心,攻之者多,雖非弋獵馳騁之事,或於云爲幽獨之時,一有私意之干於其間,則已非精一之道矣,伏願聖明,終始典學,岡或間斷,以盡誠正平治之道,使吾東咸囿於春臺壽域之中,毋負我先大王付托之重焉。抑臣又有區區者,先儒云君德成就在經筵,夫經筵者,君臣上下,相與講理明義,論道經邦,融會於堯·舜之道,修明乎文·武之治,不但爲應文備例而已,如或只講文義,伈俔而退,則非所以成就君德也。顧今群彦濟濟,文學彬彬,以殿下聰明睿知之資,雖於嚴廬茶點之時,日與晉接,不廢講學者,甚盛事也,殿下果於臨筵之時,討論經旨,咨詢治道,不歸於應文備例之科乎?且今山林宿德之士,自多其人,俱在旌招之列,殿下何不盡誠盡禮而致之,以盡啓沃之道耶?彼皆喬木世祿之臣,殿下苟能務積好緇之誠,克殫三聘之禮,則豈不欲幡然改圖,親見堯·舜之治耶?伏願聖上,別加敦召,必致京輦,使之出入講筵,咨諏善道,則可以成就聖德,裨益治化,豈不休哉,豈不盛哉?臣之所欲言者,不止於是,神思茫昧,文辭拙澁,不能仰陳萬一,而略以此進之,不以人廢言,千萬幸甚,臣無任云云。省疏具悉。所陳當體念,卿其勿辭行公。
右副承旨尹光顔疏曰,伏以日月迅邁,春序垂窮,伏惟我聖上,撫時攀慕,益復如新,臣於逖違之餘,復叨近密之列,昵陪耿光,獲伸戀結之誠,區區榮感,敢言夙夜之勞,而第臣眩瞀宿症,重添於行役,積瘁相仍,轉益委綴,無以自力赴公,玆將疾病之呼,冒昧陳籲。伏乞特遞臣所帶之職,以安微分焉。且臣有至切之懇,臣之父母墳山,在於龍仁地,而卜兆不利,將欲移厝于湖中先塋近處,曾以此意,仰瀆於辭藩任之疏,幸蒙聖朝體下之私,得以解職經紀,日子已涓,而新舊山相距程途,爲三百餘里,自啓及窆,事役甚鉅,不得不預就山下,措備凡具,先期行靷,俾免窘迫,至其卒襄,乃在中夏,始終往來,恰過兩朔之久,更望聖慈,俯垂諒軫,特許恩暇,無拘由限常例,便得安意歸葬,以卒天地之惠,不勝萬幸,臣無任云云。省疏具悉。本職許遞。
弘文正字李敎信疏曰,伏以光陰迅駛,臣民痛霣,奄及三載,孝元殿終祥,隔以數朔,伏惟聖孝,撫時攀慕,益復罔極,仍伏念臣,伏奉內閣除旨,馹召繼降,榮光溢路,臣踧踖惶恧,不知所以措躬也。嗚呼,臣嘗聞先正臣文正公宋時烈之言曰,學問當以朱子爲主,事業當以孝廟所欲爲之義理爲主,夫義理者,天下萬世之所共由也,雖其隨時適宜,有經有權者,而爲禮樂刑政之具,推之於設施注措之用,一代各有一代之義理,而若夫因心制事,發皆中節,則莫不本之於學問之工,而前聖後聖,同一其揆也,是故從上說來,則孝廟之義理,卽我先大王之義理也,溯而觀之,則先大王之義理,卽堯·舜·禹·湯·文·武·周公之義理也。臣誠愚昧,未敢管窺蠡測於先大王學問事功之盛德至善,而亦嘗奉敎於君子,粗聞義理之所在,獲覩大聖人化成人文,輝天輝日之洪休至治,惟我先大王,以舜·文之德,接孔·朱之統,聰明睿知,繼往聖而開來學,敍秩命討,扶天綱而立人紀,壹是皆以講明固守之義理爲本,興仁興孝,敎化旁洽,典章文物,燦然大備,於是乎倣世廟之制,創摛文之閣,延攬文學之士,密勿訏謨之際,黼黻皇猷,賁飾太平,誠千載一有之盛事,所以擢置掄揀,其難其愼,如故奉朝賀臣文忠公金鍾秀,秉執義理,首膺遴選,榮動臣隣,矜式簪紳,而雖或有學識俊望,爲朝著所推重者,亦莫得參錯於其間,由是士大夫,更相淬礪,知名節義理之爲立身事君之要,而一脈元氣,幸有以扶持國家,寔賴于今,斯可見聖人親賢右文之治,馭世酬物,垂裕後昆,將以永有辭於千萬世矣,迺者慈天光覆,离日繼照,聖學高明,已盡精微,宸工緝熙,討論冞勤,一事一爲動遵先志,一政一法,率由舊章,凡諸發號施令,授官命職之際,思所以善繼善述之道,一初淸明之化,擧皆拭目仰覩,玆惟內閣淸班,地處深嚴,責任自別,誠以列聖之雲漢昭回,先朝之謨訓斯在,方當以聖繼聖,克紹前美之會,其所對揚協贊之方,有倍於先朝盛際,矧又下僚之位,復侈南床華銜,經幄論思之任,朝夕啓沃之責,兼有而竝存,雖在古名碩,發軔之初,猶當逡巡而力辭,臣是何人,乃敢苟充於是選也哉?臣夙嬰奇疾,幼而失學,顚頓困苦,僅具形殼,杜門病伏,不業工令之文,絶意交遊,世無識面之道,昔在先朝,不意姓名,誤徹於九重,期勉屢及於臣父,有若親承誘掖於摳衣亟丈之間,臣感激銘鏤,不敢自阻於樂育作成之化,隨衆應擧,倖竊科第,點檢平生,無一可稱,雖於涉獵記誦之工,未免豕亥銀根之誚,至若學問事業如先正臣所訓戒者,初何嘗髣髴自期於立志下工之地耶?夫講究義理之蘊,推行事物之間,不過曰,讀書明理而已,則問所謂學問事業,初非二致,此非但先正之攸訓,實朱子之法門也,凡我誦法朱子之流,固已興起觀感於先大王尊尙朱子,歸宿義理之時,而顧今盛德難諼,神功寂斂,只見其經天緯地之文,洋溢於宇宙之間者,惟內閣在耳,若其文謨武烈,奉以周旋,堯勳舜華,思日贊襄之方,亦惟在於居是職者,則是宜妙選一代之英俊,而乃以生年不讀一字之如臣顓蒙者,濫廁於其間,臣之狙猴冠裳,鷄鶋鍾鼓,固不足恤,而其爲貽累聖簡,果何如哉?臣聞命以來,夙夜憂懼,如集于木,走伏私次,纔以經宿,而左右思量,承膺無路,玆敢披瀝衷懇,仰瀆崇嚴。伏乞聖慈,俯垂諒察,亟命鐫削臣新授職名,以重公器,以光新休焉,臣無任云云。省疏具悉。爾其勿辭察職。
壬戌三月二十二日午時,上御熙政堂。晝講入侍時,知事李秉鼎,特進官吳載紹,參贊官柳師模,侍讀官金邁淳,檢討官李好敏,記事官尹鼎烈,別兼春秋吳淵常·呂東植,宗臣安昌君燝,武臣行副護軍金益彬,以次進伏訖。上開卷,讀前受音,自禹貢篇題,止入于河。邁淳讀奏,自濟河惟衮州,止達于濟。上更讀新受音,自止如初訖。邁淳解釋文義以奏。上命陳文義,邁淳曰,此自止,別無文義之可以仰陳,而大抵禹貢一篇中山水,不可理會,天下之大體勢大綱領,亦有可見者矣。冀州居天下之最高處,八州輻湊,有如北辰居其所而衆星拱之之狀,八州所産之物,東西南北,各輸其方,畢竟統會處,皆入于河,天子以藐然一身,居天下之尊,政令所施,莫不尊瞻,天下大物也,兆民大衆也,若以風敎,躬行而心得,自王畿以至于八方,則民樂其業,可享泰平,詩曰,商邑翼翼,四方之極,爲極乎四方,然後天下皆以爲標準矣。夏禹治水之功,地平天成,萬世永賴,可謂生民以來,未有盛焉,子啓賢能,敬承繼禹之道,而奕世賢聖之君,如彼其積累,乃以太康之滅德,幾乎覆亡,考其世代,則不過禹之孫也。五子之歌曰,惟彼陶唐,有此冀邦,今失厥度,亂其紀綱,遂至滅亡,此無他,紀綱之墜失故也。紀綱一失,則祖宗功德,無可恃之地,若論紀綱之本,則在乎人主正心之工,董仲舒曰,正心以正朝廷正,朝廷以正百官,正百官以正萬民,正萬民以正四方,四方旣正,則民心愛戴,紀綱不期立而自立,體勢不期尊而自尊,苟失本領,則紀綱二字,更無着手處,惟我東方,雖與中國異勢,夫以數千里封疆,四百年基業,誠能振勵綱紀,治國之盛,必不讓於前人,望須留念於正四方立紀綱之方,以樹風敎,以興功化焉。上曰,其言,好矣。下番亦陳之。好敏曰,上番所奏極好,別無更進,而此云灉沮會同,會同者,諸侯朝於天子之禮也,兗州之地形最下,四方之水皆來會,以會同二字,比以喩之,人君之爲治,必使萬民愛戴,四方輻湊,向上之心,如水就下,則亦如灉沮之會同矣。以貢法言之,凡此鉛松怪石漆絲鹽絺之物,貢之必以土産,取之必以有用,聖人制作,出於不寶遠物之德,非如漢之求大宛馬,唐之求翡翠等事矣。論語曰,禹吾無間然,卑宮室而盡力乎溝洫,惡飮食而致孝於鬼神,菲衣服而致美乎黻冕,大禹治水之功,本於此數者而已,此等處,可爲推究之端矣。孟子論大禹治水之功,而以爲異端之害,甚於洪水猛獸,朱子云孟子闢異端之功,不在於禹下,誠的論也。今我殿下,新服厥命,誅討邪類,廓而闢之,其功誠不讓於大禹矣,此箇道理,無待加勉而講學之餘,須爲加勉,以思聖益聖之工焉。上曰,其言甚好,當體念矣。知事亦陳之。秉鼎曰,自止之內,實無文義之可以仰陳者,禹貢一篇,專是逐州經理及摠敍疏導也。逐州經理,則自下流而始,故由兗·靑·徐·楊,而終于梁·雍,是自東南而西北也。摠敍疏導,自源頭而始,故由岍·岐兩傾,至于碣石陪尾大別敷淺原,終入于海,是自西北而東南也。是故朱子曰,大禹治水,旣自下而上,又自上而下,非但治水之法爲然,學問之工,亦須徹上徹下,貫始貫終,然後首尾互應,體用相資,帝王之學,尤貴緝熙溫繹,乾乾不已,伏望勿以治水之法視之,體貼身心,益加緝熙不已之工焉。上曰,其言,好矣。上曰,特進官亦陳之。載紹曰,上下番及知事,旣已盡奏,別無更陳矣。上曰,參贊官亦陳之。師模曰,兗州之賦曰,厥賦貞,訓誥曰,貞正也,言君天下者,以薄賦爲正也,兗州之賦最薄,則當曰,下下,而今乃曰,貞,可見古史氏立言之意,所以垂戒於後世者,至深且切,而一篇之要義,抑亦在是矣,大抵禹貢,卽治水紀績之書,而必以貢名篇者,篇題以爲貢者,夏禹氏田賦之摠名,蓋其水土旣平之後,專以咸則三壞,成賦中邦,爲疆理九州之盛績,故名篇之義,必取於貢字,而貢賦之薄取,實爲王政之正道,故兗賦之最薄者,稱之曰貞,觀一貞字,有以見蒸民乃粒,萬世永賴之大功盛德,亶在是矣。自夏以後,殷周助徹之法,亦莫不以薄賦爲正,而降及後世,征斂無藝,生民困悴者,正坐於一貞字之不能體念故也,伏願深留聖意而垂察焉。上曰,其言亦好矣。上曰,厥賦貞之貞字,只在此文,更不有於他處乎?邁淳曰,兗州外則無之矣。上曰,十有三載之作字,與農作之作字,同乎異乎?好敏曰,與農作之作字,似不同矣。邁淳曰,雖與農作同者,亦可成說,而以集傳觀之,則似是作治之作字矣。上曰,禹之治水於兗州,必不至於十三載之久,則作治之役,誰當爲之乎?邁淳曰,九年治水,必有同事佐治之人,可任作治之責矣。上曰,厥篚織文,織文之屬,用於何處乎?邁淳曰,有宗彝藻火粉米黼黻之語似用於黻冕之粧矣。上命掩卷,諸臣皆掩卷。秉鼎進前曰,本曹二軍色郞廳,本以久任之窠,專管經費,而方適釐弊,尤難數遞,前正郞李好敏,仍任,何如?上曰,依爲之。出擧條秉鼎曰,今番局出身分直之後,不可無使喚,故往復大臣後,房直軍士各一名,自訓局責立,而朔布則依永肅門元直所例,磨鍊上下,何如?上曰,依爲之。出擧條秉鼎曰,本曹留儲之耗縮,專由於各處貸去,而其中戶曹前後貸去丁銀子,爲八千兩,錢爲二萬兩矣。銀子則流伊貸去者,而至於錢二萬兩,曾於己未年,戶曹判書趙鎭寬,以勅需不足,筵請姑先貸用,先大王下詢大臣,左議政臣李秉模,以一時推移,恐無不可,而此等事,易致遷就,且兵曹之儲,係是經費,不可久曠,令該曹依數還捧後草記事陳達,蒙允出擧條矣。一時推移,已經四載,其時戶判方又在任,而見今戶曹,則經費比前稍裕,本曹則經費近益苟艱,貸去錢二萬兩,先卽還報,銀子八千兩,流伊備償事,分付戶曹,何如?上曰,依爲之。出擧條秉鼎曰,武科士族出身之赴防,卽使之習知關防,審察形便之良法美制也,近年以來,慶科則曾在先朝,特敎除防,而伊時有自上雖命除防,自下不敢提稟之下敎矣,到今分防啓下之後,何敢更有所達,而但昨年慶科及式年合三榜出身中,以赴防啓目者,六十一人,而華城留防爲九人,西·北兩道分送,爲五十二人,厥數太夥,實有主客俱困之慮,故諸將臣,皆以有弊爲言,臣於向日籌坐,亦以此言于大臣,大臣之意,以後日次對時一稟無妨爲言矣。今適登筵,敢此仰達,下詢大臣處之,何如?上曰,依爲之。出擧條少頃,命退,諸臣以次退出。
上在昌德宮。停常參·經筵。
柳師模啓曰,禁衛營將官來言,今日本營軍兵,日次私習云矣,敢稟。傳曰,知道。
柳師模啓曰,御營廳將官來言,今日本營軍兵,日次私習云矣,敢啓。傳曰,知道。
柳師模啓曰,行大司憲李直輔,持平李基崇在外,執義尹悌東未肅拜,掌令金圭夏疏批未下,一員未差,持平徐長輔未署經,監察茶時之意,敢啓。傳曰,知道。
傳于金熙朝曰,勸講入侍。
吏曹口傳政事,以金觀柱爲內醫院提調。
以黃海監司朴宗來狀啓,黃州牧民家失火事,傳于金熙朝曰,別加顧助之方,令廟堂措劃分付。
以全羅右水使金爔狀啓,金甲島爲奴罪人宅孝,不能防守,任其跳出,該萬戶安命集,爲先罷黜,地方官珍島郡守韓根馨罪狀,令攸司稟處,臣則惶恐待罪事,傳于柳師模曰,勿待罪事,回諭。
柳師模啓曰,丁酉年事變日記四卷,輸送實錄廳之意,敢啓。傳曰,知道。
柳師模,以備邊司言啓曰,謹依慈敎,御史可合人,別單書入之意,敢啓。傳曰,知道。
備邊司御史可合人抄啓,閔耆顯·朴宗慶·趙萬元·張錫胤·任厚常·鄭來百·申龜朝·金啓濂·李晦祥·元在明·李好敏·李基慶。
禁府啓目粘連,前參議李益恢矣本府議啓內,啓下榜目,恣意幻弄,巡將僞帖,無難成出,雖以渠招觀之,欲諱不得,綻露難掩兺不喩,誘脅之狀,吏供旣詳,發賣之說,傔招無疑,不可但以鄙悖論,事未前有,貽辱淸朝,究厥所犯,萬萬駭痛,以此照律罪,從一科斷,杖一百收贖,告身盡行追奪,流三千里私罪奉敎依允。
柳師模,以義禁府言啓曰,時囚罪人李益恢,杖一百收贖,告身盡行追奪,流三千里定配照律公事判府內,依允事,啓下矣。李益恢,杖一百收贖,告身盡行追奪,慶尙道泗川縣,流三千里定配,而以議啓內辭意具罪目,依例發遣府書吏,押送配所,何如?傳曰,允。
柳師模,以刑曹言啓曰,本曹所藏京外獄案積置庫中,嚴其封鎖矣,適因文書考閱事開見,則見失之數,幾至枵然,故事甚驚駭,已爲移文捕廳,使之譏詗,而所失文書中十六度,則時同推殺獄罪人文案,其外俱是已承決處年久舊案,而此則腐破孱缺之類,別無日後更考之事,而至於時同推案,則不可不具案以待者,而年前咸安殺獄罪人僧以摠文書閪失時,令該道冊子謄上,審理時粘啓矣,今此十六度獄案,依以摠案例,以冊子謄上,以備來頭考據之地,而無論新舊案之緊漫,法司獄案,何等重大,而所失者,若是夥然,當該入直郞廳,所當論勘,該掌員役,亦當嚴繩,而其所見失,不知的在何月何日,則到今不辨有罪無罪,徑加混勘,恐非核實之道,姑待捕廳捉得罪人,覈其端緖,考其月日後勘處計料,見失文書,更爲嚴飭兩捕廳,刻期捉納之意,敢啓。傳曰,知道。豈有如許紀綱?斯速捉得。
柳師模,以訓鍊都監言啓曰,今番軍案修啓時,壯勇營撤罷後還屬本局軍兵中,攔後軍二十名之當付於攔後軍者,誤付於牙兵,軍兵去就,何等至重,而其所錯誤,至於此極,莫非臣昏憤妄率之致,臣今方惶恐待罪,而軍案改付標以入,何如?傳曰,允。卿則勿待罪。
吏曹啓目粘連,啓下是白有亦,觀此承政院左副承旨金孝建上疏,則以爲臣之父母,年迫八耋自少善病,藥餌爲命,少失將攝,輒致危劇,而臣本性拙謀生,家素食貧,養奉每多失宜,刀圭不得如意,每念古人負米行傭之事,未嘗不怵惕愧汗也,臣於年前,猥蒙先朝體下之私,特除西邑,獲遂便養,追惟聖恩,尙切感泣,而顧今兩親,年益耄而病益痼,今年又是回卺之歲,若不及今控籲,粗伸烏鳥反哺之情,後雖有千鍾之祿,尙誰爲哉?許令選部,畀臣一小邑,俾得以將老榮養亦爲白有臥乎所,金孝建家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣,出補外邑,事體不輕,臣曹不敢擅便,上裁,何如?判付啓。依回啓施行爲良如敎。
掌令金圭夏疏曰,伏以光陰迅駛,穀燧再易,孝元殿終祥,隔未多月,春序已暮,物華方滋,伏惟我聖上撫時如新之痛,益復罔極,何幸惟天惟祖宗,默垂眷佑,聖侯康復,縟儀載擧,講筵頻開,聖學日就,此是億萬年無疆之休,臣民慶忭,曷有其極?仍伏念臣,以疎逖之蹤,猥荷先大王涵育之恩,置之於兩司之列,畀之以百里之任,而臣稟性庸愚,學識空疎,曾未能出言論事,以遂願忠之忱,又不能竭力殫誠,以效分憂之責,素餐踰年,愧懼冞增,及蒙恩遞之後,跧伏鄕廬,歌咏聖澤矣,纔過數月,奄遭天崩之痛,龍髥莫攀,蟻忱未遂,受恩罔極,報答無階,嗚呼,有臣如此,生不如死,第伏念上天悔禍,邦運回泰,聖后莅阼,睿質夙成,文母垂簾,治化誕敷,繼述先王之志事,闡明先王之義理,邪逆之竄殛殆盡,朝著之氣像淸明,凡係蠹國病政爲生民之痼弊者,次第釐革,恩綸所被,萬姓歡忭,環東土數千里,庶幾復見三代之治,而如臣年迫桑楡,朽鈍無用之人,亦有少須臾無死之願,徘徊於輦轂之下,瞻依乎日月之光者,歲已周矣,前春樂正之職,已是分外之榮光,今玆掌憲之除,又是濫廁之異數,目今聖明光御,群彦彙征,風彩足以矜式乎百僚,言議足以聳動乎朝班者,指不勝屈,而顧反以如臣疎愚萬不近似之身,具充其數,臣身之狼狽,固不足恤,而其於貽淸朝之羞何哉?伏乞聖明,亟賜鐫免,以便公私,不勝幸甚。臣於丐免之章,不宜更贅他說,而愛君憂國之忱,根於天賦,追先報今之義,蘊諸方寸,故玆敢效芹曝之獻,仰備芻蕘之擇。伏乞聖明垂察焉。嗚呼,今日者,卽殿下一初之政也,萬物咸覩,四方聳聽,世道之治亂,國家之興亡,於是而判焉,而第其治亂興亡之幾,只在乎殿下之一心,蓋事物之千差萬別,而所本者此心也,聖賢之千言萬語,而所重者此心也,從古帝王,莫不以誠正二字,爲修齊治平之本,而後之俗學,置之於冥漠不可測知之域,而反以施之政事文爲者,截然不相入,而別爲一事,豈不謬哉?昔先正臣宋時烈己丑封事,有曰,彼俗學之見,反不如憸人之智也,夫憸人之欲亂人國家者,必先壞人主之心術,然後行其巧亂之謀,無不如志,故仇士良敎其徒,以爲天子,常宜娛以奢廢,勿使之讀書親近儒生,心知憂懼也,彼乃深知天下之事,不問善惡,無不本於人主之一心,而彼俗學者,不知以正心爲本,徒聘乎事爲之末流,不亦舛乎?其言明白痛快,如濯江漢而曝秋陽也。伏乞殿下,深味乎先正之言,持養於燕聞蠖濩之中,而省察於用人處事之際,則四海雖廣,兆民雖衆,而所以治之者,不外乎此,眞得千古聖賢相傳之心法矣,然推此心而施諸事者,固不無光後緩急之序,而其大要有六,一曰,立志以堯·舜自期也。志者心之所之也,人雖有向善之心,而苟或安於卑近,狃於故常,無以收拾身心,尋向上去,而又或一時意思,易就衰霎,不能不間斷,則無以堅凝湊泊,爲制事之本,必此志先定,以第一等自期,然後可以有爲,昔宋神宗,有堯·舜何敢當之語,而程子,以非宗社生民之福戒者此也,伏願殿下,先立大志,必以堯·舜自期待,使斯世爲堯·舜之治,使斯民爲堯·舜之民,則宗社幸甚,生民幸甚。二曰,節哀以保聖躬也。嗚呼,殿下一身,卽四百年宗社之攸托也,億萬命生靈之所依也,殿下之身,豈不重歟?惟疾之憂,卽慈殿·慈宮之心也,無疾之喜,亦擧國臣民之情也,臣伏聞聖孝天至,哀慕無窮,如或任情毁戚,不知裁抑,惟恃目前之保護,不恤積漸之柴毁,則榮衛易損,氣血易耗,而疾病乘之者,理勢之或然也。伏乞殿下,究聖人制中之意,念先王付托之重,節減哭臨之數,頻進調胃之劑,以副上下之望,宗社幸甚,生民幸甚。三曰,講學以明義理也。夫天下之義理無窮,或讀書以開廣之,或討論以講明之者,將以驗之於身心,措之於事爲也,爲人君者,姿質雖美,苟不資於學問,則一言一事,或有合於義,而終不免爲小智自用,治己治人,皆苟而已,惟殿下,裁決庶務之餘,誠心典學,例講之外,頻接臣僚,輒將經史或講明先聖心法之微,或討論前代興亡之由,而至於讀書,則必端拱危坐,靜對方冊,心目俱到,字求其訓,句求其旨,讀上段時,不知有下段,讀下段時,不知有上段,如朱子之訓,渙然氷釋,怡然理順,如杜預之言,無安排布置之意,而有優游涵泳之味,則居安資深,左右逢源,理事圓融之妙,自然呈露於日用之間矣。伏乞殿下,深留睿意焉。四曰,去私意以恢公道也。夫私者公之對也,公則天理,私則人欲,公道之不行,以私意害之也,況人主,以臣庶爲子,以一國爲家,不能子臣庶,而至於有私人,不能家一國而至於有私財,萬事之弊,皆由此出,故朱子曰,朝廷之上,賢邪雜進,士夫之間,廉恥全喪,又曰,中原之戎虜易逐,而一己之私意難除,噫,私意之難除,有如是夫,恭惟殿下哀痛慘怛之中,無紛華波動之感,善端之萌,如春始噓,欲治之志,如水方至,此誠因時乘機有爲之會也,苟於此時,灑濯心神,精察痛辨,如刀兩截,不容有一毫私邪之闖發,則方寸之內,正大光明,措之於事爲,施之於政令者,無所處而不當矣,伏願殿下,深留睿念焉。五曰,振紀綱以勵風俗也。風俗不能以自美,必有紀綱振之於上,而自然有以淬勵之也,方今敎化漸弛,俗尙日卑,上自朝廷,下至黎庶,以禮義廉恥,視作笆籬邊物,言念及此,不覺於悒,惟在聖明,灑濯矯革而大警動之,使中外大小,各自奮發,禮讓之風,廉恥之節,上自朝廷,施及氓庶,然後可以整理綱維,挽回頹俗矣,伏願殿下,深留睿念焉。六曰,薄賦斂以紓民力也。自古人君,孰不憂生民之困悴乎?然而不能克己節欲,惟利是徇,故民力之舒慘,有不暇顧矣,我朝田結,視國初漸次層加,極爲煩重,而至於列邑土産,則有昔有而今無者,有昔賤而今踴者,而廟堂之上,不思變通之策,惟取一定之數,故適爲貴勢猾吏防納之資,而民費百倍之價,殫其地之出,竭其廬之入,冤號徹天,怨聲載路,則奈之何民不窮且盜也?嗚呼,九重深邃,四野隔遠,使吾民歎息愁恨之聲,不得徹於黈纊之下,聶夷中詩曰,我願君王心,化作光明燭,不照綺羅筵,遍照逃亡屋,可謂切至之言,悲痛之辭也。先儒有言曰,一念之惻隱,澤可以及萬物,惟殿下,推若保之心,粒米妄用,若割赤子之肥肉,尺布濫費,若斷赤子之毛髮,惟正之外,列邑土産之不關於經費者,下詢廟堂,詳究利病,裁省而釐革,嚴防納之禁,杜滲漏之弊,則實惠下究,邦本永固矣,伏願殿下,深留睿意焉。臣之所陳六條,雖各有所措,而皆本於殿下之一心,天下萬事,其有不以此心爲本者乎?然心之爲物,神明不測,出入無常,其操存之要,又莫切於一敬字,故先儒以心爲一身之主宰,而又以敬爲一心之主宰,敬者一內外貫動靜,成始成終之道也,惟殿下,念哉念哉。以上數條,不過微臣疎迂之見,陳腐之談,固不足以仰塵睿覽,而斷斷愚忱,有不能自已者矣。臣自再昨冬,淹留京邸,竊有所訝惑於心者,每欲一暴於聖明之前,而顧未有路,今當可言之日,若復逡巡畏縮,而含默不發,則決非事君無隱之義,故玆敢冒死陳之。臣伏聞內人,每歲正初,供佛祈福,都民咸覩,遠近傳播,豈非聖朝之欠事耶?夫竺敎之近理亂眞,以聖學之高明,非不覰破,則因果報應之說,尤豈聖明之留意也哉?伏況我殿下,恭默之中,專心問學,所讀者二帝三王之書也,所講者修齊治平之說也,念玆在玆,釋玆在玆,法高宗之時敏,惜大禹之寸陰,內人供佛,非聖明之所知,而臣愚死罪,竊以爲殿下,於檢下之道,有所未盡也,彼愚民之易惑而難曉者,皆曰,聖明在上,留心祈福,百姓何人,其敢不信,擧世奔波,爭相效尤,傷風敗俗,糜費財穀,非細事也,矧今一初淸明之時,邪學之滅天常斁人紀者,咸伏其辜,佛學雖與洋學不同,而其爲異端則一也,以大聖人攻斥之嚴,宜無所不用其極,而豈可使僕隷,涉跡於捨施之場哉?伏乞殿下,繼自今嚴內人出入之防,禁異敎崇奉之習,以杜日後之漸,以破四方之惑焉,臣無任云云。省疏具悉。六條陳勉,言皆切實,當體念,末端事誠有是也,亦當痛禁,爾其勿辭察職。
壬戌三月二十三日辰時,上御熙政堂。勸講入侍時,參贊官金熙朝,假注書申緯,別兼春秋吳淵常·呂東植,領事徐龍輔,侍讀官金啓濂,待敎李敎信,以次進伏訖。龍輔曰,雨後乍有春寒,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上開卷讀前受音一遍,仍讀新受音,自嗚呼,王若曰,誥告爾多方,止罔堪顧之一遍,龍輔解釋文義以奏,上仍讀十遍訖。龍輔曰,此篇大意,以天命向背,專係於德之有無者言之也,其中惟聖罔念作狂,惟狂克念作聖之語,尤爲切至,大抵聖之於狂,不啻若霄壞,而一念之間,罔焉則聖可爲狂矣,克焉則狂可作聖矣,於是乎聖狂之分,只爭毫釐矣。上曰,克念如道心,罔念如人心耶?龍輔曰,克念罔念之義,亦可取譬於人心道心,而聖狂之相去雖遠,只在於一念之差,故通書有幾善惡之訓矣。若以善惡之幾言之,則天下之理,不出乎善惡二字,而其幾則在乎人所不知,己所獨知之處,故其發也甚微,而判然爲二物矣,苟能精察於善惡之幾,而涵養於本原之地,則人心聽命於道心,而人皆可以爲聖矣。今殿下,上聖之資,得自天縱,自在書筵,竊觀睿學,已知入道之門路矣,臣不勝欽仰,而第於一念幾微之際,益加省察之工,是臣區區之望也。上曰,開厥顧天云者,與顧諟天之明命同耶?龍輔曰,就注說而觀之,則似不同矣。上曰,玉堂亦陳之。啓濂曰,開厥顧天之顧字,與顧諟之顧字,其義則雖異,而惟能知得開厥顧天之義,然後方可爲顧諟天之明命也,今我殿下,新服厥命,上天之眷顧方新矣,伏願於顧諟明命之義,深加體行焉。上曰,閣臣亦陳之。敎信曰,大臣玉堂,已敷陳無餘矣,臣無容更達,而第念尙書諸篇,每多言外之義,若以多方一篇言之,周家八百年基業,正在於成王之能守成也,今殿下,嗣服丕基,二年于玆矣,其於守成之責,若在周成之時,而繼述我先大王盛德大業,克享億萬年無疆景籙,是臣之千萬顒祝也。上曰,今觀秋曹草記,獄案之見失,事關紀綱,自廟堂,申飭捕廳,期於捉得爲可,而當該官員,亦不可無罪矣。龍輔曰,事甚驚駭矣。前有備局文書見失之事,而終未捕得,今此偸竊獄案,尤係變怪,嚴飭捕廳,斯速譏捕,而若未趁卽推尋,則獄案之在於各該營邑者,發關謄上冊子,似好矣。上命書草記批答訖,又敎曰,昨日晝講時,兵判以出身赴防事,有所陳達,大臣之意,以爲,何如?龍輔曰,士族出身之使之赴防,習知邊情者,法意甚好,而中間廢而不行矣。自先朝更復舊規,而慶科出身,則除防事有敎,此係特例,有非自下仰請之事,故昨年慶科出身,依例分防後,當送與否,姑未停當矣。上曰,更加商確,後日登筵稟定,可也。龍輔曰,藥房提調閔台爀,實病果難强,今姑許遞,其代令該曹口傳差出,何如?上曰,依爲之。出擧條仍命退,諸臣以次退出。
上在昌德宮。停常參·經筵。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金孝建曰,勸講入侍。
傳于柳師模曰,召對爲之。
承旨前望單子入之,尹致性·金宗善落點。
李翊模啓曰,明日傳香,禮房承旨當爲齋宿,而新除授左副承旨尹致性在外,何以爲之?敢稟。傳曰,許遞,前望單子入之,待下批牌招察任。
承旨前望單子入之,金箕象落點。
敦諭左贊成宋煥箕,前後敦諭,凡幾遭矣,予小子敷心之言,亦旣罄悉,側席之念,不啻懇摯,而奈卿遐心冞堅,聽我邁邁,予實歉恧,無以爲喩,顧予誠不足以見孚,辭不足以達意,而尙亦不能無望于卿者,以卿純深之學,宏達之見,其於出處去就,必有料之甚審,從古肥遯之士,甘心巖穴,以潔爲歸者,固無論已,至若喬蔭世裔之懷道抱德,量時進退者,獨非卿今日所處乎,予所期望於卿者,卽我孝廟之所以眷毗於先正也,卿所勸勉乎予者,亦惟先正之所嘗藉手於孝廟也,惟予與卿,相須如斯,交勉如斯,而予不致卿,其敢曰善述孝廟之志事乎?卿或遐予,亦可曰克體先正之遺意乎?此不待多誥,而卿必有犁然于中者矣,嗚呼,此何等時也?渺予沖人,恤焉在疚,仰而依慈天之光覆,俯而賴輔相之協贊,然猶國勢之虞憂,世道之汚下,殆若茫無畔涯,莫可維持,此時賢德之欲左右予訓迪予者,曷其不汲汲如渴者之求飮乎?予固顓昧,雖不足與有爲,尙記我先大王,以予小子,付托于卿者,至勤且懇,卿若感念昔日之眷遇,豈忍捨予而長往哉?矧乎卿之簉朝,亦旣一再,則諒卿素心,非欲果忘,縱予好緇之誠,不及招旌之禮,卿豈不以昔日幡然之思,更賁於今日乎?顧今春晷舒長,節候和暖,老人登程,保無妨難,每當金華開講之際,念切甘盤舊學之契,迺者筵臣之提奏,增起予懷之悵想,玆宣十行,申誥至念,卿其亟回遐蹈,賁然來思,示以周行,補予不逮。同副承旨柳師模製進。
敦諭大司憲李直輔,向者疏批,已罄心腹之諭,冀卿幡然,望卿賁然者,愈久愈摯,不啻如渴,而遐心莫回,羽儀尙遲,寔由予好緇之誠未篤,招旌之禮未盡而然也。自顧慙恧,無以爲喩,嗚呼,予以沖幼之年,叨承艱大之托,凜凜乎恤恤乎,若涉大川,茫無津涯,凡所以開發予知思,成就予德業者,不于林樊宿德之人,而尙誰之望乎?卿以喬木世裔,承先王簡拔之殊遇,任小子輔導之丕責,亦已一再造朝矣,無不仕之義,有可進之道,而今卿所帶之銜,卽諸先正行道之職也,板蕩之世道,待卿而靖之矣,困悴之民命,待卿而濟之矣,邪說橫流,卿當闢之,正學浸微,卿當明之,況今延和講席,鎭日召接,奧旨之剖析,嘉謨之陳勉,莫非卿之任也,卿之事也,卿之所以襲故家之忠貞,報先王之知遇者,亶在於是,卿若念及於此,想不待予言之畢,而不竢駕屨,豈或如巖穴含光之士,獨善而長往也哉?卿之從前懇辭,惟在於愼節,予之間輟敦召,亦由於念卿愼節,而顧今春氣漸和,日候向暖,此時愆度,想臻勿藥,薄言登途,優游京輦,恐無妨於將攝之節,玆固筵臣之提奏,庸宣十行之溫諭,更願無金玉爾音,惠然肯來,以副予側席之望。左副承旨金孝建製進。
敦諭前掌令宋穉圭,日者批旨,兼示敦迫之意,爾想知予之心,而感予之言矣,然而冥羽有遐擧之歎,皎駒無賁來之期,虛佇之餘,繼以悵惘,嗚呼,予之必欲致爾於朝端者,以爾之地處,與他自別,所講者先正之學業也,所守者先正之義理也,出處行止,必以先正爲準,而惟昔先正,起自邱園,佐我孝廟,風期之密,契合之隆,至今爲昭代盛事,則爾豈不以先正之心爲心,以事予寡昧乎哉?爾之屢膺旌招,遲回難進者,以其職名之在身故耳,其所巽讓,非不過當,而爲開進身之路,將從遞鞶之懇,予之所以待爾之道,致爾之方,可謂靡不用極,爾亦於此,豈可一向邁邁,不思所以踐前日之言而慰寡人之心乎?況今春晷漸長,講筵頻開,深奧之旨,待爾而開發,經濟之謨,待爾而諮訪,此時翹企,不啻如渴,乃者筵臣之奏,深契願言之誠,玆宣溫諭,更敷至意,爾須幡然改圖,卽日登途,庸副予眷眷之望。行左承旨金熙朝製進。
敦諭經筵官金日柱,自爾遯野,居然歲已改而春又窮矣,粹容德儀,何日可諼?惟冀向者心腹之諭,或廻碩人邁軸之思,況爾惠然之約,亦在春和之後,瞻望郊坰,凝佇日深,而造朝之報,一向邈然,悵惘之懷,無以爲喩,惟爾以邱園宿德之士,兼胄筵師友之義,首膺旌招,屢登前席,納誨之言,啓發弘多,臨歸之章,經濟是任,爾之所以輔予,予之所以望爾者,政宜朝夕左右,切磨講討,而自從尋還之後,尙遲幡改之意,未知予年沖識寡,不足與之有爲而然耶,抑亦好緇之誠,聘玉之禮,有所未盡而然耶?靜思厥由,良切慙嘆,雖然爾之地處,旣異於草野隱遯之人,則今於出脚之後,義不可長往不返,況今日開經席,裨益無人,爾以同休共戚之心,尤豈可永矢邁邁,不思所以羽儀之道乎?玆宣由中之言,庸示必致之意,爾須卽日入城,慰予側席之望焉。左副承旨金宗善製進。
金箕象,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
柳師模,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
金熙朝,以戶曹言啓曰,臣鎭寬,與正郞臣趙厚鎭,依定式進詣鄕校洞於義宮奉安閣·彰義宮奉審,則於義宮奉安閣無頉處,而彰義宮藏譜閣,後面捲簾索四艮衣捧支竹一箇破傷,易安窩遮陽捧支竹三箇破傷,分付該監,使之卽速修改,而亦令本曹郞廳,監董擧行之意,敢啓。傳曰,知道。
金熙朝,以戶曹言啓曰,臣鎭寬,與正郞臣趙厚鎭,進詣慶熙宮,差備內及內各司,依節目眼同看審後,有頉處別單書入,而修改則擇日擧行,何如?傳曰,允。
金箕象,以禮曹言啓曰,各陵園墓今春植木株數及橡實松子播種斗數,區別報來,故依定式,別單書入之意,敢啓。傳曰,知道。
壬成三月二十四日辰時,上御熙政堂。勸講入侍時,參贊官金孝建,假注書申緯,別兼春秋吳淵常·呂東植,領事徐龍輔,檢校直閣李始源,檢討官李晦祥,以次進伏訖。龍輔曰,夜間聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上開卷,讀前受音一遍,仍讀新受音,自惟我周王,止圖忱于正一遍。龍輔解釋文義以奏,上更讀十遍訖。龍輔曰,今日自止內文義,別無新意矣。上曰,閣臣陳之。始源曰,臣亦別無可陳之文義矣。上曰,玉堂陳之。晦祥曰,臣亦別無可達,而大抵人心之所歸,卽是天命也,多方一篇大旨專以靈承于旅則興焉,不克靈承則自底于亡之意,丁寧申複,可以爲萬世之龜鑑也。周家八百維新之命,專基於靈承矣,今殿下,誕承丕基,景命維新,伏願講讀之時,深留意於靈承于旅一句,克臻天德日新之美焉。上曰,式敎我用休云者,果是天之諄諄然敎之耶?龍輔曰,註說所謂其思也若或起之,其行也若或翼之,乃天之所以敎云者甚好,以此說玩索,則庶可見式敎之義矣。仍又仰奏曰,小臣或有未盡仰達之處,則令閣臣·玉堂各陳其所見,似好矣。始源曰,天豈有諄諄然命之之事耶?若曰,純乎天理,王者動以天等語,皆是天若誘之,天若助之之意,而其理則然矣。龍輔曰,若以一字形容,則天卽一箇仁字也,天心至仁,承此心而發政施仁者,卽天之所以敎之也。上曰,然則二帝三王,存此心者也,夏桀·殷紂,亡此心者耶?龍輔曰,聖敎誠然矣。上曰,惟典神天之意何謂也?龍輔曰,人君爲天地百靈之主,故天地位萬物育,皆王者之責也。上曰,昨日赴防事,廟堂何以爲之耶?龍輔曰,臣等昨見兵判所出擧條報于領相,以爲相議,後日次對時稟處爲計矣。上曰,次對當於晦日爲之乎?龍輔曰,伊日若無故,而領相病愈,則似爲之矣。上曰,晦日若値親祭,則似不可爲矣。龍輔曰,然矣。晦祥曰,臣文學空疎,知識鹵莽,濫叨見職,獲陪講綴,仰依日月之輝,猥廁論思之列,雖極悚恧,益切榮幸,竊伏念人主典學之工,允爲出治之本,時敏之懋,何時不切,而今我聖上盛大光明之德,惟在講學而成就之,政宜廣延賓師,永資裨益,旌招之聖意,非不誠且摯,而在野耆德,尙無幡然之期,輿情莫不悶鬱,聖心想必悵佇,目今天氣暄暖,日晷舒長道塗之役,不至難强,伏願更下渙音,在外儒賢,至誠延致,俾爲薰陶將就之地焉。上曰,依爲之。晦祥曰,臺啓事體,至重且嚴,其停其連,自有公議,向者故相徐命善藥院事,發啓之後,朝野人情,同然一辭,連啓未久,遽爾停輟,設使命善,功可掩罪,辭或過情,猶當博採物情,徐待輿論,明其可停之實,然後方可停之,而伊時慈殿下敎之諄諄懇懇,特出於念其功贖其罪,而臺垣諸臣,猶能顧畏逡巡,及夫慈旨截嚴,至有處分之敎,則蒼黃相率,詣臺停啓,少無持難之意,把作當停之事,此等臺體,貽羞淸朝亦甚矣,當該三司諸臣,竝施譴削之典宜矣。上曰,當仰稟慈殿處分矣,竝出擧條命書傳敎曰,不爲仕進承旨許遞,前望單子入之,待下批牌招察任。仍命退,諸臣以次退出。
壬戌三月二十四日申時,上御熙政堂。召對入侍時,參贊官柳師模,侍讀官金啓濂,檢討官李晦祥,待敎李敎信,記事官尹鼎烈,別兼春秋吳淵常·呂東植,各奉綱目第六卷,以次進伏訖。上命開讀之。啓濂讀,自五年,止春大旱。上曰,下番讀之。晦常讀,自匈奴寇朔方,止其見敬禮如此。上曰,參贊官讀之。師模讀,自夏六月,止上賜書不朝。上曰,閣臣讀之。敎信讀,自六年,止單于從。上曰,注書讀之。賤臣讀,自六月止謀反自殺。上曰,上番讀之。淵常讀自淮南王安得什得一乎?上曰,下番讀之。東植讀,自安又欲使人,止五月晦日蝕。上曰,文義爲之。啓濂曰,武帝之見汲黯,不冠則不見矣。汲黯素有見憚,故武帝施敬禮,若以正人君子,朝夕左右,啓沃薰陶,則資益弘多,而阿諛之徒,不期遠而自遠,此等處須深究焉。上曰,下番亦陳之。晦祥曰,公孫弘之爲人,內寬外深,常有嫌隙之人,則必外施恩而內報怨,故汲黯常面觸弘,弘有陰中之計,乃曰,右內史界部中,多貴人宗室,欲使黯鎭之者,亦見心術之巧憯,眞所謂至奸似忠也,人臣賢邪,幾微之間,伏望深察焉。上曰,參贊官亦陳之。師模曰,武帝之於汲黯,不冠不見事及公孫弘之請徙黯爲右內史事,上下番所陳誠然矣,而以衛靑侍中,公孫弘燕見之時,或踞廁或不冠者觀之,武帝之習於放倒,而不能拘檢可知也,然則見黯必冠,卽不過憚其面折之言,外示整齊之狀而已,非專出於禮待之意也。夫天子之容本自穆穆,雖於幽獨之中,固宜端拱整肅,涵養本源,而武帝素無居敬之工,故乃於接見臣僚之際,亦不免夷踞頹惰,無所矜持,以此而措諸施爲,安得不隨事乖當乎?此其可戒者也。至於公孫弘之惡黯面觸,欲因事誅之者,其設心固已憸巧矣,然自古小人之於君子,陽助陰擠,得售其計者,豈無以乎?小人善於窺覘,必因其君之所惡,而投間抵隙,故其言易入,而其計遂行,武帝嘗以汲黯,爲近社稷臣,則其素有重名,蓋已知之,而特惡其戇直之性,多所觸激,不欲近之耳,以弘之巧黠,已有所揣知於此,故陽稱其賢而擧之,陰逞其憾而害之,向使武帝眞能樂聞戇言,而益加親信,則弘安敢售計而修隙乎?實由武帝之不公不明,自不覺親邪而遠賢也,此又人主之大可戒者也。凡看史記,毋徙以此賢彼邪,辨別是非而已,必從君德上,論其得失,則庶可有資益之效,伏願念哉。上曰,公孫弘之計,武帝知之乎?師模曰,武帝固不知也。如知之,豈有許之之理,而其所以不知者,正以疎黯之心,着在肚裏,有契於公孫弘之言故也。上曰,閣臣亦陳之。敎信曰,以淮南王事見之,招致賓客,皆浮薄輕躁之士,至有潛圖不軌,不保性命,此無他,先文藝而後器識之致也,大抵取人之道,器識爲本,文藝則末也,是故宋之蘇軾,文藝固何如,而程子謂蔡京之事,未必不身自爲之,若是乎文藝之不足恃也,人主用人之道,當以程子之言爲戒,伏願省察焉。上曰,參贊官已言之,而武帝踞廁而視大將軍靑,不冠而見丞相弘,果是極非之事矣。啓濂曰,弘·靑見侮故然矣。師模曰,弘雖小人,以位則相也。靑雖卑微,以職則將也。人君接下之儀,待廷臣異於御,則況將相在前,而接見之際,若是無禮,此則純是武帝之歉德,弘·靑之素嘗見侮與否,恐非可論矣。上曰,公孫弘之開東閤以延賢人,與參謀議,果何事耶?啓濂曰,當此時方興功業,所延者皆射利求進之徒,其所謀議之事,亦必是功利之末也。上曰,所延之人,皆非賢人乎?啓濂曰,安有賢人,而膺公孫弘之招者乎?上曰,衛靑·公孫弘,則不冠而見,至於汲黯,不冠則不見,衛靑·公孫弘輩,雖不如汲黯之見重,其在禮遇之道,豈可若是乎?啓濂曰,衛靑·公孫弘,以丞相·侍中,不得見重,至有不冠而見,近於褻狎,不可但以武帝之有失禮貌言之,亦衛靑·公孫弘之自取矣。上曰,吾邱壽王之言,何如?啓濂曰,其言誠切當矣。仍命退,諸臣以次退出。
上在昌德宮。停常參·經筵。
自巳時至酉時,灑雨下雨,測雨器水深一分。
藥房都提調徐龍輔,副提調李翊模啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
傳于金箕象曰,禮房承旨馳詣明陵,奉審摘奸,局內諸陵,一體奉審以來。
柳師模啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
柳師模啓曰,今日禁衛營·御營廳下番軍賞試才時,建陽門·銅龍門·東營·西營·集春營入直軍,應試間除出標信請出之意,敢啓。傳曰,知道。
傳于金宗善曰,勸講入侍。
以成在基爲事變假注書。
大王大妃殿,傳于金孝建曰,仁元聖后諱辰隔夜,痛慕之懷,豈可抑乎?況仰念昔日止慈保護,奠安宗國之聖德,益不勝愴咽之至,追慕之情,今無可展之道,慶恩府院君家,明日遣承旨致祭。
金孝建啓曰,慶恩府院君家,明日遣承旨致祭事,命下矣。何承旨進去乎?敢稟。傳曰,右承旨進去。
傳于金宗善曰,召對爲之。
傳于金宗善曰,左副承旨入侍。
注書尹鼎烈書啓,臣敬奉聖諭,馳往傳諭于西部西江坊上水溢里契經筵官金日柱所住處,則以爲,臣於病伏㱡㱡之中,近侍之臣,下臨蓽門,誕宣十行溫諭,辭敎之懇摯,旨義之優隆,敻越尋常,實非無狀,賤臣所敢承當者,臣雙手擎讀,不覺五內惝怳,惶汗浹背也。第臣於月前,忽得傷寒重症,幾乎纊息將定矣,幸得回甦,稍尋生路,而衰氣一下,無以收上,尙此委身床簀,飮啖專却,似此病狀,豈有跬步趨承之望哉?況臣不但病勢之萬分難强,從前章奏之間,猥以救瘼一事,縷縷陳勉,不啻煩複,而向來廟堂議啓之後,佇聞有施措之實矣。至今數月,寂然無聞,則是必臣迂腐陳陋之談,不足以煩聖朝之採擇,臣方慙懼自悔之不暇,尙敢仰恃眷渥,復膺明命,冒廁於侍講之列乎?雖以聖朝使臣之道言之,亦當量才度器,不强其所不能,乃所以爲稱物平施之義,何必强加驅策,使之偪側於周行之間,然後爲得哉?惟此微諒,庶蒙天鑑之洞察矣,臣於疾病昏顚之中,數行敷奏,語無倫脊,伏地惶隕,冞增死罪云矣,敢啓。傳曰,知道。
金箕象,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
壬戌三月二十五日辰時,上御熙政堂。藥房入診·勸講同爲入侍時,都提調徐龍輔,副提調李翊模,假注書申緯,別兼春秋吳淵常·呂東植,提學金祖淳,參贊官金熙朝,侍讀官金啓濂,待敎李敎信,醫官朴春源·李惟鑑·吳仁豊·吳千根·朴烇·趙宗協,以次進伏訖。龍輔等曰,夜間聖體候,若何?上曰,一樣矣。龍輔等曰,寢睡·水刺之節,亦何如?上曰,一樣矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,一樣矣。龍輔等曰,嘉順宮氣候,何如?上曰,一樣矣。龍輔等曰,醫官待令,使之入診,好矣。上曰,置之,藥房先爲退去。翊模等以次退出,上開卷,讀前受音一遍,仍讀新受音,自我惟時其敎告之,止克閱于乃邑謀介一遍,龍輔解釋文義以奏,上仍讀十遍訖。龍輔曰,爾惟和哉之和字,爲一篇之綱領,而和字,以註說觀之,則心不安靜,身不和順爲言矣。推此以言,則喜怒哀樂,發而中節,卽是和也,心之所發,隨處而中節焉,則聖人之能事畢矣。且上節之自作不和,爾惟和哉,修身之謂也,下節之爾室不睦,爾惟和哉,齊家之謂也。大學之工夫次第,不期然而脗合矣,身和則家和,家和則國和,國和則天下和,故大堯之協和萬邦,亦謂此也,伏願體念焉。祖淳曰,大臣所奏和字,好矣。註說所謂心不安靜,則身不和順云者,極有妙處,安靜則身和,不安靜則身不和之謂也。天下萬事,皆從一心上出來,非但學問,凡百事爲之際,若不能先自靜暇安詳,則何以酬酢萬變,而發皆中節乎?攝生養性,皆從安靜中做去,伏願留念於安靜二字焉。啓濂曰,心定于一然後安靜,故大學所謂知止而后有定,定而后能靜,靜而后能安,其次序如此矣。若於至善之所在處,定心不移,則凡紛華之物,一切不足以動吾心矣,旣知其至善,則心安有妄動之理乎?如是體念,則安靜之工,似不難矣。上曰,明日卽景慕宮春邸時入學回甲日也。追惟是日,不禁愴慟之懷,當有識喜之擧,何以爲之則好耶?龍輔曰,胄筵入學舊甲重回,識喜之擧,在所不已,而雖以展拜閟宮言之,今時異於他時,亦似有掣礙之端矣。倉卒承敎,無以遽然仰對,當於筵退後,與僚相相議,因政院入稟矣。上曰,今日內議奏,好矣。祖淳曰,德應房奉審,本非古規,而甲寅以後,因移奉慈宮駕轎於集禮門內翼廊,典守之節,易致不謹,故遂有提調奉審之定式,此實出於一時權宜之擧,而至今恪遵,昨日臣等,亦已奉審,然臣於此,竊有區區愚見。蓋此奉審之規,雖是爲所重謹典守之方,如臣等則身在有司奔走之列,出入看檢,未爲不可,而至於一提擧則大臣也,禮使敬接之道,與諸臣逈然不同,而猶且與下僚,隨行於檢飭典守之役者,恐有乖於敬禮之意。自今年爲始,大臣則勿爲進參,只以二提調擧行事,定式施行,何如?上曰,依爲之。祖淳曰,壯勇營撤罷之前,以關西會錄木三十同,付之統契,限年備納於均廳,取其贏餘,本宮內外及統內道路修掃與本宮植木時雜費之需,皆以此擧行,而又其餘數,則以爲武藝廳接濟之資矣。今則本營已撤,統契亦隨而罷,本宮內外修掃之節,則雖已復古例,使坊民擧行,而每年植木時所入,不可不區處。臣意則本契時在錢,數亦過千,以此劃作本宮留儲,以爲植木雜費,而本營罷後,武藝廳加出,又近三十,接濟之道,比前尤難,原木三十同,則付之武藝廳,以爲依例接濟之地似好,故敢此仰達矣。上曰,依爲之。竝出擧條上敎曰,惠慶宮供上含漱方,自今日一貼式煎入。出榻敎仍命退,諸臣以次退出。
壬戌三月二十五日未時,上御熙政堂。召對入侍時,參贊官金宗善,侍讀官金啓濂,檢討官元在明,待敎李敎信,假注書申緯,別兼春秋吳淵常·呂東植,以次進伏訖。上命開卷讀之。啓濂讀,自遣博望候,止與大夏同。上曰,下番讀之。在明讀,自度大夏,止乃復事西南夷。上曰,參贊官讀之。宗善讀,自二年春三月,止賜日磾姓金氏。上曰,閣臣讀之。敎信讀,自三年春,止穿昆明池。上曰,注書讀之。賤臣讀,自得神馬,止盜鑄者罪皆死。上曰,上番讀之。淵常讀,自於是以齊,止咸指怨之。上曰,下番讀之。東植讀,自以卜式爲中郞,止長星出西北。上曰,文義爲之。啓濂曰,漢武聞直節之言,默然不言,此乃不悅之意也,聞張騫之言外夷物産,則欣然聽納,聞汲黯戇直之論,則漠然無許可之意,其所好與所惡,槪可想知也。三代之時,亦有諫鼓誹木,後世人僻,亦莫不以轉圜開納,爲恢德量之本,伏望深加留意焉。上曰,其言好矣。在明曰,上番旣以汲黯之言仰奏矣,大凡人主御下之道,惟在於德量之大,範圍如天地,包容如河海,不怫逆耳之言,然後方可爲君人之道矣。漢武於汲黯之言,初則默然而久後以法免官,此其爲病處也。黯之所言,苟爲逆耳,則當日罪之,猶或可也,而匿怨宿怒,久後抵法,豈非深刻多忌之病乎?若論其病處,則專是量不足而然也,以此觀之,人主恢德量,爲第一務,而恢德量之道,則惟在於克己祛私之工耳,私慾淨盡,天理流行,私不勝公,則自然至於德量之恢矣,然量有大小,有斗筲之量焉,有河海之量焉,進於此則與天地同其大矣。漢武亦非暗主,而於德量則未也,是以處事接人之際,往往發露其病根,此實爲鑑戒處矣。宗善曰,下番所陳,好矣。漢武非暗主,乃是豪傑之主也。朱子亦許之以有爲之君,然終不能祛私,故征伐不止,玩物喪志,後之論者,必與秦皇竝稱,豈不可惜哉?夫制私之工,明主爲尤難,以其有英明之氣也。漢武亦資稟則美,而義理不明,至於如此耳,謝氏論克己云,從性偏難克處克將去,此宜殿下鑑戒處也。上曰,漢武性嚴峻,素所愛信者,少有犯法,輒按誅之,其時犯法而死者爲誰耶?宗善曰,張湯亦有罪自殺矣。敎信曰,明好惡,爲人主之第一務,而漢武之時,以才用者,皆是嚴法之張湯,聚斂之桑弘羊,諂諛之公孫弘數人而已,此無他故漢武之所好,在於嚴法聚斂與諂諛故耳。朱子云若以仲舒爲相,汲黯爲御史大夫,則漢治矣,此言誠好矣,伏願於好惡處,深留睿念焉。上曰,漢武有才而不肯盡用,與無才同,不殺何施之言,果何如耶?此是武帝大失言也。啓濂曰,嚮用賢才,則士生斯世,樂爲之用,豈有不肯爲用之理?聖敎至此,臣不勝欽仰矣。上曰,卜式果當時殷富者乎?啓濂曰,當時輸委者多,非止一卜式矣。上仍命退,諸臣以次退出。
壬戌三月二十五日申時,上御熙政堂。左副承旨入侍時,左副承旨金宗善,假注書申緯,別兼春秋吳淵常·呂東植,以次進伏訖。上曰,明日卽景慕宮入學回甲日也,承宣知之乎?宗善曰,臣亦知之矣。上命書傳敎曰,今年卽景慕宮入學回甲,而明日卽其日也。追念昔日,愴慟倍切,明日遣承旨,宮園奉審,健陵一體奉審以來。仍敎曰,園所則承宣進去,本宮則右副承旨進去,可也。宗善曰,推考房,例不得擧行於祀典奉審等事,而臣方待罪該房,何以爲之乎?上曰,然則換房,可也。仍命書傳敎曰,禮·刑換房。宗善曰,右副承旨當進本宮,而方帶禮房,亦似不便矣。上曰,然則今日伴直承宣爲誰耶?宗善曰,左承旨矣。上曰,何房乎?宗善曰,戶房矣。上命改書傳敎曰,戶刑換房。仍命退,承史以次退出。
上在昌德宮。停常參·經筵。
金箕象啓曰,明日常參·經筵,取稟。傳曰,只晝講。
金孝建啓曰,臣今日慶恩府院君家致祭進去,下直之意,敢啓。傳曰,知道。
柳師模啓曰,事變假注書成在基,時無職名,令該曹依例付軍職,冠帶常仕,何如?傳曰,允。
傳于金孝建曰,勸講入侍。
傳于金箕象曰,回還使臣留待。
柳師模啓曰,前慶尙左兵使李喆運奪符次,標信及密匣請出之意,敢啓。傳曰,知道。
傳于柳師模曰,召對爲之。
金箕象啓曰,辛丑年事變日記一卷,輸送實錄廳之意,敢啓。傳曰,知道。
柳師模,以禁衛營言啓曰,本營哨官文兌爀,身爲將官,莫重宮城巡邏受牌時,不爲待令,決棍汰去之意,敢啓。傳曰,知道。
柳師模,以禁衛營言啓曰,來四月當十番右部右司屬全羅道五哨軍兵逢點實數五百二名,已爲點閱整齊,來四月初一日,與內外各處入直將官軍兵等,依例替代後,舊軍放送之意,敢啓。傳曰,知道。
柳師模,以禁衛營言啓曰,來六月當十番右部後司屬全羅道五哨軍兵,來五月二十五日,京中逢點,依例準二朔立番,而依前定奪,每哨以九十七名磨鍊,其餘一百三十五名,竝資保收布上送之意,本道監·兵使處,預爲知委,何如?傳曰,允。
柳師模,以御營廳言啓曰,本廳千摠閔致協,身病甚重,勢難察任,改差,何如?傳曰,允。
柳師模,以御營廳言啓曰,本廳來四月五月兩朔應立後部前司屬江原道二哨,京畿左道三哨合五哨軍兵五百十七名,今已逢點整齊矣,四月初一日,與右部後司軍兵,替代立番後,舊軍放送之意,敢啓。傳曰,知道。
柳師模,以御營廳言啓曰,本廳來六月七月兩朔應立後部左司屬京畿左道二哨,右道三哨合五哨軍兵,五月二十五日,京中逢點,六月初一日,與前司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監司處,措辭知會之意,敢啓。傳曰,知道。
壬戌三月二十六日辰時,上御熙政堂。勸講入侍時,參贊官金熙朝,記事官尹鼎烈,別兼春秋吳淵常·呂東植,領事李時秀,檢校直閣金近淳,檢討官元在明,以次進伏訖。時秀曰,日氣陰濕,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,昨日惠慶宮湯劑供上之後,諸節,何如?上曰,近日風勢甚惡之故,有齒痛之候,而大體則差減矣。時秀曰,嘉順宮氣候,何如?上曰,近以感候,有咳嗽之症,雖不至大段,皆是日氣不調之致也。時秀曰,竊伏覩傳敎下者,遽當今日,追遠之聖意,固已仰揣,而臣等無以仰對矣。上曰,纔遣奉審之行,亦有以也。上讀前受音一遍,繼讀新受音,自爾乃自時洛邑,止則無我怨一遍。時秀解釋文義以奏,上更讀十遍訖,命陳文義。時秀曰,今日自止,別無敷衍仰陳,而此云惟其大介齎爾迪,簡在王庭,殷之多士中,亦果有簡拔之心,非欲使多士,只撫摩而慰悅之也。擇人之方,不以殷士而不簡拔,戒之曰,穆穆在乃位,各務其事,而若有探天之威者,則卽致天之罰,故被罪之民,終無所怨矣。且以敬和二字,重言復言,周公惓惓之意,先儒亦以爲顧眄之光,溢於簡冊,大抵在位者主敬,在下者主和,詳究細看,文理之貫徹,語脈之連續,自有著見者,於敬和二字留神焉。上曰,閣臣亦陳之。近淳曰,此章內,別無文義之可陳,而周公欲與殷之多士,共國經世,不以殷人而棄之,忠厚之意,於是乎益著矣。此云時惟爾初,一初字甚好矣,以一日言之,有一日之初,以一年言之,有一年之初,顧今之時,卽我殿下踐祚履端之初也。詩曰,靡不有初,鮮克有終,蓋政令施措,稍久時月,則每患不及於初元,而以一身論之,藹然善端,人之初有之性也。苟能擴而充之,可謂善始善終,若或有一毫經營計較之心,萌動於其間,則此則爲惡念,伏望猛省焉。時秀曰,一念初發之時,無不善之心,保此念而愛此心,又從以畏之愼之,然後庶幾有成其終始之念矣。上曰,玉堂亦陳之。在明曰,以此章見之,周家立言忠厚之意可知矣,誕誥多方之時,不務威罰之事,專以天命曆數,諄諄反覆,惻怛之意,溢於辭表,大抵人主代天理物,而易曰,天地大德曰,生,大學曰,爲人君止於仁,人君之道,不外乎一仁字矣,深加體念,是所區區之望也。上曰,其言好矣。仍命書公事判付訖。命退,諸臣以次退出。
壬戌三月二十六日未時,上御誠正閣。召對入侍時,參贊官柳師模,侍讀官金啓濂,檢討官李晦祥,待敎李敎信,假注書申緯,別兼春秋吳淵常·呂東植,以次進伏訖。上命開卷讀之。啓濂讀,自遣衛靑,止贖爲庶人。上曰,下番讀之。晦祥讀,自去病出,代右北平,止不復大出擊匈奴矣。上曰,參贊官讀之。師模讀,自凶奴請和親,止無敢忤湯者。上曰,閣臣讀之。敎信讀,自以義縱爲右內史,止擢爲中尉。上曰,注書讀之。賤臣讀,自方士文成將軍,止以莊靑翟爲丞相。上曰,上番讀之。淵常讀,自帝如甘泉,止棄縱市。上曰,下番讀之。東植讀,自夏四月,止諂諛取容矣。上曰,文義爲之。啓濂曰,汲黯行過李息之言,可謂深惡張湯之奸,而至若專阿主意,主意所不欲,因而毁之,主意所欲,因而譽之云者,善形容千古侫臣之狀矣。是以古有至奸似忠之語,忠與奸最難辨處,正在於巧言令色之如公孫弘·張湯者流耳。然而漢武之爲人,內慾而外義,窮兵而黷武,張湯之類,易以乘之矣。若使武帝,慨然有三代之志,則汲黯不臥於淮陽之閤,仲舒不出爲膠西之相矣,如湯輩,焉敢售其奸哉?今日群下,亦豈無賢否高下之別也?惟殿下,好惡以公,駕馭以正如其賢耶,擧而用之,如其邪耶,斥而遠之,取捨之際,光明磊落,無有一毫私意參錯於其間,則三代之治,不難做矣,伏願留意焉。晦祥曰,上番所奏,好矣。若以胡氏之論觀之,則上有好之者,下必有甚焉者。漢武好神仙,則文·成五利之輩進矣,好征伐,則衛·靑·張·騫之輩用矣,好財賄,則公孫弘·卜式之輩顯矣,好法律,則張湯·王溫舒輩舞其奸矣。人主一念之差,百弊蝟興矣,可不懼哉?伏願於此,深加鑑戒焉。師模曰,武帝初年,固欲征伐遠夷,立威沙漠,廣闢土地矣。至其中年,邊釁屢警,兵力漸疲,則乃欲與之和親,而反不免見背於匈奴,此無他焉,聶壹誘執之計,大爲失信,以致匈奴之輕侮中國,終不心服故也。狄山之主張和議,誠爲得計,而不惟不從,反使之驅入死地,畢竟遇害於匈奴,蓋其征進無厭之心,不嫌詐力,不計利害,惟務力取威勝,窮黷而不止,及其兵連禍結,愁怨四起,則於是乎專任酷吏如張湯·趙禹·王溫舒之輩,動輒以嚴法重繩,使民無所措手,要爲怯制群謗之計,以若所爲,能免亡秦之覆轍者,特幸耳。然而苟求厥由,卽不過一慾字病根,膠固於中,轉輾激發,莫能制伏之致,豈不大可懼哉?如欲殷鑑乎斯,則先從一念之私,猛加克治,然後可免末流之滔天,伏願於此,深加睿念焉。敎信曰,觀史之法,不可以粗跡論也。就以漢武言之,究其發於心,害於事之由,則專在於不能自修其德,而急欲爲功業之致耳。末乃有自聖之心,至有腹誹反脣之律,朱夫子曰,中原之匈奴易逐,而一己之私慾難制,不亦然乎?今我殿下,沖年嗣服,如日方升,初無一毫私意潛萌於燕閒之中,又無一物可欲者交蔽於前矣。宜其穆然深思,莫知私意之爲弊也如何,而人心道心之公私界分,只隔毫釐,其流之弊,必至有自聖之心矣,伏願深留察焉。上曰,湯敗上抵息罪者何耶?啓濂曰,李息官列九卿,而言議浮沈,不蚤正言,故至於抵罪耳。上曰,緍錢縱矣之縱字,何意耶?啓濂曰,注說之以放訓縱好矣。上曰,漢武以好神仙之心,好功利,何也?啓濂曰,神仙虛無之說,掊克聚斂之計,都是私慾也,未可以賣官鬻爵,致訝於凌雲之氣矣,外面則淸濁雖若懸殊,究其原,則功利與神仙,其爲慾則一也。上曰,李廣之自剄,何如?啓濂曰,李廣有才不見用,則爲可惜,而自剄則誠過矣。晦祥曰,其實則爭功之心也,而戰國習氣,猶有存者矣。上命掩卷,仍命退,諸臣以次退出。
上在昌德宮。停常參,只晝講。
柳師模,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金箕象啓曰,明日常參·經筵,取稟。傳曰,停。
金箕象啓曰,來初一日,輪對日次,而夏享大祭齋戒相値,頉稟之意,敢啓。傳曰,知道。
柳師模啓曰,合辭方張之時,兩司無詣臺之員,事甚未安,除在外未署經外,未肅拜呈告人員,竝卽牌招,何如?傳曰,允。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
金箕象啓曰,狀啓職銜,不書名字,自是法例,而卽者慶尙右兵使趙捉虎申飭事狀啓,具書姓名,有違格例,揆以事體,極爲駭然,臣等之矇然捧入,不勝惶恐,而當該兵使,從重推考,何如?傳曰,允。爾亦推考。
傳于金宗善曰,奉審承旨入侍。
傳于金箕象曰,左承旨許遞,前望單子入之,待下批牌招察任。
承旨前望單子入之,權襈落點。
以咸鏡監司李義弼狀啓,洪原縣民家失火事,傳于金宗善曰,別加顧恤之方,廟堂措辭行會,被爛人若有身還布,蕩減事亦爲分付。
金箕象,以吏曹言啓曰,今此宗廟朔祭獻官預差,前承旨吳泰賢塡差,而時無職名,令該曹口傳付軍職,何如?傳曰,允。
金宗善,以戶曹言啓曰,臣鎭寬,與佐郞臣朴宗維,工曹參判臣李殷模,佐郞臣任弘常,依定式,進詣於義本宮奉審,則朝陽樓雨漏三庫,啓慶軒雨漏二庫,前面薍簾破傷,風遮草芚二浮腐傷,分付各該司,使之卽速修改,而亦令本曹郞廳,監董擧行之意,敢啓。傳曰,知道。
柳師模,以兵曹言啓曰,宣傳官林栽洙,方帶內禁衛將,而職務相妨,呈狀乞遞,勢難兩處供職,兼帶內禁衛將之任,今姑改差,何如?傳曰,允。
柳師模,以兵曹言啓曰,臣連爲發遣將校,摘奸於景福宮·慶熙宮,則雜人,無難出入於景福宮,而入直衛將,初不察飭云,誠極駭然,不可仍置,當該衛將金修行,爲先汰去,何如?傳曰,允。
金箕象,以成均館大司成意啓曰,今三月初三日,儒生課試,當爲設行,而大提學李晩秀身病,限內不得爲之之意,敢啓。傳曰,大提學待明朝牌招。
掌令金圭夏,獻納崔時淳,校理金啓濂,副修撰李晦祥啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也,推戴逆禶謀危宗社,範·能之逆節,而根抵則此賊也。此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈止愛之德,如傷若保之恩,是固大聖人人倫之至耳,渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結兇醜,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧,此雖出於先大王好生之德意,今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日,則其在必報之義,尤不容一刻暫緩於三尺之律,請鄭致達妻,亟令王府,快正典刑。噫嘻,痛矣,朴宗岳之罪,可勝誅哉?其亦凶且慘矣,性本癡蠢,濟以凶譎,憑藉薰灼之勢,早竊華顯之職,粵在乙丙之間,旣多染汚之蹟,積年見枳,不容淸議久矣,幸蒙先大王特施曠蕩,偏加拂拭之恩,才起廢蟄,擢置三事之列,隕結之圖,宜倍他人,而翺翔廊廟,無一報效,不悛舊習,回戀熟處,與樂任輩失志怨國之類,暗通聲氣,日夜綢繆,至於壬子夏一疏,而包藏之腸肚彰露,而不可掩矣。其全篇意脈,外藉闡揚德美之辭,內售壞亂義理之計,至於己卯以來,以下數轉句語,遣辭陰慘,用意叵測,章·蔡之矯詆宣仁,弘·瞻之誣逼聖母,蔑以加此,其語犯不道,昭不可掩,至若臧害仗義理之善類,爲彼報仇,猶屬薄物細故,天討未伸,鬼誅先加,輿情憤惋,久而益激,當此明大義嚴懲討之日,不可以職是大官,已爲身故,有所容貸,請故判府事朴宗岳,爲先施以追奪官職之典。噫嘻,痛矣,金憙之罪,可勝誅哉?性本陰譎,跡又閃忽,罔念先大王拂拭之恩,惟使大義理背馳之計,必欲甘心於善類,顯作賊邊之血黨,凶逆巨魁,秉彝同憤,而肆發凶言,謂之無罪,其心所在,路人所知,且李義容之爲樂任切姻,則把作奇貨,市恩之資,惟恐不及,而剡章皆出於其言,李㙖之爲凶窩徒黨,則引爲私援,愛護之心,不能按住,而初仕卽差於伊時,噫,義容之於樂任,締結綢繆,爛漫和應之情節,已悉於臺啓,今不必架疊,而至於李㙖,則假托闡揚,暗售翻覆義理之計,乃以萬餘名疏錄,鋪張凶勢,脅持君父,其所設心,吁亦凶且慘矣。揆以輿情,孰不駭憤,而忽於此際,肆然擬望,殆若酬報者然,此已萬萬巧惡,而及其計未售志未成,則退處湖鄕,怨懟之形跡畢露,矯誣聖德,煽動之情狀莫掩,此不可以職是大官,身亦已故,置而不論,請故領府事金憙,施以追削官爵之典。答曰,不允。
掌令金圭夏,獻納崔時淳啓曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。措辭見上請時夏·時鼎·時楫·金樂敎等,亟令王府設鞫嚴覈,夬正邦刑,時景·時昱,竝施孥籍之律,玄慶,督期詗捕,嚴鞫得情,依律處斷。措辭見上請金甲島荐棘罪人履翼,亟令王府設鞫嚴問,夬正邦刑。措辭見上請慶興府荐棘罪人有隣,亟令王府設鞫得情,夬正典刑。措辭見上請古今島荐棘罪人履載,亟令王府設鞫嚴問,期於得情。措辭見上請物故罪人在學,爲先施以追奪官爵之典,追削罪人頤之·在文,爲先竝施追奪官爵之典。措辭見上請故判書徐有防,亟施追奪官爵之典。措辭見上請賜死罪人行恁諸子應坐之類,亟令王府依律擧行,無俾易種焉。措辭見上刀削一行請物故罪人遠培,亟收罪名蕩滌之命,施以追奪官爵之典。措辭見上請物故罪人家煥·哲身,正法罪人承薰·身·敏,施以孥籍之典。措辭見上請物故罪人國榮,亟施孥籍之典。措辭見上答曰,不允。在學等事,徐有防事,勿煩。行恁諸子事,不允。刀削三字李遠培事,慈敎已諭勿煩,家煥等事,國榮事,不允。
掌令金圭夏啓曰,請興陽縣竄配罪人申耆,亟施絶島安置之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上請前參議洪樂游,亟施屛裔之典。措辭見上請屛裔罪人沈魯崇,亟施絶島定配之典,其餘諸子,亦爲依律散配。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配人錫忠,端川府定配罪人基讓,竝令王府設鞫嚴問,期於得情,夬正典刑。措辭見上請故判書鄭昌順,故僉知柳協基,竝施追奪官爵之典。措辭見上請絶島定配罪人宋文述,亟令王府設鞫得情,夬正邦刑。措辭見上請民始諸子應坐之類,亟令王府依律擧行。措辭見上請故判府事李命植,亟施追奪官爵之典。措辭見上請周爀及鴻山賊金履源·李漢福·申光周,竝令王府設鞫得情,夬正典刑。措辭見上請罪人齊家,亟寢成命,更加盤覈,期於得情,夬正典刑。措辭見上請還寢徐有聞·李光益放釋之命,仍施遠竄之典。措辭見上請還寢北靑府投畀罪人李錫夏特放之命,依該府草記,還發配所焉。措辭見上噫,近年以來,紀綱解弛,廉防掃地至於今番,李益恢之事而極矣。啓下榜目,恣意幻弄,巡將僞帖,無難成出捧價之說,衆口喧騰,其爲淸朝之累,搢紳之羞爲如何哉?善地流配,還是薄勘,而銀臺之望,依舊自在,此豈非刑法之失當而公議之沸鬱者乎?請泗川縣竄配罪人李益恢,永刊銀臺前望,亟施島配之典。答曰,亟停勿煩。洪樂游事,沈魯崇等事,若銓等事,不允。鄭昌順等事亟停,宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。李錫夏事,不允。李益恢事,刊望依啓,島配之請不允。
獻納崔時淳啓曰,請金甲島爲奴罪人克觀,更令王府嚴鞫得情,夬正王法。措辭見上請逆賊尙魯,亟施孥戮之典。措辭見上請亟下三啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上請放逐罪人權龍度·張羽成,亟令王府拿鞫得情。措辭見上請絶島爲奴罪人李戒國·劉用孫·金金乭,亟令王府夬施典刑。措辭見上請還發配所罪人李漌,亟令王府更爲拿來,嚴鞫得情,施以當律,私書往復之人,一一査出,施以刑配之典。措辭見上請放逐罪人李祖源·沈基泰,竝施島配之典。措辭見上請絶島定配罪人宋文述,亟令王府嚴鞫得情,夬正典刑,頤指慫慂之徒,嚴覈査出,施以當律。措辭見上請屛裔罪人李允行,亟令王府,設鞫得情,夬正典刑。措辭見上請慶興府定配罪人必基,亟令王府更爲拿來,夬正邦刑。措辭見上請還寢北靑府投畀罪人李錫夏特放之命,依該府草記,還發配所焉。措辭見上答曰,不允。第四五六七八九件事,亟停勿煩。宋文述事,李允行事,必基事·李錫夏事,不允。
兼春秋金必宣狀啓,臣於本月二十五日辰時,敬奉聖諭,同日申時量,馳到龍仁縣衙,傳諭于行大司憲李直輔所住處是白乎,則以爲伏以晩春淸和,講筵日開,臣民慶忭,曷有其極?臣雖在奄奄垂盡之中,顧以京闕不遠,益切覲光之願,而拘於情病,末由趨召,瞻望戀結,不勝犬馬之忱,纔上辭本,未及登徹之際,猥蒙聖慈,特遣近臣,誕宣別諭,屢幅溫綸,丁寧諄複,有可以孚感豚魚,伏地惶隕,不知所達,竊伏念臣,以至庸極陋,濫叨天寵,招徠恩命,愈益隆摯,委毗之重,開示之勤,萬萬非無狀,賤臣所敢承當,揆分悚恧,駭汗浹背,且以賤疾危劇,勤召之下,蠢動無路,違傲重戾,萬隕難贖,但自夙夜訟愆,恭俟鈇鉞之章而已,臣之區區衷曲,已罄竭於辭疏中,玆不敢更事覼縷,以犯瀆擾之科矣云矣,故臣則今方復路,緣由竝以馳啓云云。踏啓字。
壬戌三月二十七日辰時,上御熙政堂。晝講入侍時,知事李晩秀,特進官申獻朝,參贊官金孝建,侍讀官金啓濂,檢討官李晦祥,記事官金,別兼春秋吳淵常·呂東植,宗臣西春君爗,武臣行副護軍尹壽民,各奉書傳第三卷,以次進伏訖。上命開卷,仍讀前受音一遍訖,啓濂讀,自海岱及淮惟徐州,止沿于江海達于淮·泗。上仍讀新受音一遍訖。啓濂解釋章句以奏。上曰,文義陳之。啓濂曰,此言蠙珠曁魚,伊時蠙珠,未詳其何所用,而論語曰,禹吾無間然,惡衣服而致美乎黻冕,菲飮食而致美乎鬼神,以此觀之,則禹之使淮夷貢珠魚,一爲服章之飾,一爲祭祀之用,皆有所重者存,必不以口體之養,有此物産之貢,而後世人君,若或不知禹制貢之本意,則此等事,易爲口實,遠方珍怪之物,或不無橫斂之患,甚至有瓊宮瑤臺窮奢極侈者,大禹制貢之意,豈亶使然哉?此等處深加硏究,推類而觀之,則方有講學之效,而抑亦裨益於治道矣。上曰,其言好矣,下番陳之。晦祥曰,此言厥包橘柚錫貢,橘柚之貢,必待祭祀燕賓之時,始乃錫之命而使之貢焉,常時不貢,而用時乃貢者,此可見夏禹不寶遠物之德,註亦曰,口腹之欲,則難於出令,古聖王節用省費之意,誠爲後辟之柯則,而恭惟我列聖朝盛德至意,蔚有可法者,英宗大王,爲念海民之弊,特減軟鰒之供,先大王,亦嘗蕩減山猪活雉之常供,此皆出於節省之儉德,愛民之至意也。虞·夏美制,非不可法,而祖宗朝徽謨懿範,政爲今日近法之方,伏願體念焉。上曰,其言亦好矣,知事陳之。晩秀曰,大體禹貢一篇,便同名物之書,其所鋪敍,皆是山川封疆田土貢稅,殆若敍事之文,別無深奧之旨義,然而講讀之際,推類以硏究,則一字一句,皆有意義無適不然,雖以陽鳥攸居一句言之,禽鳥之群居,似若無與於大禹治水之功,而南方,地勢卑下,水害偏多,而及乎治水之後,其功利,非獨被於百姓,而至于陽鳥之微物,亦皆得其所而遂其性焉。夫天地萬物,皆聖人分內事,故舜亦曰,疇若予上下草木鳥獸,當洪水懷襄之際,百姓與禽鳥,皆有其魚之憂,而賴大禹平成之功,擧皆安其所而遂其生,此豈非聖人盡分之事乎?非獨此也,天下萬事,各有已定之分數,天之生斯民也,可士者爲士,可農者爲農,可賈者爲賈,百姓各各有分定之處所,以朝廷言之,其才之合爲輔相者,居輔相之職,合爲卿大夫者,居卿大夫之職,以至百執事之末,莫不皆然,上自朝廷,下至百姓,各得其職,各安其分,無敢踰越,然後庶績咸熙,民心有恒,國乃乂焉,而其所以然之道,惟在君上導率之如何,此言治水之效,而特著陽鳥之居者,其言雖小,其意則大,此可見天地位而萬物育矣,聖人參贊化育之神功聖德,可推而知,伏願殿下,深推此章之旨義,以追聖人之極功焉。上曰,當體念矣,特進官陳之。獻朝曰,此言嶧陽孤桐,泗濱浮磬,桐是琴材,而産於嶧,磬是樂器,而産於泗,此非堯·舜時所未有而創爲貢制者也。須當懷襄之時,遂廢物産之貢,而逮大禹平水之後,始乃桐貢於嶧陽,磬貢於泗濱,此非但治水之功爲然,抑亦由舜·禹之德敎盻蠻,治成制定,物産之呈露,有若祥瑞之應時者然矣。恭惟我世宗朝,治隆德盛,至化孚格于上,神物感應于下,南陽之磬石,海州之秬黍,於是乎出焉,非必以此等事,傅會爲說,而大體孚應之理則然矣。非但遠法唐·虞,亦當近法乎祖宗朝聖德神功也。上曰,好矣,參贊官陳之。孝建曰,上下番及知事·特進官,皆已陳達,小臣別無可奏矣。上曰,賦猶今之田稅,貢猶今之大同乎?啓濂曰,賦則果如今之田稅法,而貢者各其地物産之來供者,似與今之大同法差異矣。晩秀曰,不然矣,我國設貢之初,果以八道土産,使之進供,如夏禹制貢之遺規,而至宣廟時,先正臣李珥,始創大同之法,以代土産之供,轉以至於貢物之名色矣,大同之法,其實則與貢法同也。上曰,田稅爲戶曹所管,大同爲惠廳所管,夏禹之時貢與賦,亦有主掌之官乎?晩秀曰,虞·夏之時,未知何官的是掌貢賦者,而亦豈無主掌之官乎?上曰,堯·舜之世,蠙珠之屬,用於何處乎?晩秀曰,論語云惡衣服而致美乎黻冕,雖第宮土階尙節儉之時,至於禮服,則不得不飾其文章,故有此貢珠之規矣。上命掩卷。晩秀進前曰,日間聖體,若何?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,以感候靡寧矣,今未快復,而大體少愈矣。晩秀曰,御定諸書,日前有使徐有榘繕寫之敎,而其冊多有內在者,還下然後,可以始寫役矣。上曰,依此爲之。晩秀曰,閣臣·檢校,毋得過三員事,曾有先朝受敎,而昨年因下敎,御製校正間,檢校直提學鄭大容,檢校直閣李始源加差下矣。今則御製已進書,兩檢校似當依例減下,故敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
自申時至人定,灑雨下雨,測雨器水深四分,自人定至五更,灑雨下雨,測雨器水深二分。
權襈啓曰,合辭方張之時,兩司無詣臺之員,事甚未安,除在外傳旨未下未署經外,未肅拜呈告人員,竝卽牌招,何如?傳曰,允。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
李翊模啓曰,明日再明日,光陵忌辰祭齋戒正日,三明日,夏享大祭齋戒相値,視事頉稟之意,敢啓。傳曰,知道。
傳于金孝建曰,勸講入侍。
李翊模啓曰,臣翊模以典牲署提調,夏享大祭犧牲看品進去,下直之意,敢啓。傳曰,知道。
李翊模啓曰,大提學李晩秀牌不進,推考傳旨今方捧入,而三日製命下之後,如是違牌,事甚未安,更爲牌招,何如?傳曰,允。
李翊模啓曰,大提學李晩秀旣已承牌,弘文提學李秉鼎,藝文提學金祖淳,一體牌招,以爲同參考試之地,何如?傳曰,允。
李翊模啓曰,弘文提學李秉鼎,藝文提學金祖淳牌不進,推考傳旨今方捧入,而同參考試,自是法典,如是違牌,事甚未安,竝更牌招,何如?傳曰,弘文提學牌招。
傳于權襈曰,右承旨持此御題,與大提學,偕往泮宮,試取以來。
權襈啓曰,臣敬奉御題,與大提學李晩秀,偕往泮宮,三日製儒生試取,則收券一百八張矣,捧入之意,敢啓。傳曰,科次入侍。
以獻納崔時淳牌不進罷職傳旨,傳于權襈曰,只推。
金宗善,以戶曹言啓曰,時御所內各司,依定式發遣本曹正郞臣尹光心,與兵曹參議臣金鼎國,佐郞臣閔昌呂,東所衛將臣韓宅祚,西所衛將臣金守淵,南所衛將臣趙光存,北所衛將臣李藎輔,眼同看審後,有頉處別單書入,而修改則擇日擧行,何如?傳曰,允。
柳師模,以兵曹言啓曰,兼司僕將梁埉,身病猝重,時月之內,無望供職云,實病旣如此,則勢難强令察任,改差番次不遠,其代依例口傳差出,何如?傳曰,允。
兵曹口傳政事,以金翰周爲兼司僕將。
金宗善,以賑恤廳言啓曰,北部延秋門契任掌柳喜永,今月二十八日,本洞路傍,得一歲遺棄男兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目,給料使之,乳養之意,敢啓傳曰,知道。
柳師模,以御營廳言啓曰,因禮曹草記,東七陵局內捉虎事,今月十七日,定將校率領砲手,出送行獵矣,二十七日日暮時,康陵火巢外佛巖山下近處,大虎一頭捉得,故謹此封進,而虎旣捉得,山行軍,仍爲撤還之意,敢啓。傳曰,知道。
行大司憲李直輔疏曰,伏以歲籥已改,春序將闌,孝元殿祥期,奄隔數朔,仰惟聖孝感時,哀慕益新,臣於嚮者祗承別諭,招徠寵章,愈往彌隆,憲職之經年虛縻,亦莫非惶隕之至,而附奏旣上,煩瀆是懼,不敢更進文字,此際伏奉成均除旨,聞命悸恐,罔知攸措,竊伏念臣之職名,卽儒臣之極選也,雖古之碩德峻望,尙皆逡巡而不敢當,乃以臣之千萬無似,踰濫至此,貽辱朝廷,當何如哉?且以猥霑惠養之至澤,賤息連承異數,特除近邑,往來任所,感泣無窮,而喬陵松栢,蒼翠入望,父祖墳山,雲烟相接,瞻依留連,稍慰臣子之情,此皆聖恩所及也。噫,兩朝殊渥,天高地厚,而全蔑報答,徒積罪戾,明發不寐,心腸如沸,然臣自在先朝,謹守微分,且嬰痼疾,一再登筵,呈身露實而已,未嘗暫時淹留也,往歲奔赴之行,隔簾明命,掩抑悽惻,有可以感動神祇,及夫仙衛啓行,不遑他事,而慈敎繼降,敦召甚勤,此豈人臣去國之日乎?忠志之士,所當殫誠竭力之秋也,惟是聾聵昏謬,大失朝儀,氣息凜綴,幾至僵仆之狀,爲二聖照臨,仰恃體下之仁,遽爾徑歸,而自是以來,永辭明辰,每在違召之中,猥荷聖度寬大,不加威罰,乃以簪履舊物,不忍遐棄,因仍假借,待以殊禮,至于今番除命而極矣。臣實寢驚夢愕,求死不得,而去就之節,轉益迫隘,其揆分揣義,不宜胃膺匪據,寧有前後之異哉?況今風眩危篤,奄奄垂盡,又有甚於曩時,雖欲竭蹶奔趨,而不可得矣。苟或一分可强,而若是逋慢,則其何以拜先王於天上乎?亦何以抗顔自立於人世乎?伏乞天地父母,俯垂矜察,將臣本兼諸職,亟令鐫改,仍治違傲之辜,以肅朝綱,公私幸甚,臣無任云云。答曰,省疏具悉卿懇。日前敦諭,纔罄予懷,卿章際到,巽讓備至,翹企之餘,豈勝缺悵?予之待卿,非欲以職事相縻,顧今綱紀日頹,士趨靡端,此時長憲之任,成均之責,不于林樊宿德之賢,而當屬之誰哉?此予所以取重於卿,而冀益於世敎也。況從古諸儒賢之居是職者,未必引以爲去就之節拍,則卿之若是辭巽,豈非萬萬過當乎?念卿愼節,尙遲勿藥,雖不敢朝夕敦迫,惟予如渴之望,不容晷刻暫弛,天和之復,知在不日,卿勿過自謙讓,俟少間卽起賁然,庸副予側席之望焉。同副承旨柳師模製進
行大護軍金觀柱疏曰,伏以流光迅邁,春序且窮,孝元殿終祥隔以數月,伏惟聖孝哀慕益復如新,仍伏念臣於前冬,猥叨銓職,只緣情勢之迫蹙,敢效循墻之古義,逋慢之罪,鈇鉞奚辭,乃蒙聖慈曲賜寬貸,施以譴罷之薄勘,繼又承慈聖殿下處分,罰止外補,臣承命以來,至今惶汗未收,而感淚交逬也。曾未幾時,又伏奉內移之命,是何賤臣之罪戾冞深,而聖上之恩寵愈加也?臣誠攢手泣祝,不知死所,玆於千萬夢想之外,又叨藥院提擧之除,臣非木石,猶有豚魚之感,則揆諸義分,豈敢爲晷刻逡巡之計,而第臣不但目下病狀,㱡㱡委席,萬無起作之望,至於向來所承匪怒之敎,不趐嚴截,至以不顧分義,紀綱解弛爲敎,則臣之罪犯,於是益著矣。據罪論刑,寧逭重誅?然臣愚迷見,竊以爲臣子事君之道,不以趨走承奉爲貴,惟能固守廉防,不辱朝廷,乃所以爲畏分義而存紀綱者,故臣於其時,敢經直自遂,一味違傲,而不覺自陷於罔赦之科,每自追思,未嘗不惶凜震慄,寒粟遍體也。今臣自靖之義,惟有屛身朝端,杜門訟愆,庶爲一分補息之道,尙敢以倖逭爲榮,而冒膺除命,揚揚於周行乎?況此嘗藥之任,視他職尤重,則情病所拘,曠日虛縻,是豈臣分之所敢安乎?玆敢略陳短章,仰暴危悃,伏願聖明,特垂矜諒,亟許遞改,以肅朝綱,以安賤分,不勝幸甚,臣無任云云。答曰,省疏具悉。向來慈敎,以卿之故責之深,卿其勿辭,調理行公。
應敎朴宗慶疏曰,伏以臣誠不足以格天,辭不足以感尊,草草短疏,終歸飾讓,肅肅深院,竟鎖例直,撫躬慙恧,繼以悶隘,噫,臣難冒之義,自劃之狀,已罄於前後之章,每每覼縷張皇,極知猥屑煩瀆,然若未蒙聖明之俯燭,則雖欲泯默,終有所不可得已者,臣請冒死更陳焉。臣於昨秋登科之後,臣父怵然而懼,蹙然而憂,常常戒臣曰,汝雖幸而釋褐,學識蔑如,地處則有異,淸官要職,一切勿居,惟事謙退,不失謹拙,然後庶可獲保身家,此卽臣自劃之一端也。抑臣又於昔日,蒙被先大王視同家人之恩,諄諄然朝夕誨諭,若曰,汝家素傳詩禮,必須造次謹愼,遠避榮利,同休共戚,恩言浹髓,玉音在耳,跬步之間,不敢忘失,此又臣自劃之一端也。今此內閣之官,其選則至難愼,其銜則極淸要,名儒之所逡巡,擧世之所艶羨,設使臣學識文章,有可以賁飾笙鏞,黼黻皇猷,以若所處,固不宜厭然自有,裒然爲先,而況鹵莽如臣,譾劣如臣,一朝遽膺此選,名器之玷汚,已無可論,朝廷之羞恥,亦自不淺,儻或因其倖占,一直貪戀,有進無退,則上以忘先王眷掣之敎,下以墜老父丁寧之戒,如是則臣將何顔,與士大夫爭列,而亦何以藉手事我殿下哉?至於踰分之招尤,過福之速災,有未暇念到,臣雖至不肖無狀,不忍爲是也。臣又嘗聞之,名器賤,則小人勇於浮競,而君子恥於仕進,今殿下,沖年嗣服,勵精啓治,大小模範,動遵先王,官人之際,尤宜難重,以則昔日愼簡乃僚之盛德,而顧乃不然,一初華選,首先及臣,世之淬名飭躬,經明學邃之士,亦豈不以臣爲恥而解體乎?此又臣難冒之一端也。凡此三端,有一於此,名以士夫,固不可放倒,況兼有其三,而靦然蹲冒,徒添一身之罪戾,重貽四方之譏議哉,玆敢瀝盡腔血,疾聲呼籲。伏乞天地父母,諒臣至苦之懇,察臣必遞之義,亟收臣本兼諸任,俾置散秩,以視起居,此臣至願泣祝,臣無任云云。省疏具悉。每對判敦,兢惕之意,形於色辭,今爾至懇又如此,可不曲諒,內閣之任,特爲許遞。
副校理金邁淳疏曰,伏以日月不居,春序已暮,孝元殿終祥,隔以數朔,伏惟聖慕罔極,撫時益切,仍伏念臣,年淺材下,百無肖似,早從塾師,粗習功令之技,隨衆應擧,苟冀早晩祿仕,而至若弱冠決科,犯古人不幸之戒,則萬萬非意慮之所及也,循分愧懼,若無所容,惟我先大王,不以臣不肖,遂轍其敎育之澤,乃於釋褐之初,特賜讀書之暇,歷擧經傳,指示功夫之序,不拘歲月,務以成就爲期,綸音誕敷,觀聽與榮,臣感激恩私,銘在心曲,豈不欲殫竭才力,夜以繼日,以少答洪造之萬一,而只緣臣,性質昏鈍,聞見謏寡,駸駸六七年間,兀然無尺寸之進,而先王奄棄群臣矣,恭惟我先大王,以不世之大聖,履君師之尊位,德侔乎天地,恩加乎率普,功施未究,中途禮陟,凡在覆露,孰不攀號痛慕,如不欲生,而若臣之至慟結轖,則尤有別焉。誠以孤恩負德,厥罪難贖,而設使賴天之靈,獲有少進,先王在宥之盛,則已邈然而不可追矣。惟有閒居杜門,謝絶外事,佩昔日之恩言,抱前哲之遺經,僥倖桑楡之收,庶幾黥劓之補,而若夫榮名宦達世所稱可艶而可慕者,非惟念不暇及,情亦有所不忍,區區自矢,蓋嘗如此,不意新服之初,誤恩橫加,特紆收履之典,猥膺簪筆之選,昵侍淸光,半年有餘,旋因同慶之會,又侈罔功之賞,階級有加,兼帶如故,內揆微分,踰濫已甚,反顧初心,慙負孔多,乃者瀛館新命,又何爲而及於臣也?夫君德成就,在於經筵,其責甚大,其望甚峻,故國朝官制,最重是選,英陵集賢之盛,尙矣不可論,降及輓近,亦必以通經術優文學,爲物論所與者,精察而愼揀之,苟非其人,輒有駁正之論,是尙可以人人而冒居乎哉?伏況我殿下,沖年講學,逐日臨筵,開發導迪之責,將專靠於儒臣,卽此選之得失,而他日之治忽由焉,是其關係之緊且重,較之平時,不趐倍焉,今乃以如臣空疎者,苟然充擬,在身非不榮且感矣,除目之下,安得免四方之譏議也?臣於新除之日,宜卽懇辭,而郊壇監祭,義重復命,遂不免隨牌出肅,循例持被,數次講席,亦嘗承乏進參,不惟臣愧惶之私愈久冞切,竊計其庸愚無用之實,已被淵鑑之俯燭矣,玆敢略暴衷懇,仰瀆崇嚴。伏乞聖明,念官制之不輕,諒臣情之非飾,亟許鐫改,以幸公私。臣不敢以論思自居,而愛君一念,根於秉彝,愚衷耿耿,不能自已,敢有所附陳,伏惟少垂察焉。臣聞觀國之理亂,在於紀綱,觀世之汚隆,在於風俗,紀綱誠張,風俗誠美,雖卒然有敵國外患,終能轉危而爲安,根本不病故也,紀綱不張,風俗不美,雖屢世升平,府庫充而甲兵利,國之危可立而待,根本先病故也。殿下試觀今日之紀綱張乎,不張乎?風俗美乎,不美乎?謂之張且美矣者,賈誼所謂非愚則諂也,朝無矜式之賢,野尠自修之士,經濟勵翼之義,夢想不到,飢飽寒煖之分,錙銖必較,私意日熾,而公家之名器漸輕,躁競日急,而搢紳之風節如掃,嗚呼,是蓋非一朝一夕之故也,自初元以來,廷臣黜陟之擧,民生懷保之政,綸綍聯翩,敎諭諄複,義理不可謂不明,德意不可謂不盛,果能言言而有效,事事而有實,則期月之功,宜不至若是漠然,而惟其紀綱之不張而風俗之不美也,故威焉而人不以爲懼,恩焉而人不以爲感,命令徒勤於上,而功利不及於下,甚至於簿書期會之末,趨走奉行之節,亦皆一切趨於頹廢弛慢而不可救,夫朝廷者,四方之根本也,根本如此,四方何所觀瞻?有識者莫不竊歎,無恥者以爲得時,閭閻細民,鄕曲匹士,輒皆隱然有輕視朝廷之意,此其可憂,諒非細故,夫一政之失,可救而正之也,一事之弊,可矯而革之也,至若規模之所因襲,風習之所薰成,擧世淪胥,將至於國不爲國,則譬如病入膏盲,眞元耗竭,深於醫者,惟有望而走耳,然賢者有所蘄望,而未至於解體,不肖者有所顧憚,而未至於肆意,窮閻蔀屋,雖不能無小民之怨咨,而庶幾須臾思見德化之盛,未至於公言懟上者,誠以我殿下春秋未盛,典學方勤,諒闇恭默,未有命戒,德性之醇茂,有足乎聽聞,政敎之疵闕,不著於事爲故耳,若差過數年,依舊伈伈,施措事業,無以大服乎民志,則蘄望者沮,顧憚者肆,方興之怨讟,始四至而不可禁,當此之時,國家之安危,不待知者而決矣。嗚呼,豈不大可懼哉?洪惟我祖宗,積德累仁,式至今日,我殿下,以聖明之姿,嗣守大業,祈天永命,在玆初服,漆室過計之憂,宜若可笑之甚者,而臣猥叨近密,出入筵席,屢日月于玆矣。天地之大,河海之廣,固非小腹可度,而區區寸管之窺,有不敢自外而終隱默者,竊覸我殿下,臨朝接下,恒主於淵默寡言,而情志有所不通,橫經發問,時近於準備應文,而誠意有所不續,酬應之際,不欲輕示蘊抱,而度量或欠於恢廓,命令之間,不欲遽露圭角,而志氣易至於退縮,蓋摠而言之,則雍容暇豫,依本分之味較多,發强剛毅,大有爲之意較少,臣愚死罪,妄以爲聖心所存萬分一或有近似於此,則目下過失,雖不形見,病根已成,符驗難掩,不惟於進德修業之道,大有所妨,八方臣庶之攢手北闕,日夕翹企者,其有不悵然而失望者乎?今之言者,動以勉聖學,爲今日之急務,而前後章奏之間,連篇累牘,陳說洋洋者,莫不援据古訓,出入經傳,昌言嘉謨,不可勝計,殿下亦嘗有優批而嘉納者矣,第恐條目浩瀚,聽覽易疲,道理微眇,領會難詳,雖以天縱之聰明,安能盡記於久遠,而絶無乎遺忘邪,若是則雖皐陶矢謨,阿衡作書,終亦爲文具而止耳。臣請刊落支辭,姑以淺近明白易知易曉者,爲聖明一陳之,惟聖明留意而澄省焉。人生有至貴之賦與,有至重之責任,與之貴而不能踐,羞莫甚焉,任之重而不能勝,咎莫大焉。天以陰陽五行,化生萬物,凡有形有氣,而充塞兩間者,無非物也,而惟人也,得其氣之至秀,故肖方圓之形,全仁義之性,超然爲萬物之最靈,卲堯夫之詩曰,耳目聰明男子身,洪匀賦與不爲貧,其賦與之貴,有如此者,旣得此賦與,則必須盡其爲人之道,使知無所不周,行無所不備,德無所不全,才無所不通,以至參天地贊化育,然後方可以自異於萬物,而無負上天賦與之意,其責任之重,有如此者,無貴賤無賢愚,凡具人之形體者,皆當以此存心,而至於君上之位,則責任尤有別焉。大學序曰,一有聰明睿智能盡其性者,出於其間,則天必命之,以爲億兆之君師,使之治而敎之,夫天旣生此人類矣,人類之中,又擇其聰明睿智超出品彙者,擧而置之億兆之上者,豈天苟私一人,欲尊貴,富厚之而已也?蓋將擧天下而托之,使任其治敎之責也,是其責任之至重,豈可與韋布匹庶之人,同日而論哉?必也躬行心得,明明德於天下,發政施仁如文王,勞來振德如帝堯,以至於禮樂興行,比屋可封,然後方可以盡其責,而凡天壤之內,一物之未獲其養,一民之或失其所,皆君道之未盡分處也。夫人焉而不能盡人道,則一物而已耳,非所以爲人也,君焉而不能盡君道,則一人而已耳,非所以爲君也。然所謂盡其道者,非强其所無而勒加以不可勝之任也,本然之賦與,旣在我矣,當然之責任,將諉誰乎?惟患知之不明而行之不能力耳,夫明知賦與之至貴,則必有不忍自棄之心,明知責任之至重,則必有不敢自弛之心,眼力旣到,心量隨恢,准的旣遠,工程自勤,私意之克去,必有欲罷而不能者矣,善端之滋長,必有不言而自喩者矣,至若政事得失之裁擇,人物賢邪之鑑別,特擧此而措之耳,無求速效,無安小成,循序漸進,剛健悠久,罔有斯須之間斷,馴致歲月之積累,則功化之隆,方駕三古,而漢唐以下,陋不足言,如是而紀綱猶有不張,風俗猶有不美者,臣不信也。願殿下,勿以臣言,槪視以塞責之常談而閣置之,燕間無事之時,試下數日體察之功,又取聖賢先儒之訓,參合而考驗之,必有犂然契恭然悟,有以知臣言之非誣也。嗚呼,三代以後,時君世主之號爲英明懿哲者,亦不可以一二數,惟其無此見識,無此本領,平生作用,各限其血氣私智之所及,故千載之下,追蹟其功業所就,則譬如百金之子,竭心力於箱簾之中,十口之家,了生計於饔飱之間,齷齪纖瑣,不成貌樣,而三代盛際廣大光明之氣象,未或有近似而幾及者,夫上爲皇天之所子,下爲萬民之父母,樹卿士以佐之,出貢賦而養之,喜有爵賞,怒有刑戮,三代與後世無以異也,何三代嵬嵬之如彼,而後世卑卑之如此哉?諉之人才之漸降,則人才之作成係於君,諉之氣數之漸衰,則氣數之挽回係於君,乃折枝之不爲,非挾太山以超北海之不能也,抑臣聞之,世間萬事,莫不由奮勵振作而成,亦莫不由委靡退托而敗,小事尙然,況天下國家之大乎?是故古之人君,有大有爲之志者,雖當國家板蕩之後,尙能刻意奮力,夙夜不懈,卒乃迓續景命,光復舊物,如夏之少康,周之宣王是已,況今日國事,雖甚艱危,王府之典則具在,民心之愛戴方切,此政朱子所謂端本正始,自貽哲命之日,因時順理,乘勢有爲之會也,儻聖志一定,勇往不撓,則上行下效,風動神速,事半古人,功必倍之,行王而王,行帝而帝,將惟殿下之所欲爲,而沛然莫之能禦矣,亦何憚而不爲之哉?伏願殿下,毋以世降而自沮,毋以年沖而自謙,恢拓地步,奮發志氣,委任耆德,親近正士,實心以待之,虛己以受之,使傾耳者日有所聞,拭目者日有所見,盛德大業,光被史冊,則太平萬世,自今伊始,而凡今日處在百執事之列者,亦豈不與有榮矣乎?嗚呼,顧念時事,虞憂萬端,國勢孤危,朝象泮渙,民生困悴,盜賊竊發,經用匱竭,武備疎虞,將逐條陳說,而圖所以一一矯捄之方,則更僕而不可旣,最是紀綱風俗,壞敗無餘,人心靡恃,根本將蹶,此而不汲汲捄正,則雖奇謀異策,輻湊於前,譬如整柁篙於漏船,施雕鏤於腐木,徒紛紛於觀聽,而終無益於治亂之數也,然捄之之方,亦無在他,惟在於恢聖量奮聖志,以立其大本而已,且臣之所以眷眷懇懇,重言複言,首尾屢千百言,不厭其煩且瀆者也,臣言雖近於陳腐,臣意實出於衷悃,伏願殿下,深留聖意,毋忽則幸甚,臣無任云云。省疏具悉。所陳極好,當自勉,爾其勿辭察職。
壬戌三月二十八日辰時,上御熙政堂。勸講入侍時,參贊官金宗善,記事官金,別兼春秋吳淵常·呂東植,領事徐龍輔,提學李晩秀,侍讀官金啓濂,以此進伏訖。龍輔等曰,日間聖體,若何?上曰,一樣矣。龍輔等曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。進御粟米飮,自明日停止。出榻敎龍輔等曰,王大妃殿氣候,何如?上曰,一樣矣。龍輔等曰,俄伏聞金在昌所傳,則惠慶宮症候,猶未差復云,今則,何如?上曰,非但齒痛,牙頰間有浮氣,而元氣亦薾然矣。龍輔等曰,嘉順宮氣候,何如?上曰,一樣矣。龍輔曰,再昨日伏聞左相筵退後所傳,則有感候云,今則,何如?上曰,今則快差矣。上敎宗善曰,昨値日暮,不得召見矣,圓陵諸處奉審則,何如?宗善曰,無頉矣,陵上後麓補土處莎草,雨後善生,案上左右麓諸處所植之木,亦皆着根矣。龍輔曰,惠慶宮承候後,諸醫官皆以爲,前所進含漱方停止,鏡面朱砂二錢,龍䐉五分作散,不拘時糝敷於牙頰間,似好云矣。上命書榻敎曰,惠慶宮供上含漱方停止,擦牙龍朱散一帖製入。龍輔曰,惠慶宮症候諸節,所當續續承候,金在昌,使於午間承候,明日亦吏早爲承候,似好矣。上可之,上讀前受音一遍訖,仍讀新受音立政篇,自吳氏曰,此書,止是惟暴德罔後,龍輔解釋文義以奏,上仍讀十遍訖。龍輔曰,此篇周公以任賢之道,告誡成王,而先儒亦以爲立政篇與無逸,相爲經緯也,一篇首尾,惓惓爲說者,專在於得賢則治,不得賢則亡也,初章所言常伯·常任·準人,是三公之職,其爲任也重,綴衣虎賁,乃執事之職,其爲任也輕,而與常伯·常任·準人竝稱之者,蓋有深意存焉,常伯·常任·準人之職,非不重矣,而猶是外班也,至於綴衣虎賁之屬,宿衛於內,易爲昵狎者也,是故與常伯·常任·準人而竝稱之,俾爲一例愼揀之道矣,大抵古之聖君,前有丞後有尉,立有戒而臥有箴,常時燕居之際,尤可戒愼,左右近侍之臣,警戒不怠,是以聖益聖焉,此等處必須體認而深看焉。上曰,皐陶謨云亦行有九德,此篇亦言九德之行,行字之義,彼此同乎?龍輔曰,同矣。皐陶謨歷敍九德,而以至於六德三德者,雖唐·虞盛際,九德兼全者,果難得之,故下至祗敬六德,日宣三德之賢,而無不任用,翕受而敷施,故百僚師師,庶績咸熙矣,人主用人才之道,雖一藝一能之士,擧皆收用,優者爲高官,不足者爲卑官,較短量長,惟器是適,乃爲任賢之要道也,至若行有九德云,求全德之意也,此則與此篇迪知九德之意同矣。上曰,閣臣陳之。晩秀曰,大臣之奏已盡之,而此云迪知忱恂于九德之行,大體用人任人之方,惟迪知爲第一層道理,至如謀面,其弊不少,人不可以貌取之也,彼疎逖之人,懷道抱才者,人君豈得以盡知之乎?以外貌視之,則容止動作,雖若美好,而其中所存,最難知矣,是故從古任人之際,謀面易矣,惟迪知然後,可以宅俊,而宅俊之宅字,尤爲體驗處也,賢者旣已得之,則必須宅任而勿疑責其成效,然後庶績無曠,而其國治矣,此所謂勞於得賢,而逸於任賢也。上曰,玉堂陳之。啓濂曰,綴衣虎賁之說,大臣已爲仰奏,而大體常伯·常任·準人,外朝班序之職也,綴衣虎賁,左右近侍之臣也,易爲親狎,所聞所見,恐致薰染之患,故周公丁寧告戒之意,至及於綴衣虎賁之末職矣,漢臣賈誼之言,亦曰,習與正人處,莫能不正,人君若或狎昵近習,則正人豈得進用乎?伏願體認而存戒焉。上曰,篇題云外之諸侯一卿,已命於君,此何意歟?龍輔曰,諸侯之邦,擇立一卿,而聽命於天子之國也。上曰,是長官之謂乎?龍輔曰,然矣。諸侯以天子之命置一卿,卿大夫則自擇於其官屬之中矣。上曰,常伯·常任·準人,以今言之,則果是何官乎?龍輔曰,古今之官制殊異,雖未的知,而似是今之三公之類也,綴衣猶周禮司服之屬,卽今尙方之職也,虎賁卽周禮衛士之屬,如今宣傳官武藝別監之類也。晩秀曰,綴衣似是近習也。上曰,註言牧民之長曰,常伯何也?龍輔曰,以方伯而兼牧民之長也,如召公,以太保而兼方伯也。仍奏曰,迪知謀面之說,提學俄有所奏,而知人之爲要於任賢,誠如是矣,嚮來御製中,亦以君心如鑑之明,爲辨別淑慝之要,夫人主一心,卽萬化之原也,苟能如鏡之照物,如衡之平物,無一毫私意參錯於其間,則人之有德無德,有才無才,可以迪知而無疑矣,謀面之義,則不獨以貌取解之,兼以顔私邊看之,則其義完備矣。龍輔曰,內局提調金觀柱,除拜之後,一向逡巡,尙未仕進,事甚未安,令政院卽爲牌招,申飭行公,何如?上曰,依爲之。出擧條龍輔曰,一提學,差健陵朔祭祭官,而孝元殿朔祭,旣以親行磨鍊矣,一提學,方帶禮曹判書,而進詣健陵,則親祭時贊禮將不備矣,在前禮判有故之時,禮曹參判,亦嘗爲贊禮之任,今亦依此爲之,未知何如。上曰,依此爲之也。龍輔曰,司僕寺駕轎,曾於集禮門內奉安,故每朔奉審時,必經稟矣,今則旣已奉安於內寺,奉審凡節,不必煩稟,故敢此仰達矣。上曰,依此爲之也。上曰,三日製御題,今當書下,大提學出去待題下,往泮中試取以來也。命退,諸臣以次退出。
壬戌三月二十八日酉時,上御熙政堂。三日製科次入侍時,右承旨權襈,記事官金,別兼春秋呂東植·金邁淳,大提學李晩秀,弘文提學李秉鼎,對讀官副校理吳淵常,副修撰元在明,待敎李敎信,以次進伏訖。上曰,考券,可也。晩秀等考券一軸,上曰,盡考後入稟,可也。仍入小次,以承傳色口傳下敎曰,以門限爲限,徐徐考之,可也。晩秀等考券訖,襈以試券考五張擢置之意入稟。上出次,敎晩秀曰,可批者批之。晩秀曰,此券批點多矣,以三中書等乎?上可之,晩秀書等訖,襈坼封讀奏封內。上命書傳敎曰,三日製賦居首三中生員尹行慶直赴會試,之次三下生員宋象純給二分,次上進士金用默·李魯新·李運英,竝令該曹,考例施賞,又命書傳敎曰,入格儒生,明日來待。仍命退,諸臣以次退出。
上在昌德宮。停常參·經筵。
柳師模啓曰,明日禁衛營習陣時,新營入直騎士除出,標信請出之意,敢啓。傳曰,知道。
傳于權襈曰,勸講入侍。
傳于權襈曰,入格儒生入侍。
大王大妃殿,以承傳色口傳下敎曰,御史抄啓,今日內加抄以入,已經者亦爲書入。
柳師模,以備邊司言啓曰,大王大妃殿下敎,御史可合人,加抄以入,已經者亦爲書入事,命下矣。已經人及可合人,別單書入之意,敢啓。傳曰,知道。
備邊司,御史可合人加抄啓,尹行直·洪秀晩·吳淵常·金邁淳·李永老。御史已經人抄啓,閔命爀·鄭晩錫·權晙。
傳于柳師模曰,召對爲之。
傳于金箕象曰,發遣吏郞,諸執事淸齋與否,摘奸以來。
金箕象,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
金箕象,以承文院都提調意啓曰,冬至兼陳奏使回便齎來禮部咨文中,有使臣加賞事,陳奏方物移准事,以來頭使行奉表稱謝之意,撰出咨文,上諭回咨,亦爲撰出,正書安寶後,定禁軍騎撥下送于彎府,使之傳給鳳城將處,以爲轉致北京之地,何如?傳曰,允。
壬戌三月二十九日辰特,上御熙政堂。勸講入侍時,參贊官權襈,記事官尹鼎烈,別兼春秋呂東植·金邁淳,領事徐龍輔,提學金祖淳,侍讀官吳淵常,以次進伏訖。龍輔曰,雨後日氣淸和,聖體,若何?上曰,一樣矣。龍輔曰,寢睡·水刺之節,何如?上曰,一樣矣。大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,卽伏聞承候人所傳言,則口中患候,龍殊散進用後,少有勝節云,而其外諸節亦,何如?上曰,大體則一樣矣。龍輔曰,症候則似是表症,而元氣多有薾然之時云,以症候言之,當進發散之湯劑,而元氣薾然之時,恐或有妨,如用蔘劑,則又有妨於目下之症,醫官之言,以爲加意食補爲好,且伏聞頻引水飮云,醫官亦以爲引飮之時,以羊汁鮒魚膏之屬進服,則勝於水飮,亦有滋補之道云,自前似此之屬,或有自藥院進供之事,或有自內爲之之時,何以爲之乎?上曰,當自內進供矣。龍輔曰,嘉順宮氣候,何如?上曰,一樣矣。上讀前受音一遍,繼讀新受音,自亦越殷湯,止立民長伯一遍。龍輔解釋文義以奏。上更讀十遍訖,命陳文義。龍輔曰,今日自止,卽前章之餘意也,別無文義之可陳,而大抵夏后之尊上帝,成湯之丕釐上帝之耿命,文·武之敬事上帝,其揆一也,於建官用人之時,皆循天命,雖庶官末職,認以天爵而不輕畀,後之人辟,知之以自己上私爵,無愼簡之意,故庶習逸德之人,雜於其間,斯爲省察處,而克知的見等語誠好矣,如三宅三俊之人,孰不欲任用,而無克知的見之故,不得用之矣。齊宣王知孟子之賢,而不能克知的見之故,知之不如公孫衍·張儀之徒,漢武帝知蕫仲舒之賢,而亦無克知的見之故,用之不及於公孫弘·桑弘羊之輩,儘是無學力無識見之害也。論語曰,視其所以,觀其所由,察其所安,雖不可以一事,知其淺深,苟能克知的見,則於用人何有?伏望留念焉。上曰,閣臣亦陳之。祖淳曰,大臣已奏,別無敷衍仰陳者矣。上曰,玉堂亦陳之。淵常曰,今日自止,歷敍夏殷周用人之實也。孟子曰,湯立賢無方,仲虺之誥曰,德懋懋官,功懋懋賞,此亦云嚴惟丕式,嚴惟之義,卽嚴而思之也,不可以一毫私意,參錯於其間,而丕式之義,卽丕而法之也,得賢人置之左右,事無大小,以之取則,此果美事矣,大抵人君,居至尊之位,似若無取法於群下者而大舜之取於人爲善,夏禹之拜昌言,亦丕式中一事也,嚴惟則精於擇善,丕式則知所尊賢,帝王求治之要道,不外乎求賢用賢,深加體念,是所區區之望也。上敎襈曰,承旨出去,入格儒生,使之偕入,可也。仍命退,諸臣以次退出。
壬戌三月二十九日辰時,上御熙政堂。入格儒生入侍時,右承旨權襈,記事官尹鼎烈,別兼春秋呂東植·金邁淳,生員尹行慶·宋象純,進士金用默·李魯新·李運英,以次進伏訖。上曰,入格儒生,一人式次次入來,各奏姓名,可也。行慶進伏,上命奏姓名,行慶奏姓名,上曰,年今,幾何?行慶曰,四十三矣,命退,行慶退出,象純進伏,奏姓名,命退,象純退出,用默進伏,奏姓名,命退,用默退出,魯新進伏,奏姓名,命退,魯新退出,運英進伏,奏姓名,命退,運英退出,上曰,賞格儒生外,皆出送也。上命頒賞,引儀唱,用默等行四拜禮,以次受賞訖。命退,承史以次退出。
壬戌三月二十九日申時,上御誠正閣。召對入侍時,參贊官柳師模,侍讀官吳淵常,檢討官元在明,待敎李敎信,記事官尹鼎烈,別兼春秋呂東植·金邁淳,各奉綱目第六卷,以次進伏訖。上命開卷讀之。淵常讀,自元鼎元年,止上由此愈奇寬。上曰,下番讀之。在明讀,自遣使喩南越入朝,止天子一郊見。上曰,參贊官讀之。師模讀,自南越相呂嘉,止下獄自殺。上曰,閣臣讀之。敎信讀,自以石慶爲承相,止討西羌平之。上曰,注書讀之。賤臣讀,自路博德等,止以擊東越。上曰,上番讀之。東植讀,自置張掖·敦煌,止徙民以實之。上曰,下番讀之。邁淳讀,自以卜式爲御史大夫,止盡罷諸儒不用。上曰,文義爲之。淵常曰,漢武帝卽英傑之主也。以其資品言之,恢廓大度,而不得以正道治天下,爲私慾之交蔽,蠹國病民之事,無所不爲,天下之不亡,僥倖矣。大抵帝王,居至尊之位,四海之內,莫非吾赤子,豈有一毫間隔者乎?謀字厭之事,乃有心術之病,身自知之,而恐有外人之亦知,虞舜之闢四達四,文王之昧爽丕顯,宋太宗亦曰,洞開重門,與天下有一家氣像,帝王之事,固如是矣。武帝此擧,究其病根,出於心術,若近而朝廷,遠而百姓,上而蒼天,以欺心爲事,則終乃天心厭之,民心斷之,危亡之禍,在於呼吸矣。人君在於九重之深嚴曰,予之動作云爲,人豈能知之云,而行者心之跡,其他政令施措之發見於外者,豈不知之乎?斯可爲留念處也。上曰,下番亦陳之。在明曰,禁郡國鑄錢株送徒入財補郞等之事,可知武帝之專以財利,爲心爲事,而貪暴之政,於是乎極矣。武帝之氣質,上番亦有所奏,而稟賦論之,英明俊邁,可謂不世出之君也。惟其初年,無欠事疵政之可言,而以其私慾之蔽,不勝天理之公,剝割民生,天下枵然,蓋貪財而至於病民,而至於亡國。大學曰,德者本也,財者末也,又曰,財聚而民散,財散而民聚。論語曰,百姓足,君孰與不足?百姓不足,君誰與足?凡事不外乎義理之公,知義理之公,則自祛私欲之害,此等處,惟望澄省焉。上曰,參贊官亦陳之。師模曰,張湯以酷吏見用,而非但民無所措手,渠亦終不免焉。蓋治道貴寬,故若昔唐·虞之際,曰御衆以寬,曰敬敷五敎在寬,刑以齊民,辟以止辟,則雖大猷之世,非不用刑法,而但德敎爲之主,刑法爲其輔也。降及春秋,先王所以化民成俗之方,寢以凌夷,時君世主,徒尙功利,旣不能導之以德,故勢不免齊之以刑,若秦商鞅所謂富强之術,專以憯刻深文,爲鉗世制民之能事,至於始皇,暴虐愈甚,政令嚴酷,民乃塗炭,而亂亡隨至矣。高帝入關之初,悉除秦苛,約法三章,正如大寒之後,陽春布澤,此所以得天下,猶反手也。文·景繼之以淸淨儉約,與民假貸,而禁網疎闊,風流篤厚,則漢之立國規模,可謂寬且大矣。武帝以英傑之姿,承富厚之業,頻年興師,立威沙漠,及其兵連禍結,民窮財竭,則於是乎進用酷吏,使天下愁苦之民,怨讟之吏,擧皆縮首囚舌,不敢出一聲違一令,若張湯輩得志專任,固其勢也。蓋人君修德,則其下化之,自然有遷善遠辜之效,安用彼酷吏爲哉?苟爲不德,民必慢令而違法,上之所欲,莫得以遂之,果有能任怨酷民,以濟吾所欲者,安得不見任而信用哉?此所以漢武之民,旣疲於征戰,重困於酷政者也。倘非兒寬輩,務爲寬厚,以啓循良之治,則漢之綿歷四百,其可得乎?由此言之,德敎本也,刑法末也,而寬與酷之間,治亂興亡之分係焉,可不戒哉?說者謂治季世者,不可不尙嚴,是誠然矣,而民彝物則,元無古今之殊,則雖衰叔之世,亦可以禮樂敎化,化成天下,何必專尙刑法,然後可以納民於軌物哉?尙嚴之論,終不免爲功利之歸,人君惟當以德敎之,未至爲憂,不可但以民不從令爲患矣。伏願於此,留心垂察焉。上曰,閣臣亦陳之。敎信曰,武帝之平生本末,統以論之,則惟玆求仙之時,卽亂極思治之一大機會也。武帝氣稟,自是雄豪,而蓋無本領工夫,故任其氣之騰倒,用事淵淪天飛,無所不至,凡人世間所有之事,窮耳目之欲,而宮室玩好,馳騁田獵,征伐巡幸,無不爲之,而及其氣之作用,厭怠疲困之極,又欲求見所謂人間所無之神仙云者,卽物極必反,而善心開悟之會也。若於此時,格心感回,則武帝之聰明未衰,春秋尙富盛,設施注措,應有可觀,而在下者如司馬相如輩,至於身後諂諛,而封禪一事,亦是秦皇之覆轍,古人有死不忘諫而稱美以死諫者,而豈有死且阿諛如相如者乎?其時群臣皆如是,故不能早自格感,而及至武帝之自底開悟,則秋風悔心萌之時,是武帝晩年,餘日無多,竟無所成,此蓋武帝不能遜志下氣,天理汨喪,本心失其宰而然也。傅說之言,亦曰,惟學遜志,聖門工夫,此爲原本,伏願加勉焉。上曰,武帝何以殺五利將軍乎?淵常曰,武帝旣知見欺,而不能自改其過,徒殺方士,是豈成說之事乎?師模曰,武帝之誅殺方士,乃其英斷之可觀處,始也文成·五利輩,以祠竈却老丹砂化金等說,迭相見幸,由今觀之,雖三尺童子,決無信聽之理,而以武帝之英傑,酷信其說而寵幸其人者,正以長生之欲,撐柱于中,方寸膠昏,見理不到故也。及其所言無驗,欺瞞見綻,則少無難惜之意,斷施誅殛之典,其英氣發越,可與爲善者,正在於此,而晩年覺悟之端,實權輿於是矣。臣故曰,此漢武之長處也。仍命退,諸臣以次退出。
上在昌德宮。停常參·經筵。
卯時辰時,有霧氣。
藥房都提調徐龍輔,提調金觀柱,副提調李翊模啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
柳師模啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于金箕象曰,禮房承旨馳詣宗廟·景慕宮,奉審摘奸,同副承旨馳詣雩祀壇,奉審摘奸以來。
傳于金箕象曰,孝元殿朔祭當親行,該房知悉。
傳于金孝建曰,勸講入侍。
傳于金孝建曰,留院上疏入之。
金箕象啓曰,明日孝元殿朔祭執尊,以應敎朴宗慶,塡差入齋,而祭報府,以朴宗京誤書,至於別省記書入之擧,追省記,以朴宗慶改書以入,而莫重祭報府,有此不察之失,當該差祭堂上,不可無驚,推考,何如?傳曰,允。
傳于李翊模曰,發遣吏郞,諸執事淸齋與否,摘奸以來。
金箕象,以奎章閣言啓曰,今日奎章閣日次奉審,當爲擧行,而日氣陰翳,不得擧行之意,敢啓。傳曰,知道。
柳師模,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
金宗善,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭·大嬪宮,依定式,發遣本曹郞廳奉審,則文昭殿碑閣,防草二張脫落,蠶壇碑閣,雨漏二庫,追慕洞碑閣,雨漏三庫,四面墻垣瓦子,間間脫落,淨業院碑閣,雨漏一庫,流霞亭,南邊春舌腐傷,千慕堂椽木二箇腐傷,萬懷堂,雨漏二庫,大嬪宮,內三門蓋板二立腐傷,北墻防草六張脫落,分付各該司,使之卽速修改之意,敢啓。傳曰,知道。
柳師模,以禁衛營言啓曰,依定式,臣準源進詣南亶,奉審摘奸,則壇上與階砌紅箭門內外,俱爲無頉,松木則無論新舊植,漸就蒼鬱,而禁樵守護等節,另加申飭之意,敢啓。傳曰,知道。
楊根幼學李重弼·朴枰·金胄岳·趙景雲·崔承訥,進士趙泰雲,幼學任重鉉·朴壽煥·成載喆·安宗訥·朴仁煥·李光延·權繪·朴晟煥·趙光世·權給·朴徹煥·許鈺·李亨必·朴東煥·趙廷燁·安樛·李光殷·金樸·任濟大·金杞·李·金基健,進士李榮澤,幼學辛師倫·辛大佑·徐鴻輔·辛命佑·洪尙健·洪尙直·金挺岳·蔡弘道·李學培·朴來羽·權處仁·柳權中·具庸遠·朴來慶·成維漢·朴柱恒·權徹仁·具天和·李光儀·李光朝·朴樹·李晦章·具胄錫·權晉·朴柱觀·崔命厚·朴柱謙·安楦·辛錫琮·朴柱升·朴昌爀·許贊·朴來元·朴來·朴震煥·權緰·朴來英·金桂·朴柱五·朴致煥·李漢章·朴敬煥·朴時永·金文根·朴來豊·趙永福·朴晩赫·成載吉·朴敏煥·徐有顯·趙羽振·徐有正·沈翊之·兪埈·沈濯之·金吉升·金輝岳·尹楨國·金相夏·柳珹·金相勛·韓世維·柳珪·金相正·洪履遠·洪尙伋·金尙說·金勳·朴道煥·柳珏·金煦·金相身·李榮復·金相琦·金魯·朴匡漢·柳榮運·朴來福·李世郁·崔弘集·柳榮來·朴來祿·金相弼·李榮豊·金相治·朴述漢·柳榮元·金相翼·金相壁·許璋·朴柱八·朴晶煥·朴宗鉉·朴在煥·李雲行·沈公鐸·金在純·朴時祐·朴日煥·權綸·朴斗煥·李光輔,進士李正儒,幼學李正人·朴道漢·金相履·趙慶煒·柳昉·李邦弼·李廷弼·李亮弼·趙宗燁·趙宗煥·柳瑜·柳玟·柳班·盧師敬·鄭昌來·鄭星來,進士柳曮,幼學趙實·柳榮進等疏曰,伏以尊賢建祠,士林之所以闡儒化,錫號賁額,朝家之所以樹世敎,上不可以輕易許施,有欠愼重之義,下不可以煩屑陳籲,以犯猥越之譏者審矣。雖然間世之儒宗如先正臣趙光祖·金湜之道德遺躅,俎豆侑享,百有餘年矣。尙闕院額之宣賜者,豈非朝家之欠典,士林之缺望哉?於是乎益覺臣等之請,失之太晩,而難免貿貿之誚矣,臣等請略陳之,以冀聖明之垂察焉。臣等所居楊根,素稱江山之勝區,實合隱者之盤旋,粵若文正公臣趙光祖,文毅公臣金湜,淵源伊洛,沈潛聖理,皆以堯·舜君民,嘉惠後學爲己任,結廬于是,講磨于是,手種之松檜,至今猶存,盤桓之丈石,宛爾屹立,菀爲群賢之所稱道,列聖之所褒美矣。亦惟府尹臣南彦經,贈領議政臣李濟臣,文貞公臣金堉,文康公臣金昌翕,俱有杖屨之遺蹟,藏修之舊址,風聲不沬,景仰冞深,彦經早究心學,溫粹特達,尤致力於朱子書,專心精思,闡發微奧,師友之間,如文康公臣徐敬德,文純公臣李滉,文成公臣李珥,討論經籍,則自歎不及,講明義理,則多從其說,及薦經明行修,以布衣召對便殿,大被明廟之禮遇,旣而隱居終老,濟臣,少學於縣令臣趙昱,與文成公臣李珥,文簡公臣成渾,爲道義之交,而昱卽是光祖之高弟也。是以淵源有自,造詣克篤,文章行誼,不惟炳焯於當世,亦足以楷範於千載,堉,性全忠孝,姿稟貞確,傳承先祖之緖業,茂著生民之大功,至若昌翕,早服家庭之訓,以文簡公臣昌協,爲天倫師友,終始磨礲,且遊文正公臣宋時烈,文貞公臣李端相之門,胸襟灑落,識悟透徹,涵養玩索之功,多得於泓崢游息之中,日用言行,一遵朱文公遺訓,而天人性命之微,陰陽象數之妙,無不分析而核貫,多發前賢所未發者,粵在肅廟,大加嘉賞,而至有朱子書特賜之命,逮我先大王嗣服之初,斷自宸衷,特命節惠,此誠聖學高出百王,曠世興感之盛節,凡在衿紳,孰不聳動而欽仰也哉?惟玆六臣之德之行之學之烈,光于簡冊,塗人耳目,純粹正直,卓越宏偉,以我聖上睿學之高明,不待臣等之畢說,而可以洞悉矣。噫,其德行事功,如彼篤至,則其所以崇報而儀式者,雖使邑而祠享,家而尸祝,夫孰曰汰哉?而至於臣等之鄕,尤有異焉,或生而有薖軸之所,或沒而有衣屨之藏,遺澤餘芬,擧切山仰之慕,則此院之尙無顯額,卽臣等所謂朝家之欠典,士林之缺望者也。顧今我東方冠儒服儒之徒,知有君臣父子之倫,而樂育晠代彬蔚之化者,孰匪列朝之所培植,諸賢之所成就,則建院而崇報之,宣額而寵異之者,卽擧世公共之論,而匪臣等一鄕之私也。且伏聞院宇疊設,雖有朝禁,而至若南彦經·李濟臣·金昌翕,旣無他腏食之所,而此院之設,且在百年之前,故曾因相臣稟奏,英廟特敎勿撤,則楊根之有此院,已經先朝之睿燭矣。六賢之同享一院,若是其久,則此與鄕賢之祭于社者,事面自別,而庶不至冒禁瀆撓之科矣,臣等玆敢裹足齎誠,相率仰籲。伏乞聖明,特允頒額之請,一以扶植正道,一以激勵頹俗,千萬顒祝,臣等無任云云。省疏具悉。趙文正妥奉之所,尙闕賜額之典乎?疊設則自有朝禁,當詢大臣稟處,爾等退修學業。
前司䆃主簿金日柱疏曰,伏以臣於頃者,猥承非常之恩諭,荐犯違傲之重誅兼且病神昏瞀,數行敷奏,語無倫要,至今追思,惶隕靡屆,比日以來,神氣少醒,輒復擎讀諭旨,三復以還,寸忱愈激,蓋以蟣蝨賤臣,蒙先朝特簡之恩,荷聖上不世之眷,圖報之誠,糜粉奚辭,而顧臣才學蔑如,未效塵刹之補,每中夜以興,不覺撫枕而悲咜,繼之以惶汗也。第臣前後筵對章奏,其說雖多,而語其綱要,則不過克己保民二事而已,爰自初筵,聖意虛佇,一一奬納,體念之敎,加勉之諭,不啻諄複而丁寧,則在臣賤分,其感激隕越,顧當如何也,自臣辭退以後,亦旣居然而歲將周矣,臣未知聖學將進,今至何境,而講誦經史之際,聖心專一,果無浮念傍生之累否,罷筵還內之後,言動莊肅,果如對臨賓僚之時歟?宦妾便嬖,果能畏威懷德,而絶窺覘干謁之階歟?嬉戲違度之事,耽嗜玩好之漸,果能不經心意,而不作於燕私歟?殿宮惸疚之中,所以致調護慰悅之誠者,果能洞屬委曲,而無一毫未慊於淵衷歟?嚴廬恭默之際,所以盡深愛强禮之孝者,果能自恔聖心,而有足以致風動之化歟?其然與否,臣固不敢妄揣,然於此數者,苟有絲毫怠忽,則其如四百年宗社何,其如先朝陟降,憂惱於冥冥何哉?是則天命迓墜之機,邦運興衰之源,而惟在我殿下自思自檢,自飭自勉而已,有非外廷臣鄰所可仰度而效力也。臣所謂聖學克己之方,無出於是,伏願殿下,就臣所陳條目,而深加體察,有所未盡,益用惕念而毋忽焉。至於保民之說,臣之前後章奏,不過略發其端,而若其施措之宜,節目之詳,惟在廟堂之臣講究裁處之如何矣。故臣不敢率爾陳說,以冒越俎之嫌矣。及其時月已久之後,乃有一番議啓,而觀其爲說,不過推詡言者,猥示優假之辭耳。初無指的講究之實事,是則廟堂成美之意太過,而謀國之智,有所未周而然也。臣之愚意,以爲我殿下,方在沖齡,凡於民國之務,固無以裁察而出令,則令廟堂講究以聞之敎,其於開納之德,至矣盡矣,更何有加焉?惟是廟堂所以對揚明命者,或不能深副輿望,則非小事也,若曰,今日生民倒懸之急,不至知如賤臣之說,則是誣民也,廟堂豈有是乎?若曰,賤臣之說果然,則是邦本將蹶矣,豈可不深思長慮,汲汲爲拯救之計乎?且臣所陳選擇藩邑久任之說,果是陳談死法,而不足採施,則其必有別般活法妙計眞可以蘇國救民者,而亦無所見於施措之間何哉?此則臣所未曉也。且臣所謂民瘼之最大最急者,無過軍田糴三政,而三政之中,田政固難輕議,至於軍糴二政,則撟捄之方,本非甚難而不可着手者也。朱子曰,撟弊之術,須先整頓得大綱,其餘小小節目,且當因舊,這方是做事之手段,其意蓋曰,大綱旣正,則小小未盡,未足爲害也。今且以糴政言之,大瘼有二,斂以精實,散以空殼一也,糴多之邑,民不聊生二也。散以空殼,其弊專由於吏胥幻弄,則分置吏民之倉,使之無相關涉可矣,邑糴偏多,其弊專由於營閫作錢,逐年付穀貴之邑,此則嚴立科條,隨現發必施竄錮之律可矣,吏民之分糴,作錢之設禁,此其矯弊之大要,而旣擧其綱,則節目之詳,要在商確而損益之耳,此何至甚難而不可着手乎?壯營之罷糴弊,庶救一分,然大瘼自如,無所變通,則只此營還之減,恐不足以矯其積弊也。至於軍政一事,其弊易見,而矯捄之方,尤係非難也,逐邑漏丁,其數不億,而大抵皆富强之民也,有術以搜括,則以此充額,亦有餘矣。其外則吏胥之契房可除也,校院之濫屬可減也,邑村之閑丁可充也,如此則黃口白骨之徵,蠲減而有餘矣。此亦大綱旣擧,則節目之細,何難商確而歸正乎?大抵軍糴二政,苟能矯正大綱,則目下大瘼,庶救一分,而邦本稍固矣。古人當搶攘板蕩之日,猶能整頓頹綱,蘇救疲呻,粗成一時之安,況今聖母垂簾,善類在朝,邦內無警,民物晏如,而獨不可矯革一二痼弊,以救生民剝膚之患乎?抑臣又有所憤懣而流涕者,惟我先朝若保之德,敻越今古,聰察之明,洞照遠邇,故凡守土臨民之臣,皆知畏威而遠罪,貪汚之習,不至甚肆矣。數年以來,廉隅紀綱,頓異於前,居官不法,恣意貪黷者,藉藉相聞於道路之傳,其故何哉?良以聖上,沖齡嗣服,法綱未肅,而在廷之臣,都無安上之忠,故無所畏忌而然也,寧不痛心哉?臣之愚意,軍糴二件之外,惟此懲貪之政,實爲目下急務,伏願聖上,另飭廟堂,申嚴舊典,頻遣御史,精加訪察,凡以贓汚聞者,一用竄錮之律,雖遇赦典,勿復擧論,則宜有一分懲畏之效矣。然今臣所陳,特擧一二救瘼之政耳,若論其本,則專在於選擇藩邑之任,而從前陳說,旣未見施於廟堂,則揆臣愚分,只當含口自反而已,然今又不已於進言者,蓋有說焉,竊伏念聖上之於賤臣前後章奏,靡不虛懷而開納,再下令廟堂講究之批,繼又荐降諭旨,所以責勉而求助者,不啻諄懇,則顧臣惶感之忱,何敢以廟堂之無施,而有懷不盡,以辜負聖上之隆遇哉?玆敢冒罄瞽說,仰瀆天聽,伏願殿下,恕其愚察其忠焉。臣又有微見仰陳者,臣於昨夏登筵時,以故儒臣韓元震贈謚事,陳請而蒙允矣。此事旣係聖上崇報儒先之盛意,則朝廷固當卽爲擧行,以爲光聖德慰士林之端可矣,今乃經時閱年,而無所施何哉?若以謚狀之不出爲辭,則國朝諸儒先及其他名碩,不待謚狀而易名者,不啻多矣,況以韓元震之大賢,被先朝曠世之感遇,贈職致侑之典,次第宣行,而誄文稱述,極其隆重,且其遺集刊行,已多年所,言議事行,布人耳目,則易名之擧,顧何待於謚狀之出乎?伏願聖上,特垂裁察,亟令該司按例奉行成命,以光聖德,以慰士林焉,臣無任云云。省疏具悉爾懇,所陳六條,卽予夙宵兢兢者,可不益加勉省,三政懲貪及議謚事,當令廟堂竝卽稟處。
壬戌三月三十日辰時,上御熙政堂。藥房入診,勸講同爲入侍時,都提調徐龍輔,提調金觀柱,副提調李翊模,記事官金·金必宣,別兼春秋金邁淳,參贊官金孝建,記事官尹鼎烈,待敎李敎信,檢討官元在明,以次進伏,醫官朴春源·李惟鑑·吳仁豊·吳千根·朴烇·趙宗協,進伏楹外訖。龍輔等曰,日間聖體,若何?上曰,一樣矣。龍輔等曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候諸節,夜間,何如?上曰,齒牙浮痛之候,乍有減勢,而有妨於咀嚼呑下,厭進食飯,下情悶切矣。龍輔曰,萬萬悶迫矣。龍珠散連爲擦之乎?上曰,此亦無顯然之效矣。龍輔等曰,嘉順宮氣候,何如?上曰,一樣矣。龍輔曰,醫官使之診察,何如?上曰,今日則置之,可也。龍輔曰,金在昌,惠慶宮承候後出來,故聞其所傳,而問議于醫官輩,則以爲目今補元之方,當進蔘料,而將補元氣,則有妨於表症,欲治表症,則有妨於元氣,藥料誠兩難,今若進服瓊玉膏,以爲緩而補之之方則似好,而瓊玉膏,今若新製,則生地黃,卜定於黃州,往來之間,當爲十日,而製出之際,動費七八日,伏未知何以則爲好耳。上曰,內在之瓊玉膏進服好矣。龍輔曰,雖以內在之膏進服,調和之薑茶,則當自藥院煎入矣。上曰,自內當煎進矣。龍輔曰,瓊玉膏雖爲進服,而食補爲第一矣。上曰,屢屢仰勸,而一向厭進,不勝煎悶矣。龍輔曰,金在昌,萬一有病故,則勢將以他人承候,而新入之人,未諳症候之始終,恐有齟齬之歎,明日爲始,鄭漪亦令入來,慈候平復間,與在昌同爲承候似好,故敢此仰達矣。上曰,依此爲之也。仍命藥房先退,觀柱·翊模·諸醫官等先退。上讀前受音一遍,繼讀新受音,自立政任人,止竝受此丕丕基一遍。龍輔解釋文義以奏。上更讀十遍訖,命陳文義。龍輔曰,今日自止之命義,與前日所講者,別無異同,而自三事之大官,以至虎賁·綴衣·趣馬·小尹·左右携僕·百司庶府,皆以庶吉士擇任之,不以小官而忽之,萬有一謂以小官,不擇其人,則害於政,害於事,可移人主之心,至於禍國亡家之境,周公曰,知恤鮮哉,聖人一言,可爲後辟之監憲,而古之賢君,必自小官而擇其人,深加體念焉。上曰,玉堂亦陳之。在明曰,立政一篇,專以用人之意,勤勤懇懇,而庶常吉士之常字,實合用人之柯則矣,常字與中庸之庸字,語意相同,庸卽平常也。皐陶謨亦曰,厥攸常,大凡聖人之日用常事,爲父當慈,爲子當孝,爲臣當忠也,人能行此道,然後方可謂之吉士,中庸曰,君子中庸,小人反中庸,以用人之道言之,其爲人也,重厚質實,則君子邊也,輕率伶俐,則小人輩也,其於賢邪淑慝之辨,以常字推之,則不難知之,用人之時,惓惓於常字,是所區區之望也。上曰,閣臣亦陳之。敎信曰,克知三有宅心,又曰,克厥宅心,諸克字,與克明德之克字,相爲表裏矣。文王克明其德,武王乃丕承之,敬承上帝,與天一理,而此云罔敢知于玆,人主總覽萬機,則雖庶獄庶愼之微細者,豈有不知之理,而一聽於天理,以成格致誠正之工夫,大抵人君,以天心爲心,臣下以君心爲心,堯·舜之世,以堯·舜之心爲心,學者之工,非徒能讀其書也,如吾身親見,以其文義,驗諸自己所□□□爲□□□庶可涵養天理,薰陶德性,況帝王之學問乎?必以明理之工留心焉。上曰,此有巫祝之官,將何用之乎?龍輔曰,與後世巫祝之淫巧詖詐者似異矣。以周禮見之,亦有此官之設置者,有若近世擇日卜數之屬,而巫祝,亦不可廢之事也,任之以庶常吉士,則亦何有妨乎?上掩卷,仍命退,諸臣以次退出。
上在昌德宮。停常參·經筵。
午時日暈,夜自二更至五更,灑雨下雨,測雨器水深一分。
上詣孝元殿。入齋室後,內閣·政院·玉堂·藥房,口傳問安。答曰,知道。親祭後,大殿·大王大妃殿·王大妃殿·惠慶宮·嘉順宮,內閣·政院·玉堂·百官,奉慰單子問安。答曰,罔極。藥房口傳問安。答曰,罔極。還內後,內閣·政院·玉堂·藥房,口傳問安。答曰,知道。
金箕象啓曰,明日常參·經筵,取稟。傳曰,停。
柳師模啓曰,來初五日朝參日次矣,敢稟。傳曰,停。
傳于金箕象曰,禮房承旨,馳詣宗廟,奉審摘奸以來。
傳于金箕象曰,孝元殿夏享大祭,當親行,該房知悉。
傳于權襈曰,右承旨入侍。
金箕象啓曰,臣承命馳詣宗廟,尊所奉審則無頉,祭物·祭器·祭井看審,則精潔,諸執事,進排官,佾舞,工人摘奸,則無頉矣。臣則仍留享所,待將事修掃後,復命之意,敢啓。傳曰,知道。
傳于柳師模曰,侍衛軍兵雨具。
金箕象,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
兼春秋金喆修狀啓,臣今月二十五日巳時量,敬奉聖諭,本月二十八日申時量,馳到忠淸道懷德縣西面貞民里,傳諭於前掌令宋穉圭處是白乎,則以爲臣祗承疏批,臺職幸蒙許遞,而賤疾沈痼之實,猶未獲聖明之俯燭,招徠之意,益復勤摯,區區惶蹙歷日靡定,不料玆者,恩諭繼降,史官臨宣,反復丁寧之敎,殊非如臣不肖者所敢承當,臣慙悚隕越,益不知攸措也。噫,疎賤小臣,百不猶人,而屈辱君命,非止一再,則仰思報補,自知不堪,而一味逋慢,罪亦罔赦,臣固當冒昧前進,恭竢處分,而顧今病情苦劇,蠢動無路,臣之情勢,不亦隘蹙之甚乎?臣病諸症,不暇一一枚陳,而最是痔漏,大添於積年彌留之餘,膿血潰爛,委席呼死,雖欲强起奔命,粗伸微分,實恐顚仆道路,仰累聖化。伏乞聖慈,特垂鑑諒,亟收召命,則臣庶得安意調治,復尋生路矣云是白乎等以,臣仍爲復路緣由馳啓云云。踏啓字。
假注書金洛龍狀啓,臣今月二十五日巳時量,敬奉聖諭,本月二十八日申時量,馳到忠淸道懷德縣外南面性潭里,傳諭於右贊成宋煥箕處是白乎,則以爲臣癃廢殘喘,近添胃疾,絶粒以度,奄奄欲盡,此際史官遠臨,傳宣聖諭,十行絲綸,諄複懇惻,有出尋常,臣雖在神識昏昧中,自不覺感涕交頤,惶汗浹背也,目今病勢,萬無强策趨承之望,卽欲瀝血陳暴,而亦莫得以抖擻精神,只增違慢之罪,恭竢嚴譴而已云是白乎等以,臣仍爲復路緣由馳啓云云。踏啓字。
孝元殿朔祭親行敎是時,亞獻官右議政徐龍輔,終獻官光恩副尉金箕性,贊禮禮曹參判吳載紹,典祀官奉常正金在昌,執禮副應敎張錫胤,執尊應敎朴宗慶,大祝副校理吳淵常,祝史直講權晙,齋郞副司果李基慶,盥洗位禮曹佐郞李南圭,盥洗位兵曹佐郞申星模,爵洗位典籍李是鍊,典籍金直,亞終獻盥洗位典籍姜學濬,贊者兼引儀鄭在愼,假引儀安聖謩,謁者引儀許㬘,引儀黃稔,贊引兼引儀崔行鎭,假引儀高景漢,祭監監察金麟淳,監察韓後賢。
壬戌四月初一日子時,上詣孝元殿。朔祭親行入侍時,行都承旨李翊模,左承旨金孝建,右承旨權襈,左副承旨金宗善,右副承旨金箕象,同副承旨柳師模,記事官金·尹鼎烈·金必宣,別兼春秋金邁淳,檢校直閣金近淳,待敎李敎信,以次侍立。時至,通禮跪啓外辦,上具布裹翼善冠·布圓領袍·布裹烏犀帶·白皮靴,乘輿出宣化門·協陽門,入延英門,至降輿所,通禮啓請降輿,上降輿,由魂殿東夾門入小次。少頃,通禮跪啓請出次,上改具衰服,杖以出,由中東門入,贊禮前導,詣板位,贊禮跪啓請跪俯伏哭,上跪俯伏哭哀痛左右皆俯伏哭,少頃,贊禮跪啓請止哭,上止哭,引儀唱鞠躬四拜興平身,上仍行四拜禮訖。贊禮前導,詣尊所,東向立。孝建爵酒,襈受酒。上仍詣神位前,北向跪。翊模奉香盒,師模奉香爐以進。贊禮跪啓請三上香,上三上香,翊模等,還尊爐盒于案上訖,從西夾門以出。宗善奉盞以進,贊禮跪啓請執盞獻盞,上執盞獻盞以授箕象,箕象敬奉奠于神位前訖,從西夾門以出。大祝敬奉祝文讀訖,贊禮跪啓請降復位,上俯伏興平身,仍降復位。次行亞終獻禮如儀訖。贊禮,跪啓請跪俯伏哭,上跪俯伏哭哀痛,左右皆俯伏哭,少頃,贊禮跪啓請止哭,上止哭,引儀唱鞠躬四拜興平身,上仍行四拜禮訖,贊禮前導詣望燎位,大祝奉祝文以進,執禮曰,可燎,燎訖,引儀唱禮畢,贊禮前導由中東門出,仍入小次,諸臣亦以次改服。少頃,通禮跪啓外辦,上改具布裹翼善冠·布圓領袍·布裹烏犀帶·白皮靴以出,通禮前導,乘輿出東夾門,龍輔等進前曰,侵夜勞動,聖體,若何?上曰,無損矣。仍進發由延英門·協陽門,入宣化門還內,諸臣以次退出。
壬戌四月初一日辰時,上御誠正閣。右承旨入侍時,右承旨權襈,記事官尹鼎烈,記注官金致龍,別兼春秋金邁淳,兵曹正郞鄭來百,直講權晙,以次進伏訖。上下封書二度,仍敎曰,慈敎申嚴,藏蹤祕跡,善爲往來也。上曰,以右承旨入侍書出也。襈曰,鄭來百見差宗廟夏享大祭祭官矣,其代,改付標以入乎?上曰,依此爲之也。仍命退,諸臣以次退出。
上在昌德宮。停常參·經筵。
金箕象啓曰,明日常參·經筵,取稟。傳曰,只晝講。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
權襈啓曰,合辭方張之時,兩司無詣臺之員,事甚未安,除在外傳旨未下未署經外,未肅拜呈告人員,竝卽牌招,何如?傳曰,允。
傳于金宗善曰,左副承旨入侍。
注書尹鼎烈病,代以洪在敏爲假注書。
以校理金啓濂牌不進罷職傳旨,傳于金箕象曰,只推。
傳于金箕象曰,政官待開門牌招開政。
金箕象,以弘文館言啓曰,本館下番闕直,事甚未安,校理金啓濂,旣有只推之命,卽爲牌招,以爲姑降入直之地,何如?傳曰,允。
金箕象,以弘文館言啓曰,本館下番闕直,事甚未安,校理金啓濂,卽爲牌招,以爲姑降入直之地,何如?傳曰,允。
金箕象,以實錄廳摠裁官意啓曰,本廳郞廳朴宗慶·張錫胤·元在明·李晦祥,時帶官職,尹悌東,時帶臺職,本職竝姑許遞,仍令該曹口傳付軍職,使之專意察任,李顯道身病猝重,勢難强令察任,減下,前獻納姜世綸,方在罷職中,亦令該曹依例口傳權付軍職,冠帶常仕,何如?傳曰,允。罷職人敍用。
兵曹口傳政事,副司果單朴宗慶·張錫胤·尹悌東·姜世綸·元在明·李晦祥,副司勇朴器成,以上竝單付。
金箕象,以內醫院都提調·提調意啓曰,故醫官朴泰均孫,待年長直付內局事,曾有先朝受敎矣。泰均孫器成,今已年長鍼醫金光溫有頉代,差下,令該曹口傳付軍職,冠帶常仕,何如?傳曰,允。
柳師模,以兵曹言啓曰,去春等能麽兒考講時,訓鍊院判官劉泰說,通禮院引儀金聲俊·朴文會,武臣兼宣傳官張東玉,部將元永駿,守門將尙大容·金宗觀·韓在懋等,一次不通,訓鍊院判官金尙埰,主簿李普永·李運植,中樞府都事李鼎會,工曹佐郞金時弼,義禁府都事柳光濂,武臣兼宣傳官沈範祖·李光永·李柱·白恒鎭·桂一恒·李箕豊,部將李喜述·金濟柔·劉泰誼·成樂鎭,守門將吳贊述等,二次不通,武臣兼宣傳官趙亨錫,三次不通,竝依定式從重推考,訓鍊院主簿權思穆,四次不通,越俸一等,何如?傳曰,允。
柳師模,以兵曹言啓曰,五衛將具壽民·卞觀海,俱以身病猝重,時月之內,萬無供職,呈狀乞遞,宿衛輪番之任,不可久曠,竝改差,何如?傳曰,允。
柳師模,以兵曹言啓曰,守門將金德秀,猝得奇疾,近益添劇,無望供職,呈狀乞遞,實病旣如此,則不可强令察任,改差,何如?傳曰,允。
權襈,以義禁府言啓曰,咸鏡監司李義弼狀啓內,慶興府使閔致愼,爲先罷黜,其罪狀令攸司稟處事,啓下矣。閔致愼,時在任所,依例發遣府書吏,交代後拿來,何如?傳曰,待待命拿囚。
掌令金圭夏,獻納崔時淳,副校理吳淵常啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心,噫,當先朝在儲之日,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈止愛之德,如傷若保之恩,是固大聖人人倫之至耳,渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則出置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日則其在必報之義,尤不容一刻暫緩於三尺之律,請鄭致達妻,亟令王府,快正典刑。噫嘻,痛矣。朴宗岳之罪,可勝誅哉?其亦凶且慘矣,性本癡蠢,濟以凶譎,憑藉薰灼之勢,早竊華顯之職,粵在乙丙之間,旣多染汚之迹,積年見枳,不容淸議久矣,幸蒙先大王特施曠蕩徧加拂拭之恩,纔起廢蟄,擢置三司之列,殞結之圖,宜倍他人,而翶翔廊廟,無一報效,不悛舊習,回戀熟處,與樂任輩失志怨國之類,暗通聲氣,日夜綢繆,至於壬子夏一疏,而包藏之腸肚,彰露而不可掩矣,其全篇意脈,外藉闡揚德美之辭,內售壞亂義理之計,至於己卯以來,以下數轉句語,遣辭陰慘用意叵測,章·蔡之矯詆宣仁,弘·瞻之誣逼聖母,蔑以加此,其語犯不道,昭不可掩,至若戕害伏義理之善類,爲彼報仇,猶屬薄物細故,天討未伸,鬼誅先加,輿情憤惋,久而益激,當此明大義嚴懲討之日,不可以職是大官,已爲身故,有所容貸,請故判府事朴宗岳,爲先施以追奪官職之典。噫嘻,痛矣。金憙之罪可勝誅哉?性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨,凶逆巨魁,秉彝同憤而肆發凶言,謂之無罪,其心所在,路人所知,且李義用之爲樂任切姻,則把作奇貨,市恩之資,惟恐不及,而剡章皆出於其言,李㙖之爲凶窩徒黨,則引爲私援,愛護之心,不能按住,而初仕卽差於伊時,噫,義用之於樂任,締結綢繆,爛熳和應之情節,已悉於臺啓,今不必架疊,而至於李㙖,則假托闡揚,暗售翻覆義理之計,乃以萬餘名疏錄,鋪張凶勢,脅持君父,其所設心,吁亦凶且慘矣,揆以輿情,孰不駭忿,而忽於此際,肆然擬望,殆若酬報者然,此已萬萬妖惡,而及其計未售志未成,則退處湖鄕,怨懟之形迹,畢露矯誣,聖德煽動之情狀,莫掩,此不可以職是大官,身亦已故,置而不論,請故領府事金憙,施以追削官爵之典。答曰,不允。
掌令金圭夏,獻納崔時淳啓曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣,噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊一席酬酢於展開書傳,講其文義云者,與相吉·澤遂之招,若合符節,卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻,痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然,到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,夫逆種之待年殄烕,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有如夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,固不可異同也明矣。噫,其一家之內,生出二夏賊,則此非一朝一夕之故,其凶言逆謀,傳習有素,平日之爛熳酬酢,一室之尋常唱和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻,痛矣。明謙之凶謀逆節,實是亘萬古所無之賊也。身爲閫帥,五字刀削已是劇逆之斷案,而乙巳春諸賊指日擧兵之時,自擬內應大將,至於書及四柱,先占身數其所爲計,至凶極獰,而況渠七字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸逆謀自綻,天討夬行,而誅殛之典,只及其身,收孥之律,尙未擧行,揆以獄體,不免疎虞,以謙,以逆復之子,傳襲其父之凶圖,八字刀割,鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,張惡助勢,便一窩主及夫賊宇之輸款,而渠之眞贓畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而島棘之典,雖出於先大王好生之德,王章未施,輿憤益激。逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊一而二,二而一也,兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙亟施孥戮,逆復庶子好石,亟施處絞,荐棘罪人時偉,設鞫得情,夬正王法。遲晩罪人宇鎭,捧根脚,夬正王法。噫嘻,痛矣,亂逆之變,從古何限,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縳官上京擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎則以玄慶之妻娚,參聞醫官可疑之說,而不卽直招及與時皞面質之後,始乃吐實,究厥情節,萬萬狡惡,玄慶則以逆景之子,初旣同惡,末又逃躱,尙今未捉,實有難言之深憂,凡此諸賊,雖或有首從之別,而其在誅亂根重獄體之道,不可自外勘斷而止,請時夏·時鼎·時楫·金樂敎等,亟令王府設鞫嚴覈,快正邦刑,時景·時昱,竝施孥籍之律,玄慶,督期詗捕,嚴鞫得情,依律處斷。噫嘻,痛矣。金履翼通天之罪,可勝誅哉?惟我先王所秉執之大義理昭如日星,嚴於鈇鉞,使愚夫愚婦,咸有以知入於彼爲忠,出於此爲逆,則雖頑如木石,迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者出,闖呈一疏,計在嘗試,使莫重莫嚴之義理,敢欲漫漶之毁劃之,則其所設施排布,孰主張是,密勿慫慂,綢繆指嗾,一則履翼,二則履翼,噫,彼履翼,本以陰譎之性,常懷不滿之心,必欲岐貳淸議,戕害善類而後已,其潛滋暗長之計,粧出履載之疏,而昏夜往復,眞贓自有所綻露者,則肝肺已入於淵鑑,魑魅莫逃於禹鼎,乃有五月三十日萬餘言筵敎拈出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拖時日,及至六月十六日以後,上下群情,焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,漸至玉候之沈篤,興言及此,腐心而痛骨,臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏斧鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關,脈絡貫通之狀,明若觀火,可·發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼,亟令王府設鞫嚴問,快正邦刑。噫,從古權奸之壞亂世道,禍人家國者何限,而豈有如徐有隣之至妖極凶者哉?惟彼凶徒之犯於某年大義理者,一轉再轉,至于六七轉,脈絡貫通,腸肚結連,而噫,彼有隣,乃於乙未冬,故相臣徐命善陳疏之時,以宗廈復出之說,與象厚,爛熳酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無故,則生死肉骨之恩,於渠,何如,而乃敢反懷疑懼,潛售掉脫之計,晝宵揣摩,無所不至而及夫庚子以後,操國權柄,惟意所欲,爲賊淵藪寔繁其徒,義理則期於背馳,善類則期於構陷,其所設心用意,專出於營護干犯,某年以來源頭凶逆,閃弄手勢挺身報讎之計也,人心由此而陷溺,國勢職此而凜綴,駸駸入於人不人國不國之域,而滔滔末流,愈往愈甚,逮夫壬子之間,交結異類,面諛背毁,無所不極,至以莫重莫嚴典禮間事,作爲欛柄,或倡說而煽動之,或誘衆而威脅之,矯誣之說,肆行其間,苟究厥由,非渠而誰?雖我先大王日月之明,洞燭其奸狀,深惡其情態,六七年來,屛置於外,俾悔其罪則固當革心改面之不暇,而依舊跳踉,無少懲畏,今幸慈殿處分,乃在神人積憤之餘,而罪止荐棘,已是失刑之大者,王章未伸,鬼誅先加,窮凶情節,無以究覈,輿情憤鬱,尤當如何,次第應行之律,不可以身故,有所容貸,請慶興府物故罪人有隣諸子,亟施散配之典。噫,彼金履載,卽一至奸至妖之物也。潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讎視士類,角勝於淸議與,乙丙以來群不逞之徒,一串貫來之心腸,昭昭莫掩,惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命,思之及此,寧不崩心而痛骨乎?特以自首者之未顯,姑置投畀之寬典,今於履翼指嗾情節綻露之後,履載,亦不可置而勿問,請古今島荐棘罪人履載,亟令王府設鞫嚴問,期於得情。噫嘻,痛矣,亂臣賊子,從古何限,而豈有如李在學·沈頤之·吳在文之窮凶絶悖者乎?內下封書,卽我聖母之手札,則雖章·蔡之凶肚,何敢槌函,雖弘·瞻之逆腸,何敢坼封,而承望窩窟之指使,套襲梟獍之手勢,敢於至尊至敬母事之地,有此無嚴無忌,凶賊之變,古今天下,寧有是乎?大僚嚴鞫之請,實是擧國共公之憤,而迺者批旨之下,以李在學異於邑倅,只命加律,臣等相顧驚愕,益切抑鬱,邑倅聽令於道伯,道伯締結於凶窩,眼無君母,敢售潛計,脈絡交通,腸肚相連,道伯·邑倅,二而一也,如此千古所無犯分蔑紀之類,其何可分別於道伯·邑倅之間,而不許大臣執法之請乎?情節未覈,鬼誅先及,公議莫伸,輿憤益激,請物故罪人在學,爲先追奪官爵之典。嗚呼,數十年來奸凶之徒,把弄權柄,惟意跳踉,義理將至湮晦,國勢幾乎岌嶪,而噫,彼徐有防,本以憸邪之性,濟之傾巧之行,戕善敗類,莫逃宵小之目,背公營私,無非兜攬之計,當榮賊擅弄之時,專事附麗,及浚賊誣眩之日,同聲和應,凡所以簧鼓邪說,螮蝀太陽者,無不爲之嚆矢,而浚賊逆節彰露之後,語頗糢糊,亦不嚴斥,一世之所共憤,厥惟久矣,向者儒臣之疏請追奪也,與浚賊一而二二而一云者,臚列備至,可見公議之峻發,而今此大僚稟處之論,反涉惟輕,請故判書徐有防,亟施追奪官爵之典。噫嘻,痛矣,權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣,逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口密腹劍,不翅林甫之奸邪,詐僞反復,專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之汹汹不寧,徒以渠也,廷臣之惴惴不保,豈非若耶,尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁·萼之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳,持此安歸,情狀旣綻,到處狼狽,天地雖大,靡所容身,則畢意匍匐而歸,還他本色,至於粧出凶述之疏而極矣,蓋其千億化身,惟利是趨,利在浚賊,則附浚賊,利在民始,則附民始,利在隣·防,則附隣·防,利在異類,則附異類,利在邪黨,則附邪黨,一行刀削,天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,則今此賊伏誅之後,渠獨生全,其可曰國有法乎?且其千妖萬惡,一步一計,指天劃地,睥睨時變,興訛造訕,疑亂島氓,死中求活,將無所不至,其爲社稷之憂,容有極哉?如此背國死黨蔑義爲亂之大奸巨慝,決不可晷刻容置於覆載之間,況今可·發之凶言凶書,卽窮天地亘萬古載籍以來,所未有之逆變也。可基則,本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁,何幸我慈聖殿下,俯察輿情,廓揮明斷,特下賜死之命,王章自此可伸,輿情得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂夬洩,到今次第應行之律,不可以誅及其身而止,請賜死罪人行恁諸子,應坐之類,亟令王府依律擧行,無俾易種焉。十行刀割噫嘻,不可久屈者王法也,不可不伸者公議也。惟我慈聖殿下,於物故罪人遠培事,以不過一言之失爲敎,仍下罪名蕩滌之命。嗚呼,凡爲臣子者,敢於至尊至敬之地,雖片言半辭,如或有一毫犯分,則漢法不敬之律,烏得免乎?究其罪犯,與頤·文·學三賊,二而一也,生前之情節未覈,死後之官職自如,至於丹書罪名,亦歸烏有,刑政之倒置,輿情之憤鬱,尤當如何,請物故罪人遠培,亟收罪名蕩滌之命,施以追奪官爵之典。噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也,請來大舶,裝載兵器,曰,以脅持,曰,以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮黃巾之變有不足言,而國之爲國,未可知也,追惟及此,不覺心骨俱竦,恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已,觀於銀子辦出之計郵卒裝送之謀,可知其逋逃主於淵藪,羌胡伏於輦轂也,春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節招著,則神人之憤,久而益切,實欲手磔口臠而不可得矣。恒儉,乃其枝葉,而旣伏典刑,則家煥諸賊之爲厥根柢者,獨何逭於恒儉已施之律乎?請物故罪人家煥·哲身,正法罪人承薰·樂敏,施以孥戮之典。噫嘻,痛矣。國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰,國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊而陽澤焉承望,指揮者榮賊而民始焉和應,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉,而髮豎眦裂也,當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤則家已孥籍,官亦追奪,更無可施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也。昨年之春,幸賴我先大王廓揮乾斷,特降允兪,而傳旨未及頒下,典刑尙稽夬施,神人之憤惋,容有極哉?請物故罪人國榮,亟施孥籍之典。答曰,不允。有獜諸子事,履載事,不允。在學等事,徐有防事,勿煩。行恁諸子事,不允。六字刀割李遠培事,慈敎已諭,勿煩。家煥等事,國榮事,不允。掌令金圭夏啓曰,噫,彼金履載之罪犯,何如,關係,何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之迹,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日,慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮,涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行?其心所在,吁亦痛矣,此等背公死黨悖義害正之類,不可竄配而止。請興陽縣竄配罪人申耆,亟施絶島安置之典。命吉諸子散配之處分,嚴正光明,神人之憤冤,庶可少洩,而散配分揀之命,遽下於未及發配之前,命吉旣已徑斃,未施孥戮之典,則其諸子散配,已失於從輕,而今則竝與從輕之典而亦爲還寢,其可曰國有三尺乎?請命吉諸子散配,依前擧行之意,分付該府,絶島遠配之啓,亦竝允下。噫嘻,逆鏔窮凶之罪,已悉於前啓,今不必更事臚列,幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。噫嘻,義理將晦,人心胥溺,識者之憂歎,厥唯久矣。猗歟向來處分,炳若日星,嚴如鈇鉞,國是因此大定,凶徒庶可知懼,而尙有憸小之倖逭王章者,卽洪樂游,是已,本以傾邪之類,密托幽陰之逕,爲一世指目,蓋有年矣。五月晦筵敎,明示忠逆之分,公除前慈敎,昭揭向背之路,則爲今日臣子者,孰敢不奉若金石,而渠獨何心,敢肆護黨之習,顯試角勝之計?三銓獨政之日,乃以逆蘗·洪緖榮,挺身首擬於寢郞之望,視若平常之人,少無留難底意,陰附凶逆,直擬政注,乃是渠家傳之心法,而卽此一事,於渠斷案,前後臺論,公議可見,當此一初淸明,先治黨與之時,如此背義護逆之類,決不可置之輦轂之下。請前參議洪樂游,亟施屛裔之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已夬施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也,國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止,請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自是逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之迹,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不可島配·定配而止。盤覈情節,掃蕩窩窟,顧不在於此輩邪?銓·鏞,則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情迹,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都忘,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花·肋惟均,迷溺之丁寧,致·嗣各證,凶祕之迹,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不顧此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來模賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。至如吳錫忠,尤極凶且憯矣,本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之迹,渠供之輸款昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?雖以李基讓事,言之,子有沈溺之寵億,査結伏法之三凶,邪魁之目,擧世喧傳,誑誘之說,驪·利煽動,敢肆凶頑之習,終無就服之供,而遽下酌處之命,輿憤之未伸,容有極哉?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,快正典刑。嗚呼,從古亂逆之包藏禍心,眩亂義理,潛逞陰圖者,亦多其類,而豈有如南學疏擧之至凶且憯者哉?噫,彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗類,及當壬子之夏,謂機可乘,附麗浚賊,受其旨訣,聽其指使,仍與李祖源·沈基泰輩,綢繆和應,渠爲窩主,彼爲部曲。朴夏源,募爲疏頭,柳協基,從以製疏,嘯聚繁徒,闖然投呈,外托闡揚,內售戕害,其陰計之譸張,密機之排布,情跡莫掩,公議轉沸。向日大僚,自有其人之筵奏,實指昌順也,當此義理大明,國是大定之日,決不可置而不論,至於協基,則雖是如渠之類,其在癉惡之政,亦不可以其身之已故,有所寬貸。請故判書鄭昌順,故僉知柳協基,亟施追奪官爵之典。噫嘻痛矣,宋文述之罪,可勝誅哉?本以蟣蝨之賤,賦性陰祕,兼以附麗之迹,行己凶譎,左閃右忽,爲鬼爲蜮,乘此求助,陰售嘗試之計,暗蓄凶圖,闖呈乖亂之疏,亘古亘今,豈有如此窮凶極惡者乎?昨冬處分,出於恫先朝義理之受誣,憫先朝志事之未伸,而噫,彼金履喬輩,負犯,何如,關係,何如,而猶施寬大之恩,略加島配之典者,已是失刑之大矣。今此文述,少不懲畏,愈懷禍心,以五晦之筵敎,臘月之明旨,不滿于心者,昭昭難掩矣,此非渠獨辦也,慫慂者尹行恁也,指使者尹行恁也,其承望權奸之風指,背馳國家,扶護凶逆之罪,不可但以島配而止。請絶島定配罪人宋文述,亟令王府,設鞫得情,快正邦刑。噫嘻,凶逆之滅倫干紀,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始,依臺啓施行之命,處分之嚴明,磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也,決矣。請民始諸子應坐之類,亟令王府,依律擧行。噫嘻痛矣,李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙賣勢利誘,通擬銓郞,嗾出凶疏,至謂士類以逆賊之資斧,必欲網打而後已。要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合彼同律。請故判府事李命植,亟施追奪官爵之典。噫嘻痛矣,十數年來,賊勢日肆,人心靡定,顧瞻他日之徒,五字刀割之輩,踵相接也。周爀則身在衿紳之列,而敢生三字刀割之計,肆發十二字刀割而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故。此於渠,雖爲薄物細故,而亦可見隱若有恃,縱恣無忌之一端,至於鴻山三賊,則闖乘事機,自入官庭,伸護逆魁,看作事業,其素蓄凶圖,拚死力戰之意,卽此可見。遐土賤類,締結凶窩,只知有賊,不知有國,思之及此,骨驚膽掉,今幸乾斷赫然,四字刀削,此等黨與,不可仍置。請周爀及鴻山賊金履源·李漢福·申光周,竝令王府,嚴鞫得情,快正典刑。噫嘻,齊家之窮凶情節,旣發於甲金之招,則此與可·發兩賊,二而一也,渠以可基之切姻,久爲行恁之卵育,痛癢相關,腸肚相連,卽一世之所共知也。今其怨懟之心,莫掩於酬酢之際,不道之說,至及於莫重之地,眞贓盡露,斷案已具,而乃敢游辭漫漶,終不輸款,益見其萬萬狡惡,而況其所供,旣無自明之證左,亦無可原之端緖,特以忍杖抵賴之故,而遽降惟輕之酌處,鞫體之疎虞,刑政之乖當,誠非細故。以若齊家之凶,倖逭肆市之律,則將不知幾箇凶逆,無所懲畏,雲·海·鏡·夏之徒,接踵而起,思之及此,寧不凜然?請罪人齊家,亟寢成命,更加盤覈,期於得情,快正典刑。噫嘻,徐有聞·李光益之罪,可勝誅哉?有聞以天生小人之情態,讎視善類,角勝公議,所依恃者隣·防,所關通者翼·載,慣做無根之言,左右構譖,眩惑人心,常懷不逞之志,東西窺釁,壞亂世道。及夫履載之凶疏出後,有聞之伺察也,紹介也,昭昭莫掩於先朝日月之明,至有五晦之筵敎,而使之自首,則渠敢厭然而掩,恬然而處,不動毫髮,無意首實,渠之前後罪犯,莫非罔赦,一世公共之憤,當如何哉?至若光益,則渠之受國厚恩,靺韋中罕比,苟有一半分彝性,固當報效之不暇,而其奈賦性妖邪,行己陰祕,腹心於行恁,爪牙於行恁,藉賣聲援,擅弄威福。此已萬戮猶輕,而昨年六月以後,凡有血氣者,莫不悲憤冤號,誓不與鏔賊,一刻共戴,則渠獨何心,肆然擬議於羽衛之列,是可忍也,孰不可忍也?至於邪逆之變,大關國家之安危,而陰受妖賊之指使,顯售邪獄之緩治,究厥心腸,則必欲凶國而乃已者也。此輩之背馳義理,附合賊邊,事事至妖之狀,節節難宥之罪,旣如是昭著,則當此薄竄,已失惟輕,而曾未幾何,遽蒙全釋,殆若尋常罪犯之乍謫旋宥者然,王章之解弛,已無可言,輿情之忿鬱,莫此爲甚。請還寢徐有聞·李光益放釋之命,仍施遠竄之典。昨伏見傳敎下者,有北靑府投畀罪人李錫夏,特放釋之命。噫,彼錫夏,甲寅一疏,卽是渠背馳義理之斷案,而況又連姻於邪魁,附麗於權凶,其憸邪不正之行,淸議之所棄,一世之所知,論其罪負,有北之投,猶屬薄勘,則其不可輕議於放釋之典,明矣。請還寢北靑府投畀罪人李錫夏特放之命,依該府草記,還發配所焉。噫,近年以來,紀綱解弛,廉防掃地,至於今番李益恢之事而極矣。啓下榜目,恣意幻弄,巡將僞帖,無難成出,捧價之說,衆口喧騰,其爲淸朝之累搢紳之羞,爲如何哉?善地流配,還是薄勘,此豈非刑法之失當,而公議之拂鬱者乎?請泗川縣竄配罪人李益恢,亟施島配之典。答曰,亟停勿煩。洪樂游,事,沈魯崇等事,若銓等事,不允。鄭昌順等事,亟停。宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。李錫夏事,李益恢事,不允。
獻納崔時淳啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自隕斃,已極神人之憤,然假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王,嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間。請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典。請正法罪人鏔,亟施孥戮之典。逆醫命吉之未伏法徑斃,已是失刑,而諸子散配,乍有成命,旋卽還寢,逆吉之未施王章,尙切輿憤之抑菀,竝與其子屬而偃處城闉,殆若無故者然,此豈復君讎討國賊之義乎?請命吉諸子,依前下敎,施以散配之典。噫嘻痛矣,今番嶺獄干犯諸賊,孰非可覈,而其中權龍度之招,以爲與時景酬酢,以醫官已被臺啓,蔡承旨弘遠,亦爲上疏請鞫云,逆景,抵金行久書有曰,邑中武弁之自京來者,言蔡弘遠陳疏請鞫醫官云,所謂武弁,卽張羽成也。羽成之招,雖爲發明,逆景之言,旣已綻露,賊招賊札,若是丁寧,則傳說於逆景,明白無疑。且弘遠之疏,只是請鞫醫官,則逆醫之請討,乃是一國之公憤,弘遠之疏,必無掩諱不呈之理,而今此諸賊之傳說,莫不藉重於弘遠,則其間必有苗脈,渠輩亦必有聞處,則此事之究覈,只在於此二賊,明矣,不可以已決之案,置而不論。請放逐罪人權龍度·張羽成,亟令王府,拿鞫得情。噫嘻痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅半夜官門,突入跳踉者,已極兇獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,快施典刑。噫嘻痛矣,李漌之罪,可勝言哉?渠以蟣蝨之賤類,又爲梟獍之親屬,其所負犯,宜被大戮,而以天地好生之德,不加之誅投之有北,保活性命,殆將三十年所,則固宜含恩感德,罔有他意,而乘擧國哀遑之日,挾營門曲護之力,恣意跳出,直入京城,閱月留滯,略無顧忌者。其凶頑獰慝,已無餘地,而身拘王獄,私書公行,至發於該府之草記,而其綢繆指揮,必有其人。且書中所謂勿爲雜談云者,所謂雜談,雖未知何等說話,而恐其吐出,丁寧申囑者,其間必有情節,始允嚴鞫之請,究覈有路,旋降還配之命,輿憤益激。請還發配所罪人李漌,亟令王府,更爲拿來,嚴鞫得情,施以當律,私書往復之人,一一査出,施以刑配之典。壬子南學之疏,吁亦凶且慘矣,締結翰逆之餘黨,傳襲師賊之凶論,乃於李㙖之假托闡揚,暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也?噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類,至於沈基泰之所爲,亦甚凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣,向日大僚之稟處,終涉惟輕。請放逐罪人李祖源·沈基泰,竝施島配之典。昨冬處分以後,義理大闡,世道底定,猗歟我先王之志事,煥然乎揭日月之明,國勢之岌嶪,由此而奠盤泰之安,凡今日北面於廷者,孰不仰我東方億萬年無疆之休,而夫何一種不逞之徒,舊習不悛,宿處難忘?猶懷力扶凶徒,背馳公議之計,而至於今日宋文述而極矣。渠以鄕曲蟣蝨之賤品,濫荷先朝陶甄之盛化,內而臺省,外而腴邑,無不兜攬,則在渠報效之道,討凶賊趨國是,宜倍他人,而今藉求言之敎,敢生嘗試之習,拈出竄配中數人,謂以干和之一端,至請疏放之典者,是何凶譎之計也?噫,彼金履喬輩,負犯,何如,關係,何如,而乃反暗地陰護,敢與同歸,是豈常情之所可出者乎?平日不率之習,必以五晦之筵敎,臘月之處分,常懷不滿之心者,昭昭難掩矣,其死黨負國之陰謀·祕計,豈無所以然哉?此其窩窟未破,根柢尙在,故凶徒之把作奇貨,潛售覬覦者,有時闖發,無難故犯,究厥心腸,節節痛惋,然此豈渠一人之所可獨辦者哉?慫慂者·頤指者,亦有其人,此而置之,則不知何樣凶圖,復出於何地,思之及此,寧不凜然而心寒哉?請絶島定配罪人宋文述,亟令王府,設鞫得情,快正典刑,頤指慫慂之徒,嚴覈査出,施以當律。噫嘻痛矣,李允行之疏,何爲而發也?名雖假於懲討亂賊,計則售於壞亂義理,若其疏中權攝二字,弄臣一句,是豈今日北面於殿下之庭者,所敢萌諸心而發諸口者哉?噫,權攝云者,權宜而攝行之謂也,史所稱堯老而舜攝也,周公之攝也,皆以在下之人而攝在上之事也,自周公以後,攝之一字,又非好題目也。今我慈聖殿下,以太母之尊,有女堯之德,痛念國家綴旒之勢,勉循群下垂簾之請,此卽國朝之近例,元祐之故事,而凡所以牖世導俗,斥邪扶正,闡明先王之義理,光啓一初之政化者,建諸天地,昭如日星,則環東土含生之倫,孰敢以權攝等語,肆然擬議於今日,而噫,彼允行,乃敢以此等乖悖之言,闖發於章奏之間,其心所在,路人所知也,又若弄臣之說,何其無嚴之甚也?前史所稱,猶貽後世之譏,則渠敢以此,形諸文字,自謂請討權奸,而隱然若歸累於先王之盛德至善,苟有一分人心,則豈敢發此悖慢之說於殿下之庭哉?如渠卑賤蒙騃者,有何知識,而蓋有一種怨國之徒,常懷平日不滿之心,私自誹謗,互相和應,其所以壞大義而戕善類者,無所不至,而終至於語逼慈聖,誣及先朝耳。嗚呼,此若置而不問,則將不知幾允行,接踵而起,眩亂義理,乖敗世道,豈不凜然而寒心哉?請屛裔罪人李允行,亟令王府,設鞫得情,快正典刑。噫嘻,可·發兩賊,卽窮天地亘萬古所無之凶逆,而必基,乃可基之親弟,時發之密友也。參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心,兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出於我聖上好生之德意,其爲失刑則大矣。請慶興府定配罪人必基,亟令王府,更爲拿來,快正邦刑。昨伏見傳敎下者,有北靑府投畀罪人李錫夏特放之命。噫,彼錫夏,乃邪魁之切姻也,權凶之狎客也,自來行己之憸卑,久爲淸議之所棄,卽此一款,已難免黨與之律,而向年疏語,托以應旨,受其指使遣辭閃倏,指意陰祕,敢售漫漶義理之計,論其罪負,有北之投,猶屬薄勘,今此特放之典,雖出於大聖人好生之德,而以若形迹,以若辜犯,不可輕議於宥釋。請還寢北靑府投畀罪人李錫夏特放之命,依該府草記,還發配所焉。答曰,不允。第四五六七八九件事,亟停勿煩。宋文述事,李允行事,必基事,李錫夏事,不允。
校理金啓濂疏曰,伏以,居諸迅駛,夏序已屆,孝元殿大享,倏焉又過,仰惟聖慕,撫時益復如新。仍伏念臣,才疎識淺,百不猶人,而自在唱第之初,猥荷先大王罔極之德,恩敎多及於臣父,寵光若偏於一身,特縻兼史之任,昵陪香案之前,隨事敎導,德音春溫。臣夙夜銘鏤,惟糜粉是期,曾未數朔,遽抱遺弓之慟,中路失乳,悲甚嬰兒,身先驅蟻,莫效古人,肝摧腸裂,萬念灰冷,榮途進取,寧或妄想,而又蒙我殿下陶鑄臣,拂拭臣,瀛館新除,至及賤品,追念昔恩,怳若隔晨,手擎華誥,今作何懷?榮與感極,淸淚被面,而第念,經幄峻選也,學識足以啓沃君德,言論足以參聞訏謨,始可議稱是職而堪是任也。若臣者少而失學,長益抛業,一卷經史,未曾孰習,數行書牘,尙患艱澁,其何以討論古今,可否言議,備顧問之列而盡論思之責哉?況今新化淸明,慈德誕敷,聖學月將,講筵日開,此政鴻儒碩士,朝夕輔導之時,有非如臣蔑蔑者,所可濫竽也,決矣。揆分量才,夫豈有承膺之望,而只緣義重叨謝,不敢屢違召命,旣冒沒而祗肅矣,又黽勉而就直矣。趨侍寶座之咫尺,承聆玉音之洪亮,在臣身,非不至榮大幸,而第臣八耋老父,素抱貞疾,漸益癃痼,長淹床玆,轉側須人,近因朝晝異候重觸感冒,咳喘苦劇,達宵叫楚,食飮專廢,氣息凜綴。臣方左右扶將,方寸煎灼,此際以下番姑降事,天牌再降,而目下情理,實無頃刻離捨之勢,玆不得不短章呼籲,仰瀆崇嚴。伏乞聖明,特垂諒察,亟命鐫改臣所叨館職,以重名器,以便救護,公私不勝幸甚,臣無任云云。省疏具悉。爾其勿辭救護。
壬戌四月初二日子時,上詣孝元殿。夏享大祭親行入侍時,行都承旨李翊模,左承旨金孝建,右承旨權襈,左副承旨金宗善,同副承旨柳師模,記事官金·尹鼎烈,記注官金致龍,記事官金必宣,原任直閣李始源,檢校直閣金近淳,待敎李敎信,以次侍立。時至,通禮跪啓請行禮。上具衰服杖出,贊禮前導入孝元殿外中東門,詣版位,贊禮跪啓請跪俯伏哭,上跪俯伏哭,左右皆俯伏哭。少頃,贊禮跪啓請止哭,上止哭,引儀唱鞠躬四拜興平身,上仍行四拜禮訖。贊禮前導詣尊所,東向立,孝建酌酒,襈受酒。上仍詣神位前,北向跪,翊模奉香盒,師模奉香爐以進。贊禮啓請三上香,上三上香,翊模等,還奠爐盒于案上訖。翊模執瓚以進,上受瓚灌地,師模奉瓚,以授大祝。翊模執幣以進,上奉以授師模,師模奠于卓之南。上仍降復位。少頃,復詣神位前,行初獻禮,宗善奉爵以進。贊禮跪啓請執爵獻爵,上執爵獻爵,以授師模,師模敬奉,奠于神位前訖,從西夾門以出。大祝敬奉祝文讀訖,贊禮跪啓請降復位,上俯伏興平身,仍降復位,次行亞·終獻禮如儀訖,俱降復位。贊禮跪啓請跪俯伏哭,上跪俯伏哭哀痛,左右皆俯伏哭。少頃,贊禮跪啓請止哭,上止哭,引儀唱鞠躬四拜興平身,上仍行四拜禮訖。宗善進前曰,自前親祭時,亞獻官,或有替行望燎之事矣,見今雨勢如此,以亞獻官,替行未知,何如?上可之。引儀唱禮畢,贊禮前導出外中東門,還入齋殿,諸臣以次退出。
壬戌四月初二日午時,上御誠正閣。左副承旨入侍時,左副承旨金宗善,記事官尹鼎烈,記注官金致龍,別兼春秋金邁淳,副應敎張錫胤,副司果鄭晩錫,以次進伏訖。上曰,鄭晩錫進前,晩錫進伏。上曰,慈敎申嚴,祕密蹤跡,善爲往來也。仍下封書一度,命退,晩錫退出,又敎曰,張錫胤進前。錫胤進伏。上曰,慈敎申嚴,祕密蹤跡,善爲往來也。又下封書命退,錫胤退出。宗善曰,只以承旨入侍書出乎?上可之。仍命退,承史以次退出。
上在昌德宮。停常參,只晝講。
柳師模,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金箕象啓曰,明日常參·經筵,取稟。傳曰,停。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
權襈,啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
有政。吏批,判書李書九進,參判金羲淳呈辭在外,參議任希存受由在外,右副承旨金箕象進。以趙萬元爲執義,金日柱爲掌令,李永老爲修撰,宋應圭·姜浚欽爲副修撰,朴師燮爲智陵直長,申百祿爲竹山府使,元永胄爲慶興府使,兵曹佐郞單李好敏,仍任事承傳,兼掌令李基憲減下。
柳師模,以吏批言啓曰,侍從臣承重祖年七十以上,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣承重祖年七十以上人,別單書入之意,敢啓。傳曰,知道。
吏批,再政。以朴宗京爲副應敎,鄭觀輝爲敦寧都正,南陽進爲純陵參奉,前僉知姜瀗,今加嘉善,侍從臣正言姜時煥,承重祖加資事,承傳。
兵批,行判書李秉鼎進,參判尹東晩病,參議金鼎國病,參知洪羲運入直,同副承旨柳師模進。以許晊爲同知,朴應浩爲內禁將,洪檊·鄭宅信爲五衛將,金頤暎爲景福將,李好源爲慶熙將,張漢籌爲訓鍊僉正,具毅和爲武兼,李健植爲守門將,張集紹爲洪州營將,吳千根爲晉州監牧官,朴明逵爲五衛將,柳英逵爲訓鍊判官,僉知單金翰周,護軍金熙朝,副護軍尹致性·尹光顔·崔奎五·洪檊,副司直宋穉圭,副司果李元膺,副司正成在基,以上竝單付。
柳師模啓曰,今日政新除授臺諫一體牌招,何如?傳曰,允。
以掌令金圭夏·金日柱,獻納崔時淳牌不進罷職傳旨,傳于權襈曰,只推。
權襈啓曰,行大司憲李直輔,執義趙萬元在外,掌令金圭夏·金日柱牌不進,持平徐長輔·李基崇未署經,監察茶時之意,敢啓。傳曰,知道。
金箕象,以內醫院都提調意啓曰,加差內醫玄在德,待窠陞實事,曾已命下矣,內醫吳千根外任代,加差內醫玄在德,陞實,何如?傳曰,允。
柳師模,以禁衛營言啓曰,本營中軍李文爀,身病甚重,勢難察任,今姑改差,何如?傳曰,允。
禁府啓目,慶尙前兵使李喆運,原情云云,傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,依允。
壬戌四月初三日辰時,上御熙政堂。晝講入侍時,知事趙鎭寬,特進官韓用鐸,參贊官金箕象,侍讀官吳淵常,檢討官呂東植,記事官金,記注官金致龍,別兼春秋金邁淳,各奉書傳第三卷,宗臣西春君爗,武臣行副護軍李喆默,以次進伏訖。上開卷,讀前受音一遍訖。淵常,讀自荊及衡陽惟荊州,止浮于洛達于河,上仍讀新受音一遍訖。淵常,解釋章句以奏,上曰,文義陳之。淵常曰,大體禹貢當時,記蹟之書,其所記載山川物名而已,今日自止,亦不過山川封域貢賦物産,別無字句間指摘可奏者,而推類而觀之,則亦不無反隅體驗處矣。夏禹治水,使九州之民,得以免魚者,卽千古大事功,而萬世永賴者也。然觀其所記實蹟,則別無他事,卽順其自然之勢,復其本然之理而已。如九江之殷,沱潛之道,雲之土,夢之乂,以至厥土塗泥,非昔不然,而今始然者,莫非自然之勢,本然之理也。大凡天下萬事,莫過於復其本然之理而已,雖以學問論之,大學所謂明德,中庸所謂天命之性,孟子所謂仁義禮智。以至書傳所謂道心者,非別般自外得之者也,卽天之所以賦與,而備具於吾心者,但爲氣稟之所拘,物慾之所蔽,未免失其本然之理,此譬如九江沱潛被懷襄之災,失其順流之道也。學者若能遏欲存理,治心如治水,明其明德,率其天性,擴其四端,道心爲主,以復其本然,則其功效,當如九江之殷,沱潛之道,不患不到聖賢地位矣。且以治國之道,言之,祖宗創業垂統之時,良法美制,燦然如金科玉條,而基址盤泰,規模宏達,立法旣久,或因紀綱之漸弛,或因更張之不善,以至舊章之自就荒墜者,有之。繼世之君,勵精圖治,若能振刷之矯捄之,以復其舊章,則便同治水而還他本分也。大抵帝王之學問事業,非別般他求也,亦因其自然之勢,復其本然之理,則斯過半矣,殿下,今講此書,此等處,不可但以治水觀之,推類反隅,以盡體認之方,是臣區區之望也。上曰,下番陳之。東植曰,此言九江孔殷,註云,九江之道,甚得其正,夫九江之道,本非不正,而間被懷襄,失其正道及其疏導,乃得其道,此所謂歸正也。推此以往,沱潛之道,震澤之定,莫不皆然,以之導山而山得其正,以之制貢賦而貢賦得其正,大體聖人,得位行道,代天理物,參贊化育,以至草木繁而禽獸植,何莫非得其正也?究其所以然之本,則正心故也,心爲一身之宰,萬化之原,無論事之大小,皆從一心上做出來,措諸事爲,萬事萬物,無有不出於正,聖人正心之效,豈不淵乎博哉?禹貢一篇所載,究其要則不過曰得其正,而此皆禹正心之功效也。自禹以降,後王不能正心也,故逸豫滅德,夏國幾乎不支,故書傳序亦云,二帝三王,存此心者也。夏桀·商紂,亡此心者也,以是窮究,則帝王之所以爲帝王,桀·紂之所以爲桀·紂,其本易知,而其所以正心之道,在自然覺得耳。每觀聖人事業,必默自思量曰,聖人何以而如彼也?我亦如彼,則可做聖人事業,以是爲念,則未有不覺得者矣,古昔聖人之訓,必以存心爲難者,蓋以此心沒把捉故也。顔淵克己復禮之目,亶在於視聽言動,程子敬齋箴亦嘗云,整其衣冠,尊其瞻視,舍視聽言動而何以下手於正心工夫乎?今以治水之事,推看於正心之工,則孔殷底定,旣道等細節目,當以學者視聽言動日用事爲,驗之可也,合其細節目而卒成治水大事業者,當以學者修齊治平,無一不出於正者,驗之可也。治而爲堯·舜,學而爲孔·孟,要不出乎得其正之正字矣。看文之際,推類而驗之,則其事雖異,而其理則相符,何莫非身心上體驗處也?是故,禹貢之事業,雖與典謨之治道,有異,而其理則初非二致也。上曰,其言好矣,知事陳之。鎭寬曰,禹貢一篇,不過治水事蹟,文義與他書,有異。至如九州,則大略相似,其中或有字句間文法之可觀者,而此云江·漢朝宗于海,何水不朝于海,而於江·漢,特言朝宗者,蓋以江·漢之源,出自蜀中,地形甚高,故水勢奔流迅急,得其朝海之道。上曰,上言灉沮會同,此言江·漢朝宗,會同朝宗之托言,取諸春秋大一統之義乎?鎭寬曰,然矣。江·漢之勢,奔流騰倒,日夜不息,千萬年不息,乃達于海,故取其氣象而寓感於春秋之義,特書以朝宗,伏願於此等處,曠感焉。上曰,特進官陳之。用鐸曰,下番玉堂所奏正字,誠得夏禹治水之要者也,禹之治水,澤及萬世者,得其要旨而爲之故也。洪水之爲災,人皆知警惕,急急治之,而吾人一心上私慾之橫流,在於人所不知而己。所獨知之中,非如水災之外現,故不思所以克祛之方。夫政令施措,動靜事爲之間,善爲則如水之得道者也,若不善爲則如水之失道也,苟以私慾,惕然爲懼,如洪水之爲災,其所以克祛之如禹之得要旨而疏導,則斯可矣。雖尋常講讀之際,必反躬自省,推而驗之,乃有資益之效矣。上曰,參贊官陳之。箕象曰,小臣別無可奏者矣。上曰,包匭菁茅註云三脊,此意,何歟?淵常曰,茅之形有三脊,蓋言其形體也。上命挾侍,啓下公事,仍命退,諸臣,以次奉冊而出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
柳師模啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于柳師模曰,勸講入侍。
傳于金宗善曰,召對爲之。
金宗善啓曰,假注書洪在敏,身病猝重,勢難察任,今姑改差,何如?傳曰,允。
洪在敏改差,代以洪秉喆爲假注書。
柳師模啓曰,行大司憲李直輔,執義趙萬元在外,掌令金圭夏·金日柱牌不進,持平徐長輔·李基崇未署經,監察茶時之意,敢啓。傳曰,知道。
以副應敎朴宗京,修撰李永老,副修撰宋應圭·姜浚欽牌不進罷職傳旨,傳于金宗善曰,只推。
以掌令金圭夏·金日柱,獻納崔時淳牌不進罷職傳旨,傳于柳師模曰,只推。
金宗善,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
柳師模,以兵曹言啓曰,本曹一軍色,方有軍兵放料及各樣捧上之事,而該色正郞鄭來百,今適有頉,無以擧行,姑爲改差,何如?傳曰,允。
禁府啓目粘連,向前李喆運亦,狀啓登聞,固宜克敬克愼,而發送之際,雖曰監封,到院之後,只有空裹,事未前有,無辭可解,不審之罪,萬萬痛駭兺不喩,身爲帥臣,職是討捕,而逆豎亡命,已閱三載,尙未斯得,屢勤飭敎,王章之解弛,國體之虧損,俱無可言。由前由後,決不容寬貸,以此照律,何如?判付啓,依允。
壬戌四月初四日辰時,上御熙政堂。勸講入侍時,參贊官柳師模,假注書洪在敏,記事官金必宣,別兼春秋金邁淳,領事李時秀,原任直閣李始源,檢討官呂東植,以次進伏訖。時秀等曰,風日連爲不佳,聖體若何?上曰,一樣矣。時秀曰,寢睡·水刺之節,何如?上曰,一樣矣。今日之風,甚於昨日矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,近來,何如?上曰,雖未有顯顯勝節,而減勢則有之矣。時秀曰,向來含嗽方,今已停止,而從藥院承聞,則牙頰間症候,尙未快差,而風日如此,得無添損之節乎?上曰,不至添損矣。時秀曰,嘉順宮氣候,何如?上曰,一樣矣。上讀前受音一遍訖,仍讀新受音,自嗚呼孺子王矣,止玆乃俾乂,時秀解釋文義以奏,上曰,此云自一話一言,何不曰一念一心,而曰一話一言,何也?時秀曰,註云一話,一事之始終也,一言,一句而已,蓋話言者,心之所發,故戒其必愼於此,不敢斯須忘之也。上曰,上云孺子王矣,下云咸告孺子王矣,再稱王字,有意乎?時秀曰,上王字,孺子爲王之義也,下王字,猶言孺子之王也,訓詁如此矣。上仍讀十遍訖,時秀曰,大抵此篇,以擇人任人之道,申申言之,而灼知厥若四字,甚好,註云,察其所安,知人之要也,蓋觀人之法,必觀其心之所順,所順處,卽其心之所安也,心之所安,必形於外,若於善而是處,眞箇悅好而安之,則爲善爲是,不待勉强而能,苟有是人,則人君分明知其爲人之如此,擧而用之,相我受民,和我庶獄庶愼,則其國治矣。雖得用如此之人,而或以小人間之,則小人敗之有餘,故必須斥遠小人,勿令參錯於其間,然後賢人得以展布其四體,以成治功矣,然小人者,輒皆有才而不魯鈍,工於窺測人主之意向乘間投隙,故欲遠小人,須自一話一言,愼其思慮之所發,使小人無間可乘,夫然後,方可謂專於任賢矣,此言皆古人之徽言,故周公告之如此,旣得賢人,任之三宅,而又以人君一己之意,參於其間則纔說己字,便屬私意,纔有私意,便自誤事,故以文王之聖,罔敢知于庶獄庶愼,非知慮有所不足也,旣任其人,又欲躬自摠察,則不惟非君人之體段,必有偏主誤決之事,故自古商人及周之文王,克用三宅,以居其職,又紬繹用之,以盡其才,此乃所以能成乂治之效也。立政一篇,言言皆好,而此數三大文,言深意切,申申懇懇,一篇中最當留意處也。上曰,閣臣爲之。始源曰,大臣所奏,好矣,別無敷衍更達之辭,而灼知厥若之若字,誠好矣,勿論上下,不安於心之事,必不能爲之矣。孔子曰,視其所以,觀其所由,終言察其所安,孟子曰,居之安則資之深,蓋心慣於道,合爲一體,然後方可謂之安也。此不獨爲觀人之要道,自上學問之工,亦必察己心之所安,以爲做工之方,如正其衣冠,尊其瞻視,是持敬之節度,而人心習於怠惰,故不能安於此,古昔名賢,則必如是然後,安於心,不如是,則不安於心,旣不安於心,則雖勸之使爲,豈肯爲心所不安之事乎?又如伏節死義,饑餓終身,豈不誠至難之事,而古人有能之者,以其不安於不義,而所安在此也,人君能用安於義,不安於不義之人,則功效自然及民,而於反躬省察之際,亦必以是服膺,念念不懈,儘好矣。時秀曰,閣臣所奏,果好矣,安者,心所樂爲,而以爲處所之意也。上曰,何以則能安乎?時秀曰,勉强爲之,則不能安,必須誠心做去,然後方可謂之安也。上曰,玉堂爲之。東植曰,大臣·閣臣所奏,誠切實,俱合體念,而此所謂庶獄庶愼,卽立政篇緊要之旨,而其勿誤之本,則專在於用人,用人之道,則禹·湯·文王已行之蹟,實爲天下後世之準則矣。周公旣以三王用人之事,敍列於篇首,於此又統而言之曰,予某已受人之徽言,咸告孺子王矣,徽言二字,所包者至廣,而上下屢大文,勤勤爲說於三王之事,必欲王之諦聽而蹈行之,且於上文云孺子王矣,此又云咸告孺子王矣,下文又云文子文孫孺子王矣,一王字重複之義,大臣俄已仰對,而方成王之承敎于周公也,聞一王字之重複,爲說,必當惕然警省,以爲王字之號,擔在吾身,我必力行王道之實,然後可以無負王字之號,王矣之云,正如上文所謂惟玆后矣,相似矣。成王,克遵周公之徽言,克行三王之道,以造八百年基業,殿下於講讀之際,必如親聽徽言於周公,必以周公之言,看作陳戒於今日,必如成王服膺而勿失之,則此實宗社無疆之福,先儒所著夙興夜寐箴云,乃啓方冊,對越聖賢,夫子在座,顔·曾後先,聖師所言,親切敬聽,弟子問辨,反覆參證。伏願殿下,亦於此文,認以周公之在座,親切,而聽之焉,苟或不然,而一毫不及於成王之聽用徽言,則雖逐日臨講,勤勤孜孜,恐無讀書之效也。是故,讀書之要,必須字字句句,反躬實踐,然後方可有益於自家身心,伏望留念焉。時秀曰,爲人君者,聰明睿智,自別於常人,若親決庶獄庶愼,則豈不勝於群下,而聖人之罔有兼罔敢知者,恐或以己私參之也,任用才德之人,使之展布四體,左右輔導,然後體統乃立,治道乃成,周公告戒之意,懇眷深切矣。上曰,明日次對爲之乎?時秀曰,領相手癤,終不差,不能梳洗,故明日次對,不能如例來會云矣。時秀曰,日前宗廟夏享時,度支之臣,適以獻官,進詣故廟內空室,詳細奉審,則東邊壁土頉處大段,不可不修改,而來月以後,漸値潦水之節,且是邃嚴之地,土役決難趁期乾正,必須今月內,預爲修改云,今朔望祭時,以壁土有頉處,修改之意,兼爲告由,仍卽擇日擧行事,分付該曹,似好,故敢此仰達矣。上曰,依爲之。出擧條東植曰,昨日政新除玉堂副應敎朴宗京,修撰李永老,副修撰宋應圭·姜浚欽,竝爲牌招,何如?上曰,依爲之。出擧條上命講官先退,時秀·始源·東植等先退。上曰,前校理申龜朝入侍。賤臣承命出傳,與龜朝,偕入進伏,上命挾侍下封書于龜朝敎曰,慈敎申嚴,祕其蹤跡,善爲之以來,可也。龜朝受而先出。仍命退,承史以次退出。
壬戌四月初四日未時。上御熙政堂。召對入侍時,參贊官金宗善,侍讀官吳淵常,檢討官呂東植,待敎李敎信,記事官金,記注官金致龍,別兼春秋金邁淳,各奉綱目第七卷,以次進伏訖。上開卷,命讀之,淵常,讀自起辛未漢武帝,止遂虛其地,上曰,下番讀之。東植,讀自春正月帝如緱氏,止萬八千里云,上曰,參贊官讀之。宗善,讀自賜桑弘羊爵,止以拜德星,上曰,閣臣讀之。敎信,讀自春如東萊,止復禹舊迹,上曰,注書讀之。賤臣讀自至長安立越祠,止朝鮮襲殺之,上曰,上番讀之。致龍讀自甘泉房中,止言擅賦法矣,上曰,下番讀之。邁淳,讀自以杜周爲廷尉,止魚龍曼延之屬,上曰,文義陳之。淵常曰,漢武之賜桑弘羊爵左庶長者,專取其善爲理財也,弘羊爲大農丞,法創均輸,官置平準,籠天下之貨利而賣買取殖,初非向別處辦得也,卽不過榷民之利,而富饒之也。大體財之爲用,所關不少,爲奉祭交隣之資,水旱兵革之備,與民共其利者也,而聖人則生財自有其道,勸民農桑,居有積而行有糧,崇儉節用,取有度而用有節,故大學平天下章,亦曰生財有大道。武帝則不知此箇道理,內而窮奢極侈,外而窮兵黷武,糜費多端,賞賜無節,金帛之用,動以百萬計,以有限之財,制無已之用,至於入粟補官,納穀贖罪之擧,刑賞於是乎倒置矣,此云民不益賦,而天下用饒者,不過弘羊損下益上之術,彼補官贖罪中所辦之財,獨不自百姓而出乎?此司馬溫公所謂天下之財,自有定數,不在民則在國,不在國則在民,弘羊理財之事,雖名之以不益賦,而究其實則剝割聚斂,貽害於百姓也。武帝於此等事,容或見欺,而至有寵擢之擧,故賜爵左庶長之特書於綱者,實有貶意存耳。伏願於此等處,留意而澄省焉。上曰,下番陳之。東植曰,上番所奏用財之道,誠好矣,卜式之當初出身,不以正道,輸財助邊之事,願擊南越之說,皆出於迎合上意,而及夫官尊祿厚之後,乃正言以邀名,故先儒之論,雖斥其人而於其言,不無所取。今此烹弘羊天乃雨之說,亦人所難言者,而獨能直陳無諱,式之際遇權勢,必不及弘羊,而其言之切直,乃能如是,此等處,不以人廢言,可也。其所謂食租衣稅四字,可謂用財之要語也,國家生財之道,惟租稅而已,武帝不能節用,故其流之弊,至有補官贖罪之擧矣,人君每當一衣一食,當念其所自出之地,衣食之所自出,卽租稅也,租稅之所自出,卽百姓之膏血也。廣聚天下之財,以供一人之奉,此已至矣,而猶以爲不足,糜費濫用,竟致民窮財竭,天下虛耗,不節之害,一至此哉?謹稽皇朝盛事,嘗令勸農之臣,誦說唐人聶夷中詩曰,鋤禾日當午,汗滴田中土,須知盤中飱,粒粒皆辛苦,以勞其民,旣知一絲一粒之皆出於辛苦,則不可不節愼其用,以紓民力。伏願殿下,常於一水刺·一衣服進御之時,必念其本之出於民,思所以節財尙儉之道焉。上曰,參贊官陳之。宗善曰,武帝時,有星孛于東井而認作瑞星,至有祠泰一拜德星之擧,甘泉房中,産芝九莖,而亦以爲瑞草,遂有頒赦天下之擧。夫帝王家祥瑞,本不如是,古人云,一念之善,景星慶雲,一念之惡,疾風雷雨,有虞堯之德也,故星雲出焉,有文王之德也,故鳳鳥至焉。至如武帝,則輿馬宮室,馳騁弋獵,窮兵黷武,諸般物慾界上,無所不惑,當此之時,天豈有生祥降瑞之理,而其時群臣,承望風旨,容悅君心,乃以疑似彷彿之事,傅會爲說,或曰德星,或曰靈芝,君臣上下,靡然從之,相慶於朝,頒赦於國,而其時諸臣,未有諫者。設使武帝之廷臣,或有欲諫之心,武帝之所好,在彼而不在此,此所以寂然無一人進諫者,此孟子所謂上有好者,下必有甚焉者也。是故,綱目之書星孛·芝産等事,必表而出之,俾後辟爲鑑戒之方矣。上曰,閣臣陳之。敎信曰,此臨塞決河之目,有曰復禹舊迹,此乃貶意也。禹之治水,因勢利導,行其所無事,視武帝負薪塡河之事,豈可同日而語哉?觀於一迹字,武帝之徒追其迹,而未有其實,可推而知矣。且以作明堂一事,言之,孟子曰,明堂·王者之堂,王欲行王政,則勿毁之,武帝欲作明堂,則先行王道,然後始可有作明堂之實,而今乃不然有其名而無其實焉,其所謂制度亦非矣。明堂之制,取倣乎河圖洛書之方位與井田之井字樣相似,故總章左个等,宏規美制,自有其舊,而今此有殿無壁,上有樓之說,皆是無稽之言也,彼公玉帶,不過齊東野人迂怪之流也。惜乎,武帝,信用其說,竟不能復其舊制,尙何論哉?若使武帝,從事於學問上,旁招文學,講究治道,則承文·景富庶之業,復周官彬郁之制,惟此時爲可,而計不出此,徒能追古人之名與迹而倣效之,故卒無其實矣。講讀之際,遇此等處,察其心迹,考其名實,驗之於自家身心,則自有體認之效矣。上曰,漢武之勒兵單于臺,欲示威凶奴,而凶奴不惟不降,反留使者,實無示威之本意矣。淵常曰,聖敎誠然矣。苟以德化之,則蠻夷亦可率服,而不此之爲,乃反大張軍容,挺身出塞,適足以見侮而止,武帝此事,可謂狼狽矣。是故,威不能徒行,必以信義,爲先,竝行不悖,然後可以柔遠而能邇矣。上曰,此云若有言萬歲者三,其時山下之諸臣,果眞聞之乎?淵常曰,誠有聞之者,則是神仙眞有也,豈有是理?其時臣下,專事諂諛,將謂眞有其聲,則難故,以若有二字疑似之間,爲言也。上曰,此言白雲出封中,山上之有雲,果是異事乎?淵常曰,然矣。山出雲夜有光之說,都是傅會也,若其時封中無雲,則必將曰天日昭回,山氣明朗,强名之以祥矣。上曰,昨日禹貢菁茅三脊,卽祭祀之用,而今此江·淮間三脊茅,謂之靈茅,何意歟?淵常曰,茅之三脊,蓋言其形,而書經註語,似與此文之旨,同矣。東植曰,武帝之用三脊,知其爲靈草而用之也,至於禹貢之菁茅三脊,恐非取其靈也。上曰,東方朔,言仙人得之自然,還宮靜處,始自至其言則是矣,而以神仙若有樣說去,何也?淵常曰,此古人所謂譎諫也,當武帝銳意求仙之時,遽謂仙人無有,則難期回聽,必也納約自牖,不咈君心,而欲其言之易入,故如是陳說也,豈以方朔之識見,不知神人之無有,而故爲是說哉?宗善曰,大人者,必格君心之非,此爲人臣之正道也。然而武帝酣惑於仙術,周行天下,若將朝暮遇之,方其時也,正言直諫,無以見容於其間,故方朔之說言,如此,律之以格心之正諫,則方朔之此言,蓋非極層恰好底道理也。東植曰,方朔之此事,亦不可爲非,所以致此者,乃武帝自反處也,武帝苟能善於納諫,則方朔,必不如是爲說也。宗善曰,孟子亦嘗以好貨好色之說,敷衍陳說於齊王,此與幾諫之意,同也。上命掩卷,仍敎曰,今日召對,旣早爲之,課讀已畢,日勢未晩,可從容談古事也。又敎曰,諸臣,毋俯伏而便坐,可也。淵常曰,臣等適登講席,承此恩敎,不勝惶感之至矣。宗善曰,今承下敎,臣誠欽仰感嘆,不知所喩矣。東植曰,古語所謂一當從容之會者,政指此等事也,不獨與榮於臣等,實仰有光於聖德矣。上命挾侍宣賜一小卓,乃珍果三品也。敎曰,王大妃殿適有所設,故有此賜耳。諸臣俯伏就食訖。宗善曰,旣借前席,特賜珍饌,臣等叨此無前之異數,不勝榮感矣。淵常曰,昔在列聖盛際,克軫右文之治,最重玉署之臣,世宗朝梁誠之,成宗朝兪好仁,俱以文學之士,久處深嚴之地,多被恩禮,傳爲國朝美談。今臣等庸愚譾劣,不及古名碩,遠矣,而殿下視以經幄之臣,命之坐而宣以珍饌,又使之言及古事,從容暇豫,禮數簡易,祖宗朝優禮儒臣之盛擧,有此繼述之美,臣不勝欽仰矣。東植曰,講席之此等恩數,祖宗朝已行之事,何幸復覩於今日,下情不勝欣忭之至矣。敎信曰,小臣初叨近密之列,荷此非常之異數,榮感惶蹙,不知所達。至於便坐之敎,在昔程子,嘗請侍講者許令坐講,而後世此等禮節,難以遵行矣。今此聖敎,不待程子之言,而沕合程子之意,在臣等榮寵無比,而程子之言,以爲日用云爲,皆令經筵官知之,此言甚好,竊伏惟殿下燕閒之中,必有體驗於聖學之造詣者,今以日就月將之睿業所得,開示諸臣,好矣。上曰,談論,可也。東植曰,倉卒實無所思,而小臣日前,以健陵祭官,進詣齋所矣,祭官中,有先朝潛邸時曾經桂坊者矣。上曰,誰也?東植曰,卽工曹正郞金基厚,而入侍承旨之從叔也,其時則辛卯·壬辰年間也。其言曰,先大王,每於書筵掩卷之後,輒使宮僚,從容談論,上下古今,至如俗所謂古談,亦使陳之,天顔溫粹,酬酢如響。其時故宰臣李鎭衡,以春坊,登筵奏曰,古有一中官,持馬牌草料,行來外道,則上問以所經諸邑接待之事,其中官對曰,某倅果善待,某倅不善待矣,其後善待之倅,屢靳天點,不善待之倅,雖擬副末,必下恩點。上曰,此言予亦聞之,第須言之也。東植續奏曰,祖宗朝便嬖不狎,官人無私之盛德,有如是矣,故宰臣,以此言仰奏,則先大王,聞而善之,基厚,爲臣道其事矣。上曰,此是成廟朝事矣。宗善曰,成廟時,化理淸明,民庶殷富,玉署諸臣頻賜引接,乃祖宗盛際也。大體漢·唐之際,近習便嬖當道用事,禍人家國者,種種有之,而猗歟我朝家法嚴正,聖神相承,式至今日,無宦寺作弊之患矣。東植曰,齋所所聞之言,言於下番別兼春秋,則下番以爲,其下又有一句話,其時中官,後又以奉命之行,行來下邑,歸奏上前,以善待者,謂之不善待,以不善待者,謂之善待,其意,蓋以上之前所擢用,專在疎待中官者之爲賢,故今乃一切反辭,陰逞其不善待之私憾矣,後事覺,其中官被罪云矣。宗善曰,成廟沖年臨御,貞熹王后垂簾日,與諸臣,講論治道與故事,今日政如其時盛際矣。敎信曰,成宗盛際,誠如承宣之言,而親賢右文,自是列聖朝家法,太平之治,莫盛於我國矣,俄者進講中,有朝鮮二字,此則與我國國號,名同而義異。此是因汕水得名者,而我國則大明太祖高皇帝,錫名之意,亶取朝日鮮明之義,則已可見億萬年無疆之義。況自皇明以後,中原淪陷,獨我國有小中華之稱,堯·舜以後典章文物,咸萃於我東,矧惟先朝盛德,繼周公·孔·朱之遺統,承堯·舜·文·武之大業,禮樂文物,燦然大備。且以史贊所謂朝鮮之人,天性柔順,仁賢之化,可貴者觀之,仁屬木,木屬東方,東方仁義之化,因其天性之固有,而況列聖朝,聰明睿智,首出於其間,則自堯·舜以來,天命賦與之性,固其一理,在堯·舜之時,則爲堯·舜之性,在我國則爲列聖之所稟賦,在今日則殿下本然固有之性,卽堯·舜之性也。顧今中華腥穢,一片乾淨之地,惟我東在耳,若其天賦之至貴,責任之至重,與堯·舜,同,殿下必以堯·舜,自期,毋或以方數千里,自視偏壤,而範圍之大,務須恢廣,則堯·舜事業,卽惟分內事耳。宗善曰,閣臣以三代之治,期望於殿下,又以神州陸沈,仰奏,而顧問至及於賤臣,玆敢不避猥越,以春秋之義,敷陳之。程子之言曰,後王若知春秋之義,雖無禹·湯之德,而可做三代之治,今日欲做三代之治,宜先從此意而明之也。昔太祖大王,倡義回軍,而一隅左海,得免爲被髮左袵,實與漢太祖太牢祠孔子之事,同,而億萬年無疆之業,實由於此矣,及夫創業建國,與太祖高皇帝同時,字小之恩,視同內服,自是至誠事大,冠蓋相望,終始不替,成祖皇帝,至有朝鮮國王愛我之敎矣。宣廟壬辰,倭寇猖獗,八路塗炭,而神宗皇帝,再出大兵以救之,當時若無此擧,則我國安得以保有今日乎?環東土數千里之內,一山一水,一草一木,何莫非神宗之遺澤,此所謂欲報之德,昊天罔極者也,故宣廟一心享上,未嘗背北而坐矣。仁祖南城事,則迫於危急,萬不得已,權宜之道,而有若鄭蘊·金尙憲·洪翼漢·吳達濟·尹集諸人,身任大義,名震華夷,其時臣先祖臣文貞公堉,奉使朝天子,毅宗皇帝敎曰,屬國世篤忠順,力屈降虜,情殊可悶。雖在危疑顚沛之際,我國斷無他之心,已見孚於皇上矣,仁廟每於聖節,密伸情禮於後苑,誦詩至樂只君子,殿天子之邦,輒流涕。東陽尉申翊聖曰,此誠撥亂反正之機也,逮我孝宗大王,奮然有大有爲之志,時則先正臣宋時烈,契遇昭融,謨猷密勿,將恢復中原,明大義於天下萬世,而其奈氣數所關,有志未就,然今日東人,無不知蠻夷之爲賤,名節之爲貴者,皆時烈之功也。至肅廟朝,築壇於苑之北,名曰大報,以祀神宗·毅宗兩皇帝,而英廟初服,又享太祖皇帝于此壇,至于先朝,紹祖宗之遺烈,秉春秋之大義,一念靡懈,二紀彌篤,每値壇享,必擧親祼,輯成尊周之錄,事關皇朝,無不闡揚,列聖朝志事之繼述,丕惟今日殿下之責矣。忍痛含冤,迫不得已八箇字,卽朱夫子之訓,而先正臣嘗誦而道之,我國之於皇明,永世不忘,其所以尊周之義,政如昨日所講江·漢朝宗之象也。伏願以列聖朝闡明之大義,常常留念,參前倚衡,則三代之可做,必如程子之所云矣。東植曰,閣臣承旨所奏之言,皆好,體念焉。金基厚之言,亦曰先朝在邸時,常於召對講畢,輒令侍臣談古,或朝而入,盡午而退,申而入,侵夜而退,簡其禮貌,酬酢如響,使下之人,平心舒體,使之盡言,致有李鎭衡奏對之說云矣,先朝已行之事,皆今日耳目之所覩,記,近而且詳,殿下欲法祖宗,先以先朝事爲法,好矣。大抵經筵體段,自異,入侍諸臣,所欲言者雖多,而咫尺前席,肅敬嚴畏,辭不達意,言未罄懷,非但筵席爲然,雖於疏章之間,必使盡言其所欲言,洞陳無隱,然後上下情志相孚,方可爲翕受敷施之道矣。方今人才,雖曰渺然,苟能實心求之,虛心待之,則亦豈無其人乎?待群下之道,莫如假借顔色,俾得以有懷無隱也,近日講筵之外,引接臣僚之時,絶罕也,故承宣未嫺筵體,雖尋常榻敎一張,亦未免齟齬生澁矣。臣於出入筵席時,竊伏覩御屛,書附先正臣李彦迪政府箚子一條,有以爲人主親賢之道,非獨在於講論經史,常於淸燕之暇,不時引接,與之討論古今,商確治亂,時政得失,民弊疾苦,無言不到,則正士自親,便嬖自遠云云,先正之箚辭,臣不得詳誦,而其意則大槪如是矣。程子亦以親賢士大夫之時多,接宦官宮妾之日少,爲涵養德性之要,伏望從今以往,雖講筵之外,頻接臣僚,簡其禮貌,優游暇豫,使之論難經史,從容談話,則非獨爲親賢之聖德,此亦格致中一事也。宗善曰,下番玉堂之言,好矣,自上過爲檢束,則難於久接,須從暇豫之時,簡其引接之禮,從容問難則誠爲昭代之美事矣,臣等雖不足爲賢士,而就其中,亦豈無其人乎?東植曰,然矣。古語亦云,才不借於異代,自上接之以禮,導之使言,以盡其才,則凡有尺寸之長者,皆可以罄竭所蘊,漸次習熟,以至於薰陶漸染,培養作成,則以今人才,亦可以共做三代之治,而其導率之方,專在於人主之造化矣。上曰,其言,甚好矣。淵常曰,臣謹稽國朝講規,召對則與法筵,有異,不拘時刻,不定處所,而萬幾之暇,宣召儒臣,引入臥內,討論文義,講確治道,以至生民疾苦,閭閻細瑣之事,歷擧咨訪,亹亹不已,家人視臣之盛德至意,千載之下,尙有興感者矣。臣於殿下卽祚以後,猥忝史官,得叨講筵,殆近百次,而筵體一向嚴簡,講官隨列就座,草草數語,臨文敷奏,自上只賜體念之批旨,仍卽命退,此不幾近於應文備數乎?及小臣之新叨館職,而將進講也,熟看冊子,預究可陳之文義,將欲罄竭愚見,而及登前席,威顔臨止,筵體肅敬,惴惴嚴畏之心,勝於區區憂愛之私,向之所欲陳者,十不能擧其一二,豈非齟齬之甚乎?且殿下沖年御極,保嗇節宣,所當靡不用極,而每筵輪讀之際,自致移時,故區區下情,或慮臨筵之久,聖躬疲倦,惟以速速了當,爲主矣,殿下若於臨文講討之時,反復發問,以示無倦之意,則諸臣雖欲速退,不可得矣。且文義之微奧,人事之得失,人見或不無參差,豈可一一致煩下詢乎?一次輪奏後,須使諸臣,自相發難論辨,殿下折衷可否於其間,則其於開廣聖聰,導達聖旨,似不無小助矣,從今以往,寬其禮貌,務示開納,俾筵臣得以有懷畢陳,是區區之望也。上曰,後次則當依所奏爲之矣。宗善曰,夙興夜寐箴,有云讀書之暇,間以游泳,發舒精神,休養情性,法講則體禮自別,勸講則大臣登筵,至於召對,可以從容暇豫,討論發明,自上頻賜顧問,亦好矣。東植曰,下番史官,以別兼春秋登筵,而時帶館職矣,嘗於先朝別兼之帶館職者,亦有隨陳講義之例,每當從容引接,則許令翰林,得與酬酢,今亦使之進奏,似好矣。上可之。邁淳曰,倉卒別無可奏之言,謹當臨文論奏矣。仍開卷奏曰,此言貶卜式爲太子太傅,卜式,初雖以非其道進用,而進用之後,其所規諫,亦多可觀,不必貶斥之人也。式嘗以鹽鐵價貴,民多不便之狀,言之於武帝,帝由是不悅,心欲斥退,而無辭可執,乃托以不勝文章而貶其官,固已非矣,旣欲貶之,則黜之可也,竄之可也,而乃貶爲太子太傅,太傅之職,是何等重任也?賈誼疏曰,天下之命,在於太子,太子之善,在於早諭,習與正人居,則猶與齊人居,不能不齊語也,習與不正人居,則猶與楚人居,不能不楚語也。輔翼儲嗣之任,其所遴選,尤當自別,而今焉爲貶人之窠,當時之不重是職,推此可知矣,保·傅之職,如彼其輕,其所謂輔導之道,則乃爲太子立博望苑,使通賓客,而異端雜流,紛然而進,與之遊處,不以正道輔翼之故,馴致太子之不終矣。大體觀其國官方之輕重,則可知其國之治忽,上自三公,下至卿大夫,皆以一代名節之士,而充其位焉,則可知其爲治國。是故,試以周官立政,言之,太師·太保·太傅,是爲三公之職,坐而論道,燮理陰陽,人君委任而責成,庶官各得其職矣,皇明時,則三公無摠裁之權,權歸於閣老,太監用事,官方紊亂,國祚之不得綿遠,蓋有可驗處矣。恭惟我朝立國,規模宏遠博大,大臣·儒臣之擇任,尤有別焉,重諫諍而貴名節矣,及夫世級漸降,俗習益渝,氣節苶然無可觀,近日三司之職,便歸文具,不問人器之可堪,先問世閥之,何如?不曰某也有直節,可合是選,而乃以兩班門地,高下其官,甚至兩司之選,全不愼揀,必曰某也如此如此,無區處之道,苟充於臺職,臺閣之重,顧安在哉?此與貶卜式爲太傅之事,不幸近之矣。然而官方至重,必須積費料量,漸就矯正,可也,今若一朝遽然更張,精抄極選,反非救弊之要道也,自上誠心好諫,虛己容直,然後人人方知諫諍之爲貴,居臺閣之職者,爭自淬勵,各盡其職也。東植曰,下番所奏三司文具之說,誠切當矣。淵常曰,別兼春秋所奏,甚好矣。大抵言路之杜塞,爲當今痼弊,折檻牽裾之風,尙矣無論,而雖尋常章牘間,勉聖學救時弊,陳腐之語,稍有着眼處,則觀者必譏之以沽直釣名,嘲之以嗜疏喜事,謗訕四起,當者初以匡救憂愛之忱,爲之,一聽此言,苶然意沮,交相告戒,惟事含默,備例辭官之章,應行執藝之義,亦皆趑趄,可勝嘆哉?不但朝士爲然,近日一種風習,以輭熟沒圭角,爲一副當規模,士大夫自在韋布,薰染漸漬,朋友交際,絶無規箴之益。惟以戲謔鄙俚之語,爲面前苟且之態,視爲高致,間有慷慨自好者,或爲憂時慨俗之談,則人皆目之以狂妄,諉之以逢事可怕者,相與疎外之,此等痼瘼,若非自上別加矯救,則猝難改革矣。東植曰,我朝用人之路,比古太窄,往在麗末,風俗委靡,士趨不正,故國初立法,甚爲嚴正,庶孽子孫,勿許觀科,其中雖或有可用之才,亦皆棄之,溯觀歷代,用之不廣,無如我國矣。上曰,後日雖非召對,亦將召見矣。日勢已晩,退去,可也。諸臣,以次奉冊而出。
上在昌德宮。停常參·經筵。
藥房都提調徐龍輔,提調金觀柱,副提調李翊模啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
金箕象啓曰,明日·再明日泰陵忌辰祭齋戒正日相値,視事頉稟之意,敢啓。傳曰,知道。
柳師模啓曰,備邊司郞廳來言,今日賓廳日次,而無時急稟定〈事〉,不得來會云矣,敢啓。傳曰,知道。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
柳師模啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于金孝建曰,勸講入侍。
柳師模啓曰,未下直守令署經事,命下矣。珍島郡守李煥益,兩司當爲署經,而行大司憲李直輔,執義趙萬元,司諫申,正言姜時煥在外,持平徐長輔·李基崇,正言金啓溫未署經,行大司諫白師謹,獻納崔時淳,掌令金圭夏牌不進,掌令金日柱陳疏,無以備員署經,何以爲之?敢稟。傳曰,違牌人,更爲牌招。
柳師模啓曰,行大司諫白師謹再牌不進推考傳旨,今方捧入,而守令署經事,命下之後,如是違牌,事甚未安。所當更請牌招,而係是一日三牌,行大司憲李直輔,執義趙萬元,司諫申,正言姜時煥在外,持平徐長輔·李基崇,正言金啓溫未署經,掌令金日柱陳疏,憲府則只有掌令金圭夏一人,諫院則只有獻納崔時淳一人,無以備員署經,何以爲之?敢稟。傳曰,大司諫,更爲牌招。
柳師模啓曰,行大司憲李直輔,執義趙萬元在外,掌令金圭夏牌不進,金日柱陳疏,持平徐長輔·李基崇未署經,監察茶時之意,敢啓。傳曰,知道。
兵曹,以徐有和爲禁衛中軍。
以副應敎朴宗京,副修撰宋應圭·姜浚欽牌不進罷職傳旨,傳于金箕象曰,只推,更爲牌招。
以副應敎朴宗京再牌不進罷職傳旨,傳于金箕象曰,只推。
以掌令金圭夏,獻納崔時淳牌不進罷職傳旨,傳于柳師模曰,只推。
金箕象,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
柳師模,以兵曹言啓曰,今四月初五日,立夏改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
柳師模,以義禁府言啓曰,時囚罪人李喆運,杖一百收贖,告身盡行追奪,徒三年定配照律公事判付內,依允,功減一等事,命下矣。李喆運功減一等,杖九十收贖,告身盡行追奪,忠淸道海美縣夢熊驛,徒二年半定配,而以議啓內辭意,具罪目,依例發遣府書吏,押送配所,何如?傳曰,允。
柳師模,以左右捕盜廳言啓曰,刑曹所藏京外獄案偸去罪人,令左右捕廳,譏捕事,草記批旨內,豈有如許紀綱?斯速捉得事,命下矣。卽發校卒,多般譏詗,捉得賊徒金在崙·金福良·韓三伊等,竝加施威嚴詰,則在崙招內以爲,渠以本曹首奴,締結軍士金福良,昨年十一月晦日四更量,開庫潛入,啓目獄案,多數偸出,與福良,同爲負去造紙署紙匠柳枝興處,稱作六十一斤,捧價二十四兩四錢云。福良招內以爲,渠以本曹軍士,昨年十一月晦日夜,與在崙謀議符同,潛入庫中,偸出獄案,同年十二月二十四日夜,募得韓三伊爲名漢,又入庫中,偸出獄案九十斤重,斥賣於柳枝興處,而捧價三十六兩,同月二十六日夜,又與韓三伊,偸出獄案一百八十斤重,斥賣於柳枝興處,而捧價七十二兩云。韓三伊招內以爲,渠以福良之壻,甘聽福良之慫慂,同心作奸之狀,亦爲自服,買贓人柳枝興,亦卽捉來,施威嚴問則以爲,渠本紙匠爲業,而在崙·福良·三伊等之所賣獄案三百三十一斤,給價買得,一百五十一斤,轉賣於紙匠表泰郁處,一百八十斤,轉賣於紙廛市人朱鳳岳處云。故表泰郁·朱鳳岳,一竝捉來,卽使搜探,則泰郁家所藏獄案爲七十一度,而或完或缺,皆是舊案,故嚴加究詰,則泰郁招內以爲,獄案六十一斤·九十斤,兩次買得於柳枝興處,而六十一斤,則枝興以在崙·福良之言,傳于矣身曰,此則乃是新案,所關尤重,不可暫時留置,急急和水爲可云,故依其言盡浮還紙,其餘則藏置家中,致此現捉云。鳳岳招內以爲,獄案一百八十斤,買得於柳枝興處,卽給紙匠洪守範,浮出試紙,今春庭試時,盡爲行賣云矣。今此賊漢等之供,買贓人之招,節節吻合,其爛熳行賊之狀,暗地浮紙之跡,綻露無餘,究厥罪狀,已極凶獰,而以渠輩所供觀之,則時同推十六度文案,已入於和水中,尤萬萬痛惡。此與尋常賊情有異,賊人金在崙·金福良·韓三伊及買贓人柳枝興·表泰郁·朱鳳岳等,竝移送秋曹,照法嚴勘之意,敢啓。傳曰,知道。
禁府照目粘連,慶尙前左兵使李喆運,矣本府議啓內,狀啓登聞,固宜克敬克愼,而發送之際,雖曰監封,到院之後,只有空裹,事未前有,無辭可解,不審之罪,萬萬痛駭兺不喩,身爲帥臣,職是討捕,而逆豎亡命,已閱三載,尙未斯得,屢勤飭敎,王章之解弛,國體之虧損,俱無可言,由前由後,決不容有所寬貸,以此照律罪,從重論,杖一百收贖,告身盡行追奪,徒三年定配,私罪,奉敎依允爲旀,功減一等爲良如敎。
掌令金圭夏,獻納崔時淳,副校理金邁淳,修撰呂東植啓曰,請鄭致達妻,亟令王府,快正典刑。措辭見上請故判府事朴宗岳,爲先施以追奪官職之典。措辭見上請故領府事金憙,施以追削官爵之典。措辭見上答曰,不允。
掌令金圭夏,獻納崔時淳啓曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。措辭見上請時夏·時鼎·時楫·金樂敎等,亟令王府,設鞫嚴覈,夬正邦刑,時景·時昱,竝施孥籍之律,玄慶督期詗捕,嚴鞫得情,依律處斷。措辭見上請金甲島荐棘罪人履翼,亟令王府,設鞫嚴問,夬正邦刑。措辭見上請慶興府物故罪人有隣諸子,亟施散配之典。措辭見上請古今島荐棘罪人履載,亟令王府,設鞫嚴問,期於得情。措辭見上請物故罪人在學,爲先施以追奪官爵之典,追削罪人頤之·在文,爲先竝施追奪官爵之典。措辭見上請故判書徐有防,亟施追奪官爵之典。措辭見上請賜死罪人行恁諸子,應坐之類,亟令王府,依律擧行,無俾易種焉。措辭見上一行刀割請物故罪人遠培,亟收罪名蕩滌之命,施以追奪官爵之典。措辭見上請物故罪人家煥·哲身,正法罪人承薰·樂敏,施以孥籍之典。措辭見上請物故罪人國榮,亟施孥籍之典。措辭見上答曰,不允。有隣諸子事,履載事,不允。在學等事,徐有防事,勿煩。行恁諸子事,不允。四字刀割李遠培事,慈敎已諭,勿煩。家煥等事,國榮事,不允。
掌令金圭夏啓曰,請興陽縣竄配罪人申耆,亟施絶島安置之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上請前參議洪樂游,亟施屛裔之典。措辭見上請屛裔罪人沈魯崇,亟施絶島定配之典,其餘諸子,亦爲依律散配。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,夬正典刑。措辭見上請故判書鄭昌順,故僉知柳協基,竝施追奪官爵之典。措辭見上請絶島定配罪人宋文述,亟令王府,設鞫得情,夬正邦刑。措辭見上請民始諸子應坐之類,亟令王府,依律擧行。措辭見上請故判府事李命植,亟施追奪官爵之典。措辭見上請周爀及鴻山賊金履源·李漢福·申光周,竝令王府,嚴鞫得情,夬正典刑。措辭見上請罪人齊家,亟寢成命,更加盤覈,期於得情,夬正典刑。措辭見上請還寢徐有聞·李光益放釋之命,仍施遠竄之典。措辭見上請還寢北靑府投畀罪人李錫夏,特放之命,依該府草記,還發配所焉。措辭見上請泗川縣竄配罪人李益恢永刊銀臺,前望,亟施島配之典。措辭見上新除授執義趙萬元,時在京畿水原地,請斯速乘馹上來事,下諭。答曰,亟停勿煩。洪樂游事,沈魯崇等事,若銓等事,不允。鄭昌順等事,亟停。宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。李錫夏事,李益恢事,不允。下諭事,依啓。
獻納崔時淳啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請亟下三啓傳旨,令攸司卽速擧行焉。措辭見上請正法罪人鏔,亟施孥戮之典。措辭見上請命吉諸子,依前下敎,施以散配之典。措辭見上請放送罪人權龍度·張羽成,亟令王府,拿鞫得情。措辭見上請絶島爲奴罪人李戒國·劉用孫·金金乭,亟令王府,快施典刑。措辭見上請還發配所罪人李漌,亟令王府,更爲拿來,嚴鞫得情,施以當律,私書往復之人,一一査出,施以刑配之典。措辭見上請放逐罪人李祖源·沈基泰,竝施島配之典。措辭見上請絶島定配罪人宋文述,亟令王府,嚴鞫得情,夬正典刑,頤指慫慂之徒,嚴覈査出,施以當律。措辭見上請屛裔罪人李允行,亟令王府,設鞫得情,夬正典刑。措辭見上請慶興府定配罪人必基,亟令王府,更爲拿來,夬正邦刑。措辭見上請還寢北靑府投畀罪人李錫夏特放之命,依該府草記,還發配所焉。措辭見上答曰,不允。第四五六七八九件事,亟停勿煩。宋文述事,李允行事,必基事,李錫夏事,不允。
壬戌四月初五日辰時,上御熙政堂。藥房入診,勸講同爲入侍時,都提調徐龍輔,提調金觀柱,副提調李翊模,記事官金,記注官金致龍,別兼春秋呂東植,待敎李敎信,參贊官金孝建,假注書洪秉喆,提學李晩秀,侍讀官吳淵常,以次進伏。醫官朴春源·李惟鑑·吳仁豊·吳千根·朴烇·趙宗協,進伏楹外訖。龍輔等曰,日間聖體候,若何?上曰,一樣矣。龍輔等曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,滯候則差復,而齒痛與頰間浮氣一樣矣。龍輔曰,水刺進服之不能如常,豈以齒痛之故而然歟?上曰,然矣。龍輔等曰,嘉順宮氣候,何如?上曰,一樣矣。龍輔曰,醫官使之診候,何如?上曰,今日置之,可也。龍輔曰,惠慶宮,瓊玉膏,其間進服乎?上曰,姑未進服矣。龍輔曰,醫官之言以爲,瓊玉膏調服於于茶,固好,而緩補之方,猶不若麥門冬云,于茶中,入麥門冬一錢進服,似好,使藥房,自今日煎入乎?上曰,依此爲之。龍輔曰,金在昌·鄭漪,從前連日承候,來傳症候動靜矣,自慈宮有勿爲承候之敎,故昨日則無由承候,下情不勝悶鬱矣,今日則以日次之故,雖得承候,而自明日以後,俾得逐日承候,來傳藥房之地,似好,故敢此仰達矣。上可之。命書榻敎曰,惠慶宮進服瓊玉膏,調次麥門冬茶,自今日一貼式煎入。仍命藥房先退,觀柱等先爲退出。上開卷,讀前受音一遍訖,仍讀新受音,自國則罔有立政,止用中罰。龍輔,解釋文義以陳之,上繼讀新受音合十遍訖。龍輔曰,今日則此編訖矣,此編大旨,無他,惟以用人之際,辨別君子·小人之道,眷眷立說,故其言以爲憸人之不訓德者,罔顯于厥世,而不曰小人而曰憸人者,謂之小人,則泛而不切,謂之憸人,則益見喋喋便捷之狀故也。蓋小人之態,專務便佞,君子之德,多主質實,質實則近於遲鈍,便佞則自能敏銳,故所以君子易疎,小人易親者也,且敏銳之人,每多才藝。是以,取人之法,不須以才藝爲貴,但以德行爲先,則庶幾不失矣。小註,張氏所謂傾巧飾詐,譽桀·紂爲堯·舜,誣伯夷爲盜跖之說,政是善狀憸人之態者也。世之飾詐誣罔之類,甚至有秦始皇爲萬世開太平之說,此言雖小,實啓禍端。夫人之辯給不足,則不得以若是誣罔,至若君子,固不爲此,而亦所不能也,孰不以憸人爲可去,而終未免用之者,惟是悅其辯給,喜其順旨,浸浸然不覺,歸於委任,此立政一編,所以眷眷致戒也,伏願體念焉。上曰,閣臣陳之。晩秀曰,大臣所奏憸人之說,極好矣,欲祛憸人,先辨吉士,而憸人·吉士,最難辨別,所謂吉士,卽下文所謂常人也,常卽吉也,吉非別件物事,惟其日用平常底道理,乃爲吉事,言則布帛菽粟,而無新奇之味,事則日用彝倫,而無崖異之行,是之謂庸言·庸行,而此編所稱吉士是也,若夫務爲傾巧便捷,以爲容悅者,政是憸人矣,人君取人之方,宜以日用彝倫上求之明矣,試以飮食衣服,言之,如菽粟布帛之類,乃是有常之事,而珍味華服,本非有常之物,伏願留念警惕焉。上曰,玉堂陳之。淵常曰,此編,蓋以用人爲主,而不及於治兵,至於此章,始言詰爾戎兵,夫兵者,國之大事也。語未畢,上曰,此章詰爾戎兵之說,豈非近於窮兵黷武之患乎?龍輔曰,戎兵,乃國之大事,故周公,致意於編末,而所謂詰戎,異於後世窮黷之弊矣。上曰,戎兵,固是可詰,而至於方行天下,則豈不近於此患乎?龍輔曰,聖慮之及此,固好矣,然周公之愼於刑獄,如此,況於戎兵大事,豈不致愼乎?此其註所稱推勿誤庶獄之心,而克詰戎兵者也。蓋戎兵,自是國之常事,雖在昇平之日,亦豈可忽乎?詩云,徹彼桑土,綢繆牖戶,易云,重門擊柝,傳云,禁暴止亂,此皆詰戎之義也,後世人主,若或因此誤看,則誠不無此慮矣。晩秀曰,大臣所奏,誠好矣,此乃安不忘危之義也,戎兵,國之大政,雖在昇平之時,自强之道,豈可忽乎?且周尙文治,而武備少疎,故周公所以致戒於此也。龍輔曰,此篇內,百官之職,莫不致愼,而戎兵之說,獨闕焉,國之大事,在祀與戎,則是乃不可闕之政也。淵常曰,大臣·閣臣所奏,誠無餘蘊矣,蓋此篇警戒之意,無所不及,上自三宅,下至百執事,皆致謹戒於任用之際,而詰戒獨漏,故所以爲此語也。方行天下一句,雖若近於窮征,而下文有曰,覲文王之耿光,揚武王之大烈,則所謂方行天下者,政是文治中事也。龍輔曰,所覲者文王之光,所揚者武王之烈也,則誠可見其不窮兵矣。淵常曰,聖人御世之道,一物不得其所,則位育之功,未免欠闕,堯則曰光被四表,舜則曰光天之下,禹則曰敷于四海,是乃極言功化之盛,而約其本而語之,則無出於此心之外,惟此心體,旣得其正,則擧斯加彼,可以自致也,語其功化之所曁,雖若浩汗不可幾及,而論其本源之所在,實是切要,非所難能也。昔宋神宗曰,堯·舜之事,朕何敢當云,則程子愀然曰,此非社稷之福也。臣願殿下,勿以參贊位育,爲聖人之極功,而委之不可能之地焉,則吾東方無疆之福,實基於此矣。上曰,玆式有愼之愼,與庶獄庶愼之愼,同乎異乎?龍輔曰,大體則同矣。晩秀曰,有愼之愼,分言之也,庶愼之愼,擧大體說也。龍輔曰,用兵之道,以勿用爲主,用刑之意亦如此,然後可謂祥刑,此篇詰戎者,乃覲光揚烈之兵,則其亦可謂祥刑之類也。晩秀曰,止戈爲武,卽亦此意也。龍輔曰,上之人,惟吉士是用,則百執事之列,皆可無憸人也,吉士固難易得,而人才無世無之,此在人主作成之如何耳,以此篇見之,三宅之任,須先得人,然後庶僚之職,可以次第得之,如小臣者,備位三事,百無肖似,而人君作興之方,好賢之誠若摯,則豈至有渺然之嘆乎?人才成就,亶係人主之好惡,所好者在於忠厚,則人皆尙忠厚之風,所好者在於便捷,則人皆務便捷之習,若夫上等之人,固不係於人主之好惡,而中人以下,皆從人主好惡而爲之趣焉,臣願自上,必愼好惡之方焉,此實作興之第一要道也。晩秀曰,大臣好惡之說,固好矣,然好之之道,不必在於丘園玉帛,亦不在於命令言語,惟以誠心好之,如緇衣之詩,則賢者可以致之矣。龍輔曰,此語誠然矣。上命掩卷,仍出刑曹草記,下敎曰,刑曹堂郞,不能無罪矣。龍輔曰,此誠寒心之大者也。所盜之物,不啻夥然矣,時同推文記,至於十六度之見失,豈成說乎?仍奏曰,向來秋曹文案之閪失,亦一變怪。臣於其時登筵,伏見該曹草記,有曰,當該郞廳·該掌員役,待罪人捉得,考其月日,勘處計料云云,故適因下詢,以事勢似然之意,有所仰對矣,今聞捕廳之言,罪人捉得,已至多日,偸出節次,亦皆覈得云,而該曹則尙未聞有郞吏之勘罪,旣已草記之事,如是掩置,有關紀綱,萬萬駭然。當該判堂,施以罷職之典,文案見失時入直郞廳,捧現告,令該府拿問處之,何如?上曰,依爲之。出擧條又所啓,新除守令中,有未署經人,不得辭朝云,夫馬留滯,可悶,令政院,兩司·諸臺牌招,以爲署經之地,何如?上曰,依爲之。出擧條龍輔曰,拜峯鎭屬於壯勇營時,有別庫所納之物矣,拜峯鎭旣爲監牧官,而別庫亦已革罷,所納之物,又非緊關之物,置之恐好,未知何以爲之乎?上曰,垂簾時更奏,可也。龍輔曰,八日所納黑太,亦何以爲之乎,置之可乎?上曰,依此爲之。晩秀曰,閣臣徐有榘,近以難安之端,不得入來,較正之役,以此遷就,申飭入來,使之較正,何如?上曰,難安者,何事也?晩秀曰,向日玉堂,以徐命善事,有所仰奏故也。上曰,使之申飭入來,可也。晩秀曰,有榘所掌冊子,卷帙浩大,有難獨當,與檢校直閣,同爲校正,何如?上曰,依此爲之。淵常曰,臣有區區所懷,敢此仰達矣。伏念,聖人典學之道,在於誠勤二字,非誠,無以受實益,非勤,無以收遠效,昔在祖宗盛際,旣設日三講之規,益之以召對,夜對,講學之誠,求助之勤,實爲貽燕之謨,而今日之尤當繼述者也。我殿下,自嗣服之初,一念誠勤,日御經筵,凡厥臣隣,孰不欽仰讚誦,而第念,一日萬幾,淸燕少暇,勸講溫繹,固未嘗間斷,而召對則間或停輟,臣恐如此之時,非但工夫之有欠接續,其於提掇此心,浸灌義理之方,亦有所未盡也。臣謹稽本館故規,每於停講之日,入番儒臣,書進故事二條,或附以己見,以備乙覽,先朝亦嘗行之,今亦遵倣故規,若値召對之或停,特令儒臣,就方講之書,拈出文義,條錄以進,則不失故事之本意,而其爲要切,反有勝焉。且於登筵之時,體貌嚴敬,每患有懷未盡,倉卒奏對,易致辭不達意,雖進講之日,筵退之後,如有可以申奏餘意者,竝許條錄以進,俾得以罄竭芹曝之誠,則在聖上擇蕘之道,亦不無少補矣。上曰,所陳甚好,依爲之。出擧條淵常曰,副應敎朴宗京,修撰李永老,副修撰宋應圭·姜浚欽,旣有只推之命,更爲牌招,何如?上曰,依爲之。出擧條仍命退,諸臣以次退出。
上在昌德宮。停常參·經筵。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
金孝建啓曰,右承旨權襈,今日不爲仕進,卽爲牌招,何如?傳曰,許遞。前望單子入之,待下批牌招察任。
承旨前望單子入之,金近淳落點。
吏曹口傳政事,兼大司成單金近淳。
傳于金箕象曰,勸講入侍。
傳于金宗善曰,召對爲之。
柳師模,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
壬戌四月初六日辰時,上御熙政堂。勸講入侍時,參贊官金箕象,假注書洪秉喆,記注官金喆修,別兼春秋吳淵常,領事李時秀,檢校直閣金近淳,檢討官呂東植,以次進伏訖。時秀等曰,昨今則日氣淸和,聖體候若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,大體一樣,別無減勢矣。時秀曰,藥房下敎,有進服瓊玉膏之命,進服之後,未有動靜乎?上曰,一樣矣。時秀等曰,嘉順宮氣候,何如?上曰,一樣矣。上開卷,讀前受音一遍,仍讀新受音,自周官篇惟周王撫萬邦,止訓迪厥官一遍。時秀解釋文義以奏,上曰,弗庭之庭,何謂也?時秀曰,庭者,正直之義,蓋弗朝王庭,在理弗直故也。近淳曰,庭字訓直,則猶言正直之義也。時秀曰,歸於王化,方爲正道,則不歸化理者,乃是弗直,而所以征之者也。上繼讀新受音合十遍訖。時秀曰,此篇第一大文,乃史官所記,前此非無職官制度,而成周至此,治成制定,百官之職,各得其當,故編首先言此意以起之,自第二大文已下,始乃爲成王誥敎之辭,而將言設官分職之所由起故,首以唐·虞發之,所謂建官惟百,卽擧大數而言,未必止於百數而已也。降至夏商,事務漸多,故不得不倍之,而無論官之大小,職之多寡,所以任官者,惟以得人爲重,任官得人,則百職自擧,此所以制治未亂,保邦未危者也。成王之所以爲聖,出於鑑法前代,故其所以勉戒群僚之語,亦必引堯·舜爲說,而於堯·舜,亦曰稽古。夫以堯·舜之世,堯·舜之聖,更何事於稽古,而若不師古,則人不徵信,事涉苟且,終不若稽古之爲愈,故雖在唐·虞之世,必以稽古爲言者也。其下章,方言成王自治之德,而其要不過曰祗勤于德,夙夜不逮,而下四字,尤其要語也。每事常以恐不及之意,存諸胸中,則必無不及之理矣,不逮卽所以逮之也,而旣曰夙夜,則是指終日也,終日常存不逮之心,則其所謂曰祗曰勤者,誠至矣,夫安有客念之間於其間,而萬事理矣?成王,聖主也,夫豈有不逮之事乎?特爲此自道之謙辭,而後世人主,則所當以此四字,爲佩服之地,願留聖念焉。上曰,閣臣陳之。近淳曰,俄者下敎,以庭字發問,臣請以是句仰對矣。所謂四征弗庭者,卽正其弗來庭之人也,征字之義亦大矣,天子有征無戰,至於敵國,則不敢相征,而謂之戰焉。蓋天子之兵,非欲戰也,特爲正其不正之人而用之,故謂之征焉,天之所以授人辟者,惟以正其不正,爲責故也,欲正其不正,則不得不先正吾身,然後可以推之也,此董子所謂正心以正朝廷,正朝廷以正百官,而四方無不正者也。人君一念,旣得其正,則何憂乎四方之不正乎?此註亦曰,外攘擧而內治修也,內修外攘,固不可偏廢,而爲治之序,先內而後外,重內而輕外,歸于宗周,董正治官,卽內修之道也,故謂之益嚴內治之修。夫六服群辟,罔不承德,則內治之修,固已盡矣,而又復董正之檢治之,則其所重之在此,可見也。朱子曰,中原之戎虜易逐,一己之私慾難制,逐戎虜,外攘之事也,祛私慾,內修之事也,宋之戎虜,豈不難逐,而猶不若祛私之爲難,則內修之難,有如是矣,願留聖念焉。上曰,玉堂陳之。東植曰,周官一篇,卽成王初政也,成王,周之聖主也,是時,周之盛際也。竊想當時氣象,則周公以大聖之德,居師傅之位,至誠輔導,薰陶涵養,無所不用其極,則成王受其訓戒,行之旣久,德已崇矣,業已廣矣,春秋鼎盛矣。於是乎周公,復政厥辟,然後始乃躬親萬幾,發號施令,而史官記之如此,此時成王,歸宗周命百官,則其氣象之盛,千載之下,宛然可見。讀書之法,理會文字,固善,而想得氣象,尤好,講讀旣多,浸灌習熟之後,須宜玩味體認,古所謂讀書之暇,間以游泳者也,心法存乎中,氣象見於外,氣象之美惡,而心法之醇疵,現焉,須先識得氣象,然後可以見建中建極之心法也,旣能識得氣象,則方可油然而感,慨然而慕,其心以爲,古昔聖王,亦旣如此,吾何爲獨不然?由是而感發興起,希慕企及,而有所成就,此其讀書之法,貴於先識氣象者也。周官一篇,在於得人,而苟不知人,無以得人,苟不自修,亦無以知人,此篇首所以以祗勤于德,先之也,若不先勤于德,則雖有周·召,莫能任用矣,苟能修德而知人,則所擧惟賢,而賢士樂用矣,然則隱者現,退者進,而人才將自至矣。成王之自勵者,亦惟曰仰惟前代是若,所謂前代,卽夏后籲俊,成湯用宅之事,而成王之克灼知厥若者,乃所以是若也,成王之行於成周者,我殿下獨不得行之於今日乎?伏願聖上,祗勤于德,必以成王爲期,克知厥若,亦如成王,則不患人才之不得,而治道之不成矣。時秀曰,閣臣修攘之說,儒臣氣象之言,二說俱好,而當此時周·召輔政,成王春秋鼎盛,豈有一事之不及,而必曰夙夜不逮者,豈非所謂祗勤之至德乎?爲人主者,若以治成制定,而此心少忽,則庶事頹廢,成者反敗,定者反壞,惟此一心,常存不逮之意,然後洞洞屬屬,夙夜不遑,德可進而業可修矣,上之人苟能如是,則在下者,孰敢不奔走率職乎?不待董正而百職可擧矣,伏願體念焉。東植曰,臣久侍講筵,伏覩我殿下,每於讀書時,玉音洪亮,字句分明,從容暇豫,玩味之意,溢於音響,臣常不勝欽仰萬萬,而今番則講讀之際,臣竊伏聽從容暇豫之意,恐不及於前日,抑臣未之審聽而然耶?設使聖明講讀之聲,雖無不及於前者,在聖明加勉之道,聖而益聖,乃是警惕之至意,願留睿念而省察焉。上曰,當體念矣。又敎曰,唐·虞稽古云者,卽指何時耶?時秀曰,唐·虞之前,旣有五帝,其時亦當有設官分職之事矣,雖其書籍不傳,無以考見,而在當時則必有所稽之書矣。近淳曰,如伏羲·神農·黃帝之事,皆唐·虞所稽之古也。東植曰,上古事,簡置一相,亦足以理之,雖有建官而似不至如是之多也。近淳曰,風后·力牧,卽黃帝時將相也,所謂稽古者,卽指此等事也。東植曰,如所謂以雲紀官,以鳥紀官,皆是設官之古事也。上曰,夏商官倍云者,豈言其寡耶?時秀曰,不然矣,乃言其多也。上曰,旣曰倍云,則固是多矣,而於其多之中,亦似見其寡之意也。時秀·近淳·東植齊聲曰,是言其多也,不必以寡看。上曰,周官,似是後世之文矣。時秀曰,誠與古文體段,少異矣。上掩卷。大臣·閣臣先退。箕象曰,我國掌故文字,莫要於本院日記,其所關係,不輕而重,而近來全不照管,一任抛置,至有年前見失,而謄補之擧矣。日前盡數曝灑,逐編照檢,則衣布太半蠹損,冊紙多傷,字畫難考,其中甚者,爲九百卷,不可不及今繕補,亟令該曹,改粧物力,依數劃出,以爲修改之地,此後則歲一曝灑,隨毁隨補,修粧之際,上下注書,親自監董,俾無無實之弊。注書遞易之際,照數傳掌,毋致遺失之患,朝臣雖或有因公考見之事,如非經稟,則毋敢出院門之外,竝以此意,著爲定式,何如?上曰,依爲之。出擧條東植曰,日前玉堂所奏故事,旣蒙允下矣,故事,以召對不爲之時書進之意,仰達,而召對不爲之時,有難預知,待下敎爲之乎?上曰,依此爲之。命退,諸臣以次退出。
壬戌四月初六日申時。上御熙政堂。召對入侍時,參贊官金宗善,侍讀官吳淵常,檢討官姜浚欽,待敎李敎信,假注書洪秉喆,別兼春秋呂東植·金邁淳,各持綱目第七卷,以次進伏訖。上命讀之,淵常讀自荀彘執楊僕,止贖爲庶人。上曰,下番讀之。浚欽,讀自班固曰玄莵,止凡十三部。上曰,參贊官讀之。宗善,讀自詔擧茂材異等,止以爲左夫人。上曰,閣臣讀之。敎信讀自公主自治宮室,止過於漢使焉。上曰,注書讀之。賤臣讀自凶奴烏維單于,止輦道相屬。上曰,上番讀之。東植,讀自夏五月造太初曆,止充國等使使來獻。上曰,下番讀之。邁淳,讀自天漢元年,止謫戍屯五原。上曰,文義爲之。淵常曰,漢武詔擧茂才人才,固無世無之人主,苟能作成之旁求之,則可以布列于朝矣,不然則在朝之人才,亦皆廢棄。此人主所當惕念者,而所謂人才,亦多般矣,有才德兼備者,有才邊勝者,有德邊勝者,至如泛駕·跅弛之士,徒任血氣之麤者耳,不知所以拘檢身心,則尙何可用之有哉?此輩人,雖或有一兩事可取,而終必憤敗,何故而取之乎?人主之所尙,如此,則人必不遵禮法,惟事麤氣,其流之害,將至何境乎?求人之道,才德具備則幸矣,如其不然,必取德勝者然後,俗趨可正矣,至於才勝者,本非用人之本色也,願留聖念焉。上曰,何以的知其然而用之乎?淵常曰,論篤是與聖人所戒,言論雖正,固難辨其用心之賢邪,而上之人,秉心於用人者,務以德先,則雖不中,不遠矣,若本以泛駕·跅弛之類,求之,則俗尙之所趨,可知,而其能有爲於治國乎?上曰,下番爲之。浚欽曰,班固論朝鮮風俗盛矣,朝鮮,卽箕子八條施敎之地,餘風所曁,至於婦人,貞信不淫,則仁化之及博矣。大凡人之善惡,多係於俗尙,中人以上,雖在薄俗,猶可自勵爲善,而中人以下,不離乎俗尙,人主能導之以正,則雖下等之人,可歸於正,而風俗斯美矣,不然則風俗日頹,自治者鮮矣。八條之目,不盡見於經傳,而但以此言觀之,則爲盜而見贖者,百姓羞之,風俗之美,於斯可見矣,風俗旣然,則雖有惡人,何從而爲惡乎?如欲奢而人皆儉,如欲貪而人皆廉,則希慕企及,自然從化矣,此所以俗尙之爲重也。中原史牒,我國之事,鮮見焉,於此獨稱其風俗之美,假如今人於史籍之上,若見先世之美事,則所以興感而取善者,自別於他人,此亦猶是也,今於中國之書,得見我國之盛事,則其所以感歎興起者,亦與他國之事,自別焉,願加體念於敦風善俗之方焉。上曰,參贊官爲之。宗善曰,上下番所奏,好矣。我東此時,雖經箕子八條之敎,人文未備,不足爲法,而如是見稱於中朝,漢書之稱道外國,未有如此者矣,若夫本朝,則列聖相承,培養有素,垂四百年,則文敎之盛,卽我東之三代也。自夫神州陸沈之後,天下皆陷於夷狄,而我東獨保中國之文物,則尤與他日,有異矣,今日我東,可謂天下第一也,箕氏之世,孔子尙欲居之,使夫子若在今日,則豈但欲居而已?其眞來居,必矣。任君師之責者,其於光前繼後,導民善俗之方,所當益加體念處也,泛駕·跅弛之類,亦固有不可棄處,而御之有道矣,然但以此求之,則俗尙之不美,必矣,武帝之必求此等人者,其意蓋欲用之於封禪征伐等事故也,其不足取,明矣。且武帝,以伐宛之威,欲困單于引平城之故,藉說於復讎,其在春秋之義,則誠如是矣,但其立心,不在復讎,在於誇大喜功,又何足稱哉?其心若果專在於復讎,則此單于固當報之,而又何必廣及於他虜乎?昔我孝廟,講漢史,下問於筵臣曰,漢之文·武孰優?筵臣對曰,文帝勝。孝廟下敎曰,武帝勝矣,此則有爲而發也,當時皇京倫沒,義在復讎,故聖祖之微意有在耳,非謂武帝之眞勝於文帝也,惟以武帝復讎一說,有槪於聖志故也。上曰,閣臣爲之。敎信曰,參贊官所陳,誠好矣。義理者,因心而發,試以五伯言之,名則正而心實譎,故謂之以伯,武帝復讎之說,言則是而心實非,安得謂之復讎乎?如以漢史言之,昭烈之任孔明討曹操,乃眞復讎,而宋孝宗之鐵杖木馬,亦是誠心也。是以,先正臣宋時烈之言曰,惟孝宗·昭烈之事,彷彿於聖考,惟我孝廟,則以至誠求之,故大義森然,可傳於萬世,武帝以虛名求之,故不足稱道,誠·僞之分,有如是矣,玉堂所陳跅弛之說,亦好矣。書云,庶常吉士,孔子亦曰,驥,不稱其力,稱其德也,馬之爲德,亦以馴良稱之,不可以泛駕,爲求,況於求人,豈可以跅弛爲美乎?衛靑所謂人臣奉法,不與招賢之說,又是謬論,而不識人臣之義者也,人臣若徒以守法爲貴,則亦何有補於國乎?所謂人主之柄爵賞,是也,至於進賢退不肖,自是人臣之事,此之謂以人事君也,何可謂之人臣所不與乎?至如太初曆一事,政是武帝之美擧,而此亦文帝有意未遑者也。然顔子問爲邦,孔子以行夏之時,答之,夏正,卽萬世可行之法,不可不更正者,而此亦豈無本而行之哉?顔子其前已聞克復之說,而本領已至,工夫已成,故夫子方以此答之,朱子之言亦曰,須從克己上,方可爲邦,此其本末之不可亂也,至於武帝,則無本而務末,豈可謂能知治體乎?上曰,設禁八條,如漢高之三章約法,而只有五條,餘無可考,何也?淵常曰,五條則於傳無之,而或謂之洪範八條,卽此也,臣未敢臆對。上曰,五條得非五倫乎?淵常曰,聖敎誠好矣,而無所考見,不敢指一而對也。宗善曰,書云敬敷五敎,豈五敎與此三條,合爲八條耶?淵常曰,是則未敢知,而東方貿貿,箕子初來設敎,則五倫之敎,亦必無闕之之理矣。浚欽曰,旣曰敎民以禮義云,則五敎固在此中矣。上曰,旣已見贖之後,俗猶羞之,何也?浚欽曰,此政是美風也。宗善曰,如今人奴婢,雖已贖出,而猶忌其嫁娶也。上曰,四郡之後,朝鮮爲何國乎?淵常曰,似是三韓也。宗善曰,然矣。上曰,昨日儒臣,以召對之不爲爲言,而此非欲不爲之也,每以日課之讀,或無暇隙,有時停輟矣,此後則雖非召對時,當有下敎,故事一二條,書進以入也。仍命退,諸臣以次退出。
上在昌德宮。停常參·經筵。
金箕象啓曰,明日常參·經筵,取稟。傳曰,停。
柳師模啓曰,來十一日朝參日次矣,敢稟。傳曰,停。
金箕象啓曰,來十一日輪臺日次矣,敢稟。傳曰,當次人受點,後日次待令。
傳于金宗善曰,勸講入侍。
柳師模啓曰,事變假注書成在基,身病猝重,勢難察任,今姑改差,何如?傳曰,允。
以洪羲弼,爲事變假注書。
以水原留守鄭大容狀啓,健陵外路,造橋畢役事,傳于金箕象曰,別單以啓。
以慶尙監司南公轍狀啓,柒原縣民家失火事,傳于金宗善曰,結構奠接之方,廟堂各別分付。
金箕象,以禮曹言啓曰,因四學儒生幼學李義淳等上疏批旨內,令該曹問議大臣稟處事,批下矣。發遣郞廳,問議于大臣,則議政府領議政臣沈煥之以爲,故相臣文簡公洪命夏學識事功,偉然爲聖朝之名輔,詩禮正路,淵源乎先正臣金尙憲藏修之敎,春秋大義,左右於先正臣宋時烈密勿之猷,至若南宮嚴辭折彼之飇鋒,凜凜猶有生氣於天地之間矣。沂上故墟,想像其戶庭盤旋,遺風餘韻,長入士林之景仰,而終不可沫,則此地有數三大儒·名臣俎豆之院,以命夏之宿望偉烈,獨漏於腏享之列,誠爲昭代欠典。今於多士所請,大可見朝野之公論,且陞享與設院,在禁條容有分等,特賜允從,儘合崇德報功之方,若其祠版不祧,朝家自有定憲,本非所以尊賢顯忠之義也,縱或有格外殊恩,儒生輩,引以爲例,似未諳於國典,恐不可論云。左議政臣李時秀,右議政臣徐龍輔以爲,首相獻議,旣甚詳悉,臣等亦無他見云,領中樞府事臣李秉模以爲,故相臣洪命夏大義偉烈,允合躋享於是院之意,臣於先朝,曾有所仰陳,今無容更議。至於不祧之典,先輩之論,厥惟久矣,而事異常格,非臣之所敢擅議矣云矣,時原任大臣之議,如此,上裁,何如?傳曰,依領相議爲之。
掌令金日柱疏曰,伏以臣,頃於史官之回,附陳難冒之義,繼以一疏,猥進狂瞽之說矣,聖批優隆,若將採施其言者,而不復勤以招徠之旨,是蓋聖上察臣微分,不强其所不能,而諒臣愚忠,且將不廢其所言也。顧臣無狀,何以獲遇於聖明如此也?感祝之心,方切于中矣,玆於千萬夢想之外,又伏奉柏府除命,臣誠惝怳失圖,莫省其所以然也。噫,臣雖蠢迷,嘗從父師之間,粗聞事君之義,豈不知違傲之爲大罪,而瀆擾之爲甚懼哉?然旣曰事君之義,則凡事之可否,身之去就,皆決於義者,實如朱子之說,故義所不安,則不但臣子所以自處者,不可拚廉而冒進,抑亦君上所以處臣者,必當量分而曲遂,此所以上無妄授之譏,而下免苟祿之恥也。今臣廉隅之不可冒沒,旣蒙聖鑑之洞察,而乃有此誤恩之荐加,何哉?況臣見帶,是何等地望,何等責任也,是豈如臣一冗蔭,所可苟充而濫廁者哉?從前所叨,輒荷體諒之恩,而皆蒙遞改,則今臣鐵限,又豈有與前差殊之理乎?召牌屢降,趨膺無路,玆敢略陳短章,仰暴危悃。伏願聖上,特垂鑑諒,亟許遞免臣職,以安微分,仍治臣逋慢之罪,以肅朝綱,不勝幸甚,臣無任云云。答曰,省疏具悉爾懇。日日延佇之中,卽見來章,不覺瞿然,此由予不審之致,感祝云云,尤增慙愧。望須勿以此深咎而遽謂予不足有爲也,爾其勿辭,卽起幡然,輔予不逮。仍傳曰,此批答,遣史官傳諭。
壬戌四月初七日辰時,上御熙政堂。勸講入侍時,參贊官金宗善,假注書洪秉喆,記注官金喆修,別兼春秋呂東植,領事徐龍輔,提學金祖淳,檢討官姜浚欽,以次進伏訖。龍輔等曰,日間聖體候,若何?上曰,一樣矣。龍輔等曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,別無減勢,而大體一樣矣。龍輔曰,齒痛與神氣,昏亂之症,或得少愈乎?上曰,少愈矣。龍輔等曰,嘉順宮氣候,何如?上曰,一樣矣。惠慶宮下敎,以大臣日日進候,爲不安之端,此後則以日次爲之,可也。龍輔曰,逐日進候,何難之有?且是小臣職分,豈敢憚勞,而屢屢下敎如此,還不勝惶感之至,如非承候日,而若不進詣內局,則症候加減,末由聞之,是甚悶鬱矣。上曰,若有別症候,可知之日,則當使聞知矣。龍輔曰,然則以間日爲之乎?上曰,症候當使聞知,不必如是矣。龍輔曰,昨日有麥門冬茶停止之敎,豈以已爲調服而停止乎?上曰,昨日則進服矣。龍輔曰,醫官以爲,元氣漸下之症,最爲未安,而如不進服瓊玉膏,他無可補之道云矣。上曰,瓊玉膏進服,則每患痰盛,故不爲進服矣。龍輔曰,然則以人蔘粟米飮進服,似好,敢此仰達。上曰,依此爲之。宗善,承書榻敎曰,惠慶宮進服二錢重人蔘粟米飮,自今日一貼式煎入。上開卷,讀前受音,仍讀新受音,自立太師太傅,止大明黜陟一遍,龍輔解釋文義以奏,上繼讀新受音合十遍訖。龍輔曰,此成王訓迪百官之書也,以此觀之,可知成王之德,至於聖域矣,亦可知公孤之得其人也,周之大業,於斯爲盛矣。先儒曰,此與立政,相爲表裏,蓋成王,味乎周公立政之訓,而推行之故,周官之得人誥戒,皆當其理,成王之尊所聞行所知者,有如是矣,此其參贊化育,莫不有本者也。今日人才渺然,如臣者備位三事,固無足道,而公孤之任,姑捨勿論,六卿之官,亦能盡職者,實未可得也,然殿下誠能體驗於立政之訓,而發爲周官之命,則豈有不得人之理乎?成效之盛,可以比隆於成周矣,講讀之際,毋徒以古文觀之,有若身親聞戒於周公,則得人之效,可與周官,比矣。上曰,閣臣陳之。祖淳曰,官不必備,惟其人是用,治國之道,不在設官之多,而在於得人之美,古者以師傅爲三公,位亞於君上,故所以難愼者,與他自別,特言其惟人是用之義,而任官惟人之道,豈特公孤爲然哉?雖在庶官,莫不如是,諫官不得其人,則犯顔之風,無以見之矣,講官不得其人,則論思之職,不可責之矣,此獨以三公爲言者,特擧重而見輕也,庶官雖卑,亦豈不難愼於得人乎?難愼之本,專在於帝王之明與不明。古人曰,成王不出閨閤之間,而能承武王之業,此其以周·召爲師傅,成就有方故也。周·召之力,誠多矣,然能知周·召之聖而信任之者,在於成王,以此觀之,則成王之有聖德,可見,而其所爲德者,無他,惟是聽德惟聰,虛己受人而已也,苟不如此,則賢否亦何以辨別,而立政所謂克知的見者,亦何道而致之乎?此乃上文任官惟其人之本也,然其所以聽聰之道,又非別件物事,只是公私義利之別,明於心上,然後乃可聰聽而明辨矣。且古者,以帝王之尊,必置師傅而受敎,此聖王所以致愼於任官之道,而其本不越乎聽聰之德矣,願加聖念焉。上曰,玉堂陳之。浚欽曰,師傅之職,在於論道經邦,三少之職,在於貳公弘化,六卿以下,各有當職,然三公首先燮理,然後三孤方能弘化也。上曰,燮理陰陽,其道,如何?浚欽將對,上曰,大臣對之,可也。龍輔曰,此乃大事業也,惟周公,可以當之,非此人不可當,故必得如周公者,處其位然後,可以燮理也。浚欽曰,此言極大,公孤之責,尙如此,況人主參贊陰陽化育萬物之道,尤當如何?宋神宗堯·舜不敢當之說,程子以爲,非社稷之福,蓋欲人主自任之重也,誠能自任於遠大之域,則規模自廣,必不安於小成矣。公孤以下,莫不詳言其職,而至於外職,則語甚簡略,但以倡九牧三字,爲說,此則無他,朝廷正則百官無不正,而萬民咸歸於王化矣,公孤得人,則九牧無不盡職,而四海同底於太平矣,此朝廷所以爲九牧之本,而又推其本,則乃在成王祗勤之德也。書傳一部,蓋多敬字上說,故此篇首以祗勤二字,發之,祗者,敬也,又曰,寅亮天地,寅者,敬也,又曰,欽乃攸司,欽者,敬也,又曰,愼乃出令,愼者,敬也,又曰,恭儉惟德,恭者,敬也,又曰,不畏入畏,畏者,敬也。惟以一敬字從事,而終底治平,後世所以盛言成·康者也。學問切要之道,莫過於敬,丹書亦曰,敬勝怠者,吉,此亦祗勤之意也,祗卽敬字,而怠乃勤之反也,夙夜不逮,所以爲勤,而政如文王之望道未見,則其造道之方,成德之地,可以見之耳。夫正朝廷任百官,而至於正萬民之道,惟在人主正心工夫,而所以工夫者,惟在祗勤二字。伏願聖明,夙夜孜孜,一如成王之祗勤焉。上曰,司徒,卽今之戶曹,而職事之不同,何也?龍輔曰,今之戶曹,乃古之司徒,而職事則司徒·司空,分掌之矣。上曰,司徒之職無之,何也?龍輔曰,此乃古今官制之不同也。上曰,唐·虞之世,三載考績,三考黜陟,則乃九年,而今此六年黜陟,何也?龍輔曰,考績卽九年之事,而六年黜陟,乃考績外事也。小註亦言,巡狩之異於虞舜,舜則五載一巡狩,而此則十二年一巡狩,至於考績黜陟,亦有古今之不同也。如今小臣不似之身,猥列三事,不敢仰副對揚之責,而六卿之官,亦無可當其職者,然人才之生,無世無之。此時則固成周盛時,而如以微子篇,觀之,父師少師,乃箕子·比干,則是皆當時聖賢,而其必副公孤之職者也,但備官而不委任,故不足謂用人,而終至亂亡也,豈由於人才之無乎?且如周之十亂,皆紂之臣也,紂若有德,則豈不爲殷之輔佐,而特以紂之昏亂,故皆爲武王之所用,殷之伊尹,五就夏桀,而桀不能用之,桀若信任,則天下可治矣。閣臣聽聰之說,玉堂敬字之言,皆好矣,知人之明,無他,惟是萬化之源,無一毫私意,然後可以識人之賢愚,而公孤得其人也,今日在廷者,固未有如此等人,而古人曰,尙友千古,千古之人,安得以友之乎?惟其合於心而輔其身,則斯所以如友也。殿下雖不得周·召爲臣,而其於講此書見此言也,實心體驗,孜孜玩味,毋徒視以周公告成王之事,而有若周·召之親告於殿下,則是殿下之庭,亦有周·召也,公孤之得人,卽次第件事矣。孔子曰,塗聽而塗說,德之棄也,雖是嘉謨嘉猷,聽之而不體行,則是所謂棄之也,亦何補之有哉?願加惕念而實體之。上曰,所陳,極好矣。仍命退,諸臣以次退出。
上在昌德宮。停常參·經筵。
夜自一更至初九日開東,灑雨下雨,測雨器水深一分。
金箕象啓曰,明日常參·經筵,取稟。傳曰,停。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
金近淳啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,洪州營將張集紹下直,長弓一張,長箭一部,片箭一部,筒兒一箇賜給。
傳于金孝建曰,勸講入侍。
傳于金箕象曰,晝茶禮當親行,該房知悉。
洪義弼在外,代以徐有素爲事變假注書。
傳于金近淳曰,申飭,何如,而又有誤踏之擧,當該中官金命甲,爲先汰去,其罪狀,令該府拿問勘處。
金近淳啓曰,行大司憲李直輔,執義趙萬元在外,掌令金圭夏·金日柱牌不進,持平徐長輔·李基崇未署經,監察茶時之意,敢啓。傳曰,知道。
金近淳啓曰,司諫申,下諭後過限不上來,依定式,遞差傳旨及禁推傳旨捧入之意,敢啓。傳曰,分揀。
以掌令金圭夏·金日柱,獻納崔時淳牌不進罷職傳旨,傳于金近淳曰,只推。
金箕象啓曰,吏曹郞廳來言,臺諫有闕政事,取稟。傳曰,待明朝,牌招開政。
金箕象,以實錄廳摠裁官意啓曰,纂修書役,極其浩多,郞廳苟艱,執義趙萬元,副司果李基憲·金會淵,副修撰姜浚欽,持平徐長輔,正言金啓溫加差下,令該曹口傳啓下,使之察任,郞廳朴宗慶有實病,今姑減下,何如?傳曰,允。
吏曹口傳政事,實錄編修官趙萬元·李基憲,記注官姜浚欽·金會淵·徐長輔,記事官金啓溫,已上竝單付。
柳師模,以兵曹言啓曰,五衛將金守淵,所患痰癖之症,近又添劇,時月之內,無望供職,呈狀乞遞。宿衛輪番之任,不可久曠,改差,何如?傳曰,允。
柳師模,以都摠府言啓曰,副摠管兪漢謨,以漢城府右尹,本府坐起晝仕出去,而逐日赴坐,煩稟未安,入番間,除草記往來之意,敢啓。傳曰,知道。
禁府啓目,刑曹正郞兪漢純,前佐郞承憲祖等,原情云云,傳旨內辭緣,泛稱遲晩,竝只刑推得情,何如?判付啓,除刑推議處爲旀,以入直論罪,則該掌晏然無罪乎?更爲捧現告拿處郞廳勘罪,則爲堂上者,敢曰不知而獨逭乎?其時堂上,亦爲捧現告罷職爲良如敎。
吏曹判書李書九疏曰,伏以臣,忝叨見職,居然三朔,天心至仁,無物不遂,而臣未能自盡其誠懇,名器太䙝,有識竊歎,而臣未能自安其義分,趨走爲恭,黽勉從事,是豈臣宿昔之志也哉?愧古人循墻之節,冒匹夫懷璧之罪,每一念之,未嘗不氷炭交中,寢食靡安,忽忽然不自知其置身之所也。然此猶臣一己之事,惟是屢度行政,醜拙畢露,墜失常格,違咈公議者,已不可以僂數矣。竊嘗聞朱子之論治道曰,某做時,且精選一箇吏部尙書,使今日求治之道,有異乎朱子之言,則非臣之所敢知,如其不然,此時此任,尤豈如臣不肖,僥倖叨竊,胡亂行走之地乎?夫明知職事之僨誤,而强欲承當,無所顧畏,則非爲國之忠也,自度私分之僭踰,而苟懷貪戀,不思引避,則非守身之義也,捨忠與義,其將何所藉手而立乎淸朝耶?士大夫之行己有恥,事君以誠者,亦當羞與之同列矣。臣雖頑愚,寧忍安此?今玆所陳,流出悃愊,毫無矯飾,以聖上天地父母之德,其所體諒,必不待臣言之畢矣,且臣竊有區區私懇,不得不一達於崇聽者。臣之祖父母墳山,在於京畿永平地,宅兆不利,疵毁多端,間嘗移措厝傍近,又値意外事故,未克完葬,權寄淺土,而臣誠孝淺薄,不能以親心爲心,積年經營,迄未有成。近始占得新兆於距先塋一舍之地,而年時適利,日期已涓,臣以主事之人,禮當躬視,而始終往來,將踰旬月,若使銓衡重任,因此而瘝曠,則臣罪又滋大矣。伏乞聖慈,察臣不稱之實,諒臣至切之情,將臣所帶之職,亟賜遞改,仍許格外恩暇,俾得安意卒襄,以幸公私,千萬懇祝,臣無任云云。答曰,省疏具悉。予方以冢宰得人,爲喜,何乃自引如此?卿其勿辭往來。
刑曹參判申獻朝,參議宋翼孝等疏曰,伏以臣等,俱以庸鈍之姿,猥忝詞訟之任,尋常聽理,尙患瘝曠,近者本曹文案之閪失,實爲臣等不職之罪,本事雖在於臣等除拜之前,若使臣等,果有發奸摘伏之才,則必當卽地盤覈,斯得罪人,而不能爲此,致煩上聽者,固已萬萬惶悚。及夫捕廳斯得之後,宜卽依前草記,勘斷請罪,而特以捕廳文書,無論巨細,當屬嚴祕,允下頒布之前,有難枚擧論列,故姑此遲待矣。日昨筵中,大臣論奏長僚,至以此譴罷,草記稟處,雖云首堂之事,同議停當,亦是佐貳之責,則今於長僚被罪之後,亦豈可自謂非罪,而晏然行公乎?揆以廉隅,勢難仍冒,玆敢聯陳短章。伏乞聖慈,俯賜諒察,同降威罰,以安私分,以肅朝綱焉,臣等無任云云。答曰,省疏具悉。雖與判堂有異,宜欲一伸,特爲許遞。
弘文館修撰李永老疏曰,伏以,校理臣金啓濂,卽臣妻父也,臣之所帶春秋兼銜,自有應避之嫌,乞令選部,照例遞改,以存公格,以安私分,千萬幸甚,臣無任云云。答曰,省疏具悉。疏辭下該曹稟處。
行大司諫白師謹疏曰,伏以,日月如流,夏序已屆,孝元殿大享奄過,伏惟我聖上,撫時攀慕,益復如新。仍伏念臣,言論風采,本不合於淸朝耳目之任,而況此長官之責,尤爲自別,是豈如臣之所可堪任者耶?且臣與僚臺,有嫌避之端,故向者辭疏,竝擧實狀,冀蒙鐫改矣,及承批旨,未蒙恩遞,臣惝惶悶蹙,如無所容。屢違召命,只俟嚴譴矣,日前,以守令署經事,至有一日三牌之連降,臣怵分畏義,不得已冒沒膺命,而仍因蹲據,決無是理。夫官職去就,自有禮防,無才識而冒居,猶爲一世之嗤笑,有讎嫌而不避,尤是四維之墜壞,臣若因其一肅而仍爲厭然,則臣身狼狽,固不足言,而殿下亦何取而用之耶?玆又不得不冒死呼籲於天地父母之前。伏乞聖慈,亟遞臣職,以安私分,不勝幸甚。今臣不敢以言官自處,則宜不可更事瀆擾,而第臣有平生所蘊結傷痛而不能自已者,臣又年迫桑楡,餘生無幾,今若徒懷猥越,終爲泯默,則其將死不能瞑目於地下,故敢此附陳,惟聖明垂察焉。嗚呼,自古忠臣·烈士之當國家危難之際,奮發志慮,奔走衛護者,何嘗有覬於後哉?然其致命而遂志質天地鬼神無疑,視刀鉅鼎鑊如歸,掃蕩群陰,擎升六龍,措國勢於泰山盤石之安,則後嗣王所以眷顧惻傷,崇奬褒顯,亦豈欲施私惠於其人哉?下之所以致此者,卽不過臣分之所當爲而已,上之所以爲此者,亦惟曰棐迪世敎而已。噫,若我景廟朝辛·壬之事,尙忍言哉?群凶秉國,欺蔽天聰,大起誣獄,謀危儲嗣,以至元臣·宿將·卿士·韋布,凡協贊大策,拚死保護者,無不相隨入於一網之中,三載鍜鍊,無一免焉,宗社之得有今日,亦云幸矣,秪今思惟,腸血沸沸。洪惟我先大王,承英考精一之心法,定世道一副之規模,凡所以闡義理之原,嚴忠逆之辨者,自有金秤·玉錘,以立大經,正大倫,以明春秋大一統之義,以成一代會極之治,以啓億萬年貽燕之謨者,靡不一本之於辛·壬義理。衮鉞昭森,如赫日中天,而尤眷眷於表忠奬節之典,或配食于太廟,或侑祭于江祠,或賜諡·贈秩,錄後旌閭,以至于甲辰恩綍之下,而益有光於聖德,永有辭於萬世,凡今環海東血氣含生之倫,孰不誦嵬蕩之德,起於戲之思?況臣以故家餘生,偏被先朝念舊拂拭之恩,而旣未能卽地滅死於抱弓之日,以遂褥蟻之微忱,則秪當殫竭駑鈍,以盡其追先報今之誠,而衰朽癃病,末由陳力,秪自中夜悲泣,不覺淸血之無從也。第臣於辛·壬死節人事,竊以爲,尙有一事未遑之典,而在我聖上繼述闡明之道,宜有所俯諒者,在昔辛酉反案之後,搢紳·韋布之冤死者,後先皆施貤贈之典,而獨故士人臣金龍澤,臣李喜之,故主簿臣李天紀,故佐郞臣沈相吉,故直長臣鄭麟重等五人,尙未蒙一體贈職之恩。蓋此五臣者,卽誣獄之根柢也,故凶徒之甘心尤甚,受禍最酷於鍛鍊之日,丹書久屈於衆伸之後,蓋其時一番人之抵死把持,齗齗於伸褒之論者,其計實祖於錫恒空紙踏印之意也,此豈非大義理關頭乎?英廟末年,始命洗補大訓,雪冤錄孤,本非有別般委折而然也,始出於撝謙之聖意,而公議之定,終不待百年之後,此所謂天道久而必復,大義遠而益明者也,肆我先大王嗣服之初,特念其危忠,首先褒嘉,錄用其子孫,於是乎辛·壬義理,畢伸無遺。噫,五臣忠貞,旣如是炳烺,則官職之贈不贈,無損益於其人,而在聖朝未免爲未遑之欠典矣。夫爲國冤死,五臣與諸臣,少無異同,而至於褒贈之典,有此差殊者,實爲仁人·志士之所歎恨者。且其收恤之恩,至及於後孫,則其身之褒贈,特其次第事,而亦不可使獨有向隅之歎也,玆敢不避煩絮,冒昧陳列。伏乞聖明,勿以言出微臣,而深惟義理之關,無以事在久遠,而特軫惻傷之念,仰稟慈聖,竝施贈職之典,于以擧百年之闕典,聳一代之瞻聆,則在朝家褒忠奬節之義,豈不大有裨益乎?抑臣又有一事之結在心曲,耿耿不已者,越在先朝丁未,因筵臣陳白,宮人墨世,特命攸司,就其舊第,賁之以棹楔之典,仍令贖還其第之爲他人所占者,其時任事之人,有媢嫉者,遷就其事,終使聖朝樹風聲勵世道之至意,沮抑不行,臣嘗痛之。夫墨世卓絶之狀,已昭晰於英廟朝己巳臨筵之敎,聖敎若曰,白望,卽孝章之外屬也,其時所謂白望族李氏請拿者,豈非可知者耶?李氏若在,則未知將何爲之,而其時已無其人,墨世則非予宮內人,特以姓李而爲白望遠族,故公然被逮,誠萬萬至冤矣,終至於緘口而死,亦豈不殘忍乎?又在先朝,特命錄其後人,俾不絶其香火,其時大臣筵奏,以宮人定嗣,於法無之爲對,則先大王下敎若曰,予自幼時,每承先王下敎,以未酬李宮人危忠,爲慼然,仰瞻天顔,玉色悽然,宮人定嗣,雖無可論,自有傍屬主祀之例,其可忍令此人,絶其祀乎?前後聖敎,褒尙備至,臣不敢復事覶縷,而最可痛者,凶徒等,以其弱歲女子,謂可以酷刑取服,以爲上及之機括,構誣威脅,無所不至。末乃酷加刑訊,至于二十餘次,而此宮人,年未滿二十,而凜烈之氣,少無所屈,終至死於杖下,其所就之烈烈,雖古所稱烈丈夫,罕有其比,當是時也,倘使此人,不忍毒杖,一或撓屈,則三百年宗社,其將稅駕於何地?言念及此,心骨俱驚。惟其所樹立如此也,故兩朝所以褒恤之者,逈出尋常,而最後處分,未免閼而不章,使彼煌煌烏頭,委棄於數間草屋,風搖雨漏,行路咨嗟,此臣所以尋常結轖,不忍終默,敢此附陳。更乞聖明,竝稟慈聖,亟令攸司,依先朝已下之處分,贖還舊第,使其忠魂,有所依歸,以光聖德,以樹風敎,千萬至祝,臣無任云云。答曰,省疏具悉。所陳,下廟堂稟處,卿其勿辭行公。
壬戌四月初八日辰時,上御熙政堂。勸講入侍時,參贊官金孝建,記事官金·金必宣,別兼春秋呂東植,領事李時秀,侍讀官金邁淳,待敎李敎信,以次進伏訖。時秀等曰,今朝日氣乍涼,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,次次向差,而姑未快復矣。時秀曰,粟米飮,連爲進服,可以仰認諸節之勝矣。時秀等曰,嘉順宮氣候,何如?上曰,一樣矣。上讀前受音一遍訖,仍讀新受音,自王曰嗚呼凡我有官君子,止乃罔後艱,時秀,解釋文義以奏,上仍讀十遍訖。時秀曰,令者,國之命令,令一出,則行之而不可反,故方其初出令之時,必須審愼十分可行之事,始乃出令,若或出其不可行之令,則不可不反之,必以以公滅私之心,出令然後,自无反之之弊,又或已出之令,雖知其不可行,以爲已出而不之反,則其害大矣,此爲深看處也。此下大文,亦句句可觀,學古入官云者,卽所謂學而優則仕者也,不學則無以當官任職也,議事以制云者,大體事變無窮,不可膠守一定之法,必也臨事裁制,務合時宜,然後政可無疵矣。學古制事之猶患未盡,故卽以典常一句,承而結之,典常,卽文·武·周公之所規畫,至精至備,後人之可效可師者也。利口云者,口舌便利,其爲說似近理而易惑,若信而用之,則必亂厥官,此利字,爲可觀處也,臨事裁制,旣得其可行,則必果斷行之,若猶豫未決,則將至敗事,旣能斷然行之,則必恪勤無怠,若怠惰泛忽,則將至荒政,此下節不學墻面,與上節學古二字,相應。上曰,此墻面二字,與孔子戒伯魚之意,同乎?孔子亦觀此文,而取用其語乎?時秀曰,然矣。雖或有不學而以智辦事者,然必多聞博識,然後可以料事合宜,不然則如面對墻壁,無所識見,應接之際,未免煩擾矣,此下大文三句節,尤爲可觀處。大抵功者,事之已成也,業者,事之方爲也,成功之高下,在於立志之如何,試以帝王之學,言之,以堯·舜立志則爲堯·舜,以成·康立志則爲成·康,此所謂功崇惟志者也。業之積累,在於孜孜不已,故曰業廣惟勤,一番立志,則果斷勇決,勤孜不怠,然後乃有成效,罔有後艱,爲堯爲舜,爲聖爲賢,亶係於此矣,今日自止雖少,而多有理會深看處也。上曰,玉堂陳之。邁淳曰,五誥以下,文體佶屈聱牙,深晦難曉,而至此篇,平順明白,洞然無疑,雖無註釋,可以曉得,而篇中訓義,箇箇精切,無非可以玩味服膺處,眞所謂威儀棣棣,不可選也,就其中撮其切要之本領,則卽功崇惟志四字也。無論學問與治道,畢竟成就,各從其當初立志之如何,志高則所就從而高,志卑則所就從而卑,大小遠近闊狹,一隨其志之所定,猶射者之有的,行者之有期。苟能以聖人必可做,至治必可復,卓然立志,勇往不已,則決無不可做不可復之理,所患無此志耳。功崇在志,業廣在勤,志所以定規模也,勤所以實間架也,二者不可闕一而志苟立矣,自不得不勤,志不立而徒事乎勤,則這勤無歸屬處,不過爲秦始皇之衡石自程,隋文帝之衛士傳餐而止耳。方當新服之初,四方臣民,莫不想望聖德,以爲堯·舜三代之治,指日可覩,而第未敢知殿下方寸之內,所立之志,果何如也?誠能奮然以堯·舜三代,自期,以爲不如此,則吾事未了,孜孜不忘,進進不息,則來頭之治化,將日就於隆盛。萬一於隱微之中,或有毫髮逡巡退縮底意,則只此念頭,非惟不可做堯·舜事業,雖中主少康之治,亦無以做得,此非外人之所可仰度,試以聖心自量,則人所不知,己所獨知之中,必有默察其定向之所在,而預料其成就之何居者矣。伏願益加勉勵,先立此志,務造乎高遠廣大,而毋安於卑近狹小,以答臣民想望之情焉。上曰,何以則能如是乎?邁淳曰,孟子曰,舜何人也,予何人也?有爲者,亦若是,夫所稟之性,堯·舜與吾,無以異也,所居之位,堯·舜與吾,無以異也。堯·舜如彼,而我獨不能,其爲可羞,無甚於此,心中常存此箇意思,則這便立志,志帥旣立,則氣自從令,動靜云爲之間,事事求是,以合於先王之道,而同志相應,同氣相求,必有同德賢良之臣,應時而出,輔佐承弼,此乃雲從龍風從虎之理也。表裏交正,明良相須,則精神所到,功效所及,必能克享天心,感召和氣,天地位,萬物育,而能事畢矣,此所謂心和則氣和,氣和則形和,形和而天地之和應者也。時秀曰,古昔后王,天姿高邁者,雖或有之,而卒無有成者,皆由退托之病矣。上曰,如是豈不難乎?時秀曰,不可謂不難,而第以一事較看於堯·舜,如則爲之,苟不如則不爲,二事·三事,無不如之,則初雖難於及,而久久成熟,則自然理順,不用力而自底於非難之域,今此難之之敎,下情不勝慨然矣。邁淳曰,昔程子以堯·舜之道,陳於神宗,神宗曰,堯·舜之事,朕何敢望?程子愀然曰,陛下此言,非社稷之福也,殿下有難之之敎,臣恐殿下此言,或近於退托,而非群下之所期望也。夫學問之不能至於聖人,治道之不能及於先王,專由於難之一字,蓋未然之前,先有疑沮之意,躊跙畏縮,不敢下手,爲學則曰堯·舜聖人也,我常人也,何可一蹴到聖人地位也?爲治則曰三代之時,俗甚厚而今則世降俗末,民心不古,雖欲爲治,其勢末由,殊不知性本之所固有,聖凡無異,古今不殊也。堯·舜事業,不過盡其性分所有而已,我能盡其性分,則我亦爲堯·舜之君也,世級,雖曰漸降,而孔子曰,斯民也,三代之所以直道而行也,蓋秉彝好德之心,得之天賦,歷千萬年終有消滅不得之理,苟導之得宜,使不失其良心,則這便是堯·舜之民,亦何難之有哉?時秀曰,後世更無堯·舜之治者,其君不以堯·舜,自期故耳,君若爲堯·舜之道,則其民皆將爲堯·舜之民矣。上曰,閣臣陳之。敎信曰,俄者立志爲難之敎,蓋欲知,何如?斯可以立志,而有此下詢矣。大體志立而不能有終者,勇不足故也,常時能自彊不息,純亦不已,則可底於自期之閫域,而所以然之方,惟此章學古之學字,最爲宗旨矣。學之將以明理,學而知之,則古今之一理,相與沕合也,此言以公滅私之滅字,最有味焉,滅之云者,勦絶之謂也,外物之私,必勦絶乃已,猶克己之克字也,克與滅,皆取勝戰滅國之象。苟能絶祛私慾,學古明理,則志可以立,而必濟之以勇斷,然後乃有成功,故以果斷二字,終焉,此等處深加留念,好矣。邁淳曰,果斷者,如項羽將赴鉅鹿之戰,沈船破釜甑,持三日糧之事,立心如此,方可謂果斷。夫立志高則所就亦高,可以匹美於古聖,否則反是,將與昏亂同歸,事之利害,身之榮辱,國之安危,莫不於此焉判矣,明知如此,則利也榮也安也,如彼則,害也辱也危也,赫然勇決,捨彼取此,如項羽之沈船破釜,斷然無回顧之心,則天下豈有不成之事乎?時秀曰,閣臣所奏滅字之義,儘好矣。大抵私意易勝,公心易微,私分數雖有毫分,必勝其公,公分數雖爲八九,不勝其私,故特下滅字於其間,以示其洞然革祛之意也。上命掩卷,敎邁淳曰,昨日所進故事,甚好,將謄置而觀之矣。邁淳曰,昨日書下自止,故謹就自止中書進故事,而終不如登筵陳奏之爲詳,此後則書進故事之自止,勿以已講樣,越而不講,後次召對,更爲如例進講,似好矣。上曰,依此爲之也。命退,諸臣以次退出。
壬戌四月初八日午時。上詣孝元殿。晝茶禮親行入侍時,左承旨金孝建,右承旨金近淳,左副承旨金宗善,右副承旨金箕象,同副承旨柳師模,記事官金,假注書洪秉喆,別兼春秋吳淵常·呂東植,待敎李敎信,以次侍立訖。時至,通禮跪啓請行禮。上具衰服杖出,贊禮前導以行,由中東門以入,詣板位。贊禮跪啓請跪俯伏哭,上跪俯伏哭哀痛,左右皆俯伏哭。少頃,贊禮跪啓請止哭,上止哭。引儀唱鞠躬四拜興平身,上行四拜禮訖。贊禮前導,詣尊所東向立,孝建酌酒,箕象受酒。上仍詣靈座前,北向跪,近淳奉香盒,師模奉香爐以進。贊禮跪啓請三上香,上三上香。近淳等,還奠爐·盒于案上,退出,箕象以盞跪進。贊禮跪啓請執盞獻盞。上執盞獻盞,以授近淳,近淳奉奠于靈座前,宗善·師模以次奠盞如上儀訖。贊禮跪啓請降復位,上出戶降復位。贊禮跪啓請跪俯伏哭,上跪俯伏哭哀痛,左右皆俯伏哭。少頃,贊禮跪啓請止哭,上止哭。引儀唱鞠躬四拜興平身,上仍行四拜禮。引儀唱禮畢。上入殿內,奉審訖,命近侍先退,諸臣以次退出。
上在昌德宮。停常參·經筵。
自人定至初十日開東,灑雨下雨,測雨器水深二分。
金宗善啓曰,明日常參·經筵,取稟。傳曰,停。
金近淳啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于柳師模曰,勸講入侍。
金近淳啓曰,右副承旨金箕象,今日不爲仕進,卽爲牌招,何如?傳曰,與都承旨許遞,今日政差出。
注書金病,代以朴宗琦爲假注書。
金近淳啓曰,行大司憲李直輔,執義趙萬元在外,掌令金圭夏·金日柱牌不進,持平徐長輔·李基崇未署經,監察茶時之意,敢啓。傳曰,知道。
金宗善啓曰,吏曹參判金羲淳牌不進推考傳旨,今方捧入,而開政命下之後,如是違牌,事甚未安。判書李書九,參議任希存在外,參判更卽牌招,何如?傳曰,允。
柳師模,以兵曹言啓曰,羽林衛將李彦春,身病猝重,時月之內,無望供職,呈狀乞遞。宿衛領軍之將,不可久曠,改差,何如?傳曰,允。
有政。吏批,判書李書九受由在外,參判金羲淳進,參議任希存受由在外,右副承旨金宗善進。啓曰,判書李書九,參議任希存竝受由在外,小臣獨政未安,何以爲之?敢稟。傳曰,仍爲之。
以金魯忠爲承旨,尹悌東爲司諫,曺允大爲刑曹判書,徐美修爲參判,權襈爲參議,金達淳爲同義禁,金觀柱爲內贍提調,安廷善爲兵曹正郞,李貞運爲鍾城府使,承文正字李泳夏,書題柳元榮,竝單付。
兵批,行判書李秉鼎進,參判尹東晩病,參議金鼎國入直進,參知洪羲運病,同副承旨柳師模進。以崔命健爲羽林將,崔奎五爲五衛將,李復淵爲宣傳官,姜昌文爲景福將,金樂海爲慶尙左兵虞候,南履漢爲文城僉使,申滃爲珍島監牧官,同知金頤暎,僉知鄭宅信·朴明逵·李好源·白東遠,護軍姜瀗,副護軍權襈·李仁默,副司直申,竝單付。
傳于金宗善曰,召對爲之。
傳于柳師模曰,朝筵聞左相言,領相腫患,尙未差復云,明日賓對,何可强迫?左右相來會事,遣史官傳諭。
以京畿監司李始源狀啓,抱川縣民家失火事,傳于金宗善曰,結構奠接之方,廟堂分付。
以掌令金圭夏·金日柱,獻納崔時淳牌不進罷職傳旨,傳于金近淳曰,只推。
金宗善,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
金宗善,以弘文館言啓曰,副應敎朴宗京,旣有只推之命,校理金啓濂,由限已過,竝卽牌招察任,何如?傳曰,允。
以副應敎朴宗京,校理金啓濂牌不進罷職傳旨,傳于金宗善曰,只推。
柳師模,以兵曹言啓曰,謹依水原留守別單判付,健陵植木牌將禁軍安德恒·崔碩輝·張平·孫世隆·林百春等處,各箇箇一部施賞之意,敢啓。傳曰,別單將校賞格,以外帑所在判下,又於祗受狀啓,只以軍卒賞格,自京營擧行,則何爲自卿曹施賞?此是華城擧行之不審,該留守推考,依前判下擧行。
柳師模,以兵曹言啓曰,考見諸道今春官鎭門聚點狀啓,則水原前留守韓用龜狀啓中,本營所屬安山等五邑軍兵聚點時,器械俱有間間渝傷云。廣州留守李敬一狀啓中,本營所屬各邑軍兵聚點時,驪州等五邑,器械或有破傷云。忠淸監司曺錫中狀啓中,道內水陸軍兵聚點時,溫陽等七邑器械·服色,多有渝破云。兵使吳載重狀啓中,道內編伍軍兵聚點時,林川等九邑器械之朽鈍,服色之渝破,數甚夥然云。黃海監司朴宗來,前兵使安橚狀啓中,道內團束軍兵聚點時,軍裝·戰馬,間有麤劣,軍器什物,不無欠頉云。全羅前監司金達淳狀啓中,道內水陸軍兵聚點時,珍島等八邑軍兵,或有老弱,器械間多渝傷云。兵使曺命楫狀啓中,道內束伍軍兵聚點時,珍島等七邑軍兵隊伍,間有老弱,器械·服色,或多渝弊,而鍊習之節,不無生疎云。左水使李東善狀啓中,本營屬舟師邑鎭軍兵聚點時,鹿島等六邑鎭,器械·旗幟,間有渝破云。慶尙前左兵虞候鄭來升代成貼狀啓中,道內束伍軍兵聚點時,蔚山等六邑軍兵器械·服色,間有欠頉云。右兵使趙狀啓中,道內束伍軍兵聚點時,河東段,軍物間多渝弊,尙州等四邑,有軍兵之若干闕伍,軍械之些少執頉云。前統制使李仁秀狀啓中,本營屬舟師邑鎭軍兵聚點時,戎器·船械,間有傷弊云。南兵使李柏然狀啓中,道內南北各邑鎭軍兵聚點時,軍器·什物·服色·器械之有頉處,卽爲修改之意,申飭云矣。官鎭門聚點,旣係詰戎之政,軍器·什物,乃是陰雨之備,則常時旣不能檢飭,亦不能修改,致有此執頉之擧,其在戎政,誠甚疎忽。各該道執頉當該邑鎭守令·邊將,竝推考警責,何如?傳曰,允。
注書金書啓,臣敬奉聖批,馳往傳諭于西部西江坊上水溢里契掌令金日柱所住處則以爲,臣昨陳一疏,猥暴血懇,方顒竢遞改之恩矣。玆者近臣,臨宣批旨,而縷縷辭敎,有非無狀賤臣所敢承聞者,不圖臣數句陳說,辭不能達意,致有此萬萬惶懍之敎也,臣稽首祗承,不覺五情投地,惶汗浹背,直欲鑽地以入,而不可得也。第臣所叨之職,揆以情病,其不可一日虛帶也,明矣,從前屢叨,輒蒙體諒之恩,而皆得遞免矣,玆伏承勿辭之批,是臣區區蟻忱,有未上格而然也,惶隕慙懼,益無容措云矣,敢啓。傳曰,知道。
義禁府啓目,中官金命甲原情云云,傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,依允。
禁府啓目,刑曹正郞李基岳·南巖老,前佐郞承憲祖等,原情云云,傳旨內辭緣,泛稱遲晩,竝只刑推得情,何如?判付啓,除刑推議處爲良如敎。又啓目粘連,向者兪漢純·承憲祖等亦,該曹文案,一任下吏之出納,全昧典守之法意,畢竟誨盜,勢所必至,而果然偸竊之患,出於曹屬之手,其非一朝一夕之故,可推而知,則諸郞均有其責,兩囚似不獨當是白乎乃,捕廳賊招,旣曰某某日偸去,而兩囚入直,適在其時則矇不覺察之罪,尤無以自解,兪漢純段,以此照律爲白乎旀,承憲祖段,以該掌郞廳,又入於現告,傳旨已下,更爲捧供以入,不待判下擧行,何如?判付啓,依允。
柳師模,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
壬戌四月初九日辰時,上御熙政堂。勸講入侍時,參贊官金近淳,假注書洪秉喆,記事官金必宣,別兼春秋呂東植,領事李時秀,原任直閣李始源,檢討官姜浚欽,以次進伏訖。時秀等曰,今日日氣乖和,聖體候若何?上曰,一樣矣。時秀等曰,寢睡·水刺之節,若何?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,別無顯勝,而只是與昨一樣矣。時秀曰,粟米飮進服後,豈其無差度乎?上曰,別無顯效矣。時秀等曰,嘉順宮氣候,何如?上曰,一樣矣。上開卷,讀前受音一遍訖。上曰,自內下敎,以爲句讀或有差誤處,此後則使大臣,先讀一番後受讀,可也,自今以後,依經筵·玉堂先讀之例,當日自止,大臣先讀一遍,以爲受讀之地,好矣。時秀承命讀自位不期驕,讀至數行,而誤讀一口訣,上曰,眼昏似難,須着眼鏡而讀之也。時秀出所帶眼鏡,着眼繼讀之,止惟無斁,上乃讀新受音一遍訖,時秀敷奏文義,上仍讀新受音合十遍。時秀曰,此乃成王戒群下之書,所謂位祿,皆指人臣言,而若位若祿,莫過於人主,以位則千乘之貴也,以祿則一國之富也。謙恭之心,節儉之德,鮮有能存之者矣,巍然在上,低視群下,則驕所以易至也,遊心珍異,無欲不遂,則侈所以易至也,平日所以存養者,必能篤厚,然後可免此患矣。且所謂驕侈者,又非但低視群下與遊心珍異也,苟於持心養德之道,或有一毫自足之意,則是便驕侈也,此顔子所以有若無,實若虛者也。若夫徒知恭儉之爲美事,而不能實心做得,專以虛僞假飾,則其勢必多掩護之事,而終亦不能掩護,則其爲計,不亦拙乎?此之謂心勞日拙也,如能實心做得,躬行恭儉,則德義充積,無所愧忸,而心安身泰,休休自得矣,此之謂心逸日休也,人君之致力於恭儉,尤當勉戒也。且以居寵入畏之文,言之,人君之可畏者,非特人臣之比也,人君處至尊之位,百僚奔走,以奉一人之身,宜若無可畏之理,而所畏者愈大。夫人臣之可畏者,不過一身之刑戮,一家之陷敗而已,至於人君,上爲宗社之所付托,下爲萬姓之所攸係,若或不能修德,則其爲可畏非人臣之比,明矣。至於推賢讓能之說,則人臣之職,隨事規諫,爲第一義,其次,無過於推讓賢能,所推者小人,則是已亦小人也,所推者賢人,則是已亦賢人也。是故,人有薦擧,而被薦者果賢,則可見薦之者亦賢也,薦之者賢,則可知被薦之亦賢也,以此言之,人君之用人賢愚,亦可鑑戒處也。伏願殿下,於此言,毋徒以成王戒群下之說知之,而必以人君所當法則之道,留念焉。上曰,閣臣陳之。始源曰,大臣所奏,詳且盡矣,臣無容他說矣。上曰,玉堂陳之。浚欽曰,大臣所奏,誠好矣。人君握至大之權,居至尊之位,百僚奔走,萬民愛戴,不期於驕,而驕心易生,以千乘之富,有一國之奉,無求不得,無欲不遂,不期於侈,而侈心易生矣。自非聖人夙夜敬愼,則難免此患,果能居此位享此祿,而克恭克儉,其於出治之道,思過半矣,如有一毫涉於驕侈之事,則其他事業,雖有可稱,實無足觀矣。政謂前仕削之者,此也,人主所以眷眷於恭儉之義,爲如何哉?上曰,何以則可以恭儉乎?浚欽曰,恭儉,若以節目間事爲之,則其爲恭儉亦末也,須於萬化之源,着念於恭儉,如大臣所奏,有若無實若虛之說,然後可謂恭儉之德也,德者,行道而有得於心之謂也,有得於心,然後方可謂實德,而此文亦曰,無載爾僞,其亦致戒於實得,明矣。僞字從人從爲,若以人心之私,有所作爲而爲之,則乃僞也,非所以實體之也,前日所奏朱子敬字之說,尤當着念於此章也。學問之要,莫切於敬字,而謂之敬,則其言猶未逼切,故朱子以爲惟畏爲近之,所以善形容敬字也,人主之所可畏者甚多,上而天命可畏之矣,下而公議可畏之矣。百世在後,罔非可畏,而此猶指事爲之末也,一心之上,戒愼恐懼,不敢怠忽,乃畏字精義之所在也,願以畏字,常常體念,無毫末放過焉。時秀曰,殿下以恭儉爲問,臣請言恭儉之義矣。所謂驕侈,非特以事爲言也,人主之稟於天者,與凡人絶異,氣質聰明,逈出尋常,百官庶士,莫能企及,則爲人主者,見其不及於我,而低視之心所以易生,此亦驕也,須以謙謙自牧,常存胸中,不敢有一毫自多之心,然後可謂之恭矣。至於奢侈,則雖閭巷小民,稍有知識,則飮食衣服,恥爲侈靡,豈以人君之德,而留心服食之理乎?此漢·唐中主所不爲也,不足仰勉於我殿下矣。所謂侈云者,不獨在於服食器用,凡於用心應事之際,一有侈大之念,則皆可曰侈也,須於心術之微,絶去侈大之念,小心謙牧,常若不足,然後乃謂之儉也。浚欽曰,大臣此言,儘好矣。南軒曰,學然後知不足,凡人之自足者,皆由志不遠大故也,苟能從事於學,則方知道理之無窮,而寧有自足之日乎?志不遠大者,小有恭底事,則自負其能恭,小有儉底事,則自負其能儉,此其志之小故也,雖於政令施措之間,必以遠大自期,實體恭儉之義,則其於聖德,可以日有所益矣。上曰,心逸日休,似類孟子所謂浩然之氣也,心勞日拙,似類孟子所謂餒也。時秀曰,以是觀之則似然矣,心逸日休,則志氣自然充足,無所愧忸,誠如孟子所稱浩然之氣也。上曰,三事,以三公觀之,可乎?時秀曰,卽立政所謂三事,則不及公孤之人也。浚欽曰,公孤,乃論道弘化之人,則非有待於戒飭者也,此三事,非三公,明矣。時秀曰,人能不待戒飭而不離於道,然後可以不爲戒飭矣。以此觀之,亦可見公孤得人之盛也,若是可以戒飭者,則其不可以當公孤之位,明矣。浚欽曰,居寵思危,乃人臣之事,而所謂寵者,未必但指嬖倖也,凡有祿位者,皆可曰寵利,而思其有危也,且思危則在於人臣,而使之思危,又在人主導率之如何耳。上命掩卷,敎曰,次對久未爲之,明日則爲之之意,傳於領相,可也。領相所患,近則加減,如何?時秀曰,近聞少愈,而尙未顯勝云矣。上曰,如可强也,則强疾爲之之意,言及好矣,次對久未爲之,甚可悶也。仍命退,諸臣以次退出。
壬戌四月初九日申時,上御熙政堂。召對入侍時,參贊官金宗善,檢校直閣金近淳,侍讀官金邁淳,檢討官李永老,假注書朴宗琦,記注官金致龍,別兼春秋呂東植,各奉綱目第七卷,以次進伏訖。上曰,讀之。邁淳,讀自二年夏,止數千人,上曰,下番讀之。永老,讀自單于大驚,止餘軍得脫者,上曰,參贊官讀之。宗善,讀自遣繡衣,止後世其興乎,上曰,閣臣讀之。近淳,讀自三年春,止減死一等,上曰,注書讀之。賤臣,讀自太始元年,止民得其饒,上曰,上番讀之。致龍,讀自三年春,止悲夫。上曰,下番讀之,東植讀自以江充,止威震京師,上曰,文義陳之。邁淳曰,當漢武之時,尊用酷吏,夫人君,以一人渺然之身,莅四海億兆之衆,固不可以威力制之也。必也制民之産,而化民以德,使民樂其生,然後自然日遷善而不自知焉,三代以上,尙矣無論,雖以漢文時言之,化行俗美,家給人足,倉庫爲氏,吏民自愛,風流篤厚,禁罔疏闊,數十年之間,幾於刑措。若使漢武之雄才大略,守此規模,則其爲治之盛,反復勝於文帝,而其奈外伐四夷,內事封禪,使桑弘羊·張湯之徒,侵漁百姓,酷用刑罰,剝民之端,不一而足,天下嗷嗷,民苦其生,在在爲盜賊。大凡人情,孰不有好生之心,而爲侵虐之政所迫,苟延一時之命,而反爲嘯聚之徒,若使漢武,知所救本之策,解其倒懸之勢,則可以不勞而治,而乃反專用酷吏,益事峻急,則眞所謂揚湯而止沸也,適所以益其沸而不可止也。是故,大學曰,明明德,在新民,註之曰,振起其自新之民也,由此觀之,人君以明德新民,然後民始從化而不可以威力,從其己欲也,明矣。上曰,下番陳文義。永老曰,漢武五十年治民之政,無一後世之可法,而至於白公穿渠之事,則嘉納其言,永爲民利。大抵穿渠之政,卽農政第一要道也,雖以卽今論之,田無川渠之浸灌,則難收耕穫之功,若値旱則引而漑之,値水則流而通之,詩所云,我疆我理,南東其畝者,蓋指其水道之灌漑者也。昔朱子在南康時,以築堤堰流川渠,爲第一農務,以之防水旱救飢荒,水利之大,可關於農政者如是矣。曾在先朝,每有申飭堤堰之事,十行絲綸,丁寧反復,於營邑於京司,或揭板或揭壁,至今欽仰攢祝,蓋人君當知稼穡之艱難,況今新服之初,尤當軫念於農務,則川渠之政,又爲知艱之一事也。上曰,好矣。上曰,參贊官陳文義。宗善曰,李陵愛人下士,有慷慨之風,而畢竟降胡,渠若勢窮力盡,有無面報陛下之心,則固當死以報之,而不此之爲,甘心屈膝於虜庭,此乃漢之反賊也。上曰,司馬遷營救之事,何如?宗善曰,立身一敗,則萬事瓦解,春秋之義,亂臣賊子,先治其黨與,司馬遷營救反賊之事,難免其黨與之律矣。戰國以來,全尙功利,不知義理,雖以司馬遷之文章,必無不讀春秋之理,而亦未免駸駸入此,其所罹禍者,莫非自取也,雖以今日論之,冠蓋相望,以事醜虜,使奉使者須知忍痛迫不得已之心,然後庶乎春秋之義也。程子曰,使後世人君,知春秋大義,則雖無禹·湯之德,斯過半矣,若使我東君臣,毋忘忍痛迫不得已之心,則春秋之義,可明於世矣。漢武榷酒酤之事,以人君而與民爭利,當是時也,經費浩大,財用匱竭,故爲此不得已之事,而殊不知財聚民散之義矣,又令死罪,入贖減等,死罪豈有贖乎?夫贖者,始於皐陶,而只論鞭扑以下之刑,而豈可遽議於大辟五刑之屬哉?使武帝,若不悔悟於末年,則歸於覆亡之轍而不可救也,此爲人辟監戒處矣。上曰,閣臣陳文義。近淳曰,參贊官已陳榷酒酤之事,而榷字之義,卽隻木橋之謂也,人不可竝行而獨渡,故謂之榷也,有國者,猶不可與民爭利,而況專其利乎?當是時也,漢武爲其征伐宮室之費,有此不得已之事,而弘羊之徒,務盡錐刀之利,創作榷酤之法。昔魯相公儀休,見其園中種葵,怒曰,身爲宰相而豈可與民爭利乎?遂拔葵逐妻,彼以小國之相,猶恥其與民爭利,而況尊爲天子,富有四海,忍爲此榷利之事乎?大學曰,與其有聚斂之臣,寧有盜臣,夫盜臣,不過損國之財,而至若聚斂之臣,雖有頭會箕斂之益,而其害反有甚於盜臣,故寧失於民而不可爲損下益上之政也。雋不疑,以剛柔之說,深戒暴勝之,而大抵爲天下之法,太剛則折,太柔則弊,剛柔相濟,恩威竝施,剛不至於折,柔不至於弊,若治平日久,則稍用剛克之政,大亂新承則亦用柔克之道,故漢光武當建武創業之初,亦用柔道者,此也。上曰,司馬遷,何以知李陵有國士之風耶?宗善曰,素所親知,故平日槪想其爲人矣。邁淳曰,李陵,常有愛人下士之風,故司馬遷,亦必從而遊之矣。上曰,漢之繡衣,卽今之御史,而乃反貽弊於天下,有何所益乎?邁淳曰,繡衣之職,專爲諮訪民隱,黜陟臧否之地,而漢武之遣繡衣,專以殺伐爲事,是豈設置御史之意乎?近淳曰,俄者參贊官所奏李陵事,律之以春秋之法,則難逭其罪,而亦不無可取者,衆所不言之中,挺身獨言,不爲迎合上意之態,而亦可見篤於故舊之風矣。邁淳曰,若論以義理之正,則李陵,固是反賊,而當時漢廷諸臣,專以文法峻繩,故同然一辭,皆欲罪陵,而若以馬遷之營救,爲不知義理,則其時滿廷諸臣,皆知義理之人乎?蓋馬遷文章學識,必不至全昧義理,而不計一身之利害,以犯雷霆之威,雖蒙顯戮而不悔,其平日氣節,亦自有可觀者矣。上仍命掩卷,命退,諸臣以次退出。
上在昌德宮。停常參·經筵。
藥房都提調徐龍輔,提調金觀柱,右副承旨金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
金魯忠啓曰,明日常參·經筵,取稟。傳曰,停。
金近淳啓曰,行大司憲李直輔,執義趙萬元在外,掌令金圭夏呈辭,金日柱未肅拜,持平徐長輔·李基崇未署經,監察茶時之意,敢啓。傳曰,知道。
傳于柳師模曰,大臣·備局堂上引見。
傳于柳師模曰,回還使臣入侍。
備邊司,以金觀柱爲廣州留守。
傳于柳師模曰,召對爲之。
金魯忠,以奎章閣言啓曰,今日奎章閣日次奉審,當爲擧行,而日氣陰濕,不得擧行之意,敢啓。傳曰,知道。
金魯忠,以弘文館言啓曰,副應敎朴宗京,校理金啓濂,旣有只推之命,竝卽牌招察任,何如?傳曰,允。
以副應敎朴宗京,校理金啓濂牌不進罷職傳旨,傳于金魯忠曰,只推。
金魯忠,以禮曹言啓曰,卽接廣州幼學韓永謩所志,則同姓四寸弟善謩,嫡妾俱無子,以其同姓十八寸弟光林第二子昌祐,欲爲繼後,兩家諸族,同議完定,至成與受文蹟,未出禮斜之前,善謩夫妻俱沒,旣無受者,則有難循例立案。忝在門長之列,不忍見其絶嗣,玆以仰訴,依新定式草記稟處事,呈狀,而頃因大臣筵達,兩邊與受文蹟,明有可據,而不得登聞者,許令該曹論理草記事,允下矣。韓永謩所訴旣如此,依大臣筵奏定式,韓光林第二子昌祐,立爲韓善謩之後,何如?傳曰,允。
吏曹啓目粘連,觀此修撰李永老上疏則以爲,校理臣金啓濂,卽臣妻父也,臣之所帶春秋兼銜,自有應避之嫌,乞令選部,照例遞改亦爲白臥有乎所,相避之法,在下當遞,李永老兼帶春秋館記事官之任,依例減下,何如?判付啓,依允。
義禁府照目,刑曹正郞兪漢純矣,本府議啓內,該曹文案,一任下吏之出納,全昧典守之法意,畢竟誨盜,勢所必至,而果然偸竊之患,出於曹屬之手,其非一朝一夕之故,可推而知,則諸郞均有其責,兩囚似不獨當是白乎乃,捕廳賊招,旣曰某某日偸去,而兩囚入直,適在其時,則矇不覺察之罪,尤無以自解,以此照律罪,杖一百收贖,告身盡行追奪,私罪,奉敎依允爲旀,功減一等爲良如敎。
禁府啓目粘連,向前李基岳·南巖老等段,刑獄文案,關係甚重,而身爲該掌郞官,漫不照管,一任下吏,竟至有曹屬偸竊之患,俱極痛駭是白遣,承憲祖段,非但所掌文書之不謹典守,捕廳賊招,旣曰某某日偸去,而此囚入直,適在其時,則矇不覺察之罪,尤難自解,竝只以此照律,何如?判付啓,依允。又啓目粘連,向前金命甲亦,身爲長番內侍,特敎申飭之下,不思謹畏,又犯啓字誤踏之罪,誠極痛駭,以此照律,何如?判付啓,依允。
壬戌四月初十日午時,上御熙政堂。大王大妃殿垂簾,藥房入診,大臣·備局堂上引見,回還使臣,同爲入侍時,都提調徐龍輔,提調金觀柱,右副承旨金宗善,假注書洪秉喆,記注官金致龍,別兼春秋呂東植,檢校直閣金近淳,同副承旨柳師模,假注書朴宗琦,事變假注書徐有素,左議政李時秀,開城留守金文淳,行漢城判尹趙尙鎭,行兵曹判書李秉鼎,行禮曹判書李晩秀,知敦寧金祖淳,戶曹判書趙鎭寬,知訓鍊徐有大,水原留守鄭大容,行護軍申大謙,副校理金邁淳,謝恩正使曺允大,副使徐美修,書狀官李基憲,醫官朴春源·李惟鑑·吳仁豊·吳千根·朴烇·趙宗協,以次進伏訖。時秀等曰,日間聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,氣候比前小勝,而尙未快復矣。時秀等曰,嘉順宮氣候,何如?上曰,一樣矣。龍輔曰,醫官使之入診乎?上曰,置之。因命三使臣進前,敎曰,何以往返耶?允大等曰,王靈所曁,無事往還矣。上曰,彼國有可聞之事耶?允大曰,關內歉荒太甚,別無他事矣。大王大妃殿敎曰,無事竣事而還,誠喜幸矣。允大曰,畢竟無事出場,實爲萬幸矣,此非有頉之事,而初不如無頉,我國陳奏之事,言甚正當,豈有執頉之理乎?大王大妃殿敎曰,猶不知何以執頉,故未或釋慮矣。允大曰,咨文進呈於禮部,則禮部以爲得體云矣。大王大妃殿敎曰,果以得體爲言乎?允大曰,彼以今番方物封裹,不用兼使之例,大以爲得體。且曰,周哥決非大國之人,而旣有是說,則陳奏誠得體云矣。大王大妃殿敎曰,凡事當以無頉爲主,而彼或執頉,則不無日後之慮,今番陳聞,誠以此也。允大曰,日後若有飛語之流入,則慮無所不到,都不如早自陳聞,以爲防微杜漸之地也。大王大妃殿敎曰,或有探知洋人之情,而洋人無所言者乎?允大曰,臣等旣入彼域矣,不可不探問洋人之情,而我國之人,無慣熟於洋人者,乃於行中,募得一人伶俐者,入洋人所住,所謂天主堂,某條探問彼情,以筆談,有所酬酢者,此則已爲送示於廟堂矣。大抵昨年鋤治之後,孰不知邪類之爲極惡窮凶,而今番聞洋人之言,則其腸肚相連之狀,尤爲昭然,若未趁卽鋤治,則滋蔓之慮,將不知至於何境矣。至於西洋大舶云云,我國賊招,以爲今年正月,洋人當有回答云,故以此探問,則彼曰,不知幾萬里水路,豈有裝船送軍之道?此則萬不成說之事也。藉使有此計,吾道以慈悲爲主,與物無競,此等之說,萬萬怪駭云矣,故且以柵中設鋪,交通一款詰問則渠以爲,汝國旣以此事成獄之後,若有設鋪交通之事,則三四年內,必見綻露,此亦必不成之說云云,大抵外此節目細瑣之事,不能殫奏,而今則大舶柵市等事,似無日後之慮矣。然而設鋪之事,雖未的知日後奸計之如何,而洋人聞我國陳奏之事,氣已沮喪矣,陳奏咨文進呈之後,渠以皇帝判下者,謂之上諭,而頗有懲畏之意云,故更欲送人探問,則前日所送之人,以某日更來相約,而其日則不往,其後更送他人,托以貿來輪圖,往入天主堂,則洋人以爲背約,而自此更不見朝鮮人云云,此後則雖眞有交通之類,彼必不信矣。大王大妃殿敎曰,今番陳奏之後,彼言雖如此,暗地設機,安保其必無也。允大曰,今番皇帝判下,極爲順便,渠必有懲創之道矣。美修曰,初頭入送於洋館者,自稱以我國伏法者之族屬,則彼頗與之酬酢,期日相會,而仍更不往,渠大以爲無信,而更無接面之意云矣。大王大妃殿敎曰,日月如久,則雖未知如何,而今若有懲戢之意,目前則似無慮矣。更敎曰,彼中國政,何如,而亦爲探問物情而來乎?允大曰,周探彼國之情,固臣使臣之職,而使臣旣不能親自出行,使人探問,每不仔細矣。大王大妃殿敎曰,近來則我國使臣,不能出行耶?允大曰,非有防禁,而探問之節,只憑於下屬,故每患糢糊矣。然略探所聞,則前日則彼國之人,語次毋敢到皇帝邊,而今則或來玉河館者,皇帝之事,無難語到矣。大王大妃殿敎曰,乾隆時則無如此事乎?允大曰,乾隆時則稱皇帝以萬歲爺爺,而我國人雖問之,不及一言云矣,今則雖不問之,政令是非,必皆言之。大抵嘉慶,以苛察爲政,以廉問繩下,爲人君者,只以廉問,黜陟群臣,則是非易混,黑白難分矣,豈可爲治乎?是以,群下惴惴慄慄,皆有不保朝夕之心矣,加以盜賊日起,所謂敎匪,已自乾隆末年,形勢熾張,連年出兵,尙今未已,天下財力,已竭於此。寧古塔近處兵,卽所謂山東精兵,而彼國如非緊急之警,未嘗調發者也,近日敎匪之役,盡出山東之兵,雖云獲勝,而尙未勦滅,民力之竭,可以推知矣。且前年六月一朔雨水,連注山海關內,一望赤地水過處,臣亦目見,流民塞路,不知爲幾千萬命矣。所謂賑恤,則亦無官員之看檢者,而如我國鄕所之類,領饋於城外,以糜粥等物,略略措辦,殆不成貌樣,實有有名無實之歎。皇帝則銀貨匱竭,徒擁虛位,其民稱曰,無銀皇帝,又不知有君臣父子之倫,夫婦內外之別,而施措政令,散無友紀,專以荒淫爲事。中原燈戲,自古有之,而歲前後,皇帝爲觀燈戲,親往圓明苑,暫往暫來,不令外人知之,而皇后妃嬪,竝從遊宴云,大槪,以所聞所見,推之,則不趐萬不及於乾隆,而極爲寒心矣。臣於祗迎時,皇帝乘鞍馬,故詳細諦視,則年紀頗少,外面似和吉,而亦無可稱者矣。美修曰,皇帝於正月初十日,往西山,二十一日還來云,而過期不來,至二十八日乃還,臣等發行於二月初,而其時皇帝,又往西山云矣。允大曰,若以紀綱言之,則有一事可以推知者。我國歲幣,以四節方物封去,則彼以四番幣物答禮,禮部,以四起各賜之,自是前例也,一日一序班,來玉河館。所謂序班者,卽我國書吏之類也,來言於我國譯官曰,前於乾隆崩殂時,回禮,只給以單起,而在前又有因事端,只給單起之例,今若給俺以銀千兩,則四起禮幣,可以盡給矣,不然則當以單起爲定矣。蓋乾隆殂逝之時,彼國只受歲幣,不受方物,故只給單起矣,彼序班,乃欲援作已例,以爲求索計也。譯官峻責曰,兩國禮幣,何等重大,而一書吏,何敢爲低昂之計耶?雖然,萬一奏達而判下,則事甚難處,故不得已更送,俄者入探天主堂者,探知禮部,得見奏本,則果然以單起磨鍊,明日將奏御矣。彼之物幣多寡,雖不足較,而二百年前例,空然減削,此亦國體所關,故送於禮部言事狀,則郞官聞而大慙,面無人色,推諉於下吏。畢竟送言於禮部尙書,則尙書僕僕謝過曰,國之大事,幺麽一書吏,恣意幻弄,有生梗之慮,此吏除名,而當以四起改磨鍊以入矣,以此觀之,則紀綱之掃地,可以推知矣。大王大妃殿敎曰,書吏,以獨意見如是乎?郞官雖知之,而推諉於書吏乎?允大曰,雖未詳中間事實,而以銀千兩之不給,致此葛藤也。大王大妃殿敎曰,責出銀兩而不與,故以此嫌欲生事故也。允大曰,然矣。允大曰,蜀賊敎匪,彼國言內,幾底平定云,觀其論賞書,則某人以某功,爲某官云,似是的奇矣。雖然,其中渠帥,則尙未得而多年戰伐,賊勢亦縮云矣。美修曰,出征將卒,尙無一箇還來者云矣。允大曰,將帥非漢人,而乃滿人也,近以軍用之不足,賣官鬻爵,成出一冊子,名之曰,公賑事例,備載渠國賑卹已例。又曰,乾隆某年賣某爵,又作序揭其篇首,以銀之多寡,分官之高下,成爲定例矣。大王大妃殿敎曰,乾隆時賣爵事,亦載此冊乎?允大曰,乾隆時有大水患,欲爲賑民之資,果有賣爵之事,此雖有已例,豈以征伐之役,而亦有賣官之例乎?臣又有仰達事,事甚屑越,不足上聞,亦係邊情,故略擧首末,仰陳矣。我國私商輩,每於義州,開市交易,納稅四萬兩,隨使行入燕京,又納包稅,冬至使行,多數入去,黃曆便,略干入去,若別使行時,或入去或不入去,自是例也。今番使行回還時,商賈一行,入於新店,臣等之行,則輕裝出來,故必趲程發行,商賈輩,凡干物貨,載以大車而來故,必遲滯落後,自前使行,必於柵門外,遲待四五日,與商賈馱,同爲出來。今番商賈輩,入於新店,則其中綵緞一馱見失,遍搜新店民家,則於一民家覓出禾紬十一疋,中緞一疋,故捉此告官,該官狀報於廣寧府,捉囚此人。廣寧府卽瀋陽將軍所管之地也,臣等前行五日程,聞此報而係是私商,故難於等待,仍爲出來,留柵門三日,則瀋陽將軍,移文鳳城將曰,先以物件價,自鳳城備給,則當令廣寧府追償云云,故臣等以爲,客之見失,主人代償,則客心之不安,當如何?且渠旣謾藏,至於見失,而旣捉贓物,則當徵出於所盜人,雖或未及盡徵,追後送於義州,極好云爾,則瀋陽將軍,使急撥來言曰,此豈可不受乎?貴國之物,見失於吾境,萬不成說,使臣難於等待,故先自鳳城代償,日後廣寧府還推本色,則當入送於義州矣。使臣今若不受,則勢將奏聞於皇帝,而亦必以備給原數,則使臣不受之意,措辭陳聞,以爲自明之計,而皇帝必下咨文於貴國,至於詢問之境,則如是之際,大生葛藤云,故終始牢拒,終日相爭矣。美修曰,瀋陽將言內,此物若不受,則護行通官,卽爲招致於瀋陽云,通官大生惶怯矣。允大曰,辛卯年故相臣金致仁奉使時,失不虞備銀千兩,而呈于禮部,終不推得,皇帝特命備給,故不得不受而來矣。臣等引此事爲言曰,其時皇帝所賜之物,我國不得用之,藏於義州,今雖受去,亦將不用矣,彼曰,其時則至於上聞,而自上備給,故在貴國道理,不得不如此,而今則不過私商之事也,自下彌縫,則事甚順便,俺受官員命令而來,若不竣事,則必致大段罪責云。萬端哀乞,兩日相持,故臣等細細思量,則渠非恐動之言,而不過以免罪之計,如是哀乞,若一向牢辭,則微細之事,易致大段生梗。且空然見失,不爲徵出,則我國之人,來往彼國時,種種有此弊,故與副使·書狀,爛商後,許令受來矣。大王大妃殿敎曰,事勢似然矣,若日後無弊,則不如不受,而若不受,則大有關於後弊矣。允大曰,前此奉使之行,未知如何,而以目今所見,言之,出入之道,比前漸難,彼中物價,比前騰貴,近來銀貨,無滿包之道,故以蔘包代之。初則譯官輩蔘包之利,勝於銀包,而近來則彼國人,出示前所貿置紅蔘曰,此無用之品,故不得賣買云,彼揣我國之人,末梢則不得不交易而去,雖畢竟貿之,百端低價,彼國人心之巧詐,如此。雖以今番緞馱見失事言之,亦可見人心之不古矣,且彼國相接,專係譯舌,而近來則此輩生涯極難,此亦可悶處也。大王大妃殿敎曰,小小之物受來,近於庸俗,而彼中人心不好,不無爲後弊之慮,則不得不受矣。上命使臣就座。時秀曰,卽見東萊府使韓致應狀啓則以爲,館宇修理時,入送使倭停止事,對馬島奉行等,替呈書契,故使之改納矣,館守倭,又援庚辰等屢年已例,懇縷不已,奉行倭,替呈書契之前後許捧,已成規例,請令廟堂稟處矣。奉行倭之替呈書契,雖是謬規,各年已例,旣有可據,不必一向靳持,姑爲許捧之意,分付,何如?上曰,依爲之。出擧條時秀曰,軍餉居末拿問,居二決杖,居三推考,還上居末決杖,居二推考,居三勿論,旣有元事目,還上未準捧居末拿問,而若邊地守令,則依前決杖,舊還未準捧守令論罪事,載在大典通編矣。卽見平安監司金勉柱,前統制使李仁秀捧未捧狀啓,則平安道舊還全未捧及舊軍餉未準捧,渭原郡守李宗爀,統營舊還未準捧,高敞縣監吳亨喆云矣。全未捧及未準捧守令,依事目勘處,何如?上曰,依爲之。出擧條時秀曰,舊還以原還樣,分付畢捧,何如?上曰,依此爲之。時秀曰,卽見兵曹判書李秉鼎擧條,以爲武科士族出身之赴防,卽良法美制也,近年以來,慶科則曾在先朝,特敎除防,而伊時有自上雖命除防,自下不敢提稟之下敎矣。到今分防啓下之後,何敢更有所達,而但昨年慶科及式年合三榜出身中,以赴防啓目者,六十一人,而華城留防爲九人,西北兩道分送,爲五十二人,厥數太夥,實有主客俱困之慮,下詢大臣處之,爲辭矣。近來出身赴防,未見實效,徒有貽弊,而此是國朝舊典,自下毋敢提稟除防,且有先朝下敎,依當初啓下,卽爲分遣事,分付,何如?上曰,依爲之。出擧條時秀曰,今番陳奏,我國處置,極爲正大,而今聞使臣所奏,則送人探問於洋人處云。大抵廉探之道,雖在我國中,自相廉探,猶難眞的,而況萬里異域,只憑譯舌,其所探問,未必眞的,易有見侮之慮,近日中原之人,機詐何如,而豈有眞實吐辭之理乎?在我國之道,惟以直道做去,好矣,使臣之設計探問,似涉回互,恐非得當之道矣。大王大妃殿敎曰,在我道理,當以直道做去,而今番使行,與他自別,使臣發行時,有所下敎,故果探問而來矣。龍輔曰,內局藥用連以羅蔘進用,而近來羅蔘絶貴,卽今見存者,雖餘略干斤,而此則以待令條留置,此後則蔘料,以江原道所進蔘料,煎入,何如?上曰,依此爲之。秉鼎曰,上番騎兵,卽宿衛之軍,故必以三式戶口的實,而有根着壯健者,輪番抄上,法意甚重,近來外邑,或以老弱苟充,間有代把疎虞之弊。昨日宣仁門軍士全州騎兵金斗應實忽,爲逃躱,不知去處,故査問於同隊,則本是無根着者云,事之駭然,莫此爲甚,當該地方官,所當拿問嚴處,而時値方農,自臣曹,發關該道,使之嚴査以報。全州騎兵,今旣現發,則他道他邑,亦可反隅,此後則申明法意,輪番抄上之際,相準於三式戶口,擇其壯健有根着者,上送之意,一體嚴飭於各該道帥臣,各道騎兵抄上之後,點考分軍。參量派定,專在於曹司衛將,而目今兩衛將,俱爲老病難責成效,竝姑改差,何如?上曰,依爲之。出擧條大王大妃殿敎曰,宣仁門門卒,逃躱不知去處乎?秉鼎曰,然矣。時秀曰,闕門入直軍士之逃躱,誠極痛駭,不善擇送之守令,不可以農殷之時,置而勿問,當該守令拿處,不必煩査啓,令該曹逃躱者搜捉重繩,更以有根着着實人,擇送其代,似好矣。上曰,依爲之。出擧條大王大妃殿敎曰,何邑騎兵乎?秉鼎曰,全州上番騎兵矣。秉鼎曰,年前自戶曹貸去兵曹銀千兩,其時先大王下敎曰,暫爲推移,待均貿米作錢,卽爲還償,可也。今則地部經用,頗勝於前日,貸去之物,及今使之還償爲好,故敢此仰達矣。鎭寬曰,己未年勅行時,本曹支勅之需,太半不足,故於兵曹與諸軍門,皆推移用之,待湖南均留米作錢,卽爲還償之意下敎,其時大臣稟奏有曰,一時推移無妨,臣於其時,待罪此職,亦以爲便好,到今貸用之物,固當覓送戶曹,而當初筵奏,旣以均貿米作錢條,還償定奪矣。地部特蒙壯勇營留財移付之命,凡百比前稍饒,聖意所在,可以仰認,而凡當大小事,可免苟艱之弊,今若還償兵曹之物,則其他見貸之處,亦不知幾許,而必當盡爲責償,如此則雖盡出地部之財,無可償之道矣。上曰,大臣所見,何如?時秀曰,兵判在有司之地,謹其典守,欲爲推還,無足怪也,旣有均貿米,則今卽作錢以償,似好矣。龍輔曰,待米價稍高,均貿米作錢輸送,實爲兩便矣。秉鼎曰,目今兵曹經用耗竭,不成貌樣,戶判所奏,只知有戶曹,不知有兵曹也,以他錢先爲輸送,待均貿米作錢,充用其數,有何所妨耶?時秀曰,奏事之後,不待發落,迭相辨說,事體未安。行兵曹判書李秉鼎,戶曹判書趙鎭寬,竝推考,何如?上曰,依爲之。出擧條仍敎秉鼎等曰,從後更奏也。秉鼎·鎭寬就座。有大曰,北漢行宮之漸至頹圮,已極惶悶,而軍餉積置之庫舍,亦多有雨漏之患,不可不及今修葺矣,臣方躬往看審,料理修補之意,敢此仰達矣。上曰,依爲之。出擧條允大曰,赴燕使行,專藉譯舌,如當有事之時,尤多得力之端,今番陳奏之行,首副譯之隨處殫心,到㡳竭誠,不煩公費,得以竣事,其所酬勞聳勸之政,宜有勿拘拔例之典,而其餘堂上任譯輩,亦有可紀之勞矣。在前如此之時,無論效勞多少,堂上譯官,則例皆竝擧請資,故臣亦不敢不援例仰達,而事係恩典,下詢廟堂處之,何如?上曰,依爲之。出擧條允大曰,己酉年徐瀅修,以副使入去時,有朱書貿來之敎,瀅修求於禮部尙書矣。今番臣等入去時,禮部得送朱子語類曰,此冊於燕肆,亦絶罕,求諸江南,今始得來,其時所求,非止此冊,而所得只此,故先爲付送,副使旣是同姓,傳致爲好云,事在先朝,今始得之,故臣等持此冊子而待令矣,直爲入之乎,當入送於內閣乎?上曰,退出後內入,可也。師模曰,今日賓對,兩司無一人進參,事甚未安。行公諸臺,竝推考,何如?上曰,依爲之。出擧條師模曰,昨伏見禮曹草記允下者,繼後人名字,有誤書處,臣之矇然捧入,不勝惶悚,而當該堂上不審之失,不可無警,推考,何如?上曰,依爲之。出擧條大王大妃殿敎曰,領府事,今日何不入來?時秀曰,近日以病不得參勸講矣。又敎祖淳曰,惠堂眼疾頗勝,而勸講頻頻入來耶?祖淳曰,近雖小勝,而雖頃刻之間,苦歇無常矣。大王大妃殿敎曰,頻參勸講,可也。王大妃殿進御加味養胃湯,自明日停止。出榻敎仍命退,諸臣先退,承史以次退出。
壬戌四月初十日申時。上御熙政堂。召對入侍時,參贊官柳師模,檢校直閣金近淳,侍讀官金邁淳,檢討官李永老,假注書朴宗琦,記注官金致龍,別兼春秋呂東植,各奉綱目第七卷,以次進伏訖。上命開卷讀之,邁淳,讀自四年春二月,止皆坐巫蠱死。上曰,下番讀之,永老,讀自帝如甘泉,止有時不省也,上曰,參贊官讀之。師模,讀自上用法嚴,止體不平,上曰,閣臣讀之。近淳,讀自江充,止臣逃歸,上曰,注書讀之。賤臣,讀自上大怒,止建章宮下。上曰,上番讀之,致龍,讀自書奏,止宜太子之不終也。上曰,下番讀之,東植,讀自胡氏曰,止地震,上曰,文義陳之。邁淳曰,今日自止,別無可達,當以故事仰陳,而程子曰,欲利於己,必害於人,雖在敵己之地,苟有利己之心,必貽害於人,況在君國子民之地乎?太王曰,不以養人者害人,身有養人之責,而惟利於己,不恤乎民則烏在其養民之意乎?漢武嘗謂淖子之多慾,而不宜居君國子民之位。夫自古多慾之君,未有甚於漢武,而五十年間內治宮室,外事夷狄者,無非一慾字流出也,不自察覺,乃反責淖子之多慾。古語曰,以責人者責己,則不患不到聖賢地位,觀於漢武,尤所監戒處也。上曰,下番陳文義。永老曰,凡異端之術,非必楊·墨·佛·老之學,而諸不在六藝之科者,皆是異端也,異端之害人國,甚於洪水·猛獸,故先儒謂孟子闢異端之功,不在於禹下,今夫戾太子巫蠱之禍,亦安知非博望賓客,進以異端之害哉?闢異端之道,無他,全在於明吾道,吾道明則異端自闢,明正學,卽闢異端之本也,伏願念哉。上曰,參贊官,陳文義。師模曰,武帝多慾之說,上番玉堂,旣有所敷陳,而武帝亦嘗以爲多慾,不宜君國子民云爾,則慾之爲惡爲弊,武帝眞能知之矣,然而在自家,則不能反省焉。且其謂衛靑之言曰,今朕不變更制度,後世無法,不出師征伐,天下不安,不得不勞民,後世又如朕所爲,是襲亡秦之跡也,然則武帝,未始不以自家所爲,襲亡秦之跡也,然而何其慮後世之效己者,若是之深,而獨不念己之所爲,自蹈亡秦之覆轍也。此蓋有所以然者,武帝以英傑之姿,未嘗有講學明理之工,凡有傑氣而未之學問者,率皆銳於有爲,而多出於利慾之私,故先儒論武帝,以私欲分數較多,爲言,蓋其說時,雖或當理,做時不能中理,終未免責人則明,恕己則昏者。正以其心,傲然自聖,低視群下,未嘗虛心遜志,圖所以取人爲善,故仲舒之賢焉而遠之,汲黯之直焉而疎之,惟其自是自信之一重膜子,昏蔽於方寸之間,許多病敗,所由出者,不能自反而求之故也。若其暮年汾水,忽然覺悟,則直由經歷旣多,意思闌刪,於是乎本來英傑之姿,方始露出眞面,而血氣之私欲,隨而刊落,眞所謂積疑之下,必有大悟者,初非學力之矯揉變化所以致也。大抵人主,若或自恃英傑,而不虛心講學,則必致私慾勝而天理晦矣,今於武帝之言行相反處,深究其所以然,則有足反隅而鑑戒矣。上曰,閣臣陳文義。近淳曰,參贊官所陳,誠好矣,臣無容更達,而大抵人君,易有自聖之心,漢武英明發越,冠於千古,而自知其所爲狂悖,或慮後世之效己,以爲太子之仁恕,足爲守成之主云,其自知者,蓋明矣。以漢武之英明,善揉其氣質,則不但爲武帝而止矣,其奈學術不足,私意日熾,畢竟所就,不過爲內多欲外施仁義之主?彼固知仁義之儘好,而終不脫人慾之圈套,故外而假之而已,故觀史記歷代之蹟者,雖觀行事得失之跡,而不可不先覻其心術隱微處矣,臣又於司馬光之論,竊有感焉。夫正直難親,諂諛易合,此固常情之所易忽,是故治日常少,亂日常多,此千古志士之恨也。凡在君上者,孰不知正直之可好,諂諛之可惡,而大抵正直之言,逆耳拂意,未易回聽,而反謂之誹謗,諂諛之言,浸潤漸漬,不自覺察,而反謂之親愛。昔唐太宗,嘗於後苑,譽嘉樹,宇文士及,從而譽之,太宗曰,魏徵常謂我遠諂諛,果汝矣,此是人君辨別邪正之柯則也,然觀於古蹟,易,行於吾身,難,伏願念哉。仍命退,諸臣以次退出。
上在昌德宮。停常參·經筵。
金魯忠啓曰,明日常參·經筵,取稟。傳曰,停。
柳師模啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
金魯忠啓曰,同義禁金達淳,除拜後過三日不爲出肅,依定式推考警責,仍卽牌招察任,何如?傳曰,允。
金魯忠啓曰,右承旨金孝建,左副承旨金近淳,右副承旨金宗善,今日不爲仕進,竝卽牌招,何如?傳曰,允。
傳于金魯忠曰,勸講入侍。
吏曹口傳政事,以金祖淳爲內醫院提調。
柳師模啓曰,行大司憲李直輔,執義趙萬元在外,掌令金圭夏·金日柱牌不進,持平徐長輔·李基崇未署經,監察茶時之意,敢啓。傳曰,知道。
傳于金孝建曰,召對爲之。
柳師模啓曰,前濟州牧使鄭觀輝,所佩密符,還納修正次,密匣請出之意,敢啓。傳曰,知道。
以左副承旨金近淳牌不進罷職傳旨,傳于金魯忠曰,只推。
以司諫尹悌東,獻納崔時淳,正言姜時煥,掌令金圭夏·金日柱牌不進罷職傳旨,傳于柳師模曰,只推。
金魯忠,以弘文館言啓曰,副應敎朴宗京,校理金啓濂,旣有只推之命,竝卽牌招察任,何如?傳曰,允。
柳師模,以兵曹言啓曰,今四月十一日,武臣賓廳武經講書日次,而勸講相値,不得爲之之意,敢啓。傳曰,知道。
柳師模,以司僕寺一二提調意啓曰,濟州前牧使鄭觀輝,遞任進上馬三匹,前判官李宗蕃遞任進上馬三匹,今纔上來,禾毛色別入,依例內廏立養,而封進事體,何等嚴重,前判官李宗蕃,進上馬三匹,非但體小殘劣,其中一匹病蹇特甚,所見萬萬駭然。當該封進濟州前判官李宗蕃,姑先從重推考,以警日後,何如?傳曰,允。
柳師模,以義禁府言啓曰,高敞縣監吳亨喆,拿問事,傳旨啓下矣。吳亨喆,時在任所云,依例發遣府羅將,拿來,何如?傳曰,待待命拿囚。
禁府照目粘連,刑曹正郞李基岳·南巖老,前佐郞承憲祖等矣,本府議啓內,刑獄文案,關係甚重,而身爲該掌郞官,漫不照管,一任下吏,竟至有曹屬偸竊之患,俱係痛駭是白遣,承憲祖段,非但所掌文書之不謹典守,捕廳賊招,旣曰某某日偸去,而此囚入直,適在其時,矇不覺察之罪,尤難自解,竝只以此照律罪,各杖一百收贖,告身盡行追奪,私罪,奉敎依允爲旀,李基岳段,功減一等,南巖老段,功議各減一等爲良如敎。又照目粘連,中官金命甲矣,本府議啓內,身爲長番內侍,特敎申飭之下,不思謹畏,又犯啓字誤踏之罪,誠極痛駭,以此照律罪,杖一百收贖,告身盡行追奪,私罪,奉敎分揀放送爲良如敎。
壬戌四月十一日午時,上御熙政堂。勸講入侍時,參贊官金魯忠,假注書朴宗琦,記注官金致龍,別兼春秋呂東植,領事徐龍輔,提學李晩秀,檢討官李永老,以次進伏訖。龍輔曰,夜間聖體,若何?上曰,朝來,右頰有刺疼之症矣。龍輔曰,不妨於飮啖耶?上曰,今日姑未進食矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,昨日有養胃湯停止之命,喉門痛候,有差勝之節乎?上曰,差勝矣。惠慶宮氣候,何如?上曰,一樣差勝矣。嘉順宮氣候,何如?上曰,一樣矣。龍輔曰,右頰症候,若待差晩,一向未減,則試含漱方,似好矣。上曰,姑竢之。上開卷,讀新授音君陳篇,自王若曰君陳,止下民惟草一遍訖。命龍輔讀一遍,上竝篇題更讀一遍,龍輔敷陳文義。上仍讀十二遍訖,龍輔曰,此章文義,孝恭二字,尤宜深看,而臣嘗觀周官篇,上自師傅公孤之任,下曁六卿百執事之列,皆得其人,各擧其職,故臣竊以爲,此雖周家之盛際,何以得人,如是其盛也?及看君陳篇孝恭二字,始知成王則哲之明,眞得其取人之要領也。夫人君自修之道,不外乎孝恭,則其所取人之方,捨孝恭,何以哉?孝恭之道,而家而邦,無適不可,無處不當,故堯·舜之道,孝悌而已。成王之命君陳,以尹東郊也,其責則保釐之重也,其地則殷頑之居也,若以後世言之,爲是職而擇斯人也,如非剛核綜明之人,則必以鍊達事務之類,而成王則不以剛核綜明之人,而取其孝恭之君陳,不以鍊達事務之流,而屬之孝恭之君陳。然則當是時也,非但營洛之任,屬於孝恭之人也,內而百揆四岳,外而州牧侯伯,皆取孝恭之人也,此眞得其化民之原,而眞知其用人之本也,如此而風俗安得不厚,庶績安得不釐乎?上曰,凡人未見聖,若不克見,旣見聖,亦不克由聖,何也?龍輔曰,未見聖而如不及見者,常人秉彝之所同然也,孰無是心,而旣見聖之後,不能自强,率有未克由聖之歎,雖以後世言之,聖人之面,雖不得見,而言行心法,具載方冊,顧何異於親接聖人之面,親灸聖人之訓乎?率由是道,則是亦聖人也,不由是道,則是卽不克由聖之流也。今我殿下,廈氈講讀之際,見皐·夔告堯·舜之謨,則認以爲皐·夔告予之謨也,覽伊·呂告湯·文之言,則認以作伊·呂對予之言也,毋曰古之人而有若親聞親接,體認心得,則有何不克見聖之歎乎?晩秀曰,領事所陳孝恭之義,誠好矣,君上取人之道,不外於孝恭。是以,求忠臣於孝子之門者,良以此也,至於恭字之義註曰,事上恭,人君看此恭字,易有誤解之慮。夫至尊者君也,卑下者臣也,以道理言之,固當趨走承順,而趨走承順,非眞箇事君之恭也。孟子曰,陳善閉邪,謂之敬也,人臣敬君之道,當如是矣,故觀人之法,不以阿意順旨,爲恭,而以犯顔批鱗,爲恭,以吾君不能,爲大不恭,而以責難於君,爲眞箇恭,則恭字之義,始得矣。永老曰,惟日孜孜之義,正好服膺,聖人晉修之道,亶在於惟日二字。孜孜爲善,光華朝朝,舜之惟日孜孜也,睿敬日躋,日新又新,湯之惟日孜孜也,惜寸陰,大禹之所以日孜也,不遑食,文王之所以日孜也。觀乎堯·舜·文·武之君進修之道,不外於惟日二字,苟或一日間斷,則有一日間斷之害,而難底於光明緝熙之域矣,故朱子勸學文曰,勿謂今日不學,而又有明日,伏願體念焉。龍輔曰,閣臣所奏恭字之義,誠切當矣。自古人君,多有誤認恭字之病,敬莫大於引君堯·舜也,不敬莫大乎吾君不能也,以目前承順,爲恭,而以讜言敢爭,爲不恭,則大失恭字之義矣。上曰,君陳,何如人也?先儒,以君陳之君字,爲尊之之辭,而或以爲周公之子,然乎?龍輔曰,君陳之名,不見於他書,未知何如人,而乃周公同時人也,似非周公之子也。晩秀曰,周公子之說,似誤矣。永老曰,若是周公之子,則篇中必有父子相繼之意,而寵錫之策,無一言及此,非周公之子也,明矣。上曰,成王,何以知君陳孝友,而命此重任乎?龍輔曰,克試有政云爾,則可知其試可之熟矣。龍輔曰,當此逐日監煎之時,藥院提調·副提調,俱未差提調之代,令該曹口傳差出,何如?上曰,依爲之。出擧條龍輔曰,臣今年未作省掃之行,方從近往省,而見今藥院之任,帶職下去,事甚惶悚,故敢此仰達矣。上曰,不必如是矣。龍輔曰,臣之往返,可至三四日,在前帶藥院之職者,有遠行之事,則多有蒙遞之例矣。上敎魯忠曰,頻入召對,可也。仍命退,諸臣以次退出。
壬戌四月十一日申時,上御熙政堂。召對入侍時,參贊官金孝建,侍讀官金邁淳,檢討官李永老,待敎李敎信,假注書朴宗琦,記注官金致龍,別兼春秋呂東植,各奉綱目第七卷,以次進伏訖。上命開卷讀之,邁淳,讀自三年春正月,止宗族遂滅。上曰,下番讀之。永老,讀自秋蝗,止黑如黳,上曰,參贊官讀之。孝建,讀自三月帝耕于鉅定,止差可少病而已,上曰,閣臣讀之。敎信,讀自胡氏,止踰於前後數公,上曰,注書讀之。賤臣,讀自先是桑弘羊,止民皆便之,上曰,上番讀之。致龍,讀自司馬光,止光去病之弟也,上曰,下番讀之。東植,讀自後數日,止有以啓之耳,上命陳文義,邁淳曰,漢武之輪臺一詔,深悔往日之非,罪己爲民之意,藹然於十行之間,眞所謂君子之過,如日月之更也,暮年汾水,悔之雖晩,而其辭意之痛切惻怛,足以補旣往之失,終以啓昭宣之業,可謂美矣,猶有所未盡者,終不能斥退桑弘羊者,是已。弘羊以賈人之子,榷酒算車,均輸賣爵,許多蠹國病民之事,無所不至,平生伎倆,猶以不足,又請遣卒屯田,以威西國,當是時也,漢武旣悔過矣,乃臚列弘羊之前後罪惡,暴於萬姓而斥退之,則豈不光明正大乎?不此之爲,致使顧命之時,弘羊以御史大夫,而與霍光輩,同爲受詔之大臣,雖曰悔過,而豈非盛德之累乎?大學曰,長國家務財用者,必自小人矣,此謂弘羊之流也,故弘羊果以病民之報應,終罹肆市之重戮,天理之昭,有不可掩也。昔秦穆公,用孟明而悔過作秦誓,夫悔過之於改過,相去甚遠,徒悔而不改,則與初不悔過,無以異矣,故穆公,畢竟再用孟明,以致彭衙之敗矣,於書則進之,於春秋則斥之,一予一奪之間,聖人之微意,可見矣。蓋人君待小人之道,當初知其爲小人,則斥而遠之,好矣,如未及照察,則畢竟覺知之後,卽斥之,可也,知之而不能斥者,長惡遂非之失,反有大於不明之過也,此人君最所監戒處也。上曰,下番陳文義。永老曰,有國之重任,莫大於將相,自黃帝時,有風后·力牧,雖以漢高統一之業觀之,相蕭何將韓信,而全賴其力,彼屈氂,初無斗筲之才,而驟升鼎席之任,廣利徒以肺腑之親,而遂畀征伐之任,曾未幾何,身犯惡逆,將·相俱戮,終貽千古之羞,可勝歎哉?蓋用人之法,唯在則哲之明,今我殿下天姿卓越,自然有則哲之明,而知人之道,在於則哲,則哲之道,在於格致,伏願留意於格致之道焉。俄者上番,已有所奏,而漢武悔過之事,果然美矣,五十年間許多病痛,不有臣隣之匡救,而一朝悟悔,如非漢武之英傑特達,威武獨斷之資,何其悔之如是其猛也?凡人之性,改過甚難。古人曰,人孰無過,改之爲貴,論語曰,過則勿憚改,有過而改之,聖人亦許之矣,武帝悔過一節,則在後世所當法也。上曰,參贊官陳文義。孝建曰,漢武改過之事,如日月之更,果美矣,然五十年間,疵政痼弊,如欲一反其道,則惟在於得人,而畢竟所進用者,不過田千秋·趙過,略知農利之輩而已,未得伊·呂之流,共做三代之治,故此所以僅不蹈亡秦之轍,而終未躋太平之治也。建元之初,首下擧賢良方正之詔,當是時也,武帝春秋鼎盛,情欲方熾,雖有賢良之士,固無所用,而若於輪臺一詔之後,更下建元之詔,則董仲舒·汲黯之流,必當布列於朝廷矣。上曰,如伊·傅·周·召者流,在漢武之時,亦有之乎?孝建曰,才不借於異代,若人君,誠心求之,則安保其必無也。惟在上之人,導率之如何耳。上曰,閣臣陳文義。敎信曰,人君若以堯·舜,自期,則下之爲皐·夔不難焉,此灼然之理也。雖以漢武觀之,一心之微,毫忽之間,善惡判焉,好征伐則勇銳之士進,欲休息則田·趙之輩出,如使漢武,政令施措,純然一出於正,而無所雜焉,則下必有對揚之臣矣。且人君須懋量大處,夫量字之義,可準天地,廣大無外,而人者天地之心也,方寸之內,六合天地,皆在其範圍。況人君卽人中之天也,與天地合其德,而擴充之道,無他,不過滿腔子都是仁心,而推以及於兆民萬物耳,苟或有一毫壅遏之弊,則孟子所云浩然之氣,必有餒矣之歎矣。武帝輪臺一詔,以仁心行仁政,可謂一言興邦矣,人欲自然消滅,善心油然發生,雖有前日之失德,足以補過,庸何傷乎?且節食服藥之說,最要於節宣之道,古語曰,九折臂而成醫,武帝春秋旣高,經歷旣多,故始悟其節食服藥之爲攝生要道也,在聖躬保護之道,尤合體念處也。邁淳曰,伊·傅,聖人也,伊·傅之爲聖人,非他道,先治自家身心,畢竟事業,上輔其君,下濟斯民,其道之妙,雖無迹可尋,而其道之用,蓋平實易知,今夫伊·傅地位,猝難得來,而學伊·傅之徒,則世未必無其人矣。孟子曰,鷄鳴而起,孶孶爲善者,舜之徒也,彼舜之徒,豈眞皆有濬哲文明之德哉?苟有學舜之心,皆舜之徒也,如有學伊·傅之人,則是亦伊·傅之徒也,後世之人,必曰伊·傅之後,更無伊·傅,以此自畫,佞者,又以有君無臣之說,悅其君焉。今若有人言曰,今世亦有伊·傅·周·召,世必大驚小怪,而至若伊·傅之徒,不患不足,在上之人,思用伊·傅之徒,則培養得正,回澆反淳,天地之和氣,風俗之純美,融液浹洽,醞釀胚胎,伊·傅·周·召之姿,亦必鍾靈而生國矣。上曰,此言博學之義,與中庸所云博學審問之博學,同乎?邁淳曰,此博學,只是辨慧之義,與聖學,異矣。夫治心養性,安民立政,是爲博學之實,而外此則非學也,近來邪學之流,亦多該博,而身陷罔測之科矣。上曰,漢武旣悔之後,又祀泰畤,何也?永老曰,泰畤,蓋自文帝時設,而旣悔之後,則猶不如盡廢此等之祀典也。上命還下孝元殿望祭獻官單子,敎曰,望祭以親祭磨鍊以入。命內侍,啓下公事,仍命孝建,書公事判付畢。命退,諸臣以次退出。
上在昌德宮。停常參·經筵。
柳師模,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金魯忠啓曰,明日常參·經筵,取稟。傳曰,停。
金近淳啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
傳于柳師模曰,勸講入侍。
傳于金宗善曰,召對爲之。
有政。吏批,判書李書九受由,參判金羲淳進,參議任希存受由,右副承旨金宗善進。啓曰,判書李書九,參議任希存竝受由在外,小臣獨政未安,何以爲之?敢稟。傳曰,仍爲之。以閔耆顯爲應敎,李祖承爲兼同經筵,曺允大爲內贍提調,李義敎·宋綸載·金時弼爲刑曹正郞,金麟采爲康陵令,申綋爲司饔主簿,洪允復爲長湍府使,廣州留守單金觀柱,前郡守柳成逵,今加通政,健陵齋室前路橋都監董裨將,加資事,承傳。
再政。以金祖淳爲同經筵,趙進洙爲工曹佐郞,李基憲爲掌樂正。
三政。以南履夏爲和陵參奉,李羲溫爲徽陵參奉,知經筵金祖淳,同經筵趙鎭寬。
兵批,判書李秉鼎進,參判尹東晩入直,參議金鼎國病,參知洪羲運受由,同副承旨柳師模進。以李存敬爲訓鍊僉正,李應會爲都摠都事,宋國仁爲武兼,林漢敎爲金甲島萬戶,徐有鍊·尹文東爲曹司衛將,金德淳爲慶熙將,僉知單崔奎五,護軍單李翊模·申獻朝·申,副護軍金箕象·宋翼孝。
再政。以李東鉉爲都摠都事,南熙爲武兼,梁埉爲京畿中軍,同知單金德淳,副司正單徐有素。
三政。以黃相轅爲守門將。
傳于金魯忠曰,都承旨未差之代,前望單子入之。
都承旨前望單子入之,金達淳落點。
金近淳啓曰,行大司憲李直輔,執義趙萬元在外,掌令金圭夏·金日柱牌不進,持平徐長輔·李基崇未署經,監察茶時之意,敢啓。傳曰,知道。
以副應敎朴宗京,校理金啓濂牌不進罷職傳旨,傳于金魯忠曰,只推,更爲牌招。
以副應敎朴宗京牌不進罷職傳旨,傳于金魯忠曰,只推。
以司諫尹悌東,獻納崔時淳,掌令金圭夏·金日柱牌不進罷職傳旨,傳于金近淳曰,只推。
柳師模,以都摠府言啓曰,副摠管洪聖淵,以漢城府左尹,本府坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
金魯忠,以禮曹言啓曰,卽接健陵參奉所報,則本陵局內,松蟲寢盛,以數少陵軍,萬無拾除之路,依昨年例,使附近各邑,分力拾蟲云矣。松蟲旣如是熾盛,不可不趁卽捕除,令本道依近例,使附近各邑,分授拾蟲,期於不多日內,寢息之地,何如?傳曰,允。
義禁府啓目,全州判官鄭持容原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。
壬戌四月十二日午時。上御熙政堂。勸講入侍時,參贊官柳師模,假注書朴宗琦,記注官金喆修,別兼春秋呂東植,領事李時秀,提學金祖淳,侍讀官金邁淳,以次進伏訖。時秀曰,日氣淸和,聖體若何?上曰,一樣矣。時秀曰,寢睡·水刺之節,何如?上曰,一樣矣。時秀曰,日間右頰症候,何如?上曰,小勝而尙未快差矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,日間愆候益復差勝乎?上曰,一向差勝矣。時秀曰,嘉順宮氣候,何如?上曰,一樣矣。上讀前授音一遍訖,時秀,讀自圖厥政,止乃辟,上仍讀新授音一遍訖,時秀敷陳文義,上繼讀十遍訖。時秀曰,政無大小,關係甚重,君陳之所遵行,卽周公之政,而政事擧措之間,或不無可廢可興者,當其因革之際,必與衆相議,或有參差之論,則出入酌量,可也。雖謀於衆而衆論僉同,亦不可遽然行之,亦必細細紬繹,十分愼重,務歸至當而已。夫誤天下之事者,都在於一快字,每事不要快闊,只要愼重,凡於事爲,雖符於吾心,不可遽行,雖叶於衆論,亦不可輕擧。虞之於人,繹之於己,斟酌權量,事事裁擇,然後始無誤事之慮矣。上曰,入告于后云云,果是成王之言耶?先儒,有非之者,何如?時秀曰,人臣事君之道,善則稱君,過則歸己,固非第一義而納君無過,卽是好道理也。夫取人爲善,自是人君之盛德也,以堯·舜之聖智周萬物,宜若不資於人,而昌言嘉謨,使之日進於前,一行一善,無非取人,此堯·舜之所以爲堯·舜也。人君聽納嘉猷之德,固是美矣,而取人爲善之德,益彰於聽納嘉猷之外,豈必掩諱人善而盡歸於己乎?此先儒之論所以非之者也。至若依勢倚法之戒,則凡人若不到聖賢十分地位,則身處尊顯之位,手握賞罰之權,鮮不有依勢而行,必也不有己勢,公理勝私,然後可免依勢作威之歎矣。且聖人設法,辟以止辟,民以是懲之,民以是勸之,使民不犯法而已,國有法而若至侵削,則不如無法也。然太寬縱,則易有流蕩之慮,太從容,則易歸迫切之歎,故寬而參以制度,從容而濟以和,此章此義,尤爲反覆明切矣。上曰,提學陳文義。祖淳曰,庶言同則繹之義,聖人有深意焉。蓋庶言異則易繹,庶言同則難繹,何者今夫發謀出慮,衆議歧貳,則明者易以裁擇矣,前唱後和,同然一辭,則雖明者易致猝遽而行之,此則誤於同處也。君陳之保釐東郊也,有祿位之尊,居人民之上,或有子思所云出一言而莫敢矯非之歎,故成王,以此深戒也。下文所云斯謀斯猷,入告后之註,葛氏之言,似過矣。以成王之地位,對君陳之賢臣,豈眞有掠美譽己之心,而大抵勉君陳納誨之意也。然君而下成王一等,臣而下君陳一等,則不可也。臣於領事所奏,有敷陳者,夫取人爲善,有一節深一節之義,凡人聞善言見善行,有天理合當處,則脗然心合,犁然誠悅,灼知道體之在是然後,眞知取善之道,而能收取善之力也。苟或不明於取捨,而徒取於人,則是非顚倒,虛實相蒙,雖曰取善,而非所以取善也。善者至公至仁之名,善非作爲之事,而欲人稱己而爲善,則都是私意,便非善也。末流之弊,必至於欺心,成王幾到聖人地位,則豈忍掠臣下之美,歸於有名無實之科耶?雖然,後世人君,當以葛氏之論爲正矣。邁淳曰,此章之旨,眞德秀亦有所論,成王雖聖人,此殆失言,不然則或因記載之誤矣。善則歸君,過則歸己,啓後世便佞之習,漢唐中主,深惡其臣之讜論昌言者,非謂讜論昌言之不利於己也,疑其沽直訕上,故雖有嘉謨嘉猷,不欲明白顯誦,必也從容陳說,於是乎直切之道廢焉。聖人地位,尙矣無論,後世人君,明於分數者,亦不如此。唐太宗嘗對群臣,誇其平生之功能,給事中,張行成上疏曰,禹不自矜伐而天下莫與爭能,陛下撥亂反正,群下固當仰望淸光,而豈可與群臣,量功較能乎?唐太宗嘉納之,范祖禹作史,斷以美之,給事中,卽近侍之臣,不於前席從容面陳,而必登之章奏,塗諸耳目,唐太宗則分數頗明,故優納而嘉奬之。況以成王之德,寧有是言耶?此必紀事之誤也。上曰,毋倚法之倚字,何義也?時秀曰,比之於身,則有參倚之義也,立法於此,而以身倚之,以爲作用之資,雖蔑法之流,不敢作法外之事,而憑藉法制,以喜怒參錯,至於侵削之境,究其本則所倚者法,而倚者有緊重之義也。祖淳曰,大臣所奏倚字之義,不必如是矣。倚字,非立法之義,只是憑藉之義,威福在己,而七情之發,或未中節,則易致憑藉法制,歸於侵削之科也。時秀曰,其所憑藉,亦非法外,則此是倚而爲重之義也,上曰,立政曰罔有兼于庶言庶獄,又曰文王罔敢知于玆,此章所云爾惟勿辟,爾惟勿宥之義,亦與此義同耶?時秀曰,臣之事君,惟君命是趨承,則此是成說乎?君出命令,而合於義,則承順之,不合於義,則覆逆之,卽人臣之道也。今云爾惟勿辟,爾惟勿宥者,非謂吾之勿辟者,一切勿宥之,吾之勿宥者,一切勿辟之也。可辟者辟之,可宥者宥之,惟視義理之當否,務合於道理,而不可屈法以徇君也。祖淳曰,爾惟勿辟之義,與罔有兼于庶獄之意無異矣。上曰,顧命篇,當於數日內爲講次,而此時讀此篇,誠有所不忍矣。時秀曰,此時聖心,安得不然乎?以古人廢蓼莪之義,此篇則闕之,似好矣。上曰,康王之誥,亦是顧命餘意,竝闕之,何如?祖淳曰,可以仰認聖意矣,後次勸講,以畢命進講,似好矣。上曰,玉堂所見,何如?邁淳曰,其在廢蓼莪之義,闕之無妨矣。時秀曰,國朝亦多有進講顧命之例,若平時則恐不必如是矣。時秀曰,政命久不下,廣州留守金觀柱,尙未下批,政官牌招開政,何如?上曰,依此爲之。師模曰,事變假注書徐有素,纔已分館,而未及口傳矣,注書望單子,當以新及第書入,而誤以權知承文院副正字書入,當該不審之注書,推考。事變假注書徐有素,令該曹依例付軍職,冠帶常仕,何如?上曰,依爲之。出擧條師模曰,摠戎使徐有大,以北漢行宮軍餉庫看審事,今日出去,故敢此仰達矣。仍命退,諸臣以次退出。
壬戌四月十二日申時,上御熙政堂。召對入侍時,參贊官金宗善,檢校直閣金近淳,侍讀官吳淵常,檢討官宋應圭,假注書洪秉喆,別兼春秋呂東植·金邁淳,各持綱目第七卷,以次進伏訖。上曰,讀之。淵常,讀自二年春二月,止心敬日磾。上曰,下番讀之。應圭,讀自桀始以材力得幸,止旣而善之。上曰,參贊官讀之。宗善讀自班固曰漢承百王,止亡秦之禍乎。上曰,閣臣讀之。近淳,讀自太子弗陵,止澤等皆伏誅。上曰,注書讀之。賤臣讀自以雋不疑爲京兆尹,止除今年田租。上曰,上番讀之。東植讀自匈奴狐鹿姑,止十一月朔日食。上曰,下番讀之。邁淳讀自四年春三月,止以上官安爲車騎將軍。上曰,文義爲之。淵常曰,漢武之說,班固·司馬光論之詳矣。武帝固英傑之主也,卽位之初,詔求賢良,其意蓋將範圍天地,恢復三代,誠不草草,而由其內多慾而外慕虛名。故終不能有成,幾蹈亡秦之覆轍,而特其不亡者,有此數三長處故耳。所謂長處,卽司馬光之所言,是也。於其長處之中,尤長於用人,故隨其所尙,人才不乏,求直言則敢諫之臣進,求經術則文學之士進,至如方士酷吏之類,雖非可取,而有求輒得,得輒拜官,不吝於爵賞,不疑於任用,此可謂人主之勇也。進之而其勇如是,故退之而其勇亦如是焉,如欒大·少翁之輩,及其覺悟,斷然必誅,此其勇斷,人不可及也。故輪臺一詔,亦由此得,此人主之貴乎勇斷也。苟無勇斷,則爲學問而無以立志,出治道而無以做事,然所貴勇斷者,亦必於公私義利之際,明見實理,知有從違然後,斷而行之,可也。若無此見得,而徒以勇斷爲事,則亦無所貴矣。書云惟克果斷,而君子貴於窮理者,此也。伏願深加留意焉。上曰,下番爲之。應圭曰,三代以降,惟漢最可觀,高祖·文·景,至於武帝,皆是英主也,可謂國治民安,而多由雜伯,鮮用禮樂,此尙論之士所不滿也。如此章三月葬茂陵,及追尊鉤戈夫人爲皇太后,乃綱目所以寓貶也。上曰,何以謂之貶也?應圭曰,三月之葬,似違於禮意,故所以示貶也。上曰,他處亦云某月葬某陵,則於此何以識其貶意也?應圭曰,二月崩而書以三月葬,所以見貶也。朱子於義理之際,每示意於綱矣,願加體念。上曰,參贊官爲之。宗善曰,上番以武帝爲說,而武帝之長短,司馬光論之備矣。其長處,卽無過於容受忠直,故有亡秦之習,而無亡秦之禍,逢迎如方士欒大之屬,皆不保其身,而犯顔如汲黯之類,雖不納諫,終亦無所傷,故竟能有悔悟之擧,人主誠以用諫爲貴矣。如古成湯,亦以從諫弗咈,爲聖主,則人君問學之工,亦當自從諫始,然後造詣益明矣。至於金日磾之以帝少不受封,可謂賢矣。臣謂日磾之賢,勝於霍光,光固賢也,而亦受博陸之封,日磾則終不受封,豈非光所不及處耶?此無他,孟子曰,孤臣孽子,操心也危,慮患也深。日磾,乃漢朝羈旅之臣,故操心益危,慮患益深,能有此諸臣所不及處者也。今日聖明沖齡嗣服,在廷諸臣,若以日磾之此言爲法,則不患國家之不治矣。昭帝年幼,而霍光盡忠輔政,當此初元之日,凡於擧措法制,所未遑者,莫不釐改,如罷儋耳。貸貧乏除田租,問賢良等事,蔚然可觀,他日治平之象,已著於此矣。程子曰,讀史要見始而知終,若見始元年間事,則昭帝之太平,可保也。伏願聖明,每於觀史之際,以此爲要,俾驗謹始之方焉。上曰,閣臣爲之。近淳曰,金氏兩人,不可兩綬之說,乃是美談,而光之所陳,尤爲正當,夫爵賞,乃人主之所命也。人主苟欲封爵,則何患不能乎?然求其實理,則爵賞亦非人主之所敢擅也,乃天之所命,而人主特奉行天命而已。人主若以私意,封日磾之子,則非但爵賞之濫也,實非所以奉行天命之意也,人主不能奉行天命,則又何以令其群下哉?今以下文觀之,則光之一言,而昭帝遂止其封爵,此所以爲昭帝之明德也。帝言以爲侯不在我與將軍者,雖若昧光之意,而笑而言此,則其所以領悟嘉納於淵衷者,明矣。若使他臣當此,則不能如光之據法畜君而逢迎者,多矣,此又光之所以難也。官人·爵人,人主之所不擅,而刑人·殺人,亦如是矣。書云天命有德,五服五章哉,天討有罪,五刑五用哉。以此觀之,則人主之所不能擅,可見矣。上曰,隆慮主之豫贖死罪,而漢武許之,卒又不能踐約,初若不許,則豈不得宜耶?淵常曰,當初之許贖,少節也,末梢之違法,大事也,此雖違約,不可不用法矣。近淳曰,聖敎誠至當矣,所謂豫贖死罪者,乃萬不成說之事也,此處可謂前後皆非也,前之輕許旣非矣,後之違約又非矣。上曰,符璽郞事極可稱矣。淵常曰,倉卒之際,能盡其職,誠賢矣,而光之增秩,尤可謂賢矣。大抵凡事,遇急卒時而能善處者,爲難矣。上曰,有怪者何事耶?淵常曰,此則不見於史,臣未敢臆對。近淳曰,不知其何事,而從古或有此等之變,如亞夫軍中夜警之類,卽此也。聖人則不語怪力,而如此之事,世或有之矣。上命退。諸臣以次退出。
上在昌德宮。停常參·經筵。
卯時辰時,灑雨。未時申時,灑雨下雨,測雨器水深四分。
柳師模啓曰,合辭方張之時,兩司無詣臺之員,事甚未安,除在外未署經外,未肅拜呈告人員,竝卽牌招,何如?傳曰,允。
金孝建啓曰,明日再明日,順陵忌辰祭齋戒正日相値,視事頉稟之意,敢啓。傳曰,知道。
傳于金魯忠曰,禮房承旨入侍。
傳于金宗善曰,勸講入侍。
柳師模啓曰,行大司憲李直輔,執義趙萬元在外,掌令金圭夏·金日柱牌不進,持平徐長輔·李基崇未署經,監察茶時之意,敢啓。傳曰,知道。
以司諫尹悌東,掌令金圭夏·金日柱牌不進罷職傳旨,傳于柳師模曰,只推。
柳師模,以兵曹言啓曰,五衛將崔奎五,在鄕病重,末由上來,朴明逵病難供職,呈狀乞遞,宿衛輪番之任,不可久曠,竝改差,何如?傳曰,允。
柳師模,以訓鍊都監言啓曰,本局別將李殷福,身病甚重,勢難察任,改差,何如?傳曰,允。
禁府啓目粘連,向前鄭持容亦宿衛之卒,關係,何如,而今此所供,雖以抄擇逢點爲辭是白乎乃,苟能如法另擇,豈有逃躱之理?況稱本無根着之說,又出同議之口,則初不審察之罪,誠極可駭,以此照律,何如?判付啓。依允。
廣州留守金觀柱疏曰,伏以居諸倏忽,夏序已屆,孝元殿望祭隔日,伏惟聖慕哀霣,益復如新。仍伏念臣,粵自起廢以來,猥荷天地之鴻造,濫躋卿月之崇班,榮貫華銜,周歷殆遍,冥升之咎,在理難逭,不衷之譏,揆分奚辭?靜念負乘之戒,恒深集木之懼,惟有斂退權要之塗,奔走筋力之末,斯爲一分自效之圖。故數年之間,所叨官職,罔非僥濫,而銓衡以外,輒皆冒膺而竭蹶,非敢占便,愚分則然,惟此微諒,庶蒙天鑑之洞察矣。玆者南輔留務之命,忽下於夢想之外,臣誠惝怳震惕,莫省所措也。噫,臣本資材駑下,百不猶人,知見鈍迂,未免固滯之陋,綜理闊疎,全蔑通變之才,尋常家私,猶且昧然而抛棄。矧爾民社,寧堪擔荷而效職?由是臣釋褐以後,三叨郡寄,而所在政理,一切憒憒,徒竊廩餼,飽人嗤嘲,此乃通朝之所共知也。況此南城一面,密邇京都,而控衛之勢,絶異他輔,設置關險,而保障之重,甲於畿邑,兼且土瘠人衆,風澆俗渝,簽丁俵糴,弊瘼如蝟,繕釐之宜,最號難治。正宜妙揀老成才諝之人,以畀其任,而乃以如臣迂愚全沒理致者,苟試盤錯之地,在臣則榮矣,奈僨誤國事何哉?兼臣犬馬之齒,已迫桑楡,虛脆之稟,凋先蒲柳,重以年來奇疾沈痼,醫技告窮,百藥蔑效少試繁劇之務,輒必如期而添肆,神精迷錯,殆若癡顚,以此病狀,尤豈有陳力紓憂之望哉?玆敢略陳短章,仰暴微懇。伏乞聖慈特垂矜諒,亟許遞免臣職,改授其人,以便公私,不勝幸甚,臣無任云云。答曰,省疏具悉。卿其勿辭察職。
左副承旨金近淳疏曰,臣與新除授都承旨臣金達淳,爲四寸兄弟矣,相避之法,在下當遞,玆敢援例陳章。伏乞亟賜遞改,俾存公格,俾安私分,千萬幸甚,臣無任云云。省疏具悉。承旨許遞。
敦寧都正鄭觀輝疏曰,伏以居諸迅駛,夏序已屆,孝元殿終祥,奄隔數朔,仰惟聖慕,撫時益復如新。仍伏念臣,庸陋無似,最居人下,而偏荷先大王陶甄之私,頂踵毛髮,都歸造化,雨露霜雪,罔非至敎,乃者島鎭暫補,未足贖戾,州牧特陞,乃反媒榮。臣受命以來,夙夜兢惕,思所殫竭糜粉,粗效萬一之報,而第緣才疎職短,絲毫無補。惟譴何是俟,忽於窮海之外,遽抱崩天之痛,龍髯莫拚,蟻褥無路,北望長號,痛冤弸結,不自意狗馬賤疾,猥徹崇聽,至被遞解之恩,曲遂生入之願,螻蟻賤臣,何以得此於天地父母之前也?獲渡重溟,復入脩門,觚稜依舊,萬事隔晨,惟有血淚之被面而已。今此敦府之新命,特出收簪之寵渥,臣惝怳榮感,莫省措躬之所,反面是急,叨謝義重,雖不得不章皇入肅,而第臣旣無敦寧,則勢難仍冒,玆敢猥入文字,援例陳懇。伏乞聖慈,特垂鑑諒,將臣職名,亟命遞改,以存公格,以安私分,千萬幸甚,臣無任云云。省疏具悉疏辭,下該曹稟處。
壬戌四月十三日辰時,上御熙政堂。禮房承旨入侍時,行左承旨金魯忠,假注書朴宗琦記事官金喆修,別兼春秋金邁淳,以次進伏訖。上命書榻敎曰,禮房承旨,傳香後,馳詣健陵,奉審今番植木,石橋亦爲看審,顯隆園華寧殿,一體奉審以來。出榻敎仍敎魯忠曰,俄者直閣,以大祝下往,故華寧殿使之奉審植木,石橋亦爲看審以來矣。承旨旣下往,直閣則只奉審華寧殿,顯隆園奉審及植木石橋看審,則承旨爲之,捕捉松蟲之役,早晩當否,着實詢問,仍留參健陵望祭以來,可也。又敎曰,慈殿承候後出去,可也。仍命退。上曰,上下番仍留,參勸講,可也。賤臣,先爲退出。
壬戌四月十三日辰時,上御熙政堂。勸講入侍時,參贊官金宗善,假注書洪秉喆,記注官金喆修,別兼春秋金邁淳,領事李時秀,提學金祖淳,檢討官宋應圭,以次進伏訖。時秀等曰,今日雨意頗緊,此時聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀曰,右頰紅粟所發之候比昨,何如?上曰,雖未快復,而姑爲一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,漸次差勝矣。時秀曰,然則快復乎?上曰,姑未快復,而比前益勝矣。時秀等曰,嘉順宮氣候,何如?上曰,一樣矣。上開卷,讀前受音一遍訖。時秀曰,狃于奸宄之狃字,本音作紐,而諺解作丑,以何音讀之乎?上曰,從諺解讀之,可也。大臣所見,則如何爲可耶?時秀曰,反切作紐,諺解作丑,俄者臣等,相議於閤外,則皆云從反切爲宜云矣。上曰,然則從紐讀之,可也。時秀讀自狃于奸宄,止終有辭於永世。上讀新受音一遍。時秀敷陳文義以奏。上曰,修者可簡,而不修者亦簡,何也?時秀曰,修者簡而用之,則不修者亦得勸懲而企及之,此所謂不修者,亦簡之也。上仍讀新受音,合十遍訖。時秀曰,古者聖王用罰,以刑期無刑爲主,故每於用刑之際,必欽必愼,參酌情實,所犯雖大,如非敗常亂俗之罪,則必致寬恕之典,而若其敗亂常俗者,則亦必痛懲,雖小不貸,此如舜典所謂眚災肆赦,怙終賊刑之義也。至於頑不率敎之類,固在可治之科,而其所以治之者,欲其終歸於化也,非有他憤疾之意也,若以彼之不率敎,先致我之憤疾,則反爲害於我之德性矣。然常人之情,易生憤疾之念,故所以致戒如此者也。人才各有攸宜,難於兼備,人主但能取其長而捨其短,隨其才而任其職,則世無棄人,而職無不擧矣,在國有得人之美,在我爲容物之德矣。至如有忍有容二句,則先儒以爲忍與容,各有所當,而臣未敢知其必然矣。忍者强力堅制之意也,容者不待强制而恢恢有裕之德也,非特忍之爲比也。此又爲治之大要也,因物有遷一句,最好玩味處,伏願深加體念焉。所謂因物有遷者,此文則但指庶民言,而非但民也,王公匹庶,莫不皆然,人之稟生於天也,仁義禮智,無一不備,可謂厚矣。及其耳目所接,四肢所求,自誘於物欲而其性遂薄矣。耳接於聲而遷,目接於色而遷,四肢之求安逸而遷,終至移其性焉,則雖欲不移,不可得焉。蓋其所移者,非一朝一夕之故也,惟其漸次誘化,不自覺悟之致也。凡人之情,由惡而遷善則難,由善而遷惡則易,爲人君者,誘遷之弊,比庶民尤甚,矯弊之道,在於問學工夫,而問學之要,在於敬字,苟以實心,敬持實德,則雖有外物,非所當遷矣。至於民之所遷,又係於人主之所好,故古人曰,不從上令而從其好,上之所好,在於聲色游畋,而獨以善道欲敎其下,則民之不從必矣。須以五典之常德,敬之體之,然後民自從化,不令而行矣。大學亦曰,所令反其所好,而民不從者,此也。苟有敬五典之實德,安有物遷之慮哉?持敬旣固,外物不能奪,則萬事萬物,泛應曲當,而天理順矣。伏願因此四字,而克存持敬之工,則民自歸化而治升於大猷矣。上曰,閣臣爲之。祖淳曰,大臣所奏,誠好矣。此雖四五章,而其中自有至義存焉,帝王出治之法,無出於此矣。有曰違上所命,從厥攸好,好一字,乃至可畏之字也。在一身則爲善惡之機,在一世則爲治亂之本。漢之武帝,求儒術行仁義,所命固善矣。若其所好,則征伐也,神仙也,貨財也。故觀其任用之臣,則乃是如廣利,如欒大,如弘羊之屬也。所命之善,旣若是焉,則此輩之人,何從而生乎?然所謂儒術,不過得一董生,而不能用,至於縱橫荒怪之輩,用之惟恐不及,若彼其甚焉,則可見其實德之不在此,而所好之失其宜也。人主固能立心於此,好所當好,惡所當惡,則所謂一日克己,天下歸仁者也。君上之立志如此,則百姓自能識得希慕,而歸于化理矣。好一字,雖若泛然,實係治亂善惡之機,願加省察焉。時秀曰,大抵下之所趨,係於上之所尙,此其故何哉?蓋欲上之人,悅己而榮其身顯其名也。試以一事言之,人君每好極諫,而果能翕受,則人皆鯁直,事事獻規矣,如不實好,而徒曰求言,則豈有批魿進言之理乎?惟知愛其君而不知有身者,然後方能進諫矣,若是者豈易得哉?凡人之情,莫不從君之好,人主若欲求言,則必須示之以心誠好之之意,然後下之從之,可以如影之從形矣。上曰,所陳,好矣。玉堂爲之。應圭曰,大臣閣臣,所奏,皆好矣。夫聖人凡人,其稟仁義禮智之性則均也,由其有耳目口鼻之形,而爲物所遷,若使上之人,聰明睿智,敎導以正,則人自歸化,而所謂敎導之道有之。大學亦曰明德新民,在己之德,若不明之,則在民之德,何從而新之?須有在上之明德,必如大學,然後在下新民之道,可以於變時雍矣。夫以成王之聖,群臣之良,而敎導誥戒,若是其丁寧,其爲後世之鑑法,尤可見矣。今日聖上,體念於此,群下觀感於此,則誠是國家之洪福矣。時秀曰,因物有遷四字,伏願愼勿泛看焉。凡民莫不有形氣之私,故亦莫不易遷於外物,而至於君上,則比凡民尤易,惟其意欲必遂故也。左右前後,若非正言正士,則凡見君上之所好,而逢迎者多矣,供奉者足矣,而規正者不可易得,則耳目之所好,身體之所安,惟意是求,無欲不遂。故不念日後之患,貪於目前之利,每以爲一事之循慾,不妨於治道,肆然爲之,及其一事二事久久成熟,則浸浸自入於人慾之場,而不自覺焉,此之謂遷也。必須惕然猛省,斷然痛革不至有遷,然後乃可以進聖德而益聖學矣。伏願造次顚沛之頃,毋忘此四字之意焉。上曰,旣曰,三細不宥,而又曰,毋憤疾于頑,二章文義,若相反戾,何也?時秀曰,不宥,非憤疾之謂也,且頑者,不率敎之謂也。不率敎,則易生憤疾之心,而聖人之用法,非但欲善其人也,又將警戒衆人,期至無刑也。惟當以哀矜爲心,可也,豈有所憤疾之意哉?如彼亂常之人,罪之固當,而所以罪之者,亦非出於憤疾之爲也。祖淳曰,三謨所云庶頑讒說,亦必侯明撻記,而欲竝生哉也,豈有憤疾之理哉?雖是頑者,先以憤疾之心待之,則豈能理會敎導,使之歸化乎?苗民逆命,則大禹亦未嘗窮征,而班師振旅,誕敷文德,以此言之,徂征有苗者,卽不宥之意也,班師敷德者,卽毋憤之意也。應圭曰,凡於頑民,須以公平設心而治之,然後可以率敎也。若先以憤疾待之,則不率者亦難歸化矣。化之之道,卽下文所謂有容是也,體坤元含弘之德,盡聖人欽恤之政,然後可以化之也。祖淳曰,東都多頑民,刑法邊常勝,故每以此告戒,而眷眷於寬以制猛之義者也。上命掩卷。宗善曰,知經筵金祖淳,旣入闕中,不爲肅謝,事甚未安,推考警責,何如?上曰,依爲之。出擧條仍命退。上命挾侍下公事。敎宗善曰,判付則出去書之,可也。諸臣以次退出。
上在昌德宮。停常參·經筵。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
柳師模啓曰,行大司憲李直輔,執義趙萬元在外,掌令金圭夏呈辭,金日柱未肅拜,持平徐長輔,李基崇未署經,監察茶時之意,敢啓。傳曰,知道。
傳于金孝建曰,傳香承旨,馳詣宗廟·景慕宮奉審摘奸以來。
傳于金達淳曰,孝元殿望祭,當親行,該房知悉。
傳于金宗善曰,召對爲之。
以咸鏡監司李義弼狀啓,安邊府民家失火事,傳于金宗善曰,聞甚驚駭,燒死人若有身還布,蕩減,結構奠接之方,廟堂,星火分付。
吏曹口傳政事,大司成單金近淳。
金達淳,以奎章閣言啓曰,明日卽奎章閣今夏孟朔大奉審日次,時原任閣臣,依節目進詣擧行之意,敢啓。傳曰,知道。
柳師模,以義禁府言啓曰,開城留守金文淳狀啓內,本府經歷李之珩,爲先罷黜,其罪狀,令攸司稟處事,啓下矣。李之珩,時在任所云,依例發遣府羅將,拿來,何如?傳曰,待待命拿囚。
獻納崔時淳疏曰,伏以光陰易邁,夏序且屆,孝元殿終祥,隔以數朔,伏惟我殿下,撫時靡逮之慟,益復如新。仍伏念臣,姿性庸愚,見識昏謬,前後臺地,瘡疣百出,而昨秋栢府之備數也,猥於聲討之章,尾附風聞之言,粗效官箴之責,臣於彼掌試之人,實無睚眦之嫌,只緣物議之喧騰,果有所聞之論列。及見本道之査狀,或稱情跡之可疑,或稱浮謗之根因,而末乃謂一道相傳,臺章激發云爾,則雖不以臣言歸之於虛妄之科,而畢竟所請之勘,未蒙允從之恩,始也公憤之激,而終焉無實之極矣。至今追惟,惶愧交中,復玷臺端,出言論事,更非可論,況此納言之職,本稱淸選,顧其職名,實有濫叨之懼,揆以情踪,又無承膺之望,間因事會,雖不得不章皇出肅,而因仍蹲據,斷無是理,天牌之下,逐日違傲,縮伏惶懍,靡所容措。伏乞聖明,俯賜鑑諒,特許鐫免,以安微分焉。臣旣自劃於是任,則不宜更此論人,而方當一初淸明之政,區區願忠之誠,有不容泯默者。嗚呼,人有四端,國有四維,四端不明,則人不得以爲人,四維不張,則國不得以爲國,聖人辭不迫切,而人無廉恥之心者,直謂之非人,則廉恥之於人,豈不重耶?苟或有拚置毁劃,不顧人言之嗤點,徒自私慾之橫騖,進取之如此,貪戀之如彼,自謂得計,恬不知愧,則其爲世道之乖敗,名敎之貽累,誠非細慮。是以士君子之立於朝也,同寅之風,共濟之義,非不交修相勉,而至於世嫌之家,則不啻秦越之視,各自回避,惟恐相浼者,蓋以淸朝廉防,關係至重,自不得不然者也。近年以來,搢紳士夫,修身行己之方,進退去就之際,謹飭淬礪,實有漸不如古之歎,有識之憂,亦惟久矣,而豈有如今番李永老者乎?噫,彼永老之於北伯臣李義弼,果非一世所共知讎怨之家歟?重臣之父故大司諫臣李存中,請討故相臣李宗城之疏,略曰,戊申凶黨之怨國,厥惟久矣。大朝之乙巳初政,豈不光明嚴正,而大慝巨魁,尙逭王章,倫綱斁絶,義理晦塞,獨彼李宗城者,乃敢以貫日宥世等說,右袒凶魁,少無忌憚云云。至請屛裔之典,而其嚴辭正義,直驅之於凶逆血黨,滿紙臚列,至今照人耳目,則爲其子若孫者,與此家,其爲嫌怨,非比尋常,而昨春義弼之爲增會主試也。永老匿其舊怨,厭然入場,冒沒呈券,畢竟高第,如拾草芥,以若世讎反作恩門,視以常事,靦然無愧。噫,此疏之出,不過四十年,渠雖年少,豈有不知之理?雖曰,不肖,猶是名家之子,已藉先蔭,至登仕籍,則渠家大故,亦何敢曰,不知,而當此出身事君之日,急於功名,放倒大防,不識人間有羞恥事,是可忍,孰不可忍,而渠之一身,雖不足惜,其於名敎之貽累,世道之乖敗,何哉?榜眼一出,擧世憤罵,而三司內閣,一蹴翶翔,淸班峻秩,殆若非此莫可,而人無有敢言者,今日世道,可謂末如之何矣。臣以謂修撰李永老,永刋玉署內閣之望,以爲貪榮冒恥,循慾忘先者之戒焉。嗚呼,生民之休戚,係於守令之賢否,守令苟不得其人,則民生之困悴,極矣。夫何挽近以來,廉風掃地,慾浪滔天,爲守令者,往往有罔念分憂之責,徒事肥己之計,蔀屋之愁歎,間多不絶,而彈墨之章,寂寥無聞,烹阿之典,廢却不行。臣嘗慨然于中,而竊聞畿邑喧傳之言,金熙朝之出宰驪邑也。詞訟之乖當,政令之違法,有不可枚擧,而平年之需米,勒捧,歉歲之價,久遠之私屠,竝依現捉之贖,不恤民怨,盡歸私橐,冤號之聲,至今載路。豈意王城不遠之地,有此害民營私之一墨倅也?臣以謂前驪州牧使金熙朝,亟施刋削之典,宜矣。臣無任云云。省疏具悉。上款事,本事予所未詳,卽令廟堂,可否以聞,下款事,若有是也。可謂貽羞宰列,亦令廟堂稟處,爾其勿辭察職。
壬戌四月十四日未時,上御熙政堂。召對入侍時,參贊官金宗善,侍讀官吳淵常,檢討官宋應圭,待敎李敎信,記事官金,別兼春秋呂東植·金邁淳,各奉綱目第七卷,以次進伏訖。上開卷,命讀之。淵常,讀自五年春正月,讀至且安之。上曰,此安字,何意也?淵常曰,安徐之意也。上曰,註云安,猶餘也,餘字當作徐乎?淵常曰,未考他本,不敢的對,而文理不成,似是誤字矣。淵常復讀,止不道要斬。上曰,下番讀之。應圭,讀自程子曰,雋不疑,止鹽鐵之議起焉。上曰,參贊官讀之。宗善讀自蘇武還自匈奴,止與武決去。上曰,閣臣讀之。敎信,讀自陵復止北海,止夏旱。上曰,注書讀之。賤臣,讀自秋七月罷榷酤官,止成康不足侔矣。上曰,上番讀之。東植,讀自桀等謀令長公主,止右曹給事中。上曰,下番讀之。邁淳,讀自光持刑罰嚴,止二年夏赦。上曰,文義陳之。淵常曰,昨日故事,敷陳明字之義,而以通明之明,察察之明爲言矣。取其切近,以親正士屛讒人,聖訓史記等語,爲至明之要,而又有明之大本,明德,是也。上曰,故事所陳,甚好矣。若有意於明,則便爲察察乎?淵常曰,聖敎至當矣。人君好察微隱,區區於視聽之末,則未免爲察察之明矣。苟能明於大本,明其明德則不期明而自明,苟究其要,則窮格是已,天下萬事萬物,莫不有當然之理,當行之則,卽事而窮理,卽物而致知,使萬理燦然具備於我,則應事接物,無有疑晦,自底乎文理密察,而天下之耳目,作吾之視聽,譬如明鏡照物,禹鼎森象,姸媸幽顯,莫能逃其形矣。不如是而務爲小慧,近明則明反爲昏,而刑賞倒置,若使齊威王,信用其左右之言,則卽墨當烹,阿守當封,可不戒哉?大抵人君,不以作聰明爲貴冠冕之制,紸纊塞耳,冕旒蔽目者,此也。上曰,下番陳之。應圭曰,國家之政令得失,亶係於賢良文學之士,苟能登崇俊良,寵任文學,與之共天職而理國事,則民心乃悅,天道乃應。杜延年,亦以賢良進用,罷榷酤官,而百姓足用,當武帝新設此法之時,專用桑弘羊之徒,海內遂以虛耗。以此觀之,則一小人參政,而民心不安,天道不應,一賢良進用,而民心安天道應。故曰,應天悅民之方,專在於簡拔賢良,諮訪政謨也。淵常曰,杜延年所謂順天心悅民意,年歲宜應者,此言雖似迂遠,的然有是理矣。天理玄妙,若不與人事相關,而休咎之應,捷如影響,宋熒之徙度,商野之致雨,此其驗也。人君躬行儉約,爲政寬仁,則省刑薄賦,而民意悅,民意悅則天心順,而自無陰沴旱暘之爲災,年歲屢登,此漢儒所謂心和氣和,而天地之和應者也。後世人君,不修德行仁,而反諱其災,故逢迎者,以堯之九年水,湯之七年旱爲說以解,甚至有星變,則別其分野,而歸之他國,有物妖,則穿鑿傅會,而强名以瑞,遂啓人君玩愒狃安之心,至於䙝天利菑,樂其所以亡,此不可不鑑戒矣。上曰,參贊官陳之。宗善曰,杜延年之言,固好矣。擧於賢良,問以治道,則先以罷榷酷鹽鐵爲急務,不與民爭利,而民心胥悅,武帝專以聚斂爲事,故桑弘羊迎合上意,創設此法,而民心泮渙,此大學所謂財聚則民散,財散則民聚者也。武帝英邁勇斷,而獨於桑弘羊,惑之深矣。此下言召韓福等,閔勞以官爵,賜帛遣歸。上曰,旣召之而不任以官職,果不善爲之事矣。宗善曰,下敎至當矣。任之以官,則雖不施用,猶可矜式朝廷,有益國家,而旣召旋遣,如欲入而閉門,只能優禮賢者而不能用之,則安有招賢之效乎?史記之賜帛遣歸云者,蓋惜之之辭也。上曰,閣臣陳之。敎信曰,稱人君之德,無如一明字。故言堯德而曰欽明,言舜德而曰文明,明者,大體兼言誠也。故中庸曰,自明誠,誠之爲言,卽純一無雜虛明洞澈也,苟或不然,則自歸於察察之明矣。此李陵之說蘇武,有曰,空自苦亡人之地,信義安所見乎?此言卽君子小人分歧之幾也。大體小人忽於幽暗之地,而君子則不然,故蘇武一段苦心血誠,只知有國而不知有身,在北海上,如在漢朝,不以幽獨而失其信義,千古人臣,所可效則者也。聖學工夫,亦惟在於愼獨二字,必須用力於人所不知己所獨知之地,則可推而至於明字,上工夫也。上曰,蘇武旣還,只爲典屬國而不以高官拜之,昭帝此事,不善爲矣。淵常曰,典屬國,是秩二千石,則亦非卑官,且官人之道當量其才德而授之,雖有忠節之人,豈可無官不做乎?如以官爵,爲賞人之具,則決非爲官擇人之道矣。上曰,成方遂,詐稱太子,縱吏收縛,固無可論,而若是眞箇衛太子,則如之何?淵常曰,戾太子得罪先帝,則有司之臣,收送詔獄,是大經之法也,而如以昭帝之私情論之,則似欲全保其骨肉之恩矣。宗善曰,有司之臣,但當收而縛之,而昭帝則衛太子之弟也。此如孟子所謂竊負逃之義,宜有全恩之道也。應圭曰,事旣非常,則乃變也,不可以常道論,爲宗社則不可安徐,爲私情則亦不可迫阨也。上曰,桑弘羊,至昭帝時,一向任用,此是昭帝不善爲之事乎?淵常曰,聖敎果然矣。弘羊自武帝時,罪惡已著,昭帝新政之初,若大行黜陟,則渠安得一日在位乎?此時霍光秉政,而不能斥退,光學識不足,故不能明於邪正之分而然矣。宗善曰,此則然矣,而弘羊,受遺詔輔政,則乃先帝托孤之臣也,非有大罪,則不可遽然斥退也。淵常曰,此則不然,決知其小人也,則雖云先帝舊臣斥退,有何不可乎?上掩卷。宗善曰,卽聞注書之言,日前日記曝曬時,逐編照檢,則丙午·丁未兩年推鞫日記,獨不見在,必緣當時之初不謄置,其時當該承旨及注書,所當追勘,而皆已身故,今無可論矣。勢將繕寫修粧,而丙午冬獄事,則竝與推案而無之,禁府文案,不可不取來謄出,故敢此仰達矣。上曰,依爲之。出擧條命退。諸臣以次奉冊而出。
上在昌德宮。停常參·經筵。
上詣孝元殿。望祭親行後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房口傳問安。答曰,罔極。
藥房提調金祖淳,副提調金達淳啓曰,親行望祭,聖慕克伸,侵曉還內,勞動旣多,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
金魯忠啓曰,明日常參·經筵,取稟。傳曰,只晝講。
金宗善啓曰,行大司憲李直輔,執義趙萬元在外,掌令金圭夏呈辭,金日柱未肅拜,持平徐長輔,李基崇未署經,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
金達淳啓曰,同副承旨柳師模,今日不爲仕進,卽爲牌招,何如?傳曰,許遞,與未差之代,前望單子入之,待下批牌招察任。
傳于金達淳曰,召對爲之。
傳于金魯忠曰,奉審承旨入侍。
以前執義趙萬元禁推傳旨,傳于金宗善曰,分揀。
金魯忠,以奎章閣言啓曰,景慕宮望廟樓,今望奉審無頉之意,敢啓。傳曰,知道。
金魯忠,以奎章閣言啓曰,臣等進詣奎章閣,先朝御眞展奉奉審無頉,而奉謨堂及閣內諸處奉審,亦爲無頉之意,敢啓。傳曰,知道。
金宗善,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
孝元殿望祭親行敎是時,亞獻官左議政李時秀,終獻官光恩副尉金箕性,贊禮行禮曹判書李晩秀,典祀官奉常正金在昌,執禮應敎閔耆顯,執尊副司果李晦祥,大祝副司果元在明,祝史副修撰宋應圭,齋郞正言金啓溫,盥洗位兵曹佐郞閔昌呂,禮曹佐郞李南圭,爵洗位兵曹佐郞申星模,典籍安光宇,亞終獻盥洗位典籍朴榮東,贊者兼引儀鄭在愼,假引儀安聖謩,謁者引儀沈謹之·許㬘,贊引引儀黃稔,假引儀高景漢,祭監監察朴善浩·李㬖。
壬戌四月十五日子時,上詣孝元殿。望祭親行入侍時,行都承旨金達淳,右承旨金孝建,右副承旨金宗善,同副承旨柳師模,記事官金,假注書朴宗琦,別兼春秋呂東植·金邁淳,檢校直閣金近淳,待敎李敎信,以次侍立訖。時至,通禮跪啓請行禮。上具衰服杖出。贊禮,前導入孝元殿外中東門,詣版位。贊禮,跪啓請跪俯伏哭。上跪俯伏哭哀痛,左右皆俯伏哭。少頃,贊禮,跪啓請止哭。上止哭。引儀唱鞠躬四拜興平身。上仍行四拜禮訖。贊禮,前導詣尊所,東向立,孝建酌酒,宗善受酒。上仍詣神位前,北向跪。達淳奉香盒,師模奉香爐以進,贊禮跪啓請三上香。上三上香。達淳等,還奠爐盒于案上訖。達淳奉盞以進,贊禮,跪啓請執盞獻盞。上執盞獻盞,以授師模。師模敬奉奠于神位前,大祝,敬奉祝文讀訖,贊禮跪啓請降復位。上俯伏興平身,仍降復位,次行亞終獻禮如儀訖,俱降復位。贊禮跪啓請跪俯伏哭。上跪俯伏哭哀痛。左右皆俯伏哭。小頃,贊禮,跪啓請止哭。上止哭。引儀唱鞠躬四拜興平身。上仍行四拜禮訖。贊禮前導詣望燎位,大祝奉祝文以進。執禮曰,可燎。燎訖。引儀唱禮畢,贊禮前導出外中東門,還入齋殿。諸臣以次退出。
壬戌四月十五日未時,上御熙政堂。召對入侍時,參贊官金達淳,侍讀官吳淵常,檢討官呂東植,待敎李敎信,記事官金,記注官金致龍,別兼春秋金邁淳,各奉綱目第七卷,以次進伏訖。上命開卷讀之。淵常讀自三年春正月,至合和朝廷皆此類也。上曰,下番讀之。東植讀自冬遼東烏桓,止不敢復出兵。上曰,參贊官讀之。達淳讀自四年春正月,止奇功過矣。上曰,閣臣讀之。敎信讀自五年夏大旱,止衆星皆隨西行。上曰,注書讀之。賤臣讀自夏四月帝崩,止放縱自若。上曰,上番讀之。致龍讀自郞中龔遂,止內自揆度。上曰,下番讀之。邁淳讀自大王誦詩,止葬平陵。上曰,文義陳之。淵常曰,王吉之言曰,俛仰屈伸以利形,專意積精以適神,大體養生之術,專在於淸心寡慾,慾寡則外誘不侵,心淸則雜念不生。上曰,此不幾近於黃·老之學乎?淵常曰,此等處誤看,則似與黃·老之學同也。所謂黃·老之道,虛心無爲而已,與吾人養生之術,煞有異焉。淸心則喜怒哀樂,發而中節,寡慾則聲色貨利,不爲交蔽,是所謂明德之功也。若徒事於俛仰屈伸,呴噓吐納,而不思所以治心明德之道,則物慾外侵,此心走作淵淪而天飛,此豈得爲長生之術乎?然又若過於淸心寡慾,則其流之害,或近於黃·老,而至如聖王修養之道,亶在於無逸,晝則摠攬萬幾,引接賢士,夜則嚮晦宴息,左右箴警,動作有常,節宣有則,身雖勞而心則逸,是以三代之君,不事養生,而皆享永年。秦皇·漢武,徒勞而無其效,故曰,保嗇性命之功,在於淸心寡慾,淸心寡慾之方,在於治心明德,務爲無逸矣,伏願體念焉。上曰,下番陳之。東植曰,今日自止,別無可以敷陳者矣,其中昌邑王事,旣稱狂縱,則是桀·紂之不若,不可但以鑑戒論,而此云乃下令曰,中尉甚忠,數補吾過,賜牛肉酒脯,而放縱自若,旣知其言之出於補過,則酒肉之賜,亦是浮文,卽宜痛改其放縱之行,斯乃有嘉其言之效。後世人主,豈不知諫說之爲是,而私意所蔽,不能聽從,非徒不從,或有罪之者,或有殺之者,是又有愧於昌邑王數補吾過之說者也。夫人君虛心聽諫,爲第一道理,而知其諫之是非爲難,蓋其所蔽而爲害者,有二焉。自己之見理不明,曾不知有餘在人,不足在己,輒以其言,爲不足用,此其所蔽一也,聽言之際,無所鑑衡,雖略知其言之爲是,輒疑其衒直,先以其人爲不是,而以人廢言,此其所蔽二也。於是乎厭逆耳而喜遜志之弊生焉,書云有言逆于汝志,必求諸道,有言遜于汝志,必求諸非道。上曰,遜志之中,若有善言,則如之何?東植曰,其言若果善也,則豈可以遜志而不用乎?上曰,何以知其爲善乎?東植曰,求之於道與非道之間,而辨其是非,則遜志與否,猶屬第二件事矣。上曰,參贊官陳之。達淳曰,下番玉堂所奏,好矣。觀其賜牛肉酒脯之心,則似若聽用其言,而末乃放縱自若,此無他,只爲外面假飾,而心不在焉故耳。大體人君之容諫,所貴實心,非獨此也,凡係事爲政令,無一不出於實心,以之治民而民乃信令,夫然後命令行焉。書所謂本固邦寧之道,亦由於民孚而令行,人主豈或無愛民之心,與爲民之政,而第於命令之間,文具邊易勝,實心邊不足故民不信令焉,民者至愚而神者也,其可忽乎?臣之此言,雖與本文義有異,敢此敷衍以奏,伏願以實心行實政之道,體念焉。上曰,閣臣陳之。敎信曰,上番玉堂所奏修養之說,誠然矣。先儒之論,亦以爲修養得壽,與祈天永命,其理同也。程子有云密室之燈火靜,故不滅,此只喩其頤養所以得壽之理也。仁者無物慾交蔽之病,遂得享年,故曰大德必得其壽,此蓋言其人君所以永命之道也,此所謂修養祈永,其理一者也。大體古昔聖王,非獨一身之享壽,貽厥孫謨,世世延壽,非獨後嗣之享壽,錫之福於天下,躋一世於壽域。故洪範九五福,一曰壽,而皇建其極,錫五福於庶民,雖以學問上工夫言之,爲學而至於聖,政如修養而得其壽,聖雖難跂,而學之則可入聖域矣。壽固難必,而修養則可得其壽,仁義壽命,元非二致矣。誠願自上爲學工夫,孜孜不已,則不獨爲修養之要,抑亦爲祈永之道矣。大體看史之際,先觀其時之所尙,則好矣,成方遂之詐稱衛太子也,雋不疑,引蒯輒事證之,昌邑王之廢也,田延年,引伊尹事證之,處置大事,必據經傳而行之。此無他,文帝右文之治,雖未復古,猶尙經術。故不疑延年之言,亦自經術中出來,漢業之綿永,蓋由於此。至東漢之時,又以名節相尙,後雖如曹操者出,而不敢纂奪矣。東植曰,大抵聽言之道,遜志者十無一是,逆志者十寡一非矣。且以漢唐以下史蹟觀之,則信用媚悅之言者,其國不治,聽受直切之言者,能致少康,此下云膠西臣侯得,譽其君爲堯·舜,而其國亡,汲黯則面折其君曰,內多慾而外施仁義,國雖不治,而免於亂亡,此其已然之迹也。上曰,溫公謂介子,以盜賊之謀,而霍光用介子之計,光之此事,不善爲矣。淵常曰,然矣。戎狄反則討之,可也,服則置之,可也。胡旣服其罪而乃襲刺之,已非名正而言順,周王六月興師,而猶且薄伐玁狁,至于太原,曷嘗有如此之事乎?光之此擧,政由於學識不足也。達淳曰,賊謀云者,乃指其欺詐而言也。東植曰,此謀出於介子,而綱云遣使誘樓蘭王,歸安殺之,不書傅介子姓名,而只稱遣使者,似若歸咎於當時任事之人矣,且其送歸質子之時,大臣率百官以送者,亦爲非矣。上曰,王吉龔遂,是賢人矣。淵常曰,然矣。王吉上疏亦入於小學矣。東植曰,此二人,果賢臣矣,下文云昌邑群臣,以不能輔見誅而二人獨免,此可爲人臣之戒也。上曰,霍光,以征伐爲事,遣范明友擊烏桓,此事非矣。明友,是光之壻耶?淵常曰,然矣。趙充國招寇生事之言果是,而光不能納,范明友可擊之言果非,而合於意,故光納之,大體合意之言,易爲聽信也。達淳曰,光之用明友之計,亦出於私意,方其時也,光政擬立功於邊,而明友之言,出於迎合矣。東植曰,出於私意之說似矣,而霍光之爲政,與民休息,雖改武帝時事,而其時眼目習熟,不以征伐爲甚難,且以去病之弟,狃於家庭聞見而然耶?上曰,向者玉堂宋應圭,以葬茂陵,爲示貶之書法矣,今此平陵之葬,又在三月,何爲而然也?淵常曰,其時漢家之法然也,恐非貶意也。上曰,天子七月而葬,禮也,而是時,不知古禮,故自高帝以下,皆然耶?東植曰,此不知禮而然也,而綱目則特擧其實事而書之,書之之後,始可議其非禮,而書法則非必出於貶意也。上命掩卷。東植曰,昌邑王事,固無足道,而龔遂所請選郞通經術有行義者,與王起居,坐則誦詩書,立則習禮容云者,誠爲千古人君取法處也。大抵君臣相與之際,貴乎情志之交孚,而苟欲交孚,莫先於頻接臣隣。昔宋哲宗,沖年御極,而程子書請頻接臣隣,使上下情意相接,此卽先正臣文元公李彦迪,十條箚中語也。向筵亦已仰奏,而此爲今日切時之務也。程子又以爲講筵諸臣,拱手默坐,解釋數行而退,或以爲主上方幼,且當如此,程子深非之,以爲古者,自能食能言,豫敎小學之法,敎養之道,豈有太早之慮乎云云。今我殿下,方在沖年,引接之姑未頻數,討論之未至究極,似若無甚爲害,而雖在沖年,尤當百倍於鼎盛之時矣。顧今講筵諸臣,或有自來魯莽之人,或有倉卒仰對之語,未必皆合於聖衷,誠宜於此。更加詳問,反覆究極,必歸於洞然無疑而後已,亦須頻繁引接,導之使言,然後上下自免齟齬,情志可以交孚,人臣之患,每在於有懷未盡。今日臣等,雖極魯下,苟能盡所欲言,則其中不無可取者矣。上曰,予實未知發問故然矣,此後則當多問矣。東植曰,下敎卓越矣,聖學雖高,而謙抑不自有,至有此敎,雖優造高明之域,常存此心,則堯·舜之學,何患不做,下敎中有不知發問之敎,若只以聖衷所存者,罄竭於發問之際,則其所未曉處,自當漸次曉達,而聖工之勤實,無過於此,君臣上下,各盡所見,則聖學之日新,豈無其效乎?至於頻接之際,其所談論者,非獨經史之爲貴,凡古今治亂,人物賢否,時政得失,生民疾苦,皆格致中事也。今日進讀之下,有云宣帝在民間,知閭里姦邪吏治得失,此特政事中末節,而宣帝,以此爲藉手治平之資,雖致少康之業,反啓衰微之弊,此雖非一向專力者,而亦人君之所不可不知也。從容談論,自有提起之時,亦一廣聞見之資也,且頻接勤問,以煩酬應似若有妨於節宣保嗇之方,而實則不然。昔程子嘗言,吾受氣甚薄,至三十四十而侵盛,到今七十,無減於少時矣。門人曰,先生以受氣之薄,加意於保生而然耶?蓋學問之工,亦有助於養生,苟欲保嗇,則亦當着力於學問矣。向筵有非召對,亦引接之敎,故臣等退出後,敢有此仰蘄召接之思,而近日連値講筵,尙今未遑,伏望更加留意焉。上曰,其言甚好,當體念矣。仍命退。諸臣以次奉冊而出。
壬戌四月十五日酉時,上御熙政堂。奉審承旨入侍時,行左承旨金魯忠,假注書朴宗琦,記注官金致龍,別兼春秋金邁淳,以次進伏訖。上曰,陵上奉審則安寧乎?魯忠曰,無頉矣。上曰,丁字閣碑閣奉審無頉乎?魯忠曰,無頉矣。上曰,華寧殿奉審無頉乎?魯忠曰,無頉矣。上曰,植木無未盡處乎?魯忠曰,局內則無未盡處,而築東近處,猶有稀疎處矣。上曰,築東完固乎?魯忠曰,完固矣。上曰,石橋,何如,而廣丈,幾何?魯忠曰,廣五間,丈二間,而完築矣。上曰,松蟲無熾盛之慮乎?魯忠曰,比昨年則姑不熾盛,而間間有之,趁今捉得,然後可無漸熾之慮矣。上曰,好爲往返乎?魯忠曰,無事往還矣。上曰,慈殿承候後,出去,可也。仍命退。諸臣以次退出。
上在昌德宮。停常參,只晝講。
自開東至巳時,灑雨下雨,測雨器水深四分。
金達淳啓曰,明日常參·經筵,取稟。傳曰,停。
金孝建啓曰,合辭方張之時,兩司無詣臺之員,事甚未安,除在外未署經外,未肅拜·呈告人員,竝卽牌招,何如?傳曰,允。
金達淳啓曰,假注書朴宗琦,身病猝重,勢難察任,今姑改差,何如?傳曰,允。
備忘記,廣州留守金觀柱下直,長弓一張,長箭一部,片箭一部,筒兒一箇賜給。
承旨前望單子入之,李肇源·申大羽落點。
以同副承旨申大羽牌不進罷職傳旨,傳于金達淳曰,只推。
金孝建啓曰,行大司憲李直輔在外,執義未差,掌令金圭夏·金日柱牌不進,持平徐長輔·李基崇未署經,監察茶時之意,敢啓。傳曰,知道。
以司諫尹悌東,獻納崔時淳,掌令金圭夏·金日柱牌不進罷職傳旨,傳于金達淳曰,只推。
金達淳啓曰,吏曹郞廳來言,臺諫有闕政事,取稟。傳曰,當日爲之。
金達淳啓曰,吏曹郞廳來言,政事當日爲之事命下,而判書李書九在外,參判金羲淳,參議任希存,俱以身病,不得開政云,參判·參議,竝卽牌招,何如?傳曰,允。
金達淳啓曰,吏曹參判金羲淳,參議任希存牌不進,推考傳旨及罷職傳旨,今方捧入,而開政命下之後,如是違牌,事甚未安,參判更卽牌招,何如?傳曰,參議只推,與參判一體牌招。
金達淳啓曰,吏曹參判金羲淳,參議任希存再牌不進,推考傳旨及罷職傳旨,今方捧入,而開政命下之後,連事違召,不卽承膺,誠極未安,參判所當更請牌招,而係是一日三牌,何以爲之?敢稟。傳曰,參議只推,與參判申飭牌招。
有政。吏批,判書李書九在外,參判金羲淳進,參議任希存進,右副承旨金宗善進,以金㙆爲執義,鄭觀輝爲兵曹參知,鄭繼忠爲開城經歷,任希遠爲南陽府使,趙厚鎭爲全州判官,洪履猷爲鴻山縣監,故學生許爀贈戶參例兼,故學生許審贈左承旨,故奉事許澥贈僕正,已上許晊三代。
兵批,行判書李秉鼎病,參判尹東晩病,參議金鼎國入直進,參知未差,左副承旨李肇源進,副護軍柳師模·洪羲運·鄭觀輝,副司直趙萬元,僉知姜昌文竝單付。
金達淳,以弘文館言啓曰,副應敎朴宗京,旣有只推之命,與新除授應敎閔耆顯,竝卽牌招察任,何如?傳曰,允。
以應敎閔耆顯,副應敎朴宗京牌不進罷職傳旨,傳于金達淳曰,只推。
以開城留守金文淳狀啓,民家失火事,傳于金宗善曰,結搆奠接之方,廟堂,區劃分付。
李肇源,以備邊司言啓曰,卽見忠淸監司曺錫中狀啓,則以爲道內穀簿,多寡不一,若其最少處,只以應分之數,實無排比之路,應加分外,各樣還軍餉留庫條中五千石,特許加分事,請令廟堂,稟旨分付矣。本道穀簿,自來不敷,每年加分,便成已例,所請之數,比昨年雖加二千,元數五千,亦不過多,依狀請留庫條中,許令加分之意,分付,何如?傳曰,允。
李肇源,以備邊司言啓曰,因大司諫白師謹上疏,以景廟朝壬寅誣獄死禍士人金龍澤·李喜之·李天紀·沈尙吉·鄭麟重褒贈及宮人墨世舊第還推,立其旌門事批旨,有下廟堂稟處之命矣。嗚呼,群兇之謀犯儲位,大起誣獄,戕害一代之忠藎公卿大夫,以至章甫閭井,慘禍毒燄,靡處有遺,逮夫英廟朝乙巳之初,褒顯四大臣之偉烈,建祠于江上,盡雪群冤,大慰幽明,及當先王朝己亥壬寅,益闡義理,加以爵諡,當時爲國效節之家,無復餘憾矣。惟彼五士人,雖蒙錄後之恩,猶闕褒贈之典,公議抑鬱而未伸,義士激昂而揮涕者久矣。謹按先輩之定論,有若故掌令臣閔翼洙之言曰,世之自謂淸論者,皆以壬獄冤死之儒生,爲布衣出位,不能潔身,人或從而和之。然凡事當論大體,向來誣獄,旣是兇徒之所鍛鍊,而五人之捐身效力,出於安宗社護聖躬,則只當以一忠字斷之,他不須論也。且此皆巨室大族世受國恩之人也,苟見宗社之將亡,而有可以斡旋於安危之際,則其不憚於濡足焦髮,號呼奔走者,政亦人臣之職耳,何可非之?況誣獄之以五六儒生爲根柢者,實出於誣陷儲君之計,則此與今日聖誣,自當相關,此而不能快伸,則聖誣終無可辨之日,豈不痛哉?彼外假蕩平,欺蔽上下者,自謂與鏡·虎不同。然其所爲,無非傳法於鏡·虎者,而其情狀尤狡惡。蓋欲竊取祿位,則莫不以鏡·虎爲逆,壬獄爲可雪,而必留置若干儒生於獄案,目之爲逆,以證壬獄之非誣,將使君父,無以解脫來世之疑,士大夫何可與此輩同朝,而名爲士類,旣不免比肩而仕,則便謂此輩異於鏡·虎,而自不覺其同敀於亂逆之黨,其亦可哀也。夫翼洙,閔文忠之從子,當世之大儒也,其所論如此,則五人之無可疵而有可褒之節,宜爲百世之公案也。至於宮人墨世,以閭巷之女子,秉忠盡節,視死如敀,其有功於護聖躬扶宗社之地者,豈不烈烈無愧於古之奇男子者哉?諫臣所謂五士人褒贈之典,特賜允從,仍令該曹,訪其後孫,竝卽錄用墨世,則贖還舊第,移旌其門,其傍孫之主香火者,亦令攸司,爲相當役窠區處之地,何如?傳曰,允。
李肇源,以備邊司言啓曰,獻納崔時淳上疏批旨內,上款事本事,予所未詳,卽令廟堂,可否以聞,下款事,若有是也,可謂貽羞宰列,亦令廟堂稟處事,命下矣。近世士大夫之間,廉防不立,名義墜地,惟知榮利之可趍,多失羞惡之本心,有識之竊嘆,厥惟舊矣。今此臺疏,以四端之不明,四維之不張,反復爲說,乃及流俗之弊,匿怨冒嫌,苟占科宦,將至敗世敎而壞人紀,其言有足以頑鈍者砭,昏惰者警矣。李永老事,未必爲習俗之所染誤,而或因年少,未悉本事之輕重耶?故諫臣之疏語,考諸政院日記,則臺章所論,蓋無差爽,而若其請勘永老者,太似峻刻。且此事,自當有搢紳士友之公議,所以處永老者,不激不渝,庶歸稱停,姑置之。金熙朝事,風傳頗駭聽聞。然而不可因臺言而直斷其罪,在熙朝,或歸䵝䵢之科,在朝家,亦欠綜核之政,分付道臣,明査狀聞,果有所犯,則拿問嚴勘,以懲貪汚之吏,何如?傳曰,允。
李肇源,以御營廳言啓曰,楊州牧場內道嶼虎囕馬匹事,自司僕寺報來矣,本廳善放砲手五十名,定將校率領,今十六日爲始,出送行獵之意,敢啓。傳曰,知道。
李肇源,以義禁府言啓曰,忠淸監司曺錫中啓本內,鴻山縣監李羲淵,爲先罷黜,其罪狀,令攸司稟處事,啓下矣。李羲淵,時在任所云,依例發遣府羅將拿來,何如?傳曰,待待命拿囚。
吏曹啓目粘連啓下是白有亦,觀此敦寧府都正鄭觀輝上疏,則以爲臣旣無敦寧,則勢難仍冒,亟命鐫改,以存公格亦爲白有臥乎所,旣無敦寧,則揆以公格,不可仍置,改差,何如?判付啓。依回啓施行爲良如敎。
禁府啓目,開城前經歷李之珩原情云云,問目內辭緣,汎稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓依允。禁府照目粘連,全州判官鄭持容矣。本府議啓內,宿衛之卒,關係何如,而今此所供,雖以抄擇逢點爲辭是白乎乃,苟能如法另擇,豈有逃躱之理?況旀本無根着之說,又出同隊之口,則初不審愼之罪,誠極可駭,以此照律罪,杖八十收贖,奪告身三等,私罪奉敎依允爲旀,功減一等爲良如敎。
敎廣州留守金觀柱書。王若曰,眷玆漢南一城,卽我海東重鎭,山河壯金湯之勢,實爲湖嶺間要衝。陰雨備桑土之謨粵自祖宗朝設施,其責也峙乃而欸乃,以地則鑿斯而築斯。倣周家分二陜治,心膂是托,同漢廷從九卿出,體貌自殊,予方讀君陳之篇,益覺保釐之任重,人不借吉甫之世,疇是文武之材全。惟卿,世篤忠貞,家傳詩禮,儼然有公輔器局,風範端凝,蔚乎爲士流模楷,操履牢確,四十年藉手立脚,秉執彌堅,一二疏瀝血刳肝,慷慨尤切,自先朝而屢加眷遇,拔諸衆怒之中,逮寡躬而益專倚毗,躋之八座之列。南州頌去後之惠,奚啻歌甘棠三章,西湖決遁思之行,咸稱辭樞密一節。玆授卿以廣州府留守兼南漢守禦使,卿其祗服寵命,益殫遠猷,當一初淸明之辰,莫曰,升平之日久,顧百年保障之地,詎忽節制之時修,凡厥稟裁,自有典憲。於戲,畿邑之恩召屬耳,非不知於外輕,分司之簡畀在心,蓋欲得於君重,三朝重望之夙著,寬予南顧之憂,一月六對之隨參,慰卿北拱之悃。故玆敎示,想宜知悉。修撰李永老製進。
壬戌四月十六日午時,上御熙政堂。晝講入侍時,同知事趙鎭寬,特進官洪聖淵,參贊官金達淳,侍讀官吳淵常,檢討官呂東植,假注書朴宗琦,記事官金必宣,別兼春秋金邁淳,宗臣安昌君燝,武臣金養和,以次進伏訖。上曰,座目單子,例於午正入之,而前一刻徑入,事未前有,當該承旨推考。出榻敎上曰,有口病,不能高聲讀之矣。上開卷,讀前授音一遍訖。淵常曰,新授音,以二州貼自止以入,而二州則太多,以一州進講,何如?東植曰,一州則太小,故俄果以二州,分排以入矣。上曰,今番以二州爲之,從後或以一州進講,好矣。鎭寬曰,俄者進讀時,大文有見漏之處,則玉堂所當卽爲警咳矣。不然則待畢讀後仰奏,道理當然,而中間煩達,誠爲駭然,登筵兩玉堂推考,何如?上曰,適然之事,置之,可也。淵常讀自華陽黑水,止西戎卽敍。上讀新授音一遍訖。淵常解釋章句以奏。上曰,文義陳之。淵常曰,三危旣宅,三苗丕敍者,可以見大禹之功化,無物不被,無遠不屆也。夫以三苗之至頑至蠢,底於觀感丕敍之效,則聖人之於人,不以遠近有間,不以華夷爲限,可敎則敎之,不可敎則以德懷之,無有內外善惡,而咸囿於比屋可封之俗,此無他,聖人以實心行實政之致也,伏願體念焉。上曰,下番陳之。東植曰,今日自止,別無可達之文義,而西戎卽敍云者,可以見大禹平土之功也。以大體觀之,則東漸西被朔南曁,訖于四海者,極其聲敎之所及也,以節目言之,則萊夷島夷淮夷嵎夷之逐州分排者,指其餘功之所洽也。雍州之水土底績,而餘功洽於西戎,故於其貢賦之末,稱西戎者,卽其書例也。夫聖人之功化,雖在夷狄,亦不棄絶,至于九夷八蠻,咸歸聲敎之所曁,則而況五服之內乎?聖人化行於中國,咸致比屋可封之治,故及于荒服之外,而亦被餘化。此言聖人治平之極功,無遠不屆,無物不遂之美也。今以我東方言之,則封域之內,不過數千里地,而人民之聚,不加多於大禹之時矣。然而大禹之時,逢此九載之水,拯濟九州之民,凡係賙飢之方,奏解之策,靡不容極,無一民不被其澤焉。況在偏小之國,又値無災之世,施惠於民,比大禹之時,則事半功倍,而今日之不行仁政,眞孟子所謂不爲也,非不能也。且今日自止,只是貢賦之篇也,九州貢賦之輕重,道理之遠近,參互硏究,則尤好矣。上曰,知事陳文義。鎭寬曰,玉堂所奏三苗丕敍之文義,誠好矣。大抵禹之功化,至此而極矣。三苗梗化,故竄於三危,而及其九潦旣平,三危可居。於是乎三苗之頑,大有觀感敍功之效,此所謂小懲大戒,小人之福也。當舜之時,若不竄三苗,則以蠢玆之三苗,豈有丕敍之期乎?上曰,三苗丕敍,在七旬有苗格之前乎後乎?鎭寬曰,在七旬有苗格之前矣。上曰,旣已丕敍,則何又伐之?淵常曰,此章丕敍者,卽三危所竄之三苗也。禹謨徂征者,卽舊都所在之三苗也。上曰,特進官陳文義。聖淵曰,蔡蒙旅平之旅字,卽祭祀之名也。大禹導山導水之時,卽是上古,而所過名山大川,必以旅祭,則自古聖人重祀之意,槪可想矣。故語曰,國之重事,在祀與戎,猗我列聖朝,尤重祀典,以敬以誠,曁于先朝,每値齋日,則達宵處誠,洞洞屬屬,雖在攝行之時,曉漏旣下,享事已畢,然後宵衣始解,臣等久忝近密之班,亦嘗仰覩者屢矣。殿下踐其位行其禮,惟祝昭述先朝之盛德焉。上曰,所陳,好矣。上曰,參贊官陳文義。達淳曰,今日自止,別無可達之文義矣。上曰,三苗在荆·楊之間,則至雍州而言之,何也?淵常曰,三苗舊都,雖在荆·楊之間,而三苗之竄,乃在三危之地,三危卽西裔之地,故於雍而言之者,此也。上曰,大禹以有罪之人,使之丕敍乎?三苗旣有罪,則又與宅三危,使之安居,何也?東植曰,竄三苗,非惡三苗也,卽罪其罪也,雖有罪而竄,永棄絶之,非聖人之心也。淵常曰,聖人之於罪罪人也,非一己之怒,而以天下之公也。有罪則自當竄之,施仁則自當及之,若使罪者,窮而殛之,置之必死,則亦豈聖人好生之仁乎?鎭寬曰,如三苗者丕敍,尤可見大禹功化之大矣。上曰,前授音進讀時,有遺漏處,無乃大學所謂心不在之病歟?東植曰,聽不聞視不見,卽心不在之病,而俄者前授音遺漏之失,此不過疊章披閱之間,未及照察之致也,然而聖人,旣誠意而又正心,旣正心而又或慮其外馳,故言其心不在之病,則聖人示戒之意至矣,此最聖學着念下工處也。淵常曰,爲學之本,不外於正心工夫矣。東植曰,如顔子地位,豈有過失,而所謂過失,卽微有差誤也。有過則未嘗不知,知之未嘗復行,俄者前授音章之疊閱遺漏,不過偶然也。然臣等警咳之後時,果如知事之所奏,而臣等之中間仰請者,或冀聖上之掇上文而更讀之也,側聽之餘,竟違所圖,此於不貳過之義,似或有歉矣。上曰,爾言,是矣。東植曰,章句漏讀之時,未卽警咳,固是臣等之罪,而知事,又以不於畢讀後仰奏爲咎,此則不然,未及盡讀時,猶可及之。旣已畢讀之後,雖仰請,亦無益矣。上命退。諸臣以次退出。
上在昌德宮。停常參·經筵。
巳時,日暈。
金宗善啓曰,明日常參·經筵,取稟。傳曰,停。
李肇源啓曰,來二十一日,朝參日次矣,敢稟。傳曰,停。
金宗善啓曰,來二十一日,輪對日次矣,敢稟。傳曰,爲之。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本營軍兵,日次私習云矣,敢啓。傳曰,知道。
李肇源啓曰,合辭方張之時,兩司無詣臺之員,事甚未安,除在外未署經外,未肅拜·呈告人員,竝卽牌招,何如?傳曰,允。
傳于申大羽曰,召對爲之。
朴宗琦改差代,以柳訸爲假注書。
李肇源啓曰,行大司憲李直輔,執義金㙆在外,掌令金圭夏·金日柱牌不進,持平徐長輔·李基崇未署經,監察茶時之意,敢啓。傳曰,知道。
以司諫尹悌東,獻納崔時淳,掌令金圭夏·金日柱牌不進罷職傳旨,傳于李肇源曰,只推。
以水原留守鄭大容狀啓,顯隆園健陵局內四山近處拾蟲,以附近七八面民丁,給糧資限二日輪回赴役何如事,傳于金孝建曰,依狀請擧行事,回諭。
以京畿監司李始源狀啓,始興縣民家失火事,傳于金宗善曰,結搆奠接之方,廟堂區劃分付。
以京畿監司李始源狀啓,安城郡民家失火事,傳于金宗善曰,結構奠接之方,廟堂亦爲分付。
金宗善,以戶曹言啓曰,卽者本曹正郞趙厚鎭,除拜全州判官矣,所帶諸色,固多經紀之事,而目今太廟修改之役,曺簿釐正之節,旣重且緊,不可付之生手,前正郞趙厚鎭,姑爲仍任,何如?傳曰,允。
申大羽,以司僕寺一二提調意啓曰,旌義前縣監金思喆遞任進上馬二匹,今纔上來,禾毛色別單書入,依例內廐立養之意,敢啓。傳曰,知道。
李肇源,以義禁府言啓曰,京畿監司李始源狀啓內,延曙察訪金致礪,爲先罷黜,其罪狀,令攸司稟處事,啓下矣。金致礪,今方待命,拿囚之意,敢啓。傳曰,知道。
李肇源,以刑曹言啓曰,南部居宋應文,以其兄其弟之被打於內吹金龍澤處,傷處大段之意,呈訴臣曹,故發牌推捉矣。自宣傳官廳,以內吹金龍澤,被打於宋應文兄弟處,又失腰牌,嚴治宋哥之意牒呈,故兩隻使之待令,詳細査實,則金龍澤及宋哥兄弟,俱有痕損,而宋哥所告內,相鬪翌日,龍澤又率內吹十五六人,突入渠家,結縛渠之兄弟,鎖足牢囚於巡廳,至於兩日云,而龍澤亦無辭發明。本事則不過相鬪,固當竝治,而但內吹之聚黨突入,結縛平民嚴囚巡廳之說,法禁所在,聞極驚駭。故自臣曹,通于宣傳官廳,問其結縛捉囚之出於本廳分付或下輩操縱與否,而此事作俑,俱是龍澤之所慫慂。故使之依受敎除名以送,以爲治罪之地,則該廳回報內欲推腰牌,果使捉囚宋哥,査問委折,而至於龍澤除名,則不尋腰牌之前,不可爲之云云矣。大抵巡廳,非囚人之地,宣傳非治民之官,則毋論事之是非,罪之有無,所當牒報本曹,以爲決處之道,而偏聽訐訴,右袒龍澤,多縱內吹,結縛平民,鎖足拘囚,拖至兩日,自本曹屢次往復之時,亦不肯除名送來,揆以法例,萬萬可駭。當該宣傳官,捧現告,令該府拿問嚴處,而金龍澤,訐訴該廳,多率同黨,作挐閭里,結縛拘鎖,究厥罪狀,極爲痛惡,依律刑配,以爲懲勵之地,何如?傳曰,允。
校理金㙆疏曰,伏以皇天弗弔,大行大王奄棄臣庶,居然日月再易燧火,率普如喪之慟,益無窮際,而恭惟我殿下,出天孝思,晨夕攀擗之餘,霜露節序之感,想亦愈久而愈新。迺者伏覩赦敎頒者,聖候違豫,旋卽康復,此實惟天惟祖宗,默佑陰相。奠東方億萬年無疆之休,頌祝欣抃,曷有其極?仍伏念臣蟣蝨微品,樗櫟散材,少不勉學,長益暴棄,隨衆僥倖,晩竊科第,揆分度才,志願已足,實無毫念更及榮塗。不自意特蒙先大王天地生成之盛德,拂拭臣於滓穢,收置臣於朝紳,逮至春坊設講之初,遽廁宮僚備數之末。雖緣當日擧抃之時,有不敢輒以情私乞免,而自顧匪分,轉益惶蹙,謂於蚤晩優閑之暇,按罪自劾,悉暴情狀,則以聖上仁愛之天,必不强其所不能,使之自陷於顚躓也。區區一念,惟是之竢,而乃於千萬夢寐之外,遽遭崩天之痛,八域生靈,孰不慟霣,而微臣私悃,尤別人人,哭罷梧雲,歸伏山樊,追惟往昔,尤悔萬端,私竊以爲,自今以往,杜門潛伏,省愆惕慮,不使重得罪於殿下,是爲臣不報之報,而不意今月十七日,伏承十一日有旨下者,乃除臣以弘文館校理,又催臣以乘馹上來,臣承命震灼,若隕淵谷,直欲逃遁以死,而不可得也。夫玉署淸銜,是何等官職也?地切近密,責重啓沃,苟非望實俱隆,才德兼備,存諸中者,可以資裨補,積於躬者,可以備顧問,則不足以堪是寄而當是責矣。是以其選其除,必極一世之淸望,擇一國之賢雋,而惟恐其濫雜而不精,今臣以遐土賤品,衰殼殘喘,平生伎倆,如上所陳,而地望人器,最出人下,萬無一近似於玆選,則不知殿下,何取於臣,而有此非常之恩命也。若以爲疑有可取而姑試之也,則臣之空空無實之狀,固已畢露於待罪春坊之日,殿下之所嘗俯燭,同朝之所共目擊,必無是也。若以爲宮僚舊屬,未忍便棄而假借之也,則淸朝名器,又非假借之物,而況臣無狀,曾誤先大王則哲之明,泯默冒據,竟至欺天,臣而欺天,莫大之罪,得逭刑章,亦已幸矣。又安敢以是而重誤殿下,爲媒爵賭恩之計乎?恩不可無實而倖得,爵不可匪分而冒處,以臣之分與實,而視諸本職與恩命,千不當萬不合,設使臣膂力方强,足以堪趍走使令之役,決不可冒進而妄處。矧今臣犬馬之齒,六十有四矣,衰朽疲癃,已無可言,而蒲柳脆質,又多疾病,風痺痰咳,轉相沈痼,半月十日,無常發作,當其發作之時,外則頭目昏顫,而手脚痿澁內則胸膈壅滯而氣息喘急,頃刻之間,似難支吾,乍往旋復,歲甚一歲,至於今年而尤劇矣。回視數年前貌樣,又是別般人視息,氣血凋枯,神識昏昧,咫尺庭除,尙不任意行步,則可能生意於千里奔走之役,尋常應酬,亦不能入心思量,則可能堪任於經幄論思之職乎?是則臣之不敢承命冒進,非但以濫越不稱,而卽此病狀,雖欲勉强,而其勢亦末由也。臣雖愚暗,尙不至病風喪性,則區區戀主之忱,亦未嘗亡也。書筵往事,榮寵如昨,寤寐一念,耿耿在中,使臣才識病狀,如有一分可堪之實,可强之勢,則何不及今殿下沖年嗣服之日,睿學日新之初,思所以隨分殫誠,盡力效忠,少伸螻蟻之忱,而復入脩門,更瞻耿光,亦所至願。何必飾詐矯情,偃蹇違傲,自底於辜恩負國之科哉?顧臣才識之蔑裂如此,年貌之衰朽如此,疾病之沈痼如此,上不足以論事啓迪,下不能以筋力奔走,義分掃如,罪戾山積,高天大地,無所措躬,悚息惶汗,百爾忖度,與其坐違君命,無寧死於道路。玆於今月二十二日,扶曳登程,寸寸前進,纔到聞慶地,而宿症復作,新感挾發,嘔泄昏眩,氣息奄奄,僵臥旅邸,無由蠢動,勢窮理極,罔知攸爲,乃敢力疾構疏,悉暴微悃,謹因縣道,仰塵天鑑。伏乞天地父母,察臣疾病難强之狀,憐臣情地窘迫之私,將臣所帶職名,特令鐫罷,仍治臣傲慢不忠之罪,以嚴官方,以肅朝綱,千萬血祝。臣無任云云。省疏具悉。爾其勿辭,上來察職。
壬戌四月十七日申時,上御熙政堂。召對入侍時,參贊官申大羽,侍讀官金邁淳,檢討官呂東植,待敎李敎信,假注書柳訸,記注官金致龍,別兼春秋吳淵常,以次進伏訖。上命讀。邁淳讀,自昌邑王有罪,止經術士。上曰,下番讀之。東植讀,自旣定議,止臣請劍斬之。上曰,參贊官讀之。大羽讀,自光謝曰,止有殺主名。上曰,閣臣讀之。敎信讀,自太后盛服,止離席伏。上曰,注書讀之。賤臣讀,自尙書令,止詔曰可。上曰,兼史讀之。致龍讀,自光令王,止及史氏。上曰,下番讀之。淵常讀,自受詩於東海,止初置屯衛。上曰,文義爲之。邁淳曰,按此文稱漢宣帝,具知閭里姦邪,吏治得失,蓋宣帝爲治,多本於此,如書之無逸云高宗舊勞于外,爰曁小人,又云祖甲舊爲小人,乃知稼穡之艱難。此亦見商先后爲治之本,而宣帝平生,尤多賴其微時經歷之功矣。故能爲漢代中興之主,然其爲政,偏用力於吏治等事,任法律作聰明,反亦有弊。故宣帝之治,不能大進,而國之元氣,因以漸損,遂基後世之禍,先儒以宣帝爲基禍之主者,實以此也。然吏治亦不可不尙,宣帝之言曰,與我共此者,其惟良二千石乎?蓋國之爲國,專係保民,而九重之於蔀屋,尊卑隔絶,人君雖有愛民之心,若非守令,則無以上承德意,下究惠澤,是以光武中興,亦用吏治,由是言之,吏治豈非美事乎?但不以忠厚爲本,而苛刻爲主,則未免有損元氣之歎矣。上曰,下番爲之。東植曰,前此亦有仰陳,而大抵昌邑王之罪惡,非止一端,其超擢昌邑群臣一事,已見其以私滅公,得罪天下者矣。夫爵者天爵,位者天位也,人君居天位任天爵,當一聽天意而已。今乃濟以私己之情,則安在其天爵天位之義也?昌邑不足論也,而雖輕於此事者,苟有一毫之私,蔽於政令事爲之間,則便非人君之德矣,此後世帝王之所當監戒矣。上曰,參贊官爲之。大羽曰,上番所陳吏治之說,好矣。大抵宣帝尙吏治,過作聰明,綜核爲主,故雖有一時之效,而弊亦隨之。夫聰明非不善也,而苟無德量,則流於苛察,先儒謂宣帝量不足之君者,蓋以此也。至若昌邑之事,則其罪惡豈一二,而不孝爲尤大焉。田延年之言曰,漢之傳世諡常爲孝者,以長有天下,令宗廟血食也。夫孝者有天下之本也,故孝而亡國者,未之有焉。昌邑只一庸人耳,亦不能爲大段暴虐之事,而惟其不孝。故至於亡國,可不痛哉?且霍光之事,固權宜之道,而嚴延年劾光之言,亦不可無之論也。後世人臣,如延年者或有之,而未有其言若此之明快也,蓋漢治尙質,此亦出於尙質之風矣。上曰,閣臣爲之。敎信曰,玉堂所陳吏治之說,固好矣。然而漢唐以來,不及三代之治者,未嘗非吏治之說害之也。唐·虞之際,非無吏治,而必也內有百揆,而外有十二牧,董仲舒之言,亦曰,正朝廷以正百官,如是然後,可謂知所本末矣。漢之吏治,則人君作聰明尙苛察,雖或有效,不足言矣。上曰,王式日昨故事中,頗有論其失者,今其以三百五篇諫昌邑者,庶爲自盡其道理矣。邁淳曰,王式固賢士,而臣謂其出處不能盡善,有不若董仲舒·韋孟諸人,故臣於故事中,嘗論其失矣。敎信曰,王式不必深責,大要躬行雅飭,漢世經術之士也。雖然漢儒經術,不能無如田延年所引伊尹之事,有若洛誥復子明辟註說,大有後弊。若非嚴延年劾光之言,則亂臣賊子,接跡於天下,嚴延年可謂有功矣。故先儒以夷·齊比之,蓋經學甚難,苟有一字誤解,則弊不可勝言,如胡廣之中庸,楊雄之明哲保身,邢恕之日三省,安石之周禮泉府,皆有誤讀之弊,漢承秦後,學者多以己見亂經,其爲後世之弊如此。洪惟我先大王,崇儒重道,於經史子集,無一毫未盡處,實有卓越前古之聖德,在今日闡揚之道,顧不在此乎?邁淳曰,漢文卽位之初,未嘗用代邸私人,及其中年,始任用宋昌一人,故史稱中年,乃修代來功矣。至若昌邑,則卽位之初,已專任私人,超擢甚多,賢愚之相去遼絶,乃如此焉。東植曰,昌邑此事,不待臣等之言,而聖明必有所燭,不必更煩矣。邁淳曰,此綱目句讀之懸吐處,多有誤懸者,今此文曰,以蔡義爲丞相,議者謂光置宰相,用可專制者云云,而懸吐者,以爲吐於專制之下誤矣。究其文勢,當以或或等吐懸之矣。上曰,用可專制者之義,果何謂也?邁淳曰,其文勢猶云子置宰相,乃反用其可專制者乎?蓋言不可用也。上曰,此等吐謬誤者果多矣。大羽曰,不特此也,如上文曰,丙吉,哀皇曾孫無辜,擇謹厚女徒胡組·郭徵卿,令乳養,日再省視,究其文勢,乃丙吉親自省視,非胡組輩省視也,而懸吐者,誤以,爲吐於令乳養之下,義遂不通矣。上曰,漢宣之鬪鷄走馬,何其疎闊也?邁淳曰,其英銳之氣,不能自制,而有此失矣。東植曰,不特漢宣,後世人臣之致位宰輔者,其少時,亦或有好俠者,惟其過而能改,故不失爲好人矣。然若使宣帝,早從事於學問,而不爲此等習,則豈但爲漢代中主而止乎?上曰,史稱武帝,欲殺長安獄徒,聞使者所執丙吉之言,乃寤曰,天使之也,未知武帝所寤者何事。大羽曰,武帝初不省皇曾孫在獄中,旣聞丙吉之言,始怳寤天子氣之應於曾孫,而以爲是天使之也。然觀其欲盡殺獄囚,則武帝亦可謂甚暴矣。上曰,旣寤則因徙之掖庭乎?大羽曰,然矣。上曰,丙吉果爲何如人也?大羽曰,賢人也。吉旣救皇曾孫於繫獄之時,而及其卽位,則未嘗一言己功,畢竟宣帝自知之,只此一事,可謂賢矣。上曰,漢宣何如主也?邁淳曰,才智頗足,而擇術不精,故專爲覇道矣。東植曰,專尙吏治,好作聰明,非純然可法之君矣。上曰,何以則不如此耶?邁淳曰,莫如學矣。上曰,霍光果全然不學之人乎?邁淳曰,然矣。且胡氏之論,以宣帝欲立皇后,公卿意屬光女,而光雖不言,意欲其然,以此爲霍光之罪,蓋使光無此意,其使公卿疑光之有此意者,已是光之罪案,況不封廣漢,尤爲失矣。大羽曰,不封廣漢,雖以刑人之故,而亦豈謂無失乎?上曰,此時太后,卽上官氏乎?此時其年,似當爲十四五矣。邁淳曰,卽上官氏,而昭帝戊戌立爲皇后時,年五歲則計此時,當爲十四五歲矣。且上官氏之爲皇后,霍光與有罪焉,世豈有五歲皇后乎?此雖上官安輩貪權固寵之計,而若霍光,以爲不可,則桀·安等,安能獨辦?史云因光內之宮中,光豈曰無罪乎?東植曰,光雖不無罪失,而其向國至誠,則人莫能及矣。上曰,光亦未免好征伐矣。邁淳曰,然矣。非但好征伐。此外亦多不善爲之事,征烏桓時,不聽趙充國老成之謀,而信用私人范明友之言,且考本傳,詐爲燕王書中,以蘇武之只拜典屬國,爲霍光之罪。此雖構成光罪之言,而以公議言之,此事亦不能厭服人心矣。且王平·徐仁之被罪,亦是用法不平之事,蓋光當危疑之際,其至誠向國,固爲卓越,而事爲之疵病,不可勝計矣。此皆其不學之致也。上掩卷命退。諸臣以次退出。
上在昌德宮。停常參·經筵。
自卯時至酉時,灑雨下雨,測雨器水深一寸三分。
申大羽,以都摠府言啓曰,今日入直內三廳武兼禁軍及軍兵等,中日習射,請出標信。傳曰,雨勢如此,後日次爲之。
李肇源啓曰,明日常參·經筵,取稟。傳曰,停。
李肇源啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
申大羽啓曰,禁衛營將官來言,今日本營軍兵,日次私習云矣,敢啓。傳曰,雨勢如此,後日次爲之。
申大羽啓曰,御營廳將官來言,今日本廳軍兵,日次私習云矣,敢啓。傳曰,雨勢如此,後日次爲之。
金孝建啓曰,行左承旨金魯忠,今日不爲仕進,卽爲牌招,何如?傳曰,許遞,前望單子入之。
承旨前望單子入之,徐有榘落點。
傳于金孝建曰,勸講入侍。
李肇源啓曰,行大司憲李直輔,執義金㙆在外,掌令金圭夏·金日柱牌不進,持平徐長輔·李基崇未署經,監察茶時之意,敢啓。傳曰,知道。
以司諫尹悌東,獻納崔時淳,掌令金圭夏·金日柱牌不進罷職傳旨,傳于李肇源曰,只推。
申大羽,以禁衛營言啓曰,本營字內內·外南山松蟲,今方熾盛,依例以坊民拾去之意,分付漢城府,何如?傳曰,允。
李肇源,以義禁府言啓曰,慶尙監司南公轍啓本內,機張前縣監具興遠罪狀,令攸司稟處事,啓下矣。具興遠,今方待命,拿囚之意,敢啓。傳曰,知道。
內侍府啓目,生徒內官朴景洽,爲人悖戾,含毒奪山,今月初十日夜,和吉翁主房墓所,行凶作奸云,聞甚驚駭。如此無據之類,不可一刻置諸內府之列,爲先永黜內侍府,削去名籍,而其養父邊安世,常時不能檢飭,至於叵測之境,亦爲永黜內侍府,何如?判付啓依允爲旀,雖尋常墳山作變,其律不輕,況貴主墳山乎?又況昨年慈殿處分之後,焉敢若此?不覺萬萬驚駭,令攸司,爲先推問,嚴加勘律,此輩不畏法,推此可知。其徒黨指嗾人,亦爲嚴核重勘爲良如敎。
壬戌四月十八日辰時,上御熙政堂。勸講入侍時,參贊官金孝建,假注書柳訸,記注官金喆修,別兼春秋吳淵常,領事徐龍輔,檢校直閣李始源,侍讀官金邁淳,以次進伏訖。龍輔曰,近日日氣不調,聖體候,若何?上曰,一樣矣。上因指鬢邊曰,此處有小腫,頗不仁矣。龍輔曰,不至有損乎?上曰,不爲大段,且已膿潰,而但妨於網巾矣。龍輔曰,寢睡·水刺之節,何如?上曰,有口病妨於咀嚼,而亦不大段耳。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,粟米飮停止之後,諸節,何如?上曰,喉關症候,雖不大段,而有妨食飮,且微有感候,今方向差矣。龍輔曰,日氣不調,閭巷間亦多感患云矣。上讀前受音一遍。龍輔讀,自畢命篇題,止垂拱仰成一遍。上讀一遍。龍輔解釋文義以奏。上仍讀十遍訖。龍輔曰,此康王以畢公,保釐東都之策命也。後世輒稱成·康爲賢主。然康王事蹟,見於書者,只有康王之誥與此篇而已。此篇先論文·武受命之由,次論周公毖殷遷邑之事,次論旌別淑慝,彰善癉惡之政,終論爲政之要本於盡心,一篇之中,反復終始,自有次序,可謂知所先後矣。故當時克致太平之功,而且以其用人之法言之,畢公未知其爲何狀人,而在文王時,已至高官,則在康王時,當爲七十有餘,康王之尙用老成,推此可知,而有曰,克謹小物,正色率下,則畢公爲人,亦可想見矣。上曰,若不務德,而徒務正色,則何以率下乎?龍輔曰,古人有言正己以正朝廷,夫正色者,亦正己也。大註有曰,風采凝準,足以表儀朝著,若不能正己,則所謂表儀朝著者,豈可以聲音笑貌爲也?小註史氏之言曰,忠厚近迂闊,老成若遲鈍,蓋以俗眼見之,雖若迂闊遲鈍。然其壅容廟堂,天下想望其風采,則有足表儀焉。以此觀之,畢公倘無存諸中之德,安能著於外如彼耶?所以正色率下,惟賢者爲能耳。上曰,閣臣爲之。始源曰,殷民自周公以來,固已率化,而其驕淫矜侉之俗,猶有存者,則此時保釐之責,甚難其人矣,而康王所取於畢公者,乃在於克謹小物,正色率下之四字者,誠以小物易忽,容德難見故也。故書亦曰,弗謹細行,終累大德,卽此意,而至於顔色之克正,亦甚難焉。若無養於中者,不能著於外矣。故彼端委廊廟,而其威儀風采,有足以觀感人者,是必其中之有素養矣。然則康王,亦可謂知人矣,彼洛邑保釐,何難之有哉?上曰,予方欲問之矣,克謹小物之義,果與不謹細行,終累大德之義,恰然相似乎?始源曰,似矣。彼任保釐一方之責者,猶必有如此之德而後可,則況人君乎?雖然后克正,則在下者罔不正。故古之欲化民者,先修於身,大學所謂自天子至於庶人,壹是皆以修身爲本者也,觀於克謹小物,正色率下八箇字,則畢公,豈非修身之君子乎?上曰,玉堂爲之。邁淳曰,彰善癉惡四字,卽爲治之大柄也,操之則治,捨之則亂。故多方曰,尙爾事有服在大僚。又曰,我則致天之罰,離逖爾土,此多方之彰癉也。君陳曰,狃于姦宄,敗常亂俗,三細不宥。又曰,簡厥修亦簡其或不修,此君陳之彰癉也,當周公之時,殷民新遷,王化未究,故先之以寬裕之恩,及夫君陳·畢公之時,則世已變矣,風已移矣。若一切以寬裕爲務,則民無所懲勸矣。於是大用力於彰善癉惡之政,此所謂政由俗革者,而以功效言之,則亦可謂俗由政革矣。譬之於醫,隨疾投藥,爲政由俗革之事,隨藥疾瘳,爲俗由政革之功,蓋王者之功,莫大於移風易俗,而惟其用力之地,則又莫先於賞罰之得當也。然賞罰不能自當,亦必在乎人君之紀綱克張,好惡克明,故朱子,以己酉封事,上於宋宗,而其十條之第八條曰,振紀綱以厲風俗,此言豈不好哉?伏願殿下,取而澄省焉。上曰,道有升降,道何以有升降也?龍輔曰,猶言否泰汚隆,而非道之有升降耳。龍輔又曰,玉堂所陳,好矣。然爲政之法,必於彰善上加勇,而癉惡上稍寬矣。故曰罪疑惟輕,曰賞延于世,皆是意也。上掩卷。上謂龍輔曰,向來行役,好爲來往乎?龍輔曰,無病往來矣。臣竊有欲仰奏者,先朝出入近密之臣,皆願一差於健陵享官,此情理之所當然矣。京畿監司李始源,亦願差往,而時帶外任,故不敢擅便,玆以仰達矣。上曰,依施之也。仍命退。諸臣以次退出。
上在昌德宮。停常參·經筵。
金達淳啓曰,明日常參·經筵,取稟。傳曰,只晝講。
李肇源啓曰,合辭方張之時,兩司無詣臺之員,事甚未安,除在外未署經外,未肅拜呈告人員,竝卽牌招,何如?傳曰,允。
金達淳啓曰,同副承旨徐有榘,今日不爲仕進,卽爲牌招,何如?傳曰,允。
以同副承旨徐有榘牌不進罷職傳旨,傳于李肇源曰,只推,更爲牌招。
傳于李肇源曰,勸講入侍。
李肇源啓曰,行大司憲李直輔,執義金㙆在外,掌令金圭夏·金日柱牌不進,持平李基崇未署經,一員未差,監察茶時之意,敢啓。傳曰,山林經筵官外,違牌在外·未署經人,竝許遞,與未差之代,政官牌招開政差出。
以大司諫白師謹牌不進推考傳旨,傳于李肇源曰,許遞,今日政差出。
以掌令金圭夏·金日柱,獻納崔時淳牌不進罷職傳旨,傳于李肇源曰,經筵官外竝許遞,今日政差出。
李肇源啓曰,行大司憲李直輔在外,掌令金日柱牌不進,執義一員,掌令一員,持平二員未差,監察茶時之意,敢啓。傳曰,知道。
有政。吏批,判書李書九受由在外,參判金羲淳進,參議任希存牌不進,左副承旨李肇源進。啓曰,判書李書九受由在外,參議任希存牌不進,小臣獨政未安,何以爲之?敢稟。傳曰,仍爲之。以吳鼎源爲大司諫,尹羽烈爲執義,閔師宣爲司諫,洪彦燮爲掌令,李毅采·金啓河爲持平,李重蓮爲獻納,尹致鼎爲正言,李基慶爲修撰,宋冕載·李基崇爲副修撰,申獻朝爲同敦寧,李集斗爲同經筵,金碩鉉爲吏曹正郞,徐弘輔爲永禧殿令,林性運爲全州判官,戶曹正郞單趙厚鎭仍任事承傳,故士人金龍澤·李喜之·李天紀·沈尙吉·鄭麟重,已上竝贈執義,竝施褒贈之典事承傳,以金必宣爲延曙察訪。
吏批,再政。以朴宗慶爲應敎,徐長輔爲校理,尹光顔爲敦寧都正,安光宇爲禮曹佐郞,李象鼎爲宗廟令。
兵批,判書李秉鼎進,參判尹東晩病,參議金鼎國病,參知鄭觀輝入直,同副承旨申大羽進,以姜瀗爲同知,柳成逵·李輔國爲五衛將,邊鎭邦爲慶熙將,金永勉爲慶尙中軍,僉知崔命健,護軍金魯忠·白師謹,副護軍柳成逵,副司直金㙆·金圭夏·崔時淳·李基憲竝單付。
兵批,再政。以尹聚東爲五衛將。
傳于李肇源曰,違牌承旨許遞,前望單子入之。
承旨前望單子入之,李得濟落點。
李肇源啓曰,新除授承旨李得濟,方在被謫蒙放中,何以爲之?敢稟。傳曰,敍用。
兵曹口傳政事,副護軍徐有榘單付。
以吏曹參議任希存牌不進罷職傳旨,傳于金達淳曰,只推。
金達淳,以實錄廳摠裁官意啓曰,本廳郞廳閔耆顯·姜俊欽·李永老·宋應圭,時帶館職,尹悌東·徐長輔·金啓溫,時帶臺職,而職務相妨,本職竝姑許遞,仍令該曹口傳付軍職,使之專意察任,何如?傳曰,允。
兵曹口傳政事,副司果閔耆顯·尹悌東·徐長輔·李永老·姜俊欽·宋應圭·金啓溫竝單付。
金達淳,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
申大羽,以戶曹言啓曰,時御所內各司雨漏修改吉日,令日官全啓煥推擇,則今四月二十日辰時爲吉云,以此日時擧行,何如?傳曰,允。
申大羽,以戶曹言啓曰,慶熙宮差備內雨漏修改吉日,令日官全啓煥推擇,則今四月二十一日卯時爲吉,以此日時擧行,何如?傳曰,允。
申大羽,以兵曹言啓曰,因秋曹草記,當該宣傳官,捧現告拿處事,命下矣。臣忝叨本兵,另加査實,則伊日監軍,卽宣傳官朴敦常也,該廳掌務,亦敦常也。巡廳旣非囚人之地,監軍又非詞訟之職,則無論本事之是非,目擊內吹之作挐,任他平民之拘繫,初不禁戢,兩日不放者,揆以法綱,已極放恣,而秋曹草記允下之後,半日推諉,終不現告。故臣連爲嚴飭,則只以往復秋曹,不送下屬之入直宣傳官金相㥧,啓螺宣傳官趙文錫·南燦晩乃現告,廉防所在,尤涉駭然。當該宣傳官朴敦常,爲先汰去,令該府拿問處之,行首宣傳官林栽洙,身爲一廳首任,凡有咎責,理無獨殊,而不飭亦罪,宜有警罰,改差,何如?傳曰,旣有現告之人,此草記置之。
壬戌四月十九日辰時,上御熙政堂。勸講入侍時,參贊官李肇源,假注書柳訸,記注官金喆修,別兼春秋吳淵常,領事李時秀,檢討官呂東植,待敎李敎信,以次進伏訖。時秀曰,雨後日淸,聖體候,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,五六日間,則諸節,若何?上曰,微有感候,而不爲緊矣。時秀曰,然則大勢,已向差乎?上曰,然矣。時秀曰,嘉順宮氣候,何如?上曰,一樣矣。上曰,領相愼節,如何?時秀曰,今日亦聞其消息,而大勢已愈云矣。然係是手病,漱洗全廢云,似當更加調理,然後可以出仕矣。上曰,領府事則何如云邪?時秀曰,病在脚部,方事灸治云矣。上曰,明日次對,不得爲之乎?時秀曰,不得爲之矣。上讀前受音一遍。時秀讀,自王曰嗚乎,止于何其訓一遍。上讀一遍。時秀解釋文義以奏。上仍讀十遍訖。時秀曰,此承上文,皆康王訓畢公之辭也。蓋人君御世出治之道,無過於旌別淑慝,彰善癉惡之八箇字。夫善者有旌彰之政,惡者有癉別之政,然後善勸惡懲,而上可以布澤於下,下可以被德于上矣。故聖王爲政,莫此爲先,而若其旌別彰癉之方,則不過用力於旌淑彰善,而懲惡別慝之功,自在其中,故樹之風聲,使民知爲善之可樂,然後別其終不率敎者,加之以癉惡之政,卽所謂殊厥井疆,是也。然其所以別癉者,非棄其人而斥絶之也,不過欲其愧懼而自悔也,於此亦見先王仁愛之德矣,伏願體念焉。上曰,政貴有恒之義,無乃與下文不惟好異者相照應,而辭尙體要之義,亦與下文利口惟賢者相照應乎?時秀曰,果相照應矣。辭者辭令也,尙其體要,喋喋然煩而無要者,非君子之辭令也。至於政事,則必須守常,然後亦可以垂遠,好異則不能久遠矣。上曰,經文云世祿之家,鮮克由禮,守成之主,亦易有此病矣。時秀曰,聖敎至此,臣不勝感頌矣。蓋創業之主,身經囏難,故能无此病,而守成之主,則値時昇平,未嘗艱難,故易有此病,此理勢之然者,聖敎至此,可謂思深旨遠矣,臣不勝感頌之至。上曰,雖收放心,閑之惟艱,旣云收矣,又何難乎閑之邪?時秀曰,人心易放,收之甚難,而旣收則又必閑之,然後可免更放之患矣。夫收閑二字,雖聖賢之極功,無以過,而其閑之之工,則不出敬之一字,非敬則無以收閑矣。臣謂此章,不宜泛看也。上曰,資富能訓,卽富之而後敎之之意乎?時秀曰,然矣。書亦曰,旣富方穀,蓋指庶民言也。無恒産有恒心者,惟士爲能,而庶民則不能矣。然但富之而無敎,則有以蕩陵德之患,故曰,資富能訓也。上曰,玉堂爲之。東植曰,頑民以周公·君陳之賢治之,而舊染猶存者,殷俗本惡故也。殷六七聖作,風敎尙質,驕侈之俗,庶幾無之,而惟其紂一人,率之以暴,而民失本心,遂至於此矣。故康王欲以賞罰化之,使知畏慕,所謂旌別彰癉之說,是也。然苟好惡無常,則民未嘗畏慕。故又曰,不臧厥臧,民罔攸勸,康王可謂明君,而殷俗儘乎難治矣。然周公以後,殷民過半歸化,觀於殊厥井疆之說亦可知,倘殷民一如前日,無所歸化,則安能一一而殊其井乎?且賞罰之政,不特化頑,紀綱亦賴是立焉。豈特康王之所勉者,亦我殿下所當體念焉。東植又曰,俄者大臣所奏收放心之說,甚好矣。然收之之方,不必遠求,此上文所云由禮二字,卽其良藥矣。禮者天理之節文,人事之儀則也。故先正臣李珥擊蒙要訣曰,學者須於日用之間,合於禮者爲之,不合於禮者不爲,其言甚好,如欲收放心也,何可捨禮而求之乎?且如九容九思,雖禮之疏節,苟一一力行,則亦大有功效矣。上曰,閣臣爲之。敎信曰,大臣以敬字仰告,好矣。蓋持守之工,莫切於敬,以此章愼固封守四字言之,不能愼固,則封疆尙不守,況心乎?中庸云擇善固執,蓋此意也。且古人有譬心於牛馬者,然其走作,有甚於牛馬,而其操存,有捷於牛馬,蓋牛馬之放者,求而縶之,然後可以在櫪,而心之放者,才覺其放,則便已存矣。程·朱以主一無適釋敬字,欲其長存此心,不使放適也。然則敬之一字,豈非聖學之最切者乎?上曰,樹之風聲,殊厥井疆之句,兼釋上文之彰善癉惡,而表厥里宅之句,則但釋上文之旌淑,不釋上文之別慝,何也?時秀曰,觀其文勢,則旌別彰癉之句爲綱,而表宅殊井之句爲目,各有分屬,果若聖敎之意,而若其表厥里宅,只釋旌淑而不釋別慝,則似是省文也。東植曰,旌淑之中,自有別匿,別慝之中,自有旌淑,如是觀則,似好矣。上掩卷。上曰,大王大妃殿進御加味六君子湯,自明日停止。出榻敎上命退。諸臣以次退出。
上在昌德宮。停常參·只晝講。
藥房都提調徐龍輔,副提調金達淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
李肇源啓曰,明日常參·經筵,取稟。傳曰,停。
李肇源啓曰,合辭方張之時,兩司無詣臺之員,事甚未安,除在外未署經外,未肅拜人員,竝卽牌招,何如?傳曰,允。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,備邊司郞官來言,今日賓廳日次,而無時急稟定事,不得來會云矣,敢啓。傳曰,知道。
金達淳啓曰,右承旨金孝建,右副承旨金宗善今日不爲仕進,竝卽牌招,何如?傳曰,與在外承旨竝許遞,前望單子入之,待下批牌招察任。
承旨前望單子入之,尹致性·尹理相·趙得永落點。
兵曹口傳政事,副護軍單金宗善。
傳于金達淳曰,召對爲之。
金達淳,以內醫院都提調意啓曰,提調金祖淳,今日問安,不爲仕進,卽爲牌招,何如?傳曰,許遞。口傳差出。
吏曹口傳政事,以閔台爀爲內醫提調。
李肇源啓曰,卽者義禁府都事來言,時囚無得過三日滯囚,曾有定式矣。時囚罪人李之珩議處,金致礪·趙文錫·南燦·金相順·具興遠·李羲淵當爲捧供,而判義禁李秉鼎,知義禁李集斗俱有身病,同義禁李殷模在外,一員未差,不得開坐云,判義禁李秉鼎,知義禁李集斗,竝卽牌招,何如?傳曰,允。
李肇源啓曰,判義禁李秉鼎,知義禁李集斗牌不進,推考傳旨今方捧入矣。時囚議處捧供事命下,而如是違牌,不卽承膺,事甚未安,同義禁李殷模在外,一員未差,不得備員開坐,判義禁李秉鼎,知義禁李集斗,竝更牌招,何如?傳曰,允。
李肇源啓曰,判義禁李秉鼎,知義禁李集斗再牌不進,推考傳旨今方捧入,而時囚議處捧供事命下之後,連事違召,不卽承膺,揆以事體,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于李肇源曰,江原監司之代,政官牌招開政。
李肇源啓曰,吏曹參判金羲淳,參議任希存牌不進,推考傳旨及罷職傳旨,今方捧入,而開政命下之後,如是違牌,事甚未安,參判金羲淳,更爲牌招,何如?傳曰,參議只推,與參判一體牌招。
傳于尹理相曰,何時政命,而政官尙不入來開政,此政官有何情勢乎?此可見紀綱,當該政官,從重推考,人定後望筒,勿爲捧入。
傳于李肇源曰,別兼春秋所帶玉堂竝許遞,今日政差出。
以應敎朴宗慶,副應敎朴宗京,校理徐長輔,修撰李基慶,副修撰宋冕載·李基崇牌不進罷職傳旨,傳于李肇源曰,只推。
金達淳,以弘文館言啓曰,本館下番闕直,事甚未安,修撰李基慶,副修撰宋冕載·李基崇,旣有只推之命,與新除授玉堂,竝待下批,一體牌招,以爲入直之地,何如?傳曰,允。
有政。吏批,判書李書九受由在外,參判金羲淳進,參議任希存進,右承旨李肇源進,以李東煥·柳烇爲副校理,朴宗正爲修撰,許晊爲同義禁,鄭宗顯爲典籍,申獻朝爲江原監司。再政。以洪義謨爲同敦寧。
兵批,判書李秉鼎病,參判尹東晩病,參議金鼎國病,參知鄭觀輝進,左副承旨尹理相進,同知邊鎭邦,僉知柳成逵·尹聚東·李輔國,護軍李魯春·李得濟·曺命業,副護軍金孝建,副司直金邁淳·吳淵常,副司果呂東植,以上竝單付。
李肇源啓曰,行大司憲李直輔,掌令洪彦爕,持平李毅采在外,執義尹羽烈,掌令金日柱牌不進,持平金啓河未署經,監察茶時之意,敢啓。傳曰,知道。
以右副承旨趙得永牌不進罷職傳旨,傳于李肇源曰,只推。
以大司諫吳鼎源,司諫閔師宣,獻納李重蓮,執義尹羽烈,掌令金日柱牌不進罷職傳旨,傳于李肇源曰,只推。
以慶尙道暗行御史權晙狀啓,行到安東,本鎭營將金致晙,多發校卒,結縛聲言出道之驛夫,所謂御史,亦卽結縛捉來云云。此係無前大變怪,同營將金致晙,爲先罷黜。其罪狀,令攸司稟處事,傳于李肇源曰,萬萬駭然,該營將,爲先令該府,拿問嚴處,爾則辱命極矣,待復命日當處分,姑令戴罪按廉事,回諭。
金達淳,以奎章閣言啓曰,臣進詣奎章閣奉審無頉,而閣內諸處奉審,亦爲無頉之意,敢啓。傳曰,知道。
李肇源,以訓鍊都監言啓曰,本局中軍任嵂,身病猝重,勢難察任,改差,何如?傳曰,允。
兵曹,以鄭觀采爲訓鍊中軍。
江原監司李魯春疏曰,伏以日月如流,夏序奄屆,孝元殿終祥,隔以數朔,伏惟聖慕,撫時攀號,益復罔極,臣民痛隕,曷有其極?仍伏念臣,猥陳至切之懇,冀蒙矜諒之恩,及奉批旨,不賜允許,此由臣誠淺辭拙,未能孚格天心,而抑亦日月之明,未及悉燭臣懇迫之實情,以爲循例辭巽,而特賜例批也。臣於是,惶霣恧蹙,益不知措躬之所也。嗚乎,臣自來不稱之實,尸素之辜,今不必更事覼縷,而第臣目下情私,實有萬萬切急者,蓋臣當初藩寄之冒叨,自朝廷非取其才諝之可堪,只緣臣有八耋雙親,爲其惠養,而特荷錫類之恩,方面之責,雖蔑專制之效,三牲之養,獲遂反哺之願,在臣私計,豈或爲求遞之圖哉?不意臣老母自昨春,忽患風痺之症,精神昏眩,語言顚錯,幾危僅甦,凜綴度日,今當春夏之交,素患宿症,如期發作,方在朝夕難保之境,病中譫語,惟願速還,夢寐愁鬱,又添一病,思歸之心,莫可慰解。實欲先爲津遣,而臣旣左右扶將,無以暫時離捨,焦惶煎迫,罔知攸措。臣情到此,眞所謂方寸亂矣。臣無暇念及於他事,廢却公務,亦已浹旬,公私狼狽,已無可言。顧今形勢,決不可延拖時月,上而負瘝曠之罪,下而貽不遑之歎,玆敢不避猥越之誅,冒萬死哀籲於孝理之下。伏乞天地父母,俯垂鑑諒,亟命鐫遞臣所帶之職,仍治臣瀆擾之罪,以肅朝綱,以安微分,千萬幸甚。答曰,省疏具悉。所請依施。
壬戌四月二十日辰時,上御熙政堂。藥房入診入侍時,都提調徐龍輔,副提調金達淳,記事官金,別兼春秋吳淵常·金邁淳,待敎李敎信,以次進伏。醫官朴春源·李惟鑑·吳仁豐·吳千根·朴烇·趙宗協,進伏楹外訖。龍輔等曰,日間聖體,若何?上曰,一樣矣。龍輔曰,近來癤候,益有差勝之節乎?上曰,未爲差勝矣。作痂處値日熱,頗覺爲苦,鬢邊所出者,已膿潰矣。龍輔曰,問于醫官,則以鹽水洗之,似好云矣。上曰,在髮裏故難爲浸洗矣。龍輔等曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。龍輔曰,昨日有湯劑停止之敎,諸節益勝故停止乎?上曰,少休而將更進矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,感候未夬復矣。龍輔曰,多日彌留,下情悶切,症候不至大段乎?上曰,然矣。龍輔等曰,嘉順宮氣候,何如?上曰,一樣矣。龍輔曰,醫官使之診察,何如?上曰,置之也。龍輔曰,本院提調,例不得兼帶刑獄之官矣。副提調金達淳所帶金吾之任,許遞,何如?上曰,依爲之。出擧條命退。諸臣以次退出。
壬戌四月二十日午時,上御熙政堂。晝講入侍時,知事李秉鼎,特進官宋銓,參贊官李肇源,侍讀官金啓濂,檢討官呂東植,假注書柳訸,別兼春秋吳淵常·金邁淳,宗臣西春君爗,武臣行護軍李晩遠,以次進伏訖。上讀前受音一遍。啓濂讀,自導岍,止敷淺原一遍。上讀一遍。啓濂解釋文義以奏。上曰,文義爲之。啓濂曰,此史氏記大禹導山導水之事,不特地理之可察,抑亦人事之可見矣。上曰,地理之可察,則固有說矣,人事之可見,抑何謂也?啓濂曰,第以岷山之陽,至于衡山,過九江至于敷淺原之句言之,其或至或過,有源有脈,則地理之所可察也。其因勢利導,行其無事,則人事之所可見也,非禹之聖,則其孰與於此哉?然行其無事之功,又不特治水爲然,人主處君師之位,任導率之責,苟無因勢利導之功,則何以化民而成俗哉?故曰,導之以禮,齊之以政,伏願殿下,於此等處玩味焉。上曰,下番爲之。東植曰,是篇之首,有敷土隨山之句,夫導山者隨山也。蓋治水之法,先別九州之疆界,次用力於導山之功,誠以當時水勢汎濫,源委莫尋,故先從山脈之出於水者,而探其水源之發於山者,遂以通道而疏流,此導山之所以先於導水也。是以讀禹貢之法,先別於區野形勢,以立大綱領,則田壤貢賦之細條目,自可旁通矣。且閭巷讀書經者,或有用力於名物度數之末,如朞三百璿璣玉衡等章文,必費精究頤,或布籌而推之,作圖而象之,若帝王家讀書之法,則不宜如此,惟欽若昊天,以齊七政,則其他名物度數,自可推焉。不惟禹貢,雖他篇,伏願以此法讀之焉。上曰,所陳,好矣。上曰,知事爲之。秉鼎曰,下番玉堂,有所仰陳,而導山導水,其功相因,非先山而後水也。若上番所陳因勢利導之說,其義甚好,水源山脈,猶必因勢利導,則況乎人君之治民者乎?堯·舜率天下以仁,而民從之者,蓋以因其性而利導之故也。人性本善,導之以善,而民不從者,未之有也,伏願留意焉。上曰,特進官爲之。銓曰,儒臣及知事,已陳無餘,臣別無所見矣。上曰,參贊官爲之。肇源曰,臣亦別無他見矣。上曰,如至于衡山,至于太岳云者,皆禹之所親至者乎?啓濂曰,非必一一親至其處也,亦言山脈水源之自某至某也。上曰,雍州·梁州以上,無導山導水,則豈山水,盡在於二州乎?啓濂曰,山水未必盡在雍·梁,而在雍·梁者蓋多矣。東植曰,大山皆在雍·梁二州,而其小山之在他州者,亦不無矣。上曰,至于碣石,入于海者,何義乎?啓濂曰,言導水至于碣石,而納之海也。上曰,下番及知事,各有所陳,而導山導水,果何先何後也?啓濂曰,下番之言果好,導山然後,水脈可尋,而小者入江,大者入海矣。上曰,導山果是隨山之義乎?東植曰,然矣。導字卽隨字之訓詁也。啓濂曰,副應敎朴宗京,旣有只推之命,與新除授玉堂,竝卽一體牌招察任,何如?上曰,依爲之。出擧條上掩卷。仍命退。諸臣以次退出。
壬戌四月二十日未時,上御熙政堂。召對入侍時,參贊官金達淳,侍讀官金啓濂,檢討官呂東植,待敎金敎信,記事官金,別兼春秋吳淵常·金邁淳,各奉綱目第八卷,以次進伏訖。上開卷命讀之。啓濂讀,自中宗孝宣皇帝,止勿收田租賦。上曰,下番讀之。東植讀,自追諡戾太子,止庭中稱平。上曰,參贊官讀之。達淳讀,自二年春大司農,止講論不怠。上曰,閣臣讀之。敎信讀,自秋遣將軍,止共擊凶奴。上曰,注書讀之。賤臣讀,自三年春正月,止魏相爲御史大夫。上曰,上番讀之。淵常讀,自趙廣漢爲京兆尹,止許后時懸絶矣。上曰,下番讀之。邁淳讀,自夏四月地震山崩,止鳳皇集北海。上曰,文義陳之。啓濂曰,趙廣漢缿筩鉤距之法,善於發奸摘伏,時人謂之漢興以後廉吏,而此不過察察之明,不可謂之良吏也。比之於龔遂之帶牛佩犢之責,韓延壽之閉閤思過之政,不啻落下一層,大體吏有良與能二名,能吏則務在察察之明,以要赫赫之譽,良吏則不然,必以實心行政,仁義化俗,伏願於用吏之際,克審虛譽小明之不可爲吏,必求如古之循良之才,委任吏治,旣以委任,則不可頻數遞易,必使久於其任,以盡其才,則民瘼可祛,國政可擧,體念焉。上曰,下番陳之。東植曰,西京人物,性多質直,而夏侯勝,其中稍尤而高者也。直言正論,牢確不撓,悃愊無華,試以謂上爲君,誤相字於上前一事觀之,其人之質樸坦率,可推而知。宣帝以是親信,故其下云先生建正言,無懲前事。夫勝性素質直,宣帝素苛察,所尙大相不合,而猶且含弘虛受,導之使言,人君待臣下之道,當如是也。今日近臣,方其在家之時,無論講義與政謨,必有某某事筵奏之意思,而及入闕中,十減二三,詣閤減十之半,及登筵席,嚴畏怵惕,不能擧其一二,儼然而退,此爲今日軫念處也。昔唐太宗,自知神采爲臣下所畏,欲使臣盡言其所欲言,常假之顔色,導之使言,是故稱人臣之善於事君者,必曰,知無不言,言無不盡也。宣帝之無懲前事云云,最有可觀處,人臣每以前事爲懲,故顧畏趑趄,不能盡其所欲言矣。燕閒看文之際,遇此等處,必思導言之方,雖尋常疏章,言苟可取,則必賜優批,俾群下知用其言,然後言路可開,筵中引接之時。亦以建正言三字,爲佩服之資,發問論難,言無不盡,然後聰明可廣矣。嚮日筵中,有從容談古之敎,臣等所奏,不能對揚聖德之萬一,而其日退出後,臣等聚首欣忭,欽仰萬萬,伏願於開言路廣聰明之道,留念焉。上曰,其言果好矣。參贊官陳之。達淳曰,小臣別無可奏,而此言夏侯勝·黃覇,久繫再更冬,而後皆收用,宣帝苟知勝·覇之爲可用,則繫獄已不可,旣以繫之,則宜卽放釋,而及遇地震之災,始乃放釋,此不知用人之道也。人君於群下之中,擇其可用,信其所存,則任之而勿疑,可也。初以小事疑之而囚繫,故遇災卽釋,當初之失,專由於不信臣下也,伏願以信任臣下之道,體念焉。上曰,閣臣陳之。敎信曰,此云宜靜而動,陰盛而反常,夫天地間,只有陰陽兩箇物而已。陽德之爲君道,蓋取剛健之體。故周易乾卦,比之龍德,雖以四時言之,春夏秋冬,各成其功,而上天則合四時之功,而盡主宰之妙,如人君集群臣之功,而運造化之權,雨露霜雪,無非敎也,誅褒賞罰,無非化也,而若其主張是摠攬是者,上帝與人君也。陽者君道也君子也,陰者臣道也小人也,故人主御下之道,必須抑陰而扶陽,內君子而外小人。若其所以然之方,亶在於治心,必也明天理而祛人慾,自疆而不息,苟或有一毫未盡於剛健之君道,則是不能法天也。其可曰,盡君道乎?伏願體念焉。東植曰,參贊官君信臣之說好矣。君臣上下,交相孚信,然後措諸事爲,沕然相應,不然則情志不孚,措一事不得也。自古人君,必先修其身,見孚於下,人臣亦先修其道,取信於上,君旣先知其臣之言必有可用,故及其入諫,信之不疑,言聽而計施。孟子之與共天職云者,卽與臣而共理天賜之職也,與臣共理之道,惟一信字,爲之元符矣。上曰,霍光之於田延年,似有厭惡之意,何也?方其廢昌邑王之時,延年之言,光非不納用,而誠心好之之意,亦不槪見,何也?啓濂曰,觀此得公議之一句語,可見其厭惡之意矣。將軍召見延年,延年曰,無有是事,蓋自其時,已不相能矣,若於延年,有顧惜之意,則何待公議而後,乃可分疏乎?東植曰,廢昌邑之時,延年不爲無功。且旣云無有是事,則光之所以處延年者,宜有分疏,而不此之爲者,蓋光有不平於延年故耳。綱云延年,有罪自殺,此可見霍光之使延年致此也。上曰,謝田大夫曉大司農通往就獄此句節,不可曉之言也。東植曰,通卽公家通理也,謂關由公家而就獄也。此蓋出於漢書,漢書之文,本多簡古矣。上曰,黃霸受尙書於勝,此事果善乎?啓濂曰,其時伏生已故,惟勝曉尙書,故受業焉。其言曰,朝聞道,夕死可矣。覇之獄中受業,不可謂非也。東植曰,其時亦豈無通書之儒乎?蓋以獄中與之相對,故從而受學也。上曰,獄中豈有尙書乎?達淳曰,似口授矣。東植曰,焚書以後,經籍不備,漢儒蓋多口授傳業矣。上曰,此言凶奴衰耗,是武帝征伐之效乎?啓濂曰,非職由征伐而然也,胡運亦似有衰旺而然也。東植曰,武帝征伐之功,未必無之,而大體則胡虜之敗運也。上曰,此言使夏侯勝,授太后尙書,以外朝之臣,授業於皇后,無或如何乎?啓濂曰,非必親授也。上曰,不親授而何以敎乎?東植曰,雖非親授,自當有替人敎授之道也。上曰,勝云陛下所言善故揚之,堯言布於天下,至今見誦,勝之此言,無或近於諂乎?啓濂曰,勝旣有堯·舜其君之心,故其言如此也。東植曰,此言亦質樸所致,據實言之,勝豈或諂諛而然乎?達淳曰,聖德不布,有司之責,君有善言,誠心喜之,故揚言於外,非諂也。東植曰,宣帝之言若不善,則勝必云不善也,決不阿意稱善也。仍奏曰,嚮日筵中,玉堂請令諸臣,相與論難,而自上許可矣。今日使之臨文論難,似好矣。上曰,今日則已晩,後日次如是可矣。上掩卷。命挾侍,下江原監司李魯春上疏。達淳讀奏訖。命書批答曰,云云。仍命退。諸臣以次奉冊而出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹致性啓曰,明日常參·經筵,取稟。傳曰,只晝講。
李肇源啓曰,來二十五日,朝參日次矣,敢稟。傳曰,停。
李肇源啓曰,合辭方張之時,兩司無詣臺之員,事甚未安,除在外未署經外,未肅拜人員,竝卽牌招,何如?傳曰,允。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
傳于尹理相曰,勸講入侍。
尹致性啓曰,三月二十一日輪對官司圃署別提閔致成,尙瑞院直長趙觀基,都摠府徑歷尹孝達,典設司別提趙宗協,通禮院左通禮金銑,四月十一日輪對官刑曹佐郞李儒亨,濟用監判官洪赫,廣興倉守金在淳,成均館司成柳河源,司僕寺判官徐簡修,二十一日輪對官司導寺僉正金基豊,禮賓寺主簿金福麟,瓦署別提朴萬興,掌苑署別提趙處仁,平市署令崔弘淵來待矣。傳曰,入侍。
傳于尹致性曰,召對爲之。
李肇源啓曰,行大司憲李直輔,掌令洪彦爕·金日柱,持平李毅采在外,執義尹羽烈牌不進,持平金啓河未署徑,監察茶時之意,敢啓。傳曰,知道。
以大司諫吳鼎源,司諫閔師宣,執義尹羽烈牌不進罷職傳旨,傳于李肇源曰,只推。
以應敎朴宗慶,副應敎朴宗京,副校理柳烇牌不進罷職傳旨,傳于尹致性曰,只推。
以黃海監司朴宗來狀啓,信川郡民家失火事,傳于尹理相曰,結搆奠接之方,廟堂區劃分付。
尹致性,以弘文館言啓曰,應敎朴宗慶,副應敎朴宗京,校理徐長輔,副校理李東煥·柳烇,修撰朴宗正,副修撰李基崇,旣有只推之命,竝卽牌招察任,何如?傳曰,允。
以副校理李東煥·柳烇,修撰朴宗正牌不進罷職傳旨,傳于尹致性曰,只推。
以副修撰李基崇牌不進罷職傳旨,傳于尹致性曰,只推。
李肇源,以都摠府言啓曰,副摠管兪漢謨,以漢城府右尹本府坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
李肇源,以兵曹言啓曰,去三月十五日備邊司草記內,因兵曹草記,啓下榜目,何等至重,而肆然改書,恣意幻弄,珍島馬兵李得春,爲先拔榜事允下後,行移該道矣。李得春所授紅牌,今纔上來,令政院,依例爻周,原榜目改付標,何如?傳曰,允。
李肇源,以兵曹言啓曰,曹司五衛將徐有鍊戶奴呈狀內,矣上典素患風痰之症,近猝添劇,房闥之內,不得運動,以此病狀,末由供職云,實病旣如此,則勢難察任,今姑改差,何如?傳曰,允。
李肇源,以兵曹言啓曰,今四月二十一日,武臣賓廳講書日次,而中日相値,不得爲之之意,敢啓。傳曰,知道。
李肇源,以義禁府言啓曰,安東前營將金致晙,爲先令該府拿問嚴處事,傳旨啓下矣。金致晙,時在任所,依例發遣府書吏,交代後拿來,何如?傳曰,允。
禁府啓目,鴻山前縣監李羲淵原情云云,問目內辭緣,泛稱遲晩,刑推得情,何如?判付啓,除刑推議處爲良如敎。又啓目,機張前縣監具興遠原情云云,問目內辭緣,泛稱遲晩,刑推得情,何如?判付啓,除刑推議處爲良如敎。又啓目,延曙前察訪金致礪原情云云,問目內辭緣,泛稱遲晩,刑推得情,何如?判付啓,除刑推議處爲良如敎。又啓目,宣傳官趙文錫·南燦·金相順等原情云云,傳旨內辭緣,泛稱遲晩,所當請刑是白乎矣,宣傳官勿爲請刑,載在大典通編,竝只議處,何如?判付啓觀此供辭,一則龍澤之罪,二則龍澤之罪,各別嚴刑定配,趙文錫等段,分揀放送爲良如敎。又啓目粘連,向前李之珩,亦民債懲給,旣非軍務,七十除刑,昭載律文,而諉以謬例,違法用棍,則度數多寡,有不暇論,畢竟人命之致死,未必直歸於此,而濫刑之罪,在所難免,究厥所犯,誠極痛駭,以此照律,何如?判付啓,依允。
校理徐長輔疏曰,伏以皇天降割,三載于今,珠邸之劍舃永閟,嚴廬之日月逾邁,夏序已深,終祥且迫,臣民冤號,益切靡逮之思,天時回簿,復何若是之駛耶?恭惟我殿下終天之慕,我殿宮撫時之感,觸境如新,曷有其極?仍伏念臣本一寒儒也,姿甚庸陋,性又昏懦,工未加於百千,事不辨於東西,雖鉛槧末技,尙不猶人,而況進於此,而有可以適用於世者乎?迺者千萬夢想之外,濫蒙恩造,擢置上第,自顧靦顔,罔知措躬,郞署供職,尙懼人器之不稱,臺閣通擬,亦非始望之攸期。不意瀛館淸選,謬及臣身,而除旨遽降,臣是何人,通籍未久,朝除夕遷,驟躐名塗,獲霑雨露之澤,若是其偏厚耶?方今聖上御極,文母垂簾,群奸屛退,善類彙進,朝著日淸,化理日新,八域含生之倫,莫不延頸拭目,以俟時雍之治,則如臣年少新進,出入經幄,昵近龍光,豈非平日之至願哉?第念玉署之爲任,不輕而重,上而盡啓沃之責,次之備顧問之列,晉接三晝侍講,則法筵龍象,當求第一之義,兼帶三字華銜,則王猷黼黻,實非尋常之比。從古膺是選者,類皆鴻儒碩士,望實俱隆,而一或有歉於此,則不免爲物情之嗤點,從而有公議之駁正,挽近以來,人才眇然,則選法不能如古,而歷數前後之選,亦未嘗有如臣湔劣苟然充數者矣,豈敢以堂堂玉署之班,爲臣一己之榮,而冒沒承命,從他一世之笑罵哉?此實臣愚衷曲之情,初非一毫飾讓之言,而召牌荐降,承膺無路,隨詣闕外,尺疏陳情。伏乞天地父母,察臣由中之懇,特命刊改臣所帶館職,使淸選無玷汚之歎,賤臣免冒進之譏焉。臣旣不以館職自居,則今於乞免之章,何敢贅及他說,而區區憂愛之忱,實出秉彝之同得,有不容泯默者,略此附進,唯聖明,試垂察焉。臣竊伏惟念我殿下,春宮之毓德未幾,夏民之謳歌是膺,承先王艱大之投,當世道泮渙之會,宗社安危,生靈休戚,實係於殿下一身之上,則目今悠悠萬事,孰有過於薰陶德性,成就聖學也哉?今當和煦舒長,講筵頻開,文學之臣,討論古聖之書,論思之地,備陳經濟之策,則德性之薰陶,庶幾有望,聖學之成就,自此可期,我東方萬億年無疆之基,其肇於是,在庭臣僚,夫孰不讚頌而欽仰也哉?第念大學一部,卽聖人修齊治平之大規模也。殿下亦曾熟講此書,其於修齊治平之道,想已有立得規模者,則何待臣愚之仰勉,而臣愚之所聞於師友者,卽朱夫子之言也,臣請以是仰復焉。大學三綱領,以明德爲本,明德之目,以致知爲先,百事之中,格得九十九事,而猶有一事未格,則是爲致知之未盡其則,先儒謂顔子,不能盡致知之工者也,帝王之學,尤與匹庶有異,一日萬機之至煩也,四方兆庶之治安也,皆吾分內事,而政令施措之問,苟有一事之未盡,則是吾知之有所未明,而國必受其害矣。古之人有盡得致知之工,而平治天下者,堯·舜三代是也,徒欲平治天下,而有不能從事於致知之工者,漢唐中主是也。殿下將何擇焉?爲治而不法堯·舜三代,則其治皆苟也,漢唐中主之少康暫安者,何嘗於大學之道,有一分受用之實哉?知堯·舜三代之可法,而不能法堯·舜三代者,是不能眞知堯·舜三代之道也。旣不能眞知其道,則雖欲動法堯·舜,躬行三代,而其勢末由也已。故朱夫子甲寅奏箚曰,爲學之要,莫先於窮理,窮理之要,在於讀書,讀書之法,莫貴於循序致精,而致精之本,又在居敬持志。又於大學或問,論格致之本,而引程子之訓曰,進學在致知,涵養須用敬,又曰,未有致知而不在敬,如不欲平治則已,旣欲平治,則當以格致爲先,如不欲格致則已,旣欲格致,則當以居敬爲主。所謂敬者,兼動靜徹終始,無一事不主於敬,無一念不在於敬,接賢士大夫之時,只此敬也,接宦官宮妾之時,亦此敬也,討論經傳之時,只此敬也,燕宴蠖濩之時,亦此敬也,則心不走作,而外物不得以撓奪。朱夫子所謂吾心之全體大用無不明,而衆物之表裏精粗無不盡者,始可以收其效矣。伏願殿下,勿以人微而廢之,勿以陳腐而忽之,則修齊治平,直是次第之事耳。臣又按朱子封事有曰,明義理以絶神姦,夫義理者,天下國家所以撐柱維持,而不可一日無者也,一日無義理,則是一日無國也,二日無義理,則是二日無國也。惟我先大王,二紀臨御,盛德大業,史不勝書,而至論其政令事爲,設施注措之本,則亦惟曰此箇義理也,至精至微,不可經毫之參差,莫嚴莫重,森如鬼神之昭布凡爲先大王臣子者,識此義理,則爲國邊爲君子,不識此義理,則爲賊邊爲小人,觀於二紀間治法政謨,亦可以隱約矣。夫一部明義之書,假春秋討賊之筆,而溯論其源,則乙未之逆,卽某年凶逆之一轉者也。近日之逆卽乙未凶逆之一轉者也。惟我先大王平日辭敎間,嚴正惻怛之志,可以孚豚魚化龍蛇,而噫,彼不逞之徒,溺而不返,迷而不悟,讎視大義,甘心護黨,則乃於五晦筵敎,明示好惡之意,昭揭懲討之典,而十行纔宣,便作憑几之末命。今日君臣上下,思之痛心,言之哽咽,而其所奉玩持守者,何啻周序之大訓而已哉?我慈聖殿下,揚先王未卒之志,闡先王已明之義,誕敷陰功,大行天討,而以下六七字刀削若任若行恁,皆次第就戮,使我四百年宗社,危而復安,臣實贊仰忭祝之不暇,而尙不能無隱憂永歎于中矣,何者?昔當逆任之家,權勢傾國,氣焰熏天,則背義死黨,貪榮嗜利之徒,蛇盤蚪結,蠅營狗苟,只知有賊,不知有國,而恇怯者,不敢顯言斥之,訛誤者,亦或從而和之,恇怯與訛誤,相半於世,而賊勢日益熾盛,則國家之得有今日亦幸耳。臣每從先輩長者,語及此事,未嘗不髮豎而膽掉,逆任之爲逆任。乃是渠家之傳法沙門,而千妖萬惡,竝萃一身,締結異類,煽動凶言,必欲變壞我先王義理,矯誣我先王志事,末乃與渠家所擬議之凶魁,共爲渠家所醞釀之凶謀,而妖恁,實爲之庇護,西洋凶穢之賊,實爲之羽翼矣。逆任之爲逆任,非一朝一夕之故,則其與之連腸結肚,異氣同聲者,安知無潛懷憤懟,暗地排布,以俟風吹草動之時也哉?臣愚竊以爲,以下十二三字刀削今日之寄生贅疣,未必不爲他日之窩窟根柢,爲今之計,正宜君臣上下,精白一心,守此義理,信如四時,堅如金石,歷千萬世而如一日,爲國邊爲君子,則猶恐其不扶,爲賊邊爲小人,則猶恐其不祛,一政一令,必思歸宿於義理,一進一退亦惟明辨乎義理。使義理益明堤防益嚴,愈久而不壞,愈遠而不鮮,昔之恇怯者,恃而無恐,昔之訛誤者,變而向善焉,則此豈非轉移世道之一大機會也哉?如以爲義理一明,無容更明云爾,則臣亦有可辨者,天下已治,而治之之道,未敢或忽,君子已學,而學之之道,未嘗或已,今之明義理者,亦猶是焉。若曰,義理一明之後,無容更明,則自我先大王一初明義理之後,何以有許多不逞之徒,背馳義理之事乎?臣故曰,義理者,不可一日不明者也。伏願殿下,講明義理,絶去奸萌,如朱夫子所謂內修外攘,交致其道,則宗社幸甚。臣無任云云。省疏具悉。所陳甚好,當留意,爾其勿辭察職。
副校理李東煥疏曰,伏以居諸迅駛,夏序已屆,孝元殿終祥,只隔數月,仰惟聖慕,撫時益新。仍伏念臣,迹本單寒,姿又疎迂,晩通朝籍,百無一能,而猥荷先大王化育之恩,臺銜郡紱,莫非造化,居常感激,竟無絲毫之報,遽遭崩坼之變,肝膽摧裂,萬念都灰,月前獲叨實錄編修之任。噫,昔日彤管之記注,便成靑汗之古事,盛德大業,不待淸廟之瑟,而愀然復見於鎭日編摩之際,拭淚齎誠,殫竭奔走,庸少寓於戲不忘之思矣。不意瀛館新除,忽降於此際,手擎恩誥,惝怳震惕,莫省攸措。顧今慈天光御,离日繼照雖微官庶僚,罔不愼簡,而況聖學月將,講筵日開,治躋右文,聽聞俱聳,幸際是時,接武群英之後,橫經明主之前,豈不爲人臣之至榮大願,而若臣者,空空然一措大耳。少日閒習,不過規規乎功令之文,雕篆之習,則經傳之義,何以攄得,論思之責,何以堪承?苟不自量,而貪榮冒進,則貽羞當世,縱不足自恤,其於玷汚名器何哉?職是分外,義在必辭,召牌荐下,冒應無路,玆敢披瀝,仰籲於嚴廬之下。伏乞聖明,諒臣顓蒙,亟命鐫改,得以重公器而安私分焉。臣雖乞免,一段愚忱,不容自已,敢此附陳,惟聖明,垂察焉。噫,恭惟我殿下,以周王衣尺之齡,受先王投艱之業,一日萬機,三晝晉接,勤勤討論,而禹陰是惜,勉勉進修,而湯工日新,凡在臣隣,孰不欽仰我殿下好學之誠也?先儒有言曰,人主之學,莫先於親近正士,見正事聞正言,則雖欲不正,得乎?今日侍講之臣,何莫非正士也,敷奏之說,何莫非正言正事,而至於啓發聖聰,裨補聖德,尤莫切於山林宿德之士也。是故近日進言者,以召入儒賢,擧皆仰請,而輒賜允從,旣已敦勉之,申以溫諭之,銜命史官,絡續於畿湖之路,恩綸愈摯,而遐心愈邈,以我殿下好緇之誠,前後敦諭,猶未免歸之文具,此其故何哉?臣請以一說而誦之,在昔顯廟嗣服之初,先正臣宋時烈因事還鄕時,則臣之先祖執義臣垕,屢次疏陳,亟請召還,首尾不啻屢百餘言,而乃以君子進退,係國家治亂之義,懇懇敷陳,而末乃以國之賢士,譬人之元氣,至於致賢之方,則以恩數禮貌曰末節,而以君上之懋積誠意爲貴。噫,今我殿下,新服厥命,志切崇儒,亦以聖祖待先正之禮,克軫今日待儒賢之方,而彼在膺旌招之列者,卽皆顯廟朝世臣之遺裔也。臣適會是時,竊附先祖之緖論,而敢效獻曝之誠焉。夫國無賢士,則國不得爲國,人無元氣,則人不得爲人耳。然而賢士之進用,何時不宜,而最要於人主嗣位之初者,蓋國勢孤危,人心泮渙,于斯際也,朝廷得而鎭服,君德賴而裨益,始一初淸明之化,爲四方矜式之道者,非賢則無由耳。顧玆新化未洽,虞憂多端,彼抱學講道之士,固非退守東崗之時也。政宜于于然來,而一味相持,訖無幡然之望,此殿下之恩禮,或有所未盡而然歟?誠意亦有所未孚而然歟,伏願殿下,勿謂恩禮之已至,而猶以誠意之未孚,克盡加勉,先遣史官而不來,則又遣近侍,又遣卿宰,期於必致,而時或以十行,諮訪當世之治謨,竭其所蘊,使皐陶颺言於喜起之諭,傳說陳戒於啓沃之命,則進賢之實效,於斯可見,豈適爲應文之具而已哉?惟殿下,益加勉焉。噫,今之悠悠萬事,亶在成就聖德,而臣竊以爲聖學進,然後聖德成然,則講學一事,固是急先務也,而朱夫子,嘗以爲學次第,爲進講之要。臣竊伏聞法講以書經,召對以綱目,精一執中,玩二帝之心法,治軌亂轍,按歷代之往蹟,此實講學之徽規。臣無容更議,而謹稽我朝經筵故事,一日常講之外,若史若傳,迭相遍閱。若其因經文而得會通之體,明聖學而爲補理之具,折衷經史之要領,以備大學之綱條者,卽大學衍義是已。蓋是書,嚴於格心而大而略,明於治道而細而詳,其有關於聖學之補益,厥有大矣。故粵在皇朝,書揭殿壁,以代丹靑,而添以瓊山之說,是謂補編也。逮在我世宗朝戊戌,首以此書設講,亦我肅宗大王,嘗於經筵講畢敎曰,眞德秀十年用工,治道甚切於此書,猗歟至矣。拚聖訓而溯古,則惟此一部,不惟爲帝王治範,亦足爲我家之懿鑑也。是以我先大王,亦嘗拳拳於是書,親加批圈,仍命近臣,俾爲抄膽,以備常常便覽焉。嗚呼,今日萬事成陳,惟彼在丌之書,宛然尙在,我殿下取而省覽,講究其實用,則此亦繼述中一事也。伏願殿下,每於開講之時,間以此書進講,雖在淸燕之際,時以常目,則其於爲學爲治之方,豈少補也哉?臣無任云云。省疏具悉。緣予誠意之淺薄,尙未儒賢之幡然,際見爾章,尤增愧赧,大學衍義云云,爾言好矣。爾其勿辭察職。
獻納李重蓮疏曰,伏以光陰不淹,夏序已屆,孝元殿終祥,隔以數月,仰惟聖孝攀慕,益復罔極,八域含生,孰不遑遑靡逮,悲冤號呼,而若臣無狀,偏被陶鑄,久玷簪筆,未效褥蟻之誠,徒積辜負之罪,每一思惟,直欲無生。臣之嚮被人言,亦云熸矣,尙何言哉?有國之所重,莫先於科試,而至於銜命兼臺,專管一路之試取,責任之至難,尤有倍於京師之禮圍,苟使鑑別足以服人,風規可以表準,則雖有媢疾之人,寧有可乘之隙,而臣之愚昧蔑學,濫叨非分之任,聲望不足以彈壓,藻識未厭於物情,畢竟僨事,臣固不待言者而自知耳。然而愚騃所自恃者,唯有斷斷一心,神天可質,區區報效,湯火可蹈,持此以往,自信甚篤,嗔喝之四至者,一切任他矣。豈料誣辱之章?乃出於道內之臺臣,捏合構成,無所不至,醜惡鄙瑣,猶恐或歇,聞者皆欲洗耳,言者覺其汚口。臣之惶隘震懍,只有求死而不可得,尙何容措辭追辨於日月稍久之後,而若其事狀之節節架虛,論列之言言落空,道臣之査啓明白,一世之公眼昭布,其焉敢誣也?臣雖無似,荷兩朝造化陶甄,出入近密,殆十數年矣。豈不能區處一身於無辨之域,乃敢呶呶自暴,如抱牒而爭訟者爲哉?然而臺閣之風聞論事,或至爽實,亦非羞恥之事,而臺臣之對章,何其文過之太甚也?道啓中所稱情跡之可疑者,乃指儒生之圖籍也。浮謗之根因者,只爲郵吏之迎謁,而今乃截去頭尾,摘出句語,有若情跡浮謗之箚着臣身者然。雖其急於自是,而告君之辭,若是囫圇,臣切爲臺臣惜之也。此猶屬於言者之不自量,臣何與焉?臣之所自悼者則有之,臣以藐然孤寒之蹤,蒙被恩造,與天無極,未有涓埃自效,仰酬其萬一,而乃於承命試士之際,自速醜謗,屢煩嚴廬之酬應。臣罪至此,只合萬殞,滓穢遍體,身名僇辱,更不可備數於淸朝士大夫之列,何敢以道査之脫空,物議之稱寃,有所自恕,而揚揚彈冠於隊行之間,而史事爲重,嚴命是懼,雖不得不黽勉隨行於往役之事,而官職去就,尤非可論,惟有恭俟史局之竣事,欽跡歸田,以期沒齒矣。不意納言新命,遽下於此際,臣誠惶隕震越,益不知措躬之所。顧臣情地,雖尋常百執事之任,實無復玷簪履之望,況此臺閣重任,夫豈敢一分冒膺,以傷淸朝之四維,甘歸小人之無憚乎?自量甚熟,鐵限在前,聖恩雖勤於收簪,臣情益窮於守株,玆敢坐犯違傲,冒陳危衷。伏乞亟賜鐫削,以謝人言,以靖私義焉。臣方乞免之不暇,不宜更贅他說,而事在自下,不容泯默。噫嘻痛矣。向來邪逆之變,尙忍滋筆而追提乎?天經民彝,斁喪於卽地,凶魁亂首,湊泊於暗室,終至於越海招冠,開門獻國之計,是果載籍之所嘗聞耶?思之夢噩,言而骨驚,爲今日臣子所以明張沫飮,滅此後食者,宜莫先於此事,而朝廷之上,雍容暇豫,過境則忘,未見其蚤夜憧憧,掃蕩乃已之意,幾何不時移事往,人心易狃,一任其潛滋暗長,則滔天之禍,將何收拾?臣言念及此,中夜繞壁,近伏聞捕廳,有一二邪徒之捉囚者,而亦非捕廳之譏捕,乃是城門門卒之捉得者,而捕廳則看作尋常,尙不推覈云,其爲踪跡之狼藉,至入於門卒之搜捉,而法曹·捕廳之漫然抛置,可以反隅也。京師尙且如此,則畿甸·兩湖之許多邪窟,孰爲緝捕也?嗣賊凶書中遺種尙多之說,使人念之,每覺體粟而髮竦,苟不卽加猛省,盡數鋤除,則方來之憂,實不知稅駕之所。臣謂兩捕將及秋曹京兆諸堂,爲先推考,以爲詗察不勤之戒,仍爲嚴加申飭,各別査究,以覈窩窟之地,亦爲嚴飭各道,俾勿一毫放心於譏詗之節,自抵重辟之地焉。臣無任云云。省疏具悉。往事何必追提?兩捕將及秋曹·京兆堂上請推,依施,爾其勿辭察職。
壬戌四月二十一日辰時,上御熙政堂。輪對官入侍時,左承旨尹致性,記事官尹鼎烈,別兼春秋吳淵常·金邁淳,司圃別提閔致成,尙瑞直長趙觀基,都摠經歷尹孝達,典設別提趙宗協,左通禮金銑,刑曹佐郞李儒亨,濟用判官洪赫,廣興令金在淳,司成柳河源,司僕判官徐簡修,司䆃僉正金基豐,禮賓主簿金福麟,瓦署別提朴萬興,以次進伏訖。上曰,承旨進前。輪對官次次進伏也。致成進伏。上命奏職姓名。致成奏職姓名。又命奏職掌。致成曰,宗廟·景慕宮隨月令薦新及各殿宮逐日供上菜蔬。又命奏所懷。致成曰,無所懷矣。命退。致成退出。觀基進伏。上命奏職姓名。觀基奏職姓名。又命奏職掌。觀基曰,掌璽寶符牌節鉞。又命奏所懷。觀基曰,無所懷矣。命退。觀基退出。孝達進伏。命奏職姓名。孝達奏職姓名。又命奏職掌。孝達曰,侍衛晝察夜巡。又命奏所懷。孝達曰,無所懷矣。又命奏履歷。孝達曰,曾經武兼訓鍊主簿矣。命退。孝達退出。宗協進伏。上命奏職姓名。宗協奏職姓名,又命奏職掌。宗協曰,掌遮日揮帳進排矣。又命奏遺在。宗協曰,本寺與各處遺在,大遮日八件,中遮日八件,小遮日六件,油遮日二十四件,揮帳四十五件,黃幕一件,黃帳三件。又命奏所懷,宗協曰,無所懷矣。命退。宗協退出。銑進伏。上命奏職姓名。銑奏職姓名。又命奏職掌。銑曰,掌禮儀。又命奏所懷。銑曰,無所懷矣。命退。銑退出。儒亨進伏。上命奏職姓名。儒亨奏職姓名。又命奏職掌,儒亨曰,掌京外常刑矣。又命奏遺在。儒亨曰,無遺在矣。又命奏所懷。儒亨曰,無所懷矣。命退。儒亨退出。赫進伏。上命奏職姓名,赫奏職姓名,又命奏職掌。赫曰,無所掌矣。又命奏所懷。赫曰,無所懷矣。命退。赫退出。在淳進伏,上命奏職姓名。在淳奏職姓名。又命奏職掌。在淳曰,無所掌矣。又命奏遺在。在淳曰,無所掌,故無遺在矣。又命所懷。在淳曰,無所懷矣。命退。在淳退出。河源進伏。上命奏職姓名。河源奏職姓名。又命奏職掌。河源曰,掌文廟守直多士供饋矣。又命奏遺在。河源曰,雖非該掌,而養賢庫應捧米一千一百八十七石零,三月時遺米三百八十七石零,應捧太三百石,三月時遺太三百三石零,每年錢捧上都數六千三百四十兩零,時在錢二百二十兩零,又命奏所懷。河源曰,無所懷矣。命退。河源退出,簡修進伏。上命奏職姓名。簡修奏職姓名。又命奏職掌。簡修曰,掌牧場矣。又命奏遺在。簡修曰,封不動錢五千八百四十四兩,米一千三百五十六石,太三百八十石,田米三百五石,皮牟六百三十石,木花三千九十八斤。又命奏所懷。簡修曰,無所懷矣。命退。簡修退出。基豐進伏。上命奏職姓名。基豐奏職姓名。又命奏職掌。基豐曰,掌御廩米內供醬矣。又命奏遺在。基豐曰,中米六百三十六石,黃豆四百四十四石,末醬二百十三石,鹽一百三十九石。又命奏所懷。基豐曰,無所懷矣。命退。基豐退出。福麟進伏,上命奏職姓名。福麟奏職姓名。又命奏職掌。福麟曰,雜物色矣。又命奏遺在。福麟曰,末醬二千二百八十五石六斗五升四合,川椒三十六斤五兩六分,鹽九百九十七石十三斗九升八合六夕一里,甘醬四十八石五斗九升四合二夕,艮醬四十一石十三斗四升四合五夕。又命奏所懷。福麟曰,無所懷矣。命退。福麟退出。萬興進伏。上命奏職姓名。萬興奏職姓名。又命奏職掌。萬興曰,瓦甎色矣。又命奏遺在。萬興曰,貢人捧授吐木八千七百四十八斤十一兩一戔四分,員役等土爐條吐木三十五萬二千七百六十一斤四兩五戔三分,常瓦七百一訥八百二十張,奏語甚艱澁。上曰,如又有之,更爲仰奏,否則只此以奏也。仍命奏所懷。萬興曰,無所懷矣。致性曰,瓦署別提朴萬興,奏對之際,始旣顚錯,末又糢糊,事極駭然,推考,何如?上曰,依爲之。出擧條命退。萬興退出。處仁進伏。上命奏職姓名,處仁奏職姓名。又命奏職掌。處仁曰,生果色矣。又命奏遺在。處仁曰,生梨遺在無加用八千三百九十三介半,紅柿一萬四千一百三十介半半介,木瓜九千六百六介半,石榴六千六百八十四介,柚子三千六百七介,生栗八十六石一斗八升九合二夕,折受東山生栗三百五十二石三合,銀杏十九石五斗九升一合一夕,柑子五百介,靑橘五百介,金橘五百九十四介,酸橘一千七百七十六介。又命奏所懷。處仁曰,無所懷矣。命退。處仁退出。弘淵進伏。上命奏職姓名。弘淵奏職姓名。又命奏職掌。弘淵曰,掌句檢市廛,平斗斛丈尺,低昂物貨等事。又命奏遺在。弘淵曰,無遺在矣。又命奏所懷。弘淵曰,無所懷矣。命退。弘淵退出。承史各就座,少頃命退。承史以次退出。
壬戌四月二十一日辰時,上御熙政堂。勸講入侍時,參贊官尹理相,假注書柳訸,別兼春秋吳淵常·金邁淳,領事徐龍輔,提學李晩秀,侍讀官金啓濂,以次進伏訖。龍輔曰,夜間聖體候,若何?上曰,一樣矣。龍輔曰,鬢傍腫候,何如?上曰,方已向差矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,感候尙未差,伏悶耳。龍輔曰,比數日前,何如?上曰,比日前,雖向差,而姑未快復矣。龍輔曰,水刺之節及元氣加減,何如?上曰,元氣稍勝日前矣。龍輔曰,嘉順宮氣候,何如?上曰,一樣矣。龍輔曰,水刺之節,何如?上曰,一樣矣。上讀前受音一遍。龍輔讀,自王曰,嗚乎父師,止以休于前政一遍。上讀一遍,龍輔解釋文義以奏。上仍讀十遍訖。龍輔曰,罔曰弗克,惟旣厥心,罔曰民寡,惟愼厥事,此兩句甚好。蓋曰弗克者,弗敢爲也,所謂自棄者,是也。曰民寡者,弗足爲也,所謂自暴者,是也。康王之戒畢公以此者,誠以不如此,然後殷頑可保也。不惟保殷爲然,遠而四海九州之事,近而日用動靜之間,苟有不敢爲不足爲之病,則竟無可爲之望。人性本善,堯·舜與同,而然其卒不能爲堯·舜,則帝堯之平章百姓,協和萬邦,亦吾人分內事而已。豈是畏難不敢爲之事乎?若全無難愼之意,又以爲天下事,皆不足爲,則其病與彼無異。故經亦曰,不謹細行,終累大德,此康王所以申戒於畢公者也。若欲救此兩病,則其藥無它,卽惟旣惟愼四箇字是已,任保釐有司之責者,猶當如此,況人君乎?今殿下同得堯·舜之性,又得堯·舜之位,若以惟旣惟愼四字爲心,則何患不爲堯·舜乎?願體念焉。上曰,閣臣爲之。晩秀曰,周家積德百年,自后稷至文·武,其邦舊矣。其經歷成立,極爲艱難,雖在成王之世,猶曰,予小子,遭家多難,至於康王之時,則承文·武已成之業,有俊乂協贊之美,四方無虞,天下咸服。比之成王,尤爲治安,而第以此篇觀之,其眷眷戒懼之意,反有若目前有憂者,蓋以創業之主,身經患難,自無怠忽之慮,而守成之主,則無險囏兵革之事,無水旱盜賊之慮,故始有耳目心志之慾,橫流放肆,而不知戒焉。古人所謂成立之難如上天,覆墜之易如燎毛,蓋以此也。經曰,欽若先王成烈,倘使周之後王,皆如康王之心,惟先王之金科玉條,順之敬之,則周家基命,豈止八百年乎?願殿下,於此等處留念焉。上曰,玉堂爲之。啓濂曰,不剛不柔四字甚好矣。古人言太剛則折,太柔則弊,蓋不偏不倚,然後可無此弊矣。上曰,何以則不剛不柔也?啓濂曰,中庸云寬裕溫柔,足以有容,發剛强毅,足以有執,若於此兩句,玩味熟習,則自可以不剛不柔矣。上曰,子孫訓其成式云者,豈指畢公之子孫乎?龍輔曰,然矣。然又豈特畢公子孫而已哉?蓋畢公賢人也。其化頑民,能以德意,故周家東遷之後,竟以此民爲君,而赧王之入秦也,舊都之民,則皆避而走之。以此觀之,畢公之德敎甚遠,後生之所可法者矣,豈特其子孫哉?上曰,頑民何能使之化德如此乎?龍輔曰,頑民非奸亂之民也,乃是世族巨室思殷不歸化者耳。周公以來,待之以不剛不柔之道,故能化之矣。上曰,剛柔之得中甚難矣。晩秀曰,剛柔得中,聖人之極工也。古人有佩絃佩韋者,洪範亦有剛克柔克之說,人心不能無偏,苟於其偏處克去之,則自可以得中矣。龍輔曰,玉堂俄引中庸寬裕發剛之句以仰陳,而此兩句,在中庸,釋仁義二字,與此文剛柔之說少異,此文則指行事而言矣。上掩卷。龍輔曰,今番辛壬五人貤贈之典,實有光於朝家顯忠之政,凡在瞻聆,孰不欽仰?從前贈官命下之後,品階高下,銓曹例不敢擅斷,必皆經稟,然後始乃擧行,而今此該曹之不待稟定,直爲下批,似緣生疎之致,而有違格例,當該政官,推考,何如?上曰,依爲之。出擧條晩秀曰,昌陵·弘陵陵官報臣曹,以爲兩陵造泡,在前以津寬寺擧行矣,中因寺廢僧散,年前移定於守國寺,守國一寺,獨當五陵一墓之造泡,每當節享,有力不及之患,而數年以來,津寬寺僧徒復聚,足可擧行,兩陵造泡,依前還定,事甚便宜云矣。此與創設有異,依陵官所報,還定似好,故敢此仰達矣。上曰,依爲之。出擧條理相曰,同經筵李祖承,旣入闕中,不爲肅謝,直爲出去,事甚未安,推考警責,何如?上曰,依爲之。出擧條上曰,向議拜峰鎭事,稟于慈殿,則以如議爲之爲敎矣。龍輔曰,以鎭爲牧,凡百自多更張,而條件頗繁,若一一仰稟而出擧條,則有不勝紛紜,謹當從後磨鍊,逐條作節目仰達矣。上曰,依爲之,可也。仍命退。諸臣以次退出。
壬戌四月二十一日申時,上御熙政堂。召對入侍時,參贊官尹理相,侍讀官金啓濂,檢討官李基慶,待敎李敎信,假注書柳訸,別兼春秋呂東植·金邁淳,以次進伏訖。上命讀。啓濂讀,自地節元年,止民自以不冤。上曰,下番讀之。基慶讀,自二年春,止亦欲用之。上曰,參贊官讀之。理相讀,自夏四月,止大赦。上曰,閣臣讀之。敎信讀,自以霍山,止功臣之世。上曰,注書讀之。賤臣讀,自又故事,止御史大夫。上曰,上番讀之。東植讀,自以疏廣,止處奏皆可。上曰,下番讀之。邁淳讀,自秋九月,止伐之。上曰,文義爲之。啓濂曰,于定國刑官也,其所學,宜在刑名法律之書,而史稱其習於春秋,則於此,已見定國之能使民無冤矣。上曰,何謂也。啓濂曰,春秋非刑名之書,而定國學之,則必能知大公至正,勸善懲惡之義矣。用此而爲刑官,則民豈有冤乎?上曰,下番爲之。基慶曰,王成增虛戶而蒙實褒,以開長吏作僞之風,由是觀之,賞罰之地,豈人君之所可暫忽者乎?且上番所陳春秋之說甚好。蓋春秋褒貶之書,刑之本也,使爲刑官者,皆知春秋,則豈不大有助乎?上曰,參贊官爲之。理相曰,史稱張安世,爲忠信謹厚,大抵人君,須以忠信謹厚之人,與之共治,不然而用巧言侫色之徒,則其幣有不可勝言矣。上曰,忠信謹厚之人,何以則知之乎?理相曰,試用則可以知之矣。上曰,雖試用,知之豈不難乎?理相曰,巧言侫色之人,外雖可悅,而內無其實,忠信謹厚之人,外雖不足悅,而內有其實,惟在人君之明察如何耳。上曰,不能巧言侫色,而亦有不忠信之人則奈何?理相曰,固亦有此人,而人君試用,則亦自可辨矣。上曰,閣臣爲之。敎信曰,玉堂所陳春秋之說甚好。春秋蓋聖人刑書也,經書之寓刑者,莫春秋若也。善學則可到刑期無刑之境,于定國,未必能至此境,而要爲漢代之賢法吏矣。上曰,張釋之·于定國二人孰優?敎信曰,當時朝廷稱之曰,張釋之爲廷尉,天下無冤民,于定國爲廷尉,民自以不冤,以此觀之,無冤民,有使無訟之意,民自以不冤,終未免有形迹矣。上曰,司馬公論宣帝賜霍氏梓宮葬具,如乘輿制度,以爲宣帝與霍氏兩失,此語與論語注所云成王之賜,伯禽之受皆非之說,似同矣。啓濂曰,然矣。上曰,史稱魏相,因廣漢奏封事,何爲因廣漢而奏之乎?啓濂曰,當時奏事者,似皆因廣漢而後得奏之矣。上曰,春秋譏世卿,何意也?啓濂曰,世世得官,則子孫有驕侈之弊故也。上曰,宣帝之言曰,與我共此者,其猶良二千石乎?何不言宰相,而言二千石乎?啓濂曰,宰相非不重,而以其近民者言之,故稱二千石矣。上曰,漢時封事,皆有貳封,何意也?啓濂曰,尙書省欲見之故也,蓋當時之謬習矣。上曰,以霍禹爲大司馬,而冠小冠,何意也?啓濂曰,大司馬冠大冠,而宣帝之拜霍禹,則但借其名而不欲與其權,故使冠小冠,又亡印綬以抑之也。上掩卷。命退。諸臣以次退出。
上在昌德宮。停常參,只晝講。
尹致性啓曰,明日常參·經筵,取稟。傳曰,停。
李肇源啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
傳于尹致性曰,召對爲之。
李肇源啓曰,行大司憲李直輔,掌令洪彦爕·金日柱,持平李毅采在外,執義尹羽烈牌不進,持平金啓河未署經,監察茶時之意,敢啓。傳曰,知道。
尹致性,以弘文館言啓曰,應敎朴宗慶,副應敎朴宗京,副校理柳烇,旣有只推之命,校理徐長輔,副校理李東煥疏批已下,竝卽牌招察任,何如?傳曰,允。
以大司諫吳鼎源,司諫閔師宣,獻納李重蓮,執義尹羽烈牌不進罷職傳旨,傳于李肇源曰,只推。
以應敎朴宗慶,副應敎朴宗京牌不進罷職傳旨,傳于尹致性曰,只推,更爲牌招。
李肇源,以義禁府言啓曰,卽接月令醫員李章奎手本,則以爲時囚罪人李之珩,屢日處冷之餘,素患風痰之症,觸傷添劇,呼吸喘促,氣息奄奄,方有難保之慮云,自前罪人病勢危重,則一邊保放,一邊草記,曾有定式矣,時囚罪人李之珩,姑爲保放之意,敢啓。傳曰,知道。
刑曹啓目,和吉翁主房墓所行兇作奸生徒內官朴景洽,嚴刑三次,遠惡絶島定配,其徒黨指嗾人內官姜佑尙崔弘輔等,杖一百徒三年定配,尹基相·吳泰赫·鄭起周,竝只姑爲放送,金益麗·李宗良,嚴刑懲礪放送,徐文郁段,年過七十,資是通政,參酌勘放,何如?判付啓依允爲旀,金益麗,雖曰時仕,旣因判下推覈之事,而至於徐文郁,則時仕內侍,該曹豈可無草記而推治乎?此則有關後弊,當該堂上,罷職爲良如敎。
草莽臣宋煥箕疏曰,伏以臣前後所被恩諭,不啻懇惻,而一未承膺者,實由癃廢無以强策也。頃於史官之回,殘喘奄奄,神氣昏塞,只以草草數語,僅僅仰對,卽宜更有陳疏悉暴,而亦未自力,泯默以迄于今,臣之罪戾,於是益大矣。臣老病垂盡,萬念俱灰,惟愛君憂國之心,終不能消鑠,雖未趍詣講筵之下,而竊聞聖學日進,聖德日新,瞻望興歎,孤忠耿耿,每於隆旨之諄複,顧安無所感動也。今當春夏之交,年例胃疾,日益添劇,一粒近口輒吐,一縷僅在膈上,實無蹞步起動之勢,祗俟違慢之誅而已。第竊念臣固欲罄衷獻言於前席,而鬼事日迫,終不可得,則情事亦甚戚矣。玆不避猥瀆,敢有所略陳,伏惟殿下,俯諒微誠而澄省焉。曩時一疏之有所繳進者,實出於芹曝之誠,而乃蒙採納,至有書諸策替座銘之諭,又以欲聽天人性命之蘊爲敎,此實非如臣庸陋所敢承當,而竊仰聖明,拳拳於前哲之訓,亦有以見睿學,必欲先立乎大者而溯其源,以求至乎其極耳。何敢不以區區耳剽於先輩定論者,冒昧仰陳,以冀萬一之裨乎?蓋嘗聞性之本源,道之統體,實爲學問之綱領,此所以古來傳授心法,極其丁寧,而正朱子所謂不獨布衣韋帶之士所當從事,雖帝王之學,殆亦無以易之者也。舜·禹之精一,孔·顔之克復,相傳千載,其揆一致,而周·程·張·朱,繼往開來,性理之學,燦然復明,吾道東來,群賢蔚興,道學純正,淵源端的。凡所以論理論學,皆宗洛·閩之訓,若其所論,或不能無同異者,則先正臣文成公李珥,辨說甚晢,義理大備,先正臣文元公金長生,繼其統而篤守其說,至臣之先祖文正公宋時烈,而闡明奧義,益無餘蘊,先正臣文純公權尙夏,得其傳授旨訣,又傳之于贈判書臣韓元震,凡其論辨,實多嘉惠矣。噫,心性理氣之說,前後群賢之所發明者,豈不盛哉?蓋心之體是性,心之用是情,情是不知不覺自發出來,不敎由自家,惟平日涵養之功至,則其發出者,自無邪枉矣。意則是情之發出後因緣計較者,志則指一處一直趍向者,意陰而志陽也。然則性情統於心,而志意又統於情者也。凡情之發也,發之者氣也,所以發者理也,非氣則不能發,非理則無所發,理氣混融,元不相離矣。理氣從流行而言,則本無先後,從源頭而言,則理先而氣後,從稟賦而言,則氣先而理後。五行之性,專言理則皆同,各指一氣所稟而言則不同,萬物之性,專言理則皆同,各指形氣所稟而言則不同,大抵理氣,當離合看,離看則爲二物,爲二物則理先而氣後,氣異而理同矣。合看則爲一物,爲一物則理氣,無先後無異同矣。今臣於道體之妙,全然懵昧,而維玆一二歷陳者,實是摭出於諸先賢論著中,竊謂爲學之道,實不外乎格致誠正精一克復,而苟於義理之本源,諉以未容驟語,而茫然不識其梗槪,則亦何所底止?臣固知我聖上,以聰明睿智之資,已有默契於天人性命之蘊,而區區蘄望,自不能已。伏願聖明,勿以爲高遠,勿以爲陳腐,虛心遜志,終始典學,會千聖之心於一心,而以一心爲萬事之本,則治化之隆,將有以位天地育萬物,而日躋於休熙矣。倘留聖意毋忽,則不勝幸甚。臣無任云云。答曰,省疏具悉卿懇。夏晷舒長,講筵時開,何日無悵想凝竚之心,巽牘際到,愼節有添,奉慮殊至,前日繳進之訓,尙今繙閱,以爲朝夕省察之資。今又以心性理氣之說,首尾數百言,歷陳無餘蘊,其所以開發予期勉予,若是勤摯,老臣款款之誠,良可感歎。雖然討論理義,探賾精微,不如面承良誨之爲深且切。且近日諸臣登筵,無不以招延林下爲言,此言良是,林下宿德,捨卿伊誰?此時翹企,尤倍於前,美疴自當遄復,天時不至甚熱,更願亟思幡然,俟間登途。左承旨尹致性製進。
同敦寧洪義謨疏曰,伏以臣於日昨,伏奉除旨,以臣爲同知敦寧府事者,且惶且感,固當竭蹶趍謝,而第臣旣無敦寧,揆以格例,自在當遞,玆敢略陳短章,冒瀆崇聽。伏乞聖慈,亟命選部,照例遞改臣新授職名,以存公格,千萬幸甚。臣無任云云。答曰,省疏具悉。疏辭下該曹稟處。
壬戌四月二十二日午時,上御熙政堂。晝講入侍時,知事李晩秀,特進官尹光普,參贊官李肇源,侍讀官金啓濂,檢討官李基慶,記事官尹鼎烈,別兼春秋呂東植·金邁淳,宗臣安昌君燝,武臣行護軍鄭忠達,以次進伏訖。上命開卷。仍讀,前受音一遍訖。啓濂讀奏新受音,自導弱水,止東爲北江入于海一遍。上更讀一遍訖。啓濂解釋文義以奏。上曰,文義爲之。啓濂曰,今日自止,導水也,導水爲禹貢中大宗旨,而正疆域及導山導水前事也,任土作貢,則導水後事也。至若九州攸同,六府孔修,此皆導水之效,導水一條,爲一篇之樞紐,而其會統處,亦有上下照應之可見者,導弱水則與弱水氣勢相照,東匯澤爲彭蠡,則與彭蠡旣瀦相照,禹之導水,皆有樞紐之相應,上下之不紊者,深加省察之工焉。上曰,下番亦陳之。基慶曰,導水中河水甚大,治河之功爲第一,而治河之中,鑿龍門又倍一層之功矣。上曰,鑿龍門之事,方欲問之矣,鑿之意,何如?基慶曰,鑿疏鑿也,以樂器論之,合止柷敔,龍門,河水所出之原也,激而達之,疏而引之,有若合而止者然。及夫河水泛溢之時,鑿之一字,可見用力之極矣。大抵夏禹治水之法,卽引其古道,順其水性,而治天下之法,亦如治水之法,此等處推究焉。上曰,其言好矣,知事亦陳之。晩秀曰,上下番旣以鑿龍門一事仰奏,臣亦無別見,而當敷衍仰陳矣。禹之治水之主宰,不過因勢利導也,天下有三大河,江淮·江河·江沱,是也。泛濫中國,以致九年之災,而禹之導江也,無親自往來之事,導河也,著躬自勞苦之狀,河水之難治,推此可知。龍門則尤難疏導,兩岸千里,石壁矻立,水勢甚急,若過此水口,則沛然行水,尋其古道,斯爲治水之大肯䋜也。比之學問,先難而後樂,且古語云未有極辛苦不快闊,漸磨成就,然後可以上達于格物致知,終至於修齊治平,而格致,夢覺關也,誠意,人鬼關也。以大賢地位言之,冬不裘夏不扇,謂工夫之極盡處也。導山導水,不過名物之記載,而可合於推類反看矣。上曰,鑿龍門以後,夷狄始入中國云,然乎?晩秀曰,此乃稗說之所傳,亦無經傳之可考,或近於荒虛浮誕之談矣。上曰,特進官亦陳之。光普曰,玉堂上下番知事已奏,更何有陳,而導山導水,互有本末,導水以後,始露九州之山川,山川旣露之後,分境正界,如碁布而星羅,大凡天下萬事,皆有本末,而學問又如此,必以治其本齊其末,留神而省察焉。上曰,參贊官亦陳之。肇源曰,上下番及知事·特進官已奏,別無仰陳矣。上曰,導水之性,卽因其勢而利導之也,然而此有逆河,何也?啓濂曰,河水泛濫而溯流,故地形似如此矣。上命掩卷。諸臣掩卷。晩秀進前曰,日間聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。晩秀曰,孝元殿大祥祭節目,纔已啓下矣,諸臣易服,依五禮儀喪禮補編所載,以深染灰色磨鍊,而謹稽英廟朝丙午節目,則深染灰色,以玉色磨鍊,先朝戊戌謄錄,則深染灰色,以淺淡服擧行。蓋深染灰色之爲何樣色品,禮文中雖不詳載,而玉色,卽淺淡服,兩朝已行之例旣如此,則似當以淺淡服,知委京外,而易服節次,關係甚重,議于時·原任大臣處之,何如?上曰,依爲之。出擧條仍命退。諸臣以次退出。
壬戌四月二十二日申時,上御熙政堂。召對入侍時,參贊官尹致性,侍讀官金啓濂,檢討官李基慶,待敎李敎信,假注書柳訸,別兼春秋呂東植·金邁淳,以次進伏訖。上命讀。啓濂讀,自冬十二月,止知其如此。上曰,下番讀之。基慶讀,自會廷尉,止罪明也。上曰,參贊官讀之。致性讀,自故俗語,止以實之。上曰,閣臣讀之。敎信讀,自四月春,止皆勿坐。上曰,注書讀之。賤臣讀,自秋七月,止不召也。上曰,上番讀之。東植讀,自禹山等,止輒報聞。上曰,下番讀之。邁淳讀,自至是人,止課殿最。上曰,文義爲之。啓濂曰,宣帝尙刑名作聰明,未爲恰然賢主,然百姓無兄弟者勿繇,子匿父者勿坐,此等處,雖古聖王,無以過之,蓋父母兄弟,天倫之至者也,當時匿罪甚重,而猶許其勿問,則宣帝之賢可知也,伏願垂察焉。上曰,所陳,好矣。下番爲之。基慶曰,刑官,周家立政之一也,民命生死係焉。宣帝欲行公平之政,而時吏乃尙深刻,可勝歎哉?蓋漢高之約法三章,至是漸備,趍於苛刻,故鄭昌之疏論廷平將召權,其說甚得矣。上曰,鄭昌之疏,果何如?基慶曰,其疏好矣。蓋不務公平之德,而徒置廷平之官,苟非其人,則必爲亂階,鄭疏論此,固爲明切。但以刪正律令爲歸重,則未善矣,亦惟德而已矣。何必曰,律令乎?上曰,參贊官爲之。致性曰,上番玉堂所奏,甚好矣。子匿父母妻匿夫孫匿祖,皆人情之所當然也。聖人爲人倫之至,帝王用力於此等處,則豈不美乎?願體察焉。上曰,閣臣爲之。敎信曰,事當務本,而不可務末,然刑法古稱爲末,而惟得人,則亦足爲致治之本,如使唐·虞之皐陶輩爲刑官,則國豈有不治之理乎?伏願此等處留念焉。上曰,漢宣封外祖母,爲博平君,婦人封夫人則猶可,封君則太無據矣。啓濂曰,然矣。漢世故事或如此,而未能詳知矣。上曰,史稱張敞封事,上善而不召見云,何故不召見也?啓濂曰,宣帝善其言,而此時霍雲·山等,已免就第,故似不召見矣。上曰,司馬公論宣帝誅霍氏事,其言,如何?啓濂曰,司馬公論以霍氏與宣帝有兩失,夫霍氏之罪,固爲難貸,而宣帝之誅滅使無噍類,則亦太薄矣。基慶曰,張敞封事,以宣帝親詔誅霍氏爲失,臣謂此言,未盡善矣。臣下有罪,則豈必苟待人言而後,始罪之乎?蓋漢人多尙權術,張敞之言,亦有弊矣。上曰,閣臣之見,如何?敎信曰,臣嘗見紀政綱目,以張疏爲公正矣。然張敞,蓋當時不得志之人也,故宣帝,似疑其疏有挾雜之意,而不爲召見矣。上命退。諸臣以次退出。
上在昌德宮。停常參·經筵。
未時,日暈。
尹致性啓曰,明日常參·經筵,取稟。傳曰,只晝講。
李肇源啓曰,合辭方張之時,兩司無詣臺之員,事甚未安,除在外未署經外,未肅拜人員,竝卽牌招,何如?傳曰,允。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹理相曰,勸講入侍。
金達淳啓曰,吏曹郞廳來言,守令有闕,政事,取稟。傳曰,當日爲之。
金達淳啓曰,右副承旨趙得永,同副承旨申大羽,今日不爲仕進,竝卽牌招,何如?傳曰,許遞,今日政差出。
金達淳啓曰,卽者吏曹郞廳來言,政事當日爲之事命下,而判書李書九在外,參判金羲淳,參議任希存,俱以病不來,不得開政云,參判·參議,竝卽牌招,何如?傳曰,允。
李肇源啓曰,行大司憲李直輔,掌令洪彦爕·金日柱,持平李毅采在外,執義尹羽烈牌不進,持平金啓河未署經,監察茶時之意,敢啓。傳曰,知道。
以司謁黃大呂手本,武藝別監金道三,以酗酒被捉於禁吏,摘去號牌,結縛毆打,至入於官庭之境,事未前有,萬萬驚駭。爲先除下事,傳于李肇源曰,掖隷法司不爲草記,任意結縛毆打,果有其例乎?令訓將嚴査以聞。
以大司諫吳鼎源,司諫閔師宣,獻納李重蓮,執義尹羽烈牌不進罷職傳旨,傳于李肇源曰,只推。
以應敎朴宗慶,副應敎朴宗京再牌不進罷職傳旨,傳于尹理相曰,只推。
以吏曹參議任希存牌不進罷職傳旨,傳于尹理相曰,只推,待開門牌招。
尹致性,以實錄廳摠裁官意啓曰,堂上中或出藩任,或在罷職,纂修之役,漸致遲滯,行都承旨金達淳,刑曹參判徐美修差下,仍令該曹口傳啓下,使之察任,何如?傳曰,允。
吏曹口傳政事,同知實錄事二單金達淳·徐美修。
李肇源,以兵曹言啓曰,輪對武臣抄啓人員,別單書入之意,敢啓。傳曰,知道。
吏曹參判金羲淳疏曰,伏以臣之見叨是職,居然三箇月矣。臣以人則百無當,以才則萬不堪,而辭不獲命,黽勉冒膺,日夕兢惶,如集于木,適値長僚出外,政命下而不敢屢違,替執銓注之筆,妄竊排擬之柄,瘢痕莫掩,尤悔相隨,畢竟無幸。臣固自知,果然大僚之筵奏出,而臣之做錯著矣。噫,辛壬五人,卽一布衣也,扶宗社於將危,辦一身於必死,之死之忠,卓乎其耀人耳目,而朝家褒贈之典,尙至今闕焉,此誠忠臣志士所歎惜而涕泗者也。迺者臺章擧,而大臣覆奏,聖明特賜允可,百年未遑之事,克擧於今日,朝家顯忠之政,於是乎大矣。瞻聆所及,孰不感誦?夫貤贈特恩也,爵秩重典也,必待稟定,然後始可擧擬,而臣未及周思,徑先下批,知見之謬若是,而其能周旋於銓衡之間,臣未之聞也。論其罪戾,合被重辟,而問備之請,失之太恕,冞增慙悚,如不自容,略具短章,自訟愆尤。伏乞聖慈,俯垂諒察,亟遞臣匪據之職,以重公器,仍治臣不職之失,以警具僚,臣不勝大願,臣無任云云。答曰,省疏具悉。卿其勿辭,待開門入來開政。
壬戌四月二十三日辰時,上御熙政堂。勸講入侍時,參贊官尹理相,假注書柳訸,別兼春秋呂東植·金邁淳,領事徐龍輔,檢討官李基慶,待敎李敎信,以次進伏訖。龍輔曰,日間聖體候,若何?上曰,一樣矣。日前鬢邊小腫,今則亦已向差,而頭部所發,姑未快愈,指頭爪際,有膚皮之脫起者,誤爲摘去,遂致微傷,方以爲苦耳。龍輔曰,大王大妃殿氣候,何如?湯劑進御後,諸節益有差勝否?上曰,比前一樣,而感候則已差矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,感候尙未差伏悶。龍輔曰,日字淹久,下情悶鬱矣。龍輔又曰,嘉順宮氣候,何如?上曰,一樣矣。龍輔曰,大王大妃殿,金魯忠方入承候,而姑未出來矣,待其出來,將議湯劑,而患候如已差復,則明日不必更爲承候,而姑未差復,則當依今日承候矣。上曰,依爲之,可也。上讀前受音一遍。龍輔讀奏新受音,自君牙篇題,止惟爾之中一遍。上讀一遍,龍輔解釋文義以奏。上仍讀十遍訖。龍輔曰,此洪敷五典以下六句,其義甚美矣。夫司徒,敎民之官也,其命戒之際,條目必多,而穆王,只以洪敷克和之說告之,而以民心罔中,惟爾之中終之,豈非知本者乎?蓋五典敷矣,民則和矣。上之所行,下之所爲,莫不一出於中正,而其國不治者,未之有也。司徒,不過一有司之臣,而猶當如此,則況乎處人君之位者乎?人君克正,則天下皆正,人君克中,則天下皆中矣。然其用力工夫之方,則必以不偏不倚無過不及八箇字爲欛柄,然後可到中正之域,伏願留念焉。上曰,玉堂爲之。基慶曰,君牙之司徒,世爵也,自其父祖,世篤忠貞,故穆王,以績乃舊服,無忝祖考勉之,此豈特君牙爲然哉?人君之德,亦莫大於繼述,故穆王之自道,亦曰惟予小子,嗣守文·武·成·康遺緖,其上下相勉之意,可謂美矣。然又不特穆王之所當勉也,惟我殿下自勉之道,亦豈不在此乎?書曰,監于先王成憲,倘我殿下,留意於此,常自勉勵,則國家之幸,莫大於此矣。上曰,閣臣爲之。敎臣曰,大臣所陳,好矣。蓋聖人相傳之心法,自堯典十六字以後,惟咸有一德所云德無常師,主善爲師,善無常主,協于克一,及此君牙所云爾身克正,罔敢不正,民心不中,惟爾之中,此兩種說,亦皆爲十六字,與堯典十六字,相爲表裏矣。至若咸有一德,言一而不言中,君牙言中而不言一,則殆同大學之言心不言性,中庸之言性不言心,或分或統,要之皆爲聖學之要訣矣。然其中一之工,則莫如敬之一字,而居敬之工,則又此文所謂若蹈虎尾,涉于春氷者,是也。伏願殿下,深留意焉。上曰,穆王何如主也?龍輔曰,穆王事蹟,史不多見,而以其姿稟想像,則大抵英俊豪邁,若漢之武帝矣。至若君牙之篇,則非穆王之親作,乃朱子所云如今翰林代撰者,是也。故其文辭典則,雖爲可尙,而若以穆王行事,律之於此篇之言,則未嘗不言浮於行,其弋獵馳騁,討犬戎取白鹿之事,何嘗近似於若蹈虎尾涉于春氷之說乎?向使穆王,克正厥身,則周德豈有衰改之日,而惟其言浮於行,良可歎惜矣。上曰,紀于太常,何意也?龍輔曰,當時似以太常,爲上等儀仗,故有功者紀之矣。上曰,式和民則之和字,與舜典在寬之寬字同乎?龍輔曰,同矣。基慶曰,知字似與中庸致中和之和同矣。上曰,大臣之見,如何?龍輔曰,中和之和,指已發之達道而言,式和之和,則謂和其物則也,與彼恐異矣。俄者小臣在寬之說,率爾仰對,更思則亦誤矣,寬屬事爲,和屬物則矣。上曰,閣臣之見,如何?敎信曰,此章卽敷衍舜典敷五敎之文,而式和之和,似可爲在寬之功效矣。上曰,君牙何如人也?龍輔曰,此篇言世篤忠貞,則似是賢者矣。上掩卷。上曰,大王大妃殿進御加減正氣散,依前方,自今日一貼式限二貼煎入。出榻敎上命退。諸臣以次退出。
上在昌德宮。停常參,只晝講。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹致性啓曰,明日常參·經筵,取稟。傳曰,停。
尹理相啓曰,合辭方張之時,兩司無詣臺之員,事甚未安,除在外未署經外,未肅拜人員,竝卽牌招,何如?傳曰,允。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
金達淳啓曰,假注書柳訸,身病猝重,勢難察任,今姑改差,何如?傳曰,允。
以刑曹判書曺允大,參議權襈罷職傳旨,傳于尹致性曰,刑堂不可數遞,罷職分揀仍任。
以全羅監司韓用龜狀啓,左水使李東善,多有不法之事,營校之無辜濫殺,而輪棍尸體,民塜之謂近先碑,而勒拔九葬,尤爲慘毒,欲究事實,推捉吏校,則不爲起送,揆以體統,萬萬駭妄。爲先罷黜,其罪狀令攸司稟處事,傳于李肇源曰,今日政差出。
傳于李肇源曰,全羅左水使之代,如有先朝承傳人,擬入事,分付。
有政。吏批,判書李書九受由在外,參判金羲淳進,參議任希存進,右承旨尹致性進。啓曰,原州牧判官,今當差出,而本州以營下劇邑,物衆地大,素稱難治,不可不擇差,他道有聲績未準朔已準限守令,竝擬,何如?傳曰,允。以韓用鐸·洪羲運爲承旨,朴彬源爲韓山郡守,兪漢紀爲錦山郡守,沈誠之爲原州判官,耆老所守直官單趙碩章,興德縣監崔笠今加通政加資事,承傳,學生姜集一贈戶參例兼,故僉知姜再發贈左承旨,故承仕郞姜鄗贈僕正,以上同知姜瀗三代追贈,朴宗輔爲戶曹參判,沈公著爲尙衣僉正,李潢爲陜川郡守,金相穆爲司僕主簿,李永瑗爲楊根郡守,刑曹判書曺允大,參議權襈仍任事承傳。
兵批,判書李秉鼎進,參判尹東晩病,參議金鼎國病,參知鄭觀輝入直,左副承旨李肇源進。啓曰,全羅左水使,今當差出,而擬望之人乏少,他道守令,竝擬,何如?傳曰,允。以李枰爲同知,金孝建爲曹司衛將,劉亨基爲慶熙將,鄭周誠爲全羅左水使,李彦春爲安東營將。
金達淳啓曰,新除授同副承旨洪羲運,卽爲牌招,何如?傳曰,允。
傳于洪羲運曰,召對爲之。
柳訸改差代,以徐有恂爲假注書。
尹理相啓曰,行大司憲李直輔,掌令洪彦爕·金日柱,持平李毅采在外,執義尹羽烈牌不進,持平金啓河未署經,監察茶時之意,敢啓。傳曰,知道。
以大司諫吳鼎源,司諫閔師宣,獻納李重蓮,執義尹羽烈牌不進罷職傳旨,傳于尹理相曰,只推。
尹致性,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
李肇源,以訓鍊都監言啓曰,因司謁手本判付內,掖隷,法司不爲草記,任意結縛毆打,果有其例乎?令訓將嚴査以聞事,命下矣。武藝別監金道三酗酒捉去漢城府當該禁亂書吏朴昌煥,使令姜興得,一倂捉來,其不爲草記,摘去戶牌,結縛毆打,至入於官庭委折,嚴棍査問,則其矣等所供內,昨日午後,逢着酗酒漢於銅峴前路,欲爲捉去,則爛熳泥醉,不能行步,故果爲數次批頰,舁到本府,捉入於郞廳直所後,摘見其戶牌,則乃是武藝別監。故不勝驚心,仍卽放送,而矣徒等,以迷劣所致,初不知掖隷,有此犯手之擧,罪合萬死云矣。掖隷則毋論罪犯輕重,法司之不得擅自推治,法意何等至嚴,而今此京兆禁隷之恣意捉去,無難毆打,固已萬萬痛駭。且以該府言之,不爲草記,任意拿入於官庭者事,未前有,而旣伏承嚴査以聞之命,爲先捧供以入之意,敢啓。傳曰,掖隷犯禁,則法司之草記推治,自是當然,而府屬之佯若不知,任意毆縛,捉入官庭者,事未前有,京兆堂郞,竝從重推考,禁吏隷,卿其嚴棍懲勵,金道三所爲,萬萬痛惡,雖已除案,亦爲嚴棍放送後草記。
李肇源,以訓鍊都監言啓曰,本局草記批旨內,掖隷犯禁,則法司之草記推治,自是當然,而府屬之佯若不知,任意毆縛,捉入官庭者,事未前有,京兆堂郞,竝從重推考,禁吏隷,卿其嚴棍懲勵,金道三所爲,萬萬痛惡,雖已除案,亦爲嚴棍放送後,草記事,命下矣。漢城府禁亂書吏朴昌煥,使令姜興得,竝嚴棍二十度懲勵,前武藝別監金道三,亦爲嚴棍二十度放送之意,敢啓。傳曰,知道。
尹理相,以義禁府言啓曰,全羅監司韓用龜狀啓內,左水使李東善,爲先罷黜,其罪狀,令攸司稟處事,啓下矣。李東善,時在任所,依例發遣府都事,交龜後拿來,何如?傳曰,允。
吏曹啓目粘連,觀此同敦寧洪義謨上疏,則以爲臣旣無敦寧,揆以格例,自在當遞,亟令選部,照例遞改亦爲白有臥乎所,旣無敦寧,則事當許遞是白乎矣,宰臣所帶遞仍當否,臣曹不敢擅便,上裁,何如?判付啓。依回啓施行,爲良如敎。
江原監司申獻朝疏曰,伏以居諸易駛,孝元殿終祥,隔以時月,仰惟我殿下,拊時哀慕,益復如新,仍伏念臣,疎鈍蔑劣,百無肖似,猥蒙先大王翦拂之洪渥,前後叨竊盡踰涯分,而比年以來,聖眷愈摯,罔功晉秩,無才授任,外內歷揚,殆無虛月,臣揣分量力,且惶且愧。惟以趍走殫竭,爲一分報效之地,夙宵憂惕,猶恐或底於僨誤,不料昨者,猥加謬恩,乃以臣爲江原道觀察使者,臣自聞此命,益復瞿然震悚,不知所以自措也。夫方伯,國之重寄也,承流宣化,而生民之休戚係焉。黜幽陟明,而政令之得失由焉。苟非威望足以彈壓,才器足以剸理者,莫宜居之。矧惟我殿下,始初出治之政,尤在於共理惟良,慈聖殿下,親出玉音,眷眷以愼簡之意,敷示大僚,儒臣言事,亦以此選,爲時務第一義,縷縷陳白以擇任責成之方,則其在今日,有不可人人虛授,而亦不可人人冒據也,明矣,而乃以如臣之鹵莽譾劣最居人下者,苟然充備於藩臬之列,而不少難焉。此非所以奉承慈聖之盛意,又非所以採施儒臣之建白,則臣之私心難安姑舍是,其於累聖簡而拂公議何哉?且夫關東一境,古稱山水鄕,民淳俗厖,政簡訟稀,易於爲治,雖非諸路之比,而若其總制一方之民命,管轄列邑之守宰,凡所以興利除害,蘇弊祛瘼者,則猶夫一也。此不可以易於爲治,擧而委之於常調庸品之類,則臣於是任,又豈有一分堪承之望哉?且伏念臣之情私,別有所怵惕而不敢安者。嗚呼,終事我先大王之日,只隔爲一兩朔矣。雲天已邈,聲容永閟,三霜將遒,萬事都休,計自今雖日日哭赴於薦侑之列,伸慕洩哀,蓋亦無幾矣。假使臣先已受任於外,當此時,理宜懇辭祈免,圖所以赴哭於終制之前,而今乃不自先不自後,適當遠離城闕,永辭魂殿,言之及此,不覺失聲而長慟,此尤臣之耿結掩抑,有不忍承命者也。以公議則有難冒玷,以情私則未忍便離,玆敢瀝血仰籲於嚴廬之下。伏乞聖慈,俯垂諒察,特許鐫免,回授可堪之人,以重藩任,仍治臣瀆撓之罪,以安微分焉。臣無任云云。答曰,省疏具悉。卿其勿辭往欽哉。
壬戌四月二十四日午時,上御熙政堂。晝講入侍時,知事趙鎭寬,特進官吳載紹,參贊官尹理相,侍讀官柳烇,檢討官宋冕載,記事官尹鼎烈,別兼春秋呂東植·金邁淳,以次進伏訖。上命開卷。仍讀前受音一遍訖。烇讀奏新受音,自岷山導江,止又東北入于河一遍。上更讀一遍訖。烇解釋文義以奏。上曰,文義爲之。烇曰,導水之時,以大水合小水,以小水合大水,齊均會同,大小綱紀,燦然不紊,不可但以記禹治水之蹟知之也。凡事之有綱紀處,以此推類,是所區區之望也。上曰,下番亦陳之。冕載曰,上番所奏,甚好矣。孟子曰,大禹之治水,行其所無事,蓋堯·舜之爲君,亦不出乎行其所無事也,惟其治天下之道,前聖後聖,其揆一也,深加體察焉。上曰,知事亦陳之。鎭寬曰,導山導水,禹貢一篇中終條理,下番以行其所無事仰奏,而導山導水,乃行其所無事也。鑿龍門之時,禹之用力成功,有非人人之所可爲,當此之時,禹可任此事矣。先儒言治國如治水,非但治國爲然也,學問是一般,以禹導山導水之勤勞,推類於學問上,甚好矣。上曰,特進官亦陳之。載紹曰,上下番知事已奏,臣則別無可陳者矣。上曰,參贊官亦陳之。理相曰,上下番·知事已奏,臣亦無別見矣。上曰,澧字澧字,字同而音異,各水之名乎?烇曰,澧與澧異矣。上曰,禹貢一篇,史官何以詳記乎?烇曰,有禹之所記置者,故史官似記載矣。上曰,今日自止,別無文義矣。命掩卷。諸臣掩卷。上曰,上番玉堂年,今幾何?烇曰,五十九歲矣。仍命退。諸臣以次退出。
壬戌四月二十四日申時,上御熙政堂。召對入侍時,參贊官洪羲運,侍讀官柳烇,檢討官宋冕載,待敎李敎信,記事官尹鼎烈,別兼春秋呂東植·金邁淳,各奉綱目第八卷,以次進伏訖。上命開卷讀之。烇讀,自以朱邑爲大司農,止以奉祀。上曰,下番讀之。冕載讀,自以龔遂爲水衡都尉。上曰,參贊官讀之。羲運讀,自元康元年,止合大宗之統也。上曰,閣臣讀之。敎信讀,自程子曰爲人後者,止名其所生之父母也。上曰,注書讀之。賤臣讀,自殺京兆尹趙廣漢,止尤得名譽。上曰,上番讀之。東植讀,自莎車叛,止奉世以聞。上曰,下番讀之。邁淳讀,自帝召韓增,止其更諱詢。上曰,文義爲之。烇曰,臣以古事已仰奏,而宣帝,漢之中興主也。閭閻疾苦,無不知之。亦多長處之可論,而不知宋疇之言,至於貶爵,此固無學力所致,可謂慊德,而亦爲取鑑處也。上曰,下番亦陳之。冕載曰,漢多用循良之吏,而朱邑·宋疇爲最,邑爲大司農,疇爲泗水太傳,有材不能用納言不能擇,宣帝事,臣常惜之矣。書曰,明試以功,人主用人之道,取其材能,授以上權,然後人材,可以收用,此等處體念焉。上曰,參贊官亦陳之。羲運曰,宣帝以少康之治,進用循吏,而循吏之爲治,或過綜核之事矣。武帝雖云黃·老之學,而風流篤厚,禁罔疎闊,至宣帝之世,專以綜核爲務,漢家之衰漸,自此始之。蓋人君御世之法,崇尙忠厚,不事綜核,庶可國家安而民心服,當此之時,趙廣漢,以綜核不保其身,此爲開卷第一義,深留聖意焉。上曰,閣臣亦陳之。敎信曰,趙廣漢之事,參贊官已陳,而刑政之乖當極矣。上曰,趙廣漢之事,何如?敎信曰,事端出於魏相之妻,而廣漢擧措,雖極疎率,循吏中第一人物也。數萬人守闕號泣者,人情可見,此無他,丞相權重,至死難救矣。霍顯用事之時,朝野遑遑,漢廷臣子,無一人懲討纂逆,以魏相言之,如此元惡大憝,亦不得明正其罪,而至於廣漢事,如是慘毒,魏相自不免專權用事之誚,甚慨惜矣。上曰,宣帝之腰斬廣漢,其事,何如?敎信曰,以臣所見,過矣。上曰,水衡都尉何官乎?烇曰,較之我國官制,似是水部官也。上曰,蕭望之上疏,以出諫官補郡吏,謂之憂其末而忘其本,其言,何如?烇曰,治郡雖急,啓沃之責,尤有別焉,故汲黯願出入禁闥,補闕拾遺,若無諍臣,則人君之得失,無以知之矣。上曰,蕭望之,言不宜封馮奉世,其事,何如?烇曰,漸不可長也,知開後奉使者,利而或生事於夷狄,故如是爲言矣。羲運曰,蕭望之言,或有猜克之嫌,而殊非公正之論也。要功於外國之事,宜乎防微而漸杜,矯制發兵,是不得已之事,馮奉世之悉平諸國,果有功績之可酬者矣。矯制發兵,容或無罪,封則或過,授以光祿大夫,甚得當矣。上曰,天子之名,難知易諱,更名詢詢字,常用之字,其時則不用此字乎?烇曰,難知易諱,非謂詢字,而以大體言之矣。仍命掩卷,諸臣掩卷,少頃命退。諸臣以次退出。
上在昌德宮。停常參,只晝講。藥房都提調徐龍輔,提調閔台爀,副提調金達淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
尹致性啓曰,明日常參·經筵,取稟。傳曰,只晝講。
李肇源啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
尹理相啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
傳于尹致性曰,勸講入侍。
傳于李肇源曰,左副承旨入侍。
以江華留守韓晩裕狀啓,明禮宮書庫等處甲寅以後所逋錢穀,今方督捧,而前後宮差之捧賂者,捉來分徵事,傳于韓用鐸曰,莫重帑穀,如是幻弄,極爲痛駭,依狀請徵捧貿米充數,此宮若此,他宮可以推知,各宮穀簿成冊及各該宮監下送,自本府眼同,一一反閱後狀聞,此後糶糴時勿爲專委於下去宮監,本府照管開閉,而穀簿成冊一件,亦爲營上事,定式施行,以重保障地帑穀事,回諭。
傳于尹致性曰,召對爲之。
尹理相啓曰,行大司憲李直輔,掌令金日柱·洪彦爕,持平李毅采在外,執義尹羽烈牌不進,持平金啓河未署經,監察茶時之意,敢啓。傳曰,知道。
以大司諫吳鼎源,司諫閔師宣,獻納李重蓮,執義尹羽烈牌不進罷職傳旨,傳于尹理相曰,只推。
尹致性,以奎章閣言啓曰,臣進詣奎章閣奉審無頉,而閣內諸處奉審,亦爲無頉之意,敢啓。傳曰,知道。
尹致性,以禮曹言啓曰,今四月二十二日晝講入侍時,臣晩秀所啓孝元殿大祥祭節目,纔已啓下矣。諸臣易服,依五禮儀喪禮補編所載,以深染灰色磨鍊,而謹稽英廟朝丙午節目,則深染灰色,以玉色磨鍊,先朝戊戌謄錄,則深染灰色,以淺淡服擧行。蓋深染灰色之爲何樣色品,禮文中雖不詳載,而玉色卽淺淡服,兩朝已行之例旣如此,則似當以淺淡服知委京外,而易服節次,關係甚重,議于時原任大臣處之,何如?上曰,依爲之事,擧條啓下矣。發遣郞廳,問議于時原任大臣,則議政府領議政沈煥之,左議政李時秀,右議政徐龍輔,以爲深染灰色之爲何樣色品,未有明據,而王朝之禮,蓋以遵舊章爲貴,丙午·戊戌節目,旣以玉色及淺淡服載錄,則今不可異同。且自上御黲袍,而黲袍卽淺靑色,諸臣亦當從上服,依先朝已行之例,以淺淡服磨鍊,恐爲合宜云。領中樞府事李秉模,以爲兩朝已行之例,或以玉色磨鍊,或以淺淡服擧行,而淺淡玉色,元無異同,以淺淡服遵用,恐宜矣云矣。時原任大臣之議如此,上裁,何如?傳曰,依諸大臣議磨鍊。
李肇源,以兵曹言啓曰,同知中樞府事姜瀗在鄕病重,末由上來,西樞雖曰閑局,不可一向虛縻,今姑改差,何如?傳曰,允。
壬戌四月二十五日辰時,上御熙政堂。藥房入診,勸講同爲入侍時,都提調徐龍輔,提調閔台爀,副提調金達淳,記事官尹鼎烈,別兼春秋吳淵常·金邁淳,參贊官尹致性,假注書徐有恂,檢校直閣金近淳,侍讀官柳烇,以次進伏訖。龍輔曰,日間日氣漸熱,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,頭上之癤,指端之症,若何?上曰,頭癤作痂,故巾櫛則爲之,而指端之症,雖不大段,姑未快差矣。龍輔曰,大王大妃殿氣候,若何?上曰,一樣矣。龍輔曰,連日湯劑進御,諸節亦有差勝乎?上曰,感氣尙未快解,咳嗽亦不止矣。龍輔曰,王大妃殿氣候,若何?上曰,一樣矣。龍輔曰,惠慶宮氣候,若何?上曰,一樣矣。龍輔曰,嘉順宮氣候,若何?上曰,一樣矣。龍輔曰,醫官旣來待,入診,何如?上曰,置之。藥房先退。台爀·達淳·鼎烈醫官等,先爲退出。上讀前受音一遍訖。龍輔讀,自夏暑雨,止昭乃辟之有乂。上讀新受音一遍訖。龍輔解釋以奏。上更讀十遍訖。龍輔曰,思其艱艱字之義,此正聖人愛養小民之曲盡處也。小民生涯,雖平常無事之時,猶傷其生之艱難,若遇暑雨祈寒,則尤有甚焉。至於怨咨之境,則何以敎養也?陳氏註曰,能思其艱,而不能圖其易,則亦徒思而已耳,與不知者何以異哉?此是切當之語,苟求其本,能思其艱,專在人主之節儉,蓋國之所用,雖微小之物,皆出於小民。故自古聖賢致治之方,莫不以節儉爲主,堯之茅茨不翦,禹之菲衣惡食,至於漢文帝,以百金之費罷露臺,唐太宗皇后,衣不曳地,皆以節儉致治也。上曰,漢文帝愼夫人,亦衣不曳地矣。龍輔曰,我朝崇節儉之事甚盛,不能一一歷陳,而國初,景福宮差備內甚狹窄,宮人不過二十餘人,其他節儉,推可知也。如是則財帛,豈有耗損之理乎?其時戶曹,自然充溢矣。至於宣廟朝,東陽尉第宅窄小,隣家相望甚近,猶不許增宅,故盛德至今傳稱矣。上曰,此則已聞之,至給薍簾,以遮隣家也。龍輔曰,如是節儉,故壬辰亂後,江倉米猶餘二萬餘石,戶曹有二十同木,故米則賑民,木則爲百官章服矣。咸以正罔缺之缺字意義,豈不甚好也哉?無一事不出於正,而罔或虧缺矣。上曰,缺字之義,何如?龍輔曰,無一事不致其周密之意也。上曰,閣臣陳之。近淳曰,穆王之命君牙以司徒者,司徒之職任,卽敎養萬民者也。周禮稱大司徒,舜之命契,與穆王命君牙,其義一般也,蓋敎民之道,莫如明人倫,五敎卽人倫也。五敎明然後,民可敎也,五敎非別件物,在於民日用常行之間,不過勉勉於此而已,外此則爲異端矣。聖人有言曰,行有餘力,則以學文,敦尙孝悌,以明倫理,敎民之道,不越乎此矣。大抵世降俗末,五敎不明,邪說模流,是以先朝,每以此爲憂,以明正學爲本,此豈非大聖人出尋常萬萬乎?且朝廷取人之方,先孝行後文學,至於草野之中有孝行者,使方伯守宰,傍求以進,宣揚聖化,則便是司徒之職也。上曰,玉堂陳之。烇曰,大臣·閣臣已陳,更無可達者,而蓋人君愛民,專由仁心,一民飢一民寒,若已當之,而人君深居九重之內,何以盡察民隱也?莫如方伯守令之擇差矣。上曰,旣曰先正,又曰祖考,用疊語何也?龍輔曰,然矣。以此觀之,爲人臣子者,以乃祖事君之道事之,則可謂循汝祖之所行矣,顯其君之有人矣。近淳曰,先正二字,出自先正保衡,先正之謂,非人人所可稱也。有德行者,謂之先正,先正之意,臣於先朝承聆矣。龍輔曰,拜峰鎭旣罷之後,安樂峴有養魚池,且有若干畓與牧羊矣。此則監牧官不可主管,養魚則屬之御營廳,羊則送于典牲署,畓則使戶曹看檢,何如?上曰,依此爲之。龍輔曰,拜峰設牧後,諸般禁條,不容少忽,而牧馬幻弄,犯葬偸斫之類及屯田作人,受還民戶,無非各營各司所屬也。或當推治之際,如欲一一關由於各衙門,則非但往復之不勝紛紜,竊恐民習之易致慢忽,竝依別將時例,令牧官自斷處署之意,定式施行,何如?上曰,依爲之。出擧條仍命退出。諸臣以次退出。大王大妃殿進御加味六君子湯,自今日一貼式煎入事,榻前下敎。
壬戌四月二十五日未時,上御誠正閣,左副承旨入侍時,左副承旨李肇源,假注書徐有恂,別兼春秋吳淵常·金邁淳,左通禮金銑,以次進伏訖。上命銑進前,出封書以給。仍敎曰,蹤跡祕密,善爲往來。命銑先退。少頃命退。承史以次退出。
壬戌四月二十五日申時,上御誠正閣。召對入侍時,參贊官韓用鐸,檢校直閣金近淳,侍讀官柳烇,檢討官宋冕載,假注書徐有恂,別兼春秋吳淵常·金邁淳,以次進伏訖。上曰,讀之。烇讀,自凶奴擾車師田者,止復擾西域。上曰,下番讀之。冕載讀,自魏相諫曰,止在蕭墻內。上曰,參贊官讀之。用鐸讀,自上乃遣常惠等,止同心輔政。上曰,閣臣讀之。近淳讀,自以蕭望之,止各以恩深淺報之。上曰,注書讀之。賤臣讀,自吉臨當封,止爲淮陽王。上曰,上番讀之。淵常讀,自疏廣疏受,止族人悅服。上曰,下番讀之。邁淳讀,自胡氏曰,止以八百石居。上曰,文義陳之。烇曰,漢宣帝欲以蕭望之材任宰相,而試政事於左馮翊,宰相之難愼類如此矣。上曰,下番陳之,冕載曰,張安世之愼密樞機,固可尙也,而使吏問詔令於丞相府,有矯飾之態,無質實之意矣。上曰,參贊官陳之。用鐸曰,宣帝漢之治平之主也,治平之要,在於擇守令治民,故蕭望之所以爲左馮翊,而考功於治民也。上曰,閣臣陳之。近淳曰,參贊官所奏,甚好,可任宰相者,試之於治民,則其爲百姓愼簡守令,推可知也。其時如魏相·丙吉·尹翁歸·黃覇,皆稱良吏矣,疏廣·疏受,以太傅·少傅,決意勇退,千古傳爲美事。胡氏之論,雖曰見幾而作,大體則知足知止,宦成名立,恬退於明時,人君亦成就之,非但當時之人稱歎,唐之韓愈送楊少尹序,亦贊美之矣。上曰,蕭望之,以左遷之故稱病,豈不太狹乎?烇曰,非專出於太狹,以經明持重故耳。上曰,二疏之去,何如?烇曰,閣臣俄已陳之,而臣意則二疏之去非也。旣居師傅之職,不去則懼有後悔,不思輔導人君,變作氣質,見幾而去,仍無師傅之職七八年,是豈人臣事君之道乎?上曰,閣臣陳之。近淳曰,胡氏之論見幾而作,若見幾而去,則儒臣之言,是矣。上曰,送故迎新之弊,今亦有之乎?烇曰,若不久任,則送故迎新之弊,可勝言哉?然而久任,則擇守令之道,尤爲審愼矣。此則專是宰相之責也。近淳曰,黃覇此言,可謂達論矣。上仍命退。諸臣以次退出。
上在昌德宮。停常參,只晝講。
尹致性啓曰,明日常參·經筵,取稟。傳曰,停。李肇源啓曰,禁衛營將官來言,今日本營軍兵,日次私習云矣,敢啓。傳曰,知道。李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
尹理相啓曰,合辭方張之時,兩司無詣臺之員,事甚未安,除在外未署經外,未肅拜人員,竝卽牌招,何如?傳曰,允。
李肇源啓曰,臣肇源,今日入直禁軍戎器點考,下直之意,敢啓。傳曰,知道。
李肇源啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于尹致性曰,召對爲之。
以大司諫吳鼎源,司諫閔師宣,獻納李重蓮,執義尹羽烈牌不進罷職傳旨,傳于尹理相曰,只推。
尹理相啓曰,行大司憲李直輔,掌令洪彦爕·金日柱,持平李毅采在外,持平金啓河未署經,執義尹羽烈牌不進,監察茶時之意,敢啓。傳曰,知道。
尹致性,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則先農壇·先蠶壇·雩祀壇·祈雨壇·馬祖壇·漢江壇·司寒壇,壇上及四面紅箭門墻垣階砌,俱有無頉,而南壇北邊紅箭門柱根塗灰,間間剝落厲壇東邊紅箭門上橫木腐傷,西南紅箭門柱根塗灰竝剝落,卽爲修改事,分付該監,而此後看護等節,另加申飭之意,敢啓。傳曰,知道。
李肇源,以備邊司言啓曰,前司䆃主簿金日柱上疏批旨,所陳六條,卽予夙宵兢兢者,可不益加勉省,三政懲貪及議諡事,當令廟堂,竝卽稟處爲敎矣。取見其疏本,則復申前疏克己保民之說,反復論陳,無非格言嘉謨,而仍以廟堂之無所建明,論斥備至,臣等於此,竊不勝瞿然之至。第伏念朝廷之上,兪咈相難,卽是盛世美事,臣等之前此覆奏,循塗守轍,無甚奇策。臣等亦自知愧,則以儒賢期望之心,安得無慨惜乎?疏中所論克己之說,前啓已略陳之,而孔門傳授之訣,不過曰,非禮勿視聽言動而已。今此儒賢所陳六條覆難,蓋亦祖述乎此,而就日用易知者而說耳。先儒之言曰,克己須從性偏難克處克將去。凡人之生,自非上知安行之姿,耳之於聲,目之於色,口之於味,鼻之於臭,四體之於勞逸,或不能一於中正,而無纖毫偏倚之私也,故善爲學者,於其思念將萌之幾,事物方接之初,猛下省察之工。如其公也,惟恐執之不固而益懋擴充之道,如其私也,惟恐祛之不力而痛加遏絶之方。人一己百,勉勉不已,使吾方寸之中,人慾淨盡,而動靜云爲,無不一出於天理之正,是所謂復禮,而二帝相傳精一執中之訓,亦不外是。惟在我聖上,先從上所稱日用易知處,猛省而力行。約而至於幽獨隱微人所不知之地,常存敬畏,無所間斷,則功化所及,將見天下歸仁,萬物咸育。不然而切切然朝進一疏,暮覆一啓而止,則徒見其爲紙上之文具,顧何益於聖治哉?亦惟在於我聖上深念而加勉之,而若其資益成就之要,又無出於前啓所請益篤誠禮,招徠儒賢。士生于世,幼而學之,壯而欲行之,嘐嘐然固守東岡,獨善其身,非士之志,非義之正也。況今已膺旌招之諸儒臣,俱是喬木世家,林樊碩望,荷先朝簡拔之恩,受聖上禮遇之眷,其於君德之就將,世道之升降,生民之榮悴,皆其責耳。顧其素志,豈欲自處以草莽疎逖之臣,袖手越視於國家之休戚,而邁邁不思其幡然之義乎?是必朝家之誠禮有所未盡,廷紳之擧措有所未愜,寧不遂其素志,而不忍屈其義,寧甘心於草野,而不欲致其身。此又君臣上下,交相警惕,交相勉勵,務爲必致之道者也。然而上之誠禮,不可以應文爲也,又不可以虛禮爲也。必須眞心好賢,樂聞昌言,如渴之求飮,如饑之當食,然後彼鞰櫝待賈之賢,擧將于于而來,來亦展其所抱矣,可不勉哉?疏中又以軍糴兩政爲保民之先務者,儘有見於先後緩急之序,臣等謹當因此而仰復焉。大抵糶糴之設,本出爲民,春散秋斂,將以補不足而備不虞也。顧其設置本意,願者與之,不願者不與,散亦精實,斂亦精實而已,則所以多峙者,乃所以厚民也,所以精斂者,亦所以養民也。是以愈峙而愈好,愈精而愈喜,夫豈有多峙爲弊,精斂爲瘼之可論哉?一自京外需用,多藉還耗,無此分糶,則無此耗穀也,故半分之不足,而至於加分,加分之不足,而又至於傾庫。樂歲不免勒分,荒年輒致暴斂,民力已殫於委輸,而倉厫無一月半月之蓄,吏奸又從而舞弄,而蔀屋有精納麤受之怨,昔之厚民而養民者,今焉病民,前之愈好而愈喜者,反成厲階,言念民國之計,可勝寒心。如欲因今之政,反古之道,無出於汰其冗食,節其需用,使八路還簿留多而分少而已。曾在先朝,每與臣等論及此事,未嘗不諄複懇惻,仍命一二卿宰,講究矯捄之方,而大計未就,臣等每念及此,不覺臆塞而心摧。逮至我慈聖殿下垂簾之日,追先朝未卒之志,憫黎元切骨之瘼,一初徽音,首及還弊。臣等入而承聆,退而商確,竊伏以爲冗食不汰,則需用無可節之勢,需用不節,則還弊無可矯之期,苟使京外有司之臣,一乃心智,今日除一冗費,明日塞一弊竇,勉勉不已,則月計雖似不足,歲計庶幾有餘。臣等所以對揚明命之策,亶在於此,而今此儒賢所陳吏民分倉營耗申飭之論,誠爲目下急務。吏民分倉事,從前守宰之稍識治理者,間或行之,果多成效。爲先發關,使八路各邑一竝倣行,無得如前混淆,害歸小民。營耗申飭事,近因朝飭截嚴,藩臣之稍欲潔己者,未嘗不恪遵,而若其諸道藩閫之一例遵守,有非臣等之所敢質言。更爲申明嚴飭,如有違越之類,直斷以違制之律。非徒藩閫而已,京各司還耗作錢,亦無敢犯科之意,一體申飭。軍丁事,惟我國家承祖宗積累之仁,方數千里之內,鳴吠相連,以若生齒,較若簽伍,豈至難於排比,而祗緣綱紀解弛,僭汰成習。遐土賤卑之類,纔致擔石,遽望通籍,朝隨鞭鐙,暮擬縫掖,一日陞黌,終身閑遊,一人列校,合族除役。此皆犯分亂紀之大者,而其外額外之募屬也,契坊之除役也,巨室之投托也,籍案之巧免也,諸般漏丁之淵藪,指不勝摟,而畢竟苟充而應役者,强半是貧殘無勢傭丐靡依之類,而又其甚者,黃白居多。古昔聖王,發政施仁,鰥寡尙不敢侮,況於黃口乎,又況於白骨乎?廟堂之前後申飭,殆乎無歲無之,苟使爲守宰者,精白一心,殫誠奉行,則雖不至於大煩擾大費力,而自當次第整理。方自廟堂,更爲別關嚴飭,而徒令不能自行,其要專在得人,此朱夫子所以惓惓於擇監司察守令之說,而儒賢之申申於前後章奏者也,守令如皆得人,何畏乎漏丁之淵藪也,何憂乎犯分亂紀之類也,又何患乎黃口白骨之簽伍也?然而監司者,守令之紀也,廟堂者,監司之紀也。守令勤怠之不察,監司之責也,監司臧否之不察,廟堂之責也。臣等今方自反之不暇,何獨責備於人,而繡衣抄啓,纔有成命,分道抽邑,惟俟聖裁,而爲今日持斧之臣者,有或茹吐乖宜,褒殿不實,致使聖朝明達之聰聽有所壅翳,而黜陟之權衡有所失平,則將焉用彼經幄侍從之臣哉?朝家自有關和,先自此等,斷以負國辱命之律,以警頹俗。久任責成事,先輩名碩,言之審矣。另飭銓曹,守令準限之前,毋得輕易遷轉。監司之有治績者,亦爲限瓜勿遞。故儒臣韓元震議諡事,故儒臣道學文章,蔚爲一世之所景仰,狀德易名之典,在所當施,而從前不待謚狀而賜謚者,蓋出特旨,未嘗自下擧行。臣等於此,有不敢循例陳請,上裁,何如?傳曰,諸條依草記施行,議謚事,不待謚狀,玉堂牌招擧行。
李肇源,以備邊司言啓曰,以楊根儒生李重弼等上疏書院請額事批旨內,趙文正妥奉之所,尙闕賜額之典乎,疊設自有朝禁,當詢大臣稟處爲敎矣。夫先賢杖屨之鄕,文敎所被,風躅所存,後學諸生,以高山北斗之思,爲建祠腏享之所。至若先正臣趙光祖尙矣,其下數三名臣大儒,學業氣節,餘事文章,亦有偉然爲後世之所景仰,則今此所請宣額之恩,固是士論同然之辭也。第伏念書院疊設,旣有朝禁,而趙文正俎豆所享,在列聖朝,賜額而崇奬之者,非止一二處,則臣等不敢又以是院之賜額仰稟矣。儒疏所請,置之,何如?傳曰,允。
壬戌四月二十六日巳時,上御熙政堂。晝講入侍時,知事李晩秀,特進官金羲淳,參贊官尹致性,侍讀官李東煥,檢討官宋冕載,假注書徐有恂,別兼春秋吳淵常·金邁淳,宗臣西春君爗,武臣行護軍鄭觀采,以次進伏訖。上讀前受音一遍訖。上曰,讀之。東煥讀,自九州攸同,止告厥成功。上讀新受音一遍訖。東煥解釋以奏。上曰,陳文義也。東煥曰,祗台德,先人君之敬德,以身先之,躬行心得,以爲敎化之本,而堯之協和萬邦,克明峻德之致也,文王之綱紀四方,純亦不已之功也,伏願體念焉。上曰,下番陳之。冕載曰,九州攸同之同字,豈不好哉?夏禹九年治水,順理疏滌,大者旣導,小者亦順,無不治平,若工夫之有次序,此亦根於惜寸陰之工也,惟願聖上,體念於此。聖學工夫,如禹之導山導水,有漸次而至於攸同之地焉。上曰,知事陳之。晩秀曰,五服之遠,不過五千里,而聲敎則訖于四海。蓋先王時,各有不盡之地,聽四夷居之,不勞中國以事外也,而聲敎則無遠不及矣。以我國言之,只數千里,而比諸禹甸至狹小,而殿下深居九重,何以盡察巖穴之有賢士,百姓之有疾苦也哉?然而百姓,且皆仰望之,伏願特念聲敎訖四之義,先推陽春於陰崖窮谷之間焉。上曰,所奏,好矣。特進官陳之。羲淳曰,末章告厥成功,大禹歷此艱險而後,九州攸同,聲敎訖于四海,繼此聖君之治平者,可謂事半功倍。且聖人之爲聖人,與治水無異用,實地工夫如此,則何患不至於聖賢之域也?今殿下,位與德兼之,以大禹治水之事體念焉。上曰,好矣。上曰,錫土姓,水未治之前無姓乎?東煥曰,軒帝時,得其姓者十四人,姓字之出處在玆,而禹之平水之後,有此錫土姓也。上曰,邦畿千里,維民所止,此則五百里,何也?晩秀曰,東西各五百里,故各千里矣。上曰,參贊官陳之。致性曰,諸臣已陳,臣無更達之辭矣。上曰,禹錫玄圭,錫之舜耶?東煥曰,非錫之舜也,水平之後執贄之物也。晩秀曰,先儒或云錫之舜也,而大體則水尙玄,故以玄圭爲贄也。上曰,祗台德,卽舜之德耶,禹之德耶?晩秀曰,卽禹之德也。上曰,不拒朕行之行字,卽導山導水之行耶?東煥曰,敎化流行之行也。晩秀曰,日氣漸熱,聖體若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,若何?上曰,一樣矣。晩秀曰,王大妃殿氣候,若何?上曰,一樣矣。晩秀曰,惠慶宮氣候,若何?上曰,一樣矣。晩秀曰,嘉順宮氣候,若何?上曰,一樣矣。晩秀曰,法講事體莫重,而自上講新受音前,上番玉堂李東煥,徑奏釋義,不可無警,推考,何如?上曰,依爲之。出擧條致性曰,同知許晊,焚黃呈辭與下直單子,皆以護軍書呈,臣之矇然捧入,不勝惶悚,而誤書職銜,不可無警,同知許晊,推考,何如?上曰,依爲之。爾亦推考,可也。出擧條命退,諸臣以次退出。
壬戌四月二十六日申時,上御熙政堂。召對入侍時,提學李晩秀,參贊官洪羲運,侍讀官李東煥,檢討官宋冕載,假注書徐有恂,別兼春秋吳淵常·呂東植進伏訖。上曰,日熱如此,此後則申後暑退後,召對當爲之矣。上曰,讀之。東煥讀,自四年春正月,止劾安國奉使不敬。上曰,下番讀之。冕載讀,自是後羌人,止復白遣安國。上曰,閣臣讀之。晩秀讀,自起庚申,止尙方待詔。上曰,參贊官讀之。羲運讀,自諫議大夫王吉,止太平之基也。上曰,注書讀之。賤臣讀,自臣聞宣德流化,止故不擧子。上曰,上番讀之。淵常讀,自又漢家列侯,止遂謝病歸。上曰,下番讀之。東植讀,自先羌楊玉,止有星孛于東方。上曰,文義陳之。東煥曰,綱書,遣諫大夫王褒,求金馬碧鷄之神,書於綱者,可見譏貶之意也。遣諫臣求此虛無怪異之物,是豈聖世之事乎?褒之賢臣頌,明良際遇,上下相得,此則甚好。殿下懋積誠意,傍求招徠,雲龍風虎,鴻儒俊乂,羅致朝廷,野無遺賢,則豈不盛矣乎哉?上曰,下番陳之。冕載曰,上番所陳甚好。褒之賢臣頌,語甚切實,無餘蘊矣,伏願殿下體念焉。上曰,閣臣陳之。晩秀曰,人臣進言,時名有異,所進之言,合於時措,然後可以格君之心矣。宣帝之於漢,可謂治平之君,而綜理明察太過,大失文帝敦尙寬厚之意。大抵人君御世之道,寬猛得中,然後方可治平矣。爲人上者,莫如尙寬大之政,豈以察察爲明也哉?宣帝專尙綜核,漢家朴厚之風,至此減衰矣,褒之賢臣頌雖好,而豈能入宣帝之心乎?上曰,王褒旣進賢臣頌,又求金馬碧鷄之神,賢士固如是乎?晩秀曰,聖敎至當至當。羲運曰,王吉上疏,精神命脈,在於謹選左右,審擇所使,伏願殿下體念焉。上曰,韋玄成之畢竟受爵,不足爲高節矣。晩秀曰,玄成之受爵,出於不得已,則不害爲高節矣。上曰,張安世之爲人,與霍光,何如,而博學則似勝耶?晩秀曰,張安世,以張湯之子,能贖舊愆,經術博學,蔚爲漢朝之賢臣。霍光則雖有大勳勞,而不學無術,處事多失。以此觀之,安世似優於光矣。上曰,王吉以爲迂闊,何也?晩秀曰,是時多尙世閥,如韋玄成父子,不免世卿之嫌。王吉所謂除任子令者,有難猝行,迂闊之云,似緣於此矣。上曰,漢文帝·宣帝之治,優劣,何如?晩秀曰,文帝雖有短三年之喪,尙黃白之術,三代以後初有之賢君矣,寬大質厚,以做太平之治。宣帝則生長於閭巷,民間事爲洞知之,故專尙綜核密察,一反文帝篤厚之政,如是而民安得措手足也?人君之前垂十二旒,耳有黈纊,不以綜察爲政,專以寬大爲治,於斯可見矣。上曰,提學數數進參召對也。仍命退,諸臣以次退出。
上在昌德宮。停常參,只晝講。
自辰時至人定,灑雨下雨,測雨器水深二寸八分。
李肇源,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
尹致性啓曰,明日常參·經筵,取稟。傳曰,只晝講。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
尹理相啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
尹致性啓曰,來初一日,輪對日次,而景慕宮夏享大祭齋戒相値,頉稟之意,敢啓。傳曰,知道。
備忘記,安東營將李彦春下直,長弓一張,長箭一部,片箭一部,筒兒一箇賜給。
傳于韓用鐸曰,勸講入侍。
尹理相啓曰,卽者義禁府都事來言,時囚無得過三日滯囚,曾有定式矣,時囚罪人金致礪·李羲淵·具興遠議處,安命集當爲捧供,而判義禁未差,知義禁李集斗有身病,同義禁李殷模·許晊受由在外,不得開坐云。判義禁未差之代,政官牌招開政差出,待下批,與知義禁李集斗一體牌招,何如?傳曰,允。
金達淳啓曰,吏曹判書李書九,參判金羲淳,參議任希存牌不進,推考傳旨及罷職傳旨,今方捧入,而開政命下之後,如是違牌,事甚未安。參判陳疏入啓,判書更爲牌招,何如?傳曰,允。
以吏曹參議任希存牌不進罷職傳旨,傳于金達淳曰,只推。金達淳啓曰,吏曹參議任希存,旣有只推之命,一體牌招開政,何如?傳曰,允。
金達淳啓曰,吏曹判書李書九,參議任希存再牌不進,推考傳旨及罷職傳旨,今方捧入,而開政命下之後,連事違召,不卽擧行,誠極未安。參判金羲淳受由,判書所當更請牌招,而係是一日三牌,何以爲之?敢稟。傳曰,參議只推,嚴飭牌招。
以執義尹羽烈,司諫閔師宣,獻納李重蓮牌不進罷職傳旨,傳于尹致性曰,只推。
尹理相啓曰,行大司憲李直輔,掌令洪彦燮·金日柱,持平李毅采在外,持平金啓河未署經,執義尹羽烈牌不進,監察茶時之意,敢啓。傳曰,知道。
以應敎朴宗慶,副應敎朴宗京牌不進罷職傳旨,傳于尹致性曰,只推,更爲牌招。
尹致性啓曰,副應敎朴宗京,旣有只推之命,更卽牌招,以爲議謚之地,何如?傳曰,允。
以副應敎朴宗京再牌不進罷職傳旨,傳于尹致性曰,只推。
有政。吏批,判書李書九陳疏入啓,參判金羲淳受由,參議任希存進,右承旨尹致性進。啓曰,判書李書九陳疏入啓,參判金羲淳受由,小臣獨政未安,何以爲之?敢稟。傳曰,只出緊任。以趙萬元爲應敎,李晩秀爲判義禁,趙拓壤爲仁同縣監。
兵批,判書李秉鼎病,參判李東晩病,參議金鼎國入直進,參知鄭觀輝病,左副承旨李肇源進。僉知閔百彬,護軍洪義謨,副護軍趙得永·申大羽,副司直朴宗慶,以上竝單付。
尹致性啓曰,議謚事,命下矣。新除授趙萬元,卽爲牌招,副應敎朴宗京,旣有只推之命,所當一體牌招,而係是一日三牌,何以爲之?敢稟。傳曰,允。副應敎亦爲牌招。
以應敎趙萬元牌不進罷職傳旨,傳于尹致性曰,只推。
以副應敎朴宗京牌不進罷職傳旨,傳于尹致性曰,只推。
以統制使李潤謙狀啓,固城縣人物渰死事,傳于韓用鐸曰,聞甚驚慘。渰死人,若有身還布,蕩減,屍身斯速搜拯事,廟堂星火分付。
李肇源,以兵曹言啓曰,景福宮衛將金頤暎,身病猝重,時月之內,無望供職,呈狀乞遞。實病旣如此,則輪番之任,不可久曠,改差,何如?傳曰,允。
李肇源,以都摠府言啓曰,副摠管兪漢謨,以漢城府右尹,本府坐起,晝仕出去,而逐日赴坐,煩稟未安,入番間,除草記往來之意,敢啓。傳曰,知道。
李肇源,以都摠府言啓曰,今日中日標信命下後,來詣中日廳,自宣傳官廳至武藝別監,試射矣。雨勢如此,不得爲之之意,敢啓。傳曰,知道。
李肇源,以禁衛營言啓曰,嶺南左列別武士金德洪,本營哨官啓下,已至屢朔,終不來現。其在重軍任之道,不可仍置,汰去之意,敢啓。傳曰,知道。
刑曹判書曺允大,參議權襈等疏曰,伏以光陰不淹,夏籥已屆,孝元殿終祥,秪隔數朔,仰惟聖慕,撫時罔極,瞻望嚴廬,不勝悲咽。仍伏念臣等愚庸鈍劣,百無肖似,適當承乏之際,猥忝司冠之任,觸事生疎,無往非罪,尋常愧懍,若隕淵谷。日昨以時仕中官推治事,伏承特罷之命,臣等滿心惶蹙,無地自容。臣等於伊日開坐訊囚,急於奉行,只信曹例,未經啓稟,專由於愚迷昏謬之致,嚴敎之下,何辭自解?屛處私次,追訟愆尤,而不自意聖度天大,渙恩遽降,纔經一宿,仍畀舊職,臣等惝怳悸恐,益不知措躬之所也。霜雪雨露,縱感洪渥之偏被,職事僨誤,徒切私心之兢惶,尙可以復叨士師之任而可盡明允之責耶?瀆擾雖懼,廉愧爲重,玆敢短章自列,仰首哀籲。伏乞聖明,諒臣等不可堪之實,察臣等無可恕之端。臣等見職,亟賜鐫免,依前勘罪,俾安私分,不勝幸甚。臣無任云云。答曰,省疏具悉。卿等勿辭行公。
吏曹參判金羲淳疏曰,伏以臣才器庸下,鑑識不明,銓衡之任,自知不合,而黽勉承膺,冒沒行政,亦旣屢度矣。每一念之,未嘗不怵然憂懼,而今又開政有命,義當趨召之不暇,而第臣有偏母,年已癃老,自來宿病,沈綿度日,近當換節之時,痰眩添苦,飮啖專廢,委頓床笫。臣無他兄弟之在傍侍者,凡於藥餌之節,轉側之際,躬自扶將,勢難晷刻離捨。以此焦煎之情私,實無隨諸政席之望,玆陳衷懇,仰瀆崇嚴。伏乞俯垂諒察,亟賜鐫遞,俾便救護,仍治臣瀆擾之罪,以安私分,以肅朝綱,不勝幸甚。臣無任云云。答曰,省疏具悉。卿其勿辭救護。
應敎朴宗慶疏曰,伏以臣於前月,以內閣之職,猥陳自劃之狀,干瀆宸嚴之前,再控衷懇,屛伏俟勘。及奉批旨,恩言鄭重,俯察臣父兢惕之情,曲循賤臣辭巽之願,臣伏讀未半,感淚被面,竊自喜從今以往,避遠榮途,優遊自在,以卒承生成庇覆之澤矣。曾未幾何,復叨東壁除旨,臣心之兢惶,依舊自如,而適以狗馬賤疾,挾感闖發,風眩痰結,委身床笫,連違召命,逋慢日積,譴何是俟。伏念臣於館職,前後所叨,不啻幾次,間雖或因緣事會,不得已有冒沒出肅,而至於伴直綾被,橫經金華,一切不以見職自居,非但擧世之所知,抑亦殿下之所俯燭也。今伏聞議謚有命,自本館擧行,而玉堂之中批者,如圈座之不參,自是館中之故事,則況此狀德易名,有國重典,比之圈事,尤有別焉,此豈如臣蔑劣者所可冒當乎?左右思量,承膺無路,召牌之下,屢犯違傲,冞增悚惕,玆敢冒入短章,仰瀆崇嚴。伏乞聖明,亟賜遞改,以重謚事,以安微分,不勝幸甚。臣無任云云。省疏具悉。內閣之任,旣體諒矣,許遞。
壬戌四月二十七日辰時,上御熙政堂。勸講入侍時,參贊官韓用鐸,記事官尹鼎烈,別兼春秋吳淵常·呂東植,領事李時秀,侍讀官李東煥,待敎李敎信,以次進伏訖。時秀曰,四五日則行夏令,日氣稍暖,聖體若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿,日前有微感之候,連進湯齊,近日則諸節,何如?上曰,尙未快復矣。時秀曰,與日前少有減勢乎?上曰,別無差減矣。時秀曰,王大妃殿氣候,何如?上曰,一樣矣。時秀曰,惠慶宮氣候,與向來益有差勝之節乎?上曰,次次有勝節,而姑未復常矣。時秀曰,嘉順宮氣候,何如?上曰,一樣矣。上仍開卷,讀前受音一遍訖。時秀讀奏新受音冏命篇題,自穆王命伯冏,止俾克紹先烈。上繼讀一遍訖。時秀解釋文義以奏。上更讀十遍,仍命陳文義。時秀曰,呂氏註已詳言矣。太僕正,卽僕御中上官,非宜有誥命而有誥命,雖僕御之官,出入起居,常所昵侍,期望者多矣。以此觀之,官雖卑微,庶有助於人君成德,故擇其人之正,置之左右,使之匡救而交修,此所以有誥命也。今日自止命伯冏之言,而至擧文·武之事以勉之。且中夜以興,非夙夜之謂也。中夜以興,雖交睫之際,惕然而警,蹶然而起,其所不遑寧處,與夙夜之意,深於一節矣。先儒言穆王,南征不返,車轍馬跡,遍於天下,未免爲失德之主。以其當初勤勤懇懇之意,若不毫忽放過,則其終似不至此,而是以終始如一,最爲難矣。此云出入起居,罔有不欽,發號施令,罔有不臧,似若統以言之,亦有層節之可究者。出入起居,罔有不欽,然後發號施令,罔有不臧,言出一端,而事有各致矣。上曰,玉堂亦陳之。東煥曰,聖賢之言,以心之操存肆放,善惡皆辦。穆王之誥命,初則若將有大有爲之志,而畢竟周流八極,未免躬自蹈之,此由於不守其初心矣。朱子曰,曉聞鐘聲,已覺此心之不存。大抵一心操存之分,不可不警勉,淸燕動靜之間,常常留心,是臣區區之望也。上曰,閣臣亦陳之。敎信曰,此云思免厥愆,又曰咸懷忠良。思字·懷字之意一般,而思字,已所獨知之謂也。人君則燕閑獨知之中,中夜以興,思免厥愆,以盡君道。懷字,惓惓不忘之謂也。人臣則以忠良之心,補闕拾遺,以殫其誠。是爲晠世之事,文·武之聰明齊聖,皆由於此矣。以思字·懷字認爲此篇之綱領,上下相須,格其非心,則豈不休哉?上曰,格其非心,與大人能格君心之非,其意相同乎?左右前後有位之士,豈能盡爲格其非心乎?時秀曰,格其非心之言,與格君心之非,其意一也。伯冏不過徒御之臣,而命以繩愆糾謬,則庶可漸至於格其非心之境,而其外左右前後,亦罔非正人,則豈不以此相勉乎?上曰,太僕正,與近來司僕官相同,則豈常在左右前後乎?時秀曰,官制與我國有異,而以此推之,則周家太僕之官,出入起居,似常近侍者矣。上曰,與立政虎賁綴衣之官同乎?時秀曰,似異矣。上掩卷。仍命退,諸臣以次退出。
上在昌德宮。停常參,只晝講。
尹致性啓曰,明日孝元殿朔祭親祭齋戒,再明日景慕宮夏享大祭齋戒相値,視事頉稟之意,敢啓。傳曰,知道。
尹理相啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
尹理相啓曰,卽者義禁府都事來言,時囚無得過三日滯囚,曾有定式矣。時囚罪人金致礪·具興遠·李羲淵議處,安命集·吳亨喆,當爲捧供,而知義禁李集斗病不進,同義禁李殷模·許晊受由在外,只有判義禁李晩秀一人,不得備員開坐云。知義禁,卽爲牌招,何如?傳曰,允。
以應敎趙萬元牌不進罷職傳旨,傳于尹致性曰,只推。
以副應敎朴宗京牌不進罷職傳旨,傳于尹致性曰,只推。
尹致性啓曰,應敎趙萬元,副應敎朴宗京,旣有只推之命,竝更牌招,以爲議謚之地,何如?傳曰,允。
以副應敎朴宗京再牌不進罷職傳旨,傳于尹致性曰,只推。
尹致性啓曰,議謚命下,已至經宿,而尙不擧行,事甚未安,應敎趙萬元,副應敎朴宗京,旣有只推之命,應敎趙萬元,更爲牌招,副應敎朴宗京,所當更請牌招,而係是一日三牌,何以爲之?敢稟。傳曰,議謚命下之後,已至經宿,事甚未安。以前牌催促,違牌勿爲呼望。
傳于洪羲運曰,召對爲之。
尹理相啓曰,行大司憲李直輔,掌令洪彦燮·金日柱,持平李毅采在外,執義尹羽烈牌不進,持平金啓河未署經,監察茶時之意,敢啓。傳曰,知道。
以執義尹羽烈,司諫閔師宣,獻納李重蓮牌不進罷職傳旨,傳于尹理相曰,只推。
傳于尹致性曰,副應敎,待開門牌招議謚。
尹致性,以禮曹言啓曰,卽接寧陵令所報,則來五月初四日本陵忌辰祭享,受香在同月初一日,而令今方入直,參奉金履實,親病危重,受香無人云。參奉金履實,今姑改差,其代,令該曹,以在京無故人口傳差出,以爲及時受香之地,何如?傳曰,允。
吏曹口傳政事,以吳敏常爲寧陵參奉。
尹致性,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
李肇源,以兵曹言啓曰,同知中樞府事李枰戶奴呈狀內,矣上典,癃廢多年,轉側須人,起動供職,初無其路云。實病旣如此,則西樞雖曰閑局,勢難察任,今姑改差,何如?傳曰,允。
尹理相,以義禁府言啓曰,保放罪人李之珩,病勢向差云,依例還囚後,照律以入之意,敢啓。傳曰,知道。
義禁府啓目,高敞縣監吳亨喆原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,金甲島前萬戶安命集原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前具興遠亦編配防守申飭,何如?而不勤檢束,以致逃失,從又掩置,不卽報營,揆以法意,殊極可駭,以此照律,何如?判付啓,依允。又啓目粘連,向前李羲淵,亦遲晩重囚,尤宜嚴束,而不善檢飭,以致自裁,事雖匪意,罪在不察,以此照律,何如?判付啓,依允。又照目粘連,開城前經歷李之珩矣本府議啓內,民債徵給,旣非軍務,七十除刑,昭載律文,而諉以謬例,違法用棍,則度數多寡,有不暇論,畢竟人命之致死,未必直歸於此,而濫刑之罪,在所難免。究厥所犯,誠極痛駭,以此照律罪,杖一百收贖,告身盡行追奪,永不敍用,私罪奉敎。依允。又啓目粘連,向前金致礪亦管下體統,有關紀綱,而袖出辭狀,當面投呈,事極骸妄,以此照律,何如?判付啓,依允。
江原監司申獻朝疏曰,伏以臣頃陳不稱之實,仰冀曲副之恩,而及承聖批,辭不獲命,乃敢怵畏義分,黽勉出肅,辭陛在卽,行將遠離,瞻望五雲,不勝戀結。仍伏念臣之父母墳山,在於京畿廣州地,距臣赴任之行,卽其路傍也。恩光所曁,松楸動色,而不洎之慟,遇榮增感,區區私情,不得不歷入省掃,宿留一日,玆敢冒入文字,仰瀆崇聽。伏乞聖慈,俯賜諒察,特許所請,俾伸至情,千萬幸甚。臣無任云云。答曰,省疏具悉。卿其依所請歷省焉。
壬戌四月二十八日辰時,上御熙政堂。晝講入侍時,知事李秉鼎,特進官宋銓,參贊官李肇源,侍讀官李東煥,檢討官李基崇,假注書徐有恂,別兼春秋吳淵常·呂東植,宗臣安昌君燝,武臣護軍崔景岳,以次進伏訖。上讀前受音一遍訖。東煥讀,自甘地名,止予則孥戮汝。上讀新受音一遍訖。東煥解釋以奏。上曰,文義陳之。東煥曰,大抵甘誓,五大文八十餘字,篇雖至小,而有三恭字,此是一篇之綱領,百聖之心法,恭字之意,豈不好哉?上曰,下番陳之。基崇曰,用命與不用命,皆有賞罰。今啓行天之罰,用命則有賞,不用命則有罰,而賞罰不敢自專,必行之於祖與社。有國之刑賞,不可不愼,有如此矣。上曰,知事陳之。秉鼎曰,甘誓一篇意義,專在於命之一字,故有扈獲罪于天,勦絶其命,則天子奉天之命,恭行誅討。人君,所以代天工者也。天命卽君命也,君命卽天命也,用之則順,不用則逆。天命到處皆有,敬畏者興,慢侮者敗。理之常,命之一字,豈非此篇之綱領乎?東煥曰,註言恭爲此篇之綱領云,則意義不可專歸之於命矣。上曰,何註言之乎?東煥曰,在於篇末陳氏小註也。上曰,天子之故六卿耶?秉鼎曰,六卿釋之以六鄕之卿,六鄕卽周之法也,非夏之法也。似是天子親率六軍以征,故乃召六卿,非六鄕之卿也。上曰,特進官陳之。銓曰,上下番·知事皆陳之,臣無可達之辭,而此戰,夏禹征苗後初有之事。禹則誕敷文德,舞干羽於兩階,有苗自格,今啓之賢,纘禹之績,有扈之强,不如苗頑,而至於六師親征,大戰于甘,則世俗之變,推此可觀。啓之一朝赫然征扈,以召六卿而誓,與禹之會群后之誓同一,其揆可謂善繼善述者也。蓋帝王之孝,以善繼善述爲孝,今我一國之內,以寧考盛德至治,期望於我殿下,善繼善述,如啓之繼禹,伏願體念焉。上曰,好矣,當留意矣。上曰,王者有征無戰,此言戰何也?東煥曰,不言征而言戰,則有扈之罪益著矣。上曰,參贊官陳之。肇源曰,御非其馬之正,汝不恭命,人君御世,與御馬同,正百官以正朝廷,正朝廷以正萬民,正字之義,又爲體念處也。上曰,有扈氏威侮五行,五行之意,指何而謂也?東煥曰,在天則爲五行,在人則爲五常。有扈威侮五行,則是侮滅五常也。是故夏啓,不得已用兵也。上曰,孥戮汝,戮字之義,何謂也?東煥曰,此是誓六師之辭,軍法尙嚴,故不得不如是矣。上曰,無乃過乎?秉鼎曰,將討此等蠢頑之賊,俾劓殄滅之,則此與罰不及嗣有異矣。東煥曰,大戰于甘,有扈之頑,敢與王師相拒,當此時,安得不以孥戮誓衆也哉?秉鼎曰,經筵事體,何等謹嚴,而侍讀官李東煥,篇題讀奏之際,釋義敷陳之時,俱有做錯,不可無警,推考,何如?上曰,依爲之。出擧條仍命退,諸臣以次退出。
壬戌四月二十八日酉時,上御熙政堂。召對入侍時,參贊官洪羲運,檢校直閣金近淳,侍讀官李東煥,檢討官李基崇,記事官尹鼎烈,別兼春秋吳淵常·呂東植,各奉綱目第八卷,以次進伏訖。上命開卷讀之。東煥讀,自秋七月,止除罪賜錢有差。上曰,下番讀之。基崇讀,自充國欲以威信,止非至此也。上曰,參贊官讀之。羲運讀,自先零首爲畔逆,止將軍其引兵竝進。上曰,閣臣讀之。近淳讀,自充國上書曰,止或曰逐利行遲。上曰,注書讀之。賤臣讀,自此窮寇,止孰計其便復奏。上曰,上番讀之。淵常讀,自充國上狀曰,止非所以示蠻夷也。上曰,下番讀之。東植讀,自又大兵一出,止獨充國留屯田。上曰,文義爲之。東煥曰,此趙充國論兵之事也。別無文義之可引,而充國用兵之術,雖孫吳兵法,無以過此。先零欲叛,故與䍐幵解仇,常欲先赴䍐幵之急,以堅其約爲言,且度湟水之時,徐行驅之,皆將略所致。宣帝下其議周咨,魏相奏之以任其計,畢竟嘉納其言,使老將竟成金城之功,此不可以將帥之臣歇看者,明矣。上曰,宣帝之問,若不至二三,則充國之計,終不見用乎?東煥曰,宣帝雖或不問,金城方略,則決不與先零相戰,而畢竟有勝籌之可見者矣。上曰,下番亦陳之。基崇曰,充國之行,必爲戰備,止必堅營,堅,乃用兵之正道也。兵之正者,雖不大勝,亦不大敗,兵之奇者,雖或得勝,亦或見敗,比之文章,亦有奇正。惟殿下,講筵餘暇,必潛心於經書·史記,須勿留念於奇文僻書焉。上曰,參贊官亦陳之。羲運曰,金城方略,專以持重謹愼爲務,充國可謂善用兵者也。治國如治兵,凡事每持重謹愼,則亦豈不有成乎?別無文義之可陳,而大略如是矣。上曰,閣臣亦陳之。近淳曰,參贊官治國如治兵之言,果好矣。持重謹愼,乃萬全之策,庶可百戰百勝,寧靖其國,而學問上,又有推此可見者,正學明則邪說闢,有如用兵以正,則戰必勝矣。蓋格物致知,誠意正心,則外邪無自以入。古語閑邪存其性,持心之工,類如此矣。充國聞其子使客來言,歎曰,是何言之不忠也。不但將帥之材,卽漢家之名臣,此等處詳覽焉。上曰,充國十月出去,五月還入,其意不欲戰,而只欲屯田乎?羲運曰,此非但欲爲屯田也。將以逸待勞,爲制勝之權,其方略所獻,先見事機矣。近淳曰,詩云,薄伐玁狁,至于太原。禦戎之道,不可窮邊,而至於此時,勢無奈何,若不遠逐長驅,則慮有直犯之勢,故年久兵戍,不堪勞苦,芻輓之屬,連絡道路,害於中國之費,充國的見利害,以奏屯田之議。蓋三代之時,兵中有農,農中有兵,兵農無二,致美法良制,而後世不然,興師則必廢農,十萬人一日之費,以至千金之多。屯田之法,自充國始矣。上曰,充國在於武帝時,則不伐匈奴而爲屯田乎?東煥曰,臣則以爲充國爲人,不下於衛·霍之材,若在武帝時,則智慮不衰,膂力方强,及其動兵拓邊,漢南無王庭之際,必有良策之可陳矣。以七十宿將,老當益壯,尙能如此,況少壯時乎?羲運曰,見趙充國傳,則及見武帝北征,于斯時也,年旣少而志未成,今時則老成,金城方略,出於老成,而將帥之材,只取智略,不在膂力矣。基崇曰,久留屯田,其將有待。孟子曰,雖有磁器,不如待時。非不欲與戰,而先零䍐幵,解其仇,堅其約,合勢竝力,則猝難決勝故也。上命掩卷,諸臣掩卷。羲運曰,俄有入侍之命,故逃遁不得,冒沒登筵,而卽見副應敎朴宗京陳疏到院,則以退却前疏,侵斥喉院矣。前疏辭意,則與前應敎閔耆顯有世所共知之嫌,耆顯則以實錄郞廳遞解,而宗京則尙帶爲嫌,故院中諸臣之議,皆欲不捧,至於退却矣。原疏捧入,殊非自下仰稟之事,而今疏侵斥旣如此,則有所難安,臣亦欲疏引,故敢此仰達矣。上曰,玉堂之事非矣,何必引義乎?仍命退,諸臣以次退出。
上在昌德宮。停常參·經筵。
藥房都提調徐龍輔,提調閔台爀,副提調金達淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
尹理相啓曰,行大司憲李直輔,掌令洪彦燮·金日柱,持平李毅采在外,執義尹羽烈未肅拜,持平金啓河未署經,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,備邊司郞廳來言,今日賓廳日次,而孝元殿朔祭親祭齋戒相値,不得來會云矣,敢啓。傳曰,知道。
傳于尹致性曰,禮房承旨馳詣宗廟·景慕宮,奉審摘奸以來。
傳于尹致性曰,孝元殿朔祭當親行,該房知悉。
傳于洪羲運曰,勸講入侍。
金達淳,以吏曹言啓曰,卽接奉常寺牒報,則以爲本寺正金在昌,身病猝重,今日合謚,萬無開坐之望,卽速變通,以爲及時擧行之地云,奉常寺正金在昌,今姑改差,其代,口傳備擬以入之意,敢啓。傳曰,知道。
吏曹口傳政事,以李基憲爲奉常正。
傳于金達淳曰,發遣吏郞,諸執事淸齋與否,摘奸以來。
傳于金達淳曰,政官牌招開政。
有政。吏批,判書李書九受由,參判金羲淳受由,參議任希存進,右承旨尹致性進。啓曰,判書李書九,參判金羲淳竝受由,小臣獨政未安,何以爲之?敢稟。傳曰,只出緊任。以李存秀爲檢詳,朴綏源爲司僕僉正。
兵批,判書李秉鼎,參判尹東晩病,參議金鼎國入直進,參知鄭觀輝病,左副承旨李肇源進。僉知劉亨基,護軍李枰·姜瀗竝單付。
藥房口傳啓曰,臣等朝於診筵,伏承聖候,有微滯之節,下情方切憧憧,卽伏奉湯劑更爲煎入之命,尤不任憂慮之至。香橘飮一貼,今方監煎以待,而孝元殿朔享親薦,旣有成命,見今初夏日氣,朝晝異候,侵曉觸冒,大有妨於將攝之方。伏乞亟寢親享之命,仍令臣等持湯劑率醫官入侍,詳診晩後諸節,千萬顒祝,惶恐,敢啓。答曰,朝者湯劑一貼,進御之後,諸節差勝,而爲其快瘳,更令煎入矣。時刻亦近,卿等退去。
李肇源啓曰,明日孝元殿朔祭親行時,百官入參次,仁政左右夾門及敦化左右夾門開門,標信請出之意,敢啓。傳曰,知道。
李肇源啓曰,明日孝元殿朔祭親行時,入直禁軍·挾輦軍·槍劍軍除出,標信請出之意,敢啓。傳曰,知道。
尹致性,以奎章閣言啓曰,臣進詣奎章閣,奉審無頉,以閣內諸處奉審,亦爲無頉之意,敢啓。傳曰,知道。
李肇源,以兵曹言啓曰,今四月各廳堂下武臣朔試射,臣曹連因有故,不得設行之意,敢啓。傳曰,知道。
李肇源,以備邊司言啓曰,卽見京畿監司李始源査啓,則前驪州牧使金熙朝所被臺論,詞訟之乖當,政令之違法,需米之勒捧高價,私屠之徵贖私用等四條,難逭重勘,令廟堂稟處爲辭矣。臺疏中詞訟政令,旣無指的論列,則査問之際,有難枚擧盤覈,而至若需米之以錢代捧,已違法式,而豐歲收價,準諸歉年。私屠之徵贖,係是營門照律,而自該邑直捧贖錢,歸屬無處。又況田政不審,而虛卜之托於吏奸,役租循用以代捧之,任其民弊等數條,雖以蔭武之秩卑者,一或犯科,猶爲朝廷之羞,以熙朝之秩居宰列,出牧畿邑,其所奉法飭躬,宜思爲國分憂之道,而徒事鄙瑣,不畏法紀,此其罪,不可不嚴勘,以勵他吏貪瀆之習,令該府拿問定罪。且以査官報營之辭論之,判下行査,事體嚴重,惟當盤詰該鄕該吏等處,如有違錯之端,則反覆明査,從實報營而已。今此査官輩,乃以臺章所論之詞訟乖當,歸之虛卜,而謂以言者之過中,政令違法,歸之役租,而引出始用之前人,曲護該倅,反評臺疏之當否。此等事體,有關朝綱,當該査官,竝捧現告拿問處之。道臣之以此査報,循例登聞,亦甚不察,推考,何如?傳曰,允。
李肇源,以訓鍊都監言啓曰,本局軍務之中軍擧行者,本自浩繁,近又積滯,而中軍鄭觀采,差除之後,連爲嚴飭,謂有情勢,一向稱病,終不行公,揆以事體,誠極駭然,令該府拿問處之,何如?傳曰,允。
吏曹判書李書九疏曰,伏以臣頃將至懇,猥瀆崇聽,幸獲旬望之暇,克襄窀穸之事,聖恩深厚,感結幽明。惟是區區祈免之情,未蒙體諒,反徼殊寵,批旨隆重,逈出尋常,有非無狀賤臣所敢承當者,拜稽莊誦,惶汗浹背,益莫省措躬之所也。臣本至庸極陋,誠不足備數於百執事之末,而今玆所叨,尤非臣夢寐之所敢擬議,輸寫肝膈,再控哀籲,不獨爲臣一己之私分而已,亶出於爲國事爲世道之苦心血㦝。蓋不忍以不肖之身,貽誤重任,仰累聖化,而誠淺辭拙,致使日月之明,尙有遺照,跼高蹐厚,如無所容。喪餘隔日,昨纔歸伏私次,而狗馬賤疾,又添於數旬勞頓之餘,疝癖交亘,眩暈方劇,開政有命,庚牌屢臨,而以此病狀,末由趨承,伏枕呻囈,倍切惶霣,玆敢略入文字,申暴衷悃。伏乞聖慈,俯垂矜諒,亟賜鐫遞,以卒生成之大惠,仍治臣瀆擾之罪,以肅朝綱,千萬幸甚。臣無任云云。答曰,省疏具悉。卿其勿辭,調理行公。
校理金啓濂·徐長輔,副修撰李基崇等箚曰,伏以臣等卽伏聞藥院所下口傳下敎,有香橘飮更爲煎入之命,竊不勝區區憂慮之至。聖候諸節之若何,臣等雖無以詳承,半日之間,再進湯劑,則玉體之愆和,槪可以仰揣矣。此時朔享親行之命,豈不有乖於大聖人愼疾之方耶?伏惟孝元殿祥朞,只隔一月,以殿下出天之聖孝,必欲親將享事,凡在臣隣,孰不欽仰感歎,而第伏念帝王之孝,不專在於芬苾薦祼之節,而尤貴乎愼重保護,以承宗社之付托,而況今殿宮惟憂之念,益復若何?方當天時向熱,晨夕異候,値玆靜攝之時,徹曉將事,哀毁逾制,豈不萬萬焦迫乎?時刻將屆,衷情益急,忙陳短箚,言不知裁。伏乞聖明,亟寢成命,以盡保嗇之道焉。取進止。答曰,省箚具悉。已將事矣。
壬戌四月二十九日辰時,上御熙政堂。勸講入侍時,都提調徐龍輔,提調閔台爀,副提調金達淳,記事官金,別兼春秋吳淵常·呂東植,左議政李時秀,參贊官洪羲運,記事官尹鼎烈,檢校直閣金近淳,檢討官李基崇,醫官李惟鑑·吳仁豐·吳千根·趙宗協,以次進伏訖。時秀曰,雨餘日氣甚好,聖體若何?上曰,昨値講筵乍失時,有滯氣矣。時秀曰,然則水刺之節,似不如前矣。上曰,別無所損矣。龍輔曰,此與感候有異,下情不勝悶迫矣,使醫官診察,何如?上曰,只以二人入診,可也。龍輔曰,以吳千根·趙宗協入診乎?上可之。千根入診訖,退伏奏曰,脈候大體調均,而右部脈,似有滯氣矣。龍輔曰,次次入診也。宗協入診訖,退伏奏曰,脈候大體調均,而右部脈,似有滯氣矣。上曰,昨日失時而然矣。時秀曰,此後則水刺進御後,待其稍久,以接講臣,似好矣。龍輔曰,日中昃不遑暇食,雖謂聖王之學,而過於失時,至於欠和,恐或過矣。上曰,非但今日,常時然矣。時秀曰,夜來寢睡則安穩乎?上曰,別無所損矣。龍輔曰,粥水刺進御乎?上曰,蔥粥進御矣。時秀曰,水刺進御之後,行步於廳事間,則似有益於導滯矣。上曰,食後若卽召對,則或有滯症之時矣。時秀曰,此後則水刺勿失時焉。龍輔曰,此時朝晝異候,若或背寒,則易有滯症,而習字等事,有害於滯矣。時秀曰,飮食之中,生菜之屬易滯矣。龍輔曰,藥房先退,議定湯劑,似好矣。上曰,唯。仍命提調以下先退。台爀·達淳··醫官等先退。時秀曰,大王大妃殿氣候,何如?上曰,一樣矣。時秀曰,日前感候,今至快復乎?上曰,雖未夬復,多有勝節矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,向來症候,今則何如?上曰,已差復矣。時秀曰,嘉順宮氣候,何如?上曰,一樣矣。仍開卷讀前受音一遍訖。時秀讀奏新受音,自今予命汝,止永弼乃後于彝憲一遍。上繼讀一遍訖。時秀解釋文義以奏。上更讀五遍訖,命陳文義。時秀曰,今日自止旨意,與昨日所奏相同,而周之僕臣,出入起居,常所近侍,有若暬御之臣,官非高秩,而選擇如是之重,其外官人,尤可知選揀也。大抵暬御之臣,每多諛悅者雜於其中,深知人主之顔色動靜,不啻若外廷臣僚之罕接者,易致便僻側媚之態,難期交修不逮之美也。若自僕臣,懋乃后德,欲納其君於無過之地,則得力最易,此地近職親而然。敗君德者,莫如此人,成君德者,亦莫如此人,故誥命之申申果若是,而害於君德,無過於自聖二字。諂媚之徒,欲悅君心曰,吾君之學問如堯·舜,吾君之治化如唐·虞。浸浸入於昏虐侈縱之科,至於自聖,雖有善言嘉猷,不得採用矣。堯大聖而允恭克讓,禹大賢而不自滿假,自聖二字監戒焉。上曰,右相亦陳之。龍輔曰,左相所奏甚好。自古人君亂亡得失,皆由於自聖,而堯·舜三代之時,聖不自聖,此則尙矣無論,降及漢文帝之時,治世明主,而賈誼上疏言,痛哭流涕長太息。上而樂聞,則下而善諫,是爲后德惟臣也。至於二世之時,不知山東盜起,此前後左右巧言令色曰,山東盜無能爲也,以啓自聖之心,以至覆亡之境,此等處深省焉。上曰,閣臣亦陳之。近淳曰,君牙冏命,似非穆王之言也。誥命則如此,而末乃車轍馬蹄,遍於天下,論其始終,判作兩人,其時誥命,無乃如後世之代撰文字乎?眞箇是穆王之言,則可謂責人則明,而飭躬則未也。大抵冏命一篇,多有監法處,承承順之謂也,弼正救之謂也。近習之人,易於承順,難於正救,使僕臣之常侍左右者,又從以繩愆糾謬,則可使其君爲堯·舜之治,而穆王則徒言而揚之,無躬自踐之,言行判異,終始不一,難免後世之譏議,此爲深戒處矣。上曰,玉堂亦陳之。基崇曰,此篇曰嗣先人宅丕後,曰克紹先烈,又曰迪上以非上,先王之典,命義歸趣,欲遵先王之成憲也。穆王周流天下,多失德事,有始無終矣。其愼終如初之道,要在於學問。書曰,終始典于學。惟我殿下,欲紹先王之烈,益加終始典學之工焉。上命掩卷,諸臣掩卷。羲運曰,今番端午祭享時,祭官分排,甚苟艱云,抄啓文臣·承文參下·武臣防禦以上·宣傳官·各軍門將官,依近例通瀜塡差,何如?上曰,依此爲之也,命書榻敎曰,進御香橘飮一貼煎入。又命書榻敎曰,香橘飮一貼,更爲煎入。仍命退,諸臣以次退出。
上在昌德宮。停常參·經筵。
上詣孝元殿,朔祭親行後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房口傳問安。答曰,罔極。
藥房口傳啓曰,臣等昨蒙召接,伏承諸節未臻快復之敎,下情憂遑,達宵耿耿。親薦朔享,聖慕增新,侵曉還內,勞動旣多,香橘飮二貼,連爲進御之後,聖候調攝之節,卽有翌瘳之喜乎?亟許臣等率醫官入侍,詳細診察,議定湯劑繼進當否,千萬顒祝,惶恐,敢啓。答曰,知道。
金達淳啓曰,明日常參·經筵,取稟。傳曰,停。
尹理相啓曰,行大司憲李直輔,掌令洪彦燮·金日柱,持平李毅采在外,執義尹羽烈未肅拜,持平金啓河未署經,監察茶時之意,敢啓。傳曰,知道。
李肇源啓曰,來初五日,朝參日次矣,敢稟。傳曰,停。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹致性曰,禮房承旨,馳詣景慕宮,奉審摘奸以來。
右承旨尹致性書啓,臣承命馳詣景慕宮,尊所奉審則無頉,祭物·祭器·祭井看審則精潔,諸執事·進排官摘奸則無頉矣。臣則仍留享所,待將事修掃復命之意,敢啓。傳曰,知道。
藥房口傳再啓曰,臣等俄於診筵,伏承諸節向差之敎,下情憂遑之餘,不任欣幸之至。加減養胃湯進御之後,益有差勝之效乎?晩後諸節,不可不詳察,卽許臣等率醫官入診,議定湯劑繼進當否,千萬顒祝,惶恐,敢啓。答曰,知道。向差後一樣,養胃湯,今方進服,卿等不必更爲入侍矣。
金達淳,以禮曹言啓曰,卽接獻陵參奉所報,則本陵端午祭享兩官,當爲備員,而直長金鐮,身病猝重,萬無供職之望云。莫重祭享,兩官不可不備,本陵直長金鐮,今姑改差,其代,令該曺,以左京無故人,口傳差出,以爲備員將事之地,何如?傳曰,允。
吏曺口傳政事,以金民柱爲獻陵直長。
李肇源,以備邊司言啓曰,端午在近,各陵寢祭官,當爲差遣,而侍從罷散甚多,難以分排云。在前如此之時,亦有請敍之規矣,侍從堂上堂下違牌坐罷人員,竝爲敍用,令該曺口傳付軍職,何如?傳曰,允。
金達淳,以吏曹言啓曰,今此端午祭獻官·執事中,時無職名人員,令該曺口傳付軍職,何如?傳曰,允。
兵曹口傳政事,副護軍李文會,副司果閔命爀·趙恒鎭·崔雲翰·李海淸·尹久東·鄭彦仁竝單付。
洪羲運啓曰,卽者校理徐長輔,謂有情勢,陳疏徑出,原疏以景慕宮夏享大祭齋戒留院矣。所當直捧禁推傳旨,而此與無端徑出有異,推考警責,何如?傳曰,允。
金達淳,以弘文館言啓曰,本館上番闕直,事甚未安,副應敎朴宗京,校理金啓濂,副校理柳烇·李東煥,竝卽牌招,以爲推移入直之地,何如?傳曰,允。
以副應敎朴宗京,校理金啓濂,副校理柳烇·李東煥牌不進罷職傳旨,傳于金達淳曰,只推。
金達淳,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
李肇源,以都摠府言啓曰,今日入直內三廳武兼·禁軍及軍兵等,當爲中日習射,而景慕宮夏享大祭齋戒相値,不得爲之之意,敢啓。傳曰,知道。
金達淳,以吏曹言啓曰,今此端午祭,各陵殿宮·園墓,獻官·執事當爲磨鍊,而除老病·公頉,實無推移排比之路。依近例,刑官及司饔院官員,年六十以上人,竝通融塡差以入之意,敢啓。傳曰,知道。
金達淳,以司饔院監膳提調意啓曰,鷹師貢人等呼訴內,京貿山雉,今已垂乏,將無以推移封進云。依前傳敎定式,今日爲始,各殿宮日下生雉,以活鷄全數代封之意,敢啓。傳曰,知道。
金達淳,以成均館大司成意啓曰,本館入直久任郞廳外,凡郞無敢入直,若有代員替直之事,則依下都監郞廳例,草記代直事,曾有定式矣,司成柳河源,景慕宮夏享大祭堂下執禮進去,直講權晙有應頉,典籍韓翼鎭,寧陵忌辰祭典祀官兼大祝進去,時無入直之員。以他郞官,姑爲代直,何如?傳曰,允。
尹理相,以義禁府言啓曰,査官利川府使宋煥章,陽智縣監尹五榮,砥平縣監洪允謨等,竝拿問處之事,傳旨,啓下矣。宋煥章·尹五榮·洪允謨等,俱在任所云,依例發遣府羅將拿來,何如?傳曰,待待命拿囚。
護軍尹弼秉·睦萬中,同知李邦榮,護軍李儒慶,副護軍李祉永·柳雲羽·申史澳·姜忱,前都正李光德,副護軍李日運·韓德厚·崔獻重·韓鼎運,前校理朴命燮,前應敎李宗燮,成均館司成柳河源,前司諫李萬榮,前掌令尹愭,副司果姜世綸,前持平沈達漢·洪時溥·李在璣·柳遠鳴·鄭彦仁,吏曹佐郞權行彦,前正言金秀臣·洪時濟,漢城府庶尹柳詢,前府使李廷書,前郡守權偗·沈逵·睦祖永,禁府都事權伋,兵曹佐郞申星模,禮曹佐郞李南圭,前佐郞權,成均館典籍權倚·丁載默,昌陵令李重溫,禮賓寺直長金珩吉,司饔院直長蔡一揆,成均館典籍李是鍊,健元陵令李柱溟,弘陵令崔熽,敬陵令丁藎祖,貞陵令李之受,光陵令李是釬,宣陵直長金宗壽,成均館典籍姜學濬,承文院校檢崔鴻晉,承文院博士李游夏,承文院正字李泳夏·權知,承文院副正字兪理煥等疏曰,伏以大禹辨神姦而魑魅莫遁,孔子作春秋而亂賊知懼。蓋乖氣孽種,亦聖王之所不能化,而但辨別誅討,無使滋蔓,則適所以彰聖人之功業耳。噫,西洋妖術,卽天地間沴氣,而我東之大變也。始也一二人之唱喁,而終焉半世之迷溺,名以縉紳章甫者,暗相傳習,則匹庶之賤,婦孺之愚,又何足道哉?其所蔑天悖常,凶憯醜穢,誠不忍汚諸筆舌。肆惟我殿下,追先王已成之法,行先王未卒之事,仰承慈旨,廓揮乾斷,妖腰亂領,次第就伏,凶窩邪窟,掃蕩幾盡,大小臣民,莫不欽仰攢頌,億萬年無疆之休,自今伊始,苟有彝性者,孰不欲明張沫飮,仰禆命討之義哉?昨年春故判書臣權,倡率同志,一疏籲天,仰請窮覈,徒黨永拔根柢,而聖批以益加明目爲敎,於休盛哉,此誠大聖人知幾慮患之盛德至意也。纔逾數朔,果有恒儉等之變,交通異國之跡,越海招寇之計,昭著彰露,不可但以邪術言,則嚮者聖批中,必以益加明目四個字,勑勵臣隣,明竝日月,合如符契,聖人憂世之意,有如是矣。然臣等愚淺之見,猶有隱憂長慮,必欲一陳者。其事則合啓之所已聲討也,似無待於更事瀆擾,而壹民心而定民志,其幾斯在,不得請則不可止,卽家煥等四賊孥籍之請是已。嘻噫,痛矣。家·哲·承·敏之罪,可勝誅哉?其千凶萬惡,不可殫記,而位至正卿,倡邪說而惑衆家,居近畿作淵藪而設敎,則家·哲之罪,已無所逃,購來邪書,誑誘一世,身爲法從,至死迷惑,則承·敏之凶,胡至斯極?雖然,此於渠猶是薄物細故耳。恒儉凶招中,請來大舶,藏載兵器,或曰脅持,或曰判決者,皆是四賊之所綢繆排布,而鳩聚銀貨,視異域如門庭,此誠麟·亮之所未有,而适·璉之所不到也。畢竟嗣永之帛書出,而凶謀逆節,如印一板,苟究其本,一則四賊,二則四賊。惜其窮凶情節,不露於未伏法之前,使此個凶賊,只施妖言惑衆之律,神人之憤,曷有其極?是以昨年陳奏之文,備陳家·承輩作賊之由,而兼附沁·禧等交通之跡,誠以事關兩國,不得不爾也。今旣陳奏,奏文昭布,則彼中之人,宜無有不知者。自古及今,曷嘗有罪至於陳奏,而誅止於其身者哉?我國之用法輕重,雖非彼中之所與知,而朝家處置,所關甚大,此臣等所以深憂永歎,不知攸屆者也。況昨年以後,天討大行,殄滅無遺,庶幾人心懲創,無俾易種,而觀於日前諫臣之疏,尙有門卒之執捉者,則從前彰著者,雖已鋤治,暗地隱伏者,難保絶種。大抵此輩,一入其中,終身不返,苟其術同,則燕越一身,其所傳法,則刑戮是甘,而形跡巧掩,心面絶殊。此皆已然之驗,而實爲方來之憂,萬一有遺孽餘醜,屏息潛伺,視朝令弛張之機,而爲渠輩向背之計,則何惜乎已伏法之四賊,而不思所以牗迷格頑之道乎?交通殊俗,請舶決戰,旣非常情之所可測,又其文跡,只出於京鄕訊鞫之招,事情嚴祕,雖在衿紳之列者,容或有未盡聞知者,則況窮鄕遐土之愚夫愚婦乎?今於使价之還,雖或有採之聞見,益知其情實於回咨之外者,此尤非人人之所可知者。易蔽而難解者,群惑也,易動而難定者,浮言也。若使歲月浸久,人心狃安,臺啓臚列,便作故紙,目下聞見,漸歸漫滅,則來頭之憂,豈不誠凜然而寒心哉?除惡祛本,古人之至言,先事防患,爲國之長策。蓋彼四賊,實爲群邪之根柢,則治邪者,當以四賊爲首,安得不施以當律,嚴其隄防,以爲先事之慮哉?四賊之啓,其發已久,兪音尙靳,輿情益鬱,在臣等人得誅之義,豈敢不益勵明目,仰答聖諭?第念此賊,罪關兩國,陳奏使回還之後,則必當次第按法依律施行,故隱忍至今矣。側聽踰月,尙此無聞,臣等職非三司,極知僭越,而出位之嫌小,慮遠之機大,玆敢不避鈇鉞,聯陳血忱。伏乞淵然深思,赫然奮發,家煥·哲身·承薰·樂敏等四賊,亟允臺臣之請,夬施孥籍之典,以伸王章,以洩輿憤。臣等無任云云。答曰,省疏具悉。先朝每以明正學爲闢異之本爲敎,此正今日君臣上下,所共祗服。唯望諸臣之益懋正學,以衛王室,而至於孥籍之請,追律之禁,卽是兩朝成憲,不允。
應敎趙萬元疏曰,伏以臣於見職,寸學也文識也,豈有一分堪承之望,而謚坐有命,天牌荐臨,屢犯違傲,致勤嚴敎,揆以分義,萬萬惶蹙,不得不冒沒出肅,而卽聞議謚故事,則本館開坐之後,次詣太常,與本寺正相議停當,卽是館規,而臣與本寺正金在昌,有世所共知應避之嫌,合坐停當,其勢末由,玆敢短章自列。伏乞聖明,亟遞臣職,以安微分,以肅朝綱,不勝幸甚。臣無任云云。省疏具悉。今無可引,爾其勿辭察職。
孝元殿朔祭親行敎是時,亞獻官左議政李時秀,終獻官右議政徐龍輔,贊禮行禮曹判書李晩秀,典祀官奉常判官玄重祚,執禮司果閔耆顯,執尊校理金啓濂,大祝司果呂東植,祝史兵曹正郞李好敏,齋郞副修撰李基崇,盥洗位禮曹佐郞安光宇·兵曹佐郞閔昌呂,爵洗位禮曹佐郞李南圭·典籍權倚,亞終獻盥洗位典籍金直,贊者兼引儀鄭在愼,贊者假引儀安聖謩,謁者引儀許㬘·黃稔,贊引假引儀高敬漢·成海默,祭監監察韓後賢·金處巖。
壬戌五月初一日子時,上詣孝元殿。朔祭親行入侍時,行都承旨金達淳,行左承旨韓用鐸,右承旨尹致性,左副承旨李肇源,右副承旨尹理相,同副承旨洪羲運,記事官金·尹鼎烈,別兼春秋吳淵常·金邁淳,檢校直閣金近淳,以次侍立。時至,通禮跪啓請行禮。上具衰服杖出,贊禮前導,入孝元殿外中東門,詣版位。贊禮跪啓請跪俯伏哭。上跪俯伏哭,左右皆俯伏哭。少頃,贊禮跪啓請止哭。上止哭。引儀唱鞠躬四拜興平身。上仍行四拜禮訖,贊禮前導,詣尊所,東向立,用鐸酌洒,致性受洒。上仍詣神位前,北向跪。達淳奉香盒,羲運奉香爐以進。贊禮跪啓請三上香。上三上香。達淳等還奠爐盒于案上訖,從西夾門以出,肇源奉盞以進。贊禮跪啓請執盞獻盞。上執盞獻盞,以授理相。理相敬奉奠于神位前訖,從西夾門以出。大祝敬奉祝文讀訖。贊禮跪啓請降復位。上俯伏興平身,仍降復位。次行亞終獻禮如儀訖,俱降復位。贊禮跪啓請跪俯伏哭。上跪俯伏哭哀痛,左右皆俯伏哭。少頃,贊禮跪啓請止哭。上止哭。引儀唱鞠躬四拜興平身。上仍行四拜禮訖,贊禮前導,詣望燎位。大祝奉祝文以進。執禮曰,可燎。燎訖,引儀唱禮畢,贊禮前導出外中東門至幄次。達淳進前曰,大臣欲承候於還內前矣。上曰,大臣入侍。賤臣承命,與左議政李時秀,右議政徐龍輔,偕爲進前。時秀等曰,侵曉勞動,聖體若何?上曰,無損矣。時秀等曰,俄有香橘飮更爲煎入之敎,進服後,諸節益有差勝之效乎?上曰,姑未知有效,而亦不至大段矣。仍還人齋殿,諸臣以次退出。
壬戌五月初一日辰時,上御熙政堂。藥房入侍時,都提調徐龍輔,提調閔台爀,副提調金達淳,記事官金,別兼春秋吳淵常·金邁淳,檢校直閣金近淳,以次進伏,醫官李惟鑑·吳仁豐·吳千根·朴烇·趙宗協,進伏楹外訖。龍輔等曰,調攝之中,侵夜勞動,聖體候,何如?上曰,未差矣。龍輔曰,泄候加減,何如?上曰,昨日放下水泄,合六次矣。龍輔曰,腹痛比昨,何如?上曰,比昨乍減,而尙未夬差矣。龍輔曰,泄候與腹痛之加減,以湯劑進御之前後較看,則何如?上曰,湯劑進御後,泄候度數頻䌓,夜亦一次放下矣。龍輔曰,水刺連爲進御乎?上曰,或粥或飯矣。龍輔曰,旣有泄候,則水刺進御,恐或有妨矣。口味,則何如?上曰,口味不至變,而氣似憊矣。龍輔曰,滯候初差之時,易爲虛乏,然連進粥水刺,稍俟夬復後,進水刺似好。醫官之言如此,故仰達矣。龍輔曰,寢睡之節,何如?上曰,寢睡則穩矣。龍輔曰,醫官使之診察,何如?上曰,不必多人入診也。龍輔曰,昨日診候之二人及朴烇,使之入診,好矣。上曰,可之。千根進前診候訖,奏曰,左右三部調均,而兩關有闊體,比昨日滯氣,似有旋導之意,而猶未盡矣。烇進前診候訖,奏曰,左右三部調均,而右關脈候,猶未夬旋矣。宗協進前診候訖,奏曰,左右三部調均,而右關脈候,比昨日少勝,而猶未盡旋矣。龍輔曰,湯劑之議定於筵中,雖是法也,而其所爛商,不如退而議定。今日亦於筵退後,議定以奏,何如?上曰,依此爲之也。龍輔等曰,大王大妃殿氣候,何如?上曰,一樣矣。龍輔曰,感候,何如?上曰,姑未夬復矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,終未夬復矣。龍輔曰,數日前伏聞渴候諸症稍勝,今亦一樣有勝乎?上曰,然矣。龍輔等曰,嘉順宮氣候,何如?上曰,一樣矣。龍輔曰,湯劑謹當議定以奏,而晩後諸節,未得承候,非獨下情之悶鬱。症候旣未續承,湯劑恐難及時,申後將爲口啓,而特令更爲診察,千萬伏望耳。上曰,不必然矣。命書榻敎曰,進御加減養胃湯一貼煎入。仍命退,諸臣以次退出。
上在昌德宮。停常參·經筵。
藥房口傳啓曰,昨日加減養胃湯進御之後,聖候益有快復之喜,寢膳諸節亦萬安乎?臣等不任憂慮之至。今日湯劑繼進當否,不可不趁旱議定,卽許臣等率醫官入診,千萬顒祀,惶恐,敢啓。答曰,知道。
藥房,口傳再啓曰,臣等朝於診筵,仰承諸節雖已差復,泄候尙未快瘳,下情憂悶,不任耿耿。加減養胃湯,連爲進御之後,益有差勝之效乎?晩後諸節,不可不詳細診察,卽許臣等率醫官入侍,千萬顒祝,惶恐,敢啓。答曰,知道。
尹理相啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
尹致性啓曰,明日再明日,寧陵忌辰祭齋戒正日相値,視事頉稟之意,敢啓。傳曰,知道。
備忘記,江原監司申獻朝下直,長弓一張,長箭一部,鍾城府使李貞運下直,長弓一張,長箭一部,片箭一部,筒兒一個賜給。
傳于金達淳曰,有此濃墨,當該中官罷職。
尹理相啓曰,行大司憲李直輔,掌令洪彦燮·金日柱,持平李毅采在外,執義尹羽烈牌不進,持平金啓河未署經,監察茶時之意,敢啓。傳曰,知道。
以大司諫吳鼎源,司諫閔師宣,獻納李重蓮,執義尹羽烈牌不進罷職傳旨,傳于尹理相曰,只推。
以應敎趙萬元,副應敎朴宗京,校理金啓濂,副校理柳烇·李東煥牌不進罷職傳旨,傳于尹致性曰,只推。
尹致性,以弘文館言啓曰,上番闕直,事甚未安,副應敎朴宗京,校理金啓濂,副校理柳烇·李東煥,旣有只推之命,應敎趙萬元,疏批已下,竝卽牌招,以爲推移入直之地,何如?傳曰,允。
以應敎趙萬元,副應敎朴宗京,校理金啓濂,副校理柳烇·李東煥再牌不進罷職傳旨,傳于尹致性曰,只推。
尹致性,以弘文館言啓曰,本館上番闕直,事甚未安,應敎趙萬元,副應敎朴宗京,校理金啓濂,副校理柳烇·李東煥,旣有只推之命,竝卽牌招,以爲推移入直之地,何如?傳曰,允。
尹致性,以禮曹言啓曰,卽接穆陵別檢所報,則陵端午祭享兩官,當爲備員,而參奉鄭夏容,親病危重,萬無供職之望云。莫重祭享兩官,不可不備,本陵參奉鄭夏容,今姑改差,其代,令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以徐英修爲穆陵參奉。
李肇源,以都摠府言啓曰,副摠管洪聖淵,以漢城府左尹,本府坐起,晝仕出去之意,敢啓。傳曰,知道。
金達淳,以吏曹言啓曰,軍資監正尹行直呈狀內,矣身素患痰癖之症,今當換節之時,挾感添劇,時月之內,萬無起動供職之望云。身病旣如是難强,則不可强令察任,今姑改差,何如?傳曰,允。
李肇源,以御營廳言啓曰,因司僕寺報來,楊州牧場捉虎事,本廳善放砲手五十名,將校率領,另飭出送矣。多日行獵,終無虎跡,今姑撤還,何如?傳曰,允。
禁府照目粘連,機張前縣監具興遠矣本府議啓內,編配防守,申飭何如,而不勤檢束,以致逃失,從又掩置,不卽報營,揆以法意,殊極可駭。以此照律罪,從重論,杖一百收贖,告身盡行追奪,私罪奉敎依允爲旀,功議各減一等爲良如敎。又啓目,訓鍊都監中軍鄭觀采原情云云。傳旨內辭緣,汎稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,依允。又啓目,呂州前牧使金熙朝原情云云。傳旨辭緣,汎稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目粘連,向前安命集亦,劇賊緣坐,關係何如,而身爲鎭將,不謹防守,致使潛自逃躱於半千,越津之境,實是前所未有之事,月點之有名無實,津禁之慢不察飭,推此可知。揆以法綱,萬萬駭痛,此不嚴勘,後弊難防,以此照律,何如?判付啓,依允。又啓目粘連,向前吳亨喆亦,本縣舊還卽年久反逋之已經査啓者,而道臣亦以指徵無處爲言,則未得準捧,事勢無怪是白乎矣,還穀法意,至爲嚴重,前此舊還,未準捧守令,皆已如法勘罪,則今於該囚耳,亦不可以非其故犯而遽議原恕,以此照律,何如?判付啓,依允。
禁府照目粘連,鴻山前縣監李羲淵矣本府議啓內,遲晩重囚,尤宜嚴束,而不善檢飭,以致自裁,事雖匪意,罪在不察。以此照律罪,笞五十收贖,解見任別敍,私罪奉敎依允爲旀,功減一等爲良如敎。又照目粘連,延曙前察訪金致礪矣本府議啓內,管下體統,有關紀綱,而袖出辭狀,當面投呈,事極駭妄。以此照律罪,杖八十收贖,奪告身三等,私罪奉敎依允。
敎江原監司申獻朝書。王若曰,官無內外有職守,最重旬宣,民生休戚係監司,是庸難愼,爰推在心之簡,特畀方面之權。惟卿紹美名門,蜚英盛世,班聯早躋於卿月,實緣公議之共推,氣槪自立於頹波,可見庭訓之素服。典畿邑而游刃,所務者淸簡持身,長薇垣而登筵,論事則慷慨流涕,惟其歷試之久,所以倚毗也深。眷玆東關一區,寔我上游重鎭,疆界傳於濊貊·溟渤,地稱巖險之鄕,物産儉於粟米·麻絲,民有呰窳之歎,矧初服察民隱之際,軫玆土與共理之憂。漁弊曾釐,懼歲遠而日狃,松政常飭,慨法久而姦滋。沿海告荒,難以屢豐而釋慮,貢蔘除瘼,果能實惠之究民。如欲專委而責成,必須通練而識務,玆授卿以江原道觀察使兼兵馬水軍節度使·廵察使·原州牧使。卿其祗服寵命,益恢良圖,旌節飾威,宜勵澄淸之宿志,䄡帷彰德,毋孤觀瞻之群情。永蘗苦心,固無待於加勉,雪山重望,庶有驗於方來,自餘稟裁,皆有典憲。於戲,適當夏序之奄屆,情豈忍於遠離?任以風化之奉揚,憂實寬於東顧,故玆敎示,想宜知悉。知製敎李基慶製進
壬戌五月初二日辰時,上御熙政堂。藥房入侍時,都提調徐龍輔,提調閔台爀,副提調金達淳,記事官金,別兼春秋呂東植·金邁淳,檢校直閣金近淳,以次進伏,醫官李惟鑑·吳千根·朴烇·趙宗協,進伏楹外訖。龍輔等曰,夜間聖體候諸節,何如?上曰,泄候終未差,度數頻數,昨日四次,俄又二次,而皆水泄矣。龍輔曰,腹痛加減,何如?上曰,腹痛已祛,滯氣亦不知有,而惟便道如是矣。龍輔曰,粥水刺,連爲進御乎?上曰,然矣。龍輔曰,不有滯氣,則泄候豈如是乎?不知不覺之中,自有所滯,而迄于今日,尙未差減,伏不勝憂悶矣。龍輔曰,寢睡之節,何如?上曰,安寢矣。龍輔曰,醫官使之診察,何如?上曰,滯與否,使之審察,可也。千根進前診候訖,奏曰,左右三部,脈候調均,而昨日稍有闊體,今日則少減,大體緩滯,故不知其滯矣。龍輔曰,大便無渣滓,而一是水泄乎?上曰,然矣。龍輔曰,小便利乎?上曰,比常時稀少,故夜亦不放,色則不變矣。烇進前診候訖,奏曰,脈候,比昨少有旋導之意,而滯氣猶未夬祛,故尙帶闊體矣。宗協進前診候訖,奏曰,左右三部,大體調均,而脾胃脈候,昨日闊且大,而今日則闊者短,大者減,然緩滯之氣,猶未夬疎矣。龍輔曰,泄候旣如此,則或有渴候乎?上曰,往往然矣。龍輔曰,氣候一向憊乎?上曰,不甚矣。龍輔曰,湯劑則依昨日例,筵退後議定以奏乎?上曰,可之。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,一樣矣。龍輔等曰,嘉順宮氣候,何如?上曰,一樣矣。龍輔曰,近日日熱,居處或就冷處乎?上曰,不然矣。龍輔曰,泄候則大體因滯氣而然也。向差之時,必愼攝進御之節,粥水刺,姑爲進御爲好,醫官之言如是矣。龍輔曰,指端症候,尙爾然乎?上曰,未差矣。命書榻敎曰,進御加減養胃湯,依前方一貼煎入。又命書榻敎曰,加減養胃湯一貼,更爲煎入。仍命退,諸臣以次退出。
壬戌五月初二日酉時,上御熙政堂。藥房入侍時,都提調徐龍輔,提調閔台爀,副提調金達淳,記事官金,別兼春秋呂東植·金邁淳,檢校直閣金近淳,以次進伏,醫官李惟鑑·吳千根·朴烇·趙宗協,進伏楹外訖。龍輔等曰,午間諸節,何如?上曰,一樣,而朝進湯劑之前,放下二次,湯劑後二次,合爲四次,而皆水泄矣。龍輔曰,後重則未乎?上曰,不然,而放下垂畢之際,膀胱甚不便矣。龍輔曰,一次多爲放下乎?上曰,不多矣。龍輔曰,便色,何如?上曰,色則如常矣。龍輔曰,申後湯劑進御之後,亦爲放下乎?上曰,申後則似有欲放之意,而忍之故,姑未放下,其間稍久矣。龍輔曰,腹痛,何如?上曰,腹痛無矣。龍輔曰,口味,何如?上曰,口味如常矣。龍輔曰,氣候一向憊乎?上曰,無加亦無減矣。龍輔曰,醫官使之診察,何如?上可之。千根進前方診。上曰,今才進飯矣。千根診候訖,奏曰,脈候之調均,比朝一樣,兩關闊體亦一樣矣。烇進前診候訖,奏曰,脈候比朝姑不益旋,藥力似未及敷布而然,姑觀明朝,乃可的知矣。龍輔曰,小便連爲順利乎?旣有泄候,則溺色易紅,果何如?上曰,色則如常矣。宗協進前診候訖,奏曰,左右三部調均,而脾胃脈候之帶闊體者,如朝診之時,藥力似未及敷布矣。龍輔謂千根等曰,湯劑將何以議定乎?千根等曰,今日旣再進養胃湯矣,姑觀明朝,更爲議定,似好矣。龍輔以此仰奏。上曰,可之。龍輔曰,滯候有緊滯·緩滯之異,緩滯則不自知其爲滯,故節食愼攝爲難,伏願於進御之節,十分節愼焉。上曰,然故雖或虛乏,常節愼矣。龍輔曰,寢處之寒冷,恐有害焉,必就溫處,似好矣。上頷可。仍命退,諸臣以次退出。
上在昌德宮。停常參·經筵。
藥房口傳啓曰,臣等於昨日,伏承泄候,猶未快復之敎,下情憂慮,達宵耿耿。夜間症候,益復常度,寢睡·水刺之節,亦萬安乎?今日臣等率諸御醫,不可不趁早入診,議定湯劑繼進當否,卽許召接,千萬顒祝,惶恐,敢啓。答曰,知道。
尹理相啓曰,行大司憲李直輔,掌令洪彦燮·金日柱,持平李毅采在外,執義尹羽烈未肅拜,持平金啓河未署經,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
兵曹口傳政事,大護軍單金祖淳。
藥房口傳再啓曰,臣等朝者登筵,伏承症候轉臻差勝,連日憂遑之餘,不任慶幸之至。今日湯劑進御之後,益有康復之喜乎?晩後諸節,不可不更爲診察,卽許臣等率醫官入侍,千萬顒祝,惶恐,敢啓。答曰,知道。與朝者益勝,不必更爲入侍,卿等早爲退去。
李肇源,以都摠府言啓曰,今五月初五日孝元殿端午祭親行時,侍衛寶劍,不可不備員,而副摠管洪聖淵·兪漢謨·徐英輔·柳文植,俱爲差祭,都摠管趙鎭寬未肅拜,副摠管鄭忠達有身病,一員未差,將不得備員,合有變通之道,令政院稟旨變通,仍令該曺,卽爲口傳差出,待下批牌招察任,以爲備員侍衛之地,何如?傳曰,允。
李肇源啓曰,因都摠府草記,今五月初五日孝元殿端午祭親行時,侍衛寶劍,不可不備員,而副摠管洪聖淵·兪漢謨·徐英輔·柳文植,俱爲差祭,都摠管趙鎭寬未肅拜,副摠管鄭忠達有身病,一員未差,將不得備員,合有變通之道,令政院稟旨變通事,允下矣。合有變通之道,何以爲之?敢稟。傳曰,竝許遞,令該曹口傳差出。
兵曹口傳政事,以安昌君燝·曺允大爲都摠管,以徐美修·尹長烈·李仁秀·申大楧·安橚爲副摠管。
尹致性,以弘文館言啓曰,本館上番,連日闕直,事甚未安,應敎趙萬元,副應敎朴宗京,校理金啓濂,副校理柳烇·李東煥,旣有只推之命矣。應敎趙萬元,副校理柳烇·李東煥差察,副應敎朴宗京,校理金啓濂,竝卽牌招,以爲推移入直之地,何如?傳曰,允。
以副應敎朴宗京,校理金啓濂牌不進罷職傳旨,傳于尹致性曰,只推。
尹致性,以弘文館言啓曰,本館上番,連日闕直,事甚未安,副應敎朴宗京,校理金啓濂,旣有只推之命,竝卽牌招,以爲推移入直之地,何如?傳曰,允。
以副應敎朴宗京,校理金啓濂再牌不進罷職傳旨,傳于尹致性曰,只推。
李肇源,以兵曹言啓曰,五衛將尹聚東,素患風痰之症,近忽添劇,時月之內,無望供職,呈狀乞遞。宿衛輪番之任,不可久曠,改差,何如?傳曰,允。
校理徐長輔疏曰,伏以臣猥以無似,濫廁瀛班,蒙昧昏憒,早晩顚沛,自知無幸。果然謚坐一參,瘡疣百出,至有不當謚而得參謚望者,滿心慙恧,若無所容。臣於罷坐之後,始考掌故文蹟,則尹德駿,辛巳一疏,營護凶黨,背馳大義,節惠之典,初非可擬於此等之人,而況其謚望,極其翰濫,有若元臣碩輔,德業俱著,名實相副者然,物情之駭異,已無可言,而義理之湮晦,誠非細故。只緣臣矇於典故,初不覺察,參坐之時,無所可否,溺職之罪,實無所逃,玆敢忙陳短章,徑出禁扃。伏乞聖明,特命有司,勿施原望,俾謚法無至壞虧,名義有所扶植,仍治臣僨誤之辜,以爲昏謬不職者之戒焉。臣無任云云。省疏具悉。旣參謚坐,追有疏引,爾事未免顚倒,罷職。
壬戌五月初三日辰時,上御熙政堂。藥房入侍時,都提調徐龍輔,提調閔台爀,副提調金達淳,記事官金,別兼春秋吳淵常·金邁淳,檢校直閣金近淳,以次進伏,醫官李惟鑑·吳千根·朴烇·趙宗協,進伏楹外訖。龍輔等曰,夜間聖體調攝之節,何如?上曰,今日姑無泄候,似有差漸矣。龍輔曰,昨夜亦無泄候乎?上曰,夜放一次,而非水泄矣。龍輔曰,寢睡之節,何如?上曰,一樣安穩矣。龍輔曰,水刺進御之節,何如?上曰,一樣矣。龍輔曰,今日之姑無泄候,萬萬幸矣。或有欲放之意而忍之故然乎?上曰,不然矣。龍輔曰,醫官使之診察,何如?上可之。千根進前診候訖,奏曰,脈候調均,兩關闊體,比昨益愈矣。烇進前診候訖,奏曰,脾胃脈候,比昨益沈,顯有旋導之驗矣。宗協進前診候訖,奏曰,脈候左右三部調均,兩關闊體,比昨益愈矣。龍輔謂千根曰,脈候無異常時乎?千根曰,然矣。龍輔曰,食飮旣撙節,則或有內虛思食之時乎?上曰,或然矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,一樣矣。龍輔等曰,嘉順宮氣候,何如?上曰,一樣矣。龍輔謂千根等曰,湯劑,何以議定乎?千根等曰,今日則不必再次進御,養胃湯一貼,依前方進御,而水刺進御後,黃茶兼爲進御,似好矣。龍輔以此仰奏。上可之。龍輔曰,黃茶,自藥房煎入,而當此日長之時,久置則易爲變味,隨時量宜煎入,似好矣。上可之。龍輔曰,臣等姑未承文跡,而伏聞有端午以親享磨鍊之敎矣。朔望祭奠,今則無幾,仰請攝享,有所不敢,而第伏念侵夜勞動,實有妨於調攝之節,則亦不宜强而行之也。今日雖伏承諸節差勝之敎,而未爲夬復之前,亦何以親爲將事乎?上曰,安得不親行乎?姑觀爲之矣。龍輔曰,此時之仰請攝祀,果然難矣,而靜攝中勞動,在下情亦甚悶迫矣。上命書榻敎曰,進御養胃湯,依前方一貼煎入。仍命退,諸臣以次退出。
上在昌德宮。停常參·經筵。
藥房口傳啓曰,臣等昨於口啓之批,伏奉與朝者益勝之敎,下情不任慶幸之至。夜間聖候,快臻康復,寢睡·水刺之節,亦萬安乎?今日臣等不可不率醫官,趁早登筵,詳細診察,亟許召接,千萬顒祝,惶恐,敢啓。答曰,知道。
尹理相啓曰,行大司憲李直輔,掌令洪彦燮·金日柱,持平李毅采在外,執義尹羽烈,持平金啓河差祭,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
尹致性啓曰,玉堂備員間,視事頉稟之意,敢啓。傳曰,知道。
傳于尹致性曰,禮房承旨,馳詣宗廟·永禧殿·景慕宮,奉審摘奸,受香諸處,一體奉審,摘奸以來。
傳于尹致性曰,孝元殿端午祭,當親行,該房知悉。
兵曹口傳政事,副司果單金在昌。
傳于金達淳曰,守令有闕之代,政官牌招開政。
金達淳啓曰,吏曹判書李書九,參判金羲淳,參議任希存牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,參議只推,與判書·參判,一體牌招。
尹致性,以弘文館言啓曰,本館上番闕直,已至多日,事甚未安,副應敎朴宗京,校理金啓濂,旣有只推之命,竝卽牌招,以爲推移入直之地,何如?傳曰,允。
以副應敎朴宗京,校理金啓濂牌不進罷職傳旨,傳于尹致性曰,只推。
尹致性,以弘文館言啓曰,本館上番,連日闕直,事甚未安,副應敎朴宗京,校理金啓濂,旣有只推之命,竝卽牌招,以爲推移入直之地,何如?傳曰,竝許遞,今日政差出。
有政。吏批,判書李書九進,參判金羲淳進,參議任希存進,右承旨尹致性進。啓曰,黃州牧使,今當差出,而本州以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。以尹久東爲校理,李集斗爲知敦寧,李魯春爲同敦寧,崔時淳爲軍資正,洪秀晩爲掌樂正,李圭瞻爲社稷令,申思贊爲監察,崔獻重爲慶州府尹,宋時淵爲黃州牧使,黃基天爲江東縣監,金景煥爲金郊察訪,成均博士單盧,閔耆顯爲副應敎,趙恒鎭爲校理,申星模爲兵曹正郞,鄭宗顯爲佐郞,朴榮東爲宗簿主簿,鄭潤弼爲豐德府使,尹光心爲潭陽府使。
兵批,判書李秉鼎進,參判尹東晩入直,參議金鼎國病,參知鄭觀輝病,左副承旨李肇源進。啓曰,慶尙左水使,今當差出,而擬望之人乏少,他道守令,竝擬,何如?傳曰,允。
以梁周翊·李文爀爲同知,張象元爲五衛將,鄭致亨爲景福將,李邦城爲慶尙左水使,丁智泰爲赤梁僉使。
李肇源啓曰,金虎門仍留,標信請出之意,敢啓。傳曰,知道。
尹致性,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
李肇源,以都摠府言啓曰,今日入直內三廳武兼·禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
尹致性,以禮曹言啓曰,正宗大王祔廟時,當有配享之臣,而丙午·戊戌年,皆於議號日擧行矣。依前例,時原任大臣及政府六卿·三司長官,會于賓廳,抄啓配享之人,應參人員,亦令政院稟旨命招擧行,何如?傳曰,允。
金達淳,以吏曹言啓曰,因黃海監司朴宗來狀啓,黃州牧使李采,以省掃事受由上京之後,連呈病狀,許久不還,令該曹催促下送事,啓下矣。黃州牧吏李采處,卽爲下去之意,自臣曹屢度催促,則以爲身病彌苦,近益添劇,萬無還任之望云。雖未知病勢之如何,而狀請催促之下,謂有身病,終不下去者,事體所在,誠極駭然,今姑罷黜,何如?傳曰,允。
壬戌五月初四日辰時,上御熙政堂。藥房入侍時,都提調徐龍輔,提調閔台爀,副提調金達淳,記事官尹鼎烈,別兼春秋呂東植·金邁淳,左議政李時秀,提學李晩秀,醫官李惟鑑·吳千根·朴烇·趙宗協,以次進伏訖。時秀曰,夜間調節,若何?上曰,快復矣。時秀曰,膈間亦妥帖乎?上曰,然矣。今夜放便二次,而初次則如常,再次則泥而不至泄矣。時秀曰,寢睡亦安乎?上曰,安穩矣。時秀曰,水刺之節如常乎?上曰,水刺自初如常,粥水刺,姑進御矣。龍輔曰,使醫官入診,何如?上可之。千根進前診候訖,退伏奏曰,脈候左右三部調均,滯氣似快旋矣。烇進前診候訖,退伏奏曰,胃脈沈靜如常,快有導滯矣。龍輔曰,連日欠和,不至憊乎?上曰,少憊矣。宗協進前診候訖,退伏奏曰,左右三部,脈候調均,胃脈往來夬順,滯氣似解矣。龍輔謂千根等曰,今日湯劑,何以爲之乎?千根曰,黃茶·薑茶進服,似好矣。龍輔曰,湯劑自今日停止矣。上曰,唯。時秀曰,大王大妃殿氣候,與日前夬有差復之慶乎?上曰,尙未夬復,而大體有勝節矣。時秀曰,王大妃殿氣候,何如?上曰,一樣矣。時秀曰,惠慶宮氣候,近日快復乎?上曰,夬復矣。時秀曰,嘉順宮氣候,何如?上曰,一樣矣。時秀曰,今番症候,多日欠和,與外氣有異,親享之際,恐有榮衛之致損,伏望還寢成命焉。上曰,旣差復,豈可不親行乎?龍輔曰,症候雖不大段,而與外氣有異,且伊後朔望,無非展誠之日,還寢親享之命,是所區區之望也。上曰,今已快差,何必如是乎?龍輔曰,明日,藥院日次,當爲承候於殿宮,前正金在昌,令該曹口傳付軍職,何如?上曰,依爲之。出擧條晩秀曰,祔廟之禮,謹稽五禮儀及喪禮補編,皆以遇時享乃祔載錄,而列聖朝,禫事若値仲朔,則皆於禫月兼行。英廟朝下敎有曰,禫月若値四孟朔及臈月,兼行五享,以遵禮文,若値仲冬,則亦兼行於臈享。春夏秋三季朔,踰月則一也,亦依仲冬例,待大享兼行,春夏秋仲朔,則將踰兩月,難以徒守禮文,一遵近規事,載於補編受敎條。先朝戊戌,禫月在於五月,故祔廟大享,仍行於當月矣。今番禫事,卽秋仲朔,依英廟受敎及戊戌已例,祔廟吉日,禫月內擇入,何如?上曰,大臣之意,何如?時秀曰,此事旣載於補編受敎,臣等與禮堂,有考稽往復,而問于首相,亦無他見,依受敎擇日,似合宜矣。龍輔曰,英廟受敎,旣載補編,戊戌已例,又爲明據,今無容他議矣。上曰,依爲之。出擧條晩秀曰,祥祭後,自上燕居服色,五禮儀則無指的可據,喪禮補編則以笠則仍用白載錄,故今番節目中,亦依補編磨鍊矣。更考先朝戊戌政院日記,則禮曹參判鄭昌聖上疏,以祥後仍御白笠,非漸吉之義,而行幸陪從,賓對引接,上下制度,亦甚遙庭爲辭。下詢大臣,有行幸時及賓對日,御黑笠,其外諸臣引接時,以從厚之意,仍御白笠,袍帶則用白袍·白絲帶之敎,而其時只是筵中下敎,無出擧條定式之事,且與補編所載有異。易服節次,禮意甚重,不可無一番博詢,指一稟定,問議于時原任大臣·在外儒臣後,原節目中,改付標啓下,何如?上曰,依爲之。出擧條晩秀曰,淺淡服靴子,五禮儀及喪禮補編,皆以白皮靴載錄,故今番節目,亦以白皮靴磨鍊,而先朝癸丑,因筵臣所奏,淺淡服亦用黑靴,而白靴則一切嚴禁事,有下敎,著爲定式矣。祥後易服,雖與平時服色差異,旣有先朝受敎,更爲問議于時原任大臣·在外儒臣後決定,何如?上曰,依爲之。出擧條晩秀曰,祔廟都監,列朝前例,皆前期四朔設行,而先朝戊戌,因特敎,大祥後設都監矣。戊戌則大祥日在於初五日,今番則自大祥至祔廟日字,只隔一月,都監擧行,恐有窘束之慮。若依列朝已例,則前期四朔,恐渉太預,問議時原任大臣處之,何如?上曰,依爲之。出擧條晩秀曰,禫祀祔廟擇日。當書入,而三年祭畢後,東朝上尊號,前期四朔議定,已有典禮所載,亦當擇日以入,而祔廟後配享之臣會圈,亦同日爲之,何如?上曰,依此爲之也。仍命書榻敎曰,進御加減養胃湯,自今日停止。命退,諸臣以次退出。
上在昌德宮。停常參·經筵。
上詣孝元殿,端午祭親行後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房口傳問安。答曰,罔極。
藥房都提調徐龍輔,提調閔台爀,副提調金達淳啓曰,親薦節享,聖慕克伸,侵曉還內,勞動旣多,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
尹理相啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
李肇源啓曰,備邊司郞廳來言,今日賓廳日次,而端午祭正日相値,不得來會云矣,敢啓。傳曰,知道。
注書尹鼎烈病,代朴聲漢爲假注書。
李肇源啓曰,假注書朴聲漢,時無職名,令該曹依例付軍職,冠帶常仕,何如?傳曰,允。
尹理相啓曰,行大司憲李直輔,掌令洪彦燮·金日柱,持平李毅采在外,執義尹羽烈牌不進,持平金啓河未署經,監察茶時之意,敢啓。傳曰,知道。
以大司諫吳鼎源,司諫閔師宣,獻納李重蓮,執義尹羽烈牌不進罷職傳旨,傳于尹理相曰,只推。
尹致性,以弘文館言啓曰,本館上下番,連日闕直,事甚未安,新除授副應敎閔耆顯,校理尹久東·趙恒鎭,竝卽牌招,以爲推移入直之地,何如?傳曰,允。
以副應敎閔耆顯,校理尹久東·趙恒鎭牌不進罷職傳旨,傳于尹致性曰,只推。
以應敎趙萬元,副校理柳烇·李東煥牌不進罷職傳旨,傳于尹致性曰,只推。
尹致性,以弘文館言啓曰,本館上番,連日闕直,事甚未安,應敎趙萬元,副應敎閔耆顯,校理尹久東·趙恒鎭,副校理柳烇·李東煥,旣有只推之命,竝卽牌招,以爲推移入直之地,何如?傳曰,允。
以副應敎閔耆顯,校理尹久東再牌不進罷職傳旨,傳于尹致性曰,只推。
尹致性,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
韓用鐸,以戶曹言啓曰,本曹正郞尹光心,昨日政,除拜潭陽府使矣。所帶別例房之任,固難其人,而目下許多擧行,尤非前日之比。此時失一解事郞官,所關不細,前正郞尹光心,姑爲仍任,何如?傳曰,允。
李肇源,以兵曹言啓曰,曹司五衛將尹文東,身病猝重,無望供職,呈狀乞遞。宿衛輪番之任,不可久曠,改差,何如?傳曰,允。
孝元殿端午祭親行敎是時,亞獻官左議政李時秀,終獻官右議政徐龍輔,贊禮行禮曹判書李晩秀,典祀官奉常正李基憲,執禮副應敎朴宗京,執尊司果朴宗慶,大祝司果金邁淳,祝史執義尹羽烈,齋郞司果李晦祥,盥洗位兵曹正郞愼宜學,禮曹佐郞安光宇,爵洗位禮曹佐郞李周奭,典籍李敦賢,亞終獻盥洗位禮曹正郞李泰熙,贊者兼引儀鄭在愼,假引儀安聖謩,謁者引儀許㬘·黃稔,贊引引儀沈謹之,假引儀方景漢,祭監監察李㬖·朴善浩。
壬戌五月初五日子時,上詣孝元殿。端午祭親行入侍時,行都承旨金達淳,行左承旨韓用鐸,右承旨尹致性,左副承旨李肇源,右副承旨尹理相,同副承旨洪羲運,記事官金·尹鼎烈,別兼春秋吳淵常·呂東植,原任直閣李始源,檢校直閣金近淳,待敎李敎信,以次侍立。時至,通禮跪啓請行禮。上具衰服杖出,贊禮前導,入孝元殿外中東門,詣版位。贊禮跪啓請跪俯伏哭,上跪俯伏哭,左右皆俯伏哭。少頃,贊禮跪啓請止哭,上止哭。引儀唱鞠躬四拜興平身。上仍行四拜禮訖,贊禮前導詣尊所,東向立。用鐸爵酒,致性受酒。上仍詣神位前,北向跪。達淳奉香盒,羲運奉香爐以進。贊禮跪啓請三上香,上三上香。達淳等還奠爐盒于案上訖,從西夾門以出。肇源奉盞以進。贊禮跪啓請執盞獻盞,上執盞獻盞,以授理相,理相敬奉奠于神位前訖,從西夾門以出。大祝敬奉祝文讀訖。贊禮跪啓請降復位,上俯伏興平身,仍降復位。次行亞終獻禮如儀訖,俱降復位。贊禮跪啓請俯伏哭,上跪俯伏哭,左右皆俯伏哭。少頃,贊禮跪啓請止哭,上止哭。引儀唱鞠躬四拜興平身,上仍行四拜禮訖,贊禮前導,詣望燎位。大祝奉祝文以進,執禮曰,可燎。燎訖,引儀唱禮畢,贊禮前導出外中東門,還入齋殿。諸臣以次退出。
壬戌五月初五日辰時,上御熙政堂。藥房入診入侍時,都提調徐龍輔,提調閔台爀,副提調金達淳,記事官金,別兼春秋呂東植·金邁淳,以次進伏,醫官李惟鑑·吳千根·朴烇·趙宗協,進伏楹外訖。龍輔等曰,侵夜勞勳,聖體候若何?上曰,一樣矣。龍輔曰,泄候已止乎?上曰,止矣。龍輔曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,一樣矣。龍輔曰,俄者金在昌,承候出傳,而以爲間有痰候云,不至大段乎?上曰,然矣。龍輔等曰,嘉順宮氣候,何如?上曰,一樣矣。龍輔曰,醫官使之診察,何如?上曰,今日置之也。龍輔曰,今日茶飮,亦不煎入矣。水刺連爲進御乎?上曰,姑進水澆飯矣。龍輔曰,平復後至數日撙節食飮,可無後慮矣。晩秀曰,日昨有內閣畫員·寫字官取才之命矣。在前試才之時,初次則閣臣考之,再次三次則內入御考矣。此時似難如例爲之,三次取才,竝自內閣考之,六月後則如例內入,以爲御考之地,自政院入之,何如?上曰,依此爲之也。達淳曰,臣於湖南事,竊有可以仰陳者。本道還弊,實爲切苦之瘼,而高敞縣舊還事,殆有甚焉。蓋其停退,雖在於丁巳·戊午兩年,而若其犯逋之始,則已自數十年前流來反秩,耗上生耗,且値荐歉,民戶流絶,幾至於十室九空,爲守宰者,亦不能用一切之法,畢竟未捧至於八千八百石之多,乃爲此混置停退之擧。年前前道臣趙宗鉉,以此登聞,前後守令,已經勘律,本穀之莫可收殺,據此可知,而特以其尙在會案,昨年又有依例許捧之令,臣亦不得已枚擧實狀,論報備局矣。今因統營狀啓,該倅被拿,姑未擬律,而該縣,以至殘斗小之邑,民居凋瘵,不成貌樣,若又以近萬逋穀,按例準徵而後已,則守令畏罪,其勢必將斂之於時存民戶矣。時存之戶,旣非受還之民,則偏被其苦,實所矜憫。言念民邑事情,不可無及今變通之政,而國穀體重,下詢廟堂處之似好,故敢此仰達矣。上曰,依爲之。達淳曰,萬頃縣凋弊之狀,先朝嘗所軫念,臣於辭陛之日,亦有所承敎者矣。舊還之爲弊者,已蒙蕩減之恩,且値屢豐,苟幸目前之稍蘇,而第其軍丁一事,尙爲切苦之瘼。昔者民戶,殆過四千之時,人口有裕,元額簽丁,不患不足,故乃有隣邑及他道軍移來之事,而近自十數年來,荐値歉荒,流亡相續,見存戶數,不滿二千,簽丁之難,無異於龜背之毛,而移來軍丁,依舊自在,其數至爲一百六十餘名之多。元摠之減除,雖不敢遽議,先從移來者,還屬各該營邑,亦足爲救急之一道,而事係軍政,一體下詢廟堂處之似好,故敢此仰達矣。上曰,依爲之。出擧條晩秀曰,前完伯,俄以高敞縣監吳亨喆就拿事,有所陳奏,而臣待罪金吾,纔已議處,姑未照律,而以法論之,則當爲奪告身矣。在前舊還未準捧者,或有以公罪勘放判付之事,而法意至重,不可低昂,下詢大臣,何如?上曰,大臣之意,何如?龍輔曰,其所謂舊還,本是宿逋,則與舊還未捧,殺有異焉。亨喆,今以此被罪,則此後下去之倅,亦應番番坐此被罪,是豈成說乎?且聞亨喆,稍有治績,然法者,不可自下闊狹,自金吾依律議讞之後,自上特賜處分,似好矣。上曰,藥房提調以下先退。台爀及惟鑑等,先爲退出。上命挾侍,下御製君道篇,仍敎曰,調理中,旣未讀書,故適有所做耳。龍輔跪受伏讀訖,奏曰,數日停講之暇,有此所做,睿業之勤,不勝欽仰矣。向者登筵,臣等奉覽御製,退而相與讚歎,而今此八條鋪敍,亦皆帝王治平之要道,殿下旣知其要矣。古語云,非知之艱,行之惟艱。誠能盡行其所知,則爲帝爲王,猶反手也。苟或不然,則空言無施,須以誠心行之,區區伏望耳。外此諸條,盡善盡美,而其中納諫條,尤爲緊切。蓋自古人君,孰不欲進賢退邪,而不能辨忠侫之別,故君子小人之進退,未免失宜,而此曰,直言似逆,奸言似忠。殿下已洞然知分別忠侫之方矣。旣知其爲奸,則必斥而遠之,至於忠則人非聖人,安得言言皆正?正言之中,雖或有過,必寬假而虛受,惟恐或退,則唐·虞三代之爲治,亦不外乎是矣,臣於是歡欣不知攸喩矣。晩秀曰,今適登筵,奉覽御製八條立論,不以文辭留意,而亶出於以實心行實政之意,古聖王治平之要務,盡在於是,其中納諫條,尤是第一緊切。古人云五倫之中,明友爲要者,以其得師友之益,然後五常可行。此言與納諫之事不相似,而譬之則同,人君有左右承弼之臣,開納其言,然後君道乃成矣。龍輔曰,向者御製中有云,納諫則興,拒諫則亡,臣誠欽仰萬萬,而今此似逆似忠云云,亦旣知其賢邪之情狀矣。此節儉條云,奢侈者中主之所恥,賢主之所斥,聖意所在,可以仰認矣。恥字·斥字,自有分等,中主則但知其可恥而已,賢主則不惟恥之,能斥而祛之。古語云,莫說道第一等,讓與別人,却做第二等。斥奢卽第一等,而恥奢乃第二等也。大體人主所尙,下必從之,如草尙之風必偃,自上斥奢而崇儉,則而民從之矣。此敬天條,備陳英廟先朝所嘗行之事,爲今日紹述之道,法祖宗之聖意,猗歟,盛矣。仍捲而納之。上又下御製一軸,敎曰,此則日前所做也。一篇則閣臣讀之,其餘篇看之。晩秀讀愛民如傷說訖。龍輔曰,此篇以正心爲本篇,末曰以補後世人主萬一云,遣辭立論儘美矣,好矣。日前所講君牙·冏命,卽穆王誥命之辭也。其所誥命,實多法言,而夷考穆王之行,則無一體行者,故穆王之失,尤著於徒言。今日殿下之所知,殿下若不能體行,則後世亦必致言行不侔之譏矣,懋哉懋哉。晩秀曰,俄者敬天條有云,人君失道,則雨暘燠寒風不調。夫一念之差,咎徵現,爲人君而可不思警惕之道乎?晩秀看至五就湯五就桀論。龍輔曰,此篇立論,實明湯之本心矣。湯進伊尹於桀者,將爲其任賢而致治也。桀若能任用伊尹,則桀亦可爲一代之治,尹豈得復歸湯乎,湯亦豈有南巢之事乎?畢竟南巢之事,非湯之本心也。自古不患無人才,而患人君之不能求而用之耳。雖以今日言之,人才雖曰渺然,自上誠心好賢,旁招而寵任,則豈獨如臣之愚鹵而止乎?晩秀看至筆銘。晩秀曰,九流百家之書,無非筆之所記,則筆之爲功固大矣,而專以模寫經史爲其功者,可見聖意之攸在矣。大體學者下工,莫經史若也,顧不重歟?晩秀看至位不期驕誥。龍輔曰,此篇卽擬成王作也。作爲君臣相戒之辭,與虞廷明良賡歌之體,無以異矣。仍奏曰,萬幾之暇,留心游藝固好矣,而雖閭巷匹庶之中,立志稍欲自高者,必專心於學術,餘事文章矣,幸勿專事詞章之學焉。上曰,自再明日,當爲勸講,此意知悉。仍命退,諸臣以次退出。
上在昌德宮。停常參·經筵。
尹致性啓曰,明日再明日,長陵忌辰祭齋戒正日,初九日·初十日,獻陵忌辰祭齋戒正日,十一日,孝昌墓忌辰祭正日相値,視事頉稟之意,敢啓。傳曰,知道。
尹理相啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
尹理相啓曰,禁衛營將官來言,今日本營軍兵,日次私習云矣,敢啓。傳曰,知道。
尹理相啓曰,御營廳將官來言,今日本廳軍兵,日次私習云矣,敢啓。傳曰,知道。
韓用鐸啓曰,左副承旨李肇源,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,任希存落點。
傳于韓用鐸曰,召對爲之。
任希存啓曰,事變假注書徐有素,身病猝重,勢難察任,今姑改差,何如?傳曰,允。
徐有素改差,代以南奎采爲事變假注書。
南奎采在外,代以曺錫鯤爲事變假注書。
尹理相啓曰,行大司憲李直輔,掌令洪彦燮·金日柱,持平李毅采在外,執義尹羽烈牌不進,持平金啓河未署經,監察茶時之意,敢啓。傳曰,知道。
以大司諫吳鼎源,司諫閔師宣,獻納李重蓮,執義尹羽烈牌不進罷職傳旨,傳于尹理相曰,只推。
尹致性,以弘文館言啓曰,本館上番闕直,已至多日,事甚未安,應敎趙萬元,副應敎閔耆顯,校理尹久東,副校理柳烇·李東煥,旣有只推之命,竝卽牌招,以爲推移入直之地,何如?傳曰,允。
以應敎趙萬元,副校理柳烇·李東煥牌不進罷職傳旨,傳于尹致性曰,只推。
任希存,以備邊司言啓曰,南兵使李栢然,身病沈重,屢呈辭狀,邊閫重務,不可一任其瘝曠,改差,何如?傳曰,允。
任希存,以備邊司言啓曰,東萊府使韓致應,情理難强,呈狀乞遞,不可强令察任,改差,何如?傳曰,允。
義禁府啓目粘連,向前鄭觀采亦,軍門亞將,尤異他職,跡渉規避,罪合重勘,而觀其所供,似是實病,未卽行公,容或無怪,以此照律,何如?判付啓,依允。又啓目,珍島前郡守韓根馨原情云云。問目內辭緣,泛稱遲晩,亦當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,利川府使宋煥章,陽智縣監尹五榮,砥平縣監洪允謨等原情云云。傳旨內辭緣,泛稱遲晩,竝只刑推得情,何如?判付啓,除刑推議處爲良如敎。又啓目粘連,向前金熙朝亦,觀此所供,査啓中四條論列,一一自服是白如乎,虛卜之莫察民弊,役租之循用謬例,固已大失牧民之責,而需米作錢,雖曰從民代納,前後所捧之高於時直,至於數百之多,牛贖剩數,雖曰面議營門,添補公役,旣是未經文報,則便歸私自收贖是白乎所,上項二罪,俱是法外,以出自宰列之人,莫體分憂,有此犯科,論以法綱,不可不重勘,以此照律,何如?判付啓,依允。又照目,金甲島前萬戶安命集矣本府議啓內,劇賊緣坐,關係何如,而身爲鎭將,不謹防守,致使潛自逃躱,半千越津之境,實是前所未有之事。月點之有名無實,津禁之慢不察飭,惟此可知,揆以法綱,萬萬駭痛,此不嚴勘,後弊難防。以此照律罪,杖六十徒一年。收贖,告身盡行追奪,私罪奉敎。依允。又照目,高敞縣監吳亨喆矣本府議啓內,本縣舊還,卽年久反逋之已經査啓者,而道臣。亦以指徵無處爲言,則未得準捧,事勢無怪是白乎矣,還穀法意,至爲嚴重,前此舊還未準捧守令,皆已如法勘罪,則今於該倅耳,亦不可以罪非故犯而遽議原恕。以此照律罪,杖一百收贖,告身盡行追奪,私罪奉敎,以公罪勘放爲良如敎。
大提學李晩秀疏曰,伏以轉眄之頃,穀燧再更,孝元殿祥期,只隔一月,而朔享奄過,端陽又屆,伏惟聖慕皇皇,攀號益新。未死微臣,倐逢此辰,俯仰回薄,惟有涕淚。迺者祔廟大禮,吉月有期,配享臣之前期會圈,儀曹已草記允下,而謹稽故事,三公六卿館閣三司之臣,會于賓廳,大提學列書當圈人,如文衡薦記,大臣以下,完圈入啓矣。嗚呼,以我先王堯·舜·三王之聖德,主明臣良,百世可徵,簡平日同德之賢,擧太室庭食之典,左右陟降,用昭風雲魚水之契,其義至大,其禮至重。抑臣於此有萬萬不容冒當者,蓋配享圈法,就逮事相臣中抄定,而臣之先臣,亦在先朝,位至三事,則臣之情地,雖與聞末議猶不敢,況可以手自列書乎?夫旣列書當圈之人,則是議其當否也。古人以爲父母之名,口不可得言,言猶不可,況於議之乎?籍曰參圈諸臣,僉議停當,而手書姓名,比之循次圈點,尤有別焉。此實大有關於國體公格,不但臣一己之私義而已。聖人在上,以孝爲治,事係倫理公議所許,鞶帶之褫,何待臣畢其辭乎?顧臣空空沒字之碑,謬膺重任,居然歲周,始則時値沐浴,倉卒冒出,終焉義重撰述,因仍蹲據,玷辱聖簡,忝墜家聲。一二文字之副急露醜,已不勝四方之傳笑,而駁正之論,迄未有聞,殆亦當世持淸議者,珍重其職,姑置臣於度外也。每中夜環顧,惶赧欲死,求解一念,如渴思飮,而今臣區區祈懇,亶出目下悶隘之情,非止爲從前不稱之實。伏乞聖慈,特垂體諒,將臣文苑職名,劃卽遞改,以重圈事,以伸微願,千萬幸甚。臣無任云云。答曰,省疏具悉。當詢大臣處之。
校理趙恒鎭疏曰,伏以流光弗淹,炎令幾半,孝元殿終祥,臨以隔月,伏惟我殿下,銜恤罔極,撫時如新,瞻望嚴廬,不勝悲咽。顧臣庶,於戲,不忘之慟,逢此時月,崩霣冞切。仍伏念臣質本樗散,年迫楡景,直是憃愚無用之一老物,自在先朝,獲備任使之末,厚被陶甄之澤,厥惟久矣。屢叨臺垣之職,未遂補線之忱,間膺民社之任,莫效求芻之責,歷檢前後,愧無一事可稱,幸囿洪造,得免大何,不作明時之棄物。自遭天崩之大戚,漸覺世念之都盡,唯是區區一心,追先報今之願,耿耿未化。顧其人,本無尺寸之能,考其年,已到遲暮之境,奔走陳力,已矣難强,塵路少補,斷然無望,秪宜捿身冗散之地,拭目淸明之化,以不報爲報,優游畢命於聖世爲期。千萬不自意,向來都堂之會錄,猥玷賤名,今日瀛館之華銜,忽降除旨,此非夢想攸到,惝怳隕越,不知所措。噫,金華玉署,官名學士,是何等淸峻之班,邇密之職也?君德成就,專責經筵,治道講劘,亦資論思,則深嚴之地,宜處宿儒遴揀之際,實難其人,苟非年少聰明,文學才猷之具備者,莫與是選,夫豈如臣鹵莾老劣,所可濫竽也哉?臣固少而失學,長益自暴,半生鉛槧,不過尋摘,經傳則昧訓詁之學,史書則無揚扢之工,徒竊晩第,出入從班,居然二紀,而至若名官淸選,不惟自絶於妄想,曾無公議之擧似。犬馬之齒,今焉六十有五,臣不敢知,自古瀛選,夫豈有如臣年輩之苟充者乎?宋臣陳亮,以豪傑之士,抱經濟之猷,晩來登科,志氣不衰,以詩自況,有勿謂儒臣鬢髮蒼之語,蓋其人自有出群之才,且其年不至如臣之老。今臣此職,寧不百無當而萬不似也哉?伏況殿下,沖齡之典學方勤,隻日之開講不輟,緝熙之工,實係於顧問就將之益,必須於啓沃,則以臣老憒,將何以昵陪尺天,橫經法筵,而不負儒臣之盡職,少效睿學之有禆哉?文理之不能辨晢,講義之不能敷奏姑捨是,半聲之耳,未瑩於英音之承聆,已昏之眼,錯認於句讀之細劃,則臣身醜拙之露,固不暇恤,前席狼狽之狀,有駭傍觀,名以經幄之臣,將焉用彼?苟不量己而入,旋戀暮年之光華,只欲周旋於文石之陛,翺翔於才俊之後,則非徒一世之嗤罵,其於累聖簡玷名器,將柰何哉?反復思量,萬無進身之路,玆於召牌之下,隨詣闕外,披瀝陳懇。伏乞天地父母,曲垂鑑諒,亟令鐫改,以重官制,以安賤分焉。臣旣不以館職自居,今於乞免之章,何敢贅及他說,而愛君一念,根於秉彝,愚衷所激,願一自效,略此附陳,惟聖明少垂察焉。近來三司之臣,章奏之日積公車者,莫不以聖學爲勉,臣亦捨此而無他矣。自古帝王之爲學,非有別般道理,要不出精一二字,而且其大經大法,亦不過爲繼述志事而已。嗚呼,惟我先大王,以不世出之聖姿,有大有爲之聖志,集千聖之統而任兼君師,挽三古之隆而治陋漢·唐,光御二十五年之間,盛德大業,史不勝書,宏規遠謨,垂以裕昆,苟究其本,皆從精一中推出耳。今我殿下,受先王艱大之投,當世道泮渙之會,宗社安危,生民休戚,實係於殿下一身上,則顧今悠悠萬事,豈不在於成就聖學而繼述先志乎?宋臣范祖禹有言曰,欲法堯·舜,當法祖宗。念我東四百年治平,列聖朝功化,皆以精一繼述爲原傳之符,則顧今殿下,踐其位行其禮之日,所當夙夜毋怠,洞屬兢業者,捨此法祖宗三字而奚以哉?然而周之元聖,翊成王之初服,效陳戒之忠悃,而旣敍三宗之歷年,乃以近法文祖,眷眷致意,蓋以耳目之所逮,導迪之爲易故也。惟我先大王,平日身敎之方,遇物之誨,靡不用極,而殿下之濡染觀感,其必有素,實非外廷之臣所得瞻聆,而其要則似不過精一繼述之道而已,故今臣之仰勉聖學,必以精一繼述之說,申申以告,更以宋臣與周公之言,旅于殿下。今欲法我祖宗,則可不以近法于先大王,欲法先大王,則可不以惟精惟一繼我先王之志,述我先王之事乎?殿下性質天成,動合規度,似若無待乎師傅之益,而學不自成,必由師敎。當殿下正位貳極之初,先大王設置兩坊之日,申飭銓曹,先以名登薦剡者,取次排擬,甚盛意也。臣未知今日明廷,巖野寒畯,果皆彙征而無遺否。林下讀書之士,窮經篤學,其所抱負,自別於科目中人,在上之人,若能求之以誠,招之以禮,則苟非獨善而潔身者,當此新化淸平之世,寧不思于于而來,願立王朝,仰贊聖治也哉?顧今必致之道,惟在積誠,唯殿下念哉。第唯我朝用人,專視門閥,且尙科第,臣嘗病之,伏願仰體我先王好緇之誠,誕降如綸之音,務取德勝於才,質過於文者。不以世類,必惟其人,置諸左右,朝夕與處,見其正事,聞其正言,則其於涵養薰陶之功,豈不少補哉?猗,我先大王,粵自建極之初,嘗致意於朱子之學,略之爲會英,類之爲選統,抄之爲百選,槪之爲節約,集之爲會選,對越於方寸之中,誦習於燕閒之際,片言隻字,敬之若神明,蠶絲牛毛,奉之如球璧,以之誅亂賊而明義理,闢異端而倡儒道,一以朱書之大綱要旨,爲倡率之方而盡尊尙之道。此爲殿下繼述之一事,則召對之餘,晝講之暇,玩繹於是,討論於是,則不但正士趍而淑人心,亦將永有辭於來許矣。於乎,殿下以一人之尊,處深宮之中,幽獨之地,其心易怠。伏未知嚮晦靜處之中,奄尹褻近之際,德容之穆穆,令儀之肅肅,果能如對賓筵臨講席之時而無一毫或忽,不愧乎屋漏歟。程子所云親賢士時少,接宦妾時多者,固臣愚今日之過憂,而朱子亦嘗擧此爲言,深惜時君之不能用,此豈非今古人辟之所當鑑戒也耶?故聖人之學,尤貴謹獨。竊願殿下,繼自今雖有隱微,常存周王寅畏之念,雖處燕安,必法殷湯若隕之意,則向所云精一之法,繼述之方,不越乎斯。夫旣然矣,則九重深幽,而動靜云爲,絶無私慾之障蔽,萬幾至繁,而政令施措,罔非天理之流行,而天下萬事,粹然一出於大公至正之道,爲萬世開太平,實基於此。臣之此言,雖未免腐陳之常談,嘗聞古賢臣,進言於明主者,率由此道,無他新奇之說,則今臣之縷縷煩陳,果是古人之糟粕,而不害爲可採之芻蕘。唯殿下,不以人廢言,念玆在玆,庸備昕夕警省之資焉。臣無任云云。省疏具悉。爾其勿辭察職。
四學儒生幼學李度淵·李儀逵·金晩喜·趙在兢·李憲猷·任天白·趙樂永·李承祖·朴履鉉·徐相祿·李魯謙·李在稷·李秉霽·李鍾珏·沈鐻·李宗謙·朴英壽·黃·李正英·李英植·趙鎭魯·黃基完·安光直·李集重·趙奎煥·申升模·鄭東煥·申錫五·金學周·林弼鎭·趙在星·宋持宇·李景熙·鄭禮容·金鍾文·宋徹圭·尹復鉉·權中儉·朴宗奎·李基承·申復·黃鍾人·權中㒆·愼宜奭·趙在昉·金陽淳·徐有謙·李海謙·尹光厚·金復淵·李衡在·魚在璿·金鏜·姜昌會·李鍾璞·趙在斗·金銘·李鼎沿·魚用九·金鏴·朴來謙·金性淵·尹應鉉·金銖·申在達·李靖會·張錫憲·金鋏·張錫彦·金錫載·李孝謙·李恒權·沈魯賢·李羲蓍·姜膺會·金鍑·李敎憲·任重白·金憲淳·趙在奎·李衍九·姜元會·金魯玉·鄭五錫·趙在翼·金正柱·李圭錫·李好謙·郭林宬·李秉淵·金元喜·郭林重·金履秀·宋鎭圭·權中履·閔致儀·閔鼎爀·尹致熙·尹致用·黃基南·李元永·尹性大·李培秀·李柱進·趙在儀·金魯恕·趙在修·金箕忠·徐鴻輔·朴履亨·趙在箕·尹相烈·洪應謨·金載明·李綱在·金重秀·李常在·金大淵·尹翼懋·鄭湜·李秉圭·洪晩燮·李亨圭·鄭克綏·徐觀輔·徐恒輔·徐謙輔·李祖植·李勉初·李誼·李義宣·韓元履·李義完·朴肯源·柳仁根·韓大東·朴基容·金魯膺·李羲書·李載寬·林永會·蔡東耆·李顯在·李義濬·沈宜敬·申友善·姜景會·沈能稷·姜允會·李義仁·姜在健·金永淳·徐有偉·李在敎·尹度一·黃鍾任·黃仁爲·李尙翼·宋男圭·安必壽·李如淵·權中任·李或淵·權中淸·李之淵·權中和·申錫輔·金魯淵·金鑰·尹庠一·尹綱烈·尹膺一·尹繼烈·權度應·黃銓·朴基宏·李寧載·金魯亨·李黃載·尹致憲·李大鉉·尹致正·金魯鼎·朴鏡浩·李惇中·沈能胤·黃基弘·李魯敬·黃基鎬·安光近·黃基鼎·沈能喆·李維城·李載亨·李紀城·洪秉五·李昇模·尹濡·尹晩植·尹潚·尹之鍾·金有喜·任淵常·洪秉直·權用敬·李度明·李憲述·李度誠·洪箕烈·金箕明·權直仁·洪益友·李源弼·洪胤祚·元錫民·李埥·元錫範·洪南燮·朴宗儀·尹守鉉·朴宗侃·金基性·李英翼·金恩淳·愼光欽·李儒昇·金潤根·趙在井·郭林禎·李度弘·李義淳·洪永燮·李鍾玉·趙達永·李鍾璧·金在根·具賡·閔致周·李羲龜·姜性會·李周萬·姜心會·金驥柱·李羲元·洪宣弼·李羲先·任文白·洪龍弼·尹經烈·沈絅之·鄭在恒·李永觀·李孝明·李·洪容默·柳英根·沈能實·朴山壽等疏曰,伏以喬山之弓劍愈邈,殷廬之日月如流,孝元殿終祥,隔臨一朔,伏惟我殿下,哀慕嘅廓之慟,益復岡極。臣等仍伏念我殿下,以沖幼之年,承祖宗艱大之業,襲先王化育之治,聖質天縱,睿學時敏,思所以做新化闡丕謨,而冞勤三晝者,實惟在於明天理而正人心,則其所以明之正之之方,亦不過乎衛斯道尊斯學而已矣。臣等聞道也者一而已,大而天地陰陽動靜之理,小而人生彝倫當行之則,所以森然畢具於至隱之中者,莫非是道也,而道不能自明,必由學而明之。蓋道之大原,出乎天,學之大本,立乎人,天人一理,貫徹無間,故其學正則其道明,其學不正則其道不明,而國之興朁,世之汚隆係焉,是故從古聖帝明王,莫不以明道正學爲御世出治之急先務矣。惟我祖宗朝,聖神繼承,治化休明,而其所以爲根基模範者,亦惟在於明道術尊儒學,故世有不召之臣,野無遺逸之賢。凡所培植褒尙,尊禮崇報之方,至隆至盛,靡不用極,由是群賢膺運,斯文大振。我祖宗四百年基業,賴以維持鞏固,期於無窮者,亦惟在是矣。猗歟,盛哉,此實三代以後所未有也。逮夫我先大王,以聰明睿智之姿,有聖神文武之德,承祖宗積累之業,懋身心誠正之學,集千古聖賢而致大成於建中建極之地,祖述精一之心法,憲章時中之大道,巍煌乎二紀之治,昭揭乎萬世之範。蓋其所以終始典學,緝熙光明而發諸施措之間者,無一理不本於闢異端而崇正學,無一事不由於正士趨而明道術。由是而成丕承之偉烈,由是而著貽燕之宏謨,則今日殿下繼述之孝,又豈有先於闡先王之偉烈而承先王之宏謨乎?臣等蒙學,猶未能乎章句之末,而久沐鳶魚樂育之恩,涵泳聖化者,蓋亦數十年于玆矣。雖慙濟濟秉德之譽,擧功於戲不忘之思,妄欲歷述我東諸賢淵源事功之盛,仰請崇報未遑之典,以彰我殿下遹追之聖孝,惟聖明,留神省察焉。嗚呼,蓋自生民以來,未有盛於孔子,而朱子,孔子後一人也。陸與王也,不惟學不得其正,流泒懷襄,至今爲斯道之蟊賊,而自朱子歿,大道堙晦,寥寥華夏,學無眞傳。猗,我東土,雖偏在海陬,而運啓奎會,群儒蔚興,砥礪名敎,丕闡道學,踐履之篤,發揮之盛,前後相望,依然若宋朝之熙運。有若先正臣文成公李珥,姿近生知,不由師承,洞見道體,發前聖未發之旨,接千載已絶之緖,統宗會極,通明灑落,至有東方孔子之稱,由是而傳之先正臣文元公金長生。長生,襲正的之統,詮釋經旨,裒輯禮書,德業之崇,事功之傳,實爲百世之宗,遂再傳而至于先正臣文正公宋時烈。時烈,學宗紫陽,義秉春秋,明天理淑人心,崇正學闢邪說,大道是闡,大統是承,志業功烈,磊落光明者,尤有盛焉,故至有我東朱子之稱,時烈又傳之於先正臣文純公權尙夏。尙夏受賢師衣書之托,任斯文統緖之重,學益邃而道益隆,德彌邵而功愈大,衛一脈之大道,持百世之正論,巋然若東魯之靈光,屹然爲障流之砥柱,於是又傳贈判書臣韓元震。以其所受於文正者傳之,元震挺人豪之姿,蘊命世之才,早受密傳之訣,益著自得之妙,理氣之論,心性之說,毫分縷析,玲瓏透澈。辨人物性道之異,則偏全各得之分,乃有所下落矣。著未發氣質之殊,則本天主心之學,始得以分別矣。若其尊攘之義,則誅及失身之衡,而華夷之分截然矣。於是乎孔·朱以來相傳性道之竗旨,一部春秋尊華攘夷之義,煥乎如日星之中天,而爲後學之指南矣。至若著述之當,裒前聖發揮之說,輯師門答問之語,彙成記聞之錄,而經傳之奥旨,於是克闡矣。且夫朱書一部,編帙旣浩,義理至賾,而其所著論,不無初晩之異見,學者每患定論之難究,故宋文正嘗欲考其異而會其同,以成一統之書,而未及卒業,以其數條經始者,托成于權文純,文純亦未及遂其志,以付乎元震,則元震極其心力,勤其考證,明其同異,編成一書,卒副先正曁賢師之托。至如儀禮通解一書,卽朱子之所編,而綱條猶有未備,斷案未有所係,蓋其意不欲以聖人述作自居,故只著編目而所以俟後學於無窮者也。元震乃獨深會其意,裒稡朱子平日論着之說,附入於編目,逐條之下,以成補編一書,蓋所以取朱子之說而補朱子之書,以成朱子之志者也。其餘心經·近思·家禮等疏義箚記及禪學諸子等辨,無非所以述皇王之制作,明聖賢之緖餘,衛正道而辨異論,補治謨而開後學,則其爲有功於聖門,大補於世道者,固非一時立言之士所可竝論也。是以當我英廟光御之日,貴邱之玉帛頻繁,側席之注想隆摯,登對進修之堂,密勿乎政謨,討論乎經旨,上下數千百言,與朱子延和之對·兩先正經筵之奏,相爲表裏,而若其任丙·丁春秋之義,嚴辛壬討復之論,酬酢如響,契遇昭融,則雖宋孝宗之於朱子,我孝廟之於宋文正,殆或無以過之矣。逮至我先大王,其所景仰,尤有別焉,自在春宮育德之日,旣篤遺書尊尙之工,切曠世之感,而若朝暮之遇焉,終至御極之後,贈職致侑之典,次第宣行,而其誄文若曰,猗歟,東土學有眞傳,考亭一脈,宋子是肩,寒水接源,寔湊南塘。南塘,卽元震所居地名也。夫以我先朝洞見道體之明,下此三句語,則固知元震之學,有以接乎朱夫子之統,而又繼之曰,理氣之分,發揮愈光,則聖學之篤信其說,又可以仰揣矣。況褒其尊攘之義,奬其出處之正,論天道於好還之際,寓宸感於難攀之歎,彰元震之潛德,闡元震之幽光者,旣深且切,無復餘蘊,而況此易名之典,又下於今日,則殿下之於元震,亦有所曠感而思所以追先朝之遺志也。噫,元震之平生言行,一準乎朱夫子,動法乎兩先正,篤信其已著之訓,力闡其未盡之蘊,扶正闢邪,辭嚴義明,使我東縫掖之類,皆得以粗曉乎天人性命之際,陰陽淑慝之分,則元震之道學德業,所以矜式當世,嘉惠後學者,果何如哉?嗚呼,元震之歿,于今五十有餘年矣。夫何衣履之鄕,尙無腏享之所,不得薦以爼豆之禮者,豈不爲朝家之闕典,斯文之欠事也哉?方當我殿下負扆之新化,比隆成周,我慈殿垂簾之徽敎,遠邁聖宋,一初淸明之治,亶在於繼先王之義理,述先王之志事,而所以繼之述之者,亦莫先於褒賢儒之正學,明聖門之大統,則如元震之學,崇奬之典,其不可少緩也,明矣。嗚呼,惟彼湖鄕,卽元震倡道講學之所,以數椽書社,芬芳未沫。湖士之尊尙元震者,因其社而妥其遺像,以寓山高水長之思,而規撫未成,扁額未宣,久爲士林之齎咨,實是朝家之欠典,玆敢不避瀆擾之罪,仰籲微悃於嚴廬之下。伏願聖上,遹追兩朝契遇之盛,俯軫多士顒若之忱,特命有司,頒下恩額,以爲崇正學明斯道之助,不勝幸甚。臣等無任云云。省疏具悉。當詢大臣處之,爾等退修學業。
壬戌五月初六日酉時,上御熙政堂。召對入侍時,參贊官韓用鐸,侍讀官尹久東,檢討官李基慶,待敎李敎信,假注書朴聲漢,別兼春秋呂東植·金邁淳,各奉綱目第八卷,以次進伏訖。上開卷,命讀之。久東讀,自以張敞爲京兆尹,止太后乃不復出。上命下番讀之。基慶讀,自京兆自趙廣漢,止邊郡贖罪,上命參贊官讀之。用鐸讀,自蕭望之等,止不可不愼也,上命閣臣讀之。敎信讀,自今令民,止京師赦。上命注書讀之。賤臣讀,自夏五月,止以處降羌。上命上番讀之。東植讀,自秋九月司隷校尉,止威振西域。上命下番讀之。邁淳讀,自遂竝護車師,止天子從之。上命陳文義。久東曰,張敞居官稱職,濟以經術,可謂能吏矣。至如入穀贖罪之論,則不過一時之權宜,而恐啓民下徇利之心,不如蕭望之之導民不可不愼之論。此等處,亦當體念矣。上曰,下番陳之。基慶曰,趙充國,屯田湟中,必欲心服羌人者,實爲宿將持重之道,而若非宣帝委任,難保其成功。且許延壽等,以肺腑之親,專欲徼功於遠夷,而充國,不爲撓奪,終奏振旅之功,雖與左傳韓宣子讓功事有異,而亦可見老臣之直樸矣。上曰,閣臣陳之。敎信曰,蓋寬饒,素著剛直,且優吏幹,五帝官天下之說,誠不擇發而竟至自裁,則終不厭於人心矣。摘抉言語文字而抵人於罪者,實自宣帝時始,此亦後世之所宜鑑戒矣。俄者上番,旣陳望之之論,而望之所論堯不能去民欲利之心云者,恐不十分停當。以堯·舜率天下以仁而民從之之訓觀之,則有君如堯,而豈不能去民欲利之心哉?上曰,鳳凰甘露,眞有是否?用鐸曰,張敞舍鶡雀集丞相府,而黃覇亦以爲鳳凰欲奏之,以此推之,當時之紛紛言祥瑞者,未可盡信矣。久東曰,成周盛時,有鳳鳴岐山之瑞,而上下千載,寥寥不聞,則鳳凰甘露之祥,何獨於宣帝時如是之多耶?此必群下之希旨誇耀者也。上命退,諸臣以次退出。
上在昌德宮。停常參·經筵。
午時,日暈。
尹致性啓曰,來十一日,朝參日次,而孝昌墓忌辰祭正日相値,頉稟之意,敢啓。傳曰,知道。
尹致性啓曰,來十一日,輪對日次,而孝昌墓忌辰祭正日相値,頉稟之意,敢啓。傳曰,知道。
任希存啓曰,禁衛營將官來言,今日本營軍兵,日次私習云矣,敢啓。傳曰,知道。
任希存啓曰,御營廳將官來言,今日本應軍兵,日次私習云矣,敢啓。傳曰,知道。
尹理相啓曰,行大司憲李直輔,掌令洪彦燮·金日柱,持平李毅采在外,執義尹羽烈未肅拜,持平金啓河未署經,監察茶時之意,敢啓。傳曰,知道。
傳于洪羲運曰,勸講入侍。
傳于尹理相曰,召對爲之。
備邊司,以閔耆顯爲東萊府使。
以江華留守韓晩裕狀啓,內帑故丹木見偸,中使或別軍職下送,反庫中軍李膺運,不善戢盜,爲先罷黜,臣亦惶恐待罪事,傳于韓用鐸曰,中使下送,而卿則勿待罪事,回諭。
以江華留守李晩裕狀啓,分內司各宮留庫米中無面,矇不覺察之官員,不持開金下來之明禮宮宮監之罪,令攸司稟處事,傳于韓用鐸曰,竝依狀擧行。龍洞宮之年年虛留,壽進宮之以錢代捧,渠輩恣意作俑之狀,綻露無餘。該宮次知中使,爲先拿問嚴勘,各年下去京差,亦令攸司嚴査痛治事,分付。
任希存,以都摠府言啓曰,今日入直內三聽武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
正言姜時焕疏曰,伏以居諸易遒,禮制有限,孝元殿終祥漸迫,伏惟聖孝哀慕,如新罔極。臣於三月二十四日,伏奉承政院成貼,有旨以臣爲司諫院正言,使臣斯速乘日上來。臣聞命震悸,來伏旅次,不敢以署前坐犯違傲,章皇出肅,一伸叩謝之忱,而第伏念臣,素以遐鄕疎賤之蹤,徒能誦讀,猥竊科名,性質也才器也見識也言議也,一無可取,百不猶人,不徒臣自知甚明,抑亦通朝共知,乃若言責淸要之職,夫豈臣夢昧之所嘗念到也哉?方當殿下沖年嗣服,慈聖夙夜憂勤,政宜審簡耳目之列,委任陳閉之責,而其所難愼,固非他日之比,則雖使言論風采,素有淸望者當之,猶且逡巡却顧,而乃以如臣無似,濫叨匪分,其爲淸朝之貽累,名器之玷汚,俱當如何哉?且臣早失怙恃,偏蒙臣祖父顧復之恩,相依爲命,獲至今日,而臣祖今年七十八,素抱貞疾,恒委床笫。臣以承重獨孫,他無將護之人,每當臣遠離,飮泣不忍別,古人事君日長,事親日短之語,政道臣今日情事也。伏乞聖慈,天地父母,察臣人器之不稱,諒臣情事之至迫,亟命選部,刋名臺望,以重公器,以便私分焉。臣方陳情丏免,固不以臺職自居,而事在目下,不容終默,敢此附陳焉。竊伏念有國崇報之典,莫嚴於謚法,而其人道學文章,足以表準乎後世,名節事功,足以厭服乎人望,然後方可以美謚嘉號,以表其德,以酬其功,而苟其不然,雖有孝子慈孫,不能掩覆於百世之下矣。挽近以來,法意解紐,黨護成習,雖以今番議謚事言之,尹德駿辛巳疏後,其得罪於名義何如,見棄於公議何如,則官雖八座,初非可擬議於易名之典,而況其謚望,非但踰濫,其首望一字註解之不避,又胡爲而然也?事之駭痛,莫此爲甚。校理臣徐長輔,以年少新進,未諳典故,當初隨衆參會,勢無足怪,而及夫旣覺之後,陳章自列,旋卽首實,亦可謂得體。昨伏見批旨下者,主張議謚之人不賜處分,而反罷長輔之職。臣愚死罪,今當一初維新之化,一政一令之過中,恐欠大聖人辨別優容之盛德。臣謂校理臣徐長輔罷職之命,卽命還收,副應敎朴宗京,施以刋削之典,其餘參座儒臣,亦不可無警,竝施譴罷之典,宜矣。臣仍此又有夙昔之所憤惋者,嚮年追奪罪人濟恭之議謚也。沈奎魯者,時以館職參座,以謚望之不愜渠意,肆然投疏,詆斥會議之僚員,而其後金翰東之疏,又繼出矣。滿紙張皇,無非凶言,而所可道也,言之辱也。敢以堂堂節惠之典,要作渠輩阿好之資,拚死血爭,力戰公議者,其負國黨逆,無所忌憚,厭然如見矣。伊時先朝批旨,若曰,爾言亦不免阿於私。猗歟,盛哉。小人附麗情態,固已莫逃於淵鑑之下矣。到今逆恭追律之後,此等豢養卵育,謟附側媚之類,不可仍置於緋玉侍從之列。臣謂江陵府使沈奎魯,前承旨金翰東,一竝施以屛裔之典,斷不可已也。臣無任云云。省疏具悉。徐長輔事,不免顚倒,爾相規,可也,何請還收?兩人事,又何追論於年久之後乎?爾其勿辭察職。
壬戌五月初七日辰時,上御熙政堂。勸講入侍時,參贊官洪羲運,假注書朴聲漢,別兼春秋呂東植·金邁淳,領事李秉模,侍讀官尹久東,待敎李敎信,以次進伏訖。秉模等曰,臣有狗馬之疾,久未承候,近日日氣溫和,聖候平復後,諸節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。上曰,領相瘇患,今則何如云耶?秉模曰,近有差勝之漸,非久當造朝云矣。上命開卷進講。秉模曰,編題當進讀乎?上曰,編題則每讀一遍矣。秉模進讀,自呂刑編題,止鳏寡無蓋。上讀新受音一遍,秉模奏釋義,上更讀十遍訖。秉模曰,全篇所訓,只見其荒淫無度,耄荒二字,非但爲當時史官譏貶之辭,實爲後世人君之鑑戒矣。上曰,玉堂陳之。久東曰,呂刑至於重辟,亦有贖鍰,三代刑章之衰,此可見矣。恐非後世所可取法者,而編中多言中字,中是聖王傳授之心法,堯·舜之執中,成湯之建中是已,此爲人辟所可體認者矣。上曰,閣臣陳之。敎信曰,穆王爲此一切權宜之術,大辟亦在贖鍰之科者,此固差謬處,而若其一篇所訓,多有格言。孔子所以取而列之於典謨·誥命之間者,豈必專出於譏貶之意乎?上曰,何爲其然也?敎信曰,一篇之意,皆是忠厚惻怛底意,其所以贖刑,似亦出於惻怛之意故也。上曰,何處見其有此意也?敎信曰,雖以開卷第一義觀之,有此意也。當其訓刑之時,宜先言古之善用刑者,作爲引證,而乃反以蚩尤苖民,推原其厲階之首,而各以一始字,提起說來者,誠以淫虐殘酷之事,先爲說出,然後下文皇帝哀矜云云,可以承接故也。全篇皆主哀矜二字,故先爲鋪敍如此,而哀矜者,卽忠厚惻怛底意,所謂惻隱之仁也。舜之好生之德,洽于民心者,不過善推其此心,而乃此篇所謂用靈也。苖民則不能擴充此心,爲不用靈也。靈字之義,書中訓以善字者,屢見于諸篇,而泰誓惟人萬物之靈註,亦謂備萬善具五德。蓋德字體段,莫近於靈字,故大學明德註,朱子亦以虛靈言之矣。靈是人之良能,而所以同得乎天,天之稟賦於人,舜與苖,初無間焉,故今若以德字,言於苖民,則似不櫬貼,而以靈字言之,則雖苖民,亦是固有底物事,特不能善推而爲不用靈矣。此以靈字,先言其德字之體段,故下文馨香德之德字,因文順勢,脈絡貫通。通篇七八次申言德字者,豈非尙德不尙刑之意乎?秉模曰,呂刑差謬處,不但在於大辟,亦爲贖鍰而已。大抵是三代之變,例於其變處,可見其謬也。諸臣所陳,誠好矣。第徒事文義之瀜釋,不如體驗之有實用也。臣久未登筵,聖學漸有就將之效乎。大抵帝王家學,專貴體驗,喫緊體驗,然後可以措之事爲,而有實效矣。上曰,好矣。上曰,以詰四方之詰字,以誥字看,何如?秉模曰,以誥字看,亦似無妨矣。上曰,苖民不用靈之靈字,下語,何如?秉模曰,此靈字,與王靈君靈之靈,旨義似同,比之命令字,似爲該貫矣。上曰,肉刑,始於何代?秉模曰,堯·舜時,四凶之罪,止於投竄,肉刑之始於何代,臣未敢的知矣。上命退,諸臣以次退出。
壬戌五月初七日酉時,上御熙政堂。召對入侍時,參贊官尹理相,侍讀官尹久東,檢討官朴宗正,待敎李敎信,假注書朴聲漢,別兼春秋呂東植·金邁淳,以次進伏訖。上命開卷,敎曰,讀之。久東讀,自三年春三月丞相,止以爲知大體。上曰,下番讀之。宗正讀,自秋七月,止因其跡大治,連讀下段。上曰,止之。參贊官讀之。理相讀,自延壽所至,止不忍欺紿。上曰,閣臣讀之。敎信讀,自四年春二月,止賢智其母。上曰,注書讀之。賤臣讀,自五鳳元年,止冬十二月朔日食。上曰,上番讀之。東植讀,自殺左馮翊韓延壽,止太子太傅。上曰,下番讀之。邁淳讀,自凶奴呼韓邪單于,止免爲庶人。上曰,文義爲之。久東曰,宣帝,卽明哲之主也,而臣下有死非其罪者,張敞·蓋寬饒·韓延壽·楊惲是也。此數子者,論其才行,可謂功足贖罪,若不殺而用之,則皆爲可用之才,此等處,卽宣帝之失德也。上曰,下番爲之。宗正曰,丙吉所謂三公調陰陽者,誠好矣。蓋燮理陰陽,寅亮天地,卽書之周官篇公孤之責也。漢時大臣,如陳平者,嘗以理陰陽順四時自任,而丙吉之意,亦如是矣,故其時若値三光之變,則多有策免三公之事矣。然而其咎,雖於三公,其本實係於人主,人主若不能致參贊位育之功,則大臣亦何能效燮理寅亮之責乎?臣於日前故事,亦已仰陳,而洪範篇,曰咎曰休,皆係陰陽之調與不調。蓋陰陽之所以調,所以不調,亦不出於人主之一心。古語云,人主一念之善,景星卿雲,一念之惡,疾風雷雨。由是觀之,燮理也寅亮也,亦由人主造化中出來者也。元首股肱,勢雖相須,自有先後本末之別,此等處,亦加反躬體驗之工焉。上曰,其言,好矣。參贊官亦陳之。理相曰,韓延壽,閉閤思過,訟者自悔。蓋善心者,愚夫之所同得,而爲物欲所蔽,至於兄弟相訟之境,卒乃感服循吏之化,反爭爲讓。斯民也,與堯·舜之民同一民也,故始雖相爭,末乃棄之。仁也,不當取而不取,義也,相移不爭,辭讓之心也,知其不可,是非之心也。一事之微而四端具備,此所謂藹然四端,隨感而見者也。若因其端而善導之,則堯·舜之民,宜無不做,而第念延壽,特質美者也,而素無學術,卒陷大戮。宣帝雖做小康,擇術不精,不過爲後世之治而止,是甚可惜也。蓋民心本善,而其所導迪,專係於上,伏望深加體念焉。上曰,何如能如是乎?理相曰,大學之明德新民,卽聖人之極功也。人君苟能明其明德,以新天下之民,而有比屋可封之化,則豈不爲堯·舜之民乎?上曰,閣臣亦陳之。敎信曰,嚴延年之母,以婦人所見,若是卓越,而延年之竟罹罪辜,可見其平日不能順從其嘉訓也。此所以求忠臣於孝子之門,若是不得於其親者,果何以立身事君乎?人主取人之法,縱不得篤行純孝之人,至若謹守家法,不忝其祖考者,亦近之矣。玉堂所奏調和陰陽之說,誠好矣,但調和陰陽之道,人和爲重,豈徒以時氣時節驗之於禽獸而已乎?聖人之道,親親而仁民,仁民而愛物,自近及遠,先人後物。若因丙吉此言,徒於物物上着意調和,而或忽人和之道,則豈不謬乎?此等處活看,好矣。上曰,丙吉雖云持大體,而目見死傷者,豈可不問乎?久東曰,閣臣言,是矣。所謂知大體者,似是泛然說道者也。人鬪雖是京兆之責,若至相殺而逃躱之境,則豈成說乎?若竝問則儘好,而吉或慮之未及此歟?敎信曰,小臣所奏,亦不以丙吉爲非矣。吉非不知死傷之當問,而其所謂持大體者,政在不問處,此不可以爲非,而後人若專務問牛之意,則與先人後物之意,輕重倒置,故臣之所奏,只欲分拆乎此耳。上曰,蕭望之左遷,果何如耶?望之之言,似不爲非矣。理相曰,望之亦好人,而但量狹可欠。延壽代自家爲馮翊,而有善治之聲,則有何不愜,而欲構之罪,延壽欲相報。又按望之之事,卽胥失也,而畢竟見殺則冤矣。以宣帝之明,不能洞察,甚可惜也。上曰,望之所云日月失光者,與毁吉有異,宣帝左遷之事,或如何,而司直之不爲査覈虛實,直請繋治者,何爲也?久東曰,望之之言,非必出於輕吉,其言亦好矣,而宣帝素重吉之爲人,故疑望之之不善遇而有此處分矣。其云私買賣者,不爲明覈,遽至左遷,此是宣帝之失也。理相曰,望之,人甚偏狹,三公云云,果是不善爲之言也。上曰,閣臣所見,何如?敎信曰,人臣告君之辭,若以私意參錯,而假借飾文,則其言雖是,其情則不免回互矣。望之此言,言則是也,究其意則果出於輕吉,而非無情之言,偶然而發也。望之此一着,未免私意之參錯,似甚非矣。上命退,諸臣以次退出。
上在昌德宮。停常參·經筵。
嘉順宮誕日,大殿·大王大妃殿·王大妃殿·惠慶宮,內閣·政院·玉堂·朝廷二品以上·六曹堂上·大司諫口傳問安。答曰,知道。嘉順宮,內閣·政院·玉堂·朝廷二品以上·六曹堂上·大司諫單子問安。答曰,知道。
尹理相啓曰,行大司憲李直輔,掌令洪彦燮·金日柱,持平李毅采在外,執義尹羽烈未肅拜,持平金啓河未署經,監察茶時之意,敢啓。傳曰,知道。
注書金病,代以李鉐爲假注書。
韓用鐸,以賑恤廳言啓曰,北部安國洞契任掌李世豐,今月初八日,本洞路傍,得二歲遺棄男兒,同里居良女鄭召史,欲爲收養,貧不自食,願爲受料,告于本部,自該部同日牒呈,故依節目,給料使之乳養之意,敢答。傳曰,知道。
任希存,以備邊司言啓曰,因大提學李晩秀上疏,有當詢大臣處之之敎矣。臣等取見其疏,則以爲廟庭配享諸臣會圈之法,大提學,列書逮事相臣中當圈之人,則大臣以下,完圈入啓,而臣之先臣,亦在先朝,位至三事,臣之情地,雖與聞末議猶不敢,況可以手自列書乎?夫旣列書當圈之人,則是議其當否,臣於此有萬萬不容冒當者云矣。蓋其私義,固不欲參圈,文衡體重,亦不宜輕遞。謹稽故事,文衡有故,圈事無主張之人,則因特敎,有兩館提學擧行之例。配享諸臣列書事,今亦依英宗朝丙午故事擧行,何如?傳曰,允。
尹理相,以義禁府言啓曰,江華留守韓晩裕狀啓內,分內帑穀,至有三十餘石之虛留,則昨年之內司官員,矇不覺察,不可無罪,其罪狀,令攸司稟處事,啓下矣。當該內司官員,以書題白宗爀現告,而今方待命拿囚之意,敢啓。傳曰,知道。
上在昌德宮。停常參·經筵。
任希存啓曰,行大司憲李直輔,掌令洪彦燮·金日柱,持平李毅采在外,執義尹羽烈未肅拜,持平金啓河未署經,監察茶時之意,敢啓。傳曰,知道。
任希存啓曰,禁衛營將官來言,今日本營軍兵,日次私習云矣,敢啓。傳曰,知道。
任希存啓曰,御營廳將官來言,今日本廳軍兵,日次私習云矣,敢啓。傳曰,知道。
韓用鐸啓曰,假注書朴聲漢,身病猝重,勢難察任,今姑改差,何如?傳曰,允。
傳于尹理相曰,勸講入侍。
朴聲漢改差,代以李惟命爲假注書。
洪羲運啓曰,卽者別兼春秋金邁淳,以其親病,陳疏徑出,原疏以國忌齋戒退却矣。所當直捧禁推傳旨,而此與無端徑出有異,推考警責,何如?傳曰,允。
洪羲運啓曰,卽者別兼春秋呂東植,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,左右史不備,事甚未安,別兼春秋吳淵常,一體牌招入直,何如?傳曰,允。
傳于任希存曰,召對爲之。
傳于韓用鐸曰,今見正書朝報,日前校理趙恒鎭疏批,所陳當體念五字見漏,原批中添入。
傳于韓用鐸曰,薦新單子,何等至重,而不爲卽稟,以至經宿,萬萬驚悚,當該中官洪命福,令該府拿問嚴治,不能檢飭之首中官李團宜·朴道性,爲先罷職。政院之不爲提稟,尤萬萬駭然,當該承旨,姑先削職,下吏令攸司科治。
傳于任希存曰,不爲仕進承旨許遞,前望單子入之。
承旨前望單子入之,尹光普·柳師模落點。
任希存啓曰,明日孝昌墓忌辰祭傳香,禮房承旨,當爲齋宿,右承旨尹理相,所當牌招,而拘於廳規,不得請牌,何以爲之?敢稟。傳曰,牌招。
任希存啓曰,卽伏見忠淸道暗行御史申龜朝狀啓,則以保寧縣監鄭澣,新昌縣監鄭漢喆,爲先罷黜爲辭矣。繡啓體重,雖不得不捧入,而暗行御史復命之前,先爲修啓,有違格例,當該御史,推考警責,何如?傳曰,允。
傳于任希存曰,御史罷黜兩倅之代及其他守令,如有闕,令該曹口傳各別擇差,待下批卽爲下送,未下直守令,皆令催促下送。
吏曺口傳政事,以李東野爲潭陽府使,以閔師宣爲保寧縣監,以朴孝德爲新昌縣監,戶曹正郞單尹光心仍任事,承傳。
尹理相,以奎章閣言啓曰,明日,奎章閣奉審日次,臣等進詣擧行之意,敢啓。傳曰,知道。
任希存,以備邊司言啓曰,卽見京畿監司李始源狀啓,則以爲本道還穀,自來不敷,狀請加分,無年無之,而見今麥登差遲,農糧難繼,此時民情在所當念,留庫各穀中,限九千石,特許加分事,請令廟堂稟處矣。今此九千石加分之請,比近年不爲過多,依狀請施行之意,卽爲分付,何如?傳曰,允。
任希存,以備邊司言啓曰,卽見前全羅監司金達淳所啓,則以爲萬頃軍政,尙有苦瘼,民戶昔過四千,簽丁不患不足,故乃有隣邑及他道郡移來之事,而數十年來,流亡相續,戶數不滿二千,而移來軍政之數,至有一百六十餘名之多,元摠之減除,雖不敢遽議,移來者還屬各該營邑事,下詢廟堂處之爲辭矣。本邑戶少軍多之弊,年前因該縣令李德鉉陳疏,已有所登聞,而伊時亦以移定軍額之還送本處爲捄弊之策矣。第今閑丁之苟艱,無邑不然,當初移送之邑,間已蘇完,有未可必,故自本司覆啓置之。今者前道臣筵奏,又復如此,有難一向因循。且該邑八九年內,荐經歉荒,昔在先朝,屢軫聖念,凡係蘇殘祛瘼之方,尤宜靡不用極,更令時道臣詳察本邑及各邑事情,無論還送本處與移送他處,從長措置,指一論啓後,稟處,何如?傳曰,允。
任希存,以備邊司言啓曰,卽見前全羅監司金達淳所啓,則以爲高敞縣舊還流來反秩,至於八千八百石之多,而混置停退,尙在會案,昨年又有依例許捧之令矣。今因統營狀啓,該倅被拿,而該縣,以至殘小邑,近萬逋穀,按例準徵,則勢將斂之於時存民戶,言念民邑事情,不可無及今變通,下詢廟堂處之爲辭矣。本邑流來反逋,混入停退之狀,曾在庚申春,已有該道査啓,而伊後三年,尙未收殺,至有此前道臣筵奏,可知其爲難醫之苦瘼,而第伏念國穀事體,至爲嚴重,許多反逋,若諉以無處指徵,輕易闊狹,則官不畏法,吏益滋奸,其弊有不可勝言。且今未捧之增加,比庚申査啓時,又爲二千七百餘石。三年之內,數爻之有加無減,亦未必盡出於流來反逋之致,則不可不更爲關問,從長稟處。爲先嚴飭道臣,無論庚申前後,各年未捧委折及其中可捧不可捧之數,詳査區別啓聞之意,分付,何如?傳曰,允。
任希存,以義禁府言啓曰,高敞縣監吳亨喆,杖一百收贖,告身盡行追奪,照律公事判付內,以公罪勘放事,命下矣。吳亨喆,杖一百,以公罪收贖之意,敢啓。傳曰,知道。
壬戌五月初九日辰時,上御熙政堂。勸講入侍時,參贊官尹致性,假注書李鉐,別兼春秋呂東植·金邁淳,領事李時秀,提學金祖淳,檢討官朴宗正,以次進伏訖。時秀進前曰,數日日氣淸和,聖體若何?上曰,一樣矣。時秀曰,寢睡·水刺之節,亦何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀,自皇帝請問下民,止配享在下,讀奏一遍。上讀新受音十遍訖。時秀奏曰,此節卽爲刑罰而言,而形容帝舜之德者也。請問者,虛心而問也。上之問下,必虛心,然後可以感動群下,言無不盡而情達于上矣。蓋此篤之中,德威德明四字,最爲要旨。威者,卽刑之謂也。夫有德而後,自有其威,不待刑而民畏之矣。苟無其德而只以其威,則其何能服衆心而恥且格乎?此政導德導政之分,而有苖之格頑,寔由於敷文,則帝舜之以德用威,斯可見矣。明生於公,人主之心,大公至正,無毫髮私意之相雜,然後燭事皆明,而刑罰亦無輕重之失矣。心不公正而只以察察爲明,則非所謂明也。此則德威德明四字之中,德一字,又爲其要旨矣。德威德明二句,是善形帝舜之處,而爲後辟所當則者也。上曰,伯夷·禹·稷,則竝擧爲說,而獨於士而單擧之,何也?時秀曰,呂氏註云,歷敍本末而歸之於皐陶之形勢,不得與伯夷·禹·稷雜稱,此說甚詳矣。時秀又曰,旣爲之典禮也定界也播種也,使之利用厚生,而如有不率敎之民,則不得不用刑。然刑亦以德爲本也,故雖於用刑之時,上穆穆而下明明,以至灼于四方矣。刑之爲道,豈有精華之可見,而刑得其中,則其效之著見,至於如是矣。蓋刑者,人君輔治之具,雖不得不用之,而非人君之所可私者,惟奉天行罰而已,故雖權勢之重,賄賂之富,無所容於有司之法。如是而後,始可謂惟克天德,自作元命者也。上曰,閣臣陳之。祖淳曰,大臣所奏己該備,臣無容更陳矣。上曰,玉堂陳之。宗正奏曰,此云明于刑之中,夫中者,不偏不倚,無過不及之謂,而堯·舜·禹之所允執者也。此所謂刑之中者,雖不過偏指刑罰之得中,而喜怒之發,無不中節而後,刑罰無過不及之差矣。喜怒之得其中,是所謂大本達道也。然則此所云中者,亦不可小看也。程子曰,舜之誅四凶,可怒在彼,己何與焉?然則人君用刑之際,豈可有私喜怒之參錯於其間乎?上曰,折民之折字,其義謂何?時秀曰,註曰,折民之邪,妄民有私。妄則折之,使不得萌矣。祖淳曰,臨川吳氏,以絶字意看此義,亦好矣。上曰,罔有擇言,只言言而不言行,何也?時秀對曰,言行相爲表裏,旣曰罔有擇言在身,則在身二字,自具行字之義矣。祖淳曰,斷獄之時,必須有言,故此以言爲說,而必有顯德之信於民者而後,可以言獄矣,故曰敬忌云云,則行亦自在於其中矣。上命掩卷。時秀奏曰,高敞前縣監吳亨喆,以舊還未捧勘罪矣。蓋其穀簿,本非舊還,乃年久逋欠之翻作舊還者也。流來逋負之猝難準捧,事勢固然,今若以此勘律,則該倅勢將年年抵罪,此已不成說矣。且臣聞前道伯所言,則此倅素有治績,該縣方始改量,難付生手云,合有商量之道矣。今靈巖郡守南履範,先朝亦以如此事,勘罪次拿來矣,畢竟帶職還送,而今此高敞倅,則旣以奪告身照律,有難直請仍任,原公事以公罪判下,未知何如。上曰,依所奏爲之。時秀曰,公事當還入,更爲判下乎?上曰,還入,可也。仍命退,諸臣以次退出。
壬戌五月初九日酉時,上御熙政堂。召對入侍時,提學李晩秀,參贊官任希存,侍讀官趙恒鎭,檢討官朴宗正,假注書李鉐,記注官金致龍,別兼春秋吳淵常,以次進伏訖。上曰,讀之。恒鎭讀,自三年春正月,止不可復加。宗正讀,自夏四月,止盜賊屛跡。希存讀,自以韋玄,止太子也。賤臣讀,自上太子,止亦遣子入侍。致龍讀,自夏四月,止謚曰壯。淵常讀,自凶奴,止非禮也。恒鎭奏曰,丙吉可謂厚德之人,而觀其爲相,失之太柔,韓延壽·楊惲之死,可謂冤矣。公卿無罪而死,失刑之大者,而大臣無一言救解,烏可謂盡其職乎?及其將死之時,所薦三人,能稱其職,是則可謂以人事君矣。宗正曰,黃覇爲相,欲使男女異路,耕者讓畔,此是化民成俗以後事耳,黃覇未嘗敎之以禮讓,强欲使之異路讓畔,亦末矣。鄭子産之爲相,能使童子不犂畔,道不拾遺,是則敎化所及,自然而致者也。夫豈有遺其本而能齊其末者乎?故張敞知覇心術,直以虛僞而斥之矣。程子曰,有關雎·麟趾之意,然後可行周官法度。誠哉,是言也。化民成俗,豈可以虛僞而致之乎?虛僞之對,惟誠是已。中庸曰,惟天下至誠,爲能盡人物之性,可以參贊化育。夫參贊化育,是學問之極功,聖人能事,而未有不本於誠之一字,則天下之事,豈有不誠而能成者乎?誠之道無他,敬而已。程子曰,至誠則敬。朱子曰,誠由於敬。誠敬二字,如輪翼之不可偏廢者也,伏願體念焉。晩秀曰,史與經有異,卽事卽物,隨處監法,則史有勝於經。朱子嘗稱經書冷淡,史記熱閙,於此二句,可見其旨意矣。史之中漢史,尤多良法美制之可觀者,漢制,以良二千石,登之宰相,先試於治民而後,用於廊廟,此實美規而後世之所當法者也。上曰,然則黃覇之長於治民,而終不識爲相之體者,何也?晩秀對曰,聖敎誠然矣。然此係其人才器之局耳。張敞,以黃覇爲有名無實,蓋指其不知方術而言也,蓋良法之中,亦有不可法之處,不可以一槪論也。雖良二千石之中,亦豈必盡合於宰相耶?唯視其材之可否而已。楊惲之死,似冤矣,而其報友人之書,亦甚非矣。怨恨不平之意,溢於言辭,雖謂悖逆無道,不爲過矣。然若當文帝之寬仁,惲不必被罪,及宣帝世,務尙刑名而惲誅焉,是亦漢道衰減之機也。人主御下,寬仁爲本,譬如水大而後,魚有所容矣,故漢之治君,文帝爲最矣。希存曰,黃覇不過一丞相耳,而鶡雀之來,問之於人,人皆知其爲鵲,而無有明言之者,欲以順覇之心也。覇口未嘗言而特心欲之故,人已識其心而不欲有忤也。況人主處崇高之位,心有所欲,則下之所以從之者,奚啻影響之捷乎?然則一念之間,好惡之發,豈非治亂之所係乎?上曰,班固以爲宣帝,興於禮讓,其說似過矣。晩秀曰,聖敎誠然。爲其臣者,每於稱揚祖宗,易有溢美之言,此爲史之所以難也。上曰,司馬公謂王覇無異道者,何也?晩秀對曰,司馬公豈不知王覇之有異,而將言先王之道,故先設此言,蓋將明其不同處,故先就其似同處而言之也。上命掩卷。晩秀曰,日間聖體若何?上曰,一樣。晩秀曰,寢睡·水刺之節,亦何如?上曰,一樣。晩秀曰,大王大妃殿氣候,何如?上曰,一樣。晩秀曰,王大妃殿氣候,何如?上曰,一樣。晩秀曰,惠慶宮氣候,何如?上曰,一樣。晩秀曰,嘉順宮氣候,何如?上曰,一樣矣。命退,諸臣以次退出。
上在昌德宮。停常參·經筵。
藥房都提調徐龍輔,提調閔台爀,行左承旨韓用鐸啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
任希存啓曰,大司憲李直輔,掌令洪彦燮·金日柱,持平李毅采在外,執義尹羽烈未肅拜,持平金啓河未署經,監察茶時之意,敢啓。傳曰,知道。
柳師模啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹理相曰,禮房承旨,進詣皇壇奉審,宣武祠一體奉審以來。
傳于尹理相曰,禮房承旨,馳詣孝昌墓,奉審摘奸以來。
傳于任希存曰,勸講入侍。
傳于柳師模曰,前江原監司留待
傳于柳師模曰,前江原監司入侍。
傳于柳師模曰,下直守令入侍。
尹理相,以禮曹言啓曰,宗廟十四室,每當月令,各該司及各道封進薦新物種矣。今此祔廟後,當爲十五室,每月令一室薦新,各種加磨鍊封進之意,知委京外,何如?傳曰,允。
尹理相,以禮曹言啓曰,今五月初四日,藥房入侍時,臣晩秀所啓祔廟都監列朝前例,皆前期四朔設行,而先朝戊戌,因特敎大祥後,設都監矣。戊戌則大祥日在於初五,而今番則自大祥至祔廟日字,只隔一月,都監擧行,恐有窘束之慮。若依列朝已例,則前期四朔,恐渉太預,問議時原任大臣,處之,何如?上曰,依爲之事,批下矣。發遣郞廳,問議于時原任大臣,則領中樞府事臣李秉模,議政府領議政臣沈煥之,左議政臣李時秀,右議政臣徐龍輔以爲,謹稽列聖朝前例,多因其時事勢,從便進退。臣等與儀曹度支之臣,爛加商度,前期四朔則太預,若至祥祭之後,則亦慮窘束,待六月念後,設都監擧行,似爲合宜矣云矣。時·原任大臣之議如比,上裁,何如?傳曰,依大臣議爲之。
尹理相,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
柳師模,以都摠府言啓曰,今日入直內三廳武兼·禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
柳師模,以備邊司言啓曰,卽見京畿監司李始源狀啓,則枚擧安城郡守李魯在,龍仁縣令李敎源,砥平縣監洪允謨牒呈,以爲三邑麰還數甚夥多,民皆不願,官亦難捧,今若換租代捧,則公無所損,民爲紓力。安城麰二千石,龍仁麰八百石,砥平耳麰一千六百五十八石零,特許作租事,請令廟堂稟旨分付矣。三邑民情旣如此,麰還作租,亦多已例,竝依狀請施行,何如?傳曰,允。
壬戌五月初十日辰時,上御熙政堂。藥房入診,勸講同爲入侍時,都提調徐龍輔,提調閔台爀,副提調尹光普,參贊官任希存,假注書李鉐·李惟命,別兼春秋吳淵常·呂東植,檢校直閣金近淳,侍讀官趙恒鎭,醫官李惟鑑·吳千根·朴烇·趙宗協,以次進伏訖。龍輔曰,日間朝晝異候,涼熱不適,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,旣率醫官入來,使之診候乎?上曰,置之。仍命藥房先退。上命開卷,讀前受音一遍訖。龍輔讀,自王曰嗟四方司政典獄,止其寧惟永。上仍讀新受音一遍訖,龍輔解釋以奏。上繼讀十遍訖,命陳文義。龍輔曰,呂刑一篇,先儒或有非之者,而其時去文·武·成·康之際不遠也,故旨意惻怛忠厚,猶有典刑之可觀,而此篇中雖畏勿畏雖休勿休八字,尤是最緊要處矣。上曰,君陳所云,予曰辟爾惟勿辟,予曰宥爾惟勿宥,與此同義耶?龍輔曰,然矣。非徒刑獄之官爲然也,凡百有司之職,莫不皆然。上之所命令,莫敢違越,而惟以承順爲事,則君上何所賴於輔弼之地,而人臣獻替之義,果安在哉?臣雖不解故事,嘗聞老成人傳來之言,則古之名碩,於其所掌之職,多有爭執者。以銓注言之,爲吏兵判者,雖有承傳,而其人如不合,則不爲奉承,而以至度支而亦然,自內雖有命入之事,若是應入之外,則或有不奉行之擧,故如玩好之物,繕修之役,皆因有司之爭執而自上亦不得惟意行之。昔在先朝,故相臣鄭弘淳,非以直截見稱者,而爲戶判也,有百雙燭製入之命,而弘淳時在喉院,以其應入之外,還納標紙,不爲製入。其後弘淳之登筵也,先朝諭以能行古人之道而歎賞之,臣亦承聆而至今欽誦矣。近來則此風漸衰,不復有如此之事,而雖以政院言之,其所覆難者,不過釁累者除職,干連者放釋等事而已,而其外則絶無繳還之事,可勝歎哉。古語曰,有爭臣七人,不失其國。國之興亡,專係於爭臣之有無矣。臣向伏見御製,有曰,直言似逆,奸言似忠,臣不勝欽仰讚歎,出而與諸大臣誦傳之,咸曰,大哉王言,莫不相顧而賀。大抵有爭臣,則有益於國。今之風俗,雖曰委靡,自上誠能開言路,則人皆淬勵興起,自當盡言不諱矣。此惟在人君所尙之如何耳,伏望體念焉。上曰,其言,甚好矣。閣臣爲之。近淳曰,此篇中罔或戒不勤云者,卽謂其勿戒于事過之後也。用刑之前,當存心於勤,失刑之後,雖戒何益乎?大抵刑者,不可復續,則尤可審愼,雖有霎時之失,其爲民國之害不少,刑獄之可戒可愼,有如是矣。非但刑獄爲然,百事皆然。俄者大臣所奏御製中,直言似逆,奸言似忠者,臣亦不勝欽誦,而蓋逆耳之言,易爲怒,謟諛之言,易爲喜。人主之所可愼者,最是喜怒,而七情之中,易發而難制者,惟怒爲甚,若一毫任情而不之察,則非但有欠於學問,其爲害於政令,亦豈少也哉?昔孝廟有敎曰,予性多偏,方其怒時,處事每不中理,及其中夜怒弛之後而處之,則頗覺其寡過。此敎,誠好矣。凡於日用之間,喜怒之際,推類而省察焉。上曰,其言,亦好矣。孝廟此敎,見於何書乎?近淳曰,曾於先正臣宋時烈所撰寧陵誌見之矣。上曰,玉堂爲之。恒鎭曰,敬之一字,爲萬事之本,所以成三德者也。臨事戰兢,出門如賓,莫非敬之工夫,而於聖學無適不當矣。刑非敬則失中,故曰哀敬折獄,曰欽哉惟刑。苟或不敬,而徒以一時喜怒私之,則有罪者易爲倖免,無罪者必多橫罹,凡於萬務酬接之際,燕閒幽獨之中,必以敬一字體行焉。上曰,何以則敬耶?恒鎭曰,不懈怠而合於天理者,皆是敬也。上曰,合於天理,豈易耶?恒鎭曰,舜何人,予何人?堯·舜·孔·孟,所以持敬之方,皆不違於天理,則殿下所自期者,顧不在此乎?若曰是豈易也云爾,則恐有欠於聖學工夫矣。上曰,敬五刑,則何以成三德耶?龍輔曰,俄者閣臣,以喜怒仰奏,而人君於刑獄,必敬必愼,無或有過,則剛柔自爾中節,此豈非成二德者乎?上曰,罔或戒不勤,此與人孰無過,改之爲貴之語,有異何耶?龍輔曰,改之爲貴云者,蓋勸其爲善之語也。人非堯·舜,不能無過,故有是言,而曷若初無過失耶?然有過改之,畢竟無損於德,而至於刑獄則不然。刑者不可復續,死者不可復生,或有濫刑而悔之,已無及矣,故此云罔或戒不勤。舜典所謂欽恤,康誥所謂服念五六日者,皆欲其審愼之至也。上曰,伯夷何嘗播刑乎?龍輔曰,此義未詳,而有曰伯夷典朕三禮,則禮刑一也,故似然矣。上曰,註所謂探本之論未詳矣。龍輔曰,導之以禮,齊之以刑,蓋刑者輔治之具,而齊其不齊,使合於禮者也。伯夷典三禮,故似以探本爲言矣。上曰,何不以皐陶爲言乎?龍輔曰,皐陶旣是古之士師,則當以爲援引,而此以典禮之伯夷爲言者,終未可詳也。上命書榻敎曰,大王大妃殿進御加味六君子湯,前方中,加丁香五分,自明日一貼式煎入。又命書榻敎曰,大王大妃殿進御二錢重人蔘粟米飮,自明日一貼式煎入。又命書榻敎曰,惠慶宮進服加味生脈散,前方中,加貝母·陳皮各一錢,人蔘加五分,天花粉減五分,自明日一貼式煎入。仍命退,諸臣以次退出。
壬戌五月初十日辰時,上御熙政堂。前江原監司入侍時,同副承旨柳師模,假注書李惟命,別兼春秋吳淵常·呂東植,前江原監司李魯春,以次進伏訖。上曰,前江原監司進前。魯春進前,上曰,道內民事,何如?魯春曰,屢豐之餘,陳穀相仍,民間似無艱苦之狀矣。上曰,有何民弊乎?魯春曰,不無些少之弊,而大段民瘼無之矣。上曰,如或有弊,言于廟堂,商確爲之,可也。仍命先退,魯春退出。上命下直守令,亦爲入侍。賤臣承命出,與潭陽府使李東野,保寧縣監閔師宣,新昌縣監朴孝德偕入訖。上曰,以次進前。東野·師宣·孝德等,以次進前,奏職姓名訖。上曰,七事爲之。東野奏七事訖。師宣顧而語曰,侍從守令,亦當爲七事乎?上曰,侍從則勿爲,可也。孝德奏七事訖,上命宣諭。師模讀宣諭·別諭訖。上命退,諸臣以次退出。
上在昌德宮。停常參·經筵。
自申時至人定,灑雨下雨,測雨器水深二分。
尹理相啓曰,明日常參·經筵,取稟。傳曰,停。
任希存啓曰,行大司憲李直輔,掌令洪彦燮·金日柱,持平李毅采在外,執義尹羽烈未肅拜,持平金啓河未署經,監察茶時之意,敢啓。傳曰,知道。
尹光普啓曰,吏曹郞廳來言,臺諫有闕,政事,取稟。傳曰,今日政差出。
傳于任希存曰,勸講入侍。
傳于韓用鐸曰,召對爲之。
尹光普,以吏曹言啓曰,今此健陵望祭,獻官金達淳時無職名,令該曹口傳付軍職,何如?傳曰,允。
兵曹口傳政事,護軍單金達淳。
有政。吏批,判書李書九進,參判金羲淳實錄廳進,參議未差,右承旨尹理相進。啓曰,副提學今當差出,而擬望之人乏少,外任竝擬,何如?傳曰,允。以尹光顔爲吏曹參議,尹悌東爲司諫,李翊模爲副提學,閔命爀爲副應敎,李㬖爲兵曹佐郞,朴宗維爲社稷令,李存秀爲東學敎授,金時弼爲彦陽縣監,鄭信民爲安奇察訪,東萊府使閔耆顯今加通政,加資事承傳,故僉知崔炅贈吏參例兼,故學生崔仁裕贈吏議,故通德郞崔廷瑞贈僕正,以上慶州府尹崔獻重三代。
兵批,行判書李秉鼎進,參判尹東晩,參議金鼎國病,參知鄭觀輝入直,同副承旨柳師模進。以李肇源爲曹司衛將,申啓文·李恒訥爲五衛將,鄭學畊爲南兵使,李晩遠爲江華中軍,金世徵爲慶熙將,同知鄭致亨,僉知朴宗柱·張象元,副護軍李肇源·洪義浩·李栢然,司直朴宗京·金啓濂,以上竝單付。
尹理相,以禮曹言啓曰,孝元殿祥祭後,禫前朔望殷奠及秋享大祭親行時,依補編受敎,以哭臨磨鍊擧行之意,敢啓。傳曰,知道。
尹理相,以禮曹言啓曰,正宗大王祔太廟,設都監事,時·原任大臣收議草記,傳曰,依大臣議爲之事,命下矣。都監堂上·郞廳,來六月念後,令該曹差出,設都監擧行,何如?傳曰,允。
柳師模,以兵批言啓曰,同知中樞府事梁周翊,身病猝重,時月之內,差復無期,呈狀乞遞。西樞雖是閒局,不可一向虛帶,今姑改差,何如?傳曰,允。
柳師模,以兵批言啓曰,內禁衛將朴應浩,身病猝重,時月之內,無望供職,呈狀乞遞。宿衛領軍之將,不可久曠,改差,何如?傳曰,允。
平安監司金勉柱疏曰,伏以光陰遄邁,夏序已屆,孝元殿終祥,隔以數朔,仰惟聖慕,撫時益復如新。仍伏念臣頃陳一疏,猥暴微懇,冀蒙體諒之恩,獲遂遞歸之願,不圖蟻忱未格,聖批靳允,臣誠惄焉如失,莫省所措,只緣春巡期迫,不容曠廢,黽勉行部,閱月而纔已還次矣。臣之目下情病,去益難强,不啻萬萬悶迫,則玆不得不披瀝腔血,再瀆天聽。蓋臣莅任以來,星紀過周,而夷考其績,了無絲毫之可稱,民不率敎,夸詐彌盛,吏不畏威,慢猾愈甚,逋漏相續而茫無充補之策,訟獄滋奸而未見平簡之效,小大政理,瘡疣百出,以類而推,難可枚擧。噫,臣受九重之委寄,任一方之流化,凡所以承藉布宣者,鹵莾如彼,辜負至此,則尙何顔久處吏民之上,以莅其職事乎?此臣所以惶懼憂愧,必期遞免而乃已者也。然此猶諉之於才短慮拙,不可强其所不能也。至於臣衰朽之狀,日益澌綴,沈痼之症,轉入膏肓,神精消落,而尋常簽押,都歸遺忘,形貌幻脫,而行步戶闥,尙覺艱楚。痰癖長肆,飮啖全却,懍然慮死,若不自保,雖使臣有可堪之才諝,可紀之勞績,以此病狀,實無自勵陳力之望。況於此百無一當,而徒貪廩餼,冒沒蹲仍,終至溘先朝露,則卽臣悼悔之私姑無論,在聖上慈覆憫下,靡不曲遂之仁,豈不亦大有傷損矣乎?臣受恩兩朝,位躋卿月,外內歷試,憑依寵光,毛髮頂踵,罔非鴻造,報答之誠,糜粉奚辭?尙可一分自勉者,惟有筋力奔趨,而羸駘之質,無賴鞭策,老牛之力,難任耒耟,有臣如此,生不如死。且念臣自昨春以後,遠離京闕,跡滯關外,荏苒之間,仙寢再期,倐焉漸迫,而陪班洩慟,將不得自伸微忱,倘蒙恩遞,得以趁期赴參,則微臣攀號之冤,庶可少慰而雖死無憾矣,玆敢冒犯瀆擾之罪,更籲哀苦之懇。伏乞聖慈,特垂矜察,亟遞臣所帶藩任,以卒生成之澤焉。臣無任云云。答曰,省疏具悉。大臣旣筵奏,卿其勿辭察任。
壬戌五月十一日辰時,上御熙政堂。勸講入侍時,參贊官柳師模,假注書李惟命,別兼春秋吳淵常·呂東植,領事沈煥之,提學李晩秀,檢討官宋冕載,以次進伏訖。煥之曰,近日日氣炎熱,聖體若何?上曰,一樣矣。煥之曰,寢睡·水刺之節,何如?上曰,一樣矣。煥之曰,大王大妃殿氣候,何如?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。煥之曰,嘉順宮氣候,何如?上曰,一樣矣。上曰,久不見矣,愼節,果何如耶?煥之曰,賤疾數朔彌留,久未承候。近幸少愈,故昨赴本司坐起,又此登筵矣。向伏聞聖候欠和,近日則益臻康復乎?上曰,適有滯氣,頗以爲苦,今則差可矣。煥之曰,聖候卽爲快復,下情不勝慶忭矣。上命開卷,讀前受音一遍訖。煥之讀,自王曰吁,止具嚴天威。上仍讀新受音一遍訖,煥之解釋以奏。上繼讀十遍訖,命陳文義。煥之曰,大抵呂刑一篇,是穆王耄荒時書也,非後世之所當法。然其折獄之際,哀矜惻怛,猶有三代之遺意,兩造具備一段,尤爲聽訟之要道,而至若五過之疵云云,在古猶然,況後世乎?此雖獄官事,亦是人君所當體念處也。夫以帝王之尊,豈有威勢之可畏,德怨之可報,而臣下有位高權重,滋蔓難圖,則雖有罪過,不能以其罪罪之,此非所謂惟官者乎,又或有勳勞于王家,而拘於顔私,不能斷之以法,此亦非惟反者乎?其餘惟內惟貨惟來,或因女謁之交蔽,或因賄賂之流行,或因便嬖之毁譽,未免刑獄之失中,此非但刑獄一事之爲然,人君用人行政,亦可推類而知矣。然莫重者五刑,而亦贖而赦之,此豈古法乎?舜則所贖,不過鞭扑之至輕者,而穆王則反是,此所以爲衰世耄荒之政矣。上曰,閣臣陳之。晩秀曰,大臣所陳已悉之,臣則無可達之文義矣。上曰,玉堂陳之。冕載曰,大臣已陳之,而但以何擇非人一句觀之,則穆王之敬愼刑獄,與文王之愼罰,語意相符,可見繼述之一端,伏願於此等處,深加鑑法焉。上曰,舜典云,罪疑惟輕。有罪者,舜亦不爲全釋,而此云五刑之疑有赦,何也?煥之曰,此非古法也。五刑之重者,亦皆赦之,則有罪者,必多倖逭,此豈成說乎?終是衰世之法,耄荒之治,不可爲法於後世者也。晩秀曰,若認以無罪,則赦之容或可也,而至於贖之,則尤爲不可矣。煥之曰,我國律文,笞杖有贖,徒流之有情理可矜者,亦許納贖,而徒流以上,則原無許贖之律矣。上曰,惟貌有稽,觀其貌何以知其罪之虛實耶?煥之曰,聽獄者,以公心觀之,有罪者,其辭詖遁,其色沮喪,自可有辨別之道矣。晩秀曰,非但聽言稽貌而已,簡孚有衆,此蓋審愼之至也。命掩卷。上曰,議號,望日當爲之,而王大妃殿,過爲辭巽,不欲勉循,下情切悶矣。煥之曰,此是慈殿謙挹之盛意,而決不可奉承矣。國朝應行之典禮,豈可不按例擧行乎?晩秀曰,臣待罪禮官,敢此仰達矣。今番議號,與上尊號有異矣。上號之禮,每自下仰請,而未蒙允許,則賓啓庭籲,以爲得請之地,而今玆議號,則不爲仰請而已爲涓吉者,非他也,謹按國朝典禮,列聖朝卽阼後,卽爲尊崇,而國恤內縟儀之擧,有吉凶相襲之嫌,故每於三年後,設都監擧行,此非創行之禮也。考諸譜略,列朝已例,可按而知,慈殿固辭之擧,想未及洞燭此等典禮而然矣。上曰,屢爲仰請,而尙此靳許,下情甚悶矣。煥之曰,再昨年已爲尊崇,則獻號便是已行者,而今玆擧行,不過節目間事也。仁朝以後,謄錄具在,一按可知。大抵今此尊崇之擧,與頌功飾慶有異,則似不可一向靳許矣。上曰,自內當更爲仰勸矣。晩秀曰,久遠之事姑捨,自有大王大妃殿戊戌年已例矣。煥之曰,此非張大之事,不過應行節目,以此意更爲仰稟,期於勉從,是區區之望也。煥之曰,大王大妃殿,王大妃殿議號日字,已涓吉矣。玉署長官,當爲參坐,而副提學有闕,政官牌招,開政差出,以爲備員開坐之地,何如?上曰,依爲之。出擧條上命挾侍,出給平安監司金勉柱上疏,使師模讀奏。上曰,箕伯再疏陳懇,故有許施之意,而欲於下詢後處之,故原疏尙今留中矣。煥之曰,道臣陳懇雖如此,聞多有修擧之事,且甚廉介云,姑宜委任以責成效,而此時迎送之弊,亦不可不念,臣意則置之,似好矣。上曰,然矣。仍命書疏批訖。煥之曰,向來儒臣李晦祥,以徐命善停啓臺臣譴削事有所筵奏,批旨,以仰稟慈殿處分爲敎矣,臺臣事,旣是一時做錯,而處分尙今不下之故,其時臺臣,方在待勘中,卽賜處分,以爲究竟之地,似好矣。上曰,更爲提稟,而當下敎矣。晩秀曰,孝元殿節日進上及日下雉鮮,大祥後停止,供上及京畿朔望進上,祔廟前仍爲進排事,一依己卯年受敎,知委擧行,何如?上曰,依爲之。出擧條仍命退,諸臣以次退出。
壬戌五月十一日酉時,上御熙政堂。召對入侍時,參贊官韓用鐸,侍讀官趙恒鎭,檢討官宋冕載,待敎李敎信,假注書李惟命,別兼春秋吳淵常·呂東植,以次進伏訖。上命開卷讀之。恒鎭讀,自三年春正月匈奴呼韓邪單于,止咸稱萬歲。上曰,下番讀之。冕載讀,自單于就邸長安,止漢待呼韓邪使有加。上曰,參贊官讀之。用鐸讀,自黃龍元年,止皇后曰皇太后。上曰,閣臣讀之。敎信讀,自孝元皇帝初元元年,止賦貸種食。上曰,注書讀之。賤臣讀,自夏六月大疫,止問以政事。上曰,上番讀之。淵常讀,自禹言古者人君節儉,止水衡省肉食獸。上曰,下番讀之。東植讀,自司馬公曰忠臣之事君也,止屯田車師故地。上曰,文義爲之。恒鎭曰,孔·孟以後,聖遠言湮,經殘敎弛,又經秦火,墳典成灰,幸賴壁經,斯文不墜。繼秦之漢祖,不好儒術,至於文帝,所尙者刑名,武帝以多慾之君,延士求籍,不足爲稱,而公孫弘·長卿之流,專尙華靡,不能闡明經旨,以導其君。始於宣帝時,聚儒石渠,討論五經,秦以後初有之盛事,而宣帝所述者,亦申·韓也,唐·虞三代相傳之心法,不知爲何物,其所稱制臨決者,虛文夸美而止爾,望之輩,亦不能發揮經旨,朝夕啓沃,其時政事,文學陋矣,無足稱也。猗,我列聖朝,上承堯·舜·孔·孟傳受之統,下接周·張·程·朱繼開之道,文治蔚興,式至于今。且其書籍之備具者,莫今時若也,更無待乎校正,惟在乎講究而行之耳。殿下於嚴廬之中,不撤講筵,諸臣所以三晝晉對者,亦惟在乎經與史。經是載道之器,史是照古之鑑也。伏望殿下,臨筵受音,勿徒事乎句讀訓詁之間,辭之微者,義之奥者,上下講確討論,毋徒歸於文具而止焉。上曰,其言,甚好矣。下番爲之。冕載曰,元帝卽位之初,首先以公田及苑,振業貧民,賦貸種食,又復罷宮館減馬獸。凡此數者,雖文·景之時,所未嘗有也。然而治道不進,而反爲基禍之主,此無他,天姿柔弱,優游不斷,故賢邪竝進,望之更生,同心輔政,左右拾遺,而恭·顯之輩,乘隙謀害,畢竟至於飮鴆自殺之境,而元帝聞之,以爲囊固疑其不就牢獄。試觀此言,則實是昏愚之甚者。司馬公以爲,易欺而難悟,可謂深中元帝之病也。大抵人君治國之道,務在先立大本,而至若區區小仁,則顧無益於治體,殿下於此等處,深加鑑戒焉。上曰,參贊官爲之。用鐸曰,胡氏之論,以爲鳳凰何爲數來哉云云,大抵侫臣,巧於迎合人主之意,故人主之於小人,最易見欺。書曰,有言逆于汝志,必求諸道,有言遜于汝志,必求諸非道。其聽左右便嬖之言也,人主必先自量其所爲之如何,苟吾之所爲非矣,而左右所言,若順吾之志,則是乃奸也,左右所言,若逆吾之志,則是乃忠也,以此御衆,則何難乎賢邪之不辨乎?然亦不可以易心忽之也,故雖以帝堯之聖,亦畏乎巧言令色孔壬,伏願此一節,深加體念焉。上曰,閣臣爲之。敎信曰,玉堂所奏,儘好矣。講五經同異,若能以經旨反躬體行,則三代之治,豈難做乎?圖畫功臣,漢代盛事,而梁丘賀·蕭望之徒,以儒術得參功德之列者,望之等所言,多有見施,能致賓服之效,此可見經術爲治,小則有小底功效,大則有大底功效,其理較然,而但其時儒者,亦無識時務格君心之人。雖以貢禹事觀之,司馬公所謂智不足而知之者,誠是矣。自蕭望之以下,勸導古制之論,實爲當初讒侫輩媢嫉之端,貢禹亦不自覺其此等引古之喩,徒爲激成讒侫之禍,而不足爲㘦中元帝之病痛,雖其所論正當,安得爲醫國之手乎?節儉愛人,卽有爲之時所可勸導者,而元帝之時,譬如貞疾之人,表症顯著,則何可以扶元養氣之術,試之如不病之時乎?庸醫之徒守古方,自謂行之以正道者,恰似貢禹,而此亦在於人君聽施採擇之如何,此等處,尤宜鑑戒矣。上曰,此云親稱制臨決,宣帝亦解經學耶?恒鎭曰,宣帝雖能粗解經旨,其篤好則未可知也。上曰,班固之比宣帝於殷宗·周宣,無或過歟?恒鎭曰,班固乃漢臣,故其言若此,而宣帝雖中興之主,何敢望殷宗·周宣耶?上曰,貢禹之言,不中元帝病處,先從其易處說去者無害耶?恒鎭曰,元帝,昏暗之主也。不辨賢愚,此其病處,而至於節儉,則非不足也。禹則不言其病處,反言其長處,豈有益於袞闕乎?溫公所論,極是矣。上命掩卷。仍命退,諸臣以次退出。
上在昌德宮。停常參·經筵。
尹理相啓曰,明日常參·經筵,取稟。傳曰,停。
任希存啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
洪羲運啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲運啓曰,御營廳將官來言,今日本廳軍兵,日次私習云矣,敢啓。傳曰,知道。
尹理相啓曰,卽伏見統制使李潤謙倭船問情狀啓,則連幅後面,不爲著名,有違格例,原狀啓所當還下送,而係是邊情,雖不得不捧入,當該帥臣,不可無警,推考,何如?傳曰,允。
尹理相啓曰,時·原任大臣,有稟達事,率禮堂來詣請對矣。傳曰,入侍。
以大司諫吳鼎源,司諫尹悌東,獻納李重蓮,執義尹羽烈牌不進罷職傳旨,傳于任希存曰,只推。
任希存啓曰,行大司憲李直輔,掌令洪彦燮·金日柱,持平李毅采在外,執義尹羽烈牌不進,持平金啓河未署經,監察茶時之意,敢啓。傳曰,知道。
尹理相,以弘文館言啓曰,應敎趙萬元,副校理柳烇·李東煥,旣有只推之命,副修撰李基崇,連呈辭單,不爲行公,與新除授副應敎閔命爀,一體牌招察任,何如?傳曰,允。
以應敎趙萬元,副應敎閔命爀,副校理柳烇·李東煥,副修撰李基崇牌不進罷職傳旨,傳于尹理相曰,只推,更爲牌招,違牌勿爲呼望。
以京畿監司李始源狀啓,驪州牧民家失火事,傳于韓用鐸曰,結構奠接之方,廟堂星火分付。
領中樞府事臣李秉模,議政府領議政臣沈煥之,左議政臣李時秀,右議政臣徐龍輔,行漢城府判尹臣趙尙鎭,行兵曹判書臣李秉鼎,判敦寧府事臣朴準源,行禮曹判書臣李晩秀,行大護軍臣金祖淳·臣徐有大·臣金思穆,戶曹判書臣趙鎭寬,議政府左參贊臣李致中,右參贊臣徐邁修,吏曹判書臣李書九,知敦寧府事臣李集斗,工曹判書臣閔台爀,刑曹判書曺允大,行護軍臣李得濟·臣申大謙·臣白師謹,漢城府左尹臣洪聖淵,右尹臣兪漢謨,行護軍臣金達淳·臣李仁秀,弘文館副提學臣李翊模,兵曹參判臣尹東晩,同知敦寧府事臣李魯春,吏曹參判臣金羲淳,禮曹參判臣吳載紹,訓鍊院都正臣申應周,行護軍臣徐英輔·臣朴基豐·臣許晊·臣李章漢·臣李文爀·臣崔景岳·臣李喆默·臣李健秀·臣李東植·臣徐有和·臣鄭忠達·臣安橚·臣申大偀,戶曹參議臣洪秉益,禮曹參議臣林漢浩,兵曹參議臣金鼎國,參知臣鄭觀輝,工曹參議臣洪元燮啓曰,臣等伏聞朝筵下敎,以議號事,王大妃殿下,過費慈慮,至於不御常膳,驚惶抑鬱,相率求對矣。及登前席,伏奉聖敎,慈旨謙挹,專以昔年不受徽號爲敎,臣等於此,有可以仰復者矣。嗚呼,以我先王高出百王之盛德大業,光御二十五載,群臣不敢言聖,夫摹繪天日,刻畫金石,卽簿海輿情之所同願,而前後盈庭之籲,讓而不有,曠古之盛節,撑宙之大義,每仰以思之,鳴咽莊誦,百世不忘。今我慈聖,體我先王之德,有此執謙之音,臣等固當欽仰將順之不暇,而第伏念列朝古事,每於卽祚之初,先擧尊崇之禮,所以辨統序正名位也。若其設都監上冊寶,則必待三年制闋祔廟禮成之後,而又必以徽號二字,竝上於上冊寶之時。蓋有是位則有是禮,有是禮則有是號,位號尊號,其事雖殊,其義則同。粵自成廟辛卯,至我先朝戊戌,一未嘗不行焉,亦粵我聖母聖后,一未嘗不受焉。考之璿譜·寶鑑·史乘掌古之書,可按而知,而是禮也,春曹之臣,按例稟旨差出,敦匠諸臣,臨期擧行,而初無賓啓庭請,蒙兪乃行。如揄揚功德,賁飾休慶之事,則此實祖宗相傳之成憲,國家應行之古禮。迺者兩東朝議號,亦出於監成憲遵古禮而已,則在上而固不可以謙讓,在下者亦無事乎陳請。至於追惟昔年之敎,惟我莊烈·仁宣·明聖三聖母故事之又符今日,臣等已畢陳於俄筵,尤豈非我慈聖所可繼述者乎?嗚呼,流光如駛,終祥奄屆,靡逮之聖慕方新,如喪之普慟尙切,臣等此言,苟或一毫近於豐亨豫大之意,則忍於此時,張皇陳瀆,以戚我慈心哉。吉日已涓,大禮將擧,不敢遲待,更此聯籲。伏乞勉回慈聽,亟降兪音,不勝幸甚,惶恐,敢啓。答曰,以此賓啓辭意仰達,而大王大妃殿敎曰,予當自內勸勉,諸臣使之退去。卿等退去。
尹光普,以吏曹言啓曰,新除授平安道都事權熀呈狀內,矣身老母,衰病添劇,委頓床席,轉側須人,萬無離捨赴任之望云。其親病旣如是,則不可强令赴任,改差,何如?傳曰,允。
洪羲運,以兵曹言啓曰,今春慶科庭試時,直赴殿試人北關親騎衛南光曄,直赴會試人南關武學宋達成,楊州鄕武士朴大昌·鄭富邦,關東選武軍官金鳳華等不赴委折,詳査稟處事,前已草記蒙允後,各該道帥臣處,行移知委矣。卽接前江原監司李魯春,京畿監司李始源,前北兵使朴基豐,前南兵使李栢然關牒,則直赴殿試人南光曄,應試上來之路,得病還歸云,係是三式年內,依定式陳試,直赴會試人金鳳華,遭朞服,以未過葬,不得赴試云,依法典陳試,宋達成,今番庭試初試,又爲入格,已赴殿試云,前授直赴會試,今無可論,依例勿施,朴大昌·鄭富邦,俱以身病,不得赴試云,依法典勿施,所授帖文,竝與宋達成帖文,收聚爻周,何如?傳曰,允。
洪羲運,以兵曹言啓曰,纔因刑曹啓目,直赴殿試黃海道選武軍官李明春,以遐鄕武夫,全昧格例,安宗郁,以曾經訓鍊奉事,熟諳科規,則明春之請來宗郁,授以帖文,使呈單子,事或無怪,而宗郁受帖入䄂,醉裏見失,刻本造帖,削菁作印,模成僞帖,奸狀綻露。眞帖之失,僞帖之作,皆出宗郁,則明春之削科,宜有稱冤之端,更令兵曹,稟處,何如判付內,依允事,命下矣。帖文之闉失與僞造,俱是安宗郁之所爲,則李明春之矇然見欺,雖極可駭,而本事之奸狀昭綻,幻弄之元犯斯得,明春之因此削科,宜有稱冤。削科一款,姑爲安徐,許赴於來頭殿試,何如?傳曰,允。
任希存,以刑曹言啓曰,因江華留守韓晩裕狀本,傳曰,竝依狀擧行,龍洞宮之年年虛留,壽進宮之以錢代捧,渠輩恣意作俑之狀,綻露無餘,該宮次知中使,爲先拿問嚴勘,各年下去京差,亦令攸司嚴査痛治事,命下矣。依傳敎,當該兩宮下去宮屬等,一竝捉來,各別嚴査,則龍洞宮,自辛亥年至昨年,下去之京差金繼得·金振漢·房佑弘·趙聖得等,年年未捧,果爲的實,竝皆遲晩,壽進宮書員朴廷鎬,昨年以本府書庫之逋負夥然,不得已以錢代捧於書庫事,亦爲遲晩納招矣。金繼得等之年年未捧,雖有多寡之別,其恣意作俑之狀,誠極可痛,朴廷鎬之符同書庫,以錢代捧,其所違法,亦極痛駭,竝自臣曹,分輕重考律治之意,敢啓。傳曰,知道。
任希存,以義禁府言啓曰,咸鏡監司李義弼狀啓內嘉資僞帖二十四張出處,梁大誼處,嚴査得情事,令攸司稟處事,啓下矣。梁大誼,今方待命,卽爲拿囚之意,敢啓。傳曰,知道。
禁府啓目,中官梁大誼原情云云。狀啓內辭意,發問目捧供,則極口發明,一辭牢諱,究厥情狀,萬萬無嚴,所當刑推得情是白乎矣,曾經長番內侍,勿爲請刑,載在法典,雖不得仰請,而旣犯重律,遊辭漫漶,終不直告,泛稱遲晩,事極痛惡,更加嚴問,期於得情,何如?判付啓,所供如是暖昧,以此供辭,發關本道,鄭致榮處,更爲嚴覈得情爲旀,梁大誼段,以都薜里,祭享當前,不可一時曠任,姑爲放送爲良如敎。
禁府啓目粘連,驪州前牧使金熙朝矣本府議啓內,觀此所供,査啓中四條論列,一一自服是白爲乎,虛卜之莫察民弊,役租之循用謬規,固已大失牧民之責,而需米代錢,雖曰從民代納,前後所捧之高於時直,至於數百之多,牛贖剩數,雖曰面議營門,添補公役,旣是未經文報,則便歸私自收贖是白乎所,上頃二罪,俱是法外。以出自宰列之人,莫體分憂,有此犯科,論以法綱,不可不重勘。以此照律罪,杖七十收贖,告身盡行追奪,徒一年半定配,私罪奉敎。依允。又啓目粘連,訓鍊都監中軍鄭觀寀矣本府議啓內,軍門亞長,尤異他職,跡渉規避,罪合重勘,而觀其所供,似是實病,未卽行公,容或無怪。以此照律,笞五十收贖,解見任別敍,私罪奉敎。依允爲旀,功減一等爲良如敎。又啓目粘連,向前宋煥章·尹五榮·洪允謨等亦,啓下行査,事體嚴重,而跋辭論列,施入衍語,不審之罪,在所難免,竝只以此照律,何如?判付啓,依允。又啓目粘連,向前韓根馨亦,劇逆緣坐,關係何如,而身爲守土之官,任其逃躱於半千,越境之地,防守點考,雖稱鎭將之專管,律禁之蕩然,責又在於地方官,則其常時不能嚴束之罪,與鎭將無異,論以法紀,合置重勘,以此照律,何如?判付啓,依允。又啓目,壽進宮次知中使康壽甲,龍洞宮次知中使劉仁獐等原情云云。傳旨內辭語,泛稱遲晩,所當請刑是白乎矣,長番內侍,勿爲請刑,載在大典通編,竝只議處,何如?判付啓,依允。又啓目,中官洪命福原淸云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,依允。又啓目,書題白宗爀原情云云。問目內辭緣,泛稱遲晩,刑推得情,何如?判付啓,除刑推,議處爲良如敎。
任希存,以義禁府言啓曰,時囚罪人金熙朝,杖七十收贖,告身盡行追奪,徒一年判定配,照律公事判付內,依允,啓下矣。金熙朝,杖七十收贖,告身盡行追奪,忠淸道淸州牧栗峯驛,徒一年半定配,而以議啓內辭意,具罪目,依例發遣府書吏,押送配所,何如?傳曰,允。
成均館大司成金近淳疏曰,伏以流光易駛,夏序將半,孝元殿終祥,只隔一朔,仰惟聖孝哀慕,撫時靡逮,臣民沒世之慟,薄海惟均,而如臣之多年邇密,偏蒙聖渥,默自追惟,惟有血淚之被面而已。仍伏念臣於見職,前後再叨,叨輒久靡,今又半歲于玆矣。雖因仍冒據,不敢輒煩辭懇,而每念官名,自顧微分,何嘗一日安于心也?臣嘗讀范魯公質戒從子書矣。其言切實明暢,識理俱到,深有可以警醒流俗者,此朱夫子所以特編於小學嘉言者也。竊取其箚着臣身者諷味之,則位重才不充,速成不堅牢,物盛則必衰,有隆還有替,政是臣今日可憂之端。彼魯公之從子,不過求遷微官,而魯公雖在台鼎,亦止於自身而已,然其所戒勅憂畏,猶如此之深切,況臣今日所叨之職,所處之地,果何如也?如是思惟,不寒亦栗。臣於昨冬,猥當課試之役,幸免罪戾,只荷恩庇,然是職之責重任專,豈但爲命詩賦程藝術而止哉?蓋將以砥礪名行,俾有所矜式,宣揚德義,俾有所興勸,範士習於禮義廉恥之中,導世敎於鄒·魯·洛·閩之際,上不媿成周三物之美,下不讓嘉祐多士之盛,乃其職也。臣自受任以來,夙夜憂懼,非不欲對揚萬一,而才駑識凡,年淺望輕,物無所具,自知甚明,苟不量力而指事,抑恐無益而有害,以是一切泯默。苟幸目前之無弊,除是課試之外,都付姑置之科,此已有負素心,而況今正學不明,士趨不端,橫流之所汎濫,非可以一葦抗之,則以臣綿力薄才,旣無以坐鎭浮囂,又無以丕變習俗,聒聒紛紛,任地胡叫,庸庸碌碌,徒竊虛位,則臣實自愧,人謂斯何?此臣之決不居是職者也。臣本家傳寒素,中世以來,蔭補祿仕,不求聞達,淸白家聲,保有今日。不意年來,臣之從兄弟,連登科第,歷敡明廷,節次推遷,必居人先,請要華顯,迭據竝騖,門闌之盛,祿位之侈,居然在世所艶稱之列。夫艶生猜,猜生嫉,此人情之所必至,而盛則過,滿則溢,亦天道之所固然也。中夜循省,不覺蹶然驚起,臨淵集木,未足以喩此心也。惟有斂跡榮途,歸讀古書,以踐魯公詩語,庶可一分消受,免得大狼狽矣。此臣斷斷由中之懇,伏惟殿下,天地父母,特垂生成之澤,亟遞臣見帶成均之任,仍許臣優游散列,以安賤分,不勝至願大幸云云。答曰,省疏具悉。國子之任,亦不可無端頻遞,爾其勿辭察職。
壬戌五月十二日辰時,上御熙政堂。勸講入侍時,參贊官柳師模,假注書李鉐,別兼春秋吳淵常·呂東植,領事李秉模,原任直閣李始源,檢討官宋冕載,以次進伏訖。秉模進前曰,數日日氣乍熱,聖體若何?上曰,一樣矣。秉模曰,寢睡·水刺之節,亦何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣,而有可悶事,將不受徽號,至有垂泣而不御常膳,下情甚焦迫矣。秉模曰,一切謙讓,未敢知慈意之攸在,而豈無勉回之道乎?上曰,慈意有所執而然,須與諸大臣相議,善爲之,好矣。秉模曰,自下亦當仰請矣。上曰,如是之故,亦難以汗漫勸講矣。秉模曰,當出語諸大臣矣。上曰,講後出語也。上讀前受音一遍訖,敎曰,此大文行數不少,今日自止,只此一大文,好矣。秉模讀,自墨刑疑赦,止其審克之。上讀新受音一遍,秉模解釋文義以奏。上曰,大辟之贖,穆王始用之,金作贖刑,乃舜之制也。輕罪可贖,大辟亦豈有贖乎?秉模曰,如是則富人易免,而貧者難贖矣。上曰,漢之張敞,欲受贖於死罪,蕭望之甚非之,亦可見勿用不行之意也。秉模曰,望之此言,果得體矣。古雖有法,而今亦多不可行者。以近世論之,曾有追戮之典,而英廟除之,今則不行矣。上曰,閱實二字,終難詳矣。秉模曰,閱,披閱之謂也。獄辭無常,有單有兩,聽之尤難,無歸一之道,必也核之又核,披之以刑書,察之以法意,明愼決之,則罪之情實,自可知之矣。又曰,此大文,別無文義之可陳,而刑者,民命之所係也。閱實其罪之義,俄已奏對,而閱實之中,又有許多義,聽言觀貌,最爲折獄之妙方矣。上曰,昨日講筵,領相亦有貌稽之語,觀貌而何以定罪?秉模對曰,觀貌有助矣。兩造就辨,自然動色,莫掩其情實,故善折獄者,必先觀其貌矣。我國殺獄,初檢最緊,以其先見罪人之面而知狀也。其次覆檢,而猶不如初檢之時矣。豈惟刑也?觀人亦然。曾子曰,正顔色,斯近信。君子小人,可知於顔色之邪正矣。于斯時也,去三代不遠,成·康之遺治尙餘,而人心益下,習俗難矯,此亦氣數之衰減而然也。朱子曰,天地間有不好之氣,聖人以禮樂刑政順導之,苟或一日暫廢,則不好之氣,依舊而生。學問之工,亦如是,一日棄之,有一日之病,伏望以時體察焉。上曰,閣臣陳之。始源曰,刑者,人主之大柄,此時穆王之巡遊,可謂無度,而猶能損益刑制,以贖其不可復贖者,忠厚惻怛之意,槪可見矣,而孔子之取而編敍者,以其有惟刑欽恤之義也,伏望體察焉。上曰,其言,甚好矣。上曰,玉堂陳之。冕載曰,此大文,無可監法者,而其審克之,卽是敬也。非敬無以折獄,而又是聖工之徹上徹下者,只從一敬字做去,燕閑幽獨之中,應接事爲之際,無非持敬之時,而殿下今日臨筵,亦所當敬處,伏望體念焉。秉模又奏曰,人才漸不如古,臣等今日之奏,不足以仰備顧問,而此等處,自上視之,必以爲無足爲也。易有低視之病,愚忠耿耿,每慮如此矣。祖宗朝名碩,非臣等之所敢比者,而每以低視二字,仰勉於登筵之時,臣亦竊附其意。上曰,惟察惟法謂何?秉模對曰,察其協中而當法也。始源曰,刑卽情與法也。情雖可恕,而察之以法,法雖合刑,而察之以情,察字似有情字義矣。上曰,其言,好矣。上命掩卷。仍命退,諸臣以次退出。
壬戌五月十二日未時,王御熙政堂,時·原任大臣,率禮堂請對入侍時,右承旨尹理相,假注書李惟命,別兼春秋吳淵常·呂東植,領中樞府事李秉模,領議政沈煥之,左議政李時秀,右議政徐龍輔,禮曹判書李晩秀,參判吳載紹,參議林漢浩,以次進伏訖。煥之等曰,夜間聖體若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。煥之曰,昨伏承筵敎,又伏聞領府所承下敎,下情萬萬抑鬱矣。慈殿撝謙之聖意,臣等豈敢不仰認,而此是國朝四百年應行之典禮也。貞熹聖妃以後,列聖朝未嘗不行,而今慈敎如此,臣等不勝罔措,玆敢相率登筵,更爲仰稟矣。上曰,國朝四百年不可廢之典禮,予亦知之,而慈殿一向謙挹,至於却膳涕泣,誠不勝悶迫矣。煥之曰,一向靳許,固萬萬㧕鬱,而今玆典禮,非爲揚美闡徽也,卽是國朝已行之事,而不容不爾者,則下敎雖如此,在臣等道理,豈可奉承乎?惟當積誠仰請,期於勉回,而慈聖亦豈不俯諒乎?秉模曰,領相已仰奏,而今玆議號,非闡揚發揮也,卽尊爲王大妃殿之禮也,故初不仰請而禮曹直爲擧行。慈殿聖意,雖出於撝謙之德,而應行典禮,豈可廢乎?伏望更爲仰勸,期於勉循焉。上曰,已縷縷仰勸矣。秉模曰,應行典禮,如是固讓,臣實不敢知慈意攸在,而下情則極悶鬱矣。時秀曰,大抵尊號之禮,自下例爲仰請蒙允,然後始乃擧行,而此則不煩仰請,直自該曹按例擧行,蓋以國朝應行之典禮而然也。雖以慈聖謙挹之德,豈宜終始牢拒乎?以事理當然之意,更爲仰請,期回慈聽,是臣區區之望也。龍輔曰,此非揄揚功德之擧,卽不過自下按例之事,故列朝聖母,未嘗有固讓之擧。更爲仰勸,期於勉回焉。晩秀曰,臣於昨筵,已有所仰奏,而此非大臣請對之事,如是相率仰籲者,已違按例擧行之本意矣。大抵是禮,不但列朝已例之爲可據,雖以近事言之,戊戌年上號時,大王大妃殿,亦已受之,此非如是謙讓之事矣。上曰,慈殿有所執而然。先朝不受徽號,故今不得勉循爲敎矣。龍輔曰,雖以列朝已行之例言之,仁廟未嘗受徽號,而莊烈大妃受之,孝廟未嘗受徽號,而仁宣大妃受之,顯廟未嘗受徽號,而明聖大妃受之,此豈非今日之所當繼述者乎?晩秀曰,先朝二十五年,不受徽號,卽千古帝王所未有之盛節也。臣等不勝欽仰,亦嘗奉承矣。今此下敎,如非不可廢之典禮,則臣等雖無似,豈不思所以將順之道乎?上曰,當自內,更爲仰勸矣。煥之曰,臣等亦退詣賓廳,當以文字仰籲矣。上命退,諸臣以次退出。
上在昌德宮。停常參·經筵。
自辰時至酉時,日暈。
夜自五更至十四日開東,灑雨下雨,測雨器水深一分。
柳師模,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹理相啓曰,明日孝元殿望祭,親祭齋戒相値,視事頉稟之意,敢啓。傳曰,知道。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
任希存啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
任希存啓曰,行大司憲李直輔,掌令洪彦燮·金日柱,持平李毅采在外,執義尹羽烈牌不進,持平金啓河未署經,監察茶時之意,敢啓。傳曰,知道。
以大司諫吳鼎源,司諫尹悌東,獻納李重蓮,執義尹羽烈牌不進罷職傳旨,傳于任希存曰,只推。
領中樞府事李秉模,議政府領議政沈煥之,左議政李時秀,右議政徐龍輔,行漢城府判尹趙尙鎭,行兵曹判書李秉鼎,判敦寧府事朴準源,行禮曹判書李晩秀,行大護軍金祖淳,戶曹判書趙鎭寬,行大護軍徐有大·金思穆·權裕·李祖承,議政府左參贊李致中,右參贊徐邁修,吏曹判書李書九,知敦寧府事李集斗,工曹判書閔台爀,刑曹判書曺允大,行護軍洪義謨·宋鍈,李得濟·申大謙·林蓍喆·李鎭復·姜彝正·尹弼秉·金達淳·白師謹·宋銓·尹長烈·金魯忠,漢城府左尹洪聖淵,右尹兪漢謨,弘文館副提學李翊模,兵曹參判尹東晩,同知敦寧府事李魯春,吏曹參判金羲淳,禮曹參判吳載紹,豐寧君趙觀鎭,行護軍吳泰賢·許晊·朴基豐·李文爀,訓鍊院都正申應周,戶曹參判朴宗輔,行護軍李仁秀·李喆默·李健秀·李東植·徐有和·鄭忠達·安橚·徐英輔·申大偀,戶曹參議洪秉益,禮曹參議林漢浩,兵曹參議金鼎國,參知鄭觀輝,刑曹參議權襈,工曹參議洪元燮啓曰,臣等猥控微悃,仰瀆崇聽,及伏奉批旨下者,諭之以仰達,申之以退去。又伏承大王大妃殿下自內勸勉之敎,仰惟以我大妃殿下,順志之孝,止慈之念,豈不遵太母之至敎,感聖上之深愛,而只缘臣等忱誠淺簿,言辭蕪拙,兪音達宵顒俟,成命經宿未下,實不勝徊徨悶鬱之至。嗚呼,我先王光御二十五載,行符曾閔,德侔堯·舜,豐功大業,巍巍煌煌,鋪張發揮,永示無極,環東土含生之倫,孰不同聲祈祝,而惟我先大王斟酌於義理之奧,權度於情禮之分,筵席之諭,實啓之批,敻越百王,昭垂千古。故臣等慨然將順,終未展誠,伏地追惟,有淚成血,到今以臣等於戲不忘之忱,苟非典禮之萬不獲已,則臣等雖甚愚迷,事我慈聖,如事先王,其何敢以昔之奉承者,不思奉承於今日乎?言之及此,益不覺五內之摧裂。雖以我慈聖撝謙之度,感昔之懷,儻或念及於此,則翻然回悟,恐不待臣等之畢其辭矣。至若我家應行之典禮,略陳於前席及初籲,而惟我仁廟未嘗受徽號,而莊烈聖母受之,孝廟未嘗受徽號,而仁宣聖母受之,顯廟未嘗受徽號,而明聖聖母受之,三聖母受號,實由於繼序之典禮,而非出於德美之揄揚也,以我慈聖繼述之盛獨不遵三聖母已行之故事乎?期日已迫,群情難遏,玆敢不避瀆擾,相率申籲。伏願殿下,更稟慈殿,誕降明命,千萬幸甚,惶恐敢啓。答曰,連爲仰勉,而尙未得請,悶迫矣。
王大妃殿,以諺書下敎于賓廳曰,未亡人苟延頑喘,逢此時崩霣冤號之中,聞禮曹援據典章,將欲上號,而實有不敢安受之義,導達于主上矣。至有賓啓之擧,大臣諸臣,何不悲予之心而察予之情乎?非不知四百年典禮之重,先朝臨御二紀,未嘗一受徽號,非爲謙挹而然也,斯有精義在焉。雖他日傳受之時,決不許稱美之擧爲敎,玉音丁寧,尙若在耳,在廷親臣,想承聞矣。未亡人今日所處之位,卽先朝他日所擬之地,今若迫於群請,受先朝之所不受,他日將何顔見於先王乎?未亡人情事,若不如此,則國家常行之禮,何敢辭巽乎?四百年典禮,自典禮,先大王曁未亡人精義,自精義,今日則精義·典禮,竝行不相悖,他日則決不可以未亡人一人精義,爲援據之例。大臣諸臣,皆知悉此意,察予切悲,使未亡人,俾有歸見之顔。
尹理相啓曰,時原任大臣有稟達事,來詣請對矣。傳曰,入侍。
尹理相啓曰,應敎趙萬元,副應敎閔命爀,副校理李東煥,副修撰李基崇,特敎申飭之下,屢度催促,謂有情勢,奉牌闕外,終不入來,揆以事體,萬萬未安,竝從重推考,何如?傳曰,飭敎之下,焉敢奉牌?竝罷職,其代,政官牌招,開政差出。
柳師模,以兵曹言啓曰,五衛將韓宅祚,病難供職,呈狀乞遞。宿衛輪番之任,不可久曠,改差,何如?傳曰,允。
有政。吏批,判書李書九,參判金羲淳進,參議尹光顔在外未肅拜,行都承旨尹光普進。以金邁淳爲副校理,李東冕爲副修撰,徐日輔爲敦寧都正,李㙉爲刑曹正郞,李象鼎爲戶曹佐郞,李敦賢·申綋爲監察,朴宗慶爲副應敎,韓後賢爲宗廟令,兼春秋單鄭宗顯。
兵批,行判書李秉鼎進,參判尹東晩入直,參議金鼎國,參知鄭觀輝病,同副承旨柳師模進。以李東植爲同知,金樂淳爲內禁將,李榏爲五衛將,李運彬爲僉知,護軍單梁周翊。
柳師摸,以備邊司言啓曰,新除授東萊府使閔耆顯,以其親病之沈重,呈狀乞遞,有難强令赴任,改差,何如?傳曰,允。
任希存,以義禁府言啓曰,京畿監司李始源狀啓內,豐德前府使李邦城罪狀,令攸司稟處事,啓下矣。李邦城,今方待命,拿囚之意,敢啓。傳曰,知道。
禁府啓目粘連,利川府使宋煥章,陽智縣監尹五榮,砥平縣監洪允謨等矣,本府議啓內,啓下行査,事體嚴重,而跋辭論列,拖入衍語,不審之罪,在所難免。竝只以此照律罪,各笞四十收贖,附過還職,竝只私罪奉敎依允爲旀,竝只功減一等爲良如敎。又啓目粘連,珍島前郡守韓根馨矣,本府議啓內,劇逆緣坐,關係,何如,而身爲守土之官,任其逃躱於半千越境之地,防守點考,雖稱鎭將之專管,津禁之蕩然,責尤在於地方官,則其常時不能嚴束之罪,與鎭將無異,論以法紀,合置重勘。以此照律罪,杖六十收贖,告身盡行追奪,徒一年定配,私罪奉敎依允爲旀,功減一等爲良如敎。又啓目粘連,向前康壽甲·劉仁獐等亦,公穀之那移虛錄,自有當律,而康壽甲之以錢代捧,劉仁獐之虛留磨勘,恣意作奸,多年掩置,反閱之時,罪狀綻露,揆以法綱,俱合重勘。竝只以此照律,何如?判付啓,依允。又啓目粘連,向前白宗爀亦,分司儲穀,法意不輕,而書庫輩之作奸虛久,全不察飭,致發於反閱之時,事極可駭,以此照律,何如?判付啓,依允。又啓目粘連,向前洪命福亦,薦獻事體,何等莫重,而入啓單子,經宿不稟,事極可駭,以此照律,何如?判付啓,依允。
同敦寧李魯春疏曰,伏以臣,積違之餘,獲登文陛,昵近耿光,少伸戀結之忱,退自前席,感幸何極?臣於路中,伏奉敦府除旨,反面之日,叩謝是急,章皇肅命,而第臣本無敦寧,揆以公格,自在當遞,敢陳短章,仰瀆崇嚴。伏乞聖明,亟令該曹,照例遞改,俾存公法,以安私分,千萬幸甚。臣無任云云。答曰,省疏具悉。疏辭,下該曹稟處。
吏曹啓目粘連,觀此同敦寧李魯春上疏,則以爲臣本無敦寧,揆以公格,自在當遞,照例遞改,亦爲白有臥乎所,旣無敦寧,則公格所在,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
壬戌五月十三日酉時,上御熙政堂。時原任大臣請對入侍時,右承旨尹理相,假注書李鉐,別兼春秋呂東植·金邁淳,領府事李秉模,領議政沈煥之,左議政李時秀,右議政徐龍輔,以次進伏訖。秉模進前曰,日氣乍熱,聖體,若何?上曰,一樣矣。秉模曰,寢睡·水刺之節,亦何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。秉模曰,臣等於賓廳,伏見王大妃殿諺敎下者,十行辭旨,諄諄懇惻,以昔年聖心,爲今日精義,臣等感泣之極,無容仰諭,而悶迫之心,尤有切焉,其中又有非常之敎,故臣等不敢如例頒布,文字仰請,猶屬泛然,玆敢求對面陳矣。煥之,令承旨獻諺敎謄本。理相跪傳于挾侍。煥之曰,昨於賓啓之答,以大王大妃殿,當爲勉回之意爲敎,臣等退待兪音,不敢更事煩瀆矣。俄奉王大妃殿諺敎,則精義所執,固有光於先王聖德,臣等豈敢不奉承乎?第伏念國朝典禮,不容闕然,惟伏冀殿下,用力仰勉焉。臣等則不敢更奏文字,玆又請對,而諺敎下段,有不敢循例頒布者,竝此仰稟矣。時秀曰,慈敎如是惻怛,臣等豈敢煩瀆,而伏念四百年已行之例,有不可闕矣。聖上連以仰勸爲敎,大王大妃殿,亦以勉回爲敎,故玆又登對,冀蒙快許之音矣。龍輔曰,今下慈敎,秉執至精,非惟有光慈德,尤爲有光於先朝聖德,臣等欽仰感誦,無容言喩。此事非出揄揚德美,卽不過遵行常典,而猶且謙挹,尤不勝攢誦之至,臣等豈欲以承順於先朝者,爭難於今日乎?第念四百年重典,不可不行,而昨有大王大妃殿當爲勉回之敎,故臣等方切顒俟之忱矣。上曰,王大妃殿不欲受號之聖心,不勝欽仰,大王大妃殿連爲勸勉之聖德,尤爲欽仰,當依卿等言,連爲仰勉,而明日更令登筵,今姑退待,好矣。煥之曰,諺敎,今日旣未頒布,當待明日下敎後頒示乎?上曰,明當更敎矣。時秀曰,謄本今方入徹,待啓下後,頒布矣。命退,諸臣以次退出。
上在昌德宮。停常參·經筵。
尹理相啓曰,明日常參·經筵,取稟。傳曰,停。
任希存啓曰,行大司憲李直輔,掌令洪彦燮·金日柱,持平李毅采在外,執義尹羽烈未肅拜,持平金啓河未署經,監察茶時之意,敢啓。傳曰,知道。
傳于尹理相曰,禮房承旨馳詣宗廟·景慕宮,奉審摘奸以來。
傳于尹理相曰,孝元殿望祭,當親行,該房知悉。
備邊司薦望,以徐有鍊爲東萊府使。
傳于尹光普曰,政官牌招,藝文提學,差出。
有政。吏批,判書李書九,參判金羲淳進,參議尹光顔在外未肅拜,行都承旨尹光普進。啓曰,藝文提學,今當差出,而擬望之人乏少,外任竝擬,何如?傳曰,允。以金魯忠爲同敦寧,趙鎭寬爲藝文提學。
兵批,判書李秉鼎病,參判尹東晩差祭,參議金鼎國入直進,參知鄭觀輝病,同副承旨柳師模進。僉知柳相亮,護軍李魯春,竝單付。
尹理相啓曰,新除授藝文提學趙鎭寬,旣在闕中,不爲肅謝,直爲出去,事甚未安,推考,何如?傳曰,允。
傳于尹理相曰,時原任大臣入侍。
大王大妃殿,傳于尹理相曰,自賓啓以後,自內勸勉,不啻縷縷,而終始固辭,無勉回之路,蓋以先王精義爲處義之端,見昨日所下王大妃殿諺敎,則廷臣亦可以備悉本意矣。然則亦不可徒守典禮,而不知闊狹,其依王大妃殿所敎,以爲成其德美之地,至於予之所處,雖與王大妃殿有異,前日所受,已太過,每一念之,心常歉愧。況今當此不敢當之地,夙夜憂懼,猶恐其不克負荷。此雖循例之事,亦揄揚之擧也,亦豈可晏然受之乎?議號一事,亦令有司,勿爲擧行事,分付。
尹光普,以吏批言啓曰,東萊府使閔耆顯,未赴任而遞改矣,所授加資,依例還授,何如?傳曰,允。
尹理相,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
任希存,以義禁府言啓曰,時囚罪人韓根馨,杖六十,收贖告身盡行追奪,徒一年定配,照律公事,判付內,依允,功減一等事,啓下矣。韓根馨功減一等,減徒加杖,杖一百收贖,告身盡行追奪,放送之意,敢啓。傳曰,知道。
柳師模,以訓鍊都監言啓曰,卽接南營入直哨官金彝鍾手本,則去夜二更行巡時,拱北門下宮墻近處,有一白衣人,醉倒故,考其號牌,則平安道永柔居生員李仁昇,而爛漫泥醉,莫問其犯夜之由,始有省覺,問之則,入去泮中之際,被酒犯夜云。故捉致査實其委折,則果如手本辭意,而莫重宮墻近處,有此犯夜之擧者,萬萬駭然,生員李仁昇,照法嚴繩次,移送秋曹之意,敢啓。傳曰,知道。
大護軍金祖淳疏曰,伏以臣,方帶藝文提學之任矣,再明日議號及配享功臣圈點之時,當爲進參,而第於賓籲退歸之後,舊患頑積,猝然衝上,心腹痞痛,神識昏迷,叫苦宛轉,喘喘牀席,一兩日間,如未獲差,則實無供仕之望,而臨時迫窘,易致公私狼狽,故玆敢短章陳懇,仰暴實狀。伏乞聖明,俯賜矜諒,亟許遞改,千萬顒祝,臣無任云云。答曰,省疏具悉。所陳依施。
壬戌五月十四日酉時,上御熙政堂。時原大臣入侍時,右承旨尹理相,假注書李惟命,別兼春秋呂東植·金邁淳,領中樞府事李秉模,領議政沈煥之,左議政李時秀,右議政徐龍輔,以次進伏訖。秉模等曰,日氣蒸鬱,聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。上曰,待王大妃殿下敎召見,故如是侵暮矣。秉模曰,自內仰勸,已爲勉回乎?上曰,運爲仰勸,大王大妃殿,亦自內勸勉,而尙未得請,王大妃殿之以精義謙讓,大王大妃殿之以典禮勸勉,俱爲欽仰,而明日議號,似難趁期擧行,下情極爲悶鬱矣。秉模曰,今伏承下敎,不勝抑鬱矣。一二日延拖,非但爲甚悶,此非上下如是相持之事,則臣等忱誠之淺薄,猶屬第二件事,而於國朝典禮,極爲未安矣。上曰,姑待王大妃殿下敎爲之,好矣。煥之曰,昨伏奉王大妃殿諺敎,有不敢承聞者,臣等抑鬱悶隘,罔知攸措,旋卽抹下,誠不勝欽仰萬萬矣。慈聖所執之精義,非不合於天理人情,而臣等之所爭難者,卽國朝不可廢之典禮,則繼述列朝已行之典禮,亦是精義所在,此臣等所以申控愚忱,而不知止者也。臣等雖甚愚迷,豈不仰認我慈聖所秉之精義哉?祖宗卽堯·舜也,其時朝臣,何如禮儀,何如,而聖祖聖妃,亦嘗遵禮固守,山林碩輔,無不按例奉行,臣等非不知慈聖所執之懇惻,而猶復陳請不己者,以其無損於精義故也。今伏承尙未得請之敎,下情極爲悶迫矣。時秀曰,昨伏奉慈敎,實不勝感激莊誦,而賓啓之批,旣有仰達之敎。大王大妃殿,亦有自內勸勉之敎,故不敢煩聒,終日顒俟,今伏承未得回聽之敎,下情誠萬萬悶鬱矣。龍輔曰,臣等昨伏承慈聖殿下懇惻精密之敎,不勝感泣欽仰,而今則涓日只隔一日,此非上下一向相持之時,伏願更稟慈殿,亟降兪音焉。上曰,更待下敎當擧行,卿等早爲退去,可也。秉模曰,一向靳許,又如今日,則恐有駭於朝野瞻聆,以文字更當仰籲矣。上曰,有下敎然後,似可爲之矣。煥之曰,議號吉日,無端退期,事體未安,退期之由,自上下敎,恐好矣。上曰,當仰稟慈殿,下敎矣。仍命退,諸臣以次退出。
上在昌德宮。停常參·經筵。
自人定至十六日開東,灑雨下雨,測雨器水深二寸。
上詣孝元殿。望祭親行後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房口傳問安。答曰,罔極。
藥房都提調徐龍輔,提調閔台爀,副提調尹光普啓曰,親行望祭,聖慕克伸,侵曉還內,勞動旣多,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
尹理相啓曰,明日常參·經筵,取稟。傳曰,停。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
柳師模啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
任希存啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
領中樞府事李秉模,議政府領議政沈煥之,左議政李時秀,右議政徐龍輔,行漢城府判尹趙尙鎭,行兵曹判書李秉鼎,判敦寧府事朴準源,行禮曹判書李晩秀,大護軍金祖淳·徐有大·金思穆·權裕·李祖承,議政府左參贊李致中,右參贊徐邁修,吏曹判書李書九,知敦寧府事李集斗,工曹判書閔台爀,刑曹判書曺允大,行護軍洪義謨·宋鍈·李得濟·申大謙·林蓍喆·李鎭復·姜彝正·尹弼東·金達淳·宋銓·尹長烈,漢城府左尹洪聖淵,右尹兪漢謨,弘文館副提學李翊模,兵曹參判尹東晩,行護軍李儒慶·李魯春,吏曹參判金羲淳,禮曹參判吳載紹,豐寧君趙觀鎭,行護軍吳泰賢,刑曹參判徐美修,戶曹參判朴宗輔,行護軍許晊·朴基豐·李文爀·李仁秀,訓鍊院都正申應周,行護軍李健修·李東植·徐有和·鄭忠達·徐英輔·申大偀·鄭觀采,戶曹參議洪秉益,禮曹參議林漢浩,兵曹參議金鼎國,參知鄭觀輝,刑曹參議權襈,工曹參議洪元燮啓曰,伏以今日,卽議號吉日也。自伏承王大妃殿諺敎,大王大妃殿慈旨,始而欽頌激昂,感涕自零,終焉抑塞悶鬱,莫省所措,相率求對,擬請勉回,日已向夕,未蒙召接,玆不得不疾聲而齊籲焉。大昨慈敎所遵者,先王之志事也,所闡者,先王之精義也。惻怛之溫音,卓越之盛節,有可以揭日星貫金石,而乃我太母,權衡於邦禮之外,體究乎天理之極,渙發明命,誕就德美,俾我慈徽,于先王有光,猗歟,盛哉。百世之下,欲識先王之精義,則當求乎東朝執謙之敎,欲明東朝之大德,則當觀於太母勉循之旨。臣等躬逢盛際,獲覩兩聖母所作爲,出尋常萬萬,何敢膠守舊例,一向煩瀆,徒貽諒陰哀疚中酬應之勞乎?第伏念昨日慈敎中,議號一事,勿爲擧行之命,相顧驚惑,誠非臣等意慮之攸及也。嗚呼,惟我大王大妃殿,德配任·姜,功高勛·華,翊聖躬而奠安宗社,秉大義而肅淸區宇,二字徽稱,固不足以形容萬一,而今玆議號之擧,非揚徽闡美之事,卽我家四百年祖宗相傳之應行典禮,慈聖旣照燭無遺,而初則自內勸勉,期回謙德,今又莫重大禮,竝命停行,義而失宜,非義之至也,謙而過中,非謙之盛也。慈聖此敎,無或失宜而過中乎?夫列聖朝故事,臣不暇歷擧,而戊戌之於今日,不過二紀之近,所已上號於我先王卽祚之日者,今若停行於我聖上繼序之初,則邦典有闕,國體亦損。苟殿下更以此事理,反覆開導於三朝之際,則以我慈聖止慈之德,豈不深體殿下之心,而勉循殿下之請乎?至於慈意所在,臣等豈不仰認,而初元上號之法,實始於貞熹聖母,維時聖母,光御簾帷,前聖後聖,其揆一也。只守撝謙之志,不念繼述之道,是豈臣等所仰望於慈聖者哉?伏乞亟請慈旨,勉循群情,仍命有司,遵古禮擧行,不勝幸甚。惶恐敢啓。答曰,已諭於登筵時矣。
尹理相啓曰,時原任大臣,率禮堂有稟達事,來詣請對矣。傳曰,入侍。大王大妃殿,以承傳色口傳下敎于賓廳曰,欲召見卿等矣,氣難酬應,不得見矣。想連日勞憊,退去。以大司諫吳鼎源,司諫尹悌東,獻納李重蓮,執義尹羽烈,持平李毅采牌不進罷職傳旨,傳于任希存曰,只推。
任希存啓曰,行大司憲李直輔,掌令洪彦燮·金日柱在外,執義尹羽烈,持平李毅采牌不進,金啓河未署經,監察茶時之意,敢啓。傳曰,知道。
尹光普,以吏曹言啓曰,新除授本曹正郞金碩鉉呈狀內,矣身病情,一向沈重,長委床席,時月之內,勢難供職,卽速入啓遞改云。其身病旣如是委篤,則有不可强令察任,今姑改差,何如?傳曰,允。
尹光普,以吏曹言啓曰,新除授成均館學錄崔仁簡,除拜後,過限未肅拜,依例罷職,何如?傳曰,允。
柳師模,以兵曹言啓曰,新除授南兵使鄭學耕戶奴呈狀內,矣上典老母,宿病添劇,單身扶將,人子情理,萬無離捨之勢云。親病旣如此,則不可强令赴任,改差,何如?傳曰,允。
尹理相,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
尹理相,以奎章閣言啓曰,今日奎章閣日次奉審,當爲擧行,而日氣陰翳,不得擧行之意,敢啓。傳曰,知道。
任希存,以刑曹言啓曰,訓局啓辭內,卽接南營入直哨官金彝鍾手本,則去夜二更行巡時,拱北門下宮墻近處,有一白衣人醉倒,故考其號牌,則平安道永柔居生員李仁昇,而爛漫泥醉,莫問其犯夜之由,始有省覺問之,則入去泮中之際,被酒犯夜云。故捉致査實其委折,則果如手本辭意,而莫重宮墻近處,有此犯夜之擧者,萬萬駭然。生員李仁昇,照法嚴繩次,移送秋曹事,傳曰,知道事,命下矣。李仁昇,醉倒於莫重宮墻近處,至於犯夜被捉之境者,究厥所爲,萬萬痛駭。此與尋常犯夜有異,自臣曹考律嚴勘之意,敢啓。傳曰,知道。
弘文正字李敎信疏曰,伏以臣,濫叨匪據,黽勉供職,亦旣屢月矣,出入講筵,密邇龍光,恩榮已極,感懼交竝。雖於誦說章句,敷陳文義之際,亦不得仰備顧問之末,鹵莾滅製,醜拙畢露,非但臣心之愧恧,抑亦聖明之俯燭,顧何敢一日虛縻,重貽識者之誚,而怵畏義分,因循泯默,未能遂終始力辭之計,殆不識人間羞恥事者,政爲臣準備語也。今臣與館僚中一人,有世所共知之嫌避,雖因故規,不參館班,其何可蹲冒職名,晏然固有,而不思所以陳懇自劃之方哉?且臣情私,有萬萬悶迫者。臣母素患勞漸,兼以上血之症,嘔吐昏塞,氣息綿綴,臣左右扶持,煼灼罔措,藥餌交灌,效害未判,目下症形,時日之間,實無回甦之望。臣未忍跬步暫離,內閣輪番,亦無以如例就直,自速瘝曠之誅,尤增悚蹙之忱。玆不得不略陳短章,疾聲哀籲。伏乞聖明,曲垂務諒,亟命鐫削臣本兼諸任,仍治臣瀆撓之罪,以安微分,以便救護,千萬幸甚。臣無任云云。省疏具悉。爾其勿辭救護。
孝元殿望祭親行敎是時,亞獻官左議政李時秀,終獻官右議政徐龍輔,贊禮禮曹判書李晩秀,典祀官奉常正李基憲,執禮副司果朴宗京,執尊掌樂正洪秀晩,大祝兵曹正郞李好敏,祝史副司果金在昌,齋郞副司果元在明,盥洗位禮曹正郞金魯範,盥洗位兵曹正郞申星模,爵洗位禮曹佐郞安光宇,爵洗位典籍金直,亞終獻盥洗位兵曹佐郞閔昌呂,贊者兼引儀鄭在愼,贊者假引儀安聖謩,謁者引儀許㬘,謁者引儀黃稔,贊引假引儀李啓元·高景漢,祭監監察金麟淳·朴善浩。
壬戌五月十五日子時,上詣孝元殿。望祭親行入侍時,行都承旨尹光普,行左承旨韓用鐸,右承旨尹理相,左副承旨任希存,右副承旨洪羲運,同副承旨柳師模,記事官金,假注書李惟命,別兼春秋呂東植·金邁淳,檢校直閣金近淳,待敎李敎信,以次侍立。時至,通禮跪啓請行禮。上具衰服杖出。贊禮前導入孝元殿外中東門,詣版位。贊禮跪啓請跪俯伏哭。上跪俯伏哭哀痛。左右皆俯伏哭。少頃,贊禮跪啓請止哭。上止哭。引儀唱鞠躬四拜興平身。上仍行四拜禮訖。贊禮前導詣尊所,東向立。用鐸酌酒,理相受酒。上仍詣靈座前,北向跪。光普奉香盒,師模奉香爐以進。贊禮跪啓請三上香。上三上香。光普等,還奠爐盒于案上,退出。希存奉盞以進。贊禮跪啓請執盞獻盞。上執盞獻盞,以授羲運,羲運奉奠于靈座前。大祝敬奉祝文,讀訖。贊禮跪啓請降復位。上府伏興平身,仍降復位。次行亞終獻禮如儀訖。贊禮跪啓請跪俯伏哭。上跪俯伏哭,哀痛。左右皆府伏哭。少頃,贊禮跪啓請止哭。上止哭。引儀唱鞠躬四拜興平身。上仍行四拜禮訖。贊禮前導詣望燎位。大祝奉祝版以進。執禮曰,可燎。燎訖,引儀唱禮畢。贊禮前導出外中東門,還入齋殿,諸臣以次退出。
壬戌五月十五日酉時,上御熙政堂。時原任大臣,率禮堂請對入侍時,同副承旨柳師模,假注書李惟命,別兼春秋呂東植·金邁淳,領中樞府事李秉模,領議政沈煥之,左議政李時秀,右議政徐龍輔,禮曹判書李晩秀,參判吳載紹,參議林漢浩,以次進伏訖。秉模等曰,親行望祭,侵曉還內,聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。上曰,屢爲仰勸,未得回聽,故今始召見,而大王大妃殿,亦不肯許,何以則好耶?秉模曰,臣等之率禮堂請對,專爲此也。王大妃殿秉義撝謙之德,大王大妃殿成其德美之敎,俱不勝莊誦感激,而至於大王大妃殿議號亦勿擧行之敎,臣等非不知謙挹之聖德,而不當謙而謙,亦非德之盛也。議號吉日,今將虛過,俄者賓啓,未及承批,而入侍有命,故相率登筵矣。伏願更爲仰稟于大王大妃殿,期於回聽焉。上曰,仰勸則豈不爲之耶?秉模曰,是禮也,不過二字之上而已,而雖非是禮,金寶玉冊,則自當上之。今於當上之冊寶,加此二字,有異於揄揚功德,則初非張大豐亨之事也。且上冊儀章,不可因此而廢之,則此卽是國朝常禮之不容已者,其不當撝謙也,明矣。伏未知慈意何爲而如此耶?下情甚抑鬱矣。煥之曰,王大妃殿所執精義,有光先王,而大王大妃殿始欲勉回,終成德美,此則猶有可以將順之道。至於大王大妃殿撝謙之敎,臣不勝抑鬱矣。此將爲國家闕典,而吉日旣涓,不得擧行,尤豈不悶迫乎?大王大妃殿,旣無必辭之義,則如是靳持,恐渉過中,何以則有格回之道乎?時秀曰,昨筵伏承下敎,若曰,大王大妃殿之以典禮勸勉,王大妃殿之以精義謙讓,俱是盛德事,臣等承聆而退,不勝莊誦欽仰。王大妃殿精義,臣等奉以將順,而大王大妃殿,旣以典禮,勉回王大妃殿,則其爲不可已之事,伏想慈聖亦已照燭無遺矣。已涓之吉日,將過而尙未得擧行,非但臣等之抑鬱,竊恐有闕於典禮,伏望更爲導達亟降兪音焉。龍輔曰,王大妃殿不受徽號,非專出於撝謙,而自有精義存焉,則可以有辭於後世,臣等固不勝欽仰萬萬。至於大王大妃殿克讓之德,亦非不欽仰,而撝謙與精義,所執各異,若只出於謙讓,則貞熹大妃,何以受之,列朝聖母,亦何以皆受之耶?此乃禮之中也。伏願更爲陳達,期回慈聽焉。晩秀曰,大臣已奏,臣則無可達之辭,而臣方待罪掌禮之官,有國大事,莫過於典禮。若使祖宗典禮,或因今日而有所欠闕,則豈不萬萬未安乎?殿下踐先王之位,行先王之事,一遵祖宗古禮,以爲繼述之道,是臣區區之望也。上曰,更當仰勸矣。煥之曰,殿下之靡不用極,臣等豈不仰認,而應行典禮,若終靳許,則臣等雖欲奉承,其於無依㩚,何哉?如或奉行,則是國朝典禮,因臣等而不能遵守也,罪當如何?上曰,今已晩,早爲退去,好矣。煥之曰,今以早退爲敎,門限若近,則何敢少留,而今又不得請,則非但曠日持久之爲悶迫,退去無謂,奉承亦無義,豈不抑鬱之甚乎?俄者賓啓,卽爲賜批,恐好矣。上曰,當卽賜批矣。仍命退,諸臣以次退出。
上在昌德宮。停常參·經筵。
自開東至申時,灑雨下雨,測雨器水深一寸七分。
尹理相啓曰,明日常參·經筵,取稟。傳曰,停。
尹理相啓曰,同敦寧金魯忠,除拜後過三日不爲出肅,依定式推考警責,仍卽牌招察任,何如?傳曰,允。
尹理相啓曰,副修撰李東冕,旣呈肅單,不爲肅謝,直爲出去,事甚未安,推考,何如?傳曰,允。
領中樞府事李秉模,議政府領議政沈煥之,左議政李時秀,右議政徐龍輔等,率百官啓曰,臣等今日之請,實是有國之彝典,亦粵我家之故事,始也□禮堂,求對而陳達,繼以率卿宰,聯龥而懇禱,竊庶幾聖孝感格,慈心勉回,而批旨尙靳,涓日且過,臣等徊徨悶迫,罔知攸出。玆敢同我百僚,咸造申控,固知瀆擾之爲懼,而不得請則不敢退者,是豈天理人情之所容已哉?嗚呼,爲闡先王之精義也。故有王大妃殿諺敎,爲成王大妃殿德美也。故有大王大妃殿諺敎,臣等愴咽激昂,惟有將順而已,至若大王大妃殿徽號之不得議進,實非臣等意慮之攸及。洪惟我慈聖殿下,保佑我宗社,闡明我義理,光御簾帷,誕敷功化,奠國勢於泰磐,揭倫綱於日星,環東土林林蔥蔥者,咸囿於我慈聖盛德偉烈,女堯之頌,不獨專美於宋朝,則雖以慈德之不自滿假,所下慈敎中數三句語,萬萬非臣等之所敢聞。矧今上號之擧,禮重繼序,事異揄揚,卽四百年不易之常典,則上固不可以謙讓,下亦無事乎陳請,而一向靳許,上下相持。嗚呼,以我慈聖動遵舊章,光啓來後之聖德,何爲而有此敎也。嗚呼,我大王大妃殿按例遵憲,王大妃殿秉義撝謙,其事雖殊,其揆則一,繼述之盛,德美之彰,各有其義,竝行無違。況我慈聖,旣燭典章之率舊,又嘗自內而勸勉,而迺於臣等鎭日顒俟之際,忽降亦勿擧行之敎,臣等之相顧抑塞,縱不足恤,而以我聖上順志之孝,尊親之誠,其爲怵惕,倘復如何?伏惟我慈聖止慈之德,儻或念及於此,則必當有犂然感回者矣。伏願聖上,更以擧國同聲之忱,導達慈聽,特賜允兪,仰遵列聖之成憲,下副群情之顒祝焉。惶恐敢啓。答曰,又以此意,方仰勉矣。
大王大妃殿,傳于尹理相曰,再昨旣降敷心之諭,則不思將順之道,反爲張大之擧,豈不慨然乎?雖以時月爭之,決無回聽之理。況今主上,哀疚中多日酬應,亦豈不切悶乎?卽爲撤退,以便予心。
庭請再啓曰,伏以臣等,伏奉俄下批旨,以又以此意方仰勉爲敎,庶幾宸誠仰格,兪音卽降,又伏奉慈敎下者,以哀疚中酬應爲悶,至有雖爭時月,決不回聽爲敎,臣等聚首奉讀,益不勝抑鬱悶隘之至。臣等雖甚愚迷,當此祥期隔月,上下哀慕之時,豈或以不當煩聒之事,仰煩酬應哉?嗚呼,臣等之如是陳請,非不知撝謙之慈德,逈出千古后妃之表也。非敢謂二字之尊上,有足增損於簾帷光御之日也。一則恐四百年典禮之一朝曠廢也,一則懼八方臣庶之訝惑朝廷擧措也。國之所重,莫大於典禮,典禮之重,不在於義起而在於遵守,自古帝王,莫不兢兢於述古禮式舊典。故曰監先王之憲,曰行先王之禮,雖倉卒造次之頃,微文瑣儀之間,猶恐其有所墜失,不有非常之境不得已之故,則未或違焉。小節猶然,況可使四百年應行尊奉之大禮,無故曠闕於我殿下踐位述事之初乎?夫慈殿之不受,非專爲撝謙也,實出於闡先王精義之聖志也,卽所謂當非常之境也。太母之欲其成就,廷臣之奉以承順,不害爲創義而行,反經而合道者,太母之固拒,專出於撝謙之聖德,光輝之盛,誠有增於誕受。然戊戌之所已行,貞熹聖后之所不辭,辭受之際,實與慈殿之所處,又萬萬不同,則卽所謂無不得已之故也。今若上下相持,終始靳許,則擧國之人,愕貽失圖,莫曉其所以然,其將曰,主上之所以導達者,或有未盡歟,廷臣之所以勉請者,或失其道歟。夫以我太母至慈至明之德,何不感回於主上之誠孝,何不諒察於群下之衷懇也?此臣等之尤所怵焉,憫迫者也。抑以事情論之,徽號之上,非有別般擧行也。卽不過玉冊金寶之文,加此二字而已矣。今於當上之冊寶,雖加此二字,顧豈有豐亨豫大之嫌,而至若無故而闕焉,則典禮之虧損,臣民之帳觖,豈有大於此者乎?伏願益篤宸誠,冀回慈心,俾大典無闕,輿情無惑焉。惶恐敢啓。答曰,東朝方有入侍之命矣。
大王大妃殿,以承傳色口傳下敎曰,時原任大臣入侍。
尹理相,以奎章閣言啓曰,檢校直閣金近淳,以親病須資出去,待敎李敎信,方在陳疏救護中,時無入直之員,而檢校待敎李存秀,自鄕上來云,牌招入直,何如?傳曰,允。
柳師模,以都摠府言啓曰,今日入直內三廳武兼禁軍及軍兵等,當爲中日習射,而百官庭請相値,不得爲之之意,敢啓。傳曰,知道。
大司諫吳鼎源,司諫尹悌東,持平李毅采,副校理柳烇,副修撰宋冕載啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·獜之凶謀,而窩窟則此賊也。以下四字刀削謀危宗社,範·能之逆節,而根柢則此賊也。豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則出置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊凶如此賊者,任便居住,尙保腰領乎?在先朝則事關聖躬,雖或曲施寬假,而在今日則其在必報之義,尤不容一刻暫緩於三尺之律。請鄭致達妻,亟令王府,快正典刑。噫嘻,痛矣。朴宗岳之罪,可勝誅哉?其亦凶且慘矣。性本癡蠢,濟以凶譎,憑藉薰灼之勢,早竊華顯之職,粵在乙丙之間,旣多染汚之迹,積年見枳,不容淸議,久矣。幸蒙先大王特施曠蕩,偏加拂拭之恩,纔起廢蟄,擢置三事之列,隕結之圖,宜倍他人,而翺翔廊廟,無一報效,不悛舊習,回戀宿處,與樂任輩失志怨國之類,暗通聲氣,日夜綢繆,至於壬子夏一疏,而包藏之腸肚,彰露而不可掩矣。其全篇意脈,外藉闡揚德美之辭,內售壞亂義理之計,至於己卯以來以下數轉句語,遣辭陰慘,用意叵測,章·蔡之矯詆宣仁,弘·瞻之誣逼聖母,蔑以加此,其語犯不道,昭不可掩。至若戕害仗義理之善類,爲彼報仇,猶屬薄物細故,天討未伸,鬼誅先加,輿憤久而益激。當此明大義嚴懲討之日,不可以職是大官,已爲身故,有所容貸。請故判府事朴宗岳,爲先施以追奪官爵之典。噫嘻,痛矣。金憙之罪,可勝誅哉?性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨,凶逆巨魁,秉彝同憤,而肆發凶言,謂之無罪,其心所在,路人所知。且李義用之爲樂任切姻,則把作奇貨,市恩之資,惟恐不及,而剡章皆出於其言,李㙖之爲凶窩徒黨,則引爲私援,愛護之心,不能按住,而初仕卽差於伊時。噫,義用之於樂任,締結綢繆,爛漫和應之情節,已悉於臺啓,今不必架疊,而至於李㙖,則假托闡揚,暗售翻覆義理之計,乃以萬餘名疏錄,鋪張凶勢,脅持君父,其所設心,吁亦凶且慘矣。揆以輿情,孰不駭憤,而忽於此際,肆然擬望,殆若酬報者然,此已萬萬巧惡,而及其計未遂志未成,則退處湖鄕,怨懟之形跡畢露,矯誣聖德,煽動之情狀莫掩,此不可以職是大官身亦已故,置而不論。請故領府事金憙,施以追削官爵之典。答曰,不允。
大司諫吳鼎源,司諫尹悌東,持平李毅采啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之日,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆節,尤益綻露無餘矣。噫,癸亥反正之說,太甲桐宮之言,以下七字刀削某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同情。試以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果如諸賊,一席酬酢於展開書傳,講其文義云者,與相吉,澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂,爛漫同參於不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。噫嘻,痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然,到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,甚於麟·亮之稱兵鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律。夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈。請夏賊子女,亟施跪斬之典。斗恭親屬應坐之類,一依适·雲例擧行。英材·斗恒及夏賊親屬奴傔連伊夫妻,竝嚴鞫得情,快正典刑。噫嘻,痛矣。明謙之凶謀逆節,實是亘萬古所無之賊也。身爲閫帥,以下四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠以下六字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸逆謀自綻,天討快行,而誅極之典,止及其身,收孥之律,尙未擧行,揆以獄體,不免疎虞。以謙,以逆復之子,傳襲其父之凶圖,下七字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無以異於古之适·雲今之趾·夏,則其凶種逆孽之待年與否,更無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而島棘之典,雖出於先大王好生之德,王章未施,輿憤益激。逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故。潛藉逆復之姻婭,以下七字刀削與同死生之說,旣已遲晩,顧瞻他日之計,明白納招,甚至於干涉善復自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮。逆復庶子好石,亟施處絞。荐棘罪人時偉,設鞫得情,快正王法。遲晩罪人宇鎭,捧根脚,快正王法。噫嘻,痛矣。亂逆之變,從古何限,而豈有若今番嶺啓中諸賊之窮凶極惡者哉?嗚呼,今日,此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣子耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京·擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎,則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。玄慶,則以逆景之子,初旣同惡,末又逃躱,尙今未捉,實有難言之深憂。凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,竝亟令王府,設鞫嚴覈,快正邦刑。時景·時昱,竝施孥籍之律。玄慶,督期詗捕,嚴鞫得情,依律處斷。噫嘻,痛矣。金履翼通天之罪,可勝誅哉,惟我先王所秉執之大義理,昭如日星,嚴於鈇鉞,使愚夫愚婦,咸有以知入於此爲忠,出於此爲逆,則雖頑如木石,迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者出,闖呈一疏,計在嘗試,使莫重莫嚴之義理,敢欲漫漶之毁畫之,則其所設施排布,孰主張是?密勿慫慂,綢繆指嗾,一則履翼,二則履翼。噫,彼履翼,本以陰譎之性,常懷不滿之心,必欲岐貳淸議,戕害善類而後已,其潛滋暗長之計,粧出履載之疏,而昏夜往復,眞贓自有所綻露者,則肝肺已入淵鑑,魑魅莫逃於禹鼎,乃有五月三十日萬餘言筵敎,拈出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拖時日,及至六月十六日以後,上下群情,焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,漸至玉候之沈篤,興言及此,腐心而痛骨。臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏鈇鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關,脈絡貫通之狀,明若觀火,可發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼,亟令王府,設鞫嚴問,快正邦刑。噫,從古權奸之壞亂世道,禍人家國者何限,而豈有如徐有隣之至妖極凶者哉?惟彼凶徒之犯於某年大義理者,一轉再轉,至于六七轉,脈絡貫通,腸肚結連,而噫,彼有隣,乃於乙未冬故相臣徐命善陳疏之時,以宗廈復出之說,與象厚爛漫酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無故,則生死肉骨之恩,於渠何如?而乃敢反懷疑懼,潛售掉脫之計,晝宵揣摩,無所不至,而及夫庚子以後,操國權柄,惟意所欲,爲賊淵藪,寔繁其徒,義理則期於背馳,善類則期於構陷,其所設心用意,專出於營護干犯某年以來源頭凶逆,閃弄手勢,挺身報讐之計也。人心由此而陷溺,國勢職此而凜綴,駸駸入於人不人國不國之域,而滔滔末流,愈往愈甚,逮夫壬子之間,交結異類,面諛背毁,無所不極。至以莫重莫嚴典禮間事,作爲欛柄,或倡說而煽動之,或誘衆而威脅之,矯誣之說,肆行其間,苟究厥由,非渠而誰?惟我先大王日月之明,洞燭其奸狀,深惡其情態,六七年來,屛置於外,俾悔其罪,則固當革心改面之不暇,而依舊跳踉,無少懲畏,何幸慈殿處分,乃在神人積憤之餘,而罪止荐棘,已是失刑之大者,王章未伸,鬼誅先加,窮凶情節,無以究覈,輿情憤鬱,尤當如何?次第應行之律,不可以身故,有所容貸。請慶興府物故罪人有隣諸子,亟施散配之典。噫,彼金履載,卽一至奸至妖之物也。潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讐視士類,角勝於淸議,與乙丙以來群不逞之徒,一串貫來之心腸,昭昭莫掩,惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命,思之及此,寧不崩心而痛骨乎?特以自首者之未顯,姑置投畀之寬典,今於履翼指嗾情節綻露之後,履載亦不可置而勿問。請古今島荐棘罪人履載,亟令王府,設鞫嚴問,期於得情。噫嘻,痛矣。亂臣賊子,從古何限,而豈有如李在學·沈頤之,吳在文之窮凶絶悖者乎?◆下封書,卽我聖母之手札,則雖章·蔡之凶肚,何敢槌函,雖弘·瞻之逆腸,何敢坼封,而承望窩窟之指使,套襲梟獍之手勢,敢於至尊至敬母事之地,有此無嚴無忌凶賊之變,古今天下,寧有是乎?大僚嚴鞫之請,實是擧國共公之憤,而迺者批旨之下,以李在學異於邑倅,只命加律,臣等相顧驚愕,益切抑菀。邑倅聽令於道伯,道伯締結於凶窩,眼無君母,敢售㦧計,脈絡交通,腸肚相連,道伯邑倅,二而一也。如此千古所無犯分蔑紀之類,其何可分別於道伯邑倅之間,而不許大臣執法之請乎?情節未覈,鬼誅先及,公議莫伸,輿憤益激。請物故罪人在學,爲先施以追奪官爵之典。追削罪人頤之·在文,爲先竝施追奪官爵之典。嗚呼,數十年來奸凶之徒,把弄權柄,惟意跳踉,義理將至湮晦,國勢幾乎岌嶪,而噫,彼徐有防,本以憸邪之性,濟之傾巧之行,戕善敗類,莫逃宵小之目,背公營私,無非兜攬之計。當榮賊擅弄之時,專事附麗,及浚賊誣眩之日,同聲和應,凡所以簧鼓邪說螮蝀太陽者,無不爲之嚆矢,而浚賊逆節彰露之後,語頗糢糊,亦不嚴斥,一時之所共憤,厥惟久矣。向者儒臣之疏請追奪也,與浚賊一而二,二而一云者,臚列備至,可見公議之峻發,而今此大僚稟處之論,反涉惟輕。請故判書徐有防,亟施追奪官爵之典。噫嘻,痛矣。權奸之凶國禍家,從古何限,而豈有如尹行恁之至妖慝絶巧㦧者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下。故每以行己卑賤,作事容易,不可任用,俯諭於筵臣。至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復飜身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣熖,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚。延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄勘細故。若其陰陽闔捭,左右欺賣,口密腹劍,不翅林甫之奸邪,詐僞反覆,專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也。廷臣之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露。至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此。此等小人,眞朱夫子所謂自朝至暮,自頭至足,無非罪惡者。渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色,至於粧出凶述之疏而極矣。蓋其千億化身,惟利是趨,利在浚賊,則附浚賊,利在民始,則附民始,利在隣·防,則附隣·防,利在異類,則附異類,利在邪黨,則附邪黨,以下一行刀削天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,則今此一字刀削賊伏誅之後,渠獨生全,其可曰國有法乎?且其千妖萬惡,一步一計,指天畫地,睥睨時變,興訛造訕,疑亂島氓,死中求活,將無所不至,其爲社稷之憂,容有極哉?如此背國死黨蔑義爲亂之大奸巨慝,決不可晷刻容置於覆載之間。況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛漫綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁。何幸我慈聖殿下,俯察輿情,廓揮明斷,特下賜死之命,王章自此可伸,輿憤得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允。薪島復命之啓,纔已登徹,王章似伸,而未可謂克伸,輿情似洩,而未可謂快洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。十一行半刀削噫嘻,不可久屈者王法也,不可不伸者公議也。惟我慈聖殿下,於物故罪人遠培事,以不過一言之失爲敎,仍下罪名蕩滌之命。嗚呼,凡爲臣子者,敢於至尊至敬之地,雖片言半辭,如或有一毫犯分,則漢法不敬之律,烏得免乎?究其罪犯,與頤·文·學三賊,二而一也。生前之情節未覈,死後之官職自如,至於丹書罪名,亦歸烏有,刑政之倒置,輿情之憤鬱,尤當如何?請物故罪人遠培,亟收罪名蕩滌之命,施以追奪官爵之典。噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦。恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣。國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,㦧毒之凶計,暗地綢繆,罔有紀極。主張者榮賊,而陽澤焉承望,指揮者榮賊,而民始焉和應,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任而端陽之例供,肆然廢停,共坐深嚴之地而宮人之栲掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之胸肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,菀而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也。昨年之春,幸賴我先大王廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?請物故罪人國榮,亟施孥籍之典。答兩司曰,不允。有隣諸子事,履載事,不允。在學等事,徐有防事,勿煩。行恁諸子事,不允。以下五字刀削李遠培事,慈敎已諭,勿煩。家煥等事,國榮事,不允。
持平李毅采啓曰,噫,彼金履載之罪犯,何如,關係何如,而前道臣申耆之揷入於稟秩,抑何意也?嗚呼,我大行王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃爲尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮,涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行,其心所在,吁亦痛矣。此等背公死黨悖義害正之類,不可竄配而止。請興陽縣竄配罪人申耆,亟施絶島安置之典。命吉諸子散配之處分,嚴正光明,神人之憤冤,庶可少洩,而散配分揀之命,遽下於未及發配之前,命吉旣已徑斃,未施孥戮之典,則其諸子散配,已失於從輕,而今則竝與從輕之典,而亦爲還寢,其可曰國有三尺乎?請命吉諸子散配,依前擧行之意,分付該府,絶島遠配之啓,亦竝允下。噫嘻,逆鏔窮凶之罪,已悉於前啓,今不必更事臚列,幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。噫嘻,義理將晦,人心胥溺,識者之憂歎,厥惟久矣。猗歟,向來處分,炳若日星,嚴如鈇鉞,國是因此大定,凶圖庶可知懼,而尙有憸小之倖逭王章者,卽洪樂游是已。本以傾邪之類,密托幽陰之逕,爲一世指目,蓋有年矣。五月晦筵敎,明示忠逆之分,公除前慈敎,昭揭向背之路,則爲今日臣子者,孰敢不奉若金石,而渠獨何心,敢肆護黨之習,顯試角勝之計,三銓獨政之日,乃以逆孽洪緖榮,挺身首擬於寢郞之望,視若平常之人,少無留難底意,陰附凶逆,直擬政注,乃是渠家傳之心法,而卽此一事,於渠斷案,前後臺論,公議可見。當此一初淸明,先治黨與之時,如此背義護逆之類,決不可置之輦轂之下。請前參議洪樂游,亟施屛裔之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行已閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也。國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止。請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根抵拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦已正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡倫紀之全喪。卽此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘,花肋惟均,迷溺之丁寧,致嗣各證,兇祕之跡,如印一板。寬基則本以箕延之從孫,詿誤湖民,賣其切姻之權勢,陰庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事。目下所當覈者,卽是怕儉請舶之計。嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀。況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。至如吳錫忠,尤極凶且㦧矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計。或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?雖以李基讓事言之,子有沈溺之寵億,査結伏法之三凶,邪魁之目,擧世喧傳,誑誘之說,驪利煽動,敢肆凶頑之習,終無就服之供,而遽下酌處之命,輿憤之未伸,容有極哉?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,快正典刑。嗚呼,從古亂賊之包藏禍心,眩亂義理,潛逞陰圖者,亦多其類,而豈有如南學疏擧之至凶且㦧哉?噫,彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗類,及當壬子之夏,謂機可乘,附麗浚賊,受其旨訣,聽其指使,仍與李祖源·沈基泰輩,綢繆和應,渠爲窩主,彼爲部曲,朴夏源募爲疏頭,柳協基從以製疏,嘯聚繁徒,闖然投呈,外托闡揚,內售戕害,其陰計之主張,密機之排布,情跡莫掩,公議轉沸。向日大僚自有其人之筵奏,實指昌順也。當此義理大明,國是大定之日,決不可置而不論。至於協基,則雖是如渠之類,其在癉惡之政,亦不可以其身之已故,有所寬貸。請故判書鄭昌順,故僉知柳協基,竝施進奪官爵之典。噫嘻,痛矣。宋文述之罪,可勝誅哉?本以蟣蝨之賤,賦性陰祕,兼以附麗之跡,行己凶譎,左閃右忽,爲鬼爲蜮,乘此求助,陰售嘗試之計,暗蓄凶圖,闖呈乖亂之疏,亘古亘今,豈有如此窮凶極惡者乎?昨冬處分,出於恫先朝義理之受誣,憫先朝志事之未伸,而噫,彼金履喬輩,負犯,何如,關係,何如,而猶施寬貸之恩,略加島配之典者,已是失刑之大矣。今此文述,少不懲畏,愈懷禍心,以五晦之筵敎,臘月之明旨,不滿于心者,昭昭難掩矣。此非渠獨辦也,慫慂者尹行恁也,指使者尹行恁也。其承望權奸之風指,背馳國家,扶護凶逆之罪,不可但以島配而止。請絶島定配罪人宋文述,亟令王府,設鞫得情,夬正邦刑。噫嘻,凶徒之減倫干紀,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行事,而況凶如此賊,逆如此賊,則爲其狼貙之種者,尤不可晷刻容貸也,決矣。請民始諸子應坐之類,亟令王府,依律擧行。噫嘻,痛矣。李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植。伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律。請故判府事李命植,亟施追奪官爵之典。噫嘻,痛矣。十數年來,賊勢益肆,人心靡定,顧瞻他日之徒以下四字刀削之輩踵相接也。周爀則身在衿紳之列,而敢生以下一行刀削而伊後除命之連下,全出藏疾之聖德,則在渠道理,猶當含恩畏義,矢死縮伏,而不此之爲,有除輒膺,揚揚位任,自同無故,此於渠雖爲薄物細故,而亦可見隱若有恃,縱恣無忌之一端。至於鴻山三賊,則闖乘事機,自入官庭,伸護逆魁,看作事業,其素蓄凶圖,拚死力戰之意,卽此可見。遐土賤類,締結凶窩,只知有賊,不知有國,思之及此,骨驚膽掉。今幸乾斷赫然,以下四字刀削此等黨與,不可仍置。請周爀及鴻山賊金履源·李漢福·申光周,竝令王府,嚴鞫得情,快正典刑。噫嘻,齊家之窮凶情節,旣發於甲金之招,則此與可·發兩賊,二而一也。渠以可基之切姻,久爲行恁之卵育,痛癢相關,腸肚相連,卽一世之所共知也。今其怨懟之心,莫掩於酬酢之際,不道之說,至及於莫重之地,眞贓盡露,斷案已具,而乃敢遊辭漫漶,終不輸款,益見其萬萬狡惡,而況其所供,旣無自明之證左,亦無可原之端緖,特以忍杖抵賴之故,而遽降惟輕之酌處,鞫體之疎虞,刑政之乖當,誠非細故。以若齊家之凶,倖逭肆市之律,則將不知幾箇凶逆,無所懲畏,雲·海·鏡·夏之徒,接踵而起,思之及此,寧不懍然。請罪人齊家,亟寢成命,更加盤覈,期於得情,夬正典刑。噫嘻,徐有聞·李光益之罪,可勝誅哉?有聞,以天生小人之情態,讐視善類,角勝公議,所依恃者隣·防,所關通者翼·載,慣做無根之言,左右構譖,眩惑人心,常懷不逞之志,東西窺釁,壞亂世道,及夫履載之凶疏出後,有聞之伺察也紹介也,昭昭莫掩於先朝日月之明。至有五晦之筵敎,而使之自首,則渠敢厭然而掩,恬然而處,不動毫髮,無意首實,渠之前後罪犯,莫非罔赦,一世公共之憤,當如何哉?至若光益,則渠之受國厚恩,靺韋中罕比,苟有一半分彝性,固當報效之不暇,其奈賦性妖邪,行己陰祕,腹心於行恁,爪牙於行恁,藉賣聲援,擅弄威福,此已萬戮猶輕,而昨年六月以後,凡有血氣者,莫不悲憤冤號,誓不與鏔賊共戴,則渠獨何心,肆然擬議於羽衛之列。是可忍也,孰不可忍也?至於邪逆之變,大關國家之安危,而陰受妖賊之指使,顯售邪獄之緩治,究厥心腸,則必欲凶國而乃已者也。此輩之背馳義理,附合賊邊,事事至妖之狀,節節難宥之罪,旣如是昭著,則當初薄竄,已失惟輕,而曾未幾何,遽蒙全釋,殆若尋常罪犯之乍謫旋宥者然,王章之解弛,已無可言,輿情之憤鬱,莫此爲甚。請還寢徐有聞,李光益放釋之命,仍施遠竄之典。昨伏見傳敎下者,有北靑府役畀罪人李錫夏特放之命。噫,彼錫夏甲寅一疏,卽是渠背馳義理之斷案,而況又連姻於邪魁,附麗於權凶,其憸邪不正之行,淸議之所棄,一世之所知,論其罪負,有北之投,猶屬薄勘,則其不可輕議於放釋之典,明矣。請還寢北靑府投界罪人李錫夏特放之命,依該曹草記,還發配所焉。噫,近年以來,紀綱解弛,廉防掃地,至於今番李益恢之事而極矣。啓下榜目,恣意幻弄,巡將僞帖,無難成出,捧價之說,衆口喧騰,其爲淸朝之累,縉紳之羞,爲如何哉?善地流配,還是薄勘,此豈非刑法之失當,而公議之沸鬱者乎?請泗川縣竄配罪人李益恢,亟施島配之典。新除授洪彦燮,時在京畿積城地,掌令金日柱,時在廣州府,請竝乘馹上來事,下諭。答曰,亟停勿煩。洪樂游事,沈魯崇等事,若銓等事,不允。鄭昌順等事,亟停。宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。李錫夏事,李益恢事,不允。下諭事,依啓。
大司諫吳鼎源,司諫尹悌東啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。德相·尙喆·九宗三賊,無非劇逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間。請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣結案正法,則孥戮之法,便是應行之典。請正法罪人鏔,亟施孥戮之典。逆醫命吉之未伏法徑斃,已是失刑,而諸子散配,乍有成命,旋卽還寢。逆吉之未施王章,尙切輿情之抑菀,竝與其子屬而偃處城闉,殆若無故者然,此豈復君讐討國賊之義乎?請命吉諸子,依前下敎,施以散配之典。噫嘻,痛矣。今番嶺獄干犯諸賊,孰非可覈,而其中權龍度之招,以爲與時景酬酢,以醫官已被臺啓,蔡承旨弘遠,亦爲上疏請鞫云。逆景抵金行久書有曰,邑中武弁之自京來者言,蔡弘遠陳跡請鞫醫官云,武弁卽張羽成也。羽成之招,雖爲發明,逆景之言,旣已綻露,賊招賊札,若是丁寧,則傳說於逆景,明白無疑,且弘遠之疏,只是請鞫醫官,則逆醫之請討,乃是一國之公憤。弘遠之疏,必無掩諱不呈之理,而今此諸賊之傳說,莫不藉重於弘遠,則其間必有苗脈,渠輩亦必有聞處,則此事之究覈,只在於此二賊,明矣,不可以已決之案,置而不論。請放送罪人權龍度·張羽成,亟令王府,拿鞫得情。噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極兇獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。噫嘻,痛矣。李漌之罪,可勝言哉?渠以蟣蝨之賤類,又爲梟獍之親屬,其所負犯,宜被大戮,而以天地好生之德,不加之誅,投之有北,保活性命,殆將三十年所,則固宜銜恩感德,罔有他意,而乘擧國哀遑之日,挾營門曲護之力,恣意跳出,直入京城,閱月留滯,略無顧忌者,其凶頑獰慝,已無餘地,而身拘王獄,私書公行,至發於該府之草記,而其綢繆指揮,必有其人,且書中所謂勿爲雜談云者,所謂雜談,雖未知何等說話,而恐其吐出,丁寧申囑者,其間必有情節。始允嚴鞫之請,究覈有路,旋降還配之命,輿憤益激。請還發配所罪人李漌,亟令王府,更爲拿來,嚴鞫得情,施以當律。私書往復之人,一一査出,施以刑配之典。壬子南學之疏,吁亦凶且慘矣。締結翰逆之餘黨,傳襲師賊之凶論,乃於李㙖之假托闡揚,暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也?噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類,至於沈基泰之所爲,亦甚凶獰。東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕。請放逐罪人李祖源·沈基泰,竝施島配之典。昨冬處分以後,義理大闡,世道底定,猗歟,我先王之志事,煥然乎揭日月之明,國勢之岌嶪,由此而奠盤泰之安,凡今日北面於庭者,孰不仰我東方億萬年無疆之休,而夫何一種不逞之徒,舊習不悛,宿處難忘,猶懷力扶凶徒,背馳公議之計,而至於今日宋文述而極矣。渠以鄕曲蟣蝨之賤品,濫荷先朝陶甄之聖化,內而臺省,外而腴邑,無不兜攬,則在渠報效之道,討凶賊趨國是,宜倍他人,而今藉求言之敎,敢生嘗試之習,拈出竄配中數人,謂以干和之一端,至請疏放之典者,是何凶譎之計也?噫,彼金履喬輩,負犯,何如,關係,何如,而乃反暗地陰護,甘與同歸,是豈常情之所可出者乎?平日不率之習,必以五晦之筵敎,臘月之處分,常懷不滿之心者,昭昭難掩矣。其死黨負國之陰謀祕計,豈無所以然哉?此其窩窟未破,根柢尙在,故凶徒之把作奇貨,潛售覬覦者,有時闖發,無難故犯,究厥心腸,節節痛惋。然此豈一人所可獨辦者哉?慫慂者頤指者,亦有其人,此而置之,則不知何樣凶圖,復出於何地。思之及此,寧不凜然而心寒哉?請絶島定配罪人宋文述,亟令王府,嚴鞫得正,夬正典刑。頤指慫慂之徒,嚴覈査出,施以當律。噫嘻,痛矣。李允行之疏,何爲而發也?名雖假於懲討亂賊,計則售於壞亂義理,若其疏中權攝二字,弄臣一句,是豈今日北面於殿下之庭者,所敢萌諸心而發諸口者哉?噫,權攝云者,權宜而攝行之謂也。史所稱堯老而舜攝也,周公之攝政也,皆以在下之人而攝在上之事也。自周公以後,攝之一字,又非好題目也。今我慈聖殿下,以太母之尊,有女堯之德,痛念國家綴旒之勢,勉循群下垂簾之請,此卽國朝之近例,元祐之故事,而凡所以牖世導俗,斥邪扶正,闡明先王之義理,光啓一初之政化者,建諸天地,昭如日星,則環東土含生之倫,孰敢以權攝等語,肆然擬議於今日,而噫,彼允行,乃敢以此等乖悖之言,闖發於章奏之間,其心所在,路人所知也。又若弄臣之說,何其無嚴之甚也?前史所稱,猶貽從世之譏,則渠敢以此,形諸文字,自謂請討權奸,而隱然若歸累於先王之盛德至善,苟有一分人心,則豈敢發此悖慢之說於殿下之庭哉?如渠卑賤蒙騃者,有何知識,而蓋有一種怨國之徒,常懷平日不滿之心,私自誹謗,互相和應,其所以壞大義而戕善類者,無所不至,而終至於語逼慈聖,誣及先朝耳。嗚呼,此若置而不問,則將不知幾允行,接踵而起,眩亂義理,乖敗世道,豈不凜然而寒心哉?請屛裔罪人李允行,亟令王府,設鞫得情,夬正典刑。噫嘻,可·發兩賊,卽窮天地亘萬古所無之凶逆,而必基,乃可基之親弟,時發之密友也。參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心,兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出於我聖上好生之德意,其爲失刑則大矣。請慶興府定配罪人必基,亟令王府,更爲拿來,夬正邦刑。昨伏見傳敎下者,有北靑府投畀罪人李錫夏特放之命。噫,彼錫夏,乃邪魁之切姻也,權凶之狎客也。自來行己之憸卑,久爲淸議之所棄,卽此一款,已難免黨與之律,而向年疏語,托以應旨,受其指使,遣辭閃倏,指意陰祕,敢售漫漶義理之計,論其罪負,有北之投,猶屬薄勘。今此特放之典,雖出於大聖人好生之德,而以若形迹,以若辜犯,不可輕議於宥釋。請還寢北靑府投畀罪人李錫夏特放之命,依該府草記,還發配所焉。答曰,不允。第四五六七八九件事,亟停勿煩。宋文述事,李允行事,必基事,李錫夏事,不允。
壬戌五月十六日申時,上御熙政堂。大王大妃殿垂簾,時原任大臣入侍時,同副承旨柳師模,記事官金,別兼春秋呂東植·金邁淳,領府事李秉模,領議政沈煥之,左議政李時秀,右議政徐龍輔以次進伏訖。秉模等曰,好雨優洽,幸矣,而日熱無異三伏,聖體候,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。上曰,上號事,連爲仰請於東朝,而未能回聽,悶迫矣。秉模曰,臣等俄者,伏承慈殿諺敎下者,相顧失圖,下情抑鬱悶阨矣。大王大妃殿敎曰,此非如是之事也。日氣甚熱,況當此時,主上哀疚之中,酬應甚多,深用悶慮矣。又敎曰,卿等連日勞悴以過,氣度不瑕有損乎?予不弛心矣。秉模等同時起伏。秉模曰,聖上以此事,連日酬應,下情不勝惶悶,而今日除却酬應之道,惟在慈聖殿下一辭敎之間也。大王大妃殿敎曰,此則不然矣。今番議號之說,聞已屢日,而初不留心,故任置之。蓋上號一事,在王大妃殿,則係是應爲之事,而予若先言予之不欲受,則恐有妨於王大妃殿應受之禮,當初之不爲分別言之者,此也。再昨日所下諺敎中,已備悉予意,卿等庶可領會,而又何如是張大乎?君臣上下,相信然後,情志方可以通矣。始也,主上爲國朝之典禮,縷縷勸勉,而王大妃殿不肯從之,故主上用慮太過。予則非獨爲典禮也,爲悶主上之用慮,亦爲勸勉,而王大妃殿欲闡先王之志事,斷然以不受號爲定,非但其言之爲是,其意將以明先王之精義,不有勝於進號揄揚之擧乎?故予果從之,成其德美矣。仍掩抑良久,又敎曰,王大妃是應有之位也。至於大王大妃,非應有之位也,而卿等輒以國家常憲爲言,恐是未達之思也。予於丙申以後,賴先王孝養,頑忍支保,而奄當此時,受此大王大妃之號,是豈予樂而聽之者乎?又掩抑不能聲,移時敎曰,主上沖年哀疚之中,終祥無餘日,君臣上下,同情悲慟,如此之時,主上悶予之不聽進號,自朝至暮,過爲用心,予甚惜之。卿等何不闊狹於此,而看作可進不可退之事,鎭日連籲致煩酬應乎?昔在英廟晩年,中壺不可虛位,故予踐坤殿之位,而壬辰·丙申兩年,連受尊號,而此則從夫之義也,非予樂其揄揚而然也。戊戌年亦受之,而此則依古例爲之之事云,故予果無一辭受之矣。其後則先王務積誠意,强請其不欲爲,勸勉不已,予心安得無感動乎?不得已又受之矣。今之時則與前絶異,安得用古例爲哉?大王大妃,元非代代常有之位,而卿等何可以國朝故例,擬議於予乎?卿等必曰,王大妃殿,以精義而不受進號,大王大妃殿,則未有精義,而何以爲然云爾,而有此縷縷煩請。然此由於不審時勢之前後有異也。予本多病,若以不欲爲之事强之,則病輒有加矣。且此時異於他時,卽先王齋戒之時也。因掩抑下敎曰,先王無一日南面之樂,予常悲之,此時此慟,尤有倍於先王在宥之時。設使笑而聽之之事,不當如是煩請,況不肯之事乎?此非上下相持之事,而固請不已,誠爲慨然。如是下敎之後,卿等若又不從,則實爲怪異之事也。俄者旣下諺敎,而再啓又胡爲乎?實用慨咄。君臣之際,相信而相諒爲可,卿等想應知此箇道理也。始也,爲王大妃殿應受之地,故予未下敎矣,終焉,王大妃殿不受之義,果甚是當,故予遂從之,卿等則不從予言乎?當此蒸熱之時,使主上勞心,可乎?予若有一分可受之意,則豈不顧主上誠意仰勸者乎?卿等終不信予之故,如許耳。予於其間,有何不信之事,而卿等如是乎?又掩抑下敎曰,先王聖壽,未滿六旬,奄遭此境,予當不敢當之地,夙夜憂懼,常恐祖宗陟降之靈,視予爲如何,由是戰戰兢兢,竊庶幾有歸拜之顔,而猶懼不克負荷,尙何以晏然受此二字之號乎?決非如是之事矣。秉模曰,縷縷下敎,無非感泣處,無容更言,而言之亦甚難矣。大王大妃殿敎曰,此非如是長語之事。苟有欲受之心,則初豈不從乎?時異則事隨以異,宜有通變,此豈膠守故例而固請之事乎?秉模曰,俄下諺敎,以雖時月爭之,決無回聽之理爲敎。臣等聚首相顧曰,慈聖殿下,前後政令辭敎,無不以誠信二字爲主,今此下敎,若是丁寧,似難回聽矣。語未竟,大王大妃殿敎曰,卿等似若猶未曉予意,故俄下諺敎矣。見此諺敎,又入再啓,實爲慨然。予之所執,非不是也。且予必欲强勸於王大妃殿,則豈無其道,而旣以先王之精義爲言,則國朝故例,有不假顧矣。進號一款,豈有益於事乎,有補於治乎?煥之曰,慈聖殿下至意,小臣豈不仰度也?臣每承聆慈敎,務歸誠信。夫上以誠心待下,下以誠心事上,豈不美乎?第俄者大王大妃之位,非應有之敎,臣等惶霣震凜,不敢承聞,此非如是下敎之事也。日前慈聖殿下,以自內勸勉於王大妃殿爲敎,故臣等顒俟兪音矣。王大妃殿,特以精義,不受徽號,而慈聖殿下,亦以成其德美爲敎,則主上,何以勉回慈聽,臣等亦何以更思仰勸乎?惟當奉以承順,而至於大王大妃殿徽號,則揆以邦禮,有不可已者矣。大王大妃殿敎曰,不欲長語,故大綱言之,而聖壽世世靈長,則豈有大王大妃之位乎?煥之曰,大王大妃殿上號之禮,自貞熹聖母始行,而稽之國朝典禮,不啻屢次行之,非今斯今矣。然今此下敎,丁寧諄複,臣等固宜將順,而至以位之一字,荐下不敢聞之敎,此則萬萬非如是下敎之事也。時秀曰,臣等以典禮所關,歷日陳請,而此時仰煩酬應,不勝惶悶。臣等亦豈不知撝謙之慈德,有勝於二字揄揚,而國朝常憲,有不可闊狹,此所以屢次仰籲者也,而俄者不敢聞之下敎,無或過中乎?大王大妃殿敎曰,予設或以過擧出此言,不必論其是非矣。予以此長時傷痛于中,故存乎中而發之言辭。且君臣之間,是何等相親也?相親之故,有此敷心之言,此言或非耶?雖以予之所處之地言之,以一婦人,處在深宮,豈有施措之迹,而不幸此時,主上幼沖,政事有不得親自裁決,故不得已當此不敢當之地,爲之參聽而分勞,主上春秋若鼎盛,則豈有此事乎?予以是小心兢業,不敢一時放過。似此憂懼之心,卿等何不諒之乎?卿等雖以爲今玆之請,不過遵故例也。旣非稱慶,又非揄揚,初非可辭之事,何爲而如是過讓云爾,而此有不然者。王大妃殿所執之精義旣如彼,予之所處又如此,此乃不常有之事,來後亦不必取以爲式矣。今日之不受號,少無違於邦禮,予之此言,速爲聽從,可也。龍輔曰,臣等所請,卽我朝四百年流來之典禮也。君臣之間,所貴乎情意流通,慈聖殿下,旣以不受徽號爲定,則思量於慈衷,下詢于臣隣,可也。語未畢,大王大妃殿敎曰,予旣以存諸中之言,言之則其言從之,可也。且婦德,無非無儀,辭令,不出閨闥之外,乃其常也,而不幸此時,旣當出辭令之地,予欲不受號,則斯不受而已,豈有不然之理?藉使君上,不肯受尊號,則群下豈敢不遵乎?龍輔曰,臣等雖愚迷,豈或以不當爲之事,縷縷陳請乎?第俄者下敎,有非臣等所敢承聆者也。大王大妃殿敎曰,卿等旣以予言,爲不是,則予以不是知之矣,而今日再啓之擧,卿等事亦不是,卿等亦知之乎?龍輔曰,上號之事,始於貞熹王后之時,貞熹王后世次,在睿宗·成宗之上,故貞熹王后所當之地,與今日慈聖殿下,處地同符矣,而臣等之今日仰請於慈聖殿下者,卽貞熹聖母之所不辭也。且我朝盛際,若孝廟·顯廟·肅廟三朝,治化淸明,群賢登庸,上而典章畢擧,下而禮儀罔觖,其時莊烈大妃,亦嘗受徽號,仁宣聖母,亦嘗受徽號矣。大王大妃殿敎曰,莊烈王后·仁宣王后,則惟以大妃殿,處深宮之中,非如予今日所當之地矣。予則今當接臣僚出敎令之地矣。若不當此地,而只處深宮,則亦將無一辭受之,如古昔兩聖母之爲而已,豈復有言乎?予有何可稱之德,而前之所受,亦已多矣。時異則事異,事異則宜有變通,而不思所以闊狹之道,一直强請,至再至三,可乎?煥之曰,臣等非敢强請也。慈聖殿下執謙之聖德,無能名矣。二字尊崇,反不如謙光之益章。然臣等所請,乃祖宗朝典禮間事也。夫人主爲德,莫大於敬天也,敬民也,敬祖宗也。尊祖宗,當如敬天,故古人亦云,欲法堯·舜,當法祖宗。臣等愚意,以爲祖宗朝典禮,其將從此而曠廢,其所關係,較重於德意之承順,故爲是之懼,有此陳懇不已矣。時秀曰,爲臣之道,規諫闕失爲上,至於揄揚德徽,不如規諫,臣豈不知承順謙德,有勝於揄揚徽號乎?語未畢,大王大妃殿敎曰,隨時而事異,故其所以處之,有經法焉,有權道焉,豈可一味膠守,不思通變乎?終祥今無餘日,主上哀疾之中,近以此事,連日用心,果然沓沓矣。其在上下相信之道,上之所令,苟爲可聽,則下之人,一言聽從爲可,而初不欲張大之事,如是張大其可乎?予之此言,卿等聽從,可也。勿復爲如許文具之事也。秉模曰,朝廷之事,似文具而有所重者,亦多矣。煥之曰,臣等所懇,初非爲人事邊而然矣。王大妃殿之不受徽號,闡明先王之精義,于有光焉。故臣等旣將順,而大王大妃殿,旣無精義,典禮爲重,故一啓再啓不知止矣。今登筵席,慈敎若是諄複,臣等豈敢更爲仰請乎?於是秉模等同時起伏。秉模曰,大體朝議,非必大同,而臣等俄於班次,以爲慈聖,常以誠信爲主,承此諺敎,似難回聽矣。今於筵席,又承縷縷慈敎,且伏念聖上,過爲用慮,其亦惶悶,臣等到此,將順之外,無他道矣。大王大妃殿敎曰,予之敷示諺敎,將以寬主上之憂慮,而卿等如是相持,反添憂慮矣。主上終日酬應公事,又至暮相守,眞情仰請,予心豈不以爲貴也?然今此垂簾之時,豈可晏然受號乎?秉模曰,臣等將順之意,奏于大殿矣。大王大妃殿敎曰,依此爲之也。煥之曰,俄以權道爲敎,國朝之典禮雖重,不得已從權矣。又奏曰,此則然矣,而議號之緣由,自禮曹業已草記矣。過祥祀後,玉冊金寶,當依例上之矣。大王大妃殿敎曰,中宮殿定位時,旣有冊寶,則今此冊寶,似當如例爲之矣。煥之曰,不以上號都監爲名,只以尊崇都監設行,惟議號一事,不爲擧行,而期日尙遠,臣等退出,謹當博考禮典,後日登筵,更爲奏達矣。上曰,依此爲之也。仍命退,諸臣以次退出。
上在昌德宮。停常參·經筵。
自卯時至未時,灑雨下雨,測雨器水深五分。
尹理相啓曰,明日常參·經筵,取稟。傳曰,停。
尹理相啓曰,來二十一日朝參日次,而顯隆園忌辰祭,正日相値,頉稟之意,敢啓。傳曰,知道。
尹理相啓曰,來二十一日輪對日次,而顯隆園忌辰祭,正日相値,頉稟之意,敢啓。傳曰,知道。
洪羲運啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
尹光普啓曰,行左承旨韓用鐸,今日不爲仕進,卽爲牌招,何如?傳曰,允。
尹光普啓曰,右副承旨洪羲運,今日不爲仕進,卽爲牌招,何如?傳曰,允。
尹光普啓曰,假注書李惟命,身病猝重,勢難察任,今姑改差,何如?傳曰,允。
備忘記,全羅左水使鄭周誠下直,長弓一張,長箭一部,片箭一部,筒兒一箇賜給。
傳于任希存曰,勸講入侍。
李惟命改差,代以趙鐘永爲假注書。
以大司諫吳鼎源,司諫尹悌東,獻納李重蓮,執義尹羽烈,持平李毅采牌不進罷職傳旨,傳于洪羲運曰,只推。
洪羲運啓曰,行大司憲李直輔,掌令洪彦燮·金日柱在外,執義尹羽烈,持平李毅采牌不進,金啓河未署經,監察茶時之意,敢啓。傳曰,知道。
柳師模啓曰,別兼春秋呂東植,以其親病,呈辭出去矣。別兼春秋吳淵常,所當替直,而不卽入來,致有兼春秋省記以入之擧,事甚未安,推考警責,仍卽牌招入直,何如?傳曰,允。
傳于尹理相曰,大提學·藝文提學前望單子入之。
兵曹口傳政事,副司果金碩鉉單付。
柳師模,以兵曹言啓曰,巡監軍,旣奉御碑,事體至重,所掌字內及各門,遍察恪巡,雖路過家門,不敢暫入,例也。近或有法久漸弛之慮,故臣發遣將校,連爲追後摘奸矣。昨夜摘奸將校回告內,巡將趙雲衢·沈公綽,監軍張彦極,所掌字內,恪勤夜巡,監軍任百觀,所掌上字內,非但不爲遍巡,暫見敦義門,直往小貞洞親戚家,夜深歸路,不見昭義門,歷見崇禮門而還到巡廳云,此豈受天點奉御牌之法意哉?事未前聞,萬萬痛駭。宣傳官任百觀,令該府拿問嚴處,何如?傳曰,允。
柳師模,以武臣堂上朔試射試所試官意啓曰,臣等來詣試所,射員亦皆聚會,而雨勢如此,無意開霽,不得爲之之意,敢啓。傳曰,知道。
大提學李晩秀疏曰,伏以臣之玷辱文苑,今焉一朞日月矣。國家之設是職,非其人,則寧曠而無濫,如臣者,早宜刊汰,以淸初元官人之政,而許久虛縻,徒侈華銜,畢竟醜拙掀露,罪戾浸積,自陷於顚頓狼狽而後已,臣雖汚下,亦具廉愧,一遞之願,食息如結,而嚮者陳懇,未蒙恩許,徊徨悶蹙,轉益罔措。際伏見日昨政眼僚寀之間,義難竝武,區區微諒,有不容一日冒據。事係私嫌,雖不敢張皇煩瀆,而臣之情地,卽通朝之所共諒,厭然蹲仍,斷無是理。方當小大同聲,鎭日賓籲,職在掌禮,未遑祈免,今始略控短牘,仰塵崇聽。伏乞聖慈,曲垂諒察,亟命遞改臣三館之職,以安私心,以重公器,不勝幸甚。臣無任云云。答曰,省疏具悉。所辭三館之任,依施。
藝文提學趙鎭寬疏曰,伏以臣,聞天下之義,惟適於中而已矣,中也者,猶權之於衡,上下無滯,以御輕重。昔之哲后明王,操是物以酬酢萬化,于以致廣大,于以盡精微,此其所以爲美也。今日群臣所仰請,是蓋我家應行之儀節,先后已然之軌轍,而賓啓之未孚,至于庭籲,吉日之旣涓,昨又挨過,求之禮爲踰節,質之義爲過謙,實非聖人執中之宜也。凡厥臣庶之欲揚徽致崇於兩慈聖殿下,寧有其極,而然而所奉諺書慈敎,辭旨懇惻,德意謙沖,遵先王之志,事體先王之精義,可以有辭於天下,而惟我太母所下聖敎,若曰所處之異。若曰循例之事,一字一義,動合彝則,可以建天地懸日月,而如之何又復靳持乎?若夫成就我慈聖之德美,卽太母之賜也。太母所欲成就之者,群下亦將順之,可也,而恭惟我太母所臨,尤何如哉?奠宗社之策,嚴淑慝之別,德叶勛·華,治邁元祐,顧此按例之擧,曷足以揄揚萬一,而禮不可已者,雖欲自居以巽讓,是豈建用大中之道乎?夫上號之禮一也,慈聖以退讓爲中,太母勉循斯爲中,分而言之,則曰義曰德,合以言之,則均之爲中,伏願殿下,更達群情,亟回慈聽,國家幸甚。仍伏念臣千萬不自意,伏奉藝文館提學除拜之命,如臣鹵莽蔑劣,非可議擬於詞垣之選,而恩誥之下,惝怳恧蹙,不知措躬之所也。臣固知是官之及於如臣者,直是適丁事會,承乏苟充,初不計其望實藻華之當不當耳。且況此時此任,比之尋常無事之日,不啻倍重,則上何以濫授之,下何以玷汚之,不少難愼,又敢冒沒也哉?見方百僚叩闔,各效忱誠,而臣則謬恩所縻,進身無路,退伏闕外,冞增悚惶。卽又伏見大提學臣李晩秀疏槪,則蓋知其緣臣而難安矣。凡百僚寀之間,未或有一人引避,而獨自晏然者,況於三館右僚之地乎?玆敢忙構短章,仰瀆嚴廬之下。伏乞聖明,俯賜諒察,特許遞改臣新授職名,以重淸選,以敦廉防焉。臣無任云云。答曰,省疏具悉。上號事,昨筵已奉承慈敎矣。所辭文任,許遞。
壬戌五月十七日辰時,上御熙政堂。勸講入侍時,參贊官任希存,記事官金,別兼春秋呂東植·金邁淳,領事李時秀,檢校待敎李存秀,侍讀官柳烇以次進伏訖。時秀等曰,今日亦早爲始雨矣,此時聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。上讀前受音一遍訖。時秀讀自上刑適輕,止有竝兩刑。上讀新受音一遍。時秀解釋文義,至非從惟從。上曰,非從惟從之義,未詳也。時秀曰,註云不然而然,蓋決獄之人,持心不偏,不有心於從而自底於從也。時秀仍繼釋以奏訖。上仍讀合十遍訖。時秀曰,此上章則專以程法言之,此章則言罪人之所犯雖重,而其情或有輕者,所犯雖輕,而其情或有重者,法官於此,權宜得中,斯可矣,不宜以私意低仰也。上曰,法官賢,則能不如是乎?低昂闊狹之際,能無其弊乎?時秀曰,爲慮其弊,故以有倫有要四字結之矣。若徒泥於法,而不知變通,則易爲失中。故必參酌乎輕重之間,而務歸有倫有要,使不可紊矣。大體決獄折獄,不可以一人之見獨斷。故必博采衆議,取決於上,而其本則不出乎哀敬二字。夫在上之人,執刑罰之柄,易以自己之喜怒,闊狹於其間。故其於用刑之際,必以哀矜惻怛之念,敬愼欽恤之思,反覆而審決之。且愼刑之方,在於簡擇刑官,擇官之方,在於侫良二字之分。故此云非侫折獄,惟良折獄,侫者,禦人以口給,變亂是非,其爲害甚於庸鈍,獄者,刑人之所也,尤當愼揀其職。貪者虐者,皆不可以畀是任,而至於佞者,尤有甚焉,不宜任以折獄之責者,決矣。良者,是溫厚長者,必存心於敬,故可任是職。非但獄官之爲然,凡於取人用人之際,先辨乎侫與良之別,佞者遠,良者進,然後治道乃成矣。此章中哀敬二字爲之本,侫字尤宜審察處。言雖多端,而其要道則此也。上曰,閣臣陳之。存秀曰,文義,大臣已盡奏,小臣別無可奏者,而俄者下詢非從惟從之義,蓋罪人之有其情者,言辭之間,必有差錯之意,現於外者,聽之之人,不可先主己見,有心於從,而只從罪人言辭之差與不差矣。時秀曰,閣臣所奏之言,果明矣。上曰,玉堂陳之。烇曰,適重適輕之適字,有深義。不偏不倚之謂中,適與中其義同,非但折獄貴乎中,凡天下百千萬事,要不出乎得中,得中則公正,失中則乖當矣。上曰,只務得中而無權道,則非如子莫之執中乎?烇曰,雖務得中,而其間亦豈無權乎?但權而得中,然後可無執中之弊。典刑之官,公平正直,咸得其中,則可期無刑,伏願體念焉。時秀曰,適字,是情與法相稱之謂也。上曰,刑書是周家之書乎,乃堯·舜時書乎?時秀曰,未及詳考,不敢臆對,而大體典章法度,皆自古昔之時,有所制作,而傳至後代,隨時參酌,以成一代之法,今有者,非古所無也,古有者,非今所無也,則其作法之意,似因古昔聖王之遺意也。上曰,非從惟從之義,終未詳矣。時秀曰,從字,是情與法合而言之者也。罪人之有實情者,其辭易差,獄官必審察於此,而審察之際,不宜先着偏私之見也。俄者閣臣所奏,甚明矣。小臣自來魯莽,今臣所對,未知其果是矣。下番別兼春秋,時帶館職,而自來詳明,必有所見,上番別兼春秋,亦是曾經館職,使之各奏所見,好矣。上可之,時秀顧邁淳曰,仰奏,可也。邁淳曰,目下無冊子,不敢指一仰對矣。時秀欲以所看之冊傳之。上曰,取見玉堂冊,可也。烇奉冊以傳于邁淳,存秀奉冊以傳于東植,東植取見註釋訖,起而對曰,小臣別無他見,似謂不期於從而自從也。邁淳取見註釋訖,起而對曰,臣之愚見,則非從惟從者,言不從其言辭,而從其情實也。蓋刑威之下,民或有發於言辭,而非其情實者,是則所謂差也。若不加審究,從其辭而決之,則眞所謂奏當之成,雖皐陶見之,以爲死有餘罪者也。折獄之良者則不然,聽言察情,審其差處,明知其辭雖如彼而情實如此,則不從其外面之辭,而從其中心之情,所以不從,乃所以從之也。如是看得文義,似爲明暢。註所云不可偏主者,謂不可偏主於罪人之辭也,非偏主己見之謂也。若以不立己見不期然而然之意,解非從惟從,則終恐牽合而未暢矣。存秀曰,如是看則似與訓誥之義,差殊矣。時秀曰,此從字,似不可以從罪人之情,看之也。東植曰,下番所奏之言,言則好言也。以備一說,亦可矣。上掩卷,敎存秀曰,閣臣自江東上來乎?邑中民弊,何如,西路農事,何如?存秀曰,麥農之豐登,一如畿內,其外各穀,亦皆善爲立苗矣。小臣所莅之邑,則姑無弊端,田政則例於十年一次踏驗,而姑無舊陳白徵之弊,軍政則邑無徭役,係是樂土,故民多歸之,亦無闕額之弊,糴政則穀簿少而民戶多,故每戶所受,不過一二包,未有難捧之患,論以三政,俱無弊瘼矣。上命退,諸臣以次退出。
上在昌德宮。停常參·經筵。
柳師模啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
尹理相啓曰,明日常參·經筵,取稟。傳曰,停。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹理相曰,勸講入侍。
以大司諫吳鼎源,司諫尹悌東,獻納李重蓮,執義尹羽烈,持平李毅采牌不進罷職傳旨,傳于柳師模曰,只推。
柳師模啓曰,行大司憲李直輔,掌令洪彦燮·金日柱在外,執義尹羽烈,持平李毅采牌不進,金啓河未署經,監察茶時之意,敢啓。傳曰,知道。
趙鐘永有頉,代以李泳夏爲假注書。
大提學前望單子入之,金祖淳落點。
藝文提學前望單子入之,黃昇源落點。
尹光普啓曰,大提學前望單子入之,金祖淳落點矣?政官牌招開政,三館大提學,下批,何如?傳曰,允。
尹光普啓曰,新除授藝文提學黃昇源,方在罷散中,何以爲之?敢稟。傳曰,敍用。
以吏曹參議尹光顔牌不進罷職傳旨,傳于尹光普曰,只推。
有政。吏批,判書李書九進,參判金羲淳實錄廳進,參議尹光顔牌不進,右副承旨洪羲運進。以李顯秀爲吏曹正郞,鄭漪爲監察,弘文館大提學單金祖淳,藝文館大提學單金祖淳,知成均單金祖淳,東萊府使單徐有鍊,前府使閔耆顯,今降通訓加資還收。
兵批,判書李秉鼎進,參判尹東晩,參議金鼎國病,參知鄭觀輝入直,行左承旨韓用鐸進。以金㝡爀爲部將,鄭忠達爲南兵使,大護軍黃昇源,副護軍韓致應·鄭學畊,副司果朴道弘,以上竝單付。
尹理相啓曰,卽者別兼春秋吳淵常,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
傳于尹理相曰,召對爲之。
柳師模,以刑曹言啓曰,頃因左右捕盜廳草記,本曹所藏獄案偸竊罪人金在崙·金福良·韓三伊及買贓人柳枝興·表泰郁,市民朱鳳岳等,移送秋曹,照法嚴勘事,命下矣。頭面詳査,反覆究詰,則朱鳳岳,以紙廛市民,初不見獄案面目,只憑居間人賣紙之言,而出給價本,直送紙所,則元無所犯之可論,故卽爲放送,其餘諸囚,屢加刑訊,各別盤覈,其所遲晩,一如捕廳供招,別無更覈之端,而取考律文,則大典通編贓盜條有曰,竊盜成群,帳籍偸取者,邊遠定配。又曰,作賊三人以上,贓滿一貫以上者,勿分首從,杖一百,絶島殘邑爲奴。大明律知情藏匿罪人條有曰,凡知人犯罪事,發官司差人追喚,而藏匿不行捕告者,減罪人罪一等。大典通編罪犯準計條有曰,爲奴者,準杖一百流三千里。名例云,三流同爲一減。犯盜罪人在崙等,依此律從重論,各決杖一百後,在崙,全羅道羅州牧智島,福良,靈光郡荏子島,三伊,扶安縣蝟島,竝爲奴。買贓罪人柳枝興·表泰郁等,亦依右律,減一等各決杖一百後,枝興,黃海道松禾縣,泰郁,江原道高城郡,竝徒三年定配,卽爲押送之意,敢啓。傳曰,知道。
別兼春秋吳淵常疏曰,伏以臣,卽接家信,臣七十偏母,素抱風痰之症,近因日氣不調,挾感添劇,飮啖全却,氣息凜綴,委頓床席,促臣來視。臣自聞此報,方寸煎灼,實無一刻按住之勢,忙陳短章,徑出禁扄。伏乞聖明,亟削臣所帶之職,以便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭救護。
壬戌五月十八日辰時,上御熙政堂。勸講入侍時,參贊官柳師模,記事官金,記注官金致龍,別兼春秋金邁淳,領事徐龍輔,提學金祖淳,檢討官宋冕載以次進伏訖。龍輔等曰,雨後風起,聖體,若何?上曰,一樣矣。龍輔等曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮氣候,何如?上曰,一樣矣。龍輔等曰,嘉順宮氣候,何如?上曰,一樣矣。上讀前受音一遍訖。龍輔讀自王曰嗚呼敬之哉,止監于玆祥刑。上讀新受音一遍。龍輔曰,呂刑一篇,文理多未接續,有難洞曉矣。仍解釋文義,至報以庶尤。上曰,後世歷歷皆然乎?龍輔曰,刑獄者,人命所關,極可審愼,而若或以私意低仰,則百殃之降,理所必至也。龍輔繼釋以奏訖。上仍讀合十遍訖。龍輔曰,呂刑一篇之綱領,惟是中字,折獄決獄,皆以中字準的,然後民協于中,而其要旨則卽明淸二字也。人君孰不欲中道以行,而終莫之能者,皆以私意物慾爲之蔽,不能辨堂下之是非故耳。自家方寸之地,旣明且淸,如鑑之照,如水之澄,則乃可以決獄得中矣。若其明淸之方,卽大學格致工夫也。不學則無以治心明淸,此等事,爲究其本,則專在於學問矣。仍奏曰,書傳非久將畢講,小臣姑未知更爲陪講於畢講之前,故敢因文義,有此陳奏矣。一帙之書,今將畢講,固可喜幸,而三年內許多時月所講,只中庸與書傳而已。臣之此言,非以貪多務得爲好也。聖學之勤篤,終不如在春邸之時,此則無他,或値事故祀享之連仍,自多停講之時而然也。然而三年內所講之都數,則不過止此矣。雖以匹庶之學言之,十五歲以前血氣未定之時,最宜勤讀,苟失其時,則終有捍格不勝之患,何況帝王之學乎?此時不可失。此後日氣漸熱,秋涼以前,似難更爲始講他書,而召對與法講,則勤勉爲之焉。臣又有所仰達者。嚮日診筵,有以昨御經筵,水刺失時,致有不安之節爲敎,臣伏聞此敎,不勝悶悶矣。殿下酬應事務,引接臣僚,皆宜自量而行之,夫豈有失時之事乎?周之文王,自朝至于日中昃,不遑暇食者,以其自朝至暮,孜孜不已故也。且文王氣稟篤厚,故勤勞如此,而猶無生病之事矣。論語云,子之所愼,齋戰疾,以此觀之,則疾病之來,其可不愼乎?殿下,若於平明始講,至于日昃,則失時固矣,而今乃晩御講筵,非如文王之自朝不遑,而至有失時之擧,恐非聖人愼疾之義也。將御經筵之時,先進水刺,或粥水刺,然後臨筵問難,與諸臣爛漫講確,爲之移時亦好,而今則臨筵不早,已違勤學之道,晩而失時,亦非愼疾之方,皆非中道也。此亦勉學而成德,則可以自盡於此箇道理矣。伏願懋哉懋哉。上曰,其言果甚好矣。其日則殿宮承候後,始爲臨講,故自致日晩矣。龍輔曰,小臣亦豈不知事勢之所以然也?第以勤學之道,愼疾之方,兩盡其宜,是臣區區之望也。上曰,閣臣陳之。祖淳曰,穆王雖享國百年,而責備言之,則不及中主之君也。然而作呂刑一篇,其所以戒懼欽恤,哀矜惻怛之意,不失三代仁厚之風,故聖人取其書矣。雖然,自非聖王,則不可低昂於刑獄之決折,而穆王頗有變通,作爲此書,聖人抑或以示警於後世而取其書也。孟子曰,先王有不忍人之心,故斯有不忍人之政,大體刑罰之中與不中,專在不忍人之心實不實如何耳,非如穆王之無其心而徒言如此也。刑者,防其未然也。聖人作此五刑,非爲待有犯而刑之也。設此刑而防其未然,使無犯罪之人,而穆王則惟意變通,上自大辟而竝以贖法磨鍊,其心則似若仁矣,而穆王,豈能企及乎先王不忍人之政乎?雖以後世言之,漢文帝除肉刑之事,似仁矣,而文帝豈能及上古聖王乎?均之爲無仁心而徒取虛譽也。故古之聖王,重其刑而民無犯罪,周穆·漢文,則輕其刑而其俗不及於古矣。伏願以實心,行實政,則可以推及於刑政之得中也。上曰,玉堂陳之。冕載曰,穆王之命呂侯訓刑也,以敬字爲用心之要,以中字爲用法之要,似若有學問上踐履之工,而以中年所爲觀之,則周遊天下,車轍馬迹,無處不到,遂致財竭而民窮,及至晩年,始覺四十九年之非,乃以刑獄一事,作爲此書,以敬中二字爲言,而所以敬所以中之方,在於正心。故董仲舒曰,正心以正百官,苟能到底爲正心工夫,則用人之際,邪正是非,如鏡之照姸媸矣。今當一初之政,用人爲急先之務,伏願以正心工夫體念焉。上曰,董氏小註云,穆王,於君牙·伯冏之命,皆言文·武·成·康之事,而獨於呂刑,不言之,此果何爲而然耶?龍輔曰,呂刑之文,臣嘗未詳其何爲而作也,呂刑若作於文·武之時,則其文,必不如是,其所制法,亦非聖人之遺意也。典謨則其爲文,加一字不得,減一字不得,而此文則不然,或有有弊之言,亦有不緊之言,故先儒亦多疑之矣。就其中敬字中字及祥刑等諸言,則皆好言也。上掩卷。龍輔曰,年年此時,惠慶宮進服粟米飮矣,今亦依前煎入乎?上可之。祖淳曰,宋名臣錄,有懸吐以入之命,而卷帙浩多,非一二人之手所可了當,見今閣臣,多在外任,或以親病受由,使弘文館,懸吐以入,何如?上曰,使徐有榘爲之,可也。命書榻敎曰,惠慶宮進服人蔘二錢重粟米飮,依前方,自今日一貼式煎入。仍命退,諸臣以次退出。
壬戌五月十八日申時,上御熙政堂。召對入侍時,參贊官尹理相,侍讀官柳烇,檢討官宋冕載,假注書李泳夏,記注官金致龍,別兼春秋金邁淳,檢校待敎李存秀,各持綱目第九卷進伏。上命讀。烇讀自二年,止與望之有隙。上曰,下番讀之。冕載讀自中書令,止絶不與通。上曰,參贊官讀之。理相讀自朋怨恨,止壓殺人。上曰,閣臣讀之。存秀讀自罷黃門狗馬,止地復震。上曰,注書讀之。賤臣讀自以周堪·劉更生,止忌憚者也。上曰,上番讀之。致龍讀自三年,止社稷之憂也。上曰,下番讀之。邁淳讀自駱越之人,止誼曾孫也。上曰,文義爲之。烇曰,石顯之姦邪狡黠,卽是小人之尤者,而若其固結人主,疏斥善類,苟求厥由,非由他也。顯卽宣帝舊臣,久處機密,國家之典章法度,無不諳練。故以是媚悅於人主,以是取容於當世。蕭望之等,或有所建議,則輒持以故事而不從之。元帝以幼弱之君,不知其爲小人,而浸潤之讒,膚受之訴,又行於其間,畢竟至於刑政倒置,賢邪易處,國隨而衰,此後世人辟所宜監戒者也。上曰,下番陳之。冕載曰,蕭望之,漢之賢輔也,臣謂其處事極疎闊矣。當是時,元帝幼弱,恭·顯秉政,望之,卽一介疎逖之踪也。以若疎逖之踪,欲斥嬖倖之恭·顯,則其所商量,有非一朝一夕之所可爲也,必上而格正君心,下而引進群賢,觀勢而後動,量力而後進,可也。不此之爲,輕先發動,觸其凶鋒,事未成而身陷於戮。由是觀之,望之之死,乃其自取,而元帝亦安得辭其責乎?賢邪之辨別,自古爲難,而程夫子,以先定義理,爲應萬事之本。夫義理不先定,則應事接物,未有得其要領,此豈但知人之謂哉?凡學問上工夫,所貴乎先定義理也。上曰,參贊官陳之。理相曰,元帝時,隴西地震,至於壞敗城郭,壓殺人畜,蓋災不虛生,必有所召,且地道宜靜,而有此震動之災,此專由於恭·顯輩,居內用事,毒害善類故也。若使元帝,早知其奸狀而斥退之,則轉災爲祥,卽片言間事,而其奈幼弱庸暗,陷於奸謀詭計之中而不自知?漢道之寢衰,專由於斯矣。上曰,閣臣陳之。存秀曰,玉堂所奏,誠是矣。臣無容更奏,而自古宦寺之弄權,非但恭·顯而已,漢唐以來,無代無之,而獨我朝四百年,無此患焉,列聖朝盛德宏規,臣固欽頌萬萬,而第念患生於所忽,今不可恃此而或忽於防微之政也。伏願於此等處,益加猛省焉。上曰,當體念矣。俄者玉堂所奏浸潤之讒,膚受之愬,果難辨別乎?烇曰,大奸似忠,故辨之爲難矣。上曰,何以則辨之乎?烇曰,自古聰明睿知之君,乃能痛辨矣。冕載曰,要不出於格致之工矣。上曰,格致之工,其可容易得到乎?冕載曰,事物之理,精粗本末,皆具於心,若於此窮格之,則知人之方,亦以此推之矣。上曰,有臣如周·張·蕭·金之賢,而不能用,乃反求直言極諫之士,是何意也?若得其人,則其能用之乎?烇曰,在朝之賢者,旣不能用,而爲此文具之事,雖得其人,何能用之乎?元帝固仁慈之主,而惑於恭·顯之讒謟,至於如此,豈不可惜乎?上曰,蕭望之之死,極其冤矣,而臨死之際,胡無一言自辯,而只曰,苟求生活,不亦鄙乎,仍卽飮鴆,此事,何如耶?烇曰,望之以師傅之臣,性本慷慨,當此時也,知國不可爲,則死外無他策也,而至於未及就獄,先自飮鴆,甚輕遽矣。存秀曰,望之此擧,甚愜隘矣。若使有學力之儒者當之,則必不然矣。上曰,是時四人,論其優劣,孰爲最賢?烇曰,蕭望之當爲第一,其次周堪·張猛也。金敞則似下於三人矣。上掩卷,命退,諸臣以次退出。
上在昌德宮。停常參·經筵。
夜自四更至二十日開東,灑雨下雨,測雨器水深一分。
柳師模,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
任希存啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
尹理相啓曰,明日·再明日顯隆園忌辰祭齋戒正日,二十二日毓祥宮仲朔祭齋戒,二十三日·二十四日健元陵忌辰祭齋戒正日相値,視事頉稟之意,敢啓。傳曰,知道。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹光普曰,勸講入侍。
以大司諫吳鼎源,司諫尹悌東,獻納李重蓮,執義尹羽烈,持平李毅采牌不進罷職傳旨,傳于任希存曰,只推。
任希存啓曰,大司憲李直輔,掌令洪彦燮·金日柱在外,執義尹羽烈,持平李毅采牌不進,金啓河未署經,監察茶時之意,敢啓。傳曰,知道。
尹理相,以實錄廳摠裁官意啓曰,本廳堂上黃昇源,旣已敍用,堂上還差下,廣州留守金觀柱,行護軍李魯春,行左承旨韓用鐸,堂上加差下,以爲今年纂修之地,前郞廳閔耆顯,東萊府使已爲改差,李存秀外任旣已遞來,竝還付郞廳,令該曹口傳啓下,郞廳李基慶·朴宗正·宋冕載時帶館職,尹悌東·李重蓮·尹致鼎時帶臺職,職務相妨,本職竝姑許遞,亦令該曹口傳付軍職,郞廳或出外任,或在罷散,故書役極甚苟簡。兵曹佐郞林景鎭,前持平柳遠鳴加差下,仍令該曹一體口傳啓下,使之察任,何如?傳曰,允。
吏曹口傳政事,知實錄二單黃昇源·金觀柱,同知實錄二單李魯春·韓用鐸,實錄編修官二單閔耆顯·李存秀,實錄記注官單柳遠鳴,記事官單林景鎭。
兵曹口傳政事,副司果尹悌東·李重蓮·尹致鼎·李基慶·朴宗正·宋冕載·閔耆顯。
尹理相,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
尹理相,以弘文館言啓曰,本館下番闕直,事甚未安,副修撰李東冕,卽爲牌招入直,何如?傳曰,允。
柳師模,以兵曹言啓曰,今五月二十日文臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
柳師模,以兵曹言啓曰,五衛將李榏,病難供職,呈狀乞遞,宿衛輪番之任,不可久曠,改差,何如?傳曰,允。
壬戌五月十九日辰時,上御熙政堂。勸講入侍時,參贊官尹光普,記事官金,記注官金致龍,別兼春秋金邁淳,領事沈煥之,原任直閣李始源,侍讀官柳烇以次進伏訖。煥之等曰,日間聖體,若何?上曰,一樣矣。煥之等曰,寢睡·水刺之節,何如?上曰,一樣矣。上曰,承旨以藥房副提調登筵,同爲起伏,可也。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。煥之曰,昨日有惠慶宮粟米飮煎入之命,以元氣不實而進服乎,抑依前進服乎?上曰,昨日都提調有所奏,依前年此時例進服矣。上讀前受音一遍訖。煥之着眼鏡,讀文侯之命,自篇題,止用成爾顯德。上讀新受音一遍。煥之解釋文義以奏,仍奏曰,文侯之命一篇,可見周之衰矣。平王不能統率天下,復讐勘亂,苟安小成,少無振發之意,旣以爵賞,策命文侯,則當以匡輔王室之事,責望於文侯。上曰,不如是而使之歸視爾師,其時周家,無事而然乎?煥之曰,不使左右匡輔,而任歸其國,極不當矣。其所誥命,不過曰寧爾邦簡恤爾都,只勉其侯度而全無勉留求助之辭,其亦衰世委靡之意也。上仍讀合十遍訖。煥之曰,大綱則俄已仰奏,其外別無逐章可奏之文義矣。上曰,閣臣陳之。始源曰,此篇是誥命之辭,別無可奏者矣。上曰,玉堂陳之。烇曰,此篇別無文義可以敷奏者矣。上曰,孔夫子之選此篇,爲其天子誥命而取之乎,抑以春秋之義而取之乎?煥之曰,蘇氏註亦言之矣。夫子之取此篇,或以猶能言先王之舊典而存之歟,或以示警於天下後世而存之歟,蓋自此篇之作,王政始不綱矣。此所以黍離詩之列於國風也。上曰,政如閣臣之言。此是誥命之辭,故亦無可問者耳。仍掩卷,命退,諸臣以次退出。
上在昌德宮。停常參·經筵。
夜自二更至二十一日開東,灑雨下雨,測雨器水深五分。
藥房都提調徐龍輔,提調閔台爀,副提調尹光普啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
任希存啓曰,行大司憲李直輔,掌令洪彦燮·金日柱在外,執義尹羽烈,持平李毅采呈辭,金啓河未署經,監察茶時之意,敢啓。傳曰,知道。
柳師模啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
尹理相啓曰,卽者副校理柳烇,謂有身病,陳疏徑出,原疏纔已退却矣。依定式,禁推傳旨捧入之意,敢啓。傳曰,許遞。
尹光普啓曰,吏曹郞廳來言,臺諫有闕,政事,取稟。傳曰,當日爲之。
尹理相啓曰,校理趙恒鎭疏批未下,副校理金邁淳,別兼春秋副修撰李東冕傳旨未下,應敎·副校理一員,修撰二員,副修撰一員未差,玉堂上下番俱空,事甚未安,副應敎朴宗慶,校理尹久東,卽爲牌招入直,何如?傳曰,疏批未下外,竝許遞,與未差之代,今日政差出。
尹理相啓曰,玉堂上下番俱空,事甚未安,今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書李書九進,參判金羲淳病,參議尹光顔病,同副承旨柳師模進。以金孝眞爲司諫,李德鉉爲獻納,任㸁爲正言,閔耆顯爲應敎,金啓濂爲校理,吳淵常爲副校理,李晦祥爲副校理,呂東植·元在明爲修撰,金在昌·姜浚欽爲副修撰,徐邁修爲同成均。
兵批,行判書李秉鼎病,參判尹東晩病,參議金鼎國病,參知鄭觀輝入直進,右承旨尹理相進。副司直朴宗慶·尹久東·柳烇·金邁淳竝單付,副司果單李東冕。
以校理金啓濂,副校理吳淵常·李晦祥,副修撰金在昌牌不進罷職傳旨,傳于尹理相曰,只推。傳于尹理相曰,明日朝上食,當親行,該房知悉。
尹理相啓曰,抄啓文臣李英發,受由過限後,今始上來,依定式禁推傳旨捧入之意,敢啓。傳曰,分揀。
尹理相,以奎章閣言啓曰,今日奎章閣日次奉審,當爲擧行,而雨勢如此,不得擧行之意,敢啓。傳曰,知道。
柳師模,以都摠府言啓曰,副摠管徐美修,以同知實錄廳晝仕出去,而逐日進去,煩稟未安,入番間除草記往來之意,敢啓。傳曰,知道。
校理趙恒鎭疏曰,伏以臣於見職,以若老昏,萬無堪承之望,始陳乞免之章,而文辭淺短,誠未上格,臣於是怵畏義分,章皇祗肅,粗伸叩謝之忱,仍以持被,數次登筵,仰聆玉音之洪亮,伏承聖問之淵博,自臣釋褐後二十年來初被之榮光也。不勝欣忭,退語諸僚曰,我聖上睿姿之天縱,德業之日就,有如是矣。吾東方太平無疆之休,雖以癃病,惟願少須臾無死,拭目以覩。然而今臣賤齒,六十有五,癃老之象,眼暗爲甚,蓋自幼少,目力苦短,中歲以後,患眚益苦,仍作貞疾,便成半盲,有時看書,空花眩幻,迺者昵侍香案,展卷府讀,則字畫依俙,豕亥莫辨。況復咫尺嚴威之下,有若失路冥墑,窘遁惶汗,不省攸爲。至若文義之敷奏,顧問之仰對,糢糊拙訥,全不成樣,伊時傍觀,上自大僚,以至記注之臣,孰不代憫?伏想重瞳淵鑑,燭照無遺,名以儒臣,昏眊如此,將何以朝夕左右於深嚴之地,贊殷湯日躋之敬,裨周成月將之德也耶?古者瞽矇,常御君側,昕夕諷誦,任箴警輔導之責,如臣鹵莽昏醫者,反不如瞽矇,自顧醜然,將焉用哉?噫,玉署金坡,班聯華顯,靑瑣花甎,地分淸切,是職也。視諸尋常百執事之任,便同雲泥之逈,而得依日月之光,士大夫讀書決科,而預此選者,從古以來,比之登瀛,此乃爲人臣子之至願也極榮也。若非高蹈不仕之士,則夫誰有逡巡退托,必也,辭免而後已哉?伏況今日,聖明當宁,重華之至德方升,太母垂簾,元祐之新化丕暢,如臣老庸,獲廁榮選,雖無尺寸之能,幸値千一之會,周旋經幄之列,殫竭襪線之補,自是愚悃之耿耿不已者也。且念暮年光華,還勝少壯之時,苟有怕情,何敢故犯,唐突猥煩,屢籲而不知止乎?只緣昏聵,末由强策,老鳳蹲池,縱或笑罵之從他,瞎馬度橋,每患顚蹶之難免,綾被三夜,宿戀難忘,而鑾坡一步,自畫已定,以此老醜矇瞀,雖欲强其不能,便同瞽者之覓視,更何以徊翔於一館諸僚蔚然林立之列乎?儻蒙我聖上,特垂哀矜,曲遂微願,使之投置閑散,得以優遊終年,則如天之恩,涵海之澤,糜粉隕結,欲效塵剝之報。玆敢仰首鳴號於紸纊之聽。伏乞聖慈,鑑諒賤臣之由中至懇,非出飾外虛讓,自今以往,無以臣强責以儒臣之職。仍命選部,勿以臣照擬於館銜之望,以重淸選,以安賤分焉。臣固自初,不以論思之職自居,前後丐免之章,何可贅他?但前疏所陳,乃是草草陳談,實不足有槪於聖衷,而及承批旨,以當體念爲喩,臣遂雙擎九頓,隕越于下,竊有以欽仰大聖人翕受之盛德,愚衷所激,不能自沮,妄效古人有懷必陳之義。夫體念二字,蓋亦有道,體者,所以反諸身也,念者,所以念在玆也。體念之義,實本於體認,旣能體認而體念,則固未有徒認而不念,亦未有徒念而不行肆,故體念與體行,自是對待,竝行不悖,正如知行不偏,輪翼相須,斯乃聖帝明王賢人君子所共由之道也。苟或體念而已,不克體行,則其謂體念,何益之有?臣未敢知殿下體念之批,只以聖王罔咈之義,姑示優容之意耶,體念而果能十分眞切,體行而果能十分踐履耶?一念之頃,怠忽易乘,一行之際,善惡斯著,固不容少忽於兢業之思奮慮之圖矣。在昔傅說之告于商宗,亦曰非知之艱,行之唯艱,唯殿下,以克念作聖力行不倦之義,蚤夜孜孜,無以向日體念之批,徒歸空言之無補,是愚臣區區之願也。臣聞古之人君,前有疑丞輔弼之臣,左右贊襄,傍有御工史之屬,晨夕諷規,其所以儆戒無怠,德業賴成者,可謂極備,及至後世,斯道遂廢,顧今君德成就,專在經筵。然而講論之際,一有不誠,徒爲備文而止耳。臣之獲陪講席,不過數遭,而竊伏覸殿下臨筵之際,德容莊穆,或欠溫粹,天語簡默,亦靳可否,此固由諸臣敷奏之言,無足以對揚淸問,允愜聖心而然也。然一堂之間,吁咈之際,家人父子之義,天地交泰之理,終有所未盡,而誠意不得以交孚,此雖諸臣之罪,竊恐我聖上友臣之義,典學之念,或不能到底眞切之致,此豈非聖念之自反而警省加勉者耶?大抵講之爲義,討論究索之謂也。古之聖賢論爲學,有曰審問之,有曰疑思問,蓋天下之義理無窮,而人心之通蔽各殊,如欲理會思索,則固不能無疑,疑必有問難。虞舜生知也,好問而好察邇言,故思傳稱之,顔子亞聖也,以能問於不能,以多問於寡,故魯論稱之。以大舜·顔子而猶如此,則聖學進就,亦惟在於問難也。繼自今勸講召對之時,臨文發問,必思探奧賾微之方,就今日所講,或前日已講者,反復俯詢於諸臣,示以誠心求助之意,則顧今館中諸臣年少文識之優者,不患無人,其必依文說義,盡誠自效,各貢所見,必有短長,惟殿下裁擇而取舍之。其於時敏之工,日孜之學,將大有益,而莫不由於誠之一字,伏願深留聖念焉。且夫雙隻日開筵,朝晝夕臨講,雖云樂此而不疲,猶患法儀之有煩,必也無時召接,非常賜顔,乙丙燕閒之中,與之揚扢古今,商確治猷者,此尤今日之所當勉,而方今伏熱漸至,夜漏甚短,萬機之暇,三接之餘,宵衣不解,蓮燭歸院之規,亦不可以猝行。況當此時月,嚴廬㷀㷀之疚,皇皇之慕,摧霣罔極,萬事廓然,有不暇於平時可行之事,則第竢暑退涼生,秋夜正長,九重深幽,萬籟俱寂之時,志氣淸明,神精聚會,正宜賜對於在直之儒臣,承宣掣鈴之召,頻許挾冊而登,經傳史書,討論紬繹,使之罄端知見,虛襟而聽之,則其必有快活瀜會處,將爲裨益於聖學,涵養於聖心,當如何哉?宋臣眞德秀,以夜對勝晝訪之意,告于其君,此不但前辟之所已行者,猗我列聖朝,亦嘗行之,曁我英宗大王,乃以此說,揭訓於自省之編。今我殿下,可不以遵先監憲繼志述事之方,勉勉於是乎,亦惟曰誠而已,更願深留聖意焉。臣以體念之批,感激于中,始以體行之意,申申仰勉,終以講學必誠之道,敢攄愚悃,不勝惓惓,惟聖明,垂察而留神焉。省疏具悉。所陳勉,甚好矣。欲體行則豈不先體念乎?爾其勿辭察職。
上在昌德宮。停常參·經筵。
自開東至辰時,灑雨下雨,測雨器水深一寸四分。
任希存啓曰,行大司憲李直輔,掌令洪彦燮·金日柱在外,執義尹羽烈,持平李毅采呈辭,金啓河未署經,監察茶時之意,敢啓。傳曰,知道。
柳師模啓曰,來二十五日朝參日次矣。傳曰,停。
傳于尹理相曰,禮房承旨,馳詣景慕宮,奉審以來。
以京畿監司李始源狀啓,陽城縣監沈廷秀,暗行御史旣已封庫,爲先罷黜事,傳于尹理相曰,令該曹口傳擇差,當日辭朝。
吏曹口傳政事,以任弘常爲陽城縣監。
尹理相啓曰,陽城縣監任弘常,當日辭朝事,命下矣。兩司當爲署經,除在外·未署經外,未肅拜·呈告人員,竝卽牌招,以爲備員署經之地,何如?傳曰,允。
以執義尹羽烈,司諫金孝眞牌不進罷職傳旨,傳于尹理相曰,只推。
尹理相啓曰,陽城縣監任弘常,諫院則旣已署經,而憲府則行大司憲李直輔,掌令洪彦燮·金日柱在外,執義尹羽烈牌不進,持平金啓河未署經,只有持平李毅采一人,無以備員署經云,何以爲之?敢稟。傳曰,一司除署經。
傳于尹理相曰,發遣吏郞,諸執事淸齋與否,摘奸以來。
禁府照目粘連,中官洪命福矣,本府議啓內,薦獻事體,何等莫重,而入啓單子,經宿不稟,事極可駭,以此照律,罪杖一百收贖,告身盡行追奪,私罪奉敎依允爲旀,功減一等爲良如敎。又啓目,宣傳官任百觀原情云云,傳旨內辭緣,泛稱遲晩,所當請刑是白乎矣,宣傳官,勿爲請刑,載在大典通編,議處,何如?判付啓,依允。又啓目,豐德前府使李邦城原情云云,問目內辭緣,惶恐遲晩,向前李邦城亦,罪犯深重,有關贓汚,而其所納供,漫漶呑吐,不爲直陳,不可不嚴刑究問是白乎矣,曾經宣傳官,勿爲請刑,載在大典通編,上裁,何如?判付啓,議處爲良如敎。又啓目,安東前營將金致晙原情云云,傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
壬戌五月二十一日辰時,上詣孝元殿。朝上食親行入侍時,行都承旨尹光普,行左承旨韓用鐸,右承旨尹理相,左副承旨任希存,右副承旨洪羲運,同副承旨柳師模,記事官金,假注書李泳夏,記注官金致龍,別兼春秋金邁淳,待敎李敎信以次侍立。時至,通禮跪啓行禮。上具衰服,出齋殿幄次。通禮前導,由孝元殿大門東夾入。時方大雨,上進由簷廡下,詣板位。引儀唱俯伏哭。上俯伏哭,左右皆俯伏哭。引儀唱止哭興四拜興平身。上止哭,行四拜禮,仍詣神位前。通禮啓三上香光普奉香,師模奉爐,三上香。通禮啓執盞獻盞。用鐸·理相等以次獻盞,三獻訖,上降復位。引儀唱俯伏哭。上俯伏哭,左右皆俯伏哭。引儀唱止哭興四拜興平身。上止哭,行四拜禮。通禮前導,出東夾門,上還入齋殿。諸臣以次退出。
上在昌德宮。停常參·經筵。
自開東至巳時,灑雨下雨,測雨器水深二分。
任希存啓曰,行大司憲李直輔,掌令洪彦燮·金日柱在外,執義尹羽烈,持平李毅采呈辭,金啓河未署經,監察茶時之意,敢啓。傳曰,知道。
傳于尹理相曰,禮房承旨,馳詣受香諸處,奉審摘奸以來。
傳于柳師模曰,勸講入侍。
以吏曹參議尹光顔牌不進罷職傳旨,傳于洪羲運曰,只推。
有政。吏批,判書李書九進,參判金羲淳,參議尹光顔牌不進,右承旨尹理相進。以李秉鼎爲判義禁,姜文會爲宗簿正,奇象益爲掌樂主簿。
兵批,判書李秉鼎病,參判尹東晩入直進,參議金鼎國,參知鄭觀輝病,右副承旨洪羲運進。啓曰,兵批無緊窠,吏批無送西之人,無政事之意,敢啓。傳曰,知道。
柳師模,以都摠府言啓曰,今日入直內三廳武兼禁軍及軍兵等,當爲中日習射,而毓祥宮夏享祭相値,不得爲之之意,敢啓。傳曰,知道。
禁府照目粘連,壽進宮次知中使康壽甲,龍東宮次知中使劉仁獐等矣。本府議啓內,公穀之那移虛錄,自有當律,而康壽甲之以錢代捧,劉仁獐之虛留磨勘,恣意作奸,多年掩置,反閱之時,罪狀綻露,揆以法綱,俱合重勘,竝只以此照律罪,康壽甲段,杖一百收贖,告身盡行追奪,流三千里定配。劉仁獐段,告身盡行追奪,徒三年定配,又五年禁錮,竝只私罪奉敎依允爲旀,竝只功減一等爲良如敎。又照目粘連,書題白宗爀矣。本府議啓內,分司儲穀,法意不輕,而書庫輩之作奸虛欠,全不察飭,致發於反閱之時,事極可駭,以此照律罪,杖一百收贖,告身盡行追奪,私罪奉敎依允。
任希存,以義禁府言啓曰,時囚罪人康壽甲,杖一百收贖,告身盡行追奪,流三千里定配。劉仁獐告身盡行追奪,徒三年定配,又五年禁錮,照律公事,判付內,竝功減一等事,命下矣。康壽甲功減一等,杖一百收贖,告身盡行追奪,黃海道豐川府安山驛徒三年定配。劉仁獐功減一等,告身盡行追奪,江原道襄陽府祥雲驛徒二年半定配,又五年禁錮,而竝以議啓內辭意,具罪目,依例發遣府書吏,押送于各其配所,何如?傳曰,允。
壬戌五月二十二日辰時,上御熙政堂。勸講入侍時,領府事李秉模,一提學李晩秀,參贊官柳師模,侍讀官閔耆顯,假注書李泳夏,記注官金喆修,別兼春秋金邁淳以次進伏。秉模曰,數日來雨中日氣蒸熱,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。上讀前受音一遍。秉模讀奏新受音費誓,自篇題,止汝則有大刑一遍。上讀一遍訖。秉模解釋文義以奏。上曰,尙書全編所記,皆天子事也,而此以諸侯之事載之者,其義,何哉?秉模曰,費·秦誓之附于篇末,朱子亦以爲不可曉,如臣魯莽之學,何能知之?第以諸註所論觀之,周道衰而至於文侯之命,王風逾降矣。當時列國,獨魯以周公之後,猶有傳來家法。以此篇觀之,實多可以取法者,故載之。至若秦誓,則非但取其悔過之善也。當時天下之國,秦爲最强,而其聲有能夏之意,則聖人所以取之者,蓋有深意存焉。上讀十遍訖。秉模曰,戰者,危道也,凶器也。然而苟能知其道,則是亦學問中一事。此篇所記,始則修其器械,次則治其道路,次則整其部伍,自始至終,秩然有序,而要之一篇之旨,無非先自治而後攻人也。學問之道,亦猶是焉。不先自治而能正人者,未之有也。故曰,成己而成物。此篇所記,不過軍旅事,而若取其先後之有序,措之於學問之工,則豈不有力於自治乎?蓋人之常情,當干戈創攘,師旅張皇之際,易至於紛撓顚錯,而惟善用兵者不然。如漢之諸葛亮,以一隅之蜀,抗曹丕,全天下之力,而其出師也,軍民相雜,耕農自如,雍容不迫,有儒者氣像,亮非深造於聖人之學,而其能如是者,以其心靜而安也。皇明王守仁,論其學則雖謂異端,而其征南蠻也,門徒之講論不撤,朋友之書牘相續,彼乃陸學之人,而能於用兵之際,如是者,以其心無外誘而然也。然則治兵之道,莫如自治之爲先。衛靈公問陳於孔子,孔子對以未學,聖人豈眞不知者哉?靈公初見孔子,當問以保國安民修己治人之道,而不此之爲,先問軍旅之事,大是失言。故孔子若爲不知者然,非以軍旅之事,無關於儒者之學也。上曰,閣臣亦陳之。晩秀曰,大臣所奏,甚好矣。此篇顚末,皆是治兵之事,別無深奧之義,而大抵學問之道,所貴乎推類反觀,淮夷·徐戎,魯之大患,而比於人,則乃己私之難克處也。朱子論治心之工,如人坐在空屋裏禦寇,夫萬端外誘,無非賊害吾心者也。必要心在腔子裏,不爲物欲之所撓奪,而以正萬化之源,旣自治而後治人,如魯侯治兵之法,則此心正而百官萬民,咸得其正,以至域內無事,四夷賓服,無一不歸於正。故曰,君子務本,伏願深留意焉。上曰,所陳,誠好矣。玉堂亦陳之。耆顯曰,淮夷·徐戎竝起,則魯之爲患,莫甚於此,而觀其臨戰誓衆之際,雍容整暇,如平常無事之時,且出戰者,必先講勝敗利害之數,坐作進退之節,而此篇所言,以自治爲先,此乃攻敵之要道,而先儒所謂猶有周公之家法者,於此可以觀矣。以學問之工言之,心爲萬化之本,必當以自治爲先矣。上曰,伯禽能知兵法乎?秉模曰,旣有周公家法,則詰戎之政,亦必有得聞於家傳者矣。俄者閣臣所奏,推類之言,甚好。讀書到合意處,推其類而反之於身,無往非有得於心者也。今以目前事言之,臣於此書,亦嘗爛讀,而俄於讀奏之際,誤讀字音者數處,因指敎而改讀之,卽此一事,上而知讀書不精之爲戒,臣則知睿學高明之至此,此豈非臣主之俱有效乎?上曰,此言,亦好矣。秉模曰,實錄堂上李晩秀,專管史役,而兼帶職務,每多相妨,判義禁之任,今姑許遞,何如?上曰,許遞,政官牌招開政。出擧條上掩卷,命退,諸臣以次退出。
上在昌德宮。停常參·經筵。
任希存啓曰,行大司憲李直輔,掌令洪彦燮·金日柱在外,執義尹羽烈,持平李毅采呈辭,金啓河未署經,監察茶時之意,敢啓。傳曰,知道。
傳于尹理相曰,禮房承旨,馳詣健元陵,奉審摘奸,局內諸陵,一體奉審以來。
傳于洪羲運曰,召對爲之。
尹光普啓曰,行左承旨韓用鐸,今日不爲仕進,卽爲牌招,何如?傳曰,許遞,前望單子入之。
承旨前望單子入之,金近淳落點。
吏曹口傳政事,兼大司成單金近淳。
洪羲運,以禮曹言啓曰,魂殿·山陵,各月令薦新物種,自臣曹單子入啓後,知委各該司,自該司,同爲封進於魂殿,而山陵薦新物種,則魂殿內官,陪進擧行,乃是前例。五月令苽子薦新,今月初八日單子入啓,仍卽知委矣。卽伏聞只薦於孝元殿,而健陵薦新,未能及期薦獻。事體何等莫重,而有此前所未有之事,臣之不善檢飭之罪,萬萬惶悚,恭竢重勘,而當該司圃署提調,從重推考,該署郞官及當該中官,令該府拿問處之,魂殿奠吏及該署員役貢人,竝令攸司科治,何如?傳曰,莫重薦新,愆期至此,驚悚萬萬。此由於該署不爲進排而然乎?該署雖不進排,殿官,何可任置而闕封乎?其委折,自卿曹更爲査實草記。
洪羲運,以禮曹言啓曰,司圃署封進,今五月令山陵薦新苽子,卽爲分付封進,仍令魂殿內官,陪進陵所,今二十四日薦獻之意,敢啓。傳曰,知道。
洪羲運,以孝元殿享官意啓曰,今月初八日本殿薦新苽子封進時,自司圃署薦新單子,以苽子五十箇供上,而無山陵薦新單子。故問其委折,則該署所告內,只有本殿封進云。且無禮曹文蹟及本署牒報之持來者,旣無憑據。故臣矇然未察,只捧本殿薦新苽子五十箇矣。取考昨年日記,則亦有山陵薦新苽子五十箇,而合以一百箇,分半封進矣。莫重薦新,今此該署之昧例不封,已極萬萬駭然,臣與參奉之矇不覺察,未能趁卽考例,以至苽子之尙未封進於山陵,不勝惶恐待罪之意,敢啓。傳曰,已處分矣。
洪羲運,以禮曹言啓曰,以本曹草記,傳曰,莫重薦新,愆期至此,驚悚萬萬。此由於該署不爲進排而然乎?該署雖不進排,殿官何可任置而闕封乎?其委折,自卿曹更爲査實草記事,命下矣。魂殿奠吏及司圃署員役貢人等處,詳細査問,則奠吏所告內,今番苽子薦新看品時,司圃署單子措語,以孝元殿薦新五十箇書呈,故以山陵薦新,何不封進爲問,則該署貢人,以爲前例如此云。故依例捧入,而昨年薦新時,山陵封進之例,未及詳考,禮曹捧甘文蹟,亦未推見,以致此境云。司圃署員役所告內,苽子薦新時,魂殿·山陵一體封進事,禮曹照訖文蹟,未及知委於奠吏處,而苽子數爻,則只憑貢人之言,以五十箇封進云。貢人所告內,魂殿·山陵薦新,昨年所封數爻,爲百箇,而未記前例,誤以五十箇封進云矣。蓋薦新單子,自臣曹入啓後,照訖捧甘於該司,則該司具物種,竝臣曹照訖文蹟,入呈于魂殿,而山陵薦新物種,則自魂殿,同爲看品,令內官陪進,自是每月令應行之例。今番苽子薦新時,臣曹單子入啓後,卽爲照訖捧甘于該署矣。該署只以魂殿薦新五十箇封進,而照訖文蹟,亦不入呈,致此闕封之境,臣之不善檢飭之罪,不勝惶悚,恭竢重勘,而例封之數爻,今忽減封,當呈之文蹟,亦爲不呈。自初錯誤,專由該署,當該提調,從重推考,當該郞官,令該府拿問嚴處,該署員役貢人,令攸司從重科治。雖以殿官言之,魂殿薦新物種,旣已封進,則山陵薦新物種,所當按例提飭,同爲擧行,而只憑貢人輩口告,初不致察,任其闕封,亦不可無責。當該享官推考,入直殿官,當該內官,拿處,奠吏亦令攸司科治,何如?傳曰,允。專由於該署之慢忽,當該提調削職,該郞拿問重勘。雖以享官言之,旣有禮曹單子,且有昨年日記,則只憑下吏之言,任其闕封,亦甚駭然,罷職。參奉·中官,拿處。掌禮之官,亦不可無責,卿則從重推考。
壬戌五月二十三日酉時,上御熙政堂。召對入侍時,參贊官洪羲運,侍讀官吳淵常,檢討官元在明,假注書李泳夏,記注官金致龍,別兼春秋金邁淳,待敎李敎信,各持綱目第九卷,以次進伏。上命讀。淵常讀自四年,止五千里。在明讀自永光元年,止罷就第。羲運讀自城門校尉,止通義也。敎信讀自陞下開三代,止寒心也。賤臣讀自初元以來,止萬世之利也。致龍讀自是歲,止槐里令。邁淳讀自司馬公,止北歸庭。上曰,文義陳之。淵常曰,觀於劉更生疏,可以知元帝病處,而其中不爲朋黨不爲比周云云,眞格言也。元帝謂石顯,中人無外黨,信任而偏聽之,其害至於戕害善類,傾危國家。自古人君,未嘗不以朋黨爲惡者,或慮有主弱臣强之患,而此則未之思也。夫君子之交以道,小人之交以利,君子之登庸也,必欲以人事君,故旁招俊乂,同寅協恭,言議之相孚,出處之與同,其勢自然如此,則彼群小之媢嫉者,必以此指爲朋黨,游辭巧飾,百計敲撼,以蠱惑人主之心志,至於擠陷而後已。如漢之黨錮,唐之牛·李之事,皆前鑑之可驗者矣。至於小人,亦嘗爲朋,而其朋也,專以利祿,始則蛇盤蚓結,終至凶國害家,而以其工於飾詐,善爲迎合,故人主不知其爲黨,而不致疑焉。自古朋黨之禍,皆在於君子,而小人則無此禍矣。故朱子,言朋黨之害,止於搢紳,而欲去朋當之害,必至於亡人之國,此誠不易之正論,而歐陽修朋黨論中,分別君子小人者,甚明矣。人主必察乎此,勿以朋黨,疑君子,而其人也君子,則必與之同黨,使小人無得以投間抵隙,則善類自進而其國治矣。上曰,下番陳之。在明曰,上番以劉更生疏中言仰陳者,甚好,而且其中,執狐疑之心,持不斷之意云者,切中元帝病處。人有狐疑之心,則百事不成,況於進退賢邪之際乎?書曰,任賢勿貳,去邪勿疑。元帝姿稟昏弱,凡所處事,皆優游不斷,而尤昧於是非取捨之分。以下文觀之,旣知周堪之賢,至以楊興爲助,及聞興一言之毁而反疑之,諸葛豊讒毁堪·猛,而帝旣知其言之誣,則豐固當罪,堪·猛則可奬用,而乃反兩罪之,賞罰之乖宜,莫甚於此矣。上曰,兩罪之者,果何意也?在明曰,此專由於昏庸柔弱,中無所主,是非混淆,好惡無常故也。觀此二事,不可但以昏暗言也。歷觀前史,未有如此之庸君也。此無他,性本多疑,當斷不斷,而小人乘之,以蠱其心,事事皆無着落,而駸駸然至於此矣。夫舜,大聖人也,禹之陳戒,以無若丹朱傲爲言,則後世之明君哲辟,其可不以元帝爲戒乎?雖然,若無知人之鑑,則或易於以邪爲正,以忠爲邪,故知人之要,在於明理,明理之本,在於格致,天下之百千萬事,歸趣皆在格致上矣。故程子曰,知識明則力量自進。夫本源澄澈,如鑑瀅然,姸媸皆其所照,鬼魅莫逃其形,則好惡是非,皆得其正,而君子小人,自可以辨矣。上曰,言甚好矣。元帝旣知周堪之賢,則何不決意擢用,而反以楊興爲助乎?淵常曰,元帝柔而且弱,故知賢者之可用,而見制於宵小,終不能用之。夫惡有强柔之分,而元帝之惡,坐於柔,卽洪範六極之弱也,可謂末如之何矣。在明曰,元帝非暴虐之君,而昏庸如此,若能早自得師,以端方正直之士,爲之保傅,繩愆糾謬,格其非心,則豈至於此乎?上曰,參贊官陳之。羲運陳薛廣德諫乘船事,未及奏,上曰,予欲以此爲問矣。元帝雖是庸君,而能納廣德之諫,此事可謂賢矣。羲運曰,此事則雖善,而其下文曰,御史大夫廣德罷,朱子筆削之法,可見深意之寓於此,而人君之納諫,其道不一,有以眞情翕受而樂聞其言者,有以徒爲瞻聆而强從其言者。元帝初欲乘船,及聞廣德·張猛之諫而從橋,則可謂從其言矣。旣從其言,則當奬用其人而不可退也。今因災異歸咎,遽賜罷遣,以此觀之,前日之從諫,乃面從,而心中則不平,故終有所不可掩者也。俄者下番所奏,以執狐疑爲戒者,甚好。蓋疑之一字,爲敗事之根本。君而疑臣,則其國必亂,自古朋黨之禍,皆由於君疑其臣,而讒說肆行,馴致於危亂之域。如漢之黨錮,唐之白馬淸流,皇明之東林,士禍滔滔,皆由於是。昔我宣廟朝時,朝廷之上,有東西分黨之漸,故相臣李浚慶,以此陳達,以爲防微之圖,其時先正臣李珥,疏斥浚慶之失言,蓋相臣此言,亶出於老臣憂愛之衷,而先正之意,或恐以此啓君上疑臣下之心,兩臣之言,可謂俱是,而若其爲世道深長慮,則先正高明之見,優人一等矣。若以君子之朋,疑其爲黨,則賢俊,何由而得用乎?元帝論其姿性,非暴虐之君也。年未弱冠,能通論語·孝經,則亦可謂聰慧矣,而獨於君子小人之別,若是昏庸者,專由於幼無師保之益,而惑於奸邪之言故也。上曰,閣臣陳之。敎信曰,參贊官所奏,甚切當矣。元帝時君子之黨,不過若而人,而其中劉更生最賢焉。故先儒,以唐之陸贄,漢之劉向,竝稱其賢。今其疏,以正臣進退,爲治亂之機者,眞格言也。若使元帝,早聽其言而行之,則賢邪之莫辨,豈至是乎?至於蕭望之,固是賢者,而終非宿德之儒也。貢禹·京房以下,亦無足稱焉。故張敬夫言,以天下之功,爲一己之私,此雖出於有激而言,其言亦不爲無理也。惜乎,元帝之終不用更生之言也。且以罷定國·廣德事言之,其時群小秉政,戕害賢士,災異之興,職由於是,而元帝不知,乃歸咎於二人而罷之,定國位在三公,雖不能盡其職,而災異譴告,豈不由於權嬖,而由於定國乎?當是時,若使伊·周居之,則未知爲何,而外此則雖諸葛亮之賢當之,實無所下手矣。蓋辨別賢邪,非有他道,惟其比周求進,患得患失者小人也,不如是則君子也。在人君用捨之政,知其爲君子,則雖有無妄之失,而肆赦之,知其爲小人,則雖有小過,燭其情狀而痛懲之,如是則好惡甚明,而取捨得正矣。上曰,賈捐之,卽誼曾孫,而今觀與楊興所言,則可謂無狀矣。淵常曰,隳落家聲,到此無餘地矣。司馬氏所云,以邪攻邪,其能兌乎者,直格論也。羲運曰,臣於日前講筵,亦論賈誼之事,而蓋誼之爲人,亦非醇儒,其爲長沙太傅也,憂傷哭泣,以至於死,若是正人端士之知命者,則豈如是乎?至於捐之,又不知墜落幾層矣。敎信曰,其曰,京兆尹可立得云云,觀此一言,可知其時朝廷之上,廉恥都喪而小人之無所忌憚矣。上曰,常平倉之法,固好矣,何故而罷之,又罷鹽鐵官,後更復之,此事,何如耶?淵常曰,常平之制,出於損上益下之意,可謂美矣。其所罷之,未知緣何,而蓋非善爲之事也。上掩卷,仍命羲運書草記,判付訖。命退,諸臣以次退出。
上在昌德宮。停常參·經筵。
任希存啓曰,行大司憲李直輔,掌令洪彦燮·金日柱在外,執義尹羽烈,持平李毅采呈辭,金啓河未署經,監察茶時之意,敢啓。傳曰,知道。
柳師模啓曰,明日常參·經筵,取稟。傳曰,停。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
尹光普啓曰,左承旨金近淳,今日不爲仕進,卽爲牌招,何如?傳曰,允。
傳于尹光普曰,勸講入侍。
大王大妃殿,以承傳色口傳下敎曰,數年之間,聖學益將就,書傳今日畢講云,喜不勝矣。效勞大臣以下,表而出焉。
傳于尹理相曰,勸講,生涼間待下敎爲之。
注書金病,代以趙晉和爲假注書。
傳于任希存曰,召對爲之。
尹理相,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
壬戌五月二十四日辰時,上御熙政堂。勸講入侍時,參贊官尹光普,記事官金,記注官金喆修,別兼春秋金邁淳,領事李時秀,侍讀官吳淵常,待敎李敎信,以次進伏訖。時秀等曰,連日雨餘,今朝淸明,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。上讀前受音一遍,時秀讀秦誓,自篇題,止一人之慶。上讀新受音一遍,時秀曰,小臣伏聞,自上所讀,則始知小臣俄者讀奏之時,字音有數處誤讀者,不勝惶悚矣。伏未知西乞之乞字音氣,現於何書乎?上曰,此在左傳矣。時秀仍解釋文義以奏。上仍讀合十遍訖。上曰,此篇別無文義之可言,而此以諸侯之書,得編於書傳之中,何也?時秀曰,諸家註釋,皆以爲此篇,卽悔過之,作故取之也。上曰,諸註之言,皆好矣。時秀曰,周書天子之誥命,止於文侯之命,自其下則費誓取其治軍,秦誓取其悔過,而天子之誥命,遂廢而不行,此可見周業之衰微不振。費誓·秦誓之列於周書之末者,蓋有以也。夏書之終於胤征,商書之終於微子,亦皆有深意之可見矣。大體秦誓一篇,穆公深悔前過,痛自刻責之辭,而其中我心之憂,日月逾邁,若不云來者,辭意懇到,令人起感矣。蓋有過而悔之,不若初無可悔之過。然人非堯·舜,安得每事盡善?事有不善爲者,則旋卽悔之,悔卽改之,斯爲貴矣。若或知悔而不知改,則亦無悔之之實。夫常人之情,掩護其過,猶恐人知,是爲通患,而旣有之過,人豈不知乎?雖欲掩之而不可得矣。閭巷匹庶,猶且然矣,何況人君,處百僚萬民之上,一動一作,皆爲群下之所瞻仰,豈得掩覆其過乎?其將愈掩而愈彰,竝與掩之之過而畢露,至於文過遂非之境,此非大可懼者乎?穆公過而知悔,故其功得列於五覇,其言至入於大學,夫子之存此篇者,亦以此也。此章以良士勇夫,兩箇人論列,而至於一介臣,卽所謂特立獨行者也。大抵只有才而無其德,則休休容物之量,必有所不足焉,巧飾詐僞,反不如無才之爲愈。是故所貴乎人者,必也德勝而量恢,人之有技,若己有之,包容而虛受,少無媢嫉之心,如此之人,雖無他技,而可取者是休休也。人君能得如此人而用之,則衆善皆集,賢路自開矣。苟或不然,而任用媢嫉之人,置之高位,則猜忌多端,賢路自枳,其爲害,當如何哉?取人之際,所當着念審察處也。仍奏曰,書傳今已畢講,講讀之工,可謂有成矣。此後似當溫繹,而溫繹者,溫故紬繹之謂也。何經不益於聖學,而尙書一帙,帝王之治法政謨,無不在焉。伏願常常玩賾,出一令行一事之際,監法於是,懲戒於是,造次不離,豈獨一時溫繹而止哉?上曰,讀書一部,果無所長矣。時秀曰,小臣未敢言聖學,比之初頭,幾何長進,而大體存心體行,就其善處,監法之,就其不善處,懲戒之,久久體驗,自然有所得於此書,有非一朝一夕之所可責效也。上曰,其言甚好矣。玉堂陳之。常淵曰,註云夫子之存此篇,取其悔過也,一說,亦云穆公,徒悔而不能改也。俄者大臣,以日月逾邁若不云來,有所敷奏者,而凡人有過,自非至昏,則必覺其非,若其覺之而不能改者,政坐於因循退托,自以爲今日不改,則明日將改,今年不改,則明年將改,私意物慾,左右牽掣,不能勇斷,虛度歲月也。穆公此言,足可爲後世法矣。雖以學問工夫言之,其不能進德而修業者,亦由於因循退托之病,故朱子嘗言,工夫易間斷,義理難推尋,歲月如流,甚可懼也。大體工夫,不進則退,不升則降,非獨工夫之爲然,凡事之無所成,皆不能勇往直前之致也。苟推此章之旨,而措諸事爲,則裨益弘多矣。上曰,其言亦好矣。閣臣陳之。敎信曰,悔者,卽善心萌動處也。推是心而可至於作聖,則一悔字,乃作聖之幾也。聖人立經垂訓之意,蓋非偶然。易言避凶趨吉之方,而欲其歸於吉也。詩爲懲惡勸善之道,而欲其歸於善也。書傳之末,特取其悔過之書者,亦欲其歸於善也。此云若是多盤,盤者,安也,卽因循怠惰之意也。燕涓蠖濩之中,苟或一念怠忽,則便是不善之萌,必致安肆盤遊之弊,此爲體念處也。休休焉如有容之容字,其意甚好。非但人臣,所貴乎包容,在上之人,尤當體念於容物之量也。大抵人皆有一能,雖名一藝占小善者,亦皆容而受之,則大舜取人爲善之道,亦無過於是也。且容者,卽坤厚載物之意也。人君至尊如天,容物如地,則可與天地合其德,豈不盛哉?書傳今旣畢講矣。二帝·三王之盛德至善,集而大成,政是殿下今日事也。上曰,其言甚好矣。敎曰,秦誓別無指摘可問者矣。仍掩卷,敎曰,繼講冊子,難爲更始,其間當以綱目,逐日召對矣。時秀曰,小臣亦與他大臣,已有所相議矣。書傳溫繹,似度了今朔,而來月異於他時,有難繼講他書矣。頻御召對,間設法講,似好。然無論法講召對與勸講,苟能誠心好之而爲之,則斯有效矣。若不然,則雖日兼三講,終無其效矣。上曰,豈厭之也?或有厭之之時,而亦不每每然矣。命退,諸臣以次退出。
壬戌五月二十四日申時,上御熙政堂。召對入侍時,參贊官任希存,侍讀官吳淵常,檢討官元在明,檢校待敎李存秀,假注書李泳夏,記事官鄭宗顯,別兼春秋金邁淳,各持綱目第九卷進伏。上命讀,淵常讀自二年,止先正者也。在明讀自臣聞天人,止今從之。希存讀自秋七月,止用兵之數。存秀讀自臣聞善用,止相萬也。賤臣讀自固爭之,止玄成議也。宗顯讀自匡衡爲,止未然也。邁淳讀自故聖王,止信都王。上曰,文義爲之。淵常曰,胡氏論周堪,志不帥氣,夫志者,心之所之也。心之所之,而不能帥氣,則心不堅固,必至於惰怠放肆,而無以爲善矣。故古之學者,先立其志,不爲氣之所使,以是爲進德之基,以是爲初學發軔之路,聖人之所以爲聖,捨此則亦做不得。故曰志于學,又曰志,氣之帥也。雖然,志不能自立,立志之道,在於勇,勇者,非孟子所謂撫劍疾視之類也。卽以義爲主,以志勝氣之勇也。勇而後,有操執有奮發,日用云爲,自無以私害公之患,此中庸所以智仁勇爲三德,孟子所以勇爲不動心之本也。臣久叨邇密,伏覩我殿下,以志以爲帥,氣爲卒徒八箇字,手書而付之殿壁,爲常目之資,聖志之卓越,臣不勝欽仰莊誦,而臣聞程子曰,君志正而後,天下之治成,伏願燕居之中,以此八字,益加服膺而勿失,常使志爲氣之帥,而氣爲之聽命焉。凡政令施爲,無一不出於正,豈不休哉?上曰,當體念矣。下番陳之。在明曰,臣觀於周·張二人事,不勝慨惜矣。周乃受命之大臣,而當時所謂賢者也。當此昏亂之朝,義不可去,則當憚誠盡力,左右承弼,納君於無過之地,若又不能,則當拚棄死生,直言極諫,見群小之不忠於君者,如鷹鸇之逐鳥雀,可也。否則思義理之所安,奉身而退,是乃孔子所謂大臣以道事君,不可則止之義也。彼乃不爲此,而依違苟祿,當去不去,畢竟至於因顯白事,朱子綱目中,不書卒不書官,可見貶意之嚴矣。張亦當時聲望,不下於周,而旣不早自決退,又不能以死直諫,終乃無所成命而死。元帝乃昏弱之主,固不足與有爲,而若二人者,當時號稱第一流也,而其所出處如此,則況下於此之類,又何足責乎?此無他,惟其重爵祿之心,不離於方寸故也。然則人主之用人,必以尙氣節勵廉恥爲先。其人也,砥礪名行,有所不爲,輕爵祿淡於進取者則用之,其人也,阿諛求容,患得患失者則斥之,今日進一人,明日退一人,黜陟用捨,審於此二者,則其效上行下傚,丕變風俗,爲世道之大幸也。伏願體念焉。上曰,言甚好矣。參贊官陳之。希存曰,玉堂所奏,誠好矣。胡氏論周堪,引顯白事比之,欲追賤而以賊爲導,堪之此事,固非矣,而元帝之昏暗,亦可以觀矣。人君用人之道,知其賢則用之,知其奸則斥之,元帝非不知周堪之賢,而見制於石顯,終不用焉。以至於此,夫知之而不用,安在其知之之義也?雖尊之以官,不用其言,則又安有官之之義也?周·張之官,非不崇顯,而終不聞任之以政,蓋其優游不斷,不審於取捨進退,故漢政之寢衰,實由於是。伏願於此等處,警惕而監戒焉。上曰,閣臣陳之。存秀曰,匡衡疏中,必審己之所有餘而强其所不足云者,眞格言也。人之生也,有氣質之偏,故有過焉,有不及焉。必矯揉之變化之,然後事事物物,皆合於中。書所云直而溫寬而栗九德之交修相濟,皆此義也。匡衡,不過是漢儒,而其言乃能如此,此與先儒所云,性偏難克處,克將去之義,相表裏也。伏願體念於此等處,雖於講學之際,間斷則必思接續,涵養則又加省察,無以貪多務得爲事,必以體認實踐爲主,不足則以有餘充之,有餘則以不足參之,如匡衡所謂聰明疏通者,戒於太察,寡聞少見者,戒於壅蔽之義,則動靜語默,無不得其中而致其和,以至天地位萬物育,則聖人之能事畢矣。此云上好儒術文辭,夫帝王之學,在於涵養實踐,若其詞華文具,非所務也。觀於下文,人人自以爲得上意者,此由上之所好,在於文辭也。若上之所好,在於實踐涵養,則人亦以此而得上意。伏願講學之時,無以文辭爲先,必以力踐實地,薰陶德性爲本焉。上曰,當加勉矣。上曰,古人云,赦者,小人之幸,君子之不幸,何爲而然也?淵常曰,小人倖逭,故君子惡之。夫國之典憲,惟君子遵守之,而小人則有罪而圖免,典憲之壞,由於小人,故爲君子之不幸也。上曰,胡氏云,例自此後,赦之無事義者不復載,是何義也?淵常曰,例者,綱目之凡例也。蓋赦而無可記之事,則不錄之謂也。在明·存秀曰,臣等所見,亦如是矣。上曰,別兼春秋亦陳其義,可也。邁淳曰,別無他義,而蓋是時多赦令,不可勝記,故若其無事義者,不錄之矣。上曰,博士弟子員之員字,何義也?淵常曰,員者,計其數之稱也。若今人所謂人員數也。上曰,如千員百員之謂乎?淵常曰,然矣。上曰,匡衡之疏,言甚切至,而考其晩節,則乃從石顯,何其言與行之不同也?淵常曰,古人云,有德者必有言,有言者不必有德,衡不過句讀之儒,而無眞實學力,故言雖如此,而行之相反,如彼矣。在明曰,非但衡也。自古小人,聞其言,何嘗不善,而考其行則不然,此其無實踐之工,而徒言之而已矣。上曰,元帝好儒術,而政事之若是紊亂,何也?淵常曰,所謂儒術,非窮理正心之學也。不過變改宣帝綜核之政,所用者,但是文人而非眞儒也。存秀曰,不過俗儒記誦詞章之習也。上曰,罷寢廟園者,何其變改之無常也?淵常曰,非但此也,如鹽鐵官·博士·弟子員等,或罷或仍,變革者,多矣。此非但元帝之暗弱,亦由臣下之無其人也。在明曰,優游不斷,百事如是矣。淵常曰,俄已仰奏,而元帝此事,亦由於立志之不勇故也。上掩卷,仍命退,諸臣以次退出。
上在昌德宮。停常參·經筵。
寅時卯時,有霧氣。
藥房都提調徐龍輔,副提調尹光普啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
柳師模,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹理相啓曰,明日常參·經筵,取稟。傳曰,停。
任希存啓曰,行大司憲李直輔,掌令洪彦燮在外,執義尹羽烈,持平李毅采呈辭,持平金啓河未署經,掌令一員未差,監察茶時之意,敢啓。傳曰,知道。
柳師模啓曰,今日禁衛營·御營廳下番軍賞試才時,建陽門·銅龍門·東營·西營·集春營入直軍,應試間除出,標信請出之意,敢啓。傳曰,知道。
傳于柳師模曰,大臣·備局堂上引見。
大王大妃殿,傳于任希存曰,故領府事徐命善之樹立,與他樹立有異,功可以贖罪,罪亦非獨當之事,名一登於臺啓,罰已行矣,則今非更爲提起之言,停啓臺諫之用罪,尤過中,使之停啓而罪之者,爲政令乎?以優饒言者之意,敷心腹而諭之,更勿煩焉。
以校理趙恒鎭·金啓濂牌不進罷職傳旨,傳于尹理相曰,只推。
傳于洪羲運曰,召對爲之。
大王大妃殿,以承傳色口傳下敎曰,朝者入侍,向日尊號事入侍筵說,使之頒布矣,姑不爲之乎?更看筵說,別無可改之語,而如已更改則奏之,待而頒布。
尹理相,以奎章閣言啓曰,今日奎章閣日次奉審,當爲擧行,而日氣陰翳,不得擧行之意,敢啓。傳曰,知道。
尹光普,以吏曹言啓曰,忠淸道都事尹東壽呈狀內,矣身素患痰癖之症,當暑添劇,時月之內,萬無赴任之望云。身病旣如是,則不可强令赴任,改差,何如?傳曰,允。
尹光普,以吏曹言啓曰,成均館博士崔鳳和,受由過限不上來,依例罷職,何如?傳曰,允。
柳師模,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,每有仍停都試,代行祿試射之例,今亦依此擧行,何如?傳曰,允。
柳師模,以兵曹言啓曰,五衛將張象元,素患痰癖之症,直中添劇,勢難供職,呈狀乞遞。宿衛輪番之任,不可久曠,改差,何如?傳曰,允。
尹理相,以弘文館言啓曰,新除授修撰呂東植,時在京畿楊根地,經筵入番事緊,請斯速乘馹上來事,下諭。傳曰,依啓。
柳師模,以右邊捕盜廳言啓曰,本廳從事官金儀祥,身病猝重,勢難察任,改差,何如?傳曰,允。
禁府啓目,司圃署直長具駿遠,原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,孝元殿參奉沈能秀,原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,中官康世忠,原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前金致晙亦,觀其所供,則奉命馬牌,卽御史不離身邊之物,而忽爲從人之持來,劇賊跟捕,卽御史關飭閫邑之事,而反要鎭將之草料,事異常格,無怪起疑是白遣,至於御史出道後縛來之說,非但人情之所不出,抑亦事理之行不得是白乎矣。議讞體段,當以繡啓爲重,囚供發明,旣難準信,驛卒捉問,渠亦直陳,則其在覈實之道,決不可遽然勘斷,待繡衣復命稟處,何如?判付啓,依允。又啓目粘連,向前李邦城亦,災結之濫報,取剩都歸私橐,還穀之一任吏奸,從以索賂,邑査道啓,綻露無餘,罪關贓汚,難逭重典,而敢於淑問之下,專事呑吐,欲爲漫漶者,尤極無嚴,節節痛惡,竝只以此照律,何如?判付啓,依允。又啓目,向前任百觀亦,聞其母病之添篤,歷路暫見,似出於情理之切至是白乎矣,身奉御牌,擅入私室,竟至於不能遍巡,徑還直次之境,事極可駭,有難曲恕,以此照律,何如?啓依允。
大提學金祖淳疏曰,伏以臣,於本月十八日,退自講筵,忽伏奉前望恩點,以臣爲弘·藝兩館大提學知成均館事者,臣一聞此報,五官失守,戰悸成病,歷日靡定。噫,國家之設館閣,已四百年,典文衡之人,僅百許數,通而計之,大約三五年纔値一兩人。然世不以爲稀且曠者,難其人故也。其人難,則其爲職之難,又可知矣。古之居是職者,固皆圭璋特達之器,黼黻經緯之才,而雖以耳目之所覩記言之,要之博學多聞,號稱當世之巨擘,然後方得擬議於斯。然猶睢盱逡巡,退讓而不敢當,臣是何人,乃敢承乏於望實之外,冒占於僥倖之中哉?臣質本椎鹵,從又失學,年近四十,童習未變,苦無尺藝寸技可以比類於儕輩,堂堂聖朝,不患無平生讀書之人,而一朝文柄,奄屬臣身,聽聞之駭惑,名器之玷辱,誠非昭代之細故也。且臣別有所怵然愧悚者。文苑故事,最重薦法,取舍存拔,自有主者,伏況我殿下,臨御以來,除非如承宣之頻數遞易,與或臨時不得已之擧,則大小官職,未嘗輕以前望除拜,雖兩銓度支將任之不恒新通者,必皆鄭重難愼,受薦而命之,臣常默識欽仰,竊謂大聖人至公之心,於此可見,不圖今者,遽命前望書入,畢竟下點,又在萬不近似之賤臣,臣愚死罪,不敢知物情之果謂如何也。臣如合處是職,雖曾未參望,當有公議,如其不合,雖已蒙恩點,徒爲聖明初政之累,而亦無以爲榮於微軀,此尤臣難冒之一大防也。瞿瞿耿耿,言不暇擇。伏乞聖慈,俯諒慙忸悶迫之情,曲恕狂妄愚戇之言,將臣新授三館之銜,亟行鐫削,以嚴名器,以全微分焉。臣無任云云。答曰,省疏具悉。以卿文學地望,實合是任。況文苑故事,未有以前望爲辭者,卿何獨强引也?朝筵大臣,亦有所奏,卿其勿辭行公。
藝文提學黃昇源疏曰,伏以夏序垂深,孝元殿祥日,奄隔一朔,伏惟聖孝出天,皇皇靡逮,益復如初,大小臣民,瞻望雲鄕,唯有血淚之交逬。仍伏念臣,往忝秋官,罪著昏謬,勘止薄罷,匪罰伊恩,縮伏私次,日夜追訟,不意迺者,除旨遄降,恩敍隨下,臣誠驚惶震懼,不知所措。臣犬馬之齒,已及遲暮,疾病侵凌,神思暈瞀,司寇屢朔,一無修擧,詞訟聽理,道査覆奏,任其委屬,瘝曠已多,而至於京外獄案之年久藏蓄者,一朝亡失,誠一變怪也。法綱之解弛,人心之冥頑,俱可寒心,而若論典守不謹之罪,則不獨郞吏爲然,忝叨一司長官,常時不能嚴其詰姦之政,致此前所未聞之變,揆以常憲,難逭重律,而捕廳之覈得罪人,草記旣上徹,則秋曹之郞吏論讁,有不容少緩,而臣則只竢文案之移送,不思草記之稽遲,有若掩覆然者,尤是昏憒顚錯之甚也。大臣擧條之薄勘例準,已是寬恕之盛典,而聖度天大,不欲永棄,匪分恩點,不時收敍,俱係異數也。臣雖昏耄,豈昧感激叩謝之義,而僨誤旣大,孤負亦多,顧何敢謂以已勘,而揚揚周行哉?且文苑代撰之任,其職至華,在臣固多鵜梁之誚,麟楦之譏,而弘藝命名雖殊,若其試院主文則均矣。雖文衡備員之時,同參考試,已爲成憲,而臣於試院一步,鐵限在前,數十年自劃,通朝之所相悉也。逡巡於考試之役,而冒沒於主文之銜,則去就顚倒,聽聞駭惑,當如何哉?史局編摩,雖愧才識之不稱,旣是爲今日臣子終事之地,則豈不願殫竭魯鈍,奔走筋力,而但藝苑兼帶,義在必辭。在前適値事會,雖或一再副急,到今看作宿趼,夤緣冒膺,實非義分之所敢安也。伏惟聖慈,俯垂諒察,亟令鐫改臣藝學兼銜,仍令重勘臣居官不職,以警具僚,以安微分,不勝幸甚。臣無任云云。答曰,省疏具悉。卿其勿辭行公。
吏曹參議尹光顔疏曰,伏以光陰變蟺,夏序過半,孝元殿祥期,只隔一朔,仰惟聖慕皇皇,撫時靡逮,益復罔極。臣於前月,猥謁私懇,幸蒙長暇,獲解夙夜之任,克襄窀穸之事,聖恩深厚,感徹幽明,中間敦府除旨,更勤收錄,時値在鄕,未及趨謝,而天官新命,又下於千萬意想之外,臣誠惶隕震惕,莫省措躬之所也。夫銓衡之司,百職攸本,愼簡之嚴,不以佐貳而有間,今乃擧以畀之於庸疎憒謬無才蔑識如臣者,以累初服官人之化,而來四方之譏笑,固已萬萬非臣之所敢安。然此猶近於克讓之例語耳。抑臣自來情地之決不可冒膺者,不得不涕泣畢籲於黈纊之下。蓋臣之始叨此職,實由於先朝誤恩,惟我先大王,不知臣不肖,加之以不世之遇,拔擢於畸孤單寒之地,庇護於猜媢蹈藉之場,華貫要秩,皆出特簡,詆章彈墨,反媒殊寵,從古人臣之得此於君父者,其能有幾?糜粉隕結,未足以喩其感,而顧臣自處之道,則惟有勉守廉防,斂避名途,終得免於忝竊匪據,自取顚沛,以玷隆知而辜大恩。故曾以矢死自劃不敢承命之意,質言於辭本,而旋蒙聖鑑之曲軫,卽許講職之特仍,則臣區區微執,已爲我先王之所體諒,而自玆以往,銓地一步,庶可永遂其自靖之志矣。不圖該曹,謂以曾經,處以宿趼,循次排儹,苟然充望,致有今日之恩命,已不勝其恧蹙之甚,而若使臣,貪戀新榮,弁髦素操,靦焉進身,恬若固有,則非但淸朝四維之重,緣臣壞盡,卽向之所以控辭於先朝者,皆將爲飭詐欺天之歸,而無以自解矣。臣雖無狀,豈忍爲此哉?噫,眞遊已邈於雲鄕,洪造莫酬於絲毫,每一念至,血淚交逬。目下不報之報,只在於無失咫尺之守,無辱平昔之眷,以冀古人所謂將身心奉塵刹之義而已。耿耿此心,神鬼鑑之,反覆參倚,鐵限在前。伏惟聖慈,禮使群下,而人不枉其志,仁覆庶品而物各遂其性。況臣忝叨邇列,久被恩顧,今此情勢之在所必遞,日月之明,宜無遺照,臣豈敢不以先朝之所已體諒者,有望於殿下哉?鄕行纔返,召牌荐降,屢犯違傲,未蒙例勘,連値齋日,疏籲路阻,一直泯伏,冞增罪戾,玆敢昧死呼號,仰祈天地父母之垂察。伏乞特賜軫念,亟遞臣所帶之職。仍令該曹,勿復檢擬,以重公器,以安私分,千萬幸甚。臣無任云云。省疏具悉。有難强迫,所辭依施。
掌令金日柱疏曰,伏以光陰迅邁,孝元殿終祥,隔臨一朔,伏惟聖慕窮天,靡所逮及,帀域臣民如喪之慟,普亦如新矣。臣於頃者,爲省同氣之病,暫出畿郊,不意馹召之命,乃下於還歸私次之日,臣承命悸恐,莫省所措。噫,臣於憲職,前後叨除,不止一再,而屢陳由中之懇,輒蒙遞改之恩,是蓋聖上,諒臣難强之情,特垂曲遂之仁,其在財處群物之道,理安事得,惟玆體下之聖德,孰不欽仰乎?自頃復叨,臣不勝抑鬱惝怳之忱。然竊意銓家之注擬,特其循例,而恩點之隨下,亦出偶然,則一番陳籲,自當例蒙鐫遞矣。不料辭牘之上,反承不敢聞之批敎,而一兪終靳,臣誠憮然自失,惄焉懷憂,不自知何以致此,而聖上之於賤臣,從前曲遂之德意,不但罔有其終,抑恐中外聽聞,有惑於聖朝器使之乖宜也。臣非不欲披瀝肝血,亟丐遞免,而嚴廬瀆擾,萬分惶懍,故一味泯伏,祗俟早晩聖鑑之垂燭矣。今此召命,又下於夢想之外,則臣心隕越,顧當如何也?噫,臣非巖穴高蹈者,亦非抱負自重,不肯輕出者,向來冒進,亦以世祿遺裔,感聖朝不世之遇,猥以章句之末,叨侍顧問之列,此在微分,誠亦踰濫之甚。然以臣少從蠧魚之伍,粗涉緗素之編,則尙有一分可諉者矣。至於見職,揆臣人器,其萬萬不着,不啻越人之加珍髢,則臣何敢頃刻自安,而不爲必辭乃已之計乎?況臣爲過私忌,今又來留臣兄臣觀柱任所,而素患暑症,挾感添劇,見方委身床笫,宛轉叫苦,召旨之下,亦旣曠日,而以情以病,萬無趨膺之勢。玆不得不更露寸牘,仰暴微悃,從縣道投進。伏願聖上,深加體諒,亟許遞免臣職,以安愚分,仍治臣瀆擾之罪,以肅朝綱,不勝幸甚。臣無任云云。答曰,省疏具悉爾懇。念爾之切,不啻惄如,誠以爾納誨之言,告猷之誠,每有所犂然於予心故也。不料玆者,巽牘又至,至以見職之縻身,爲難進之端矣。縻之以爵,召之以馹,豈予不諒乎爾而然哉?爾旣不以高蹈自處,予則每以必致爲期,此所以旣敦諭之,又馹召之,或冀其來,靡不庸極也。雖然,相與之際,貴在知心而諒情。今玆職事,已知非爾之所安,則予何不爲安爾心而進爾身之圖乎?況乎有感殊遇,思備顧問。爾章所陳,果不予遐矣。予之感歎翹企,曷有涯量?目今書經之講篇纔訖,舊讀之溫理在卽,此時宏儒之昕夕啓沃,誠不容少緩。所辭憲職,今姑許遞,爾其體予至意,卽起賁然,俾予有所資益。同副承旨柳師模製進。
副校理李晦祥疏曰,伏以居諸駛邁,孝元殿祥事,月日漸近,仰惟我殿下,哀慕不寧,靡所逮及,臣竊不勝區區憂慮之至。仍伏念以樗櫟之賤,占僥倖之第,陳亮之髩髮已蒼,王曾之志業無素,偏蒙我聖上陶甄之澤,前後踐揚,罔非踰分,而瀛館新選,尤是濫竽,臣固宜悉暴空疎之實,以丐鐫改之恩,而誠切殫竭,義重叩謝,未免顚倒裳衣,冒沒趨膺,屢持豹直之被,連陪龍象之筵,昵近天日之表,承聆洪鍾之音,至願滿足,榮忭交切。第恨才識短陋,言辭淺拙,無足以資啓沃而備顧問,雖幸間得鞶禠,獲遂初服,而拊躬兢惶,尙有餘愧。迺者數行陳懷之辭,亦未塞一日之責,而恩批鄭重,至有停啓三司仰稟處分之敎,採蕘之盛德,轉圜之洪度,在廷臣僚,莫不欽誦,而側聽多日,迄無發落,此實由臣人微言輕,不能見孚之致,臣方怵分追愆,益無容措,玉署除命,又降此際,臣顧何敢妄諉已踐之趼,不思自劾之義,壞淸朝之廉維,招識者之譏笑乎?玆敢披瀝衷懇,露章自列。伏乞聖慈,特軫難冒之情,亟斥蔑效之蹤,以重淸選,以安微分焉。臣於引罪之章,不宜更煩陳說,而金龍澤等五臣貤官錄後之擧,寔曠世盛典,昭代美事也。樹風聲勵節義之方,於是乎至矣盡矣。臣幸逢斯會,愚忱倍激,安得不以平日所蘊,一陳於黈纊之下乎?玆以綴其槪而進之,惟聖明垂察焉。夫義理之於國,猶血脈之於人也。國而無義理,則國不得以爲國,人而無血脈,則人不得以爲人。三古盛際,尙矣毋論,雖漢唐以下少康之世,莫不有當時之義理,維持當時之世道矣。洪惟我朝,聖神繼承,謨烈嵬煥,治法政規,一以義理爲準,聲明物采,遠駕三代,而至若我先大王,以冠百王之大德,有冠百王之盛烈,二十有五載出治之大柄,惟義理是已,於乎休哉,於乎盛哉。今我殿下,當滕廬盡禮之辰,篤殷宗思道之誠,善繼善述之孝,亦惟此義理而已,則雖一政一事,其可不講而明之,遵而守之,使治敎愈遠愈大,隄防愈久愈嚴乎。嗚呼,從古人辟,孰不知義理之爲重,孰不欲義理之大明,而世運之升降不齊,治道之消長互乘,玆曷故也?職由乎凶小邪孽之干其間而然耳。臣今不必遠引歷代,張皇爲說,就以聖朝近事言之,肅朝甲戌以後,義理大定,而群小顧瞻之暗計,馴致厲階,辛壬之間,義理至正,而諸逆危誣之凶圖,尤極滔天,逮至先朝,乙丙之逆,詛誣怨懟,一串於辛壬之諸賊,壬子之凶,操縱逼脅,百倍於甲戌之群奸。噫嘻,痛矣。尙忍言哉?彼背公植黨之徒,工於身謀,貳於國是,倡出深長慮之說,則轉致辛壬之逆節固矣。三宗一脈,天人咸歸,授受光明,有辭萬世,而隱諱聖疾,不設藥廳,危逼儲闈,恣肆憯誣,則釀成戊乙之凶變然矣。噫,乙丙之逆,壬子之凶,亦豈無所自而然哉?凶魁如是如是之說,至憯至悖,動搖國本,眩惑民志,幾無宗國,而餘孽之講張煽亂,護法傳神者,後先和應,左右窺覘,全襲璁蕚之舊論,暗逞梟獍之餘毒,此所以明義一編,作一治之麟經,而壬夏齋殿之諭,五晦筵席之敎,不啻爲照魅之禹鼎,燭魔之堯鑑矣。嗚呼,我先大王,以上聖之姿,當至艱之會,其於義理,盡精微而極高明,可以建天地俟百世,而夢齡之寶籌莫延,徯志之聖治未遂,千秋志士,其必有尙論而沾巾者矣。何幸聖上御極,文母敷化,明先王未卒之志事,述先王未畢之功業,天討大行,泰運方隆,邪醜西敎滅倫敗常之徒,亦莫逃於鈇鉞之誅,丕烈邁乎抑洪驅猛,神功底於乾淸坤夷,義理之嚴正,無以加矣,義理之昭著,亦莫尙矣。太平萬世,實基於玆,臣方蹈抃讚頌之不暇,而第伏念天下之事變無窮,義理苟不能隨處而講劘之,隨時而闡明之,則亦難保其如日月之長揭宇宙矣。然則知之非難而明之爲難,明之固難而守之尤難。伏願殿下,溯其始而會其終,講之於淸燕之中,措之於事爲之際,毋一息之或間,毋一事之或忽,則於爲國乎何有哉?臣才智鹵淺,固非識時務者。然於國計民隱,夫豈無一二可言者,而今以義理二字,爲殿下懇懇言之者,臣竊以爲義理者,萬事之綱,綱而旣擧,則目且畢張,雖使識務者譚之,不應舍是而先他矣。臣嘗伏見朱夫子之論治道,不出義理二字,而以人主一心,爲天下大本。有曰,此心旣正,則視明聽聰,周旋中禮,所行無過不及而能執其中,雖天下之大而無一人不歸吾之仁者,又以講學,爲正心之要,有曰,天下之事,其本在於一人,而一人之身,其本在於一心,故人主之心一正,則天下之事,無有不正。又曰,味聖賢之言,以求義理之當,察古今之變,以驗得失之幾,而必反之於身,以踐其實,由此以觀,則其所以知義理明義理守義理之道,實不外乎殿下一心之得其正,而心之所以得其正,亦在於講學之功,有以開發其心,而不迷於邪正是非之所在,以應事物無窮之變也。惟願聖明,念念乎日省之誡,勉勉乎時敏之工,丕承我先王之顯謨,益恢我聖上之治化焉。臣無任云云。省疏具悉。三司事,已有慈敎矣。下款附陳,爾言好矣。勿辭察職。
壬戌五月二十五日辰時,上御熙政堂。大王大妃殿垂簾,大臣·備局堂上引見入侍時,同副承旨柳師模,假注書趙晉和,事變假注書曺錫鯤,記事官鄭宗顯,別兼春秋金邁淳,領議政沈煥之,左議政李時秀,右議政徐龍輔,行兵曹判書李秉鼎,行禮曹判書李晩秀,戶曹判書趙鎭寬,知訓鍊徐有大,行大護軍李祖承,吏曹判書李書九,副校理吳淵常以次進伏訖。煥之等曰,日氣漸熱,聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。煥之曰,書經今已畢講,二帝·三王治法政模,皆得以瀜會貫通,下情慶幸,何可勝達?臣等以蔑學無似,出入講筵,無所裨益,而濫荷慈殿賞賜之典,榮感之中,不勝惶恧矣。大王大妃殿敎曰,聖學自數年來,漸至將就,知識深博,文理通達,誠貴矣。以予志喜之心,物雖不腆而有此稱道之擧矣。煥之曰,聖學之日月將就,臣不無管測之見,而下情惶恐,不敢以長進仰奏矣。書傳乃是大帙之書,而已爲訖工,慶忭,何極?臣等雖登講筵,而所陳者,只是章句而已,豈有裨益之可言乎?大王大妃殿敎曰,大臣勸學之勞,豈曰少乎?自內公事之暇,罕有不讀之時,雖尋常游藝之事,必在於文墨書籍之間,向見著述文字,所秉甚正,所知甚廣,此是莫大之慶事,故其奇喜之心,一欲喩之於大臣矣。煥之曰,向日右相之登筵,仰覩御製文字,出而傳于臣等,故臣等得以伏聞矣。聖學日臻高明,此誠萬年無疆之慶也,而今以志慶之意,猥蒙賞典,下情不勝榮幸矣。大王大妃殿敎曰,卿等亦必以爲貴矣。此非依法典之賞典,故無書啓書入之命,如有見漏者,承旨知而書入也。師模曰,退出後當書入矣。上曰,向者山陵薦新苽子之闕封,至今追思,萬不成說矣。煥之曰,豈有如許驚悚之事乎?此雖由於司圃署擧行之漫忽,而殿官之矇不致察,以致莫重薦獻之後時者,極爲駭然矣。上曰,此是莫重之事,而只薦於魂殿,闕封於山陵,豈不驚悚乎?煥之曰,禮判旣是所管,則雖曰先爲知委,難免不察之失,罷職,何如?上曰,旣有問備之命,勿罷,可也。大王大妃殿敎曰,雖有稽滯之罪,禮判旣爲知委云,罷職則過矣。上曰,文衡之前望落點,予亦考見前例而爲之矣。文衡辭疏,以此引義,何以處之則好耶?煥之曰,英廟朝亦有此例。臣於少時,嘗見以前望受點而行公者矣。時秀曰,前例亦非一二云矣。上曰,遞仍當否,何以處之?煥之曰,此非可遞之事。若於當初薦望時,以次點蒙點,則猶或爲引義之端,而今則不然,此非許遞之事矣。煥之曰,臣等於向筵,伏承慈敎,丁寧懇惻,臣等不敢更事爭執,而外間議論,則以臣等之將順,爲非矣。大王大妃殿敎曰,向時庭請事,若非垂簾時,則國朝已行之例,亦何可闕之乎?貞熹王后時典禮,在今日不當援据,主上方在幼沖,在傍贊助,不無已例,故不得已有參聽之擧,而自顧無裨益民國之事,夙夜恐懼,寢食靡甘,未敢知皇天祖宗,以予爲何如?此時何可論尊號之事乎?廷臣之請,雖以貞熹聖母時典禮,援而爲辭,而前此亦有其例乎?若前此無其例,而其時創行,則尤不當援用於今日。予則前此受號已多,何可更受於今日乎?予意非出於謙德,亦非欲不受典禮,今日之時,與前有異,則不須以前例爲說矣。此意,朝臣則想皆知之,而外間則容有未盡曉者。向日筵說,稍加刪節,頒布中外,俾知予意之所在,可也。煥之曰,頒布筵說,使中外曉然知慈殿聖意之所在,誠爲允當矣。大王大妃殿敎曰,刻鏤金石,揄揚功德,予於此固不敢當,而若非此時,則三聖母已行之事,予亦何敢固守己見,必辭不受乎?然王大妃殿,若循例受之,則亦不必異同,而王大妃殿,欲闡先王之精義,所執甚是。故予果成其德美,如是之後,予亦未可以行己志乎?國家應行之典,非不重大,而予之不受,意自有在,非出於一婦人區區謙辭之意也。煥之曰,再昨年以後,國家之危而復安,專賴我慈聖功德,臣等揄揚之忱,曷有其極,而慈德謙光,竝與應行典禮而不受,尤不勝欽仰萬萬,而闕禮之責,臣等烏敢辭乎?大王大妃殿敎曰,向筵入侍承旨,誰也?師模曰,小臣也。大王大妃殿敎曰,筵說中繁冗不緊處,刪拔而頒之,只令中外,知予不受之本意,可也。又敎曰,予亦非敢以不受,爲必是也。諸臣雖以貞熹王后及莊烈·仁宣·仁元三聖母已行之例爲言,而予則以爲予之所處,與昔日自有不同。貞熹王后時前例之不可引用,俄已諭之,而三聖母時無垂簾之事,則亦不當比擬於今日也。予方迫不得已,爲此聽政之擧,則事面異於他時。自古帝王,亦何嘗有請輒受乎?仍掩抑不成聲,敎曰,何時不悲,而聞尊號之說,則予心之悲,益復難抑矣。前此受號之時,先王必柔色和聲,積誠而勸之,故予輒不能固辭矣,及當今日,聞大王大妃之稱,予心已不勝傷痛,而又聞尊號之說,其爲傷痛,當復如何?仍敎曰,貞熹王后以前,亦有女殿受號之事乎?時秀曰,國初典禮,無由詳知,而可考之例,則實始於貞熹王后時矣。大王大妃殿敎曰,典禮雖曰莫重,亦無不可移動之理,受之未必非,不受未必是,而予之所執,旣如此,苟能詳知予本意,則卿等將順之擧,人孰以爲非乎?頒布筵說者,欲使人人,知予意也。煥之等曰,慈殿聖意,臣等豈不仰認,而外議則以爲國朝典禮,何可無端寢行乎?此言未可謂非矣。大王大妃殿敎曰,還穀釐正事,近皆收殺乎?煥之曰,都數爲七十萬餘石,以半分之意,已爲知委,其外屯土事,小臣適有賤疾,近未赴籌坐。且戶判及前壯勇提調,皆以句管,而竝有故,遷就至此,姑未分屬,待前壯勇提調出仕,當從近區處矣。大王大妃殿敎曰,爲民除弊之事,必爲誠心做去,俾有實效,可也。民安則國勢如磐石,而近來事,多延拖以過,誠爲悶然矣。煥之曰,臣等豈不奉承爲民之聖德至意,而適因賤疾,未及擧行矣。今承慈敎,悚惶無地矣。大王大妃殿敎曰,今日賓筵,諸宰入參者甚少矣。領府事,何不入來乎?煥之曰,方在鍼灸中,不得入來云矣。鎭寬曰,適因言端,敢此仰達矣。己亥宮人事,亦下詢大臣而處之,亦可爲旌表之一端矣。大王大妃殿敎曰,此宮人,與冤死者有異,何必施旌錄之典乎?煥之曰,宮人雖不冤死,受刑之際,終不亂招,此一事,豈不合於旌表乎?鎭寬曰,死則雖有先後,當初立心,則以死自期也。大王大妃殿敎曰,宮人,非卽地辦一死者,年久後身死,予所詳知於宮中者矣。時秀曰,自古褒忠奬節之人,必先見其心跡。此宮人當初設心,果有一死之心,其時雖不得其死,其意則以死爲期,重臣旌表之請,誠是矣。龍輔曰,宮人墨世事,重臣旣有所奏,而往在戊戌年間,推尋其家於彰義門外,卽爲旌閭,似當尙今留傳,而己亥宮人之節義,與墨世無異,自朝家,如有別般旌褒之典,則似好矣。大王大妃殿敎曰,此人非不謂忠,而秉彝之心,人所同得也。墨世則當凶徒構捏之際,必欲一死,以至於杖斃,其所樹立,可謂卓然,己亥宮人,則其後年久而死,比之墨世,稍有間焉。今若竝施褒揚之典,則是無差等也。鎭寬曰,臣亦以爲此事,與墨世稍有等間矣。大王大妃殿敎曰,伊時事,謂之忠誠,可也,而視墨世,當有元功之次之別,故雖不施旌表之典,而其忠誠,不可泯沒,故亦已示優恤之意矣。鎭寬曰,慈敎旣示忠字,一字之褒,在渠亦可爲褒旌之典矣。大王大妃殿敎曰,渠以微少之身,至嚴之地,有此效忠,故每以忠誠二字稱之者,此也。煥之曰,議號之禮,臣等旣遵奉慈敎,不敢更請矣。今則只當行上冊寶之禮,以尊崇都監擧行,而依舊例合設於祔廟,都監堂郞,亦使之兼察,何如?上曰,依爲之。出擧條煥之曰,配享臣抄啓圈點,不必更爲擇日,待設都監日,應參諸臣,令政院稟旨牌招,以爲擧行之地,何如?上曰,依爲之。出擧條煥之曰,卽見平安監司金勉柱報備局辭緣,則枚擧兵使尹得逵牒呈,以爲昌城當峨山城餉穀,當初設置,乃是巡兵營及本府別備之穀,而年年漸殖,今至一萬六千餘石之多,積峙山城,反作還民濫受之痼弊,限三千石移留本府,以備陰雨爲辭矣。城餉漸殖,多近數萬,則斂散之際,民弊宜念,移捧府倉,仍作留庫,一以除濫受之患,一以爲積儲之方,允合便宜,所報施行之意,分付,何如?上曰,依爲之。出擧條煥之曰,平安道嘉山郡·狄島·石浦等地泥生處隱結打量,移屬儀賓府事,自該府草記行會矣。卽見該監司金勉柱報本司辭緣,則枚擧嘉山郡守李彬牒呈,以爲今此打量之畓,初非閑土隱結,俱是量案所付,則許多民人,世傳土地之一朝見失,實爲矜悶,儀賓府所執嘉山郡民畓,卽速還給爲辭矣。土地陳告,虛實相蒙,每多貽弊民邑之患,故先朝飭敎,亦嘗嚴截矣。今此嘉山郡·狄島·石浦等地,旣非無主,泥生處,皆是民人世傳之田土,則京司折受,非所可論,當初陳告人,方令該道,査實嚴懲,而儀賓府折受則置之,打量田土,還給民人,俾各安業之意,分付,何如?上曰,依爲之。出擧條煥之曰,卽見平安監司金勉柱報本司辭緣,則枚擧義州府尹任焴牒呈,以爲龍川獅子島,以本府良策基址,沙里等田,相換築坰作畓矣。前後兩邑,互相爭辨,故兩邑之民,不欲着手,都作蘆葦之場,更爲起墾,還屬灣府云。龍川府使崔朝岳牒呈,以爲本坰民土,永屬灣府,則龍川之民,漸次移居,民戶之日縮,勢所必至,此坰募入民丁之後,爲其貯水,圖得船橋下流,鑿洑引水,則龍川三大野,將爲魚龍之窟,未免全棄之境云。論列兩邑所報,仍請本坰築坰處,依前屬之灣府,使之募民耕墾,至於龍川民戶之徙居,水道之貽害,嚴法約束,成出節目,以除兩邑更鬧之弊爲辭矣。兩邑之以此事相持,匪今斯今,而自該道,曾以地屬龍川,坰屬義州之意,從公決給矣。伊後陳廢,雖未知緣何致此,而旣是自灣府,換土費財,築坰耕墾之地,則當此灣府凋瘵之時,兩作閑田,一任荒廢,殊甚無義,依道臣所報施行,而亦不可使龍川民邑,因此受弊,更令道臣,往復講確,成出節目,期於兩便之地,何如?上曰,依爲之。出擧條煥之曰,卽見忠淸監司曺錫中報備局辭緣,則枚擧淸風府使所報,以爲本府神勒寺,今春失火,百餘間梵宇,許多僧産,盡爲燒燼矣。寺役蠲減之節,改建安頓之方,今方往復,爛加商確,而義僧三名,當納半番錢二十七兩,則限本寺復舊間,以義僧穀餘耗中十八石,磨鍊充給爲辭矣。百餘間僧舍之一時燒燼,宜有矜恤之道,且有丁巳年忠州德周寺已例,今亦依所報施行,何如?上曰,依爲之。出擧條煥之曰,保民之道,莫善於擇守令,旣擇之,則亦宜有勸懲之政,懲其不法,近或有之,勸其有績,蓋未行焉。以臣所聞,橫城前縣監鄭來升,曾在先朝,纔經宣傳官,以特敎,拜平昌郡守,旋又換除橫城縣監,伊時橫城,有積弊難治故也。去臘大政,以該邑之兼營將限滿三十朔,循例遞歸,未得陞資矣。蓋以堂下,換爲堂上之窠,出於特簡,而無端瓜遞,仍作閑散,甚可惜,兩邑治績,亦多可稱,前縣監鄭來升,特爲加資,分付兩銓,相當窠調用,俾責來效,何如?上曰,依爲之。出擧條煥之曰,二品官之追贈其先,天官地部銀臺玉署,各有攸當,而至於風憲之長,係是常格之外,此後受贈之人,苟非抄選南臺,則毋得贈以大司憲事,定式施行,何如?上曰,依爲之。出擧條煥之曰,卽見咸鏡監司李義弼狀啓,則枚擧三水府使元毅鎭牒呈,備陳本府還多之弊,仍以爲本府還穀盡分條中,折米三千三百石,依茂山·富寧兩邑已例,以他穀小邑半分條,相換移錄,而本邑穀,作爲半分,各邑穀,作爲盡分,以除還民之弊事,請令廟堂稟旨分付矣。本邑凋弊尤甚,糶糴夥多,又添一瘼,盡分條之與他邑半分條,相換移錄,旣有兩邑已例,依狀請施行,而參互穀簿,平均分排,俾無移疾偏苦之患事,一體申飭,何如?上曰,依爲之。出擧條煥之曰,此水原留守鄭大容狀啓也。以爲臣營褒貶,同議於內使後磨勘矣,今則同議一款,更無可論,而摠制改以中軍之後,衛將例兼與單付間,姑無改磨鍊之擧,今春夏等殿最,不可以兼衛將,循例開錄,新豊衛將,今爲別中司把摠,依四邑守令兼把摠例,今春夏等爲始,添入磨鍊,知彀官·敎鍊官·旗牌官·別武士·守堞軍官,及馬步軍正·領旗隊摠等勤慢考績,到今固不當擬議,平薪僉使例兼屯牙兵把摠,及其所屬左中右三哨哨官,曾自外營,褒貶磨鍊,而今此軍制釐正別單中,旣無擧論於司哨之列,不敢遽然開錄,上項諸條,請令廟堂稟旨分付矣。摠制及部將,改以中軍與哨官,而衛將·守門將,則當爲例兼,令該曹,竝依例單付。別中司把摠與守令兼把摠殿最,一體磨勘。各樣將官,四都及諸道營閫,雖無題目,皆書等第,本營亦當依此例擧行。而至於馬步軍正·領旗隊摠,京外各營,皆無考績之例,此則置之。平薪屯土及牙兵,仍屬與移屬間,姑未究竟,兼把摠及哨官褒貶,今番姑勿磨勘,更待知委之意,分付,何如?上曰,依爲之。出擧條秉鼎曰,今七月以後御前所用蛟龍旗旗色,臣曹無可據謄錄,故取見尙方謄錄,則曾在戊戌三月,因宣傳官廳手本,以黃蛟龍旗定用矣。已例旣如是班班,今亦依此擧行,載之臣曹謄錄,何如?上曰,依爲之。出擧條秉鼎曰,每都政,當出新資五窠矣。營將·中軍·虞候,滿二十朔後內遷,曾有定式,而今都政則皆未準二十朔,在前如此之時,有雖未準朔,就其中朔數稍久者,推移內遷之例,今亦依此擧行,隨窠次次內遷,何如?上曰,依爲之。出擧條秉鼎曰,金吾時囚中前豐德府使李邦城,贓汚現發,今當照律矣。所帶慶尙左水使之任,爲先改差,何如?上曰,依爲之。出擧條鎭寬曰,宮人墨世舊第贖還事,頃因大司諫白師謹陳疏蒙允矣。曾在先朝丙午年間,特憐其忠節之卓異,命訪其遺址,而伊時京兆,廣探博訪,終未的知其所在處,只施旌閭於其姨孫之家矣。今於命下之後,更加尋覓於壯洞延秋門契近處,而官籍私劵,皆無可據者,惟是洞里故老之言,多以彰義宮北墻外一閭家,依俙指點矣。大抵褒忠奬節,如築壇豎碑之類,蓋多取其近傍之地,未必的知其爲某處,則要之宮人舊居,不出此洞中矣。因其指點之所,而買給一第,不害爲贖還之義,敢此仰達矣。上曰,依爲之。出擧條鎭寬曰,曾於己未春間,因靑松府使兪漢謨上疏,嶺南匠稅,竝皆革罷,湖南則關問後,自廟堂亦以革罷之意,草記蒙允,而第匠稅名色,自經國大典,已爲載錄,在各樣貢稅中,最爲名正而法久,且以事理言之,湖南一道之內,工匠爲業者,必將許多,而不爲査得充額,乃謂見存應稅者,不過三四名云者,事極無實,故自臣曹,欲爲筵稟防塞,而荏苒至今矣。嶺南則數旣零星,雖不必追論,湖南則依前仍置,循例上納,而嶺南元納與作役價,竝自均廳,依他例給代,何如?上曰,依爲之。出擧條書九曰,今朔爲始,當爲儲窠,而若出郡守以上,窠則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條書九曰,壯營哨官,自吏。兵批隨窠區處事,曾有下敎,故吏批虛司果未付職者,尙爲二人,而蔭官六品數窠,至今留窠,不得差出矣。今則雖當儲窠之月,此數窠,乃是儲窠前作闕者,而未及經稟,拖過屢朔,則與臨時儲窠,事體有異,許久曠闕,亦甚可悶,今番則姑以虛司果,先爲區處後,無得以此援例,大抵吏批主簿別提窠中,見在武弁及雜岐,合爲四十人之多,蔭官未滿十人,官方之淆雜,誠非細故,雖於都政後,前銜蔭官與壯營哨官,參互甄復,俾無積滯之歎,何如?上曰,依爲之。出擧條書九曰,穆陵別檢李致祜,曾於甲寅十二月,除拜孝陵別檢,而丙辰正月,有別檢中有地處出六無難人改差,其代濟州在京文臣先爲擬望之特敎,故伊時臣曹,改差李致祜,而致祜,又於辛酉正月,除拜見職矣。竝計前後仕日,則三十朔,已準於今三月,而當初作散,旣與遞汰有異,則前仕似當通計,而不敢自下擅便,敢此仰達矣。上曰,依爲之。出擧條書九曰,卽伏見廣州留守金觀柱狀啓,則與該營右別將利川府使宋煥章,有娚妹應避之嫌,請令該曹稟處矣。畿邑兼營將守令,與守禦使相避,載於法典,而別將則初不擧論,今此狀辭,雖無的據,無論營將與別將,具題目書殿最,其爲管轄於南城則一也,宜有嫌避,而事係創制,自臣曹不敢擅便,下詢大臣處之,何如?上曰,大臣之意,何如?煥之曰,畿邑守令,爲守禦別將者,與留守,縱無相避之法文,至若褒貶具題目書等,則有親嫌者,似不得處其管下矣。書九曰,大臣之意旣如此,依例改差,何如?上曰,依爲之。出擧條有大曰,北漢行宮修葺事,臣看審北城內修葺諸處,則行宮內外正殿,姑無頉處,而左右翼廊及各倉庫舍之傾危頹圮,役處浩大矣。材木,勢將揀取於附近諸麓,而方當潦水不遠,斫伐非其時矣。容入財力,令廟堂區劃,待秋後料理修補,恐合事宜,故敢此仰達矣。上曰,依爲之。出擧條師模曰,今日賓對,兩司無一人進參,事甚未安,行公諸臺,竝推考,何如?上曰,依爲之。出擧條淵常曰,本館番次,近甚苟艱,而副校理李晦祥,疏批未下,修撰呂東植,在外未肅拜,玉堂校理金啓濂,副修撰金在昌,竝卽牌招察任,校理趙恒鎭,疏批已下,一體牌招,何如?上曰,依爲之。出擧條大王大妃殿傳曰,飭已行亦久矣,前修撰李東萬敍用。命退,諸臣以次退出。
壬戌五月二十五日申時,上御熙政堂。召對入侍時,參贊官洪羲運,侍讀官吳淵常,檢討官元在明,檢校待敎李存秀,假注書趙晉和,記注官金喆修,別兼春秋金邁淳,各奉綱目第九卷,以次進伏訖。上命開卷讀。淵常讀,自秋殺魏郡太守,止亦不能退顯也。在明讀,自上令房,止妻子徙邊。羲運讀,自胡氏曰,君臣之交,止此易之末也。存秀讀,自易曰,不出戶庭无咎,止易之道也。賤臣讀,自下御史中丞,止匡衡爲丞相。喆修讀,自冬西域副校尉,止以畀得者。邁淳讀,自四年春正月,止山陽里。上曰,文義陳之。淵常曰,漢元極其昏暗,非不知其時之極亂,而終莫察其亂之所由起,可謂末如之何也。石顯之奸侫,人孰不知之,而小人亦有似是而非者,故雖明君,亦有所不察,見其阿諛之似忠而用之,故唐宗,自謂明察而不知林甫之奸,宋宣宗,亦不知安石,至謂之聖,此皆不明於好惡而然也。向來小臣,雖不得登筵,伏聞御製文字中,有大奸似忠明心如鏡之語,臣竊不勝欽仰讚歎之至。而第察奸之道,在於明理,明理之學,在於正心,伏願加勉焉。在明曰,石顯之奸計莫測,末乃願後宮掃除之役,誠反復之人也。上曰,石顯禮事之甚備,貢禹何以知之?淵常曰,侫人之設心,至妖極奸,雖一世之衆,亦將爲欺蔽之計,貢禹之見欺,無足怪矣。在明曰,孔子曰,遠侫人,諸葛亮之言曰,親賢臣遠小人。夫遠者,非但勿用,遠而絶之之謂也。此蓋雖以明察之君,難免見欺之患,故有此言也。荀悅所謂平直眞實,卽大學正心誠意之意,此非但爲學之本,天下百千萬事,無一不本於誠之一字,故孟子曰,誠者,天之道也,思誠者,人之道也,誠之爲萬事之本,有如是矣。且以治道言之,爵賞刑罰,若能一出於眞實無僞,則雖以石顯之奸,何敢售其姦僞之習乎?比之於人,則元氣充實,客邪莫侵矣。雖對方冊之時,亦貴乎眞知踐實之工,而取人爲善,擇善固執,誠心做去,勉勉不已,則誠實底道理,無過於此矣。方今講筵頻御,聖學日就,講學之際,必以誠實二字加勉焉。如或有間斷之患,則非但有違於眞實之道,雖日開講筵,徒爲文具而止耳。故大學之誠其意,亦不過曰,毋自欺愼獨而已。而司馬光之平生所爲,無不可對人言者,亦此意也。若以一誠字,爲導率之方,則正世道淑人心,可推而行之矣。羲運曰,以京房之言觀之,進銳退速,都是術數之法,考工課吏,不過刑名之學,事君以忠,雖不當責之於如此之人,而夫用人之際,如或以不經之道,以爲媒進,則其餘不足觀也。故范祖禹之言曰,願爲眞士大夫,不願爲假道學,用捨之際,不可不監戒者此也。存秀曰,儒臣已爲陳奏,此外別無可達之言矣。上曰,焦延壽何如人也?淵常曰,似勝於京房者,而卽孟子所謂盆成括之流也。其言雖或鑿鑿中窽,而若謂之明於易理則未也。在明曰,京房,以術數媒進,其人甚輕淺,固不足言,而其言則必欲使元帝,知石顯之爲亂也。上曰,大抵漢儒,皆言災異術數,何也?淵常曰,當是時,六經之旨,不明而然也。上曰,石顯之言,可謂至奸矣。淵常曰,然矣。已往之失易知,而自己之失難知,幽·厲之時,若有如石顯之奸,則元帝必見而笑之矣。上曰,貢禹若是其賢者,則雖招來,似當不至矣。淵常曰,小人必欲倚重,故深自結納,而貢禹亦是無深知實踐者也。上曰,陳湯之矯制發兵,果何如?淵常曰,縱幸成功,而豈敢若是其擅行乎?禮樂征伐,自有所出,而矯制之功,至於告郊,此亦見王章之解弛矣。如是而國何以支保乎?羲運曰,陳湯·馮奉世事,先儒亦有矯小功大之論矣。淵常曰,此等處,如或泛忽看過,則將以啓無窮之弊矣。先儒之論,得無過乎?上掩卷,命退。諸臣以次退出。
上在昌德宮。停常參·經筵。
尹理相啓曰,明日常參·經筵,取稟。傳曰,停。
柳師模啓曰,合辭方張之時,兩司無詣臺之員,事甚未安,除在外·疏批未下·未署經外,未肅拜·呈告人員,竝卽牌招,何如?傳曰,允。
以執義尹羽烈,司諫金孝眞,獻納李德鉉牌不進罷職傳旨,傳于柳師模曰,只推。
柳師模啓曰,行大司憲李直輔,掌令洪彦燮在外,一員未差,執義尹羽烈牌不進,持平李毅采陳疏,金啓河未署經,監察茶時之意,敢啓。傳曰,知道。
傳于尹光普曰,諸承旨持公事入侍。
以左承旨金近淳牌不進罷職傳旨,傳于尹光普曰,只推,更爲牌招。
尹光普啓曰,吏曹郞廳來言,臺諫有闕,政事,取稟。傳曰,當日爲之。
尹光普啓曰,卽者吏曹郞廳來言,政事當日爲之事,命下,而判書李書九陳疏入啓,參判金羲淳病不來,參議未差,不得開政云,參判金羲淳,卽爲牌招,何如?傳曰,允。
洪羲運啓曰,卽伏見慶尙監司南公轍錄啓罪人原獄案別單,則罪人劉三伊之伊字,有二處落漏,原別單雖不得不捧入,而揆以法例,不可無警,該道道臣推考,何如?傳曰,允。
柳師模啓曰,禁軍別將申應周,以禁軍祿試射事,明日慕華館出去矣。兼帶右邊捕盜大將所佩命召及大將牌·傳令牌,何以爲之?敢稟。傳曰,仍佩往來。
尹光普啓曰,吏曹判書李書九,疏批已下,一體牌招,何如?傳曰,允。
有政。吏批,判書李書九進,參判金羲淳牌不進,參議未差,左副承旨洪羲運進。以任希存爲吏曹參議,趙台榮爲掌令,李祖承爲判尹,金達淳爲知春秋,金達淳爲司圃提調,黃昇源爲造紙提調,沈應圭爲敦寧主簿,李博載爲掌樂主簿,徐弘輔爲利川府使,前縣監鄭來升,今加通政加資事,承傳。
再政。以閔耆顯爲承旨,崔漢翼爲穆陵別檢,奇象益爲禁府事,李爔爲永禧殿令,左副承旨洪羲運,右副承旨柳師模,同副承旨閔耆顯,同春秋單金達淳。
兵批,行判書李秉鼎進,參判尹東晩,參議金鼎國病,參知鄭觀輝入直進,同副承旨柳師模進。以吳載熙爲都摠管,李膺福·蔡顯五爲五衛將,黃協基爲部將,趙宅鎭爲慶尙左水使,副司果金㝡爀·李致祜竝單付,僉知單申啓文,護軍韓用鐸,副護軍尹光顔,副司直金日柱,以上竝單付。
傳于洪羲運曰,召對爲之。
柳師模,以弘文館言啓曰,校理金啓濂·趙恒鎭,旣有只推之命,副校理李晦祥,疏批已下,竝卽牌招察任,何如?傳曰,允。
以校理金啓濂牌不進罷職傳旨,傳于柳師模曰,只推。
柳師模,以兵曹言啓曰,慶熙宮衛將劉亨基,身病猝重,時月之內,無望供職,呈狀乞遽,實病旣如此,則輪番之任,不可久曠,改差,何如?傳曰,允。
柳師模,以禁衛營言啓曰,來八月當十一番後部前司屬慶尙右道五哨軍兵,來七月二十五日,京中逢點,依例準二朔立番,而依前定奪,每哨以九十七名磨鍊,其餘一百三十五名,竝資保收布上送之意,本道監·兵使處,預爲知委,何如?傳曰,允。
柳師模,以御營廳言啓曰,本廳來八月·九月兩朔應立後部中司屬京畿右道三哨,黃海道二哨合五哨軍兵,七月二十五日,京中逢點,八月初一日,與左司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,兩道監·兵使處,措辭知會之意,敢啓。傳曰,知道。
柳師模,以禁衛營言啓曰,來六月當十番右部後司屬全羅道五哨軍兵逢點實數五百二名,已爲點閱整齊,來六月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
柳師模,以御營廳言啓曰,本廳來六月·七月兩朔應立後部左司屬京畿左道二哨,右道三哨,合五哨軍兵五百十七名,今已逢點整齊矣。六月初一日,與前司軍兵,替代立番後,舊軍放送之意,敢啓。傳曰,知道。
禁府照目粘連,豐德前府使李邦城矣本府議啓內,災結之濫報取剩,都歸私橐,還穀之一任吏奸,從以索賂,邑査道啓,綻露無餘,罪關贓汚,難逭重典,而敢於淑問之下,專事呑吐,欲爲漫漶者,尤極無嚴,節節痛惡,竝只以此照律,罪從重論,杖一百收贖,告身盡行追奪,流三千里定配,勿限年禁錮,私罪奉敎依允爲旀,功減一等爲良如敎。又照目粘連,宣傳官任百觀矣本府議啓內,聞其母病之添篤,歷路暫見,似出於情理之切急是白乎,矣身奉御牌,擅入私室,竟至於不能遍巡,徑還直次之境,事極可駭,有難曲恕,以此照律,罪笞五十收贖,解見任別敍,私罪奉敎依允爲旀,功減一等爲良如敎。又啓目粘連,向前康世忠議處云云,以此照律,何如?判付啓,依允。又啓目粘連,向前具駿遠議處云云,以此照律,何如?判付啓,依允。又啓目粘連,向前沈能秀議處云云,以此照律,何如?判付啓,依允。
柳師模,以義禁府言啓曰,時囚罪人李邦城,杖一百收贖,告身盡行追奪,流三千里定配,勿限年禁錮,照律公事,判付內依允,功減一等事,命下矣。李邦城功減一等,杖一百收贖,告身盡行追奪,黃海道鳳山郡劍山驛徒三年定配,勿限年禁錮,而以議啓內辭意,具罪目,依例發遣府書吏,押送配所,何如?傳曰,允。
禮曹判書李晩秀疏曰,伏以時物載新,薦于仙寢,禮意事體,至敬至重,而臣猥忝掌禮,矇不察飭,以致多日愆期,晩始封進,溺職之罪,合被鈇鉞,況今終祥隔月,上下哀遑,臣子之粗效微忱,惟在於祀典一事,於此而一或慢忽,則其罪尤當如何,問備之命,匪譴伊恩,震懍恧蹙,歷日靡措,昨者大臣論罷,亦云薄勘,而聖敎慈旨,曲加涵貸,前席承聆,惶汗浹背,罪實自速,職難仍冒,略控短章,仰瀆崇聽。伏乞聖上,亟降重譴,以嚴國體,以安私心,不勝幸甚,臣無任云云。答曰,省疏具悉。卿其勿辭行公。
吏曹判書李書九疏曰,伏以臣庸陋愚暗,冒當匪據,信心冥行,無往非罪,夙夜憂懍,如集于木,昨日賓筵大僚,以貤贈定式事,有所陳達,而臣之疎謬,於是乎益著矣。向來同知申之追榮也,其父思敏,曾以學行,贈持平,臣之妄意,竊以爲其人,旣贈南臺,今因其子之推恩,例贈地部,無以表旌褒之本意,故遂以都憲啓下矣。今此大僚筵奏,實出於愼惜名器之意,臣誠愧服,而若其踰越常例之失,有不敢以事在旣往,倖免追勘,厭然自揜,開政有命,而私心惶恧,末由趨承,玆敢短章自引。伏乞聖慈,亟降譴罰,以重公格,以安微分焉,臣無任云云。答曰,省疏具悉。卿其勿辭,入來行政。
壬戌五月二十六日辰時,上御熙政堂。諸承旨持公事入侍時,行都承旨尹光普,右承旨尹理相,左副承旨任希存,右副承旨洪羲運,同副承旨柳師模,假注書李泳夏·趙晉和,記事官鄭宗顯,別兼春秋金邁淳以次進伏訖。上曰,諸承旨各奏公事,可也。光普讀奏慶尙監司南公轍狀啓,陜川郡守李潢到任事,及京畿監司李始源狀啓,陽城縣監任弘常到任事。羲運讀奏忠淸監司曺錫中狀啓,唐津等邑大同米裝發事。理相讀奏慶尙監司南公轍啓本,卒兵使曺學臣弔祭設行事。希存讀奏慶尙監司南公轍啓本,罪人朴東稷遭父喪依法典給暇事,及罪人金光海醴泉郡到配事,及平安監司金勉柱啓本,罪人朴宗植安州牧到配事。命各書判付訖,命退。諸臣以次退出。
壬戌五月二十六日申時,上御熙政堂。召對入侍時,參贊官洪羲運,侍讀官吳淵常,檢討官金在昌,假注書李泳夏,記注官金喆修,別兼春秋金邁淳,各持綱目第九卷,以次進伏。上命讀。淵常讀,自竟寧元年,止十也。在昌讀,自對奏天子,止數十萬。羲運讀,自夏封甘延壽,止案驗之。存秀讀,自湯上疏,止爲國招難。賤臣讀,自帝內嘉,止功德百之。喆修讀,自且常惠,止不復錄。邁淳讀,自荀悅曰,止奏可。上曰,文義陳之。淵常曰,元帝以庸暗之主,在位十六年,政事無一可稱,而往往有容諫之德,愛民之意,此則好儒術之效也,但其見識不明,不得眞儒而用之,故終未免爲衰世之主,而若其一二事之差强人意處,寔賴於貢禹·匡衡諸人之爲助也。由此觀之,儒術之有關於國家,豈其小哉?我朝四百年來,立國規模,宏遠弘大,而列聖朝,崇儒重道,培養作成,道學之蔚興,儒賢之輩出,世以宋之濂·洛·關·閩比之,至於宣廟朝時,則有若先正臣李滉·李珥,爲海東百世之宗師,孝廟朝則有先正臣宋時烈·宋浚吉,受聖朝不世之殊遇,彰明道學,協贊治化,人至于今賴之。當其時也,上自君上,至於搢紳,無不敬憚士林,朝廷之上,寧違君上之旨,而不敢得罪於士林,其待之如此,故儒賢之登庸者,皆得展其所蘊抱,不負所知矣。近世以來,漸不如古,讀書修行,絶無其人,而且有山林朝廷之分,苟有一二自好者,則人皆目之以學者,知其必不見用,而彼自好者,亦以終老山林自居焉。夫學者之名,非古也,三代盛時,思皇之士,藹藹濟濟,而其所以爲學,則自天子之子,至於庶人子弟,皆入學校,敎以大小學之道,則何嘗有別立學者之目而稱之也哉?學者之目出,而爲善之路絶矣。雖有高世之才,皆隱伏山林而不出,則誰與之共國乎?雖然,徠賢之道,在於君上,以身先之也。昔我肅宗大王,敎宋時烈曰,宋神宗,以無眞儒爲歎,而不能用明道。夫求之未得其方也,苟能求之,世豈無眞儒乎?故人主躬率以正,而勤於學問,則在下之儒賢,自當彈冠而願立於朝,何必玉帛車駟之徒尙儀文而後可乎?若使元帝,得眞儒而用之,則治化之隆,豈至於小效哉?伏願體念焉。上曰,當留意矣,下番陳之。在昌曰,國之治亂,在於用人,而用人之道,在於人主之取捨好惡,唐·虞三代,則有皐·夔·伊·傅·周·召之徒,際遇隆盛,協贊彌綸,以臻熙隆之治。降及戰國,相尙以富國强兵,蘇·張游說之徒,堅白同異之辨,行於其間,無有以仁義二字,陳於其君。及至漢宣帝時,吏稱其職,民樂其業,治化之隆,先儒以周宣·殷宗比之,至於元帝,則資雖昏弱,而猶能好儒,故貢·薛·韋·匡,皆得見用,不無政令之可稱者,然而俱非王佐之才,故終未能挽回三代之治,恭·顯奸侫之徒,專擅威福,紊亂朝政,以至於委靡不振,若使元帝,誠心求眞儒,則賢於貢·薛·韋·匡之士,皆將于于而來。惜乎其不爲是也,殿下·鑑古帝王治亂得失,其善者法之,不善者戒之。硬着於心而勿忘,則聖德日進,化行俗美矣。上曰,其言好矣,參贊官陳之。羲運曰,元帝欲用馮野王,爲石顯所沮,而終不用。以此觀之,人主之所可畏者,閹豎之患也。夫野王,賢大夫也,少而負當世之望,近而托肺腑之親,受知於元帝,非比他人,而今因妖宦一言之沮,而未見用,則況乎疎逖之臣,雖有經世之才,顧安得而進用乎?其云度越衆賢私後宮親云者,顯之設計,誠巧且密矣。人君用人之道,苟其賢也,則當排衆議而用也,豈可因小小曲嫌而棄人才乎?唐·虞之稷·契·元凱,周之周·召·邑姜,其所成就者,何如?而未聞以帝系王親而爲之嫌也。元帝性本暗弱,又無學力,故左右近習之言,易入而難悟也。此千古人君所當監戒者也。上曰,言甚好矣,閣臣陳之。存秀曰,召信臣爲河南·南陽,視民如子,民稱以召父,彼以一太守,而能得民心如此,則況乎一國任斯民之責者乎?蓋天生萬民,作君作師,設官分職,以代天工者,非欲民奉其上而已,將使之敎養民也。故曰,不以天下奉其身,以一人治天下,孟子稱文王之德曰,視民如傷,召公陳戒於成王,以諴小民,爲祈天命之本,故有國之政,莫先於愛民,向來儒賢筵奏及疏語,以克己保民四字,爲宗旨,其辭簡而其義盡矣。雖然此似二者而其實則一也。克己則可以保民,保民者,未有不克己,夫存養省察,體驗充廣,非辟之心不萌,惰怠之容不設,燕閑幽獨之中,此心常存,則擧而措之於政,崇儉而祛奢,節用而愛民,非賜與民誨諭民而民自化之。且其登庸者,內而廟堂端委,外而方伯·守令,無不從上所好,克盡牧民之責矣。此雖一良吏之事,而人主亦當取而爲法也。上曰,言甚好矣,侯應勿罷邊備之言,何如?淵常曰,十條所論,皆節節有理之言也,豈可以胡虜之請款,而遽撤累世守邊之備乎?羲運曰,非惟侯應言之是也,能用其言,誠美事也,應乃卑微之一郞中,而論說國家大事,終能見聽,此衰漢之所以得支也。上曰,俄者閣臣,言召信臣事,而漢時良吏,何其多乎?淵常曰,宣帝時最多良吏,而元帝時亦多矣。日昨下問焦延壽事,臣未詳知,未及仰對矣。更考京房傳,則延壽少貧賤,及爲小黃令,以占驗前知之法治民,郡中大治,及歸,民皆遮路願留,竟卒於外黃云,此人亦良吏也。羲運曰,漢之良吏,惟龔·黃·召·杜,最是著稱者矣。上曰,甘延壽·陳湯事,荀悅及胡氏之論,孰優乎?淵常曰,胡乃守經之正論也。劉向之以功請封,亦不爲無理,至於荀悅矯小功大之言,甚非矣。延壽·湯若未成功,則矯制之罪,不容誅也,雖幸成功,而罪則自在,豈可以一捷之功,而贖其大罪乎?石顯之言,雖出於沮戲之計,而其曰,乘危徼幸,生事蠻夷云者,言則是也。上曰,陳湯,非但矯制之罪,其爲人亦多貪矣。淵常曰,觀此鹵獲入塞之事,可知其多貪,至於矯制事,亦非不得已而矯之也,專出於貪功喜事之心也。羲運曰,臣昨與儒臣,論湯等事,而意見差異。蓋矯亦有內外之別,若在疆域之內,則罪難容貸,而若在邊塞之外,則責以大夫出疆及將在外君命有所不受之義,似有間焉。且湯固多貪,而兵書曰,使能使貪,凡出師專制,有不可徒守文法者矣。淵常曰,君命有所不受云者,卽元帥專制之人,或可爲之也。湯乃一校尉也,何敢乃爾乎?上曰,下番亦陳所見,可也。在昌曰,胡氏之論,誠是矣,至於別加任使厚報之言,尤好矣。上曰,參贊官所言元帝之不用馮野王,未知何如?淵常曰,文帝不相竇廣國,先儒以爲苟知其賢,不必然矣。其言亦有理而至於元帝之不用野王,論以遠嫌之義,亦不可謂非矣。羲運曰,中人以下,不得不遠嫌,人主當以第一等人自期,何可取中人以下之事,而爲此曲嫌乎?存秀曰,不用野王,元帝事非妄也。上曰,雖知其爲眞箇賢者,亦不可用乎?存秀曰,若眞箇賢者,則似不拘此矣。上掩卷,命退。諸臣以次退出。
上在昌德宮。停常參·經筵。
尹理相啓曰,明日常參·經筵,取稟。傳曰,停。
尹理相啓曰,來初一日輪對日次矣,敢稟。傳曰,爲之。
閔耆顯啓曰,合辭方張之時,兩司無詣臺之員,事甚未安,除在外·未署經·疏批未下外,未肅拜·呈告人員,竝卽牌招,何如?傳曰,允。
柳師模啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹光普曰,諸承旨持公事入侍。
傳于閔耆顯曰,召對爲之。
閔耆顯啓曰,行大司憲李直輔,掌令洪彦燮在外,執義尹羽烈,掌令趙台榮牌不進,持平李毅采疏批未下,金啓河未署經,監察茶時之意,敢啓。傳曰,知道。
以執義尹羽烈,掌令趙台榮,司諫金孝眞,獻納李德鉉牌不進罷職傳旨,傳于閔耆顯曰,只推。
以忠淸監司曺錫中狀啓,全義縣監洪彛浩,受由上京,身病沈重,無路還官,不得已罷黜事,傳于尹光普曰,令該曹口傳差出。
吏曹口傳政事,以金基普爲全義縣監。
尹理相,以內醫院都提調意啓曰,鍼醫金麗顯有頉代,醫人金宇敬差下,令該曹口傳付軍職,冠帶常仕,何如?傳曰,允。
柳師模,以兵曹言啓曰,禁軍來秋冬等祿試射時沒技人,別單中,依例懸註以入之意,敢啓。傳曰,知道。
禁府照目粘連,孝元殿參奉沈能秀矣本府議啓內,薦新事體,何等審重,而本殿薦新苽子,旣爲捧上,則山陵薦新,亦宜按例提飭,而只憑下吏之言,竟至闕封之境,減數之罪,雖在該署,昧例之責,實難獨逭,以此照律,罪杖六十收贖,奪告身一等,私罪奉敎依允爲旀,功減一等爲良如敎。又照目粘連,司圃署直長具駿遠矣本府議啓內,薦新事體,何等至重,而當封苽子,無端減數,照訖文蹟,不爲入呈,以致山陵薦新之竟至闕封,罪著慢忽,事極痛駭,以此照律,罪杖一百收贖,告身盡行追奪,私罪奉敎依允爲旀,功議各減一等爲良如敎。又照目粘連,中官康世忠矣本府議啓內,薦新事體,至敬至重,而旣有禮曹之單,又有昨年之例,則本殿薦新捧上之時,山陵薦新,亦當照例提飭,同爲擧行,而只憑下吏之錯告,竟至苽子之闕封,雖與該署之慢忽減數,煞有輕重,而不察之罪,亦涉可駭,以此照律,罪杖六十收贖,奪告身一等,私罪奉敎依允。
壬戌五月二十七日辰時,上御熙政堂。諸承旨持公事入侍時,行都承旨尹光普,左承旨金近淳,右承旨尹理相,左副承旨洪羲運,右副承旨柳師模,同副承旨閔耆顯,假注書李泳夏·趙晉和,記事官鄭宗顯,別兼春秋金邁淳,以次進伏訖。上曰,諸承旨各奏公事,可也。光普讀奏廣州留守金觀柱狀啓,掌令金日柱疏批傳諭祗受事。近淳讀奏忠淸監司曺錫中狀啓,大同船護送事,及黃海監司朴宗來狀啓,詳定米護送事。理相讀奏黃海監司朴宗來狀啓,雨澤事。耆顯讀奏黃海監司朴宗來啓本,罪人周聖哲康翎縣到配事,及江原監司申獻朝啓本,罪人宋桓平平康縣到配事。命書判付訖,師模請出昨上筵說,以爲點改之地。上可之,命退。諸臣以次退出。
壬戌五月二十七日申時,上御熙政堂。召對入侍時,提學李晩秀,參贊官閔耆顯,侍讀官吳淵常,檢討官金在昌,假注書趙晉和,記注官金致龍,別檢春秋金邁淳,各奉綱目第九卷,以次進伏訖。上命開卷讀。淵常讀,自六月太子驁卽位,止至是卽位。在昌讀,自後數月,止秋七月葬渭陵。晩秀讀,自孝成皇帝建始元年,止夏大旱。耆顯讀,自匈奴呼韓邪單于死,止約令傳國與弟。賤臣讀,自三年春正月,止鳳大慙恨。致龍讀,自八月策免大司馬,止越嶲山崩。邁淳讀,自丞相樂安侯匡衡有罪免爲庶人,止以王商爲丞相。上曰,文義陳之。淵常曰,匡衡疏中,陛下雖聖性得之,猶復加聖心,此格言也。性有本然之理,而心爲作聖之根基,人孰無是性?而有或愚或聖者,惟在此心之加與不加,欲加其心,則必致知而力行,故孟子云,仁之實,事親是也,義之實,從兄是也,智之實,知斯二者不去是也,禮之實,節文斯二者是也。念念在玆,眞知實踐,則作聖之道,不外於是矣。近日言官之疏批,經筵之文義,皆以留念留意爲敎,臣亦知皆從加意工夫上出來,而苟不得致知而力踐,則雖欲加其意,亦何可得也?曾在肅廟朝,臣之曾祖臣海昌尉處,有所下御製詩一篇,雀子簾邊飛數數,蜂兒庭前採花忙,不有眞知能致力,安能高飛又高翔?夫鳥與蜂,雖是微物,皆有一團之性,以其知力而至於飛翔,則可以人而不如乎?大聖人觀物寓意之盛德大志,有可以仰揣者,伏願淸燕之暇,必爲沈潛御詩,益懋緝熙之工焉。上曰,所陳甚好,當加勉矣。在昌曰,人君事天之道甚大,雖在天無災異,時和歲豐之日,其兢兢業業之意,如當有災之時,此君子所以終日乾乾夕惕若之意也。匡衡疏中,有曰,欽翼祗栗,事天之容也,溫恭敬遜,承親之禮也,克敬克愼,天神悅豫,敬以方內,仁以爲宅,則治化自底於嵬蕩,故自古聖王,莫不憧憧於敬之一字,如堯之欽若,湯之日躋,皆是也。凡於事天承親之道,必欽必敬,雖一言一辭一擧措一云爲,皆法先王與祖宗,繼志述事,盡善盡美,本之仁義,動爲法則,則治道自成矣。伏願體念焉。上曰,其言亦好矣。晩秀曰,元·成之際,卽漢業盛衰隆替之分,而元帝篤厚寬仁,無他闕失,而史斷。又曰,敏而好學,成帝嚴威若神,此皆有君人之像,而一念之差,私意交蔽,內盛女謁,外用戚臣,終至於革命之變。夫人君,位在至尊,每受群下之尊奉,故自大之心,外物易入,私意人慾,一有間之,不自知而自至於荒淫無度,其機甚微,如漢成之失德,臣何敢仰白於聖明之前?而舜聖人也,益之言曰,無若丹朱傲。且古之人臣,多有以桀·紂之言,進戒於其君者,蓋言不切摯,則無以警惕,故有此等語,必爲深留聖意焉。上曰,好矣。耆顯曰,賈誼之言有曰,敎太子前後左右,罔非正人,聞正言行正事,以之享國長久,今此成帝,初非可棄之資品,而元帝之末,荒淫昏暗,至於幸酒樂宴樂而極矣。如是而太子,有何觀感之事乎?成帝之失德,專由於元帝不善敎導之致也。上曰,成帝資品,何如耶?淵常曰,少好經書,非下愚之姿,而優游不斷,漢業之衰,至於此也。上曰,元帝何如主也?晩秀曰,元帝別無大段失德,而嘗曰,亡吾家者太子也。以此見之,大有優於成帝矣。上曰,靑蒲何物?晩秀曰,似是鋪地之物也。上曰,石顯何爲而不殺乎?淵常曰,以其先帝之舊臣,故姑貸一死也。晩秀曰,成帝昏暗,不明於用人之際,匡衡則知其賢而不能用,王鳳則知其惡而不能罪也。上曰,王啇果勝於王鳳耶?晩秀曰,啇則賢矣。上曰,杜歆·谷永,何如人也?晩秀曰,附於王氏,數爲直諫之言,而專攻上失,此姦侫之徒也。上曰,直言極諫,求之而不用,何也?晩秀曰,今伏承此敎,臣等益不勝欽仰贊歎之至,只求其言,而終不得採用,則是不但爲虛文假飾,反不如不求之爲愈也。故曰,訑訑之色,拒人於千里之外也。上曰,謂之用直諫之士,而所用者,不過龔·禹輩而已,眞箇直諫之士,宜乎不來也。上曰,民之訛言,何至於此也?淵常曰,此亦一變怪也。上曰,大雨四十餘日,亦可謂久矣。晩秀曰,天災如此,故民心不得底定,訛言至於此矣。上曰,赦者,君子之不幸,小人之幸,何也?晩秀曰,小人得志,則君子自當不幸,勢固然矣。淵常曰,小人之赦不赦,似不關於君子,而小人進而爲害於國,則君子之徒,自然屛斥,豈非不幸之甚乎?上曰,漢光武時,有愼赦之言耶?晩秀曰,此吳漢之言也。仍奏曰,恩不當頻施於小民,有如是矣。恩竭則民離,勢所必至,故天之雨露霜雪,亦竝行而不悖,爲君上而可不明愼於刑賞之際乎?命掩卷。晩秀曰,日氣甚熱,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,姑未差復矣。晩秀曰,故翰林吳泰曾未修之時政記,本館故規,上番翰林當修,而其時上番翰林林景鎭,以爲陞六於吳泰曾付職之前,終不修納,方當實錄纂修之時,考據編入,一日爲急,而林景鎭外,亦無當次之人,更爲申飭,使之不多日內修納,何如?上曰,依爲之。出擧條命退。諸臣以次退出。
上在昌德宮。停常參·經筵。
柳師模,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹理相啓曰,明日常參·經筵,取稟。傳曰,停。
閔耆顯啓曰,合辭方張之時,兩司無詣臺之員,事甚未安,除在外·未署經·疏批未下外,未肅拜·呈告人員,竝卽牌招,何如?傳曰,允。
柳師模啓曰,禁衛營將官來言,今日本營軍兵,日次私習云矣,敢啓。傳曰,知道。
尹理相啓曰,三品官之無得過三日循例請牌,曾有定式,而吏曹參議任希存,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于尹光普曰,諸承旨持公事入侍。
傳于柳師模曰,召對爲之。
閔耆顯啓曰,行大司憲李直輔,掌令洪彦燮在外,執義尹羽烈,掌令趙台榮牌不進,持平李毅采疏批未下,金啓河未署經,監察茶時之意,敢啓。傳曰,知道。
以執義尹羽烈,掌令趙台榮,司諫金孝眞,獻納李德鉉牌不進罷職傳旨,傳于閔耆顯曰,只推。
以吏曹參議任希存牌不進罷職傳旨,傳于尹光普曰,只推。
尹光普,以吏曹言啓曰,卽接孝元殿享官移文,則以爲今六月初一日行本殿朔祭時,參奉兩官,當爲備員,參奉沈能秀解見任之代,卽速差出,以爲致齋之地云,孝元殿參奉未差之代,口傳備擬以入之意,敢啓。傳曰,知道。
吏曹口傳政事,以宋一衡爲孝元殿參奉。
尹理相,以禮曹言啓曰,今五月初四日藥房入侍時,臣晩秀所啓,祥祭後自上燕居服色,五禮儀則無指的可據,喪禮補編,則以笠則仍用白載錄,故今番節目中,亦依補編磨鍊矣。更考先朝戊戌政院日記,則禮曹參判鄭昌聖上疏,以祥後仍御白笠,非漸吉之義,而行幸陪從,賓對引接,上下制度,亦甚逕庭爲辭,下詢大臣,有行幸時及賓對日,御黑笠,其外諸臣引接時,以從厚之意,仍御白笠,袍帶則用白袍白絲帶之敎,而其時只是筵中下敎,無出擧條定式之事,且與補編所載有異,易服節次,禮意甚重,不可無一番博詢,指一稟定,問議于時原任大臣·在外儒臣後,原節目中改付標啓下,何如?上曰,依爲之。又所啓,淺淡服靴子,五禮儀及喪禮補編,皆以白皮靴載錄,故今番節目,亦以白皮靴磨鍊,而先朝癸丑,因筵臣所奏,淺淡服亦用黑靴,而白靴則一切嚴禁事,有下敎,著爲式矣。祥後易服,雖與平時服色差異,旣有先朝受敎,更爲問議于時原任大臣·在外儒臣後,決定,何如?上曰,依爲之事,擧條啓下矣。發遣郞廳,問議于時原任大臣在外儒臣處,則領中樞府事臣李秉模,議政府領議政臣沈煥之,左議政臣李時秀,右議政臣徐龍輔,以爲先朝戊戌筵敎,有以仰深究禮意斟酌補編之聖意,行幸賓對之御黑笠,燕居時之御白笠袍帶,實合從先從厚之義,至若癸丑受敎之用黑靴,未敢知竝指祥後服色而言,則一依補編所載,用白靴,庶不至於違禮矣云。右贊成臣宋煥箕,以爲賤臣知識迷昧,衰癃昏憒,從前淸問之下,無以仰對,今何敢僭易與議於朝家禮制乎?第不勝違越惶隕之私而已云。行大司憲臣李直輔,以爲臣旣不敢以儒臣自居,且素昧禮書,從前收議,皆無所仰對,今於淸問之下,亦未得對揚詢蕘之至意,以致虛辱王人,惶恐隕越,自訟罪戾而已云。副司果臣宋稚圭,以爲臣久負欺誣之罪,尙未刊名於選籍,禮官銜命,詢及疑文,臣惶恐震駭,罔知攸措,臣於禮學,全然懵昧,本不足備數於聖朝詢蕘之列,今於淸問之下,不敢有所仰對者,不但以揆分猥越而已,臣不勝兢惶俟罪之至云。掌令臣金日柱,以爲臣罪積逋慢,祗俟嚴誅之中,伏承祥祭後燕居服色詢問之命,臣益增隕越,靡所容措。第臣於禮學,素所昧昧,則今此朝家莫重儀文,何敢臆對乎?然國朝儒先之說,則有可稽者,槪曰,通解續祥祭變服註云,祥祭服朝服縞冠,旣祭服素縞麻衣,雜記疏曰,祥祭着微吉之服,祭訖反微凶之服。蓋朝服縞冠微吉,而素縞麻衣微凶也,此誠難準以我國服制,然以國俗服色言之,則祥祭用玉色,祥後着白衣,恐合於雜記微吉微凶之說云云。然則補編所載笠用白之文,正得禮意矣。且伏念朱子家禮,喪期以自喪至禫二十七月爲準,故不改哀孤之稱,而國俗,禫前服色,一皆用白,此雖士庶家所行之禮,其以二十七月爲準之義,則是禮之大經也。上下貴賤,似無異同,而況燕居異於視事,則笠袍帶之皆用白色,何害於從厚之義乎?至於行幸賓對,自與燕居有異,則權用黑笠,恐無害義,淺淡服靴子淺淡,旣是微吉之服,則靴亦用黑,亦恐於禮無妨焉,伏惟上裁云矣。時原任大臣·儒臣之議如此,上裁,何如?傳曰,祥後燕服,依戊戌筵敎磨鍊,淺淡服靴子,亦依癸丑受敎爲之。
尹理相,以禮曹言啓曰,禫祭後自上所御袞龍袍·絳紗袍·冕服,依前例,令尙衣院預爲織造,輦輿繖扇儀仗等物,令各該司,亦爲預造之意,分付,何如?傳曰,允。
尹理相,以奎章閣言啓曰,先朝御定四部手圈頒賜件,安寶次,奎章之寶請出之意,敢啓。傳曰,知道。
柳師模,以都摠府言啓曰,副摠管徐美修,以同知實錄事,實錄廳晝仕出去,而逐日進去,煩稟未安,入番間除草記往來之意,敢啓。傳曰,知道。
柳師模,以訓鍊都監言啓曰,本局哨官李惟臣,領軍入直,何等至重,而不能檢束,事多懈怠,揆以紀律,誠極駭然,爲先汰去之意,敢啓。傳曰,知道。
柳師模,以兵曹言啓曰,今日各廳堂下武臣朔試射時,訓鍊院僉正南弼壽·金應瑞,武臣兼宣傳官金致赫·沈範祖·趙汝謙·金永喆,俱未滿四中,依定式各決棍十度,武臣兼宣傳官金鎭五,柳葉箭一中,騎芻二中,以矢數計之,雖未滿四中,騎芻例有倍劃之規,故不爲決棍,呈辭受由人等,退試次懸頉以入之意,敢啓。傳曰,知道。
柳師模,以兵曹言啓曰,新除授五衛將蔡顯五,時在前任大丘營將任所,五衛將鄭宅信,忠壯衛將鄭光賓,俱以病難供職,呈狀乞遞,宿衛輪番之任,不可久曠,竝改差,何如?傳曰,允。
閔耆顯,以義禁府言啓曰,卽接月令醫員李章奎手本,則時囚罪人金致晙,屢日處濕之餘,頑痰挾食,轉成關格,呼吸喘促,氣息奄奄云,自前罪人病勢危重,則一邊保放,一邊草記,曾有定式矣。金致晙姑爲保放之意,敢啓。傳曰,知道。
大提學金祖淳疏曰,伏以臣謬當非常之命,慙懼不自勝任,冒陳危懇,冀蒙聖慈之體諒,伏奉批旨,不惟不允其志願,所以褒予而開導之者,實非鹵莽賤臣,所敢承當也。夫稽古而登館閣,主盟而闢垣壘,古人之所榮,當世之所艶也。臣本無高尙之志,早自拚躋靑雲,苟使才質聲名,足以稱塞是職,則雖謂之滿其盻望可矣,亦何故徒爲飭讓之態,自干虛僞之科哉?文衡之於國家,爲職要重,制詞命則神人之和乖應焉,主科試則人才之衰盛由焉,兼長成均則士趨之端不端,亦有與焉,其責任也如彼,故關係之大,與治道實相汚隆,是豈人人之所可妄居,朝家之所當輕視也?臣自少荒嬉,學無專門,僥倖釋褐,又犯不幸之戒,膠擾汨沒,遂成濩落,六經諸史,太半未窺,雖蟲篆之小技,蚓竅之細鳴,戛戛乎血指撮吻,視夫刻鵠類鶩者,不啻若天淵之不相及,臣實自知甚明,而抑亦同儕之嘲笑者也。試以已著者言之,臣跡忝奎瀛,已十四五年,待罪僚屬,以至備員經筵,亦首尾五六寒暑,其於臨卷而釋文,傅義而貢愚,只不過備例而進,效嚬而退而已,初無絲毫仰裨於皇猷之賁飾本源之啓沃,每一思惟,不覺惶汗之浹背,其已著如此,則其未試可知,今以如此之人,授如彼之職,使其統轄一國之文柄,型範一世之文風,則何異擬鉛刀於象器之革,馳疑叚於千里之遠哉?其缺裂僨敗之患,不待智者而立見矣。臣厚蒙兩朝罔極之恩造,長短本末,無所自逃,夷險燥濕,義有不避,今於是職,豈敢以一毫非情之辭,糢糊粧撰,以慢君父之命,而不顧分義之重也?歷數四百年來,曾無似此文衡,則豈惟名實之太相舛,直盛世之變怪也?與其含恩怵分,冒當不敢當之地,以累一初之簡拔,以辱朝廷之名器,寧飭鈇鉞之威,少贖慢命之辜也。言至於此,情亦窮矣。伏乞天地父母,曲垂矜憐,亟許收還,回授可堪之人,以幸公私,因治臣瀆擾之罪,以警來後焉,臣無任云云。答曰,省疏具悉。前批旣諭矣,卿其勿辭行公。
持平李毅采疏曰,伏以日月如流,夏序過半,孝元殿終祥,隔以一朔,伏惟我殿下終天之痛,殿宮撫時之感,益復罔極,臣民痛隕冤號,曷有其極?臣於昨夕,伏見我大王大妃殿下傳敎下者,臣伏讀以來,竊不能無憾於天地之大也。臣竊伏念臣道之所當爲而爲者,臣分之常也,爲人臣而修其常分者,固是國家之所褒賞,而設或未及褒賞,爲人臣者,不可自有其功而望其厚報也。蓋以其臣分之常,人臣之所當自盡,而不可以其褒賞之或蒙或未蒙,而自勸而自沮也。故忠臣·義士,白刃可蹈,湯火不避,只是臣分之常。而至於臣道之所不敢爲而爲者,臣分之變也,爲人臣而犯其常分者,固是國家之所誅討,而如或未之誅討,則其爲世道之害,將使人不得爲人,國不得爲國,蓋以其臣分之常,天之經地之義,而毫忽有所變焉,則終未免於下陵上替,三綱淪九法斁故也。是故,世之爲人臣而始或有功勞之可紀者,終自作犯分之劇罪,則功不得以掩其罪,而誅討之典,不得不行焉,從古明君哲辟,亦豈樂爲之哉?誠以其不如是,則人不得爲人,國不得爲國故也。苟或誅討之典不行,則爲其臣者,亦必沐浴而請討,不敢以其始之有功而掩其終之罪犯,此亦臣分之常也。噫嘻,徐命善之樹立,與他樹立,固異矣,而其所罪犯,亦與他罪犯有異矣,以其樹立之異也,故國家之所以酬報者,亦嘗特異矣。陞擢卿月,至登上台,其所樹立,雖是有異,卽不過臣分之常,而其所酬報,何以加之乎?使渠罪犯,不過政令事爲間所失,而不至於犯分,則在國家酬功之典,雖十世宥之,固可也。而其奈罪犯之在於爲人臣子,不可毫忽有所犯之莫重莫嚴者乎?渠之始也樹立,不過臣分之常,而朝家之所以報渠者,亦已極矣。渠於得志之後,不思所以圖報國家厚報之隆恩盛澤,而反有此負犯之爲臣分所不敢爲之極變,其不可以樹立而贖其負犯者明矣。三司臚列,昭不可掩,而空言無施,今亦已停,則其所樹立,固已隆報,而其所負犯,何嘗懲討乎?如使一有樹立,而可以贖其如彼負犯,則恃功自恣,犯分亂常者,無所懲畏,將至於人不人國不國而後已,豈不大可懼哉?慈敎誕降,十行溫諄,臣誠仰認我慈聖殿下淵藪之量包容之德,而北面於今日殿下之廷,徒以將順爲義,觸冒是懼,更不敢發一言討其罪,則臣恐從今以往,言路不開,亂賊無所懲畏矣。臣請我殿下,穆然深思,更爲仰稟慈殿,亟降反汗之音,一依言者所言,以行懲討,斷不可已也。仍伏念臣,性本拙陋,識又魯莽,玷汚臺選,貽辱朝端,每自循省,惶汗浹背,而且臣有老父,年迫七十,老病侵尋,兄弟在鄕,臣獨在傍,藥餌粥飮,左右扶將,非但形單影獨,臣亦素抱貞疾,風痰所祟,每貽老父之憂慮,庚牌之下,莫效駕不俟之義,上不能盡職以事君,下不能竭誠以事親,臣之情勢,亦可悲也。玆以無隱之忱,敢暴衷懇於天地父母之下。伏乞將臣所帶之職,亟賜鐫免,仍治臣瀆擾嚴廬之罪,以肅朝綱,以安賤分焉,臣無任云云。省疏具悉。前後慈敎,豈無斟量而然?爾其勿辭救護。
壬戌五月二十八日辰時,上御熙政堂。諸承旨持公事入侍時,左承旨金近淳,右承旨尹理相,左副承旨洪羲運,右副承旨柳師模,同副承旨閔耆顯,假注書趙晉和,別兼春秋金邁淳以次進伏訖。上曰,都承旨及兼史,何不入侍?近淳曰,俄聞承傳色之下藥院,自閤外先爲進去矣。仍奏曰,預備兼史之逐日待令,推移入侍,自是例也,而今日入侍時,兼史一員,藥院進去,預備兼史,不爲來待,以致左右史之不備,事極可駭,當該預備兼史,所當重勘,而本院請推之外,無他可施之罰,何以爲之乎?上曰,推考,可也。出擧條少頃,光普·泳夏·致龍追入進伏。命奏公事。耆顯讀奏咸鏡監司李義弼啓本,罪人洪日平文川郡到配事,及平安監司金勉柱啓本,罪人權申三慈山府到配事。命書判付訖。近淳曰,卽有手圈頒賜之命矣,在外山林之曾前經筵入侍人處,亦爲一體頒賜乎?上曰,亦爲頒賜,可也。命書榻敎曰,惠慶宮進服人蔘粟未飮,自明日停止。又命書榻敎曰,惠慶宮進服加味生脈散,自今日停止,加味養胃湯一貼煎入。又命書榻敎曰,惠慶宮進服加味養胃湯,依前方,一貼更爲煎入。命退,諸臣以次退出。
壬戌五月二十八日申時,上御熙政堂。召對入侍時,參贊官尹理相,侍讀官李晦祥,檢討官金在昌,待敎李敎信,假注書趙晉和,別兼春秋吳淵常·金邁淳,各奉綱目第九卷,以次進伏訖。上命開卷讀。晦祥讀,自夏四月雨雹,止光祿大夫。在昌讀,自秋桃李實,止上嘉納之。理相讀,自河決,止且四萬所。敎信讀,自以王尊爲京兆尹,止壹決於湯。賤臣讀,自河平元年,止竟寧以前故事。淵常讀,自皇后上疏,止亦安足過。邁淳讀,自蓋矯枉者,止以塞詔而已。上曰,文義陳之。晦祥曰,此自止中,別無可達之文義,而大抵成帝,黜送石顯,遇災求言,亦有嘉納之事,可謂中主之姿,而優游不斷,未得抑折奸萌,孝·宣之業,至此衰焉。上曰,今云嘉納者,是何人之言耶?晦祥曰,薛宣疏,有嘉納之言,而亦不得用其人,終又貪酒好色,以失御世之道,不得做中主之治,此莫非荒淫昏暗之致也。夫人君治世之道,惟在於誠實躬行,求諫以誠,則昌言自至,用人以實,則治化自成,雖非今日所講之義,而每於此等處,益加留念,是臣區區之望也。上曰,好矣。在昌曰,成帝卽位以後,天災時變,史不勝書,此云夏四月雨雪,秋桃李實,此皆失節之事,而全無恐懼警惕之意,直言極諫,未嘗不求之,而不得用其人,又不得納其言,權奸柄用,國勢衰靡,而且微行多失德,此是今日講義中第一可觀處,凡於古昔治亂得失之機,必爲留意焉。理相曰,此言孝文朕之師,秉德謙約,垂則列妾云者,皆是甚好之言,而其時權奸竊位,後宮專寵,名雖求言而不得用其言,此所以漢業衰靡之漸也。上曰,谷永附麗於王鳳耶?理相曰,漢之失,專由於谷永·杜歆輩,雖在如此之時,如得廓揮乾斷,屛逐權奸,則太平之治,何可不致之也?此亦爲後世監戒之資也。上曰,薛宣言桃李實,而曰,雖陛下仁厚,乃守令苛刻之故也,此言,何如?理相曰,亦可見謟諛之態也。敎信曰,薛宣之言,雖如此,非谷永·杜歆之比也。其時儒者,學術不得醇正,未能引經據義,故又無以引君當道,君子小人,竝進眩亂,掩蔽聰聽,專事謟媚,如此之際,尤宜益加省察焉。上曰,此云雖高增隄防終不能泄者未詳。理相曰,屯民河,承上流而間於兩川,而靈鳴犢口甚狹隘,一川兼受數河,故雖高增隄防,而終不能泄也。上曰,陳湯,果能知烏孫兵之去耶?晦祥曰,自前習於外國事,故能知之也。上曰,天子則有千官,而此云百官,何也?晦祥曰,古史皆以百官言之矣。理相曰,周官爲百,故仍以百官稱之矣。上曰,白虎殿對策示後宮,以此觀之,漢成,非善爲之事矣。在昌曰,漢成遇災求諫,而谷永進慰,釋皇后之言,陰欲自託於王鳳,自古謟侫之習,固如是矣。上掩卷,敎信曰,頒賜冊子,在外閣臣處,當使閣吏齎傳乎?上曰,依此爲之,可也。命退,諸臣以次退出。
上在昌德宮。停常參·經筵。
尹理相啓曰,明日孝元殿朔祭親祭齋戒相値,視事頉稟之意,敢啓。傳曰,知道。
閔耆顯啓曰,合辭方張之時,兩司無詣臺之員,事甚未安,除在外·未署經·疏批未下·受由外,未肅拜·呈告人員,竝卽牌招,何如?傳曰,允。
閔耆顯啓曰,南部雙里洞民家失火單子,去夜自漢城府修呈,而捕廳禁盜單子,已至經宿,不爲來呈,事之稽忽,莫此爲甚,當該捕將,從重推考,何如?傳曰,允。
傳于尹光普曰,諸承旨持公事入侍。
傳于閔耆顯曰,召對爲之。
閔耆顯啓曰,行大司憲李直輔,掌令洪彦燮在外,執義尹羽烈,掌令趙台榮牌不進,持平李毅采受由,金啓河未署經,監察茶時之意,敢啓。傳曰,知道。
以執義尹羽烈,掌令趙台榮,司諫金孝眞,獻納李德鉉牌不進罷職傳旨,傳于閔耆顯曰,只推。
尹光普啓曰,吏曹郞廳來言,守令多窠,政事,取稟。傳曰,政官待開門牌招開政。
尹理相,以禮曹言啓曰,卽接孝元殿享官移文,則來初一日朔祭,殿司當爲備員,而新除授參奉宋一衡在外,無以進參云矣,參奉宋一衡改差,其代,令該曹,以在京無故人,口傳差出,以爲備員將事之地,何如?傳曰,允。
尹理相,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
尹理相,以吏曹言啓曰,卽伏見全羅左道暗行御史張錫胤書啓,則栍邑守令中,錦山前郡守洪羲正,以身故無論爲辭,全州前判官鄭持容,南原府使李榮運,寶城郡守崔翼等罪狀,繡啓竝請令攸司稟處,而李榮運·崔翼等許多所犯,俱係不法,竝爲先罷黜,與鄭持容,令該府拿問處之,本道沿路守令·察訪中,鰲樹察訪金履垕,以無馬癖而有錢癖,一匹點退,勒捧八十貫,諸役情債,全奪五百緡,人旣蒙騃,行又鄙悖爲辭,此等庸瑣之類,有難仍置,爲先罷黜,令該府拿問處之。高山縣監李在純,以倉舍營建,豈無方便?而每結八錢之收,不思禁令,衆民多日之役,盍念農時?樓柱纔運,尾閭消於官屬,鐵物多徵,杼軸空於店幕,措置失宜,民有怨言爲辭。任實縣監李羲耆,以訟有稽滯,懦性頗欠剛斷,治無頭緖,生手固多做錯,客舍材木之曳運,程道或近百里,日子亦費一朔,資糧赴役,不念奪農,人命致死,尤爲警聽,財力難辦,則每戶五錢,通同收斂,旋爲還給,事涉顚倒,頗有差怨爲辭,公廨修葺,結戶收斂,大關法禁,雖或還給,亦難曲恕,兩邑守令,竝令該府拿問處之。他道沿路守令·察訪中,稷山縣監李明翼,以吏役頻差,浮謗豈信?實戶多拔,還民受害,非忽修擧,其奈衰倦爲辭。成歡察訪趙彦哲,以殘郵有絶站之慮,老丞無束吏之威,人旣駑下,馬何暇責爲辭,其憒劣不堪任之狀,俱不可仍置,竝罷黜。本道沿路守令·察訪中,樂安郡守權友仁,以邪學罪人之編配,或疎防守爲辭,珍山郡守洪景斗,以兩稅濫捧,猶有不飭爲辭,谷城縣監鄭昌耆,以倉奸不察爲辭,長興府使南衡重,以社倉之積弊莫察,軍案之闕額未補爲辭,參禮察訪金麟瑞,以郵吏猶未嚴束,位畓間或陳廢爲辭,碧沙察訪金光琇,以納賂之浮謗奚信爲辭。他道沿路守令中,公州判官鄭冕綏,以還穀移貿,有失照檢爲辭,水原判官林秉遠,以不察還斛之濫,致有民人之怨爲辭,竝推考警責。監司韓用龜,以典守分留之法,始自山餉,嚴飭斗斛之弊,先從營還,按臬屬耳,通道拭目爲辭,而道臣體重,今姑勿論,其餘栍邑及本首·他道沿路十三邑·驛守令·察訪等,旣乏優異之績,亦無顯著之疵,竝姑置之。書啓中天安縣監,書以郡守,奏御文字,有此職名之錯誤,殊涉不審,當該御史張錫胤,推考,何如?傳曰,允。
柳師模,以兵曹言啓曰,卽伏見全羅左道暗行御史張錫胤書啓,則全羅前左水使李東善,許多論列,除非殘虐,俱係贓汚,而曾因道臣狀聞,方有拿勘之命,待其拿來,令該府,以繡啓諸條,添問目嚴問,捧口招依律重繩。加里浦僉使禹德遠,當戰艦改造之時,處商船來去之會,未免傷廉之瑣謗,古今島僉使金宗燁,鎭卒之闕丁旣多,還餉之弊端非一云,俱極駭然,不可仍置,宗燁雖已箇滿,而竝先罷後拿。兵使曺命楫,全州營將李奭培,或有可紀之績,而間帶貶意,防踏僉使任慶麗,馬島萬戶金潤彬,會寧浦萬戶梁聖希,薪智島萬戶韓致裕,順天監牧官金時中,古突山別將許磤,雖免疵毁之語,而全無可稱,竝置之。順天營將尹範喆,以外似軟弱,內實剛明,猛省偸竊,器物有還推之擧,嚴束校卒,村閭無橫侵之端爲辭,其實心擧職,誠爲可尙,分付該道道臣,限準朔更爲審察,論理啓聞,以爲褒勸之地,何如?傳曰,允。
吏曹口傳政事,以韓元履爲孝元殿參奉。
壬戌五月二十九日辰時,上御熙政堂。諸承旨持公事入侍時,左承旨金近淳,右承旨尹理相,左副承旨洪羲運,右副承旨柳師模,同副承旨閔耆顯,假注書趙晉和,別兼春秋吳淵常·金邁淳,待敎李敎信,以次進伏訖。上曰,都承旨何不入侍?理相曰,承傳色俄下於藥院,故先爲進去,姑未及登筵矣。少頃,光普·泳夏追入進伏。命奏公事。耆顯讀奏江原監司申獻朝啓本,罪人朴春彦等旌善等邑到配事。命書判付訖。命書榻敎曰,大王大妃殿進御人蔘粟米飮,自明日停止。又命書榻敎曰,惠慶宮進服加味養胃湯,前方中加人蔘五分,一貼煎入。命退,諸臣以次退出。
壬戌五月二十九日申時,上御熙政堂。召對入侍時,參贊官閔耆顯,侍讀官李晦祥,檢討官姜浚欽,待敎李敎信,假注書趙晉和,別兼春秋吳淵常·金邁淳,各奉綱目第九卷,以次進伏訖。上命開卷讀。晦祥開卷讀,自二年春正月,止冶鐵飛。浚欽讀,自夏楚國雨雹,止萬姓被害。耆顯讀,自鳳於是,止王延世塞之。敎信讀,自河復決,止三月朔日食。賤臣讀,自夏四月詔收丞相樂昌侯商印緩,止詔子安嗣侯。淵常讀自以張禹爲丞相,止絶而復通。邁淳讀,自今悔過來,止陽朔。上曰,文義陳之。晦祥曰,人君以官爵用人,故必擇賢而委任,責之以輔弼承佐,然後可成治世之道,而成帝則不擇賢否,不重官爵,雖有如王商輩稍勝者,人毁之則聽,人短之則信,姦侫之徒,充滿於朝,而每爲其撓奪,危亡之漸,至於此極,此是爲人上者,所可監戒,伏願留念焉。浚欽曰,賢愚善惡,雖或難知,成帝則能知王商·劉向之賢,而亦不能用也。上曰,方欲問此義,劉向輩知而不用,何也?浚欽曰,非不知之,而受制於强臣,雖不得用之,然而若明知其十分爲賢者,則雖昏暗,豈不得用之?此必不得深知而然也。昔齊桓公,問郭公之民曰,爾公善善惡惡,而何至於亡也?郭民曰,公雖善善而不能用,惡惡而不能退,以至於此,此是千古明言,而先正臣李彦迪所以稱道者也。若洞見其賢否而進退之,則用人之道,無過於斯矣。上曰,郭民之言,出於何書?浚欽曰,曾見於四傳·春秋矣,洞見之知,專在於格致,格致之工,亦在於學問,而成帝則初無師保之益,又無正大之見,終不得進賢而退愚,以至於衰替,此則歷代凡君之通患,而尤不可不監戒者也。上曰,其言好矣。耆顯曰,帝王之德,莫先於明察,而明察之中,剛毅二字,尤爲貴焉。今此元·成之際,卽漢之衰運,而蕭望之·劉向等之賢,則竝皆不知而不用,王氏之禍,則亦非不憂之而不得斥退,終歸於昏暗庸懦,尙何論陰陽淑慝之分乎?堯之欽明文思,舜之濬悊文明,皆是明中之剛,而孔子曰,剛毅木訥近仁,人君用人之際,尤宜不可忽也,伏望體念焉。敎信曰,成帝非眞不知,而私慾交蔽,賢愚莫分,自歸於昏暗也。上曰,谷永·杜歆,獨以爲不受匈奴之降宜矣,其言是耶?浚欽曰,此言可取也。晦祥曰,谷永輩,雖附於王鳳,全事謟諛,而間間有可用之言,小人之假仁而蔽君心,不可不明辨也。浚欽曰,不以人廢言,不以言廢人,雖小人之言,善則用之,惡則斥之,則此君子好賢之道也。上曰,張忠斥王尊之賢,而朝廷無一言,惟壺三老始言之,其時朝廷亦可知矣。晦祥曰,自古小人,貪於榮利,不念國家,類如是矣。浚欽曰,大凡是非善惡之際,有難適中,況以至尊之位,臨百官萬民之衆,而言豈可以俱一耶?必也明理而盡善,可以進賢而退愚矣。上曰,遺書是何書也?非此,不可以治天下耶?晦祥曰,爲治之道,莫過於二典三謨,爲君上者,當以仁義爲之,今此所求之書,是豈爲治之先務也?然而成帝,沈溺昏暗之餘,能有求書之擧,此所以差强者也。敎信曰,遺書卽六藝略·諸子略,合爲三萬三千餘卷,而今此求書之擧,卽秦之焚書後初有之事也。無論經傳與史記,善惡皆我師,如欲治天下,則捨是書,奚以哉?上曰,洪範五行傳,亦書經洪範之意耶?晦祥曰,大體則然矣。上曰,王商,鳳之兄弟耶?浚欽曰,史記別無所出之處,而要之爲近屬也。上掩卷,命退。諸臣以次退出。
上在昌德宮。停常參·經筵。
藥房都提調徐龍輔,提調閔台爀,副提調尹光普,啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
閔耆顯啓曰,明日常參·經筵,取稟。傳曰,停。
尹理相啓曰,行大司憲李直輔,掌令洪彦燮在外,執義尹羽烈呈辭,掌令趙台榮未肅拜,持平李毅采受由,金啓河未署經,監察茶時之意,敢啓。傳曰,知道。
洪羲運啓曰,備邊司郞廳來言,今日賓廳日次,而孝元殿朔祭親祭齋戒相値,不得來會云矣,敢啓。傳曰,知道。
柳師模啓曰,宣惠廳郞廳來言,字恤攷修正次請出矣,敢啓。傳曰,知道。
傳于閔耆顯曰,禮房承旨,馳詣宗廟·景慕宮,奉審摘奸以來。
傳于閔耆顯曰,孝元殿朔祭當親行,該房知悉。
傳于金近淳曰,左承旨,馳詣健陵,奉審摘奸,顯隆園一體奉審以來。
傳于尹光普曰,差祭大臣入侍。
傳于尹光普曰,同敦寧金魯忠許遞,令該曹口傳付軍職。
尹光普啓曰,今日齋宿,承旨當爲備員,而左承旨金近淳奉命在外,無以備員齋宿,何以爲之?敢稟。傳曰,許遞,前望單子入之。
承旨前望單子入之,李魯春落點。
尹光普啓曰,今日齋宿,承旨當爲備員,而新除授行左承旨李魯春差祭,無以備員齋宿,何以爲之?敢稟。傳曰,許遞,前望單子入之,待下批牌招察任。
承旨前望單子入之,金明淳落點。
尹光普啓曰,今日齋宿,承旨當爲備員,而右承旨金明淳牌不進,無以備員齋宿,何以爲之?敢稟。傳曰,許遞,前望單子入之。
承旨前望單子入之,朴吉源落點。
尹光普啓曰,新除授左承旨朴吉源,卽爲牌招,以爲備員齋宿之地,何如?傳曰,允。
吏曹口傳政事,大司成單金近淳。
尹光普,以吏曹言啓曰,宗廟朔祭獻官,前承旨李魯春,時無職名,令該曹口傳付軍職,何如?傳曰,允。
兵曹口傳政事,護軍李魯春·金魯忠單付。
有政。吏批,判書李書九進,參判金羲淳牌不進,參議任希存式暇,行都承旨尹光普進。以沈應奎爲監察,朴敦浩爲南原府使,鄭來升爲寶城郡守,李運復爲稷山縣監,權行彦爲成歡察訪,弼聖賚爲獒樹察訪。再政。以奇象敬爲吏曹佐郞,洪養默爲杆城郡守。
兵批,行判書李秉鼎進,參判尹東晩入直,參議金鼎國病,參知鄭觀輝病,左副承旨洪羲運進。以柳命源·鄭來升爲五衛將,朴志泓爲忠壯將,田晉龍爲慶熙將,李文達爲武兼,徐景勣爲景福將,金潤國爲古今島僉使,金宗煥爲加里浦僉使,副護軍鄭來升,副司果沈公俊。再政。以李昌會爲五衛將。
閔耆顯,以奎章閣言啓曰,今日奎章閣日次奉審,當爲擧行,而日氣陰翳,不得擧行之意,敢啓。傳曰,知道。
閔耆顯,以奎章閣言啓曰,先朝御定大學類義十冊,周公書四冊,莊陵史補三冊,軍旅大成三冊,依下敎繕寫以進,而宋史筌六十一冊,朱書分類六冊,左傳彙類四冊,前已繕寫,未及編次,故一體粧䌙以入之意,敢啓。傳曰,知道。繕寫寫字官·閣吏等,令該曹從厚施賞。
閔耆顯,以禮曹言啓曰,卽接健陵參奉所報,則本陵丁字閣殿內西邊道里上壁土一處剝落,內外仰土,間間剝落,依近例從便修改事知委云矣。修改吉日時,令日官池景興推擇,則來六月初四日卯時爲吉云,以此日時從便修改,所入物力,令各該司卽速進排,亦令本陵官監董之意,分付,何如?傳曰,允。
閔耆顯,以奉常寺都提調意啓曰,東籍親耕田所種大麥打作,則所出爲十六石六斗,小麥打作,則所出爲一石八斗之意,敢啓。傳曰,知道。
柳師模,以漢城府言啓曰,前萬戶李天柱呈訴內,北部鎭長坊三淸洞契所在草屋,買得後未及入接之前,宣傳官李一愚,勒奪入處云,故令當部,摘奸査實,則果如所訴,前後朝禁,何等截嚴,而李一愚之冒法奪入,誠極可駭,其罪狀,令該府拿問處之,何如?傳曰,允。
尹理相,以義禁府言啓曰,全州前判官鄭持容,南原前府使李榮運,寶城前郡守崔翼,獒樹前察訪金履垕,竝拿問處之事,傳旨啓下矣。鄭持容今方待命,拿囚,李榮運·崔翼·金履垕等,俱在任所云,依例發遣府羅將,竝拿來,何如?傳曰,待待命拿囚。
尹理相,以義禁府言啓曰,高山縣監李在純,任實縣監李羲耆等,竝拿問處之事,傳旨啓下矣。李在純·李羲耆,俱在任所云,依例發遣府羅將,竝拿來,何如?傳曰,待待命拿囚。
尹理相,以義禁府言啓曰,前加里浦僉使禹德遠,前古今島僉使金宗燁等,竝拿處事,傳旨啓下矣。禹德遠·金宗燁等,俱在任所,依例發遣府書吏·羅將,交代後竝拿來,何如?傳曰,待待命拿囚。
大提學金祖淳疏曰,伏以臣再陳由中之懇,未蒙體下之恩,祗爲臣誠淺辭拙,不足以感孚君父之尊,亦不能無憾於天地之大也。臣之菲才蔑學,初不近似於見職,前疏旣畢陳無餘,今不敢更事張皇,徒涉瀆擾,而惟是前望蒙點之端,初疏批旨,雖伏承援例敷示之音,然以臣愚昧之心,伏而思之,其大段難安,反有甚於不文而冒處是官者,大抵文苑一路,薦法至重,曾經之人,雖在竄謫,猶得擧人自代,此蓋公論,只要在下,主柄自有其人故耳。前望蒙點,始自肅廟丁卯,至于英廟壬午,合爲七八人,然此皆文采風範,夙有聲望,屢入薦圈,爲輿論所惜者,從而命之,非如今日賤臣之素無名實而突然占據也。矧今搢紳間,識博詞古,號稱大方者,不止一二數,則不使無故之前文衡,博採時議,薦其可者,乃忽簡自宸衷,以畀賤臣,實未敢知聖明,何所取於鹵莽也?若謂臣文辭,有足堪承,則旣乏華國之譽,又非副急之才矣,若謂臣庇藉先蔭,見聞練諳,則亦異乎世居館閣,代掌綸誥者矣,若謂臣久處邇密,依近日月之光,則此非節次推遷之職,明矣。反覆推究,終未得其說,則不能無賤心之滋惑矣。賤心滋惑,則萬人之惑,可推而知矣。緣臣一介之濫叨匪據,將使萬人之惑,及於不敢言之地,則在上而爲謬恩爲私與矣,在臣而雖滅死萬萬,罪固難贖矣。臣於數年以來,冥升倖占,殆無與比,爲人所竊罵匿笑,臣亦自知,今復於此,視若倘來,不思瞿瞿之義,但有揚揚之色,則眞不識世有羞恥事,而將爲無忌憚之歸,臣雖不肖,決不敢以暫時身外之浮榮,仰累吾君之聖德矣,披瀝腔血,不能自已。伏乞聖明,憫然垂慈,卽許收還新命,不勝大願至祝,臣無任云云。答曰,省疏具悉。强覓不當引而引,豈可體諒乎?卿其勿辭,卽爲肅命。
大司諫吳鼎源上疏。原疏未下省疏具悉。已稟東朝,俄筵亦諭諸大臣矣。
壬戌五月三十日辰時,上御熙政堂。藥房入診,差祭大臣同爲入侍時,都提調徐龍輔,提調閔台爀,副提調尹光普,記事官金,別兼春秋吳淵常·金邁淳,領議政沈煥之,左議政李時秀,待敎李敎信,以次進伏。醫官朴春源·李惟鑑·吳千根·朴烇·趙宗協進伏楹外訖。煥之等曰,數日極熱,聖體若何?上曰,一樣矣。煥之曰,寢睡·水刺之節,何如?上曰,一樣矣。煥之等曰,大王大妃殿氣候,何如?上曰,感候猶未差矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,滯候餘氣,尙今未差矣。煥之等曰,嘉順宮氣候,何如?上曰,大體則差勝,而姑未快差矣。煥之曰,惠慶宮·嘉順宮氣候,俱有欠安,下情伏悶矣。時秀曰,大王大妃殿粟米飮,有停止之敎,以有感候而然乎?上曰,然矣。龍輔曰,醫官使之診察,何如?上曰,不必爲矣。煥之曰,嘉順宮指端愼節,今則,何如?上曰,少愈而未快矣。龍輔曰,大王大妃殿承候後,伏聞有痰候,問于醫官,則以爲加味六君子湯前方中,去丁香,入杏仁進御,似好云矣。上曰,依此爲之也。龍輔曰,惠慶宮承候後,伏聞有膈間滯候,問于醫官,則以爲今當日熱,滯候可悶,昨日所進養胃湯中,去半夏,入香薷穗·白扁豆進服,似好云矣。上曰,依此爲之也。上命挾侍,下大司諫吳鼎源疏敎曰,諸大臣覽之,可也。時秀曰,小臣着眼鏡看之乎?上,可之。煥之等覽訖,煥之曰,疏中所論,卽辨聖誣事也,所請,卽金載翼設鞫,行恁孥籍事也,其言不可謂非矣。其時有五條凶言,流行於畿·湖之間,故奉朝賀金鍾秀聞之,貽長書於故右相尹蓍東,蓍東卽地請對,以長書中辭意白之,仍請問名於奉朝賀處,發捕窮覈,則先大王,特以包容之盛德,置而不問,又使閣臣,傳言于奉朝賀,俾不出言者之姓名,故奉朝賀,亦不敢露其姓名矣。其時先王,倘或知其人之爲誰某,而臣等亦尙不知矣。昨年兪岳柱疏,論金載翼乘轎往來於畿·湖間,煽動妖言之罪狀,已爲極邊遠竄矣。今以此疏中云云之說觀之,載翼之受嗾於某處,亦無明的可執之迹,則王獄事體自別,不可輕易設鞫也。載翼設令鞫問,逆魁今已伏法,根窩無以窮詰矣。且伏念年前訛言之作,幾乎無歲無之,江郊之間,亦嘗往往有之,而昨年以來,凶黨蓋多伏法,繼而出可·發獄事之後,至于今日,姑無此等妖言之入聞者,或有之而臣等未及聞歟?是固未可知,而大抵年豐時和,民心不撓之所致歟?且臣未敢謂凶黨已盡鋤治,而大體凶黨之窩窟,則似已破之矣。行恁收孥事,已以諸子散配事,入於臺啓,今依适·雲例孥籍之請,惟在上裁之何如耳。上曰,其時事,予幼沖未之詳知,而第其辨聖誣云云,甚可驚心矣。煥之曰,其時五條凶言,詳載於金鍾秀長書中矣。時秀曰,其人斯得,則係是擧國同情之讐也,豈可暫時置之乎?上曰,予姑未詳於此等事,似此之疏,姑且勿爲,似好矣。煥之曰,臺疏之爲與不爲,豈可使之?而第於退出後,宣言聖意之所在,使之知之矣。上曰,業欲一問而未果矣,近日祝文,不讀御諱何事耶?煥之曰,讀祝之際,有所不敢,口中低微讀之,遂至於不讀之境矣。臣於英廟朝,爲大祝,亦嘗讀之矣。時秀曰,小臣曾爲大祝時,先朝以低讀有所飭敎,故臣其後連爲高聲讀之矣。中間一大祝,誤讀御諱,致有嚴敎,其後爲大祝之人,不勝惶悚,遂復低讀矣。龍輔曰,小臣年紀未富,古昔之事,未敢質言仰奉,小臣爲大祝之時,連爲讀之矣,祀享旣是壓尊之地,則讀之爲宜,低讀還爲惶悚矣。上曰,大祝今適登筵,自明日爲始,使之讀之,可也。時秀顧敎信,傳言上敎中辭意。上又命挾侍,下大提學金祖淳疏,使諸大臣覽之,敎曰,此疏以文衡之前望受點,引以爲嫌,此事,何如?煥之等覽訖,煥之曰,文衡之前望受點者,前例可據,此非引嫌求遞之事也。龍輔曰,惠慶宮欠寧之候,姑未快差,承候連日爲之矣。上曰,依此爲之也。命書榻敎曰,大王大妃殿進御加味六君子湯前方中,去丁香,加杏仁七分,自今日一貼式煎入。又命書榻敎曰,王大妃殿進御加味六和湯,自今日一貼式煎入。又命書榻敎曰,惠慶宮進服加味養胃湯前方中,去半夏,加香薷穗·白扁豆各一錢,一貼煎入。仍命退,諸臣以次退出。
上在昌德宮。停常參·經筵。
自午時至酉時,灑雨下雨,測雨器水深一寸五分。自人定至初二日開東,灑雨下雨,測雨器水深二寸四分。上詣孝元殿入齋室後,內閣·政院·玉堂·藥房口傳問安。答曰,知道。
親祭後,大殿·大王大妃殿·王大妃殿·惠慶宮·嘉順宮,內閣·政院·玉堂·百官,奉慰單子問安。答曰,罔極。藥房口傳問安。答曰,罔極。還內後,內閣·政院·玉堂·藥房口傳問安。答曰,知道。
洪羲運,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
閔耆顯啓曰,明日常參·經筵,取稟。傳曰,停。
洪羲運啓曰,來初五日朝參日次矣,敢稟。傳曰,停。
閔耆顯啓曰,今初一日輪對官社稷署令李龍柱,吏曹正郞李顯秀,中樞府經歷尹敏東,養賢庫兼主簿韓翼鎭,承文院正字李泳夏,來待矣。傳曰,後日次待令。
尹理相啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
洪羲運啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲運啓曰,御營廳將官來言,今日本廳軍兵,日次私習云矣,敢啓。傳曰,知道。
洪羲運啓曰,龍虎營敎鍊官,訓鍊都監把摠,禁衛營·御營廳從事官,摠戎廳把摠來言,御覽官案,修正次請出矣,敢啓。傳曰,知道。
備忘記,東萊府使徐有鍊下直,長弓一張,長箭一部,片箭一部,筒兒一箇賜給。
傳于尹光普曰,諸承旨持公事入侍。
閔耆顯啓曰,同成均徐邁修,旣入闕中,不爲肅謝,直爲出去,事甚未安,推考警責,何如?傳曰,允。
尹理相啓曰,未下直守令署經事,命下矣。彦陽縣監金時弼,全義縣監金基普,憲府當爲署經,而行大司憲李直輔,掌令洪彦燮在外,執義尹羽烈,掌令趙台榮,持平李毅采牌不進,持平金啓河未署經,不得備員署經,何以爲之?敢稟。傳曰,違牌人更爲牌招。
尹理相啓曰,行大司憲李直輔,掌令洪彦燮在外,執義尹羽烈,掌令趙台榮,持平李毅采牌不進,金啓河未署經,監察茶時之意,敢啓。傳曰,知道。
以大司諫吳鼎源,司諫金孝眞,獻納李德鉉,執義尹羽烈,掌令趙台榮,持平李毅采牌不進罷職傳旨,傳于尹理相曰,只推。
以執義尹羽烈,掌令趙台榮,持平李毅采,再牌不進罷職傳旨,傳于尹理相曰,只推。
閔耆顯,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
洪羲運,以備邊司言啓曰,本司武郞廳權珏,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
洪羲運,以禁衛營言啓曰,建陽門入直把摠趙,摘奸點考時,脫笠偃坐,言辭駭妄,紀律所關,不可仍置,汰去之意,敢啓。傳曰,知道。
孝元殿朔祭親行敎是時,亞獻官領議政沈煥之,終獻官左議政李時秀,贊禮禮曹判書李晩秀,典祀官奉常判官玄重祚,執禮副司果尹悌東,執尊奉常正李基憲,大祝待敎李敎信,祝史副校理李晦祥,齋郞修撰元在明,盥洗位禮曹佐郞安光宇,兵曹佐郞閔昌呂,爵洗位禮曹佐郞李周奭,兵曹佐郞李㬖,亞終獻盥洗位典籍金直,贊者兼引儀鄭在愼,假引儀安聖謩,謁者引儀黃稔·許㬘,贊引兼引議李惟遠,假引儀高景漢,祭監監察金麟淳·李敦賢。
壬戌六月初一日子時,上詣孝元殿。朔祭親行入侍時,行都承旨尹光普,左承旨朴吉源,右承旨尹理相,左副承旨洪羲運,右副承旨柳師模,同副承旨閔耆顯,記事官金·尹鼎烈,別兼春秋吳淵常·金邁淳,以次侍立。時至,通禮,跪啓外辦。上具布裹翼善冠布圓領袍布裹烏犀帶白皮靴,乘輿出宣化門,藥房都提調徐龍輔,提調閔台爀等,進前曰,侵夜勞動,聖體,若何?上曰,一樣矣。仍進發,出協陽門,入延英門,至降輿所。通禮,啓請降輿。上降輿,由魂殿東夾門入小次後,少頃,通禮跪啓請出次。上改具衰服,杖以出,由中東門入。贊禮,前導詣版位,贊禮,跪啓請跪俯伏哭,上跪俯伏哭哀痛,左右皆俯伏哭。少頃,贊禮跪啓請止哭,上止哭。引儀,唱鞠躬四拜興平身,上仍行四拜禮訖,贊禮,前導詣尊所,東向立,吉源酌酒,理相受酒,上仍詣神位前,北向跪,光普奉香盒,耆顯奉香爐以進。贊禮,跪啓請三上香,上三上香,光普等,還奠爐盒于案上訖,從西夾門以出。羲運奉盞以進,贊禮,跪啓請執盞獻盞,上執盞獻盞,以授理相,理相,敬奉奠于神位前訖,從西夾門以出。大祝,敬奉祝文讀訖,贊禮跪啓請降復位,上俯伏興平身,仍降復位。次行亞終獻禮如儀訖,俱降復位。贊禮,跪啓請跪俯伏哭,上跪俯伏哭哀痛,左右皆俯伏哭。少頃,贊禮,跪啓請止哭,上止哭。引儀,唱鞠躬四拜興平身,上仍行四拜禮訖,贊禮,前導詣望燎位,大祝,奉祝文以進。執禮曰,可燎。燎訖,引儀唱禮畢,贊禮,前導由中東門出,仍入小次,諸臣亦以次改服。少頃,通禮跪啓外辦,上改具布裹·翼善冠·布圓領袍·布裹烏犀帶·白皮靴以出,通禮前導,出東夾門。領議政沈煥之,左議政李時秀,右議政徐龍輔等,進前曰,侵曉親祼,勞動旣多,聖體,若何?上曰,無損矣。仍進發,由延英門·協陽門,入宣化門還內。諸臣以次退出。
壬戌六月初一日辰時,上御熙政堂。諸承旨持公事入侍時,行都承旨尹光普,左承旨朴吉源,右承旨尹理相,左副承旨洪羲運,右副承旨柳師模,同副承旨閔耆顯,記事官金·尹鼎烈,別兼春秋吳淵常·金邁淳,待敎李敎信,以次進伏訖。光普·理相·師模等,各讀奏公事。吉源曰,工房無公事矣。羲運曰,兵房無公事矣。耆顯曰,禮房無公事矣。上命書判付訖,羲運曰,守令之遲滯赴任,其爲民事之曠癈,夫馬之留連,誠爲切悶,近來新除守令中,彦陽縣監金時弼,除拜已久,一司尙未署經,揆以事體,極爲未安,憲府諸臺,竝卽牌招,以爲署經之地,此後則雖非特敎催促,新除未署經守令,自吏曹言送政院,卽爲牌招,諸臺備員署經之意,定式施行,何如?上曰,依爲之。出擧條惠慶宮進服加減六和湯,自今日一貼式煎入。出榻敎仍命退,諸臣以次退出。
上在昌德宮。停常參·經筵。
自開東至未時,灑雨下雨,測雨器水深一寸八分。
閔耆顯啓曰,明日常參·經筵,取稟。傳曰,停。
洪羲運啓曰,合辭方張之時,諫院無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
尹光普啓曰,右承旨尹理相,今日不爲仕進,卽爲牌招,何如?傳曰,許遞,前望單子入之。
承旨前望單子入之,李魯春落點。
傳于閔耆顯曰,禮房承旨馳詣宗廟,階砌有頉處,奉審以來。
傳于尹光普曰,諸承旨持公事入侍。
傳于閔耆顯曰,奉審承旨入侍。
注書金病,代以李墷爲假注書。
洪羲運啓曰,未下直守令,署經事,命下矣。彦陽縣監金時弼,全義縣監金基普,憲府當爲署經,而行大司憲李直輔,掌令洪彦燮在外,執義尹羽烈,掌令趙台榮牌不進,持平金啓河未署經,只有持平李毅采一人,不得備員署經,何以爲之?敢稟。傳曰,違牌人只推申飭,更爲牌招。
洪羲運啓曰,未下直守令,署經事,命下矣。彦陽縣監金時弼,全義縣監金基普,憲府當爲署經,而行大司憲李直輔,掌令洪彦燮在外,執義尹羽烈,掌令趙台榮牌不進,持平金啓河未署經,只有持平李毅采一人,不得備員署經,何以爲之?敢稟。傳曰,違牌人許遞,政官牌招開政。
洪羲運啓曰,守令署經事,命下矣。今日政新除授臺諫,竝待下批牌招,何如?傳曰,允。
以江原監司申獻朝狀啓,江陵府使沈奎魯,謂有情勢,連呈辭狀,爲先罷黜事,傳于尹光普曰,今日政差出。
有政。吏批,判書李書九進,參判金羲淳牌不進,參議任希存疏批未下,同副承旨閔耆顯進。以趙恒鎭爲執義,愼性眞爲掌令,李鎭復爲同敦寧。再政。以元在明爲校理,鄭觀輝爲江陵府使,兼養賢奉事單,韓浩運。
兵批,判書李秉鼎病,參判尹東晩病,參議金鼎國入直進,參知未差,左副承旨洪羲運進。同知徐景勣,僉知田晉龍,副護軍金明淳,竝單付。
以大司諫吳鼎源,司諫金孝眞,獻納李德鉉牌不進罷職傳旨,傳于洪羲運曰,只推,更爲牌招。
以大司諫吳鼎源,司諫金孝眞,獻納李德鉉,再牌不進罷職傳旨,傳于洪羲運曰,只推。
以掌令愼性眞牌不進罷職傳旨,傳于洪羲運曰,只推。
以校理金啓濂牌不進罷職傳旨,傳于閔耆顯曰,只推,待明朝牌招。
閔耆顯,以弘文館言啓曰,校理金啓濂,旣有只推之命,卽爲牌招察任,何如?傳曰,允。
閔耆顯,以禮曹言啓曰,今此祔太廟後,宗廟當爲十五室矣。五享大祭·朔望俗節及無時別祭,各猪一口,加磨鍊封進,親祭時則羊猪各一口,依例加封之意,分付,何如?傳曰,允。
閔耆顯,以禮曹言啓曰,卽接宗廟署所報,則今日之雨,宗廟西邊月臺下磚石階砌,三間許頹圮云矣。正殿至近之地,有此頹圮之患,不可無慰安之擧,慰安祭不卜日,今初四日設行,修改之節,待快晴,擇日擧行,何如?傳曰,允。
閔耆顯,以禮曹言啓曰,卽接扶餘幼學李亨會所志,則以爲族兄景明,嫡妾俱無子,以其同姓二十寸兄亨信第二子沃,欲爲立後,兩家同議完定,至成與受文蹟,未及禮斜之前,亨信夫妻俱歿,雖有受者,旣無與者,忝在門長之列,不忍坐視其絶嗣,如是俱由仰訴,依新定式,草記稟處事呈狀,而頃因大臣筵達,兩邊與受文蹟,明有可據,而不得登聞者,許令該曹,論理草記事,允下矣。門長李亨會,狀辭旣如此,依大臣筵奏,定式,李亨信第二子沃,立爲李景明之後,何如?傳曰,允。
洪羲運,以備邊司言啓曰,因全羅左道暗行御史張錫胤別單,有草記回啓之命矣。取見其別單,則其一,軍政闕額簽代之際,饒戶實丁,給錢避役,貧殘之氓,擧被偏苦,黃白疊役之弊,無邑無之,校院生徒,各廳保屬,稧坊村里,一傡革罷,充補雜頉事也。軍政一事,實爲目下生民難支之巨瘼,朝家申飭,非今斯今,向來儒賢疏中,亦有所反覆陳論,繡啓所請,蓋亦此意也。苟使道臣·守令,無拘顔私,無憚怨謗,一以矯捄爲心,則何至於屢煩朝令乎?更加各別嚴飭,所謂生徒·保屬稧坊等名色,隨宜釐革,切勿因循,亦勿騷擾,使弊源自除,窮民獲保。其一,田政錯亂,陳起相混,雖不得一竝改量,從實査陳,庶可釐弊事也。民國所重,莫先於田政,陳起之虛實相蒙,結卜之多寡不均,專由於帳案久而無徵,吏民從以容奸,爲官長者,才或不逮,怨亦要避,一切遷就,遂至於此,寧不寒心?改量一事,朝家固已許之,況循例査陳,又何待于朝令乎?更飭道臣,先從最紊亂處,爛加商確,大則改量,小則査陳,以爲趁此屢豐之時,次次釐正之地。至於稱以勸墾,虛作字號,瞞報出稅,誠有是也,萬萬駭然,速卽覈正事,一體嚴飭。其一,糴政之沿邑枵然,山郡積峙,大抵通患,無論京司與巡·統營,一從本穀所在邑,不問穀價高歇,使之作錢,無敢一石那移,錢還也,加分也,仍反也,立本也,那移也,分石也,精納麤分也,捧錢拔戶也,許多奸弊,轉輾沈痼,而其中捧錢拔戶,最爲貧民偏受之害,京邸吏·營主人之稱以別還,多則數千石,少不下近千石,留條中請得受出,作錢立本,還弊漸滋,民困益甚,嚴立科條,摘發論罪。錦山郡還穀之每秋代錢,移施納稅,雖曰謬例,誠極可駭,一體嚴飭事也。糶糴本以爲民,而今爲病民之階,前後慈敎,不啻諄懇,而臣等不能對揚,尙此伈泄,誠不勝惶汗之至。今此繡啓所論,固亦臣等之所已稔知宿講者,其所稱八條奸弊,非但今日之如此,實亦自昔而然,非但此道之如此,蓋亦諸路所同。爲道臣·守令者,苟能留心民國,必欲隨處矯革,則此等奸弊,當不煩朝家之申飭,至於耗作錢,營閫廉貪,專係於此,此而不恤,則尙何責其山沿裒益之政乎?朝家所以待營閫之臣,異於守令,此等之事,屢煩關飭,有傷事體,無論此道彼道,惟當隨現論勘,京營主人別還事,卽諸道所無之弊,或代穀捧錢,或作錢貿穀,倉簿虛留,糴民滋弊,官拘顔私,吏又符同,壞法病民,不一其端,不可不痛革,嚴飭道臣,此後更有犯者,摘發重勘。錦山郡還弊代錢充稅,俱違法意,而謬例已久,分付道臣,詳査爛商,以爲從便釐革之道。其一,各邑鍮尺,長短不齊,更爲收聚,準壹頒下事也。長短不齊,則法式不中,分付道臣,咸聚道內列邑鍮尺,一準秋曹所用之式,改造分給。其一,諸邑統法,民或有不知者,別立科條,消祥作統,成冊一件,修置營門事也。五家統之法,自是國典所載,向因詗戢邪徒,申明科條,京外擧行,固宜惕念,如有慢忽,則道有道伯,自當察飭,至於成冊修置,非朝家知委之事,置之。其一,南原士人尹致孝,長興故士人丁志學妻文氏,孝烈褒美事也。果如繡啓所論,則合有褒典,令該曹稟處。其一,全州士人李徽鑑,讀書操行,爲湖南之望事也。每式年採取公議,薦進士人,道臣之職也。更爲祥探,果有實行,則論列以聞事,分付。其一,貢木升尺,違式者,一依通編施行事也。臣煥之,曾於先朝,以此事陳達。出擧條,申飭,而弊復如前,至登繡啓,此京外有司之責也。更爲申明嚴飭於道臣及各司·各軍門,俾有實效,何如?傳曰,允。
洪羲運,以兵曹言啓曰,新除授五衛將柳命源,時在前任尙州營將任所,李昌會時在前任淸州營將任所,忠壯衛將朴志泓,時在前任平安兵虞候任所,兼司僕將姜彚喆,身病猝重,時月之內,無望供職,呈狀乞遞,宿衛·領軍之任,不可久曠,竝改差,何如?傳曰,允。
禁府啓目,全州前判官鄭持容原情云云,問目內辭緣,汎稱遲晩,刑推得情,何如?判付啓,除刑推議處爲良如敎。又啓目,宣傳官李一愚原情云云,傳旨內辭緣,汎稱遲晩,所當請刑是白乎矣,宣傳官,勿爲請刑,載在大典通編,議處,何如?判付啓,依允。
持平李毅采啓曰,噫,彼金履載之罪犯,何如?關係,何如?而前道臣申耆之揷入於稟秩,抑何意也?嗚呼,我大行王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日,慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮,涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行,其心所在,吁亦痛矣。此等背公死黨,悖義害正之類,不可竄配而止,請興陽縣竄配罪人申耆,亟施絶島安置之典。命吉諸子散配之處分,嚴正光明,神人之憤冤,庶可少洩,而散配分揀之命,遽下於未及發配之前,命吉旣已徑斃未施孥戮之典,則其諸子散配,已失於從輕,而今則竝與從輕之典,而亦爲還寢,其可曰,國有三尺乎?請命吉諸子散配,依前擧行之意,分付該府,絶島遠配之啓,亦竝允下。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。噫嘻,義理將晦,人心胥溺,識者之憂歎,厥惟久矣。猗歟,向來處分,炳若日星,嚴如鈇鉞,國是因此大定,凶徒庶可知懼,而尙有憸小之倖逭王章者,卽洪樂游是已。本以傾邪之類,密托幽陰之逕,爲一世指目,蓋有年矣。五月晦筵敎,明示忠逆之分,公除前慈敎,昭揭向背之路,則爲今日臣子者,孰敢不奉若金石,而渠獨何心,敢肆護黨之習,顯試角勝之計?三銓獨政之日,乃以逆孽洪緖榮,挺身首擬於寢郞之望,視若平常之人,少無留難底意,陰附凶逆,直擬政注,乃是渠家傳之心法,而卽此一事,於渠斷案,前後臺論,公議可見。當此一初淸明,先治黨與之時,如此背義護逆之類,決不可置之輦轂之下。請前參議洪樂游,亟施屛裔之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切。幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也。國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止,請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩。而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知。而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手。而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花·肋惟均,迷溺之丁寧,致·嗣各證,凶祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀。而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半吞,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而潛懷凶圖,交通凶孽,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計?或曰,不無其力,或言無以形容,終始吞吐,一向抵賴,究厥情節,萬戮猶輕,豈可以次律勘斷乎?雖以李基讓事言之,子有沈溺之寵億,査結伏法之三凶,邪魁之目,擧世喧傳,誑誘之說,驪·利煽動,敢肆凶頑之習,終無就服之供,而遽下酌處之命,輿憤之未伸,容有極哉?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,夬正典刑。嗚呼,從古亂逆之包藏禍心,眩亂義理,潛逞陰圖者,亦多其類,而豈有如南學疏擧之至凶且憯者哉?噫,彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗類,及當壬子之夏,謂機可椉,附麗浚賊,受其旨訣,聽其指使,仍與李祖源·沈基泰輩,綢繆和應,渠爲窩主,彼爲部曲,朴夏源,募爲疏頭,柳協基,從而製疏,嘯聚繁徒,闖然投呈,外托闡揚,內售戕害。其陰計之譸張,密機之排布,情跡莫掩,公議轉沸,向日大僚,自有其人之筵奏,實指昌順也。當此義理大明,國是大定之日,決不可置而不論。至於協基,則雖是如渠之類,其在癉惡之政,亦不可以其身之已故,有所寬貸,請故判書鄭昌順,故僉知柳協基,竝施追奪官爵之典。噫嘻痛矣,宋文述之罪,可勝誅哉?本以蟣蝨之賤,賦性陰祕,兼以附麗之跡,行己凶譎,左閃右忽,爲鬼爲蜮,乘此求助,陰售嘗試之計,暗蓄凶圖,闖呈乖亂之疏,亘古亘今,豈有如此窮凶極惡者乎?昨冬處分,出於恫先朝義理之受誣,憫先朝志事之未伸,而噫,彼金履喬輩,負犯,何如,關係,何如?而猶施寬貸之恩,略加島配之典者,已是失刑之大矣。今此文述,少不懲畏,愈懷禍心,以五晦之筵敎,臘月之明旨,不滿于心者,昭昭難掩矣。此非渠獨辦也,慫慂者尹行恁也,指使者尹行恁也。其承望權奸之風指,背馳國家,扶護凶逆之罪,不可但以島配而止,請絶島定配罪人宋文述,亟令王府,設鞫得情,快正邦刑。噫嘻,凶逆之滅倫干紀,從古何限?而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始,依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也,決矣。請民始諸子應坐之類,亟令王府,依律擧行。噫嘻痛矣,李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類,以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律,請故判府事李命植,亟施追奪官爵之典。噫嘻痛矣,十數年來,賊勢益肆,人心靡定,顧瞻他日之徒,以下三字刀削之輩,踵相接也。周爀則身在衿紳之列,而敢生以下半行刀削,其心所在,路人猶知,而伊後除命之連下,全出藏疾之聖德,則在渠道理,惟當含恩畏義矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端。至於鴻山三賊,則闖乘事機,自入官庭,伸護逆魁,看作事業,其素蓄凶圖,拚死力戰之意,卽此可見,遐土賤類,締結凶窩,只知有賊,不知有國。思之及此,骨驚膽掉,今幸乾斷赫然,以下四字刀削,此等黨與,不可仍置,請周爀及鴻山賊金履源·李漢福·申光周,竝令王府,嚴鞫得情,快正典刑。噫嘻,齊家之窮凶情節,旣發於甲金之招,則此與可·發兩賊,二而一也。渠以可基之切姻,久爲行恁之卵育,痛癢相關,腸肚相連,卽一世之所共知也。今其怨懟之心,莫嚴於酬酢之際,不道之說,至及於莫重之地,眞贓盡露,斷案已具,而乃敢游辭漫漶,終不輸款,益見其萬萬狡惡,而況其所供,旣無自明之證左,亦無可原之端緖,特以忍杖抵賴之故,而遽降惟輕之酌處,鞫體之疎虞,刑政之乖當,誠非細故,以若齊家之凶,倖逭肆市之律,則將不知幾箇凶逆,無所懲畏,雲·海·鏡·夏之徒,接踵而起,思之及此,寧不懍然,請罪人齊家,亟寢成命,更加盤覈,期於得情,快正典刑。噫嘻,徐有聞·李光益之罪,可勝誅哉?有聞,以天生小人之情態,讐視善類,角勝公議,所依恃者隣·防,所關通者翼·載,慣做無根之言,左右構譖,眩惑人心,常懷不逞之志,東西窺釁,壞亂世道。及夫履載之凶疏出後,有聞之伺察也,紹介也,昭昭莫掩於先朝日月之明,至有五晦之筵敎,而使之自首,則渠敢厭然而掩,恬然而處,不動毫髮,無意首實,渠之前後罪犯,莫非罔赦,一世公共之憤,當如何哉?至若光益,則渠之受國厚恩,韎韋中罕比,苟有一半分彝性,固當報效之不暇,而其奈賦性妖邪,行己陰祕,腹心於行恁,爪牙於行恁,藉賣聲援,擅弄威福,此已萬戮猶輕,而昨年六月以後,凡有血氣者,莫不悲憤冤號,誓不與鏔賊共戴,則渠獨何心,肆然擬議於羽衛之列?是可忍也,孰不可忍也?至於邪逆之變,大關國家之安危,而陰受妖賊之指使,顯售邪獄之緩治,究厥心腸,則必欲凶國而乃已者也。此輩之背馳義理,附合賊邊,事事至妖之狀,節節難宥之罪,旣如是昭著,則當初薄竄,已失惟輕,而曾未幾何,遽蒙全釋,殆若尋常罪犯之乍謫旋宥者然,王章之解弛,已無可言,輿情之憤鬱,莫此爲甚,請還寢徐有聞·李光益放釋之命,仍施遠竄之典。昨伏見傳敎下者,有北靑府投畀罪人李錫夏,特放釋之命。噫,彼錫夏甲寅一疏,卽是渠背馳義理之斷案,而況又連姻於邪魁,附麗於權凶,其憸邪不正之行,淸議之所棄,一世之所知,論其罪負,有北之投,猶屬薄勘,則其不可輕議於放釋之典明矣。請還寢北靑府投畀罪人李錫夏特放之命,依該府草記,還發配所焉。噫,近年以來,紀綱解弛,廉防掃地,至於今番李益恢之事而極矣。啓下榜目,恣意幻弄,巡將僞帖,無難成出,捧價之說,衆口喧騰,其爲淸朝之累,縉紳之羞,爲如何哉?善地流配,還是薄勘,此豈非刑法之失當而公議之沸鬱者乎?請泗川縣竄配罪人李益恢,亟施島配之典。新除授司諫院正言任㸁,時在忠淸道瑞山地,請斯速乘馹上來事,下諭。答曰,亟停勿煩。洪樂游事,沈魯崇等事,若銓等事,不允。鄭昌順等事,亟停。宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。李錫夏事,李益恢事,不允。下諭事,依啓。
壬戌六月初二日辰時,上御熙政堂。諸承旨持公事入侍,奉審承旨,同爲入侍時,行都承旨尹光普,左承旨朴吉源,左副承旨洪羲運,右副承旨柳師模,同副承旨閔耆顯,記事官金·尹鼎烈,別兼春秋吳淵常·金邁淳,待敎李敎信,以次進伏訖。上曰,宗廟有頉處奉審,則何如?耆顯曰,西月臺有頉而長三間,石爲四層,而自一層石至三層石,蹲縮而然,下層所蹲土覆,不知爲幾許矣。長則三間,高則三層,而以所入石數計之,可入十四塊,自西月廊首,至第一室,計其間數,爲十餘間矣。上曰,修改則役處非大段乎?耆顯曰,恐非大役矣。上曰,亦非大臣奉審之事乎?耆顯曰,然矣,臣問於殿司,則殿內奉審,又無雨漏處云矣。上曰,奉審承旨入侍,筵退後書出,可也。光普曰,吏房無公事矣。師模讀奏公事訖。耆顯曰,禮房無公事矣。羲運讀奏公事訖。奏曰,臣以刑房代房故,刑房公事,亦爲讀奏矣。吉源曰,工房無公事矣。上命書判付訖,仍命退。諸臣以次退出。
上在昌德宮。停常參·經筵。
夜自五更至初四日開東,灑雨下雨,測雨器水深六分。
閔耆顯啓曰,明日常參·經筵,取稟。傳曰,停。
李魯春啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
洪羲運啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔耆顯曰,禮房承旨,馳詣宗廟,奉審摘奸以來。
傳于尹光普曰,諸承旨持公事入侍。
傳于李魯春曰,召對爲之。
尹光普啓曰,卽者京畿暗行御史金銑入來,而只納書啓,不呈別單,各邑弊瘼及孝烈等事之當入於別單者,混錄於書啓,俱違格例,原書啓雖不得不捧入,當該御史,不可無警,推考,何如?傳曰,允。
閔耆顯啓曰,大司成金近淳,旣入闕中,不爲肅謝,直爲出去,事甚未安,推考警責,何如?傳曰,允。
吏曹口傳政事,奎章閣待敎單李敎信。
傳于李魯春曰,違牌臺諫只推,更爲牌招。
以司諫金孝眞,獻納李德鉉,再牌不進罷職傳旨,傳于李魯春曰,只推。
以校理金啓濂牌不進罷職傳旨,傳于閔耆顯曰,許遞。
洪羲運,以備邊司言啓曰,今日本司坐起,摠戎使徐有大,書進字入啓之後,謂以病勢猝重,不爲來參,揆以事體,殊甚未安,推考,何如?傳曰,允。
洪羲運,以兵曹言啓曰,景福宮衛將徐景勣,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
大司諫吳鼎源疏曰,伏以臣才疎識蔑,淸朝耳目,本自不合,又況長於一院,責任尤別,從前冒當,雖因事會,更何敢諉此固有,隨除輒膺,晏然爲承當之計哉?只緣月前除命,適在於孝元殿祥事迫近之辰,他不暇顧,章皇出肅,因仍蹲據,三朔于玆矣。猥陳沐浴之章,一日之責蔑效,隨參朔祭之班,於戲之痛少伸,而絲毫無補,一向虛縻,每自循省,愧懼交積,忽於此際,臣九耋偏母,素患痰癖之祟,當此溽暑蒸鬱之際,將攝失宜,重添毒感,委頓床席,食飮全却,刀圭無力,眞元日下,氣息奄奄,臣方左右扶將,五內焦灼,萬無一刻離舍之勢。合啓久闕,庚牌荐降,而承膺無路,玆敢隨詣闕外,忙陳短章。伏乞天地父母,俯垂矜諒,亟削臣職,以便救護,仍治臣瀆擾之罪,以肅朝綱,以安私分,千萬幸甚,臣無任云云。省疏具悉。爾其勿辭救護。
弘文正字李敎信疏曰,伏以臣父喉院除命,今旣出肅,臣之所帶春秋兼銜,自在應遞之科,玆敢略具短章,仰塵崇聽,伏願聖慈,亟命照例遞改,以存公格,以安私分焉。抑臣又有情勢之不得不仰暴者,臣與前修撰臣李東冕,有嫌避之端,向陳疏懇,未蒙體諒之私,而東冕之乍出旋入,畢竟鞶遞,緣臣一疏,則臣尤何敢晏然自居於館職之列乎?凡在大小臣僚,苟或爲互相引避之擧,則義無異同,恩出曲諒,未嘗有一遞一否者。考諸近例,亦多其人,今臣淟涊蹲據,非但爲區區私義之難安,其於聖朝礪廉防敦化俗之政,當復如何?臣怵畏泯默,仍不敢更事煩瀆,呈告閱月,亦復阻格,徊徨悶蹙,靡所措躬,今當援例陳章之際,亦何可自阻於聖明之下,不思所以控籲之方哉?玆不避瀆擾之誅,冒萬死附陳。伏乞天地父母,諒臣之情,察臣之私,竝許鐫免臣弘文正字之任,不勝幸甚,臣無任云云。省疏具悉。所請依施。
掌令愼性眞啓曰,請興陽縣竄配罪人申耆,亟施絶島安置之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上請前參議洪樂游,亟施屛裔之典。措辭見上請屛裔罪人沈魯崇,亟施絶島定配之典其餘諸子,亦爲依律散配。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,快正典刑。措辭見上請故判書鄭昌順,故僉知柳協基,竝施追奪官爵之典。措辭見上請絶島定配罪人宋文述,亟令王府,設鞫得情,夬正邦刑。措辭見上請民始諸子應坐之類,亟令王府,依律擧行。措辭見上請故判府事李命植,亟施追奪官爵之典。措辭見上請周爀及鴻山賊金履源·李漢福·申光周,竝令王府,夬正典刑。措辭見上請罪人齊家,亟寢成命,更加盤覈,期於得情,夬正典刑。措辭見上請還寢徐有聞·李光益放釋之命,仍施遠竄之典。措辭見上請還寢北靑府投畀罪人李錫夏特放之命,依該府草記,還發配所焉。措辭見上請泗川縣竄配罪人李益恢,亟施島配之典。措辭見上答曰,亟停勿煩。洪樂游事,沈魯崇等事,若銓等事,不允。鄭昌順等事,亟停。宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。李錫夏事,李益恢事,不允。
壬戌六月初三日辰時,上御熙政堂。諸承旨持公事入侍時,行都承旨尹光普,行左承旨李魯春,右承旨朴吉源,左副承旨洪羲運,右副承旨柳師模,同副承旨閔耆顯,記事官尹鼎烈,假注書李墷,別兼春秋呂東植·金邁淳,待敎李敎信,以次進伏訖。光普奏曰,吏房無公事矣。師模,讀奏京畿監司李始源啓本,長湍府反庫事及江華留守韓晩裕狀啓,大同船無弊過境事。命書判付。耆顯,讀奏東萊府使韓致應狀啓,倭船入去事。命書判付。羲運,讀奏開城留守金文淳啓本,姑無邪學事及江華留守韓晩裕啓本,姑無邪學事及全羅左水使鄭周誠啓本,發兵符傳受事。命書判付。魯春,讀奏慶尙監司南公轍啓本,罪人李宗燮,河東府到配事。命書判付。吉源奏曰,工房無公事矣。命退,諸臣以次退出。
壬戌六月初三日申時,上御熙政堂。召對入侍時,參贊官李魯春,侍讀官元在明,檢討官呂東植,待敎李敎信,假注書李墷,記事官鄭宗顯,別兼春秋金邁淳,各奉綱目第十卷,以次進伏訖。上曰,讀之。在明讀,自陽朔元年,止非忠臣也。上曰,下番讀之。東植讀,自且日食,止妻子徙合浦。上曰,參贊官讀之。魯春讀,自自是公卿,止鳳行其策。上曰,閣臣讀之。敎信讀,自以薛宣爲左馮翊,止利用而省費。上曰,注書讀之。賤臣讀,自二年夏四月,止奈宗廟何。上曰,兼春秋讀之。宗顯讀,自婦人內夫家而外父母家,止皆伏辜。上曰,下番讀之。邁淳讀,自秋八月大司馬大將軍王鳳卒,止後有三王。上曰,文義爲之也。在明曰,劉向封事曰,人君莫不欲安而常危,欲存而常亡,此是千古之格言也。自古雖庸君·暗主,皆有安存之心,而始有意於爲治,終不承其權輿者,蓋多有之,苟求其病源,則皆由於不立志,凡天下萬事,未有志不立而能成者也。孔子曰,志於道,道者乃是堯·舜·禹傳授精一執中之心法也。立志於此,而以爲準的,勇往直前,進進不已,可以從欲而治,長享安存,而後世庸君,與此相反,皆志於利,私欲紛拏,而宵小之徒,投間抵隙,內外交攻,駸駸至於敗亡之域,此所當鑑戒處也。大抵志不自立,必本於本原涵養之工,故程子曰,涵養須用敬,朱子曰,居敬持志,蓋敬是徹上徹下,通貫動靜底工夫,而此可見立志之必本於居敬也。今殿下春秋,尙未鼎盛,聖學日漸將就,臣民之所顒望,皆以堯·舜三代爲期,伏願益勉聖學,每於燕閒之中,克加涵養省察之工,而立志做去,以答臣民之望焉。上曰,下番爲之。東植曰,成帝,雖謂之漢室亡國之主,可也。而別無暴虐之事,昏暗亦不至已甚,而其沈蠱女色,專用外戚,卽一大關捩也。非不知王章·劉向之忠言爲是,而終不能用,反不如不知其善之爲愈也。春秋時,郭公之所以亡,由於善善而不能用,惡惡而不能去。成帝事,與彼相類,故馴致漢業之衰亡,此可爲人君鑑戒矣。大抵人君聽言之道,非必指的事實如是明白,然後爲可取用,凡屬規諫邊事,莫非聽納處也,非獨規諫爲然,雖陳勉上泛說,亦莫非體行處也。自夫宋朝設置講規以後,講筵說話,無非昌言,而方今頻開講筵,勤孜討論,諸臣之中,所敷奏,莫非出於聖賢之至言格論,而設或有自來空疎,或臨時應文者,在聖上好察邇言,不恥下問之道,亦不可以彼則空疎,彼則應文,有所忽略而不之省也。伏望深加體念,俾有勤孜之實效焉。上曰,好矣,參贊官爲之。魯春曰,讀史而至於劉向封事,忠志之士,未嘗不流涕太息,向所奏行汚而寄治,身私而託公一句,尤切要語也。凡小人,若顯然爲惡,則人君何患難辨?而惟其行私託公,所以易惑,此是說出小人情態,無復餘蘊矣。大抵向之此奏,亦云晩矣。倘使成帝,早爲之所,操切王氏,則亦豈有至於此境之理哉?上曰,向雖晩後一言,若能聽用,豈不善乎?魯春曰,聖敎誠然矣。雖於晩後,倘能聽用,則猶可及止,而成帝優柔不斷,初非有爲之主,向之此言,雖出慷慨之忠,亦無益矣。蓋人君辨別邪正之方,惟在學問明理之工,而以其處在高亢之位,天下更無可畏底物,所可畏者,惟天命耳。然而天道仁愛,雖大無道之國,必譴告警動,使之悔悟修省,此所云日食地震,卽亦不忍遽絶,屢示眷顧之意也。詩云,畏天之威,于時保之,先賢之言,又曰,潛心以居,對越上帝,聖人之寅畏上天,有如是矣。今玆聖學日就,討論勤孜,而更加明理之工,以爲致治之本,顧諟天之明命,益懋敬畏之心,是臣區區之望也。上曰,好矣,閣臣爲之。敎信曰,使天下咸知聖明,不以言獲罪者,此是漢朝以來,無以言獲罪之人,故雖如杜欽宵小之類,亦惡其有此名而如是爲言矣。大抵人君容直,非但爲成就君德,輔翼治道,雖以御下之道言之,容直納諫,使之以直道事君,則在下者,自無欺罔之弊,人臣,苟無欺君之心,則旣不欺天,又不自欺,皆可爲善人,而風俗亦必致淳篤矣。西京篤厚之風,人尙質直,吏皆循良,實由於文帝以來容直而培養之效矣。降及元·成,直道不行,其時循良之吏,亦復寥寥,獨有薛宣一人,差可爲善治,宣之奏二人換縣皆治者,亦可爲人主用人之法。薛恭孝子,尹賞酷吏,而人各有能有不能,人君誠能捨短取長,各稱其材而用之,則推諸事爲,皆得其治矣。上曰,好矣。上曰,王章旣導之使言,明知其爲是,而反罪之者,何也?在明曰,俄者下番所陳之言,儘好矣。蓋荒淫昏惑,處事顚倒,尤無奮發振作之志氣,雖知其爲善而不能用矣。上曰,何至於是耶?魯春曰,大抵成帝爲人,知仁勇三德中,全欠勇分數矣。東植曰,成帝非但無勇,合下立心,初無做善治作哲辟之意矣。敎信曰,臣嘗見先朝綱目講義,每於此等處,發難提問,今此下詢,有以仰聖學之造詣,實與先朝聖學精微之極處,前後一揆,臣不勝欽頌矣。夫君不可以失信於臣,則王政之所先,惟在立大信於天下,而成帝,自反復其言,無所徵信。今者聖詢,乃有此剖釋蘊奧於先儒論辨之言,而又與先朝討論之聖意宸工相符,蓋信義行於天下,其於爲治也,何有哉?伏願益加體念焉。上曰,薛宣之於兩縣令也,謝游則移檄顯責,固可去矣,若楊湛,則旣有改過之效,而密書曉之,似無可去之義,胡乃解綬而亦去也?在明曰,楊湛懷慙不自安,故去矣。上曰,改過之後,不必決去而豈其去也?有他委折耶?東植曰,閣臣,以楊湛事,詳載薛宣本傳爲言矣。敎信曰,密書曉湛,卽其隱慝眞贓而不欲顯白于朝,此是愛惜其改過,稍示容忍之意,故湛曉其意,卽解印而去,若因仍職次,則畢竟發覺,未免抵罪故也。東植曰,薛恭·尹賞,使之換縣皆治,實爲用人之法,而楊湛改過之後,不必使之去也。魯春曰,密書顯責,二人雖殊,而其實則薛宣,皆使之去矣。上曰,鐵官徒申屠聖作亂,豈鐵官有弊而然歟?在明曰,未必知鐵官之有弊,而如此昏亂之時,每多竊發之患,黃巾·白蓮之類,皆是也。上曰,馮野王,何如人也?必是當時人物中稍賢者也。在明曰,王章薦野王,忠信質直云爾,則忠信質直之人,蓋多賢者,此人之賢亦可知矣。上命讀弘文正字李敎信疏。魯春讀訖,承書批答。東植曰,涼生間,有停講之命,而至於召對,旣無定時,則雖逐日開講,恐無所妨,而頻接臣僚,勤孜討論而後,宸工不至間斷,必有接續之效矣。上曰,固欲逐日爲之,而極熱之時,則亦難矣。在明曰,向筵儒臣,以故事書進事,仰奏蒙允,亦已行之而召對停輟之日,就方講書中,拈出文義,條錄以入矣。臣意則方講書外,掇取古人格言良箴之可備睿覽者,書進數條於停講之時,則其於資益典學之道,爲益親切,而古規則然,實合遵行,故敢此仰達矣。上曰,若以一二條書入,則可也,而不必至屢條之煩多矣。東植曰,向者儒臣所奏,蓋欲因舊損益,務歸簡要,而第念其所敷陳,旣在將講自止,則行之於一兩日停輟之時,可也。若或事故相値,停過屢日,則於未講書中,預陳屢度自止之文義,反涉浩繁,勢難逐日行之,恐不如一遵古規之爲宜矣。蓋故事本規,則以經筵停講日採摭國朝美事及歷代治政名碩奏語,略附己見,條論以進,而此在昕夕省覽之方,尤似有浸灌義理之效矣。上曰,然則似太煩矣。在明曰,臣等以爲召對停輟之日,所進故事,一依本規書入,則開廣睿聰,裨補聖學,似有勝於見行之規,而亦不失儒臣修明建白之本意矣。上曰,可也。仍命退,諸臣以次奉冊退出。
上在昌德宮。停常參·經筵。
自開東至巳時,灑雨下雨,測雨器水深二寸五分。
閔耆顯啓曰,明日常參·經筵,取稟。傳曰,停。
李魯春啓曰,合辭方張之時,兩司無詣臺之員,事甚未安,除在外·未署經·受由外,未肅拜·呈告人員,竝卽牌招,何如?傳曰,允。
備忘記,南兵使鄭忠達下直,長弓一張,長箭一部,片箭一部,筒兒一箇賜給。
傳于閔耆顯曰,吏兵批歲抄點下者,依例捧傳旨。
傳于李魯春曰,諸承旨持公事入侍。
傳于柳師模曰,召對爲之。
大王大妃殿,以承傳色,口傳下敎曰,向者筵說出朝紙事,次次傳語之際,似遺漏矣,出諸朝紙。
李魯春啓曰,行大司憲李直輔,掌令洪彦燮在外,執義趙恒鎭,掌令愼性眞,持平李毅采牌不進,金啓河未署經,監察茶時之意,敢啓。傳曰,知道。
以執義趙恒鎭,掌令愼性眞,持平李毅采,司諫金孝眞,獻納李德鉉牌不進罷職傳旨,傳于李魯春曰,只推。
以咸鏡監司李義弼狀啓,咸興府宣德社舊上·新上兩里,五月二十六日,雨雹交下,田畓各穀被災事,傳于柳師模曰,非時雹災,聞甚驚悚,被災民人等處,各別顧助,俾無失農之意回諭。
傳曰,文衡旣許遞,使之卽爲會圈。
閔耆顯啓曰,文衡卽爲會圈事,命下矣。時原任大臣·前大提學·政府西壁·六卿·判尹,卽爲牌招,何如?傳曰,允。
閔耆顯啓曰,文衡卽爲會圈事,命下矣。政官牌招開政,何如?傳曰,允。
閔耆顯啓曰,金虎門開門標信,請出之意,敢啓。傳曰,知道。
閔耆顯,以奎章閣言啓曰,若値大雨時,則在直閣臣,不待備員,進詣奉審事,載在閣志矣。雨勢如此,臣進詣奎章閣·奉謨堂閣內諸處,奉審以來之意,敢啓。傳曰,知道。
閔耆顯,以奎章言啓曰,臣進詣奎章閣·奉謨堂,奉審無頉,而今番雨後,別無滲漏處,閣內諸處奉審,亦爲無頉之意,敢啓。傳曰,知道。
閔耆顯,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
洪羲運,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
閔耆顯,以司譯院都提調意啓曰,譯院之設,專爲事大交隣,而通文館志,頗詳於事大,未該於交隣,凡有應接,多昧規例,倭學譯官金健瑞·李思恭·林瑞茂,參稽近例,彙分類輯,作爲全書,名曰,增正交隣志,仍又自願損財,付之剞劂,以壽其傳,自前本院之新印冊子,例皆進上,而以一本送于內閣,入啓然後,草記請賞,亦有庚戌定式矣。今此三譯印冊之勞,合有論賞之道,依近例,施以加資之典,何如?傳曰,允。
洪羲運,以兵曹言啓曰,日前全羅左道暗行御史張錫胤書啓中,全羅監營中軍金聖彬,以旣非緊務,宜略細疵爲辭,非緊務而有疵政,則其不治可知,當爲罷黜,而伊時繡啓,先下於吏曹,故臣曹謄來之本,未免漏落,今始覺得,以致稟處之尙稽擧行,臣不勝惶恐,而全羅監營中軍金聖彬,罷黜,何如?傳曰,允。
李魯春,以義禁府言啓曰,因京畿暗行御史金銑書啓,吏曹覆啓內,長湍前符使具綜,驪州前牧使金熙朝,拿問嚴處,竹山前府使李仁默,安山郡守徐洛修,陽城前縣監沈廷秀,拿問處之事,允下矣。具綜·李仁默·沈廷秀,今方待命拿囚,金熙朝,前因臺疏,酌配於淸州牧,徐洛修時在任所云,依例發遣府書吏·羅將,竝拿來,何如?傳曰,允。
吏曹啓目,權知承文院副正字成在基·李在嵩·愼必復·金洛龍·林東鎭·全熙龍·南奎采·徐有素·孟養大·趙·權得中·金虎振·閔鼎秀·金鐮·金蓍根·徐永輔·洪羲玄·朴聲漢爲等如,口傳施行,何如?判付啓,依允。
吏曹啓目粘連,觀此京畿暗行御史金銑書啓,則栍邑中長湍前府使具綜,驪州前牧使金熙朝罪狀,請令攸司稟處是白如乎,兩倅所犯,俱係不法,金熙朝段,前已勘配是白乎乃,今此諸般罪狀,又爲現發,竝只令該府,拿問嚴處爲白乎旀,栍邑中竹山前府使李仁默段,勅需米二百石,還租一百九十餘石,代錢收捧,立本取利,合二百七十四兩,竝爲私用是如爲白乎旀,沿路邑中,安山郡守徐洛修段,怒或乖宜,刑多過中,致有懷孕之女,被杖墮胎是如爲白臥乎所,還穀反弄,刑杖過濫,俱極可駭,亦令該府,拿問處之爲白乎旀,陽城前縣監沈廷秀段,衙客竊弄,政令多門,庖禁之不嚴,牛贖之私捧,猶屬細故,威脅富民,貸用私貨,則至有離鄕之戶,全抛倉簿,莫察吏奸,則殆同無官之邑,三政都亂,一境難保是如爲白有臥乎所,該守令,御史雖已封庫是白乎乃,諸條所犯,不可不詳覈嚴勘,一體拿問處之爲白乎旀,水原判官林秉遠段,過於柔善,太欠剛果,吏習本猾而官無束濕之威,浦斂橫侵而民有失業之怨是如爲白有臥乎所,其所論列,有難仍置,罷黜爲白乎旀,栍邑中永平縣令洪勉謙段,但未斷飮,有時妨務是如爲白乎旀,砥平縣監洪允模段,分還之際,富民圖免,貧多偏受是如爲白乎旀,沿路邑驛中,富平府使趙廷鉉段,治未得方,奸或遺照是如爲白乎旀,金浦郡守李復鉉段,分還之際,或欠糾察,里任因此售奸,還民間有失穀是如爲白乎旀,陽川縣令吳在鎭段,農時久曠,實屬可悶是如爲白乎旀,慶安察訪朴昌擧段,盍察驛夫之逃避是如爲白乎旀,重林察訪馮慶瑀段,疊還雖非己犯,驛屬自有呼冤是如爲白有臥乎所,上項七邑驛守令·察訪,雖或有褒語不可無警,竝只推考爲白乎旀,監司李始源段,律己恬約,爲政端詳,不煩威令之加,自有彈壓之效是如爲白有臥乎所,道臣體重,今姑無論爲白乎旀,其餘栍邑及沿路十八邑驛守令·察訪等,雖有褒辭,而旣蔑優績,間示貶意,而姑無大疵,一竝置之爲白乎旀,中軍等乙良,令兵曹稟處爲白乎旀,繡啓事體,至爲嚴重,而御史之不書時帶職名,塡以曾經單銜,已違格例是白遣。至於弊瘼條陳,孝烈表奬,當以別單·書啓,而混錄於各邑守令論評之下者,尤爲不審是白乎所,弊瘼及孝烈事,令廟堂該曹稟處爲白乎旀,當該御史金銑,從重推考,何如?判付啓,依允。
兵曹啓目粘連,觀此京畿暗行御史金銑書啓,則水原中軍韓光迪,以簽丁戢校,宜兼寬猛爲辭,京畿監營中軍梁埉,以受任未幾,姑不題評爲辭,旣乏可記之績,又無顯著之疵,竝置之,何如?判付啓,依允。
大提學金祖淳疏曰,伏以曜靈莫住,此月奄臨,孝元殿祥事,隔以數旬,雲鄕之音容,永言閟矣,嚴廬之禮制,將有限矣。仰惟我殿下窮天之慕,徹壤之痛,撫時益新,若恤之初,大小臣民,冤霣憂迫之忱,容有極哉?仍念臣於日前,伏奉批旨,以强覓不當引而引爲敎,臣奉讀以還,竊不勝抑鬱隕越之至。噫,臣之三上辭章,豈敢效備例之文苑故事,斷斷苦忱,出於惜名器憂聖德,而聖批如是,則不圖日月之明,亦有時而遺燭矣。臣請冒萬死更陳其不然者,夫前望之名雖同,而其實則不同者有二,蓋昔之以前望受命者,皆當世之鴻工·鉅匠,故匪特當世之輿論洽然,亦多至今見稱,而若臣則聞命之日,自家人親昵,已不覺愕然驚瞠,憂其踰涯,則不出閾外,而通國之物情,可坐推也,此其一也。前望之點下,非敢曰,無例,臣愚死罪,又竊以爲今日事勢,與兩聖祖在宥之時,大有間焉。殿下自臨御以後,恭默之容,幾於殷宗,大小政令,未嘗獨運而行之,則於此文衡一事,豈宜以古有是例,不謀諸衆,輒垂誤恩於萬萬無似之賤臣乎?此其二也。然則所同者名也,所不同者實也,審於此二者,則臣之前疏所謂將使萬人滋惑者,誠非過計之憂也。且有一段之可以臣證臣者,臣之年來敭歷,罔非淸華要重之職,而纔有除命,輒皆竭蹶趨承,如兩銓之世所稱睢盱之地,將任之非其本分者,尙且視若固有,黽勉行公,今此見職,雖曰,極選,亦是古今人所共踐履者也。苟無萬一不稱之愧,十分難安之端,則又何敢屑屑聒聒,不顧義分之虧損,徒煩此時之酬應,有若沽名而掠美者然哉?臣於聖朝,其輕重有無,特九牛一毛耳,位上卿聞國政,亦有日矣,顧無涓滴塵刹之仰答洪恩,而千萬不意之中,殆或緣臣之故,以累則哲之明,則臣將生無以藉手於殿下之庭,死無以歸拜於先王矣。興言及此,有隕無從,伏惟聖明,哀之憐之,怒其愚而察其衷,亟賜收還新命,回授可堪,以幸公私焉,臣無任云云。答曰,省疏具悉。前例有無勿論,予非私於卿,卿何其若是浼乎?卿之不通如此,予亦不欲强迫,許遞。
吏曹參議任希存疏曰,伏以雲鄕漸邈,天星再周,朔日之奠已過,終祥之月奄屆,攀號痛冤,率普同情,恭惟滕廬之禮制有限,殷闇之喪紀將畢,聖孝天至,孺慕何堪?仍伏念臣,以庸拙之姿,處寒素之地,歷遍華貫,本非分內,滾入銓部,尤是望外,而特以我先大王,天地於臣,父母於臣,俯念先故,過加憫恤,聖簡特達,恩言鄭重,臣感激洪造,怵迫義分,一再冒膺,遂若固有,中經禍變之罔極,而臣之官銜則又自如矣。噫,天官峻選,卽從古名碩之所皆逡巡,而臣獨有除輒膺,如赴樂地,臣雖愚迷,猶有省覺,居常愧慄,如集于木,至於今日,尤有所萬萬兢惕,不容晏然者。臣於春間,曾叨見職,一味淟涊,拕至四朔,此實挽近之所罕有,而恩波所曁,暫移銀臺,未過數旬,又尋舊趼,一身榮寵,雖極感惶,揆以廉防,有難冒沒。蓋三銓重任,乃是朝家之公器,而其間代臣而居是任者,引義陳章,未嘗出仕,則此便是以臣而代臣也。華班宿望,才賢濟濟,公議所歸,不患無人,而便蕃寵除,荐及臣身,殆若非此莫可者然,臣心憂悚,有不足言,而在聖朝官人之政,亦豈不有嫌於太苟艱哉?今逢此月,大小之痛慕如新,政是禮所謂非喪事不言之時也,微臣私義,顧何足仰瀆於嚴廬哀疚之中,而竊惟官職去就,有關朝體,若不及今陳籲,亦恐漸益郞當。情旣如右,義在必遞,昨日承牌肅命,只緣親祼之隔宵,參班之爲急,而仍因蹲冒,斷無是理,玆不得不唐突具疏,冒煩崇聽,臣罪至此,益無所逃。伏乞聖慈,特垂鑑諒,許解臣所帶吏曹參議之任,以安私分,以重公選,不勝幸甚,臣無任云云。省疏具悉。所引不當矣,爾其勿辭察職。
壬戌六月初四日辰時,上御熙政堂。諸承旨持公事入侍時,行左承旨李魯春,左副承旨洪羲運,右副承旨柳師模,同副承旨閔耆顯,記事官尹鼎烈,假注書李墷,記注官金致龍,別兼春秋金邁淳,待敎李敎信,以次進伏訖。耆顯奏曰,臣是吏房代房,而吏房則無公事矣。師模,讀奏黃海監司朴宗來啓本載寧郡反庫。命書判付。耆顯奏曰,禮房無公事矣。羲運,讀奏黃海兵使李堯憲狀啓,除番軍身布代錢上送事。命書判付。魯春,讀奏江原監司申獻朝啓本,罪人趙儀權,安峽縣到配事。命書判付。師模奏曰,臣是工房代房,而工房則無公事矣。命退,諸臣以次退出。
壬戌六月初四日酉時,上御熙政堂。召對入侍時,參贊官柳師模,侍讀官元在明,檢討官呂東植,待敎李敎信,假注書李墷,記注官金致龍,別兼春秋金邁淳,各奉綱目第十卷,以次進伏訖。上曰,讀之也。在明讀,自起辛丑漢成帝鴻嘉元年,止搜諧若鞮單于立。上曰,下番讀之。東植讀,自二年春三月,止實無意誅也。上曰,參贊官讀之。師模讀,自冬十一月廢皇后許氏,止旬月平。上曰,閣臣讀之。敎信讀,自王譚卒,止諫大夫劉輔上言。上曰,注書讀之。賤臣讀,自臣聞天之所興,止惑莫大焉。上曰,兼春秋讀之。致龍讀,自里語曰,腐木,止與衆共之。上曰,下番讀之。邁淳讀,自今天心未豫,止論爲鬼薪。上曰,文義爲之也。在明曰,王音所言雊雉一事,實爲後世之鑑戒者也。上天仁愛,降災以警告之,欲人主之變更,而爲人君者,反不知惕然省悟,終底危亡之域,而昏亂之世,甚至有諱災之事矣。永始之際,日食地震,層出疊見,天之所以反復警告者如是,而成帝違道縱慾,慢天忽災,不知所以戒懼修省之方,而終又有此諱災之擧,則何能免顚覆之禍乎?在昔聖王,昭事上帝,恒存敬畏之心,未嘗一念放忽焉,曰,敬天也,曰,畏天也,何莫非對越于天?而雖以成湯之桑林六責,周宣之雲漢八章見之,遇災惕厲,反躬修省,終能上格天心,轉災爲祥,而後世人君,不能如是,則天益怒災益甚,而宵小之徒,又從以欺蔽上聰,掩諱災異者多矣。不獨諱災爲然,人君之諱過,亦一大病處也。大抵人君之過,如日月之更焉,則改之爲貴,何損乎德?而孔子曰,過而不改,是爲過矣,夫過而不改之過,眞箇是過也,則況又知爲過而必欲諱之者乎?必欲諱其過,則雖有正言讜論,無由以入矣。然則容直納諫,實爲人主之盛節,而說命云,木從繩則正,后從諫則聖,爲人君者,其可不從諫乎?且人君,操爵祿之柄,制生殺之權,則爲人臣者,非不知阿諛順旨之必無後災,而乃能敢言無諱,面折廷爭者,其心實出於忘身而殉國也。張南軒所謂伏節死義之臣,當於犯顔直諫中求之云者,政是千古之格論,而奬直尊官,實爲來諫之道矣。至若昏君·暗主,不惟拒諫,又或有疑其訐直者,雖訐直之言,可用則用之而已,何必以人廢言,同歸於諱諫之科乎?自古人君之容直納諫者,皆是賢主,而諱過拒諫者,未或不亡,則此豈非惕然鑑戒處乎?惟殿下,留念省察焉。上曰,好矣,下番爲之。東植曰,成帝時,可以鑑戒者多,而惟王氏之竊弄,此其尤也。其從上借宮爲臺象殿,已可見僭侈無君之心,而成帝旣知其甘樂禍敗,罪不容誅,則及此時翦除,猶可救國家岌嶪之勢,而至若待府舍之嚴詔,引薄昭之故事,特不過外示赫怒之威,內無必誅之意,則當斷不斷,全欠乾剛,而反不如不知其罪之爲愈也。上曰,誠如下番之言矣,雖不遽置之死,而亦不能罪斥之乎?東植曰,成帝果能有罪斥王氏之意,則向於王章之疏,知其爲直言而乃反爲王氏罪之乎?上曰,參贊官爲之。師模曰,漢自武帝以來,至于元·成,君道失於上,民怨起於下,邪侫闖進,權奸竊弄,宜其危亡之禍可立以待,而所賴直切之臣,代不乏人,上有失德,則必面折而廷爭之,下有憸壬,則必正言而指斥之,其言縱不能見用於當時,然上以是有所顧憚而不至縱恣,下以是有所畏忌而不敢稔惡,此所以扶護於幾顚之危,維持於將覆之勢者也。蓋直臣狂戇之言,設有分數之太過者,要之可以警惕昏亂,振發委靡,俾免於覆亡之境,雖以成帝時事言之,主德荒亂,天災告警,王氏諸人,專執國命,可謂岌岌乎殆哉?然而有若劉向·王章·王音·梅福·朱雲之徒,或因事而直言,或遇災而切諫,亦能使之警勵顧憚,扶持國勢。由此觀之,朝廷之有諍臣,豈非國家之福耶?故曰,天子有諍臣七人,雖無道,不失其天下。伏願於此,留心垂察焉。上曰,谷永疏曰,帝王之德,莫大於知人,知人則百僚任職,天工不曠,此可謂第一好說話,而但驟語知人之效,不言如何用工,爲知人之道,未知何以,則可能知人乎?在明曰,知人之道,惟在格致,而若不於格致上用工,則無以知人矣。師模曰,格致二字,果是知人之工,而臣俄因文義,以直臣可用之說,已有所陳達者,此亦爲知人之一端也。蓋諫諍之臣,面折廷爭,直道事君,不可與阿諛容悅之徒,同日而語,而先從此等人,鑑別其邪正而任用焉,則聖上則哲之明,自可推此而廣矣。上曰,閣臣爲之。敎信曰,格致之外,別無知人之術,則格致知人,不可分而言之,而格致之本,惟在殿下之講學明理耳。至若知人之方,孔子曰,視其所以,觀其所由,察其所安,李克,告魏侯之言曰,貧視其不取,富視其所與,窮視其所不爲,達視其所擧,此皆聖人之明訓,古人之格言也,伏願留心焉。東植曰,格物致知,自是學問中節目間事也,人君之學,儒者之學,格致則一,而若論其用工之切要,則人君格致,當先從知人上用力矣。上曰,王音疏儘好矣。在明曰,其言可謂直切矣。上曰,王音可謂王氏中稍賢者矣。在明曰,雖以此一疏見之,可知其賢矣。上曰,成帝於劉向之言,嗟歎之而已,王音之疏,亦無傾聽之意,何爲而然,未可知也。在明曰,知而不用,反不如不知而不用之爲愈,俄者下番所陳,誠好矣。東植曰,若使成帝,初不知王氏之罪惡,則王氏或恐其罪惡之綻露,容有一分畏戢之道,而成帝旣知言者之言爲是,而猶不罪王氏之罪,則由是而王氏,益肆擅弄,無復忌憚矣。然則知其直而不用,知其惡而不罪,尤豈非人君鑑戒處乎?上曰,劉輔·辛慶忌之言,皆甚好矣。在明曰,聖敎誠然,而以若直言,有若摧折,摧折言者,實非國家之福也。東植曰,蓋狂狷之言,多出於草野之臣者,以其不染俗習,未諳朝體,而就事直論,抗言無諱者也。劉輔,新從下土來,故其敢言觸忌,亦能若是,自古人主,苟欲聞忠讜之言,則必求於草野之士,而亦惟我列朝,每延林下之士,必置朝著之上者,良以此也。然則山野之人,貌雖朴野,跡或齟齬,而必借以顔色而寬容之,俾狂狷之言,日陳於黈纊之前者,豈非盛世之美事耶?惟殿下念哉。上曰,王商,未知一人而再出耶?抑是二人而同名者耶?東植曰,王商,是同名而實非一人矣。在明曰,後之王商,非前之王商,而前之王商,則是賢相矣。東植曰,人君微行,本非美事,而今以成帝事見之,武帝柏谷之行,實創於前,故末流之弊,甚至於此,然則繼序垂統之君,其在裕昆之道,可不審其微而謹其始乎?在明曰,臣於昨筵,以玉堂故事,宜遵古規之意,已有所陳達,而以此出擧條,似好,擧條當書入乎?上曰,從當下敎矣。仍命退,諸臣以次奉冊退出。
上在昌德宮。停常參·經筵。
藥房提調閔台爀,副提調尹光普啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
閔耆顯,啓曰,明日常參·經筵,取稟。傳曰,停。
李魯春啓曰,合辭方張之時,兩司無詣臺之員,事甚未安,除在外·未署經·受由外,未肅拜·呈告人員,竝卽牌招,何如?傳曰,允。
洪羲運啓曰,備邊司郞廳來言,今日賓廳日次,而大提學圈點相値,不得來會云矣,敢啓。傳曰,知道。
洪羲運啓曰,卽伏見義州府尹任焴大國人去來事狀啓,則年月外,不貼尾紙,將無啓字踏下之地,事之不審,誠極未安,原狀啓,係是邊情,雖不得不捧入,而當該府尹,推考,何如?傳曰,允。
傳于尹光普曰,諸承旨持公事入侍。
李魯春啓曰,卽者義禁府都事來言,時囚無得過三日滯囚,曾有定式矣,時囚罪人鄭持容·李一愚,當爲議處,李東善,亦當嚴問捧口招,而判義禁李秉鼎,以身病受由,次堂例不得擧行云,何以爲之?敢稟。傳曰,令次堂擧行。
李魯春啓曰,卽者義禁府都事來言,時囚罪人鄭持容·李一愚等,議處,李東善口招,令次堂擧行事命下,而知義禁李集斗身病猝重,同義禁李殷模受由在外,只有同義禁許晊一人,不得備員開坐云,知義禁,卽爲牌招,何如?傳曰,身病及在外人許遞,今日政差出。
尹光普,以賓廳言啓曰,臣等以大提學圈點事,來會賓廳,而前大提學金祖淳牌不進,更卽牌招,以爲薦望之地,圈點時,九卿亦當備員,行兵曹判書李秉鼎,行禮曹判書李晩秀,左參贊李致中,右參贊徐邁修,漢城府判尹李祖承,竝一體牌招,何如?傳曰,允。
尹光普,以賓廳言啓曰,前大提學金祖淳,牌招不進矣,文衡圈點,成命已至經宿,尙未擧行,事體未安,前大提學金祖淳推考,更爲牌招,何如?傳曰,旣不行公,前前大提學牌招。
尹光普,以賓廳言啓曰,前前大提學李晩秀,疏批已下,卽爲牌招,以爲會圈之地,何如?傳曰,允。
尹光普,以賓廳言啓曰,大提學圈點以入,而前前大提學李晩秀,嫌不自書其名,依例添書圈點之意,敢啓。傳曰,知道。
大提學圈點,九點金祖淳,八點金載瓚,七點李晩秀,以金祖淳爲大提學。
柳師模啓曰,左副承旨洪羲運,今方入侍,臣師模,吏兵批兼進之意,敢啓。傳曰,知道。
有政。吏批,判書李書九進,參判金羲淳牌不進,參議任希存進,左副承旨洪羲運進。啓曰,水原府判官,今當差出,而本府,以營下劇邑,不可不擇差,他道有聲績未赴任守令,竝擬,何如?傳曰,允。以張錫胤爲應敎,洪奭周爲校理,金邁淳爲修撰,尹光顔爲兵曹參知,李敬一爲知義禁,吳載紹爲同義禁,李秉模爲內醫都提調,洪養默爲水原判官,弘文館大提學單金祖淳,藝文館大提學單金祖淳,知成均單金祖淳,鰲恩君單李敬一,故進士鄭翰周,贈戶參例兼,故右尹鄭景瑞考,依法典追贈。再政。兵曹參議單尹光顔,兵曹參知單金鼎國,華寧殿令單洪養默。
兵批,判書李秉鼎病,參判尹東晩入直進,參議金鼎國病,參知未差,左副承旨洪羲運進,僉知單張鉉宅,武兼單黃協基,部將單金最爀,以上還付本職事承傳,上護軍金載瓚,護軍金啓洛·申大顯·李儒敬,副護軍張至冕·尹理相·金履度,李素·申大尹·李羲甲·李顯宅·宋益休·李昌培·李洛·具八柱·李敬熙,副司直尹羽烈·趙台榮·金啓濂,副司正鄭煥宗·沈鍾奎,竝單付。
李魯春啓曰,新除授金吾堂上,竝卽牌招,以爲備員開坐之地,何如?傳曰,允。
傳于柳師模曰,召對爲之。
李魯春啓曰,行大司憲李直輔,掌令洪彦燮在外,執義趙恒鎭,掌令愼性眞,持平李毅采牌不進,金啓河未署經,監察茶時之意,敢啓。傳曰,知道。
以執義趙恒鎭,掌令愼性眞,持平李毅采,司諫金孝眞,獻納李德鉉牌不進罷職傳旨,傳于李魯春曰,只推。
閔耆顯,以奎章閣言啓曰,今日奎章閣日次奉審,當爲擧行,而日氣陰濕,不得擧行之意,敢啓。傳曰,知道。
洪羲運,以備邊司言啓曰,因京畿暗行御史金銑書啓,所陳弊瘼,令廟堂稟處事,自吏曹回啓,蒙允矣。取見其書啓,則其一,朔寧軍摠,較多於民摠,間不無有闕未充之弊,還穀亦多,一戶所受,殆過二十餘石,民不堪苦事也。軍摠雖曰,稍多,査括豈無其道?而闕額之未充,責在守令,該郡守閔斗爀,爲先推考,嚴飭道臣,俾卽塡代,本郡還多之弊,實爲畿邑之最,而繡啓論列,又如此,無論移轉移貿與換錄減分,亦令道臣,商確論啓,從後稟處。其一,驪州船弊最甚,徵稅頻複,侵漁多端,稅穀之監色領納,自是通行之例,而獨於此邑,委之船人,斛欠舂縮諸般雜費,全使各船擔當,故江村益殘,船隻日縮事也。所謂船稅,雖未知何樣名色,而徵斂之頻複,侵漁之多端云者,誠極驚訝,稅穀運納,監色騎船,自是法典而專委船人,責出雜費,尤爲可駭,卽令道臣,査實釐革後,形止狀聞。其一,竹山昨秋査逋,爲一萬七千石,而未捧今爲八千石事也。一邑逋穀,至近數萬,已極寒心,而八千石未捧之說,旣登繡啓,揆以事體,不可一任其因循,爲先嚴飭道臣,趁卽準捧,當初逋欠委折及各年守令等,詳査狀聞,以爲如法勘處之地,各項弊瘼之不爲別單·書啓,大違格例,該御史,雖已問備,而至於弊瘼條陳,亦甚草率,當該御史金銑,從重推考,何如?傳曰,允。
洪羲運,以備邊司言啓曰,銓注所謹,在於格例,而西銓政目中,部將金最爀,謂以仕滿而不俟大政,徑付司果,以武兼宣傳官黃協基,移擬部將,俱違常格,苟非經稟,則不得創行別例,以啓後弊,金最爀之司果,黃協基之部將望單,竝勿施,還付本職,行兵曹判書李秉鼎,推考,何如?傳曰,允。
洪羲運,以御營廳言啓曰,本廳把摠鄭宅昌,身病甚重,勢難察任,改差,何如?傳曰,允。
吏曹啓目,權知成均館學諭朴升用·邊始暹·趙德履·趙永存·權拚·金啓淵·任弘植·全光鼎·林以存·許臻·李宗心·孫之亨·安允昇·徐道裕·洪重緖·朴思彦·金履迪·朴宗祐爲等如,口傳施行,何如?判付啓,依允。又啓目,權知校書館副正字成老鎭,口傳施行,何如?判付啓,依允。
右議政徐龍輔箚曰,伏以轉眄之頃,孝元殿終祥奄迫,我殿下攀慕靡逮,我殿宮哀痛如新,深山窮谷,冤號摧霣,靡所因極,臣於此時,適添藥院之任,保護義重,何敢爲言私丐遞之計?而忽自數日以來,素患癖積之證,挾暑闖發,食飮專却,眩暈兼作,有時昏倒,若將垂絶,今日日次承候,蠢動無路,未得進參,虧分闕禮,若無所容,玆敢短箚自列。伏乞亟降郵罰,以肅朝綱焉。取進止。答曰,省箚具悉卿懇。藥院之任許副,卿其安心調理。仍傳于尹光普曰,此批答,遣史官傳諭。
行禮曹判書李晩秀疏曰,伏以卽者文衡會圈命下,而以前文衡之不行公,有前前大提學牌招之命,臣不勝蹙然悚悶,謹稽文苑薦法,至嚴且重,必須前文衡,自擧其代,所以稱傳硯故事也,雖或有一二越次之例,皆出於事會情勢之不獲已,今旣有無故之前文衡,則臣何敢非其人而替當其事乎?且前文衡,雖未及行公,而其爲前任則一也,故大提學臣尹鳳朝,病未行公,至於疏薦,則薦代之法,元不關於肅命與否,尤可見矣。天牌儼臨,承膺無說,略具短章,仰瀆崇聽。伏乞聖明,亟寢成命,以重薦事,以安私分,不勝幸甚,臣無任云云。答曰,省疏具悉。卿所引故大提學疏薦事,卽病未行公也,前文衡之未行公,與此有異,且旣有越次之例者乎?卿其卽爲入來會圈。
壬戌六月初五日辰時,上御熙政堂。諸承旨持公事入侍時,行都承旨尹光普,行左承旨李魯春,左副承旨洪羲運,右副承旨柳師模,同副承旨閔耆顯,記事官尹鼎烈,假注書李墷,記事官鄭宗顯,別兼春秋金邁淳,待敎李敎信,以次進伏訖。光普奏曰,吏房無公事矣。師模,讀奏忠淸監司曺錫中狀啓,稅船無事過境事及田稅大同船裝發事。命書判付。耆顯,讀奏忠淸監司曺錫中狀啓,雨澤事。命書判付。羲運,讀奏京畿監司李始源啓本,姑無邪學事。命書判付。魯春,讀奏江原監司申獻朝啓本,劉仁獐,襄陽府到配事。命書判付。師模奏曰,臣是工房代房,而工房則無公事矣。上命書榻敎曰,王大妃殿進御加味六和湯中,前方中人蔘加五分,自明日一貼式煎入,又命書榻敎曰,惠慶宮進服加減六和湯,自明日停止,加味白朮散,一貼式煎入。仍命退,諸臣以次退出。
壬戌六月初五日酉時,上御熙政堂。召對入侍時,提學李晩秀,參贊官洪羲運,侍讀官元在明,檢討官呂東植,假注書李墷,記事官鄭宗顯,別兼春秋金邁淳,各奉綱目第十卷,以次進伏訖。上曰,讀之也。在明讀,自五月封太后弟子莽爲新都侯,止匿情求名如此。上曰,下番讀之。東植讀,自六月立倢伃趙氏爲皇后,止常嗟歎之。上曰,閣臣讀之。晩秀讀,自秋七月,詔罷昌陵,止有忠直節。上曰,參贊官讀之。羲運讀,自二月星隕如雨,止社稷之長福也。上曰,注書讀之。賤臣讀,自去年九月,止以昭其辜。上曰,兼春秋讀之。宗顯讀,自王者,止豈不負哉。上曰,下番讀之。邁淳讀,自方今社稷,止以王商爲大司馬大將軍。上曰,文義爲之也。在明曰,漢成帝,內而荒淫女色,外而朝廷濁亂,其時事固無足道,而以其姿稟論之,其臨朝淵默,尊嚴有儀,猶是外貌之善修,至如嗟歎劉向之言,詔罷昌陵之役者,可見其聽納開悟,本非昏庸之主,而但其平日無學問之工。故私欲交攻,利義莫辨,不自知駸駸入於危亡之域,漢業中替,王氏篡奪,此莫非蔑學縱慾之致也。大抵學問之於人,不可一日無者,而匹庶猶然,況帝王乎?學問之道無他,不出乎知行上用工,而傅說告其君之言曰,非知之艱,行之惟艱,夫知行不可偏廢,而尤當於行字上着力,故朱夫子,亦以俗儒,不知學問踐履之爲一致,而分作兩件,看爲深憂,則未有外知行而爲學問者也。且帝王之學,異於凡人,上而在位,其道易行,則其所篤踐實履之方,尤不可不勉矣。今殿下臨筵講讀,聖知卓越,臣固欽仰萬萬,而每於方冊之上,如對聖賢,萬機之暇,頻接臣僚,討論而益致其知,體驗而加勇于行,無一毫人欲之誘奪,則發政施令之間,自無不合於天理矣。然而臣於向筵,以誠實二字,有所仰勉者,蓋做學之實,當自誠意始,誠意之實,亦自主敬始,故朱子曰,敬而後乃誠,伏願殿下,體念焉。上曰,好矣,下番爲之。東植曰,谷永,以經術名而實是無狀小人也。當時王氏執國命,永,惟事諂媚而黨附,未嘗論斥其顓擅,而其上封事,專攻上躬闕失,雖若直截,然自知其不以此獲罪,故亦能敢言乃爾也。上曰,谷永之言則是矣。東植曰,聖敎誠然,其言則雖名臣·碩輔,蔑以加此矣。爲人臣者,必以谷永之陰附權戚,徒言沽直,宜思深懲,而至於人君,則但當以成帝之不能用其言,作爲鑑戒,不可以人而廢言也。成帝之不用其言,亦非知谷永之爲小人而不之用焉,則不但就此一事而論,容直納諫,乃人君之盛節也。而顧今上而太母垂簾,下有耆舊大臣,凡於政令施措之間,無有不善,雖有如劉向忠讜之士,別無衮闕之可言者,則今日之所當務,莫有大於成就聖學,先立本領,而其要則一以勤典學之工,一以採筵臣之言而後,可爲體認資益之方矣。若或只充番數,不思體行,則雖逐日開講,恐無講學之實效也。臣於昨筵,固已仰陳,而筵臣之中,自來空疎者或有之,臨時應文者或有之,且以頻講之故,或一事而屢陳,或一人而疊言,支蔓重複,易生厭飫,而左右敷陳,皆出規勉,惟此屢陳疊言之中,益恢聖聰,留心採聽,則浹洽開發,尤似有功,幸勿以陳腐而忽之焉。上曰,閣臣爲之。晩秀曰,玉堂上下番之言俱好矣。成帝姿稟則本非不美云者,儘不無意見,而蓋成帝,柔善太過,乾剛不足,故此時外戚橫而女謁盛,危亡之端不一而足,其中大關捩,卽王莽事也。王莽,以折節恭儉,勤身博學稱,而古人詩亦云,王莽謙恭,下士時,以此見之,其平日所行,專事矯飾,故當世士類之如朱博·戴崇者,無不見欺而爲之推詡矣。書曰,知人則哲,惟帝其難之,夫知人固未易,而小人情態如見肺肝,厭然掩不得,則易知者,不亦小人乎?蓋人君御世,惟以得人爲難,而得人之後,庶官無曠,百工允釐,則在上者惟垂拱而已。然則得人之道,在知人,知人之方,在公明二字,公而如衡之平,明而如鑑之空,凡物之輕重姸媸,自無逃於吾心之內,然後乃能盡知人之道,而其中公字,尤爲切要,若有一毫私意之未克祛者,則心有所蔽,實無以明於知人矣。下番所陳,聖母垂簾贊治,大臣率職奉公,則當今急先務,惟在講學之勤討云者,意在陳勉,言固切實。而臣之所蘄望者,異於是,殿下寶籌,雖在沖齡,而在古沖齡之主,周之成王猗歟盛矣,至於漢昭曰,姑捨是,亦粵我肅宗大王,躬攬萬機之時,卽殿下今日之寶齡也,而一初政令,雷厲風飛,儼然若成德大人,人到于今稱之。顧今艱大之托,擔在殿下之身上,則一民之不獲其所,一物之不被其澤,一才之不得其用,是誰之責?而凡此數者之各得其宜,卽亦我殿下分內耳,臣不敢以沖齡,望我殿下,而必以三代之治,庶幾復覩於今日者也。夫聰明睿知,發强剛毅,卽是帝王之學,而學問之道,惟當造極乎此也,亦願我殿下,惟是懋哉,必期臻乎至聖之域,毋謂予沖齡而自輕焉,是臣區區之望也。上曰,言甚好矣。東植曰,臣之俄者所陳,專爲講學而發,故未免偏重,而學問之道,不越乎日用事爲之間,小而動作酬接,大而政令施措,皆是已,提學之言,儘好,可補臣言之不足矣。上曰,參贊官爲之。羲運曰,諸臣所奏俱好矣。他日之治與不治,惟在於今日之講學明理,而講明之道,閣臣陳勉,尤爲切實,臣無容更達矣。上曰,昨日召對,已有問及於兩玉堂,而上卷之王商,下卷之王商,雖云非是一人,同族之間,何其名字之相同也?東植曰,昨筵下問之時,臣不能詳爲仰對,而樂昌侯王商,乃史皇孫夫人之外家,與宣帝似爲四寸間,而實非大將軍王商之王氏矣。晩秀曰,兩王商之爲他族與否,雖不能的知,而其非至親之間,則明矣,丞相王商,則眞賢相矣。上曰,若然則有云王氏之中,王音·王商之稍賢者,何也?上曰,元帝時劉向,可謂宗室中賢者也。晩秀曰,劉向大儒,非直爲漢宗室之賢者也。上曰,劉向,與賈誼孰勝?晩秀曰,賈誼有才而早死未就,劉向傳經而可謂有成矣。東植曰,賈誼刑名之學,而劉向經術自任,則蓋其入頭處,自有偏正之殊,而於此,亦可見劉·賈優劣之分矣。上曰,又與董仲舒,何如?晩秀曰,正其誼不謀其利,明其道不計其功之言,見道甚明,而大有功於後世矣。在明曰,董仲舒,不可但以漢之儒者言,而雖以天人策觀之,蓋欲以王道治天下者也。上曰,封蕭何六世孫喜者,何也?晩秀曰,蕭何漢之元勳,而封其後者,卽是報功繼絶之義也。上曰,王莽折節恭儉,其矯飾雖如此,而時人,終莫之知者,何也?晩秀曰,王莽自初陰有篡奪之意,而廣交英俊,敬事諸父,欺世盜名,無所不至,而諸王氏,矜尙侈靡之中,獨能恭儉,故虛譽隆洽,更相推薦,當世之人,終未免見瞞者,亦以此也。上曰,自黃門郞,初不除拜,則豈不好耶?晩秀曰,誠如聖敎,則可爲防微杜漸之道,而豈至於此耶?凡事不出乎天理人情,而王莽敢爲激發之行,處之不慙恧者,不近人情,是眞小人矣。東植曰,雖以買婢一事見之,其不近人情,乃如是矣。上曰,谷永,小人中可謂最奸黠者也。晩秀曰,此時王氏專權,谷永諂附,何能免小人之目?而俄者其言則是矣之聖敎,誠爲允當,人雖宵小,言可採用,則人君惟虛心聽納而已。古人言諫者直,示我之能明,諫者狂,彰我之能容,由是觀之,諫官言愈切而人主德益彰,惟殿下克恢虛受之量,不以人廢言焉。在明曰,閣臣所陳好矣,無論言者之訐直與否,苟合於事理,則惟當採用而已矣。晩秀曰,成帝雖湛於女色,若納谷永之言,誠能悟心反道,畢改舊愆,則不但轉危爲安,亦必識進理明,終可知谷永之爲小人而退斥之也。以此論之,豈可以人而廢言乎?上曰,谷永雖小人,若用其言,則豈不善乎?上曰,故事事,昨以從當下敎爲敎,而擧條之書入,何也?在明曰,臣等昨筵,誤聽聖敎而然矣。上命諸臣掩卷。晩秀曰,潦熱比甚,聖體候,若何?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。晩秀曰,俄聞藥房提調言,則伏承惠慶宮有愆和之節,不審諸節,何如?上曰,尙未快安,而不至大段矣。晩秀曰,太廟月臺下塼石有頉處,當爲修改,而祔廟不遠,亦當有修改之節,則連行告由,恐涉煩瀆,姑俟其時,一體擧行似好,故敢此仰達矣。上曰,依此爲之。晩秀曰,先朝御定諸書,自內閣,方爲校正,而四書集釋,則在先朝時,命李魯春·尹光顔,分掌校讐之役矣。今此兩臣,俱解藩任,無故在京,仍令依前照管,何如?上可之,命賜諸臣饌曰,日熱如此,玆以宣賜耳。諸臣俯伏就食,卽蜜水一大椀,味食屑一器,生梨一楪也。上曰,生梨則袖其餘而出也。仍命退,諸臣以次奉冊退出。
上在昌德宮。停常參·經筵。
李魯春啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
洪羲運啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲運啓曰,御營廳將官來言,今日本廳軍兵,日次私習云矣,敢啓。傳曰,知道。
閔耆顯啓曰,明日·再明日,明陵忌辰祭齋戒正日相値,視事頉稟之意,敢啓。傳曰,知道。
備忘記,慶尙左水使趙宅鎭下直,長弓一張,長箭一部,片箭一部,筒兒一箇,賜給。
閔耆顯啓曰,卽者宗廟署官員來言,今日永寧殿有頉處,本署提調,當爲奉審,而提調李秉鼎身病猝重,不得進參云,卽爲牌招,以爲進去之地,何如?傳曰,允。
閔耆顯啓曰,宗廟署提調李秉鼎牌不進推考傳旨,纔已捧入矣,永寧殿有頉處,本署提調,當爲奉審,而提調李秉鼎,以兵曹判書陳疏入啓,不得更請牌招,何以爲之?敢稟。傳曰,疏批已下,卽爲進去。
傳于閔耆顯曰,禮房承旨,馳詣永寧殿,有頉處奉審以來。
傳于尹光普曰,諸承旨持公事入侍。
傳于閔耆顯曰,奉審承旨入侍。
李魯春啓曰,行大司憲李直輔,掌令洪彦燮在外,執義趙恒鎭,掌令愼性眞,持平李毅采牌不進,金啓河未署經,監察茶時之意,敢啓。傳曰,知道。
以大司諫吳鼎源,司諫金孝眞,獻納李德鉉,執義趙恒鎭,掌令愼性眞,持平李毅采牌不進罷職傳旨,傳于李魯春曰,只推。
閔耆顯,以弘文館言啓曰,新除授應敎張錫胤,校理洪奭周,竝卽牌招察任,何如?傳曰,允。
以應敎張錫胤,校理洪奭周牌不進罷職傳旨,傳于閔耆顯曰,只推,待明朝牌招。
以漢城府民家頹壓別單,傳于柳師模曰,恤典,令該廳,卽爲題給。
以漢城府民家頹壓別單,傳于柳師模曰,恤典,令該廳,卽爲題給。
閔耆顯,以禮曹言啓曰,卽接宗廟署所報,則永寧殿第十二室後面東北角朴工上,婦椽二箇,年久腐傷,竝與瓦子十餘張,今朝墜落云矣。莫重正殿後面,有此墜落之患,不可無慰安之擧,慰安祭,不卜日今初八日設行修改之節,待快晴擇日擧行,何如?傳曰,允。
閔耆顯,以禮曹言啓曰,卽接健陵參奉所報,則本陵丁字閣神御床褥上席及上下排席,神門朱簾窓戶塗紙,竝渝傷,卽爲修改事知委云矣。修改吉日,令日官池景興推擇,則今六月二十日卯時爲吉云,以此日時擧行,而先告事由祭,同月十五日望祭兼行,祝文中措辭添入,所入物種,令各該司,磨鍊進排,亦令本陵官兼監役修改之意,分付,何如?傳曰,允。
洪羲運,以訓鍊都監言啓曰,本局分授都城彰義門西邊第五城廊近處體城六間許頹圮處,今六月初七日爲始,改築之意,敢啓。傳曰,知道。
禁府啓目,安山郡守徐洛修原情云云,問目內辭緣,泛稱遲晩,刑推得情,何如?判付啓,除刑推議處爲良如敎。又啓目,竹山前府使李仁默原情云云,問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目陽城前縣監沈廷秀原情云云,問目內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前鄭持容,亦觀其所供,與繡啓多有相左,其在覈實之政,不可遽爾勘斷,令道臣,逐條詳査,狀聞後稟處,何如?判付啓,依允。又啓目粘連,向前李一愚,亦觀其所供,所謂家舍不過七間,且與家主,折價入接是如爲白乎,則雖與奪入閭家有異,如干價本,屢月遷就,不可以貧窶難辦,有所曲恕,以此照律,何如?判付啓,依允。
兵曹判書李秉鼎疏曰,伏以天星回薄,此月奄臨,孝元殿祥事,只隔兩旬,伏惟我聖上,孝思皇皇,哀慕如新,未死微臣,俯仰叫號,惟有淸血之被面。嗚呼,尙復何及?仍伏念臣之忝叨重任,居然已五朔矣,觸處生疣,無往非罪,仰孤簡畀之隆眷,俯違殫竭之微忱,夙宵悸恐,若殞淵谷,重以蒲柳先衰,神精漸落,遇事間多遺忘,臨政茫無甄別,如或因仍盤礴,冒行大政,畢竟僨誤,可立而竢,政擬治疏丐遞,以幸公私。此際廟堂規警之草記出,而臣之疎謬不職,於是乎益著矣。武兼移擬,雖多已例之援據,仕滿陞付,終涉事面之輕遽,大僚問備之請,寔出於謹守格例之意,則臣但當懣然愧服而已,若其墜壞常格,不謹政注之失,有非尋常做錯之比,則尙何敢以已經薄勘,厭然自恕,殆若無故之人乎?且臣邇來病祟,專在傷暑,衰年供劇,重添宿症,外兆之現則腰脚浮疼,裏虛之極則胸腹痞悶,昏昏綴綴,若將澌盡,顧今京察有期,擧行甚多,陳力奔走,已矣無望,與其臨急變通,莫如先期控免,玆敢略入文字,仰瀆崇聽。伏乞聖慈,曲垂鑑諒,亟削臣中權之任,仍勘臣瀆擾之誅,以嚴銓格,俾安賤分,千萬幸甚,臣無任云云。答曰,省疏具悉。何必爲引,卿其勿辭行公。
壬戌六月初六日辰時,上御熙政堂。諸承旨持公事,奉審承旨同爲入侍時,行都承旨尹光普,行左承旨李魯春,右承旨朴吉源,左副承旨洪羲運,右副承旨柳師模,同副承旨閔耆顯,記事官尹鼎烈,假注書李墷,記事官鄭宗顯,別兼春秋金邁淳,檢校待敎李存秀,以次進伏訖。上曰,奉審則,何如?耆顯曰,永寧殿第十二室婦椽二箇腐傷,而蓋板燕頷,有傾墜之勢,女夫瓦十餘張,間間破傷,右邊浮椽一箇,又有腐傷之痕矣。上曰,不大段乎?耆顯曰,不大段而不必以此別爲告由矣。上曰,奉審傳敎,別書以出也。耆顯曰,已書出矣。耆顯曰,宗廟提調李秉鼎,有更爲牌招之命,而聞已陳疏到院矣。上曰,上疏入之也。賤臣承命將出之際,上曰,筵退後入之,可也。光普,讀奏慶尙監司南公轍狀啓,慶州府尹崔獻重到任事及黃海監司朴宗來狀啓,黃州牧使宋時淵到任事。命書判付。師模,讀奏京畿監司李始源狀啓,稅船無事過境事。命書判付。耆顯,讀奏水原留守鄭大容狀啓,雨澤事。命書判付。羲運,讀奏平安兵使尹得逵啓本,赴防出身等到防事。命書判付。魯春讀奏忠淸監司曺錫中啓本,罪人金繼得,忠州牧到配事。命書判付。吉源奏曰,工房無公事矣。命退,諸臣以次退出。
上在昌德宮。停常參·經筵。
自人定至初八日開東,灑雨下雨,測雨器水深二分。
洪羲運啓曰,來十一日朝參日次矣,敢稟。傳曰,停。
閔耆顯啓曰,來十一日輪對日次矣,敢稟。傳曰,當次人受點,後日次待令。
李魯春啓曰,行大司憲李直輔,掌令洪彦燮在外,執義趙恒鎭,掌令愼性眞,持平李毅采呈辭,金啓河未署經,監察茶時之意,敢啓。傳曰,知道。
洪羲運啓曰,禁衛營將官來言,今日本營軍兵,日次私習云矣,敢啓。傳曰,雨勢如此,後日次爲之。
洪羲運啓曰,御營廳將官來言,今日本廳軍兵,日次私習云矣,敢啓。傳曰,雨勢如此,後日次爲之。
傳于閔耆顯曰,禮房承旨,馳詣明陵,奉審摘奸,局內諸陵一體奉審以來。
傳于朴吉源曰,右承旨,馳詣永寧殿,奉審摘奸以來。
洪羲運啓曰,事變假注書曺錫鯤,身病猝重,勢難察任,今姑改差,何如?傳曰,允。
曺錫鯤改差代,以洪羲玄爲事變假注書。
尹光普啓曰,吏曹郞廳來言,守令多窠,政事,取稟。傳曰,當日爲之。
有政。吏批,判書李書九進,參判金羲淳病,參議任希存病,同副承旨閔耆顯進。以金箕象爲靈光郡守,李英胄爲益山郡守,朴喆源爲杆城郡守,金相任爲義城縣監,金胄淵爲臨陂縣令,李鼎圭爲高山縣監,權烒爲沃溝縣監。再政。以金麟淳爲宗廟令,金相穆爲景慕宮令,朴宗維爲牙山縣監,韓後賢爲昌寧縣監,李寅采爲務安縣監。三政。趙鎭大爲宗廟令。
兵批,判書李秉鼎病,參判尹東晩病,參議尹光顔入直進,參知金鼎國病,左副承旨洪羲運進。啓曰,兵批無緊窠,吏批無送西之人,無政事之意,敢啓。傳曰,知道。
傳于李魯春曰,當該中官推考。
洪羲運啓曰,卽伏見時囚罪人李東善·具綜等原情公事,則其所納供,多與繡啓相反,自該府,所當措辭論列,以請令該道行査而循例捧供,只請上裁,其在覈實之道,殊涉疎忽,當該金吾堂上竝推考,何如?傳曰,允。
以應敎張錫胤,校理洪奭周牌不進罷職傳旨,傳于閔耆顯曰,只推,更爲牌招。以校理洪奭周再牌不進罷職傳旨,傳于閔耆顯曰,只推,更爲牌招。
閔耆顯,以實錄廳摠裁官意啓曰,卽今實錄纂修書役,極其浩多,本廳郞廳,不可暫時離次,今此各處褒貶時,依舊例懸頉之意,分付,趙萬元·李東煥·徐長輔,旣已敍用,亦令該曹口傳付軍職,何如?傳曰,允。
兵曹口傳政事,副司果趙萬元·徐長輔·李東煥,竝單付。
洪羲運,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
吏曹啓目粘連,觀此全羅右道暗行御史鄭來百書啓,則本道沿路邑中全州前判官鄭持容段,請令該府,拿問嚴勘是白乎所,前因左道御史張錫胤書啓,已爲拿處,而今此臚列,互有詳略,令該府,逐條詳覈,照法勘斷爲白乎旀,益山郡守朴魯榮,臨陂縣令李鍾淑,咸平前縣監崔履亨等段,御史竝請拿問勘處是白乎所,朴魯榮·李鍾淑等段,或不禁吏屬之橫斂,或許捧民錢之願納,俱極可駭,不可以略有褒語,有所曲恕,只爲先罷黜爲白遣,崔履亨段,許多所犯,俱係不法,上項三倅,依繡啓,竝令該府,拿問處之爲白乎旀。栍邑中靈光郡守崔光泰段,杖或過濫,而棍治至及於村民,薪不操束,而梗頑難戢於悍吏,倉舍新建,校隷驅民,鞭扑狼藉,雇軍赴役,輒費五六錢,而面主人與該色,中間偸食,或多疊役,十四面民戶,戶收一錢,合爲三百二十兩,農節擾民,怨聲載路是如爲白乎旀,本道沿路邑中,沃溝縣監李章玉段,奸鄕猾吏,恣意用事,邑務民瘼,莫能照管,訟或難決,則詢及吏鄕,惟指揮是從,曲直倒錯,昨年加報災二十一結,屬之官用,道臣査付民廳,而尙不移屬,稱以軍器修補,軍丁中徵捧願納錢九十兩是如爲白有臥乎所,兩倅之民錢收斂,均有其罪,而災結私用,棍罰濫施,尤關法禁,竝只爲先罷黜,亦令該府拿問處之爲白乎旀。高山縣監李在純段,倉庫營建,動費民力,每八結捧錢八錢,合爲三百餘金,民丁雇價,該吏偸食是如爲白有臥乎所,該守令,前已因此事拿處,而兩繡衣之論列,俱爲如此,到今有難仍置,亦爲罷黜,令該府,參互兩啓,詳覈嚴勘爲白乎旀。他道沿路邑中,天安縣監李承默段,誠切願治,才或不逮,處在孔路,政欠振刷,雖無貽害於民,皆云專聽於吏是如爲白有臥乎所,其所論列,少褒而多貶,爲先從重推考,令道臣,另行考績,俾無黜陟失宜之歎爲白乎旀。栍邑中金堤郡守尹耆東段,柔善或過,束濕差欠是如爲白乎旀。本道沿路邑驛中,礪山府使金衡柱段,捧稅全委監色,不無濫觴之弊是如爲白乎旀,南平縣監金世淵段,柔善或過,吏幸束薪之少解是如爲白乎旀,參禮察訪金麟瑞段,過於柔善,差欠束濕是如爲白有臥乎所,竝只推考警責爲白乎旀。他道沿路邑驛中,稷山縣監李明翼,成懽察訪趙彦哲,水原判官林秉遠等段,因他繡啓,已爲罷黜,今無可論是白乎旀。本道沿路邑中,務安縣監金相任段,四載居官,終始不懈,吏頑則嚴束而不得恣行,民隱則曲察而無所阻隔,守法而屠禁最嚴,聽訟而綜察益著,兩西面昨秋穡事,未免慘歉,而濟接之方,俱有條理,民情賴安,論以治績,實爲諸邑之最是如爲白有臥乎所。御史,旣以治最爲言,誠爲可尙,似當施以陞敍之典是白乎矣,係干恩賞,臣曹不敢擅便,上裁敎是白乎旀。本道監司韓用龜段,按臬未久,威望已著,雅操足以坐鎭,廉聲首先播聞,守城穀之半留,恪遵舊法而民頌方蔚,列邑還之防債,飭嚴輪關而吏奸自戢是如爲白乎旀。忠淸監司曺錫中段,本之剛明,濟以鍊達,列邑拭目,猾吏斂手是如爲白有臥乎所,道臣體重,竝姑勿論爲白乎旀。其餘栍邑及本道·他道沿路三十邑驛守令·察訪等段,或略褒而無優異之績,或小貶而無顯著之疵,一竝置之爲白乎旀。閫帥·營將·虞候·中軍·邊將等乙良,令兵曹,稟處爲白乎旀,犯科守令等,當請令攸司稟處,而直請拿處,有違常例,當該御史鄭來百,推考,何如?判付啓,依回啓施行爲良如敎。
大提學金祖淳疏曰,伏以臣,四控苦忱,幸蒙鞶遞煌煌聖批,爲龍爲光,庶幾謹守拙分,祗戴恩德,不意昨者,又奉除命,欲定之心神,旋覺震越,乍安之情蹤,更歸郞當,夫何慈覆之天,未究生成之仁也?噫,臣之前所必辭乃已者,卽自揆賤分,萬萬不稱,不敢當非常之誤恩也。殿下,所以曲垂體諒者,亦出於俯燭實狀,不欲强迫之聖意也。上下之情志,可謂相孚矣,公私之便宜,可謂兩得矣。忽於經宿之後,有此復授之擧,論賤分,則不稱之實自如,在聖德,則曲諒之意無終。然則在下而依舊是濫叨也,在上而依舊是誤恩也,竊恐四方之觀聽者,尤當滋惑也。況今才彦林立,不患無可代之人,則必以臣代臣,然後朝家方可得一文衡哉?卽無論私義之十分懍惶,國體之屑越苟且,又當如何?參前依衡,有退無進而已,玆不得不復爲疾聲之籲。伏乞聖明,特恢包容之大度,以全終始之至澤,千萬血祝,臣無任云云。答曰,省疏具悉。今則尤無可引之義,卿其勿辭,卽爲肅命。
上在昌德宮。停常參·經筵。
自開東至人定,灑雨下雨,測雨器水深三寸五分。
夜自五更至初九日開東,灑雨下雨,測雨器水深一寸。
閔耆顯啓曰,明日常參·經筵,取稟。傳曰,停。
李魯春啓曰,行大司憲李直輔,掌令洪彦燮在外,執義趙恒鎭,掌令愼性眞,持平李毅采呈辭,持平金啓河未署經,監察茶時之意,敢啓。傳曰,知道。
閔耆顯,以禮曹言啓曰,卽接順陵參奉所報,則今番潦雨,本陵丁字閣正間樑邊左右仰粉,滲漏剝落云矣。頉處旣在正間,告由修改,不容少緩,而見今雨勢成霖,姑待快晴,擇日擧行,何如?傳曰,允。
閔耆顯,以禮曹言啓曰,卽接大報壇守直官所報,則今日之雨,奉室西邊朴工,雨漏滲濕,敬奉閣東簷一處,西簷二處,北簷一處,竝滲漏,齋殿正門東邊面墻,一間許頹圮云矣。見今雨勢成霖,姑待快晴,擇日修改,何如?傳曰,允。
洪羲運,以備邊司言啓曰,卽奉口傳下敎于政院,臣等取見金吾拿處罪人李東善·具綜原情啓目,則兩囚所犯諸條,逐一發明,與道啓·繡啓,大相徑庭矣。在按問之職者,宜以兩啓中所論諸條,反復嚴問,期於取服,以定其律,只循囚供,游辭吞吐,巧占自脫之地,而直請上裁,有若尋常輕囚之循例擬勘者然。夫道臣·御史,啓體之嚴重明切,有異於臺閣風傳之論列,則法府按問之例,若是疎忽,極爲寒心,金吾參坐諸堂,竝罷職,其代令該曹口傳差出,仍卽牌招,更爲開坐捧供之地,何如?傳曰,允。
吏曹口傳政事,以林蓍喆·金達淳爲同義禁。
洪羲運,以備邊司言啓曰,因全羅右道暗行御史鄭來百別單,有回啓之命矣。取見其別單,則其一,還上之法,當初措置,非不爲利民良制,而今則衙門名色,不知爲幾,取耗規式,隨處各異,分以小斗,捧以滿斛,民受麤劣,吏食精實,富豪者行賂不受,貧殘者偏被其害,各道營閫耗穀,作錢則必定於歉邑,穀摠則移充於豐邑,通變之要,不過曰,簡名色·均耗式·禁那移,而至於裒益之道,秋捧時,作錢於有裕邑,立代於不足邑,則穀簿可均,令廟堂,講究稟處事也。今日還弊,人皆言之,而繡啓中諸條論列,莫非生弊之肯䋜,若其通變之道,不過曰,簡名色·均耗式·禁那移云者,尤可謂得其要領,營閫耗穀之那移作錢。近年以來,朝飭截嚴,似無冒犯,而頃因儒賢疏覆啓,已有所申戒,屢飭徒涉煩䙝,來效惟當考察,至於簡名色·均耗式,驟論雖似易行,細究極多難處,若不以汰冗節用爲先務,則名色無可簡之策,耗式無可均之日,年前慈敎,至爲鄭重,而臣等愚陋,尙未能對揚萬一,惶隕慙悚,靡所自措。爛商熟慮,從後稟處之意,前已屢陳,姑不更論,如欲裒益,移貿固勝於移轉,而必待豐歉之適宜,痛絶吏胥之奸欺,然後民不受害,事有成效,此則惟在於營邑之各盡其心,爲先以此意,分付道臣,使之審時量勢,漸次釐正。其一,各驛之近益凋殘,專由於位田復戶之預賣也,令廟堂,申飭該道,預賣者,査出還退,此後冒禁賣買者,隨現重繩事也。驛田驛復之擅自賣買,自有當律,有法不行,專由於察訪之失其職,今不必別立條禁,令道臣嚴飭,一竝摘發,依律科斷,以爲蘇殘矯弊之地。其一,靈光陳良面,移屬法聖之後,軍丁五百四名,充代於靈邑,戰艦軍物,寄在客地,雇人守直,餉倉雜役,三面之民,越江赴役,稅納斗斛,惟意闊大,一石加入,將至三四斗,自營校正矣。鎭屬漕卒,破其新斛,民不勝苦,至請直上,納稅船添載筤筅·竹槍·柄木·旗竹·箭竹·情債及戶曹納作紙添米,漕軍輩,創出名目,逐年橫徵。七山前洋稅船,護送法聖擧行矣,忽自庚申,誣訴京司,移送靈光,近百金船雇價,自民庫上下,十八名格軍糧,以大同會減,監色之貰,持者之役,害遍一境,獨鎭官制,不敢直請革罷,而亟令道臣詳査便否,廟堂從長稟處,護送一款,依前移送法聖事也。靈光·法聖之隨事相難,其來已久,己酉分界,亦出於正本塞源之意,苟使邑倅·鎭長,克去物我之私,咸思共濟之道,則惟當謹遵事目,各盡其職,而舊習未祛,新弊層生,揆以事體,誠極寒心。戰艦軍器,還餉庫舍之在於法聖者,趁卽移建,稅船護送,陳良境內,自法聖擧行,其外自靈光擧行之意,節目中明白論列,而船廨則至今留置,護送則多年推諉,此則責在該邑,申飭道臣,一依節目施行,所謂監色貰之收斂,殊甚可駭,卽令査實釐革,稅納斗斛之闊大,已極驚駭,而營門校正之後,毁棄不用,尤可見漕卒輩蔑法之習,各項情債雜費之創出橫徵,亦係科外,令道臣,詳査嚴禁後,形止,卽報本司,至若獨鎭革罷之論,到今決難輕議,置之。其一,咸平麰還,爲二萬三千九十九石零,最爲民邑痼瘼,租還又爲二萬三千六百八十餘石,而米則不過四千餘石,令道臣,參量事勢,以麰作租,以租作米,至於臨淄倉留庫租還,爲三千四百餘石內,舊租爲一千八百餘石,而所謂舊租,卽甲寅·乙卯兩年所捧者,而抽牲改斛,則擧皆空殼,使之簸揚穀粒,不過爲一二斗,或爲五六升,簸揚改斛後所縮空殼,一竝燒火,然後或可爲徵創矯捄之道,而穀簿至重,令廟堂申飭道臣,斯速釐革事也。麰租還之過多,易爲民弊,準折還作,不害爲矯捄之道,而作租作米之際,不善操束,則吏必生奸,民反受弊,徒減穀數,便無實效,令道臣,探察商確,換作數爻,酌量登聞後,更爲稟處。至於臨淄倉麤穀事,誠極寒心,簸揚空殼之燒火,曾在先朝,一施之於咸陽,而此係格外特恩,非今日之所敢援例仰請者,令道臣,詳査生弊之由,爛商釐革之道,論理狀聞後稟處。舊貯之如此,尙不成說,新捧之無別,尤爲可駭,各年捧還守令,亦令指名現告,以爲嚴勘之地。其一,羅州·珍島兩牧場捧稅,十數年來,京司上納,則以本色捧上,牧官所用,則以錢代捧,至于昨冬,羅州則一石米,勒捧七兩五錢,太一石勒捧四兩,木花四斤,勒捧一兩,珍島則一石米勒捧七兩八錢,太與木花之價,與羅州一般,比之時價,不啻倍蓰,牧民呼冤,有不忍聞,代捧一款,關飭革罷,而前任兩牧官,不可不捧現告拿問嚴勘。大抵牧官,處在各道,京司旣已夐遠,營門無所照管,惟意橫濫,少無忌憚,傍照兼營將例,京司與道伯,俱書殿最,則庶可戢放縱之習,令廟堂,稟處事也。牧民之無告,誠如繡啓,而至於牧官所用之濫捧代錢,尤係不法,雖以昨冬事觀之,其所勒捧,比時直不啻倍蓰而已,此等牧官,宜施懲一之典,卽爲捧現告拿問嚴勘。代捧一款,繡衣雖已行關革罷,而日後襲謬,難保其必無,令該寺,嚴關禁飭。所謂牧官,卽分寺郞官,還簿賑政,雖或句檢於監營,而京司郞官之考績於外藩,事體有礙,故自前亦無其例,雖不別書殿最,道臣常加廉察,以其能否,趁六臘論報該寺,以爲考績之地,似勝於京司之遙領,以此意,分付該寺及該道。其一,生民之弊,專由於吏額之多,大邑幾至三數百人,小邑不下七八十人,雖以京司言之,皆有定額,獨於外邑,不定額數,徒貽弊端,令道臣,量定額數,汰其冗雜,爲民除害事也。州府郡縣之吏額,皆有定數,具在大典,額外增加,寔繁其徒,專由於營邑之不能守法,今不必更爲定額,亦不必上煩朝令,澄汰冗雜,俾歸農業,快除民害,卽營邑一擧手之事,令道臣,知悉此意。其一,校院生,自有定數,近來奸民,多有避役,投托募入,名色亦甚夥然,軍政倍難,令道臣,査出汰定於良役事也。校院生及各樣募率之濫屬者,汰定良役之意,向因儒賢疏,以爲覆啓行會,不必更事關飭徒致煩擾,姑觀來頭營邑擧行之勤慢,自本司,另行考察。其一,松禁蕩然,沿海松山,無不童濯,邊山,最有名稱之封山,而家材柴木,牛輸馬載,絡繹道路,若不別般嚴束,難保有效,令廟堂,道·帥臣,各別申禁事也。松政之寒心,何處不然,而湖右爲甚,邊山昔稱國家之材府,而間因京司折受,太半耕墾,誠甚可惜,若干餘材之任他斧斤,日就童濯,尤爲駭然,嚴飭道·帥臣,取考禁養節目,申明修擧,俾有實效,何如?傳曰,允。
李魯春,以義禁府言啓曰,因全羅右道暗行御史鄭來百書啓,吏曹覆啓內,全州前判官鄭持容,前因左道暗行御史張錫胤書啓,已爲拿處,而今此臚列,互有詳略,令該府,逐條詳覈,照法勘斷。益山郡守朴魯榮,臨陂縣令李鍾淑等,或不禁吏屬之橫斂,或許捧民錢之願納,俱極可駭,爲先罷黜。咸平前縣監崔履亨,許多所犯,俱係不法。上項三倅,依繡啓竝令該府,拿問處之。靈光郡守崔光泰,沃溝縣監李章玉等,民錢之收斂,均有其罪,而災結私用,棍罰濫施,尤關法禁,竝爲先罷黜,亦令該府,拿問處之。高山縣監李在純,前已因此事拿處,兩繡衣之論列,俱爲如此,到今有難仍置,亦爲罷黜,令該府,參互兩啓,詳覈嚴勘事,判付內,依回啓施行事,命下矣。鄭持容所犯諸條,前已行査,本道待査啓來到,參互繡啓,詳覈照勘。李在純,未及就囚,待就囚,亦以兩繡衣書啓,詳覈嚴勘。崔履亨,今方待命,拿囚。朴魯榮·李鍾淑·崔光泰·李章玉等,俱在任所云,依例發遣府書吏·羅將,竝拿來,何如?傳曰,待待命拿囚。
兵曹啓目,觀此全羅右道暗行御史鄭來百書啓,則全羅右水使金燨段,軍器修補,自備居多,而生松傍枝,蟲蝕枯木,卽所發賣,雖歸於繫船鐵索火藥點火等物力是白乎乃,當此松禁蕩然之時,發賣之說,亦甚駭聽是如爲白有臥乎所,其所發賣,雖是眞箇傍枝及蟲蝕是良置,不報廟堂及巡營,擅斫擅賣,已是法外兺除良,松禁法意,其重,何如?前後朝飭,不啻申嚴是白乎,則帥臣之責,比他尤別,苟有嚴畏之心,雖一木一枝,惟當禁護之不暇是白去乙,乃反身自犯之,恣意發賣,不可但以駭聽論,此而容貸,無以懲後,該水使金燨,令該府,拿問嚴處爲白乎旀,格浦別將張鳳喆段,松禁解弛,不能察飭,監官山直等處,每朔望,或捧錢二十兩,或十五兩,一月兩次收捧,亦甚可駭是如爲白有臥乎所,身爲邊將,非徒松禁之解弛,捧賂山直,若是無嚴,極爲痛駭,爲先罷黜,亦令該府,拿問嚴處爲白乎旀。法聖僉使李翼鉉段,稅捧稱平,還分甚均,鎭卒無怨,村民頌惠,而本鎭戰船,初不蓋覆,事極疎忽是如爲白有臥乎所,雖曰,褒多貶少,推考警責爲白乎旀。全州營將李奭培,羅州營將申達夏,全羅右水虞候李毅和,臨淄僉使馬興麟,群山僉使李寬會,黔毛浦萬戶李東憲,多慶浦萬戶趙台錫,於蘭萬戶韓錫胤,木浦萬戶朴文曾,梨津萬戶金兌雲,笠巖山城別將池友璧等段,雖乏優異之績,亦無顯著之疵是白遣,全羅監營中軍金聖彬段,纔因左道御史書啓之稟處,已爲勘罪,竝只置之,何如?判付啓,依允。
上在昌德宮。停常參·經筵。
自開東至辰時,灑雨下雨,測雨器水深三分。
閔耆顯啓曰,明日常參·經筵,取稟。傳曰,停。
李魯春啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李魯春啓曰,卽者義禁府都事來言,時囚罪人李東善口招,具綜·崔履亨捧供,李一愚照律,李仁默·沈廷秀·徐洛修議處,當爲擧行,而判義禁李秉鼎,以身病三度呈辭入啓,知義禁李敬一,同義禁林蓍喆·金達淳,俱未肅拜,口招議處照律,次堂,例不得擧行,捧供,亦不得備員開坐云。知義禁李敬一,同義禁林蓍喆·金達淳,竝卽牌招,以爲擧行之地,判義禁李秉鼎,身病呈辭入啓,何以爲之?敢稟。傳曰,判義禁許遞,政官牌招,開政差出,與知義禁·同義禁,一體牌招。
閔耆顯,以吏批言啓曰,本曹佐郞奇學敬呈狀內,矣身素患痰癖之症,當此換節之時,一倍添劇,時日之內,萬無起動供職之望云,身病旣如是沈重,則有難强令察任,改差,何如?傳曰,允。
洪羲運,以兵曹言啓曰,五衛將李源龍,病難供職,呈狀乞遞,守門將尙大容,猝得奇疾,近益添劇,無望供職,呈狀乞遞,實病旣如此,則不可强令察任,竝改差,何如?傳曰,允。
有政。吏批,判書李書九進,參判金羲淳牌不進,參議任希存牌不進,同副承旨閔耆顯進。以金達淳爲禮曹參判,金載瓚爲判義禁,趙鉉爲淸風府使,金麟淳爲沃川郡守,李顯正爲沔川郡守,李勉植爲舒川郡守,李柱溟爲陰竹縣監,姜世綸爲結城縣監,朴和源爲堤川縣監。再政。以任希復爲宗廟令,李象鼎爲景慕宮令,李奎瞻爲連山縣監,李在璣爲吏曹佐郞。
兵批,判書李秉鼎進,參判尹東晩病,參議尹光顔入直,參知金鼎國病,左副承旨洪羲運進。以李殷模爲副摠管,鄭東顯·洪夏龍爲同知,王道源·黃顯基·李益賢爲五衛將,權邁爲忠壯將,金弘曄爲慶熙將,沈能壽爲守門將,李東憲爲全羅右水使,權聖鎭爲全羅中軍,羅元基爲格浦別將,副護軍單柳載河。再政。以安錫任爲同知,金潤國爲忠翊將,李惟秀爲訓鍊副正,金爀爲忠淸兵使
李魯春啓曰,知義禁李敬一,同義禁金達淳牌不進,同義禁林蓍喆再牌不進,推考傳旨,今方捧入,而時囚罪人口招議處捧供照律事,命下之後,如是違牌,不卽擧行,事甚未安,知義禁李敬一,同義禁金達淳,更爲牌招,同義禁林蓍喆,所當更請牌招,而係是一日三牌,判義禁金載瓚在外,何以爲之?敢稟。傳曰,同義禁林蓍喆請牌人,同爲牌招。
洪羲運,以兵曹言啓曰,今月十二日,一兼禁軍番次矣,該番將有闕之代,依例口傳差出,何如?傳曰,允。
兵曹口傳政事,以許濈爲兼司僕將。
李魯春啓曰,行大司憲李直輔,掌令洪彦爕在外,執義趙恒鎭,掌令愼性眞,持平李毅采牌不進,持平金啓河未署經,監察茶時之意,敢啓。傳曰,知道。
李魯春啓曰,高山縣監李鼎圭,憲府則旣已署經,諫院當爲署經,除在外·未署經外,未肅拜·呈告人員,竝卽牌招,以爲署經之地,何如?傳曰,允。
李魯春啓曰,高山縣監李鼎圭,諫院當爲署經,而大司諫吳鼎源,司諫金孝眞,獻納李德鉉牌不進,正言任㸁在外,姜時煥未署經,不得署經,何以爲之?敢稟。傳曰,違牌人更爲牌招。
李魯春啓曰,高山縣監李鼎圭,諫院當爲署經,而大司諫吳鼎源,司諫金孝眞,獻納李德鉉,三牌不進,正言任㸁在外,姜時煥未署經,不得署經,何以爲之?敢稟。傳曰,一司除署經。
以吏曹參議任希存牌不進罷職傳旨,傳于閔耆顯曰,只推。
以大司諫吳鼎源,司諫金孝眞,獻納李德鉉,執義趙恒鎭,掌令愼性眞,持平李毅采,牌不進罷職傳旨,傳于李魯春曰,只推。
以大司諫吳鼎源,司諫金孝眞,獻納李德鉉,再牌不進罷職傳旨,傳于李魯春曰,只推。
以漢城府民家頹壓別單,傳于柳師模曰,恤典,令該廳,卽爲題給。
以漢城府民家頹壓別單,傳于柳師模曰,恤典,令該廳,卽爲分給。
以平安監司金勉柱狀啓,楚山府境內,五月二十六日,獰風大作,雨雹交下事,傳于柳師模,西北非時之雹,傷稼不少,甚極驚慘,被災民人處,各別顧助,俾免失農事,回諭。
閔耆顯,以弘文館言啓曰,校理洪奭周,疏批已下,卽爲牌招察任,何如?傳曰,允。
以校理洪奭周牌不進罷職傳旨,傳于閔耆顯曰,只推。
閔耆顯,以奎章閣言啓曰,明日奎章閣奉審日次,臣等,進詣擧行之意,敢啓。傳曰,知道。
洪羲運,以兵曹言啓曰,卽接慶熙宮入直衛將田晉龍牒報,則開陽門西邊小松一株,拔根顚仆云,令該所,依例斫去之意,敢啓。傳曰,知道。
吏曹啓目,權知承文院副正字孟養大·權得中,權知成均館學諭林以存·洪重緖·朴宗祐,俱已登科前,年滿五十,竝只依法典,六品遷轉,何如?判付啓,依允。
吏曹啓目粘連,觀此忠淸道暗行御史申龜朝書啓,則本道栍邑中,韓山前郡守尹載伋,沿路邑中新昌前縣監鄭漢喆等段,竝請令攸司稟處是白乎所,兩邑守令,御史旣已封庫,或已罷黜是白乎乃,諸條所犯,俱係不法,竝令該府,拿問嚴處爲白乎旀。栍邑中保寧縣監鄭澣段,無前冤獄,四朔掩置,奸鄕猾吏,不能束濕是如爲白有臥乎所,該守令,御史亦已罷黜,而冤獄掩置,大關刑政,亦令該府,該府拿問處之爲白乎旀。沃川郡守洪章輔段,一味憒劣,全欠詳明,三千石掩逋,舊愆難贖,數百兩差任,客謗狼藉,吏奸莫察,民怨載路是如爲白乎旀,本道沿路邑中結城縣監南惠寬段,昨秋設場之時,荊闈雜物,徵斂太過,剩錢千兩,自歸私用,民怨藉藉,至聞隣境,分糶之際,穀包不完而矇未覺察是如爲白有臥乎所,差任招謗,斂民私用,俱極可駭,竝只爲先罷黜,令該府,拿問處之爲白乎旀。栍邑中堤川縣監李在安段,全入奸吏之袖,官需米結役米,以錢代捧,怨騰價高,飮酒無節,醉輒濫杖,難責百里之任是如爲白乎旀。本道沿路邑中舒川郡守柳頤玄段,專委首鄕,旣播二倅之謠,莫察倉奸,難禁百弊之興,雖有願治之誠,終非剸理之才是如爲白乎旀。淸風府使趙榮慶段,人旣昏謬,事多顚錯,喜怒無常,怨騰濫杖,用度無節,害及橫斂,邑務板蕩,民情愁嗷是如爲白乎旀。沔川郡守徐有悌段,邑子干政,徵債惟恐不及,請囑盛行,聽訟每多枉決,捧糴則斛量太濫,分糶則穀包半空,吏奸莫察,民怨載路,該邑素多邪類,而忽於統法,不爲察飭是如爲白乎旀。他道沿路邑中陰竹縣監秦詠段,全沒紀綱,不得笞一吏而董一民,委懦不振,官事板蕩是如爲白有臥乎所。上項五邑守令,其所論列,俱難責之以字牧之任,竝只罷黜爲白乎旀。本道沿路邑中,全義前縣監洪彝浩段,濫乘有屋之轎是如爲白有臥乎所,堂下官之無得乘屋轎,飭禁申嚴,而有此冒犯,令該府拿問處之爲白乎旀。栍邑中忠州牧使李英敎段,浮謗旣由於瑣微,束濕亦勉於剛果是如爲白乎旀。洪州牧使兪漢敦段,政令欠於振刷是如爲白乎旀。平澤縣監李建胄段,未察首鄕之作奸是如爲白乎旀。瑞山郡守金尙墀段,過於柔懦,不無吏鄕售奸之弊是如爲白乎旀。本道沿路邑中庇仁縣監趙段,倉吏作奸,徵債有妨是如爲白乎旀。木川縣監李彦五段,束濕不嚴,或多浮謗是如爲白乎旀。槐山郡守李得養段,治欠振刷是如爲白乎旀。陰城縣監金熙華段,鄕任數遞,或招浮謗是如爲白乎旀。他道沿路邑中振威縣令卞世義段,吏習頑悍,至有伐喪之變,而不能檢飭是如爲白有臥乎所,上項九邑守令,竝推考警責爲白乎旀。水原前判官林秉遠,本道沿路驛中成歡察訪趙彦哲等段,因他繡啓,已爲罷黜,今無可論是白乎旀,本道沿路邑中藍浦縣監李敬簡段,詳明之治,濟以綜核,四載居官,始終如一,民隱則至誠字恤,邑弊則一心釐革。浦倉稅穀,露置守直,誠一痼弊,而捐其薄廩,不擾民役,亟期修葺,道伯巡邑,延逢軍馬,責立良軍,徵錢不少,而自備補給,永除其弊。田結疊徵,覈實蠲減,戶籍浮費,從願代捧,嚴於束吏,莫售其奸,闔境晏如,譽聞隣邑是如爲白乎旀,公州判官鄭冕綏段,詳密之治,濟以剛明,嚴於束濕而猾吏袖手,明於察隱而小民懷惠,簽丁無疊役之患,捧糴無濫徵之弊。申明統法,捉得邪徒,政令之綜核,於此可見是如爲白有臥乎所,兩邑守令,治蹟俱爲可尙,而一是數遞之邑,一是赴任未久,竝待準限,似當施以陞敍之典是白乎矣,係干恩賞,臣曹不敢擅便,上裁敎是白乎旀,監司曺錫中段,按藩屬耳,聲望已著,秉心公平,誠款相孚於營邑,處事寬簡,威惠咸服於吏民,不擾不迫,一路晏如是如爲白有臥乎所,道臣體重,今姑勿論爲白乎旀,其餘本道及他道沿路二十二邑驛,守令·察訪等段,旣蔑優異之績,亦無顯著之疵,竝姑置之爲白乎旀,兵使·水使·營將·中軍,虞候·邊將等乙良,令兵曹稟處,何如?判付啓。依回啓施行爲良如敎。
兵曹啓目粘連,啓下是白有亦,觀此忠淸道暗行御史申龜朝書啓,則兵使吳載重段,不恤軍校,事多非理,營屬放料,例以營需米上下,而需米價高,則發賣盡用,軍餉米一百石,以歇價受還,民人處,勒分貿取,以作營屬放料之資。餉分法意,何等嚴重,而不畏法禁,自作錢還,餉穀分給後,發賣空石,例作城卒及守門軍料下之資,而憑藉城役,二百兩,又爲取用,城卒呼訴,則反事棍治,醜謗狼藉。其不法之罪,令攸司稟處是如爲白有臥乎所,諸條所犯,俱係不法,而就其中莫重軍餉之自作錢還,歇價勒貿,尤極驚駭。爲先施以罷職之典,仍令該府,拿問嚴處爲白乎旀,水使李近胄段,松禁至嚴,私商不入,軍校無怨,戰艦無缺是如爲白乎旀,公州營將韓泳段,勤於戢盜,嚴束校卒是如爲白乎旀,淸州營將李昌會段,譏詗旣密,團束頗嚴是如爲白乎旀,忠州營將申晤段,村無竊發之患,民無橫侵之弊是如爲白乎旀,兵虞候李燁段,還餉旣精,守牒頗嚴是如爲白乎旀,水虞候金鍾翕段,漕船勤護,捧還無怨是如爲白乎旀,馬梁僉使金師伋段,居鎭三載,誠心擧職是如爲白乎旀,平薪僉使高應濂段,勤護稅舶,愛恤鎭卒是如爲白乎旀,舒川浦萬戶李重葉段,誠心愛恤,鎭卒無怨是如爲白有臥乎所。上項水使及三鎭營將·兩營虞候·邊將三人等段,雖是純褒,而別無優異之績,俱涉可尙,而亦係職分內事是白遣,洪州營將張集紹,雙樹山城中軍兪碩柱等段,或曰,莅任未久,毁譽無聞,或曰,赴任屬耳,姑無毁譽,竝只置之,何如?判付啓。依允。
同義禁林蓍喆疏曰,伏以,居諸迅駛,孝元殿終祥,只隔數旬,如喪之痛,帀域如新,而仰惟孝思靡逮,尤當如何?區區下情,實不勝憂慮之至。仍伏念臣於病伏之中,伏奉除旨,以臣爲同知義禁府事,繼以召牌荐降,臣誠感激恩命,固宜竭蹶之不暇,而第臣私義,有不敢冒膺者。臣於再昨年,忝叨見職,以逆醫配所之遽然定入,厚被泮儒詆斥之論,聖度包容,雖不加罪,私心恧蹙,尙難自容。今於新除之下,謂以日月之稍久,揚揚冒赴,不思所以自引,則其爲廉防之壞損,顧如何哉?且臣素患疝癖之症,越添於近日潦濕之中,下腹橫亘,運動亦難,尋常起居,亦不得如意,殫束赴衙,尤無以自力,以情以病,趨承無路,屢違召命,益增罪戾,玆敢略入文字,仰瀆嚴廬之下。伏乞天地父母,俯垂諒察,亟遞臣新授之職,仍治臣逋慢之罪,以安私分,以肅朝綱,千萬幸甚,臣無任云云。答曰,省疏具悉。卿其勿辭行公。
行護軍李漢豐疏曰,伏以,雲鄕永閟,天星再周,孝元殿終祥,奄隔二旬,攀號痛冤,率普同情,伏惟我殿下,孝思未逮,哀慕如新。仍伏念臣,材本樗櫟,百不猶人,跡起弓馬,一藝無稱,尋常外閫,猶恐才力之不逮,戎垣重任,是豈夢寐之所及哉?特以我先大王至仁盛德,曲庇造化之恩,偏被生成之澤,性本狷拙而涵容之,動輒瘡疣而庇覆之,臣於是,不勝感激。不念負乘之戒,只切裹革之志,生死向前,歷踐五營,思所以筋力奔走,仰答不世之洪造矣,未遂涓埃之報,遽遭窮天之痛,而猶不能褥蟻之遂誠,尙此頑喘苟延者,區區寸忱,亦惟在於追先而報今,則但當策勵駑鈍,殫竭心力之不暇矣。顧何敢疾病之可言,而官職之可辭乎?然而今此賤疾之沈痼,積有年所,藥餌調治之方,實非一朝一夕之所可責效者也。癖積之用事,膈火之作氣,猶屬餘事,而胃土積敗,一匙之飯,輒發嘔氣,風痰爲祟,一言之發,便作詿誤,暈眩之症,有時昏絶,軟脚之疾,寸步難進。其餘骨節刺痛,手足不仁之症,愈出愈奇,深於醫者,固皆望之而走,歷論諸症,便同下山之勢,決知其無餘日矣。此實通朝所共知,則官職去就,非所可論,職名縻身,瘝曠亦至四箇月矣,一縷未絶,省覺猶存之際,時或入想,則自不勝惶懍而震迫矣。況又元戎,國之重務也,苟使臣,精力未耗,疾病未甚,其所觸事僨誤,終難免於大戾也,明矣。猶且仍因蹲冒,至于今泯泯者,以其殫誠報效之愚忱,如上所陳,故隨衆逐隊,不避尸素之可愧,惟思至死而靡悔矣,今則年滿七十,病又將死,而虛縻重任,一味曠務,非但私心之悶迫,國體之所係,亦非細故也,則終豈無一言哀籲於天地父母之前乎?若於未死之前,職名去身,安意就盡,則雖死之日,猶生之年,結草銜珠,猶不足以報聖恩之萬一也。伏乞聖明,特憐臣肝血之懇,亟遞臣訓局之任,俾幸公私焉。臣於垂死乞免之章,顧何敢贅及他事,而竊伏念武臣之宣薦,乃是峻選,自設廳之初,薦法甚嚴,一廳齊會,圈點,必爲準點然後,始爲完薦者。自是不易之規,而向在先王朝,因一二宣傳官之挾雜沮戲,處分截嚴,仍令行首宣傳官,就其未準點者,量宜加點,以爲完薦事,有所下敎。此特出於一時矯捄之聖意,而一自其後,爲行首者,非徒加點,雖或公議歸一,已爲準點者,惟意減黜,其所取捨,專在於行首一人,故近日宣薦之淆雜不公,無復餘地,誠非細憂。臣以此事,每欲一陳於前席,而嚴畏未果,今則疾病轉劇,登筵無望,不避猥越,敢此附陳,而言雖淺近,事係薦剡,下詢廟堂處之焉,臣無任云云。答曰,省疏具悉。元戎重任,不可輕遞,卿其調理行公,宣薦事,當問于大臣矣。
校理洪奭周疏曰,伏以,流光電邁,仙馭日遠,孝元殿終祥之月,倏焉已屆,薄海痛隕,穹壤罔極,仰惟我聖上,永言孝思,撫時號慕,益復增廓然靡逮之慟。仍念臣,以宿昔偏被恩遇之蹤,未效絲髮之報,徒積辜負之罪,杜門鏟跡,血泣追愆,不意造化之大,不棄一物,日月之明,靡幽不燭,拔之罪籍之中,廁之臺閣之上,天地河海,恩造莫隆。生死隕結,報答無階,而鐵限在前,株守難變,畢竟召命之屢違,又速逋慢之重戾,薄罷旋敍,匪罰伊恩,乃者玉署新命,又何爲而遽及於臣身也?夫手捧遺經,身登天陛,伸誠於密邇之際,覲光於逖違之餘,斯實縉紳之至榮,臣子之大願,則今臣之拜命惝怳,彌日而不得進者,是豈得已而然哉?竊伏念聖朝名器,何官不宜愼揀,而在是職,尤所當愼,經幄顧問,何時不爲重任,而在今日尤所當重。目今悠悠萬事,莫大於聖學之將就,而其所以輔導啓沃之方,一唯在於經幄之得其人,則雖使古之名儒·宿學居之,猶必逡巡却顧,而不敢當,而況於蒙陋如臣,譾劣如臣,加之以情地之危蹙,萬萬無可强之望者乎?臣之自來情勢,雖不敢每每煩陳,而其爲決難冒進之狀,抑亦通朝之所共知,尋常班行之末,猶無抗顔之望,則瀛館淸銜,尤非可議到於彈束。矧今世趨不古,躁競多漸,淸朝四維之浸弛,蓋已駸駸爲有識之所竊歎,而尙未有遭罹如臣,而揚揚儳冒於榮塗者,則臣雖至庸極劣,顧何忍躬先犯之,重自陷於壞了世道之罪哉?參倚思量,寸步難動,荐違恩召,惶蹙冞切,玆敢隨牌詣闕,冒死號籲於天地父母之前。伏乞聖慈,俯諒臣難冒之實狀,亟削臣匪據之職名,俾重淸選,以安私分,仍治臣瀆擾之罪,以肅朝綱焉。臣今旣不以見職自居,不當有所論及,而幸逢聖學時敏之日,叨廁經席論思之任,區區願忠之誠,實有出於同得之秉彝,則芹曝微忱,亦何敢不一陳於天聽之下哉?恭惟我殿下,丕承艱大之投,淬礪一初之政,天命之眷顧方新,人心之蘄向方切,祈永迓休,寔自今伊始。臣伏聞廈氈之上,纔畢周誥之講,亦嘗有以召公告成王之說,爲殿下敷陳之者乎?夫以諴小民,爲祈永命之本,以疾敬德,爲諴小民之本者,此實周太保拳拳告君之一篇宗旨也。臣請先言敬德之說,可乎?敬之一字,學問之所以成始成終,自萬乘以至于庶人,莫不以是爲進德之要,而唯人主,以雷霆萬勻之威,居崇高富貴之位。其心易放,其勢易肆,而唯其所欲,又可以莫予違者,則其持敬之工,比他人爲尤難,然幽獨之中,上帝鑑臨,俄忽之頃,六服震動,而一語默一擧措之微,生民之苦樂,繫焉,國家之治忽,判焉,則其所當汲汲而皇皇,比凡人尤有萬倍焉者。主一無適之謂敬,整齊嚴肅之謂敬,威儀言辭之間,政法注措之際,何莫非一敬字用力之地,而乃其本原切要之工,尤專在於一念發處。臣謹按,朱夫子延和奏箚有曰,願陛下,自今以往,一念之萌,則必謹而察之,此爲天理耶,爲人欲耶?果天理也則敬以擴之,而不使其少有壅閼,果人欲也則敬以克之,而不使其少有凝滯,旨哉言乎,臣竊願殿下,以朱子此言,書之座隅,實心體念,以爲喫緊下手之要,而推以至於一言一動之間,亦必反而求之曰,此果當耶,否耶?一事之施措則曰,公耶,私耶?一人之用捨則曰,賢耶,邪耶?紛華波蕩之中,則惕然警省曰,吾心得無爲所移乎?燕閑涓蠖之際,則穆然深思曰,吾之所以兢惕自持者,得無有動靜之間乎?又嘗時時而提撕,事事而循省曰,政令得無闕失乎?生民得無困悴乎?講學之工,得無少懈乎?求助之方,或有未至乎?忠言嘉謨,或壅於上聞歟?人才賢不肖,或至於混淆歟?擴以充之,觸類而長之,無往而不加察焉,則持敬之工,通貫融徹,而凡百施爲之間,將無一事之不合於天理矣,至於諴小民之實,則亦不過擧此而措之耳。臣伏見,比年以來,恩言寬政,前後相繼,繁賦重斂,未嘗有聞,而蓽門蔀屋,疾苦愁歎之聲,亦未能釋然而盡無也,臣誠愚昧,亦竊嘗深思其故矣。蓋積弊·巨瘼之痼結而難解者,固不可一二以毛擧,亦不可一朝而驟祛,然因其不可毛擧也而不之擧,因其不可驟祛也而不之祛。輾轉因循,狃以爲常馴,而至於廊廟·朝廷之上,無一人肯以釐弊爲任者,則民生切骨之瘼,其將何時而可去耶?臣頃在邇班,竊伏覩我殿下每遣守宰,臨筵召見,拳拳飭諭,不啻提耳,間或申之以慈敎之誕宣,丁寧諄懇,可感豚魚,豈非以民生之利病,專在於守宰之賢否故耶?然而側聽以來,未嘗聞絀一貪汚之吏,奬一廉能之倅,如烹阿而賞卽墨者,則臣竊恐宵旰之憂勤雖切,而實惠之下究無時也。臣又謹稽,朱夫子之言有曰,監司者,守令之綱也,朝廷者,監司之本也,欲斯民之皆得其所,本原之地,亦在乎朝廷而已。誠使朝廷之上,綱紀振擧,而賞罰必其信,公道恢張,而銓擇得其平,廉隅砥礪,而貪鄙者有所不敢肆,法制嚴明,而侈濫者有所不敢縱,至於嘉言罔伏,聰明四達,則墨倅·猾吏,莫得以逃其情狀,而生民戚休之實,自可以悉陳於紸纊之下矣。苟不能先乎端本澄源之地,而徒屑屑於事爲之末而已,則雖今日降一令,明日行一事,亦不過爲侈觀之文具,而或未必不歸於擾民之境,此臣所以不暇旁及於條目之細,而必以正朝廷三字,爲諴民之大要者也。臣旣以敬德諴民之說,爲殿下陳之矣,敬德之要,不越乎我殿下一心上工夫,而諴民之實,亦不過二三大臣之責耳。雖然,八域至廣也,萬機至繁也,苟非博採衆議,兼收群策,亦何以成雍熙之治功哉?臣竊聞帝王之盛節,莫大於納諫,故稱堯德則曰,舍己從人,數舜功則曰,好察邇言,伊尹·仲虺之頌成湯,亦惟曰,從諫弗咈,改過不吝。夫以堯·舜·成湯之聖,不曰,無過而必稱其改過,不曰,無可諫而必稱其從諫,此豈非後世人主之所當盡心者哉?夫以寰宇之大,生靈之衆,而限之以堂陛之截嚴,就其中能致身於軒墀之間,而瞻望淸光者,蓋踰億兆而無一,而況於得接言議乎?又況於反復敷陳,與人君相可否者乎?又況於正色直辭,犯顔而不懼者乎?然則下情之上達也,亦已鮮矣,讜言之得聞也,可謂難矣。唐臣李絳有言曰,人臣生死,繫人主喜怒,敢發口諫者,有幾,就有諫者,皆晝度夜思,朝刪暮減,比得上達,什無二三云。苟非虛心而求之,改容而納之,恕其狂忘之罪,而開其不諱之門,則又安得免聰明之日壅,而世運之日否乎?臣每讀前史,考驗往跡,其治也未嘗不以來諫,其亂也未嘗不以拒諫,故古先聖王,立誹謗之木,建敢諫之鼓,直諒者言無不用,狂妄者亦加包容。陸贄所謂諫者多表我之能好,諫者直示我之能賢,諫者之狂誣,明我之能恕,諫者之漏洩,彰我之能從者,誠千古之格言也。及至後世,則不然,正論者謂之矯激,諷諫者謂之嘲訕,法語之言,罪之以不遜,巽與之言,目之以閃忽,抉摘於字句之間,勒加於情理之外,必欲使言者畏首畏尾,不敢出一事論一事而後已。於是乎位高者,持祿而顧望,職卑者,畏罪而囁嚅,言路旣杜而危亂隨之,得失之效,著在方冊,昭昭不差,甚可懼也,今殿下所以孜孜而求之者,或有所未至歟?以近世疲懦熟軟之積習,骫骳媕婀之成俗,苟不百倍其振作之功,難乎望其有謇諤之風采,而誠中形外,有不可揜,桴鼓影響,其效甚捷,上有虛受之量,而下無狂戇之言者,臣未之聞也。伏願殿下,無患言者之過當,而惟恐直言之不聞,無患臣下之不言,而惟恐開納之未至,每於引接臣寮之時,虛懷訪問,和顔翕受,其言之可用者,實心而推行之。或有無知妄發,觸犯忌諱,而苟以諫爲名者,愼勿輕加摧折,則好善之誠,孚於中外,消沮之氣,不日可振,昌言讜論,日進於宸聽之下,而我殿下求言納諫之盛美,其將不勝書於史冊矣,惟殿下懋哉?今臣所陳,卽皆陳腐迂闊之例語也,抑臣之耿耿愚忱,實有所不能自已者。嗟乎,世級日降,正學不明,膚淺之見,唯急目前,澆薄之俗,恥談經術,凡於學問之大要,治道之大體,一例指以爲陳腐迂闊,而甚者一聞格致誠正等語,輒皆目笑而心非之。一則曰,不緊,一則曰,可笑,臣未敢知天下之事,果孰有切於格致誠正字乎?又或曰,帝王之學,與韋布不同,不拘拘於方冊之陳言,夫綴緝以爲華,記誦以爲博者,固非帝王之學也。至若格致誠正之工,臣未敢知自古以來,聖帝·明王,亦果有捨此而能成治安之功者乎?又或曰,古今異宜,通變爲貴,先王之道,非今日所行,經傳之訓,非時務所急,臣又未敢知自古以來,爲天下國家者,亦有不法先王,不師古訓,而能不底於危且亂者乎?俗說一行,流弊無窮,使天下含生之倫,不得復見堯·舜三代之盛者,未必非此說之害也。惟願殿下,篤信前訓,堅定聖志,必以堯·舜三代,爲準的,必以格致誠正,爲急務,毋或爲流俗浮淺之論所撓奪,則宗社生民無疆之慶也。臣又伏聞召對綱目之講,亦將近十許卷矣,綱目一部,備載一千餘年盛衰臧否之跡,實萬世人辟之龜鑑也,臣未敢知我聖上,講讀之際,只視以前古已往之陳跡,以爲多聞之資而已耶?抑將一一體驗於今日實事,法其所可法而戒其所可戒歟?夫是書也,記事之書也,其世則有治有亂,其人則有邪有正,倘於開卷之時,一字一句,無或泛過。其治也,必求其所以治,其亂也,必求其所以亂,而反求於今日政令之間,其正也必審其所以正,其邪也必審其所以邪,而明辨於今日用捨之際,以及乎前代忠志之士良言嘉猷,必皆認作今日之臨朝親聽,然後朱夫子纂緝之苦心,庶幾不歸於紙上之空言,而講學之效,殆將有不可勝用者矣。惟殿下,竝加留神焉,臣無任云云。省疏具悉。諸條所敷陳,皆切實,予當服膺,爾其勿辭察職。
上在昌德宮。停常參·經筵。
自申時至人定,灑雨下雨,測雨器水深一寸二分。
夜自一更,至十一日開東,灑雨下雨,測雨器水深六寸。
藥房提調閔台爀,副提調尹光普啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等,不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
尹光普啓曰,明日常參·經筵,取稟。傳曰,停。
李魯春啓曰,行大司憲李直輔,掌令洪彦燮在外,執義趙恒鎭,掌令愼性眞,持平李毅采呈辭,持平金啓河未署經,監察茶時之意,敢啓。傳曰,知道。
洪羲運啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪羲運曰,大臣·備局堂上引見。
藥房口傳啓曰,臣等卽伏聞大臣筵退後所傳,則聖體以感候,數日欠和,旋卽向減,而諸節猶未快復常度,臣等不勝擾慮之至。當此溽暑蒸熱之時,調將之節,易致失宜,及今診察,議定湯劑,不容少緩。伏乞亟許臣等率醫官入診,千萬顒祝,惶恐,敢啓。答曰,已是微感,今又向差,不必入診,卿等退去。
備邊司薦望,以韓用鐸爲江華留守。
洪羲運,以兵曹言啓曰,新除授全羅右水使李東憲戶奴呈狀內,矣上典老母今年八十二歲,法不當遠離赴任云。閫帥之親年七十五歲者,許遞其任,載在法典,改差,何如?傳曰,允。
洪羲運,以兵曹言啓曰,五衛將李膺福,病難供職,呈狀乞遞,新除授五衛將李益賢,前任江原監營中軍,忠壯衛將權邁,前任統虞候,俱在任所,該廳番次苟艱云,竝改差,何如?傳曰,允。
有政。吏批,判書李書九進,參判金羲淳牌不進,參議任希存牌不進,行都承旨尹光普進。以兪漢寧爲大司諫,鄭來百爲司諫,李東煥爲獻納,趙萬元爲副應敎,趙鎭寬爲掌樂提調,邊達秀爲順懷墓守衛官,慶載萬爲愍懷墓守衛官,金孝建爲靑松府使,鄭繼周爲鎭海縣監,金養和爲肅川府使,尹弼柱爲孝昌墓守衛官,江華留守單韓用鐸,兼春秋單姜世綸。
兵批,判書李秉鼎進,參判尹東晩病,參議尹光顔病,參知金鼎國入直,左副承旨洪羲運進。啓曰,全羅右水使,今當差出,而擬望之人乏少,他道守令,竝擬,何如?傳曰,允。以李奭培爲五衛將,金箕昶爲忠壯將,朴履孝爲景福將,金珠淵爲全羅右水使,同知單金弘曄,護軍洪復浩,副護軍李庚運·閔昌爀·沈鏗·閔修益·金魯岳·李益賢·權邁,副司果孟養大·權得中·林以存·洪重緖·朴宗祐,竝單付。
李魯春啓曰,卽者義禁府郞廳來言,時囚捧供口招,議處照律,當爲開坐擧行,而判義禁金載瓚在外,知義〈禁〉李敬一,同義禁林蓍喆未肅拜,只有同義禁金達淳一人,口招議處照律,次堂例不得擧行,捧供亦不得備員開坐云。知義禁李敬一,同義禁林蓍喆,竝卽牌招,判義禁在外,何以爲之?敢稟。傳曰,知義禁李敬一,同義禁林蓍喆,牌招擧行。
李魯春啓曰,同義禁林蓍喆牌不進推考傳旨,今方捧入,而時囚議處照律及口招捧供,開坐擧行之命,已至經宿,尙不擧行,事甚未安。知義禁李敬一,陳疏入啓,只有同義禁金達淳一人,不得備員開坐,同義禁林蓍喆,更爲牌招,何如?傳曰,允。知義禁疏批已下,一體牌招。
以吏曹參議任希存牌不進罷職傳旨,傳于尹光普曰,只推。
以校理洪奭周牌不進罷職傳旨,傳于尹光普曰,只推。
以漢城府民家頹壓別單,傳于柳師模曰,恤典,令該廳卽爲分給。
尹光普,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
洪羲運,以都摠府言啓曰,今日入直內三廳武兼禁軍及軍兵等,當爲中日習射,而本府褒貶相値,不得設行,外中日,依例設行,而內入番禁衛軍試放事,請出標信。傳曰,知道。
洪羲運,以摠戎廳言啓曰,卽見北漢管城將徐有龍所報則以爲,本城訓鍊都監字內,元曉峰下體城四間頹圮云矣。待快晴卽爲改築之意,分付字內營門,何如?傳曰,允。
李魯春,以義禁府言啓曰,因忠淸道暗行御史申龜朝書啓,吏曹覆啓內,韓山前郡守尹載伋,新昌前縣監鄭漢喆等,令該府,拿問嚴處,保寧前縣監鄭澣,沃川郡守洪章輔,結城縣監南惠寬,全義前縣監洪彝浩等,令該府,拿問處之事,判付內,依回啓施行事,命下矣。尹載伋·鄭漢喆·鄭澣·洪彝浩等,今方待命拿囚,洪章輔·南惠寬等,俱在任所云,依例發遣府羅將,竝拿來,何如?傳曰,待待命拿囚。
李魯春,以義禁府言啓曰,慶尙監司南公轍狀啓內,鎭海縣監尹範會,爲先罷黜,其罪狀,令攸司稟處事,啓下矣。尹範會,時在任所,依例發遣府羅將,交待後拿來,何如?傳曰,待待命拿囚。
李魯春,以義禁府言啓曰,卽接月令醫員鄭運手本則以爲,時囚罪人鄭持容,素患痰癖之症,闖發於屢日處濕之餘,勺水不下,晝夜叫痛,氣息奄奄,實有難保之慮云。自前罪人病勢危重,則一邊保放,一邊草記,曾有定式矣,姑爲保放之意,敢啓。傳曰,知道。
領府事李秉模箚曰,伏以臣,忝在藥院之任,今日日次起居,禮當進參,而狗馬宿疾,近添暑感,寒熱交作,胸膈痞悶,飮食全却,神精日銷,宛轉床席,末由自力,分義都隳,惶懍靡措。且念諸司殿最,自有定期,而臣之兼帶衙門,緣臣病故,將不得趁限磨勘,揆以國體,寧不萬萬未安?玆敢疾聲仰籲。伏乞聖明,俯垂矜諒,亟免臣所兼諸任,仍治此時瀆擾之罪,以肅朝綱,千萬幸甚。取進止。答曰,省箚具悉卿懇。愼節奉念,日次之不得進參,殿最之不得磨勘,旣由病患,何至難安?卿其安心調理。仍傳于尹光普曰,此批答,遣史官,傳諭。
右議政徐龍輔箚曰,伏以臣於日前,猥陳疾病之懇,獲蒙體諒之恩,手擎溫批,感激靡措。秪緣臣稟賦虛脆,病源已深,數日調治,有加無減,有時竟日絶粒,眩暈從以越肆,方當天氣正熱之時,塞戶煖突,厚裝綿衣,猶不知暑,似此證情,時日之內,起作平人,斷無其望。有國重事,孰有大於考績,而臣之兼帶殿最,緣臣病勢,將不得趁限磨勘,今日賓廳日次,亦無以進身,虧分曠職,無所逃罪,玆敢短箚哀籲。伏乞亟降威罰,以勵頹綱,以安私心焉。取進止。答曰,省箚具悉卿懇。愼節尙未差復,曷勝奉念?考績之不得趁勘,勢也,卿其安心調理。仍傳于尹光普曰,此批答,遣史官,傳諭。
知義禁李敬一疏曰,伏以,居諸迅駛,此月奄屆,孝元殿終祥,只隔一望,伏惟我殿下,哀慕遑遑,靡所逮及,臣民痛冤,曷有其極?伏念臣於昨冬,濫叨司寇之長,觸事憒憒,全不糾檢,曹屬之偸竊文案,大是變怪,而矇不覺察,未得摘發,溺職之罪,合彼重勘,而薄罷未幾,恩敍遽降,罪大罰輕,已不勝惶恧之忱,不意金吾除命,又下於杜門悚蹙之中。追訟舊愆,無以冒應,庚牌屢辱,而荐犯違傲,臣罪至此,尤合重誅,玆敢略控難冒之義,仰瀆嚴廬之下。伏乞亟命鐫削臣所帶之職,仍治臣瀆擾之罪,以肅朝綱,不勝幸甚,臣無任云云。答曰,省疏具悉。卿其勿辭行公。
江華留守韓晩裕疏曰,伏以,居諸迅邁,孝元殿祥事奄迫,臣民慟隕,若在其初,聖孝哀慕,曷有其極?伏念居留,國之重任也,保障,國之隆寄也。夫豈如臣之庸陋而蔑聲望,疎迂而昧事務者,所宜承乏而濫竽者,而第以受命於不可辭免之會,赴任於不敢虛徐之時,因而冒隆寄而玷重任,若固可堪者然,凡百生疣,無一善狀,惟恭俟因罪之勘,司直之論,而居然二周歲矣。嗚呼,臣之無似,事我先朝,粵自雷肆橫經之列,以逮多年邇班之周旋,猥當天祿校書之役,尤多曠世異數之霑被,每若家人父子之間,庶擬往史君臣之際,而緣臣不忠不孝,一夕奉諱,乃在三年不呼之日。纔終私制,復入脩門者,不過二朔,而遽出是府,一帶江水,阻京國如在千里,此生此世,報答昔日之恩遇,已矣何論,而亦不得從卿士後,洩哀於殿庭哭班,今焉終祥之隔,已無多日,臣非木石,其將何以爲心?撫隨身珍賜之物而涕泗橫集,對尊丌舊頒之,書而心肝潛摧,抱此悲衷,向誰告訴?抑臣自涖是任,嘗經重病,實祟前夏之炎霾,最患此土之瘴霧,又當暑節,更發如期,胸膈鎭日痞塞,神精有時迷瞀,每當症形之苦劇,輒致公務之曠滯。今臣之所叨,苟使厭事而占便,可稱閑局,若欲釐弊而辦職,罔非重務,豈容臣偃息床笫,雍容簾几,一任其尸瘝也哉?如又坐閱暑溽,將復轉成沈痼,乞解一念,耿耿夙宵,若蒙恩遞,俾還本分,則可得上瞻象魏,下便醫藥,玆以力陳短章,猥籲微懇,仰瀆於恭默之中,顒祝於慈覆之下。伏乞諒臣不材之實,察臣至悲之情,仍憐臣難强之病狀,卽降禠鞶之音,獲遂納符之願,則公私萬幸,臣無任云云。答曰,省疏具悉。所請依施。
壬戌六月初十日午時,上御熙政堂。大王大妃殿垂簾,大臣·備局堂上,引見入侍時,左副承旨洪羲運,假注書李墷,事變假注書洪羲玄,別兼春秋呂東植·金邁淳,領議政沈煥之,左議政李時秀,開城留守金文淳,行兵曹判書李秉鼎,行禮曹判書李晩秀,戶曹判書趙鎭寬,知訓鍊事徐有大,水原留守鄭大容,漢城判尹李祖承,吏曹判書李書九,行護軍申大謙,副校理李晦祥,以次進伏訖。煥之等曰,雨後日熱,聖體,若何?上曰,大體一樣,而自數日,微有暑感矣。煥之等曰,未知感候,今爲幾日,而寢睡·水刺之節,何如?上曰,已爲三四日,而不至大段矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。煥之曰,感候旣如此,令藥院提調,率醫官入診,似好矣。上曰,今已向差,不必入診矣,次對爲之也。煥之曰,頃以設都監,待念後爲之事,仰稟矣,今月二十一日,令政院稟旨,政官牌招開政,都監堂郞差出,仍卽會同擧行,何如?上曰,依爲之。出擧條煥之曰,掌樂提調,多有擧行之事,耆堂所帶,姑爲許遞,何如?上曰,依爲之。出擧條煥之曰,向日議諡後,應敎因有物議,太常合座,不爲擧行,他應敎,亦難追後參論,以致至今不得合座矣。勢須改議然後,始可出場,分付弘文館,諸諡望,更爲議入,何如?上曰,依爲之。出擧條煥之曰,鞫獄外,定配宗勳文蔭武下大夫以上及曾經侍從臣,雖物故,勿爲檢驗,載在大典通編矣,向來慶興府荐棘罪人徐有隣之物故也,道臣不究法意,徑令行檢,有隣之許多罪惡,旣登臺啓之臚列,而未及拿覈,遽已物故。此固輿情之所共憤,而第念法者,天下平也,一或差失,流弊無窮,罪犯自罪犯,典憲自典憲,旣非鞫囚,而非徒行檢,又是開檢,俱係法外。該道臣李義弼,從重推考,此後則申明法式,無或違越之意,分付該府,何如?上曰,依爲之。出擧條煥之曰,每年都政,以二十日爲定行之限,而戊戌春,以國祥前期十五日,有視事頉稟之例,今番大政,以七月初退行之意,分付銓曹,何如?上曰,依爲之。出擧條大王大妃殿下敎曰,都政,以何月爲之乎?煥之曰,以七月初奏達矣。煥之曰,禮曹參判金達淳,文學才識,實合進用,備局堂上差下,使之察任,何如?上曰,依爲之。出擧條煥之曰,因訓鍊大將李漢豐疏論宣薦事,有當問大臣之敎矣,宣薦,卽武臣之峻選也,當初法意,非不嚴矣,中間薦事漸紊,濫竽甚多,故先王朝,以圈點之權,專畀行首者,蓋出於一時息鬧矯弊之方,而主圈之人,不能奉承聖意,秉公者少,逞私者多,薦法反不如舊矣。今聞宣薦之人,多過五百云,不可不痛革其習,圈點之法,復循古規,一廳同議完薦,毋得加點,而其數則每一薦,出身無過十人,南行無過二人,永爲定式,以爲簡選之地,似好矣。上曰,依爲之。出擧條煥之曰,向於壯勇營所屬區處時,兼內吹,還屬各軍門兼內吹事,別單,啓下矣,更爲詳考,則當初本以各軍門吹鼓手,移屬宣傳官廳,名之曰,兼內吹,又自宣傳官廳,移屬壯勇營,則今旣還屬各軍門,而各軍門元無兼內吹名色,以吹鼓手,原別單,改付標以入,何如?上曰,依此爲之。上下示江華留守韓晩裕上疏曰,疏辭如此,何以爲之乎?煥之等,輪見後仍奏曰,居留之任,與道臣有異,而陳懇又如此,合有體諒之道矣。上命書批答,又命書榻敎曰,政官牌招開政。又下敎曰,沁留之代,今日內議薦以入也。大王大妃殿下敎曰,向來北道四月大雪,已是異事,而今又五月雹災,必多害稼,未知何爲而致此災異,心實驚悚矣。煥之曰,臣等取見其狀啓,而亦不勝悚蹙,今承慈敎,誠爲切當矣。三代以前,未知災祥之如何,而災異屢見,卽三代以後之事也,大抵西北,風氣勁寒,與京城異候,故此等非時之災,往往有之,然而其在修省之道,豈忽弭災之策乎?大王大妃殿下敎曰,未知古亦有是,而關西之雹災,以其近北而然歟?時秀曰,關西被雹之邑,果是近北之地矣。煥之曰,在前則雖未知的在何月,而如此非時之災,間或有之矣。第伏念如臣無似,猥廁三事,年紀衰邁,才識淺短,其所消弭之方,有非倉卒間所敢仰對者也。時秀曰,卽因西北非時之雹雪,伏承驚悚之慈敎,敬天憂民之德,不勝欽仰萬萬,而臣於此,有可仰達者矣。國家之設置雲觀,專爲察氛祲謹災祥,事關乾象,則如日月暈流星霧氣等頻有之事,亦必隨卽啓聞,大於此者之致愼致祥,尤可知也。外而諸道道臣,各以本地方災祥登聞,又有各道兼春秋,凡厥庶徵之異於常度者,隨聞見報于春秋館,以之書之史策,此實虞典羲和之職,周官外史之義,所以仰贊聖朝至誠對越,遇災修省之德者。法意之嚴,關係之重,果何如也,而間因有司之臣,忽於其職,京外擧行,漸至廢閣,雲觀啓目之出於朝紙者,亦絶無而僅有,大違古聖王謹天戒之意。從今以後,凡屬災異,無論大小,無遺登聞,俾卽頒示事,分付觀象監及諸道道臣,仍令春秋館,申飭外史處,何如?上曰,依爲之。出擧條大王大妃殿下敎曰,左相之言,是矣,此等事,豈可以小而忽之乎?依所奏爲之,好矣。煥之曰,弭災豈有他策乎?伏承慈敎,如是警惕,推此心不懈,則豈無孚應之效乎?大王大妃殿下敎曰,四五月之內,災異疊現,此心警懼,豈或暫弛乎?又下敎曰,近日之雨,雖非久潦,而數次暴雨,必多民戶之頹壓,須飭該府,使之一一修報,雖小小頹壓處,無或遺漏,可也。煥之曰,霖雨不至屢日,頹戶似不過多,而方自該府,連續修報,謹當依此下敎,另加申飭矣,大抵今年雨·暘均適,豐徵已占,民情歡欣,京外晏然矣。大王大妃殿下敎曰,卿等須持心以公,處事以正,詳察事務,盡誠做去,以盡消災之道也。煥之曰,委任之聖意,豈欲孤負,而臣素蔑學識,不能對揚,憂懼之心,無以仰達矣。大王大妃殿下敎曰,非欲使卿,每事獨當,須董飭諸宰,修擧庶事,務以公正着念爲之也。煥之曰,下敎如此,不勝感激,登筵諸宰,豈敢不惕念奉行乎?上命大臣就座。秉鼎曰,曾在先朝己未,安興·加德·古群山·阿耳四鎭僉使,有文侍從武臣別軍職及邊地,已行間間差送之下敎矣。蓋此四鎭,俱是關防重地,今則本營已罷,久勤減數,隨其窠出,依舊例以武弁之有履歷者,差送,恐合事宜,下詢大臣處之,何如?上曰,大臣之意,何如?煥之曰,安興等四處,俱係關防,先朝,有文武中有履歷人,間間差送之敎,則今於壯勇久勤罷減之後,依舊例,以履歷人差送,似好矣。時秀曰,先朝定式,蓋欲其極擇差送,而各營門久勤將校,未必有可合之人,以有履歷武弁,隨窠擇差,似好矣。上曰,依爲之。出擧條晩秀曰,來八月,大王大妃殿·王大妃殿上冊寶時,自內親進致詞箋文表裏,卽日臨殿受賀之節,當依例磨鍊,故敢此仰達矣。上曰,依爲之。出擧條晩秀曰,稱慶陳賀時,京外箋文,依戊戌例,兩慈殿,只稱當殿之慶,大殿·惠慶宮,皆合撰頭辭,以一箋擧行,方物物膳,亦依戊戌年例,各殿宮,只以一度封進之意,分付,何如?上曰,依爲之出擧條晩秀曰,健陵祥祭後,自七月至臘月,六朔朔香,當於今月二十八日,陵官都受陪往,而與祥祭相値,無以及期受香云,祥祭享官兼受,似好,故敢此仰達矣。上曰,依爲之。出擧條鎭寬曰,宗廟月臺有頉處,今方修改矣,本臺體勢,旣甚廣闊,而承溜近傍數處外不開水道,每當潦水,水從階砌之隙,而洑流潛洩,因而臺石善崩。今當修改時,則左右隨地形,設置龍脣石數雙,以爲瀉水完築之地,何如?上曰,依爲之。出擧條鎭寬曰,弘文館所在冊子,祥祭後,當以黃紙,還爲改粧,而卷數至於三千卷,經費亦爲不些,冊衣之以藁精紙爲之者,仍置勿改,恐無所妨,而至若粧絲,則改靑以紅,似好矣。大王大妃殿下敎曰,當初改粧時,若只以講筵所御之冊,次次改粧,則三年內所用,豈至三千卷之多乎?伊時之不爲節約,可謂不善爲之事也。雖以冊絲言之,其費亦且不少,而藁精紙爲衣,編以靑絲,亦是粧冊之合格者也,何必以紅改之,仍舊置之,似好矣。鎭寬曰,謹當依下敎爲之矣。仍奏曰,弘文館,以殿講冊子及諸講官件,改以黃粧事,文移矣,所當一傡改粧,而數旣夥然,非但經費不少,見今所粧,卽藁精紙,紙色處於黃白之間,乃是粧冊恒用者,則到今不必一一改粧。御講冊子外,諸講官件,與禮說·兵書等各樣冊子,衣紙則仍置,只以紅絲改之,亦或無妨。然紙用藁精,絲用靑碧,自是粧冊之格式,內府粧䌙,多有此例,紙旣不改,絲亦仍舊,尤爲祛繁文節冗費之道,旣承慈敎,以此擧行之意,分付,何如?上曰,依爲之。出擧條大容曰,健陵齋室前路石橋之役,所入物力,以外帑庫上下事,前有成命,而本庫遺在告盡,不得上下,陵所植木時所入物力,各邑,例以儲置米會減,而本府則儲置米,元劃五百石,加下已多,植木所入之以米會減,其勢末由。石橋所入錢一千七百七十兩零,植木所入錢四千三百三十八兩零,合錢六千一百九兩零,以貯置庫所在,姑先推移區劃,而貯置庫錢貨,有不敢自下擅便,下詢大臣,處之,何如?上曰,大臣之意,何如?煥之曰,陵所築橋及植木物力,該府旣無庫儲,則事勢當推移劃付,臣等退與僚相,從長講確,謹爲覆啓矣。上曰,依爲之。出擧條書九曰,郡守以上窠,以限滿守令,通瀜備擬事,前已筵稟蒙允,而今當守令多窠之時,若出縣令窠,則京職中可擬之人,亦甚苟艱。限都政,以準朔縣監,陞擬,何如?上曰,依爲之。出擧條書九曰,北道陵·殿官仕日,道臣,例爲錄其次第報臣曹序陞,而月前適有智陵直長窠,故一依營關,自直長至參奉,次第陞遷矣,追聞有相左之端,故更爲査問該道,則純陵奉事朴思燮及和陵參奉南陽進,俱以居中減仕,而未免誤陞矣。臣之不能照檢,誠不勝惶恐,而該道臣從重推考,智陵直長及純陵奉事,和陵參奉望筒,竝爲勿施,依仕次更爲擬入,何如?上曰,依爲之。出擧條大王大妃殿下敎曰,向以眞殿所用物種事,有所下敎,而別卜定,則今不可旣罷旋行,以失信於民,而八月茶禮所用生鰒,已自昔年,每歲必薦,未嘗或闕,而先大王盡誠行禮,一遵前規矣,今若闕而不薦,則不但情禮之缺然,追念昔日之事,豈勝愴感之心乎?予意則冬至各殿宮進上生鰒,自今爲始,進定於八月,以爲茶禮時薦用之需,何如?惟我肅宗·英宗兩朝,軫恤元元之德意,果何如,而若有一毫擾民之端,則是豈仰體之道乎?且以海民言之,冬節輸納之物,來納於未寒之前,而此時日氣,不至甚熱,於渠輩,亦可謂便易矣,乾柿之正月令進上者,亦令兩南,換作蹲柿以納,似好矣。煥之曰,別卜定革罷之後,朝家軫恤之德意,海民莫不感頌,今可更議卜定,誠如慈敎,而至於殿宮進上物膳,推移以用,事面極涉苟艱矣。大王大妃殿下敎曰,此事何至於苟艱乎?雖以私家言之,其於事先之節,皆欲盡其誠意,靡不用極,雖其家力,稍不如前,前日所用之需,必欲辦備,則今此生鰒,以十一月所封者,進用於八月,情禮無曠,事勢甚便,有何苟艱之端乎?煥之曰,慈敎如此,只今年依此爲之乎?此事終涉苟艱,恐非永久遵行之道矣。大王大妃殿下敎曰,予則終不知其爲苟艱,而若如卿言,則但可行之於今年而止乎?一番議定之後,可以永久遵行矣。主上殿座稍久,實爲可悶,而此月內賓對,有難更設,及今議定,然後可趁於八月,故不得不煩此敎耳。時秀曰,領相之以苟艱爲言者,蓋進上物膳,所重自別,而前期推移,有損國體,故所奏如是矣。大王大妃殿下敎曰,予意則初欲以予之生日,封進物膳,爲茶禮所用之需矣。更思之,祀典所用,必期於億萬年勿替,則今以冬至物膳,稍進數月,引以爲用而後,可以仍作年例,永久遵行矣,必依此爲之也。煥之曰,下敎至此,臣等當退而議定矣。羲運曰,今日賓對,兩司無進參之員,事甚未安。諫院則雖無行公之員,憲府諸臺之無端不參,不可無警,竝推考,何如?上曰,依爲之。出擧條晦祥曰,臣於大僚請推北伯之奏,竊有區區仰陳者。我朝最重士夫,就以律文中婦女,不檢驗事觀之,亦可推顧惜士族之一端矣。是以,自古鞫獄收司婦女之或配或孥者,各自其家發去矣。一自戊·乙逆獄,捕廳拘囚應坐婦女,分送定屬之邑,戊·乙之賊,實是千古所無之凶逆,則雖其婦女,何所顧念,而旣非身自犯逆,亦是士夫種子,則防守察奸,依律勘處,未爲不可,而至於拘囚捕廳,則有違聖朝惜士族之本意,更爲議定遵行之地,何如?上曰,依爲之。出擧條晦祥曰,校理洪奭周,旣有只推之命,更爲牌招,申飭行公,何如?上曰,依爲之。出擧條上命書榻敎曰,王大妃殿進御加味六和湯,前方中,香薷·厚朴各減五分,去羌活,自明日一貼式煎入。又命書榻敎曰,大王大妃殿進御二錢重人蔘粟米飮,依前方自明日,一貼式煎入。又命書榻敎曰,惠慶宮進服加味白朮散,前方中去山藥,加陳皮一錢,自今日一貼式煎入。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深四寸。
夜自四更至十二日開東,灑雨下雨,測雨器水深一分。
藥房,口傳啓曰,臣等昨伏奉口啓批旨,以已是微感,而今又向差爲敎,區區憂慮之餘,不勝欣忭之至。夜間諸節,益臻常度乎?此時診察,不容少忽。伏乞亟許臣等率醫官入侍,以爲議定湯劑當進與否之地,千萬顒祝,惶恐敢啓。答曰,知道。比昨益勝,不必入診,卿等早爲退去。
閔耆顯啓曰,明日常參·經筵,取稟。傳曰,停。
李魯春啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
洪羲運啓曰,昨日吏曹判書李書九,請推咸鏡監司李義弼奏語,則以從重推考,仰請,故榻敎,亦爲依此書出矣,及其書送簡通,則只以推考書入,至於啓下,臣之矇然捧納,不勝惶恐。原擧條,改付標以入,而奏語與擧條,如是相左,有失詳審,不可無警〈責〉,吏曹判書李書九,推考,何如?傳曰,允。
閔耆顯啓曰,向日議諡諸望,令弘文館,改議以入事,命下矣。諸玉堂,竝卽牌招,以爲擧行之地,何如?傳曰,允。
李魯春啓曰,行大司憲李直輔,掌令洪彦燮在外,執義趙恒鎭,持平李毅采牌不進,掌令愼性眞,陳疏,持平金啓河未署經,監察茶時之意,敢啓。傳曰,知道。
以大司諫兪漢寧,司諫鄭來百,獻納李東煥,執義趙恒鎭,持平李毅采牌不進罷職傳旨,傳于李魯春曰,只推。
以應敎張錫胤,副應敎趙萬元,校理元在明·洪奭周,修撰金邁淳,副修撰金在昌牌不進罷職傳旨,傳于閔耆顯曰,只推申飭,更爲牌招。
以校理元在明·洪奭周,修撰金邁淳,副修撰金在昌再牌不進罷職傳旨,傳于閔耆顯曰,只推,待明朝牌招。
以漢城府民家頹壓別單,傳于柳師模曰,恤典,令該廳卽爲分給。
洪羲運,以都摠府言啓曰,司僕寺內大松一株,今日因雨,拔根顚仆之意,敢啓。傳曰,知道。
閔耆顯,以禮曹言啓曰,卽接大報壇守直官所報,則今日之雨,本壇奉室內一處,敬奉閣簷端十處,齋殿內三處,竝滲漏,典祀廳以下諸處,亦多滲漏云矣。莫重之地,又有此滲漏之患,誠爲驚悚,而見今霖雨未收,姑待快晴,與前頉竝卽修改,何如?傳曰,允。
洪羲運,以兵曹言啓曰,卽接東所衛將李輔國牒報,則司僕寺內大松一株,今日因雨拔根顚仆云,令該所斫去之意,敢啓。傳曰,知道。
洪羲運,以兵曹言啓曰,卽接南道參軍李元敬牒報,則禁衛營所授蠶頭近處,體城三間許頹圮云。爲先令繕工監,把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
洪羲運,以禁衛營言啓曰,本營分授木覓山蠶頭廣巖下體城三間許頹圮處,把守軍兵,令該軍門,量宜定送,限改築間,嚴加守直事,自兵曹草記矣。將校一人,出番鄕軍二十名,嚴飭定送,限修築間率領,晝夜輪回守直之意,敢啓。傳曰,知道。
禁府啓目粘連,向於徐洛修亦,觀其所供,被杖之女,謂無墮胎之事,而囚供發明,有難準信,令道臣,詳査狀聞後,稟處,何如?判付啓,依允。又啓目粘連,向於沈廷秀亦,觀其所供,諸條發明,與繡啓臚列,大相逕庭,其在覈實之道,不可徑先勘斷,令道臣,詳査狀聞後,稟處,何如?判付啓,依允。又啓目粘連,向於李仁默亦,黃白之侵徵,收逋之未盡,雖皆遲晩是白乎乃,其餘諸條,與御史論列,一切相反,其在重繡啓之道,不可遽議勘斷,令道臣,詳査狀聞後,稟處,何如?判付啓,依允。又啓目粘連,宣傳官李一愚,矣本府議啓內,觀其所供,所謂家舍不過七間,且與家主,折價入接是如爲白乎,則雖與奪入閭家有異,如干價本,屢月遷就,不可以貧窶難辦,有所曲恕,以此照律罪,杖八十收贖,奪告身三等,私罪,奉敎依允爲旀,功減一等爲良如敎。又啓目,保寧縣監鄭澣原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,韓山前郡守尹載伋,原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,新昌前縣監鄭漢喆原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,全羅前水使李東善口招云云。道査及繡啓內辭意,發問目反覆嚴問是白乎,則松禁推捉,與米租取剩,立本防納等事,極口發明,與繡啓一切相反,有難直爲勘斷,令道臣,詳査狀聞後,稟處爲白乎旀,至於輪棍屍體,督掘人塚事段,前後道啓,不啻明的,無容更査,而游辭漫漶,終不直陳之狀,誠極痛駭。所當加刑得情是白乎矣,曾經閫帥,勿爲請刑,載在大典通編,待査啓來到,同爲議處,何如?判付啓,依允。又啓目,長湍前府使具綜原情云云。繡啓臚列,皆是不法之事,而其所納供,專事發明,節節相反,事當加刑得情是白乎矣,曾經宣傳官,勿爲請刑,載在大典通編。令道臣,詳査狀聞後,議處,何如?判付啓,依允。又啓目,全義前縣監洪彝浩,原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,咸平前縣監崔履亨原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,羅州前監牧官安載述,珍島前監牧官申大健等原情云云。傳旨內辭緣,泛稱遲晩,竝只刑推得情,何如?判付啓,除刑推議處爲良如敎。
李魯春,以義禁府言啓曰,卽接月令醫員鄭運手本則以爲,時囚罪人洪彝浩,年旣衰耗,滯瘧跨月,日夜叫痛之際,遽當處濕,症形添劇,食飮全却,氣息奄奄,實有難保之慮云。罪人病勢危重,則一邊保放,一邊草記,曾有定式矣,時囚罪人洪彝浩,姑爲保放之意,敢啓。傳曰,知道。
上在昌德宮。停常參·經筵。
自酉時至人定,灑雨下雨,測雨器水深四分。
夜自二更,至十三日開東,灑雨下雨,測雨器水深一寸七分。
藥房口傳啓曰,臣等昨於口啓之批,伏承比昨益勝之敎,區區憂慮之餘,不勝欣忭之忱。夜來聖候諸節,益臻康復之喜乎?靜攝多日,親享有命,憂悶下情,不敢以漸臻向差,有所弛也,此時診察,不容少緩。伏乞亟命臣等,率醫官入侍,以爲議定湯劑當進與否,千萬顒祝,惶恐敢啓。答曰,知道。今日則幾乎快差,又無診察之事,此後則勿爲口啓,卿等退去。
尹光普啓曰,明日常參·經筵,取稟。傳曰,停。
李魯春啓曰,合辭方張之時,兩司無詣臺之員,事甚未安。除在外·未署經·疏批未下外,未肅拜·呈告人員,竝卽牌招,何如?傳曰,允。
洪羲運啓曰,禁衛營將官來言,今日本營軍兵,日次私習云矣,敢啓。答曰,知道。
洪羲運啓曰,御營廳將官來言,今日本廳軍兵,日次私習云矣,敢啓。答曰,知道。
尹光普啓曰,今日藥房口啓問安時,承史當爲備員,而別兼春秋吳淵常,未卽進參,以致左右史之不備,揆以事體,萬萬未安,從重推考,何如?傳曰,允。
洪羲運啓曰,卽者宗廟北墻頹圮處,臣進詣巡審,則廣爲二間許,而以尺量之,亦爲十六尺矣,兵曹草記,則曰以二間,而摠府草記,則曰以一間,宮墻有頉處巡審,何等愼重,而初不躬審,有此差誤,揆以事體,萬萬未安。當該摠府堂上,從重推考,該郞廳所當重勘,而本院請推之外,無他可施之罰,何以爲之?敢稟。傳曰,允。郞廳則拿處。
大王大妃殿,以承傳色口傳下敎曰,頹壓摘奸,連爲申飭事,昨筵已有下敎,而又問江水漲濫,沿江民戶,能無漂沒之患乎?發遣備郞,摘奸後,恤典一體擧行事,傳于大臣。
尹光普啓曰,今六月十三日祿都目政事,爲之意,敢啓。傳曰,知道。
李魯春啓曰,行大司憲李直輔,掌令洪彦燮在外,執義趙恒鎭,持平李毅采牌不進,掌令愼性眞疏批未下,持平金啓河未署經,監察茶時之意,敢啓。傳曰,知道。
以大司諫兪漢寧,司諫鄭來百,獻納李東煥,執義趙恒鎭,持平李毅采牌不進罷職傳旨,傳于李魯春曰,只推。
李魯春啓曰,鎭海縣監鄭繼周,憲府則旣已署經,而諫院則尙未署經矣。大司諫兪漢寧,司諫鄭來百,獻納李東煥,旣有只推之命,更爲牌招,以爲署經之地,何如?傳曰,允。
李魯春啓曰,鎭海縣監鄭繼周,諫院署經事,命下,而大司諫兪漢寧,司諫鄭來百,獻納李東煥再牌不進,正言任㸁在外,姜時煥未署經,不得署經,何以爲之?敢稟。傳曰,一司除署經。
以大司諫兪漢寧,司諫鄭來百,獻納李東煥再牌不進罷職傳旨,傳于李魯春曰,只推。
以校理元在明·洪奭周,修撰金邁淳,副修撰金在昌牌不進罷職傳旨,傳于閔耆顯曰,只推。
以漢城府民家頹壓別單,傳于柳師模曰,恤典,令該廳卽爲題給。
以漢城府民家頹壓別單,傳于柳師模曰,恤典,令該廳卽爲分給。
以李箕明囚單子,傳于李魯春曰,分揀放送。
洪羲運,以兵曹言啓曰,新除授五衛將李奭培,前任全州營將,時在任所,該廳番次苟艱云,改差,何如?傳曰,允。
洪羲運,以兵曹言啓曰,卽接宗廟署入直部將張漢籌牒報,則宗廟大門東邊墻垣舊築九間許及連接處墻垣舊築四間許頹圮云。臣秉鼎馳詣看審後,爲先令繕工監,以杻把子堅實圍排,依例樹柵,而今此九間頹圮處,則間數浩大,守直衛軍二名,如例定立,不無疎忽之慮。加定三名,合五名定立,四間頹圮處,則守直衛軍二名定立,限改築間,合力守直,令該曹,卽速修築,亦令巡邏營門,申飭校卒,各別巡察之意,分付,何如?傳曰,允。
洪羲運,以兵曹言啓曰,卽接慶熙宮入直衛將金世徵牒報,則慶熙宮崇義門南邊墻垣一間半許,頹圮云。爲先令繕工監,把子圍排,待晴卽爲修築,而亦令巡邏營門,申飭校卒,限改築間,嚴加巡察之意,分付,何如?傳曰,允。
洪羲運,以都摠府言啓曰,司僕寺內宗廟北墻一間,今日巳時頹圮之意,敢啓。傳曰,知道。
洪羲運,以兵曹言啓曰,卽接東所衛將安任權牒報,則內司僕西邊宗廟北墻,連接舊築宮墻二間許,因雨頹圮云。爲先令紫門監,以杻把子堅實圍排,依例樹柵,而此與外宮墻,有異,在前雖無把守之例,其在愼重之道,不可疎忽。銅龍門入直軍兵,令該營,量宜除出,限改築間,晝察夜巡之意,分付,何如?傳曰,允。
洪羲運,以兵曹言啓曰,卽接西所衛將李熙燮牒報,則局廳前自枯松一株,因風顚仆云,令該所,依例斫去之意,敢啓。傳曰,知道。
洪羲運,以禁衛營言啓曰,內司僕西邊宗廟北墻連接舊築宮城二間許頹圮處,銅龍門入直軍,量宜除出,晝察夜巡事,自兵曹草記矣。銅龍門入直軍八名,除出把守,而不可無將領,別定將校一人,限修築間率領,輪回守直之意,敢啓。傳曰,知道。
江華留守韓用鐸疏曰,伏以,光陰迅邁,孝元殿終祥,奄隔旬餘,臣民號霣,帀域如新,伏況我殿下出天之孝,靡逮之痛,撫時遑遑,益復何極?仍伏念臣,直一空疎懦劣,百無肖似者耳,遭値晠際,濫忝朝籍,特荷先朝不世之遇。念先蔭而屢加拂拭,匿瑕垢而曲費生成,節次榮塗,擢置淸貫,恩山德海,莫效涓埃之酬,湖弓梧雲,遽抱窮天之慟,惟是耿耿苦衷,夙宵刻勵者,只在於奔走事爲之末,庶幾寓一分追先報今之誠而已。然以時自念,魂夢有所悸惕,蓋自再昨年來,虛辱宸簡,厚沐隆眷,頻叨邇班,驟躐宰列,誠不知何以得此於聖明,而顧其人則至空疎也,顧其才則至懦劣也。縱欲自效於尋常奔走之職,凡百事爲之末,必知其一無可稱,百不堪承,以是揣量,涯分自定,所竊榮寵,志願已溢,迺者居留之命,忽下於夢想之外,臣誠惝怳驚恐,莫省攸措也。夫保障,有國之所重也,往釐,昔哲之攸難也,況此沁府,屹然海防,設施之宏遠,綢繆之深密,固非他都分司之比,而又玆恬憘之餘,綱紀自弛,兵玩而財窘,民殘而俗偸,百弊紛興,以年而深,固宜愼擇其人,責備克荷,而一朝擧而畀之於如臣之材器庸駑,履歷淺短者,臣實未解也。臣之釋褐,甫踰十年,至如下郡芻牧,亦未曾一試,而居然叨宿德碩望之所嘗逡巡者,受民社之寄,任鎭撫之責,晏然固有,赫然自耀。在臣一身,可謂至榮,而畢竟僨誤,倘辱寵授,則其爲貽累於新服之政則哲之明,當如何哉?聞命以來,踧踖彌日,今始披瀝衷懇,冒昧陳籲於嚴廬之下。伏乞聖明,亟賜禠鞶之恩,俾重行都之任,簡畀得以不玷,賤分有所自安,千萬幸甚,臣無任云云。答曰,省疏具悉。卿其勿辭肅命。
應敎張錫胤疏曰,伏以,光陰易流,夏序過半,孝元殿終祥,餘日無多,薄海蒼生,益切於戲不忘之思,仰惟我殿下,拊時靡逮之痛,當復如何?仍伏念臣,二朔銜命,千里復路,公而瞻依輦轂,少伸戀闕之忱,私而歸覲家庭,恰慰陟岵之望,君靈攸曁,感祝無地,千萬不自意,玉署除旨,繼下於此際,臣是何人,謬蒙恩數若是之荐也?逖違之餘,雖不得不出肅,粗效義分,而仍因虛縻,斷無是理。臣材本樗散,識又茅塞,隨逐隊行,最居人下,而惟聖上不我遐遺,挽近以來,偏侈殊私,出入經幄,頻叨隻日,周流華貫,殆無曠月,榮耀極矣,涯分踰矣。今此所叨之職,卽世所稱東壁,而視校理·修撰,又進一步,尤非如臣魯莽所可冒據,而間者一再膺命,豈以臣之才學,可堪是職而然哉?秪緣駕屨之義,隨處蹶,駿奔之地,有時叩謝,而其貪榮易進,若固有之之嫌,則臣亦無辭自解,居常愧懼,若隕淵谷,而今於諡望改議之命,尤有所不敢冒赴者,玆敢仰暴,惟聖明垂察焉。全羅前左水使李東善及全州前判官鄭持容,許多不法之罪,臣所按廉執贓者,而及其置對該府也,東善則少無忌憚,變幻事實,力抗奉命,蔑視國法,必欲掉脫而後已。其所納供,雖未得見,而以喉院啓辭及廟堂草記,觀之,旣云與繡啓,大相逕庭,則極口發明,直驅按廉於誣罔之科,可知也。金吾諸堂,一任其漫漶吞吐,陰爲渠輩白脫之地,而直請上裁者,抑何意也?持容則觀其原情,別無自明,則其所犯科,可驗弗誣,自上旣燭其奸狀,至有除刑推議處之判付,則該府,謂有相左,反請道査,乃在於議處命下之後者,殊未可曉也。夫摘發人過,豈臣之樂爲哉?以無負聖意,圖效國事故也,足踏其境,目覩其事,文案現捉,昭不可掩,則臣雖不足信,其於南民之公議,何哉?今自本道更査者,兩說矛盾,不可取信一邊之意也,是御史與罪囚,互相務勝,有若兩造相訟者,然而畢竟立落之權,惟在道臣一言之重,其孰是孰非,固難遙度,則道査馳啓之前,莫非臣自省之日也。嗚呼,古之直指按轡者,恐不當如是疲劣,而朝家之差遣按廉,其意果安在哉?在臣道理,惟宜瑟縮自訟之不暇,又何敢自同無故,揚揚趨參於主張淸議,可否人物之席乎?召牌屢臨,承膺無路。伏乞聖慈,俯賜鑑諒,亟命鐫削臣所帶職名,以重公格,以安賤分,仍治臣瀆擾之罪,以肅朝綱,千萬幸甚,臣無任云云。省疏具悉。所辭似然,特爲許遞。
副應敎趙萬元疏曰,伏以臣於月前,忝叨見職,天牌荐臨,飭敎截嚴,而第臣有區區情勢,大關廉防,不得不屢犯違傲,奉牌俟勘矣,畢竟薄罷,旋又恩敍,轉罪爲榮,冞增悚蹙,曾未幾何,除旨又降,前後恩造,若偏臣身。惶隕感激,何敢逡巡,而第今僚寀之間,卽前引避之地,臣之情地,轉益難安,此已臣必遞之一端。且臣於近日,得見贈判書韓元震文集,則間有語及臣之七代祖故相臣翼,五代祖副提學臣持謙,而慢侮侵斥,殆無餘地,彼旣詆毁臣祖先,則今此諡座,在臣私義,當避而不當參也的矣。以此以彼,鐵限在前,召牌之下,承膺無路,玆敢不避僭越,猥陳衷懇。伏乞聖明,俯諒臣情私之難冒,亟削臣職,仍治臣瀆擾之罪,以肅朝綱,千萬幸甚,臣無任云云。省疏具悉。本職許遞。
掌令愼性眞疏曰,伏以,皇天降割,先大王奄棄臣民,八域如喪,三載于今,伏況我殿下出天之孝,殿宮撫時之痛,益復如新,曷有其極?仍伏念臣,草茅賤品,樗櫟散材,寡陋蔑識,最居人下,而猥蒙先大王拂拭陶鑄之恩,名通仕籍,跡忝從班者,二十有六載,而莫效涓埃之報,遽抱弓劍之痛,受恩如天,圖報無地。頑忍苟活,如窮無歸,而臣之偏母,年今七十九歲,老病侵深,氣息凜綴,臣左右扶持,不忍遠離,跡阻哭班,殆近周歲矣,星霜易遒,祥月奄迫。臣之情思,崩隕痛迫,不敢偃息鄕廬,暫離老母,來伏旅次者,今始屬耳,千萬夢外,柏府新命,忽下於病蟄涔涔之中,繼以召牌荐降,自顧微分,何以獲此於离明繼照之初耶?惶隕踧踖,莫知攸措。臣雖疾病縻身,怵畏分義,不敢連事違傲,力疾趨承,祗謝恩命,而第伏念臣,姿性駑下,言議巽軟,本不合於淸朝耳目之任,臣若不自揆度,徒感恩造,冒沒承膺,則顧此疎野之跡,全昧體例,巽懦之質,又無風裁,只將隨衆逐隊,旅進旅退,不能出一言論一事,而徒然行呼唱於道路而已,此豈國家置臺閣授言責之意哉?臣身狼狽,固不足恤,其所以貽累聖朝,玷汚衣冠,莫此爲甚,而且臣目下病勢,宿症添劇,痰濕流滯,食飮全却,風眩發作,神精昏憒,手足戰動,胸脅疼痛,而脚部浮氣日甚,坐立屈伸,不能任意,以此情病,萬無堪承之望,玆敢不避猥越,仰首鳴號於天地父母之前。伏乞聖慈,諒察臣迂拙之狀,哀憐臣疾病之痼,亟命鐫削臣見帶職名,以安賤分,仍治臣瀆擾之罪,以肅朝綱焉。臣於告病乞免之章,固不暇有所煩陳,而憂愛之忱,根於秉彝,有不容自已者,敢以區區呻吟之得,附達梗槪,伏乞聖明,垂察焉。竊惟我先大王盛德大業,卓越千古,逈出百王,而今我殿下,沖年光御,續迓天休,惟我聖母,簾帷靚穆,誕敷新化,繼述先王之志事,闡明先王之義理,奴婢壯營之革罷,而萬姓胥悅,亂賊邪穢之掃除,而八域咸服。山林宿德之士,俱在旌招之列,廟堂老成之臣,各盡輔導之規,此正挽回三古,振勵一初之會也,是宜於變之治,時雍之化,精粹純白,無少瑕翳,而奈之何世道尙未能底治?以言乎民生,則窮乏日甚,以言乎風俗,則貪饕月盛,以言乎朝著,則濟讓無聞,以言乎學校,則絃誦莫睹,以言乎名分,則紊亂益深,以言乎士習,則浮躁轉加,以言乎科弊,則奔鏡愈熾,而其餘各道而道有其弊,各邑而邑有其瘼,臣不能徧以條知,徧以枚擧,然左右思量,而莫之曉焉。竊伏惟我殿下,以天縱之聖,懋日新之德,雖於嚴廬恭默之時,日開講筵,頻接儒臣,討論經旨,咨詢治道,不止於應文備例之科,則伏想願治之心,非不切至,而其於致治之本,恐或有所未盡而然耶?臣請以平日所聞聖賢之言,爲殿下言之。昔程夫子有言曰,治天下以得賢才,爲本,又曰,一世人才,足用一世,此豈非百代人主之柯則乎?我殿下,誠能求賢如渴,旁招俊乂,賢者在位,能者在職,內而公卿百執事,皆得其人,外而道臣諸邑宰,亦皆得人,則其於制民産振風俗之道,有何難焉,而朝著自有相師之美,學校自有相先之風,名分也,士習也,科弊也,亦可以次第歸正,而以至於道邑之一弊一瘼,莫不隨事隨革矣,夫豈有一夫一婦之不得其所哉?故吾夫子曰,爲政在於得人,又曰,德之流行,速於置郵而傳命,從古聖人,豈欺我哉?嗚呼,惟我祖宗朝良典懿法,可謂盡善而盡美,苟能率由舊章,克守勿失,則於平治何有,而或有法久而弊生者,或有緣法而作奸者,此豈典法之不美而然哉?只不過用法之臣,無其人故也,政所謂徒法,不足以爲治,而其人存,則其政擧者也。然則所謂得賢才者,豈非治平之大本,而今日之急務乎?然臣謹按書皐陶謨曰,知人則哲,惟帝其難之,孟夫子有言曰,國君進賢,如不得已。噫,爲人君者,苟非義理洞徹,識見正大,在我之權度,精切不差,而無一毫私僞,留於心目之間,則亦安能明辨邪正,進退人才耶?然則欲得賢才而用之,爲人君者,盍於格致誠正上用工也?昔朱夫子,進戒於宋孝宗也,每以誠意正心,爲言曰,平生所學,只有此四字,豈可回互而欺吾君乎?臣每讀此書,未嘗不三復服膺,而臣於今日,又以格致誠正四字,爲殿下進之。噫,大學,是明德新民之書,而格致誠正之工,必先於修齊治平之前,則聖學之所當勉者,果不在於斯乎?是故,自古人臣之進戒於君者,無不出於勉聖學,則臣愚此言,固知自歸於陳腐之說,而臣之平日所學者,朱子,而所聞者亦此四箇字,故爲殿下誦之,伏願深加留神焉。抑臣又有所區區者,古人有言曰,欲法堯·舜,當法祖宗。是故,伊尹之訓于太甲,以列祖之成憲,爲鑑,周公之輔于成王,以文·武之謨烈,爲戒,惟我先大王,卽殷之成湯也,周之文·武也。臨御二十五載之間,道承洙·泗,治挽唐·虞,而我殿下新服厥命,宗社之付托,重焉,生靈之休戚,係焉,其所以日監在玆者,果非先王之成憲謨烈耶?殿宮問寢之時,恒念先王之誠孝,臣工晉接之際,每念先王之禮遇,敬天恤民而欽承先王,愼賞明罰而奉若先王,永言孝思,不愆不忘,則凡爲臣子者,孰不欲追先王之殊遇,以報之於殿下也哉?嗚呼,先儒以居喪哭泣之日,爲善端發見之時,而詩云,紹庭上下,陟降厥家,以保明其身,書云,今天,其命哲,命吉凶,命歷年,知今我初服。伏願殿下,欲法堯·舜,必法先王,聖學緝熙,終始惟一,則吾東方億萬年無彊之休,實基於此矣,豈不猗歟休哉?且伏念勳舊臣廟庭配享之禮,亶出於際遇之昭融,崇報之盛意,則此實國家之令典也。竊惟先正臣文正公宋浚吉,非但道德學問之嵬卓,蔚爲百世之師表,當孝廟臨御之日,與先正臣文正公宋時烈,一時登進,同心左右,明尊攘之大義,壽綱常之正脈,昏衢日星,頹波砥柱,其魚水之契合,謨猷之贊襄,是三代上盛際,千載下一時,則兩先正精忠大烈,一體同德,而竝擧配食之典,此誠切至之義也。昔在先朝,特擧先正臣宋時烈追配之禮,而宋浚吉則猶未竝行,追配之先後,若有待焉,今當闡明義理,崇奬禮賢之日,士林之公議,輿情之顒望,曷有其極?伏願殿下,特垂睿裁,以先正臣宋浚吉,追配孝宗廟庭,以光聖德,以慰士林,千萬幸甚,臣無任云云。省疏具悉。陳勉切實,當體念。兩宋文正道學德義之匹美齊休,予雖沖齡,猶能稔知而尊仰,然戊戌追配之時,一爲一否,先大王曠感之想,自有精義於其間也。爾其勿辭察職。
上在昌德宮。停常參·經筵。
自開東至辰時,灑雨下雨,測雨器,水深五分。
閔耆顯啓曰,孝元殿祥祭迫近,自前有前期停筵之例,自明日,限祥祭日視事頉稟之意,敢啓。傳曰,知道。
李魯春啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于閔耆顯曰,祭報府,何等莫重,而致此無嚴之擧,當該不飭之首中官朴道性·申鳳文,爲先令該府,拿問處之,當該中官秦修業,罷職。
閔耆顯啓曰,議諡事,命下,已至多日,尙不得擧行,應敎·副應敎未差之代,今日政差出,待下批,與諸玉堂,一體牌招,以爲擧行之地,何如?傳曰,允。
有政。吏曹判書李書九進,參判金羲淳病,參議任希存病,同副承旨閔耆顯進。以閔命爀爲應敎,鄭日煥爲右尹,韓性淳爲智陵直長,舍人單李存秀,校書副正字單成老鎭。
兵批,判書李秉鼎進,參判尹東晩入直,參議尹光顔病,參知金鼎國病。以李海愚爲曹司五衛將,沈禹相·劉學基爲五衛將,李應會爲都摠經歷,權懋中爲宣傳官,護軍兪漢謨·韓晩裕,竝單付。
李魯春啓曰,行大司憲李直輔,掌令洪彦燮在外,執義趙恒鎭,掌令愼性眞,持平李毅采牌不進,金啓河未署經,監察茶時之意,敢啓。傳曰,知道。
以大司諫兪漢寧,司諫鄭來百,獻納李東煥,執義趙恒鎭,掌令愼性眞,持平李毅采牌不進罷職傳旨,傳于李魯春曰,只推。
以應敎閔命爀,校理元在明·洪奭周,修撰金邁淳,副修撰金在昌牌不進罷職傳旨,傳于閔耆顯曰,只推。
閔耆顯啓曰,應敎閔命爀,校理元在明·洪奭周,修撰金邁淳,副修撰金在昌,旣有只推之命,更卽牌招,以爲議諡之地,何如?傳曰,允。
以校理元在明·洪奭周,修撰金邁淳,副修撰金在昌牌不進罷職傳旨,傳于閔耆顯曰,只推。
閔耆顯啓曰,應敎閔命爀,疏批已下,卽爲牌招,何如?傳曰,允。
以應敎閔命爀牌不進罷職傳旨,傳于閔耆顯曰,只推,更爲牌招。
以漢城府民家頹壓別單,傳于柳師模曰,恤典,令該廳卽爲分給。
以漢城府民家頹壓別單,傳于柳師模曰,恤典,令該廳卽爲分給。
以漢城府民家頹壓別單,傳于柳師模曰,恤典,令該廳卽爲分給。
以漢城府民家頹壓別單,傳于柳師模曰,恤典,令該廳卽爲分給。
尹光普,以吏曹言啓曰,今日褒貶坐起時,堂上不可不備員,參判金羲淳病不進參,令政院牌招,同參開坐之地,何如?傳曰,允。
洪羲運,以兵曹言啓曰,同知中樞府事洪夏龍·安錫任,俱以在鄕病重,末由上來,慶熙宮衛將金弘曄,身病猝重,時月之內,無望供職,呈狀乞遞,竝改差,何如?傳曰,允。
洪羲運,以兵曹言啓曰,卽接西所衛將李熙燮牒報,則泰秋門北邊宮墻二間許頹圮云。爲先令紫門監,以杻把子及長木,堅實圍排,把守軍,金虎門入直砲殺手十名除出,限修築間,嚴加守直之意,分付,何如?傳曰,允。
洪羲運,以訓鍊都監言啓曰,因兵曹草記,泰秋門北邊內宮墻二間許頹圮處,金虎門軍十名,將校一人率領,限改築間,嚴加守直之意,敢啓。傳曰,知道。
洪羲運,以兵曹言啓曰,卽接廣智營入直哨官尹弘鼎手本,則大報壇西邊舊築墻垣一間許,外面缺落云。爲先令紫門監,以杻把子,堅實圍排,卽速修改,而雖與全頹有異,不可疎忽,廣智營入直軍兵,令該營,量宜除出,限改築間,晝察夜巡之意,分付,何如?傳曰,允。
洪羲運,以訓鍊都監言啓曰,因兵曹草記,大報壇西邊舊築墻垣一間許,外面缺落處,廣智營入直軍八名除出,將校一人率領,限改築間,晝察夜巡之意,敢啓。傳曰,知道。
洪羲運,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之意,敢啓。傳曰,知道。
洪羲運,以備邊司言啓曰,卽見忠淸道暗行御史申龜朝別單,則其一,校院募入額外生徒,冒稱幼學,勢家投托,吏隷奉足,另加搜括,塡代於各樣軍有頉事也,此事曾已屢飭,依前行會,勿弛勿擾,着意擧行之意,令道臣知悉。其一,田政紊亂,擇守令中有幹局者,限數三邑每年輪定,使之改量,察其善否,施以勸懲之典。如以改量爲難,則趁明春逐庫踏驗,田畓陳起,作人姓名,東西犯標,從實列錄,量案帶紙,以驗眞僞事也。經界事,視年穀之豐歉,察守令之能否,無論改量査陳,從便擧行,漸次釐正之意,自在先朝,屢煩飭令,而一二邑外,依舊因循,寂然無聞。此專由於營邑之不能盡心用力,更爲繡啓所論,令道臣,審度事勢,銳意做去,俾無一番說弊,徒作空言之歎。至於踏驗陳起,列錄帶紙,乃是檢田時應行之事,苟能從實,便是査陳,惟在守令述者之能,不必待朝令而行之,以此意一體申飭。其一,還穀之弊,專由於半分少而盡分多,臣意,則竝作半留,如式儲留,而雙樹山城軍餉米·太,合爲三萬九千餘石,監營各庫私還,又爲一萬四千餘石,邑還之外,添此兩處還餉,一戶所受,多至七八石,兵曹所在會付穀,與私穀,合爲四千七百餘石,斂散州內,爲弊最甚。雙樹軍餉,依壬寅節目,除留二萬石,餘數中限萬石,分送於沿江穀少邑,九千餘石,則出給於公州外倉。五處營,各庫,私還則限折半,移送於穀少邑,兵營旣與淸州,同在一城之內,則不必分倉,該營所在會付穀,旣無用處,徒貽民弊,竝付本官,遍分境內事也,還穀之通作半分,實爲今日救弊之急務,而事勢牽掣,姑未及一齊變通。至於雙樹城餉,關係甚重,分送他邑,雖難輕議,本穀耗條,需用無多,勿論二留一分,三留一分,令道臣,酌量論啓,加留減分,以除民弊,所謂營各穀私還及兵營會付穀,依繡啓施行,似爲方便,而營閫事情,姑難遙度,令道臣,從便措置,論理報來後稟處。其一,保寧幼學李廣朝妻李女致死冤獄,事係倫常,主張逞兇,雖曰,廣紀,同心肆惡,實是廣朝,弟而手犯,兄而助勢,究其情跡,無異謀殺。廣紀雖是正犯,而廣朝,亦豈可倖逭乎?竝依法正刑事也。殺獄至重,且其情理,有關風敎,令道臣,另行按査,具格錄啓,以爲自該曹稟處之地。其一,刑具皆遵成憲事也,列邑旣能恪遵典則,更無可以稟處者。其一,邪學姑無漸染詿誤之弊,而統戶之不能愼密處,則別加嚴飭,期有終始之效事也,嚴明統伍,實爲戢邪察奸之要,雖以今番繡啓觀之,統戶申飭,編配檢束,間或有解弛之處,益加惕念,無或疎虞之意,嚴飭兩湖道臣。其一,貪汚姑無冒犯,一二邑宰之不體分憂者,論列原啓事也,此則該曹,已爲稟處,更無可論。其一,淸州民人金仁鼎妻朴氏,孝事舅姑,其夫仁鼎,忽遘奇疾,竟至不救,則躬檢殯殮,乘間自裁,合有旌褒事也,以若微匹,有此卓行苦節,誠爲嘉尙,旌褒之典,令該曹,按例稟處。其一,忠州幼學李東任,孝友行檢,爲鄕隣之所推,見識經綸,爲流輩之所信事也,繡衣之論薦如此,令道臣,更加採訪,據實登聞,以爲收用之地。其一,漕倉設置,法意甚重,而臣行到牙山貢津倉,則村落荒涼,昔年千戶,今存數百,而目下所存者,亦無奠安之心,究其弊源,則造船時物力,不能盡受也,裝運時應下,從中消耗也,官屬之侵漁多端也。蓋此漕倉,古有海運判官,只於捧稅時,來留本倉,句檢凡事,故漕需儲留,果無欠縮,漕卒應受,亦免消融矣。始自永定差員於地方官之後,法久弊滋,奸僞漸長,在今蘇弊之方,革罷差員之規,使七邑守令,間年輪回,一如可興倉例。地方官則兼定都差員,如有一包穀一疋布之虛留者,治其監色,卽地督捧,各船之應下,親執出給,而拘於顔私,因循掩置,則當該都差員及各年差員,指名論勘,亦令道臣,仍成節目,遵而勿失。又有通變者,安興以內諸邑大同,以漕船再運事,曾有啓下節目,而挽近以來,自歸束閣,只載田稅長泊浦口,臣意則鎭川等九邑大同,勿送執籌船劃付漕船,更申再運之定式事也。貢津倉,卽湖右之一都會,漕卒之疲弊,民戶之散亡,誠甚驚駭,而漕需消耗,官屬侵漁,其所檢戢,專在差員,勿論本邑永定與各邑輪定,得其人,則此等奸弊,不期祛而自祛,不得其人,則屬此屬彼,其弊自如,繡啓所陳,未必爲拔本塞源之論。第伏念該邑,自永定差員之後,纔經兩漕,便卽陞遷,官長視以逆旅,吏民疲於迎送,百弊蝟興,整頓無日。昔在先朝,筵臣亦嘗有以此事仰陳者,而未及商確變通矣,如欲使該邑,有久任之效,則勢將以七邑,輪回領漕,爲先令道臣,詳察事情,另究便宜,論理狀聞後,從長稟處。安興以內諸邑大同,以漕船再運事,舟橋船執籌,已成近規,到今有難更張,置之。其一,海美自是至殘之邑,兼帶營將,故瓜近數遞,實爲該邑難支之端,而距洪州鎭,僅爲四十里之間,兩鎭校卒,互相往來,殆無虛日,傍近數邑之民,不堪其侵困,擇其屬縣中邑力稍裕處,卽令移設事也。三年窠,非獨海美一邑,且討捕營移設,在本邑,雖爲省弊,在他邑,易致生弊,事關官制,姑難遽議,置之。營將之不戢校卒,侵困平民,前後申飭,至爲嚴截,繡啓旣無指的,姑不論勘,而更令道帥臣,申明察飭,隨現重勘。其一,守令境內占山,自有當律,而保寧前縣監韓永逵,葬妻於鄕校客舍不滿三百尺之地,已極無嚴,而年前重臣筵奏後,渠以權厝樣納供云,而拖至今年,大立石物,非權厝而永窆,可知。揆以法綱,罪難容貸,分付道臣,刻期掘移,韓永逵前後罪狀,令攸司,稟處事也。境內占山,已犯法禁,年前因此置對,而尙不移厝,仍作永窆,大關紀綱,萬萬寒心。分付道臣,刻期掘移,保寧前縣監韓永逵,令該府,拿問嚴勘。其一,平澤冤死人權瑋,當承薰不拜聖廟之日,發通大學,聲討甚嚴,承薰之弟致薰,賂結本縣齋任及邑吏,使之言證,以不拜爲拜,仍爲上言誣告,而壬子御史金熙采,暗承濟恭·家煥之密囑,打殺滅口矣。如瑋之斥邪含冤者,不得伸暴,則公議之抑鬱,倘如何哉?特命昭雪事也。權瑋之當初發通,由於討邪,而竟死桁楊,伊時按査之臣,旣爲公議之所斥,則枉死之儒生,自朝家,宜有示意之擧,令本道,量施恤典。其一,洪州載案之吏,殆爲百餘名,而元居之鄕吏鮮少,流入之無賴過半,故民之受害,此邑爲最。今於百名之中,査汰其半,而洪州如此,他邑可知,嚴飭道臣,行關列邑,區別州縣之大小,分定吏額之多寡,或去三分二,或去十分五,遂爲定式,永勿變改事也。吏額自有定數,汰冗除害,責在營邑之意,日前因湖南繡啓,已有所覆啓矣,邑有閑劇,役有繁寡,法典定額之外,酌量闊狹,尤不必上煩朝令,更立新式,令道臣,知悉此意,卽速釐正,何如?傳曰,允。
李魯春,以義禁府言啓曰,卽接月令醫員金準行手本則以爲,時囚罪人李東善,素患風痰之症,處濕添劇,言語短澁,四肢不收,徐洛修素痛積氣,闖發於暑濕之餘,上吐下瀉,氣息奄奄,俱有難保之慮云。罪人病勢危重,則一邊保放,一邊草記,曾有定式矣,李東善·徐洛修等,姑爲保放之意,敢啓。傳曰,知道。
刑曹啓目粘連,逞憾官長,用意則絶悖,而法無一定,作賊帑庫,贓物則雖微,而律有三尺是白如乎,大抵印女,以無識村婆,妄生妖慝之計,釀成偸竊之變,而惟彼源一,旣係刀筆之役,必知關石之重。苟能力挽其母,痛遏於萌心之初,則設計造謀,自歸消沮,而富貴受嗾之言,尋常過耳。七碩提問之時,勸令下手,則守臣跋語中,以源一爲指使之魁者,儘有意見,而律亦有家人共犯。只坐家長之文,此獄所犯,源一爲首是白乎乃,但御庫物偸竊,本律至嚴,論以强盜,竝斬首從是白如乎,究其情,雖有重輕之別,考諸法元無首從之分,則毋論指使與隨從,含憾旣在營門。犯偸至及御庫,四囚之竝置一律,斷不可已是白乎矣,謹稽先朝受敎,有御廚物,亦有輕重臨時稟旨之敎,仍令昭載於通編者,亶出於大聖人審恤好生之德意敎是白如乎,今此所偸丹木,數旣零星,分司帑庫,體同御廚,則臨時稟旨之敎,恐當遵奉於此等獄案,而事係極律,有不敢擅便,上裁,何如?判付啓,御庫偸竊,其律雖重,物旣輕且零星,則或有參恕之道是乎矣,其所用意故犯,萬萬巧惡,施以次律爲良如敎。
應敎閔命爀疏曰,伏以,日月流駛,此月將半,孝元殿祥期奄迫,伏惟聖慕廓然靡逮之慟,益復如新。仍伏念臣,儱侗譾劣之一庸品耳,何嘗一毫近似於玉署淸銜,而每一忝叨,添一惶赧,不啻猿狙之被繡,鷄鶋之饗鍾。又況見職,是館中雋選,而當初通望,非出銓擬,政案懸註,至稱中批,則在臣私義,其不可視同凡他特除,揚揚供職者,較然明甚,此臣所以一切兢蹙,不敢冒沒者也。中間或有一再肅命,而適因懲討方張,義分粗伸而已,初非以見職自居,此實聖鑑之所俯悉,同朝之所共知也,見今諡坐有命,庚牌連下,本館擧行,東壁爲主,其爲職任,自別於他僚,且節惠易命之典,事體難愼。考之掌故,中批東壁,元無參坐之例,以臣人器,以臣情地,雖使備員下位,尙不容預聞末議,況可以冒據主事之地,以速公議之嗤點哉?左右裁量,承膺無路,玆敢短章呼籲,仰暴情實。伏乞聖慈特垂矜察,亟命鐫削臣職,以嚴公器,以安私分焉,臣無任云云。省疏具悉。爾其勿辭察職。
上在昌德宮。停常參·經筵。
李魯春啓曰,行大司憲李直輔,掌令洪彦燮在外,執義趙恒鎭,掌令愼性眞,持平李毅采呈辭,持平金啓河未署經,監察茶時之意,敢啓。傳曰,山林外,竝許遞。
李魯春啓曰,行大司憲李直輔,掌令洪彦燮在外,執義·掌令一員,持平二員未差,監察茶時之意,敢啓。傳曰,知道。
傳于閔耆顯曰,禮房承旨,馳詣宗廟·景慕宮,奉審摘奸以來。
傳于閔耆顯曰,望祭當親行,該房知悉。
傳于李魯春曰,左承旨馳詣健陵,奉審摘奸,仍詣顯隆園,一體奉審摘奸以來,華寧殿,亦爲奉審以來。
傳于李魯春曰,刑·戶換房。
閔耆顯啓曰,議諡命下,已至多日,尙未擧行,應敎未差之代,政官牌招開政差出,待下批,仍卽牌招,以爲擧行之地,何如?傳曰,允。
有政。吏批,判書李書九進,參判金羲淳牌不進,參議任希存式暇,行都承旨尹光普進。啓曰,大司成今當差出而擬望之人乏少,承旨及外任,竝擬,何如?傳曰,允。以金㙆爲執義,柳烇爲掌令,奇學敬·申光軾爲持平,金銑爲應敎,李魯春爲大司成,金相穆爲咸陽郡守,故府使金相勳,兵參例兼,忠淸兵使金爀考,故通德郞洪南翊,贈戶參例兼,故學生洪受鼎,贈戶議,故學生洪世耉,贈樂正,以上同知洪夏龍三代,以韓淳爲淑陵奉事。再政。以安廷瓛爲景慕宮令,兼大司成單李魯春。兵批,判書李秉鼎病,參判尹東晩病,參議尹光顔病,參知金鼎國進,左副承旨洪羲運進。同知單王道源,僉知單許濈,副護軍李東憲,副司直張錫胤·趙萬元·趙恒鎭·愼性眞·李毅采·金啓河,竝單付。
兵曹口傳政事,副護軍單金近淳。
洪羲運啓曰,明日孝元殿望祭親行時,百官入參次,仁政左右挾門及敦化左右挾門開門標信,請出之意,敢啓。傳曰,知道。
洪羲運啓曰,明日孝元殿望祭親行時,入直禁軍·挾輦軍·槍劍軍除出標信,請出之意,敢啓。傳曰,知道。
以漢城府民家頹壓別單,傳于朴吉源曰,恤典,令該廳卽爲分給。
以漢城府民家頹壓別單,傳于朴吉源曰,恤典,令該廳卽爲分給。
閔耆顯,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
洪羲運,以備邊司言啓曰,謹依大王大妃殿下敎,沿江漂頹民戶,發遣本司郞廳摘奸,則自纛島至楊花渡,民戶之漂沈頹壓,合爲七十八戶,而其中十三戶,已蒙恤典,十五戶,應被恤典,而姑未及領受,令該廳,卽爲依例題給,其餘五十戶,皆是完多頹少及草幕·土幕等,例不入於恤典者,而今番則旣因特敎摘奸,宜有拔例慰恤之道。自京兆更加採察,如有至殘可矜之類,一體量施恤典之意,分付該府·該廳,何如?傳曰,允。
洪羲運,以兵曹言啓曰,卽接西道參軍李元喆牒報,則訓諫都監所授彰義門西邊第二城廊近處體城,七間許頹圮云。爲先令繕工監,把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
洪羲運,以訓鍊都監言啓曰,本局分授都城彰義門西邊第二城廊近處體城七間許頹圮處,令該軍門,卽速修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間,嚴加守直之意,敢啓。傳曰,知道。
大提學金祖淳疏曰,伏以臣於再昨,伏奉聖批,以尤無可引之義,卽爲肅命爲敎,在臣蹶之忱,固宜趨承之不暇,豈敢更事干瀆,而第臣難冒之義,可引之端,前後一揆,聖明特未之盡垂諒察耳。臣之前此拜命之時,屢以前望爲引,故今有此開釋之敎,然臣當初力辭之擧,只出於非其人,而遽承誤恩,恐爲聖德之累也,非敢以前望蒙點,爲歉也。今若以復叨之由於會圈,揚揚抗顔,得得出脚,則是以君父特簡之恩,爲輕於會圈也,以母則不食,以他人則食之,此於陵仲子所以見斥於孟子,而不得爲廉者也。臣雖不識道理,誠不敢爲是也,臣之聲望才學,眞有萬分一可堪於是任,則前雖出膺,固可以無累於聖德矣。自其不合而言之,今猶昔也,會圈又豈能使臣心無愧哉?由前而廉隅爲大,由後而分義爲重,株守難改,鐵限已成,嶺海金木,伏地恭俟而已。嗚呼,祥期隔近,上下哀遑,臣亦有一分彝性,則何忍於此時,惟意瀆擾,致煩嚴廬之酬應哉?誠以衷情所迫急於控訴,鎭日哀籲,殆若程課,臣罪至此,尤合萬殞。伏乞天地父母,俯賜鑑裁,鐫削臣三館之任,仍降嚴誅,以治臣逋慢之罪,以肅朝綱,以安微分,千萬血祝,臣無任云云。答曰,省疏具悉。卿之質言至此,若又强迫,則有非禮使之道,特爲許遞。
正言姜時煥疏批。省疏具悉。向諭於大臣者,予意有待,爾當從後聞之也,勿辭察職。原本未下。
上在昌德宮。停常參·經筵。
卯時,有霧氣。
孝元殿望祭親行後,大殿·大王大妃殿·王大妃殿·惠慶宮·嘉順宮,內閣·政院·玉堂·百官,奉慰單子問安。答曰,罔極。藥房口傳問安。答曰,罔極。
藥房都提調李秉模,提調閔台爀,副提調尹光普啓曰,親行望祭,聖慕彌深,侵曉還內,勞動旣多,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
閔耆顯啓曰,校理洪奭周,旣入闕中,不爲肅謝,直爲出去,事甚未安,推考警責,何如?傳曰,允。
柳師模啓曰,合辭方張之時,諫院無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
洪羲運啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲運啓曰,御營廳將官來言,今日本廳軍兵,日次私習云矣,敢啓。傳曰,知道。
洪羲運啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
傳于尹光普曰,吏·兵房承旨,持褒貶啓本,入侍。
傳于柳師模曰,時囚罪人朴道性·申鳳文,分揀放送。
閔耆顯,以奎章閣言啓曰,景慕宮望廟樓,今望奉審無頉之意,敢啓。傳曰,知道。
閔耆顯,以奎章閣言啓曰,今日奎章閣日次奉審當爲擧行,而日氣陰翳,不得擧行之意,敢啓。傳曰,知道。
閔耆顯,以弘文館言啓曰,校理洪奭周,副修撰金在昌,旣有只推之命,竝卽牌招察任,何如?傳曰,允。
注書尹鼎烈病,代以趙璜鎭爲假注書。
禮曹啓目粘連,大王大妃殿上冊寶吉日,來八月十六日卯時,王大妃殿上冊寶吉日,同日辰時,大殿陳賀,同日未時,推擇施行,何如?判付啓。依允。
以應敎金銑牌不進罷職傳旨,傳于閔耆顯曰,只推,更爲牌招。
以大司諫兪漢寧,司諫鄭來百,獻納李東煥牌不進罷職傳旨,傳于柳師模曰,只推。
以漢城府民家頹壓別單,傳于李魯春曰,恤典,令該廳卽爲題給。
以漢城府民家頹壓別單,傳于李魯春曰,恤典,令該廳卽爲分給。
閔耆顯,以禮曹言啓曰,祔太廟時,習儀節目,當爲磨鍊,而取考各年謄錄,則自初度至三度,奉神輦習儀,百官進參事載錄,而戊戌年因特敎,初二度,則只行祔謁祔廟節次,除不緊執事。但以廟內·殿內擧行執事進參,三度日奉神輦習儀,而百官則只有堂上衙門堂上·郞廳各一員,宗親每品各一員進參矣。今番則依戊戌年例,磨鍊擧行乎?敢稟。傳曰,依戊戌年例,磨鍊。
閔耆顯,以禮曹言啓曰,大王大妃殿·王大妃殿上冊寶時習儀節目,當爲磨鍊,而取考戊戌謄錄,則因特敎,初二度則依祔廟習儀例,只緊關執,事行禮,而三度則百官亦爲安徐,只以內習儀擧行矣,今番,亦依此磨鍊擧行乎?敢稟。傳曰,依戊戌年例,磨鍊。
洪羲運,以都摠府言啓曰,今日申時量,崇化門南邊曲墻二尺許,頹圮之意,敢啓。傳曰,知道。
洪羲運,以兵曹言啓曰,卽接東所衛將李輔國牒報,則崇化門南邊曲墻半間頹圮云。爲先令紫門監,以杻把子及長木,堅實圍排,把守軍,則銅龍門入直軍五名除出,限修築間嚴加守直之意,分付,何如?傳曰,允。
洪羲運,以禁衛營言啓曰,崇化門南邊曲墻半間頹圮處,銅龍門入直軍五名除出,限修築間,嚴加守直事,自兵曹草記矣。銅龍門入直軍五名除出把守,而不可無將領,別定將校一人,限修築間率領,輪回守直之意,敢啓。傳曰,知道。
洪羲運,以兵曹言啓曰,曹司五衛將李肇源所患痰癖之症,挾感添劇,無望供職云,宿衛輪番之任,不可久曠,改差,何如?傳曰,允。
洪羲運,以兵曹言啓曰,卽接慶熙宮入直衛將金世徵牒報,則北所西邊小松一株,拔根顚仆云,令該所,依例斫去之意,敢啓。傳曰,知道。
洪羲運,以摠戎廳言啓曰,卽見北漢管城將徐有龍所報則以爲,本城禁衛營字內東將臺東邊體城,六間頹圮云矣。待快晴,卽爲改築之意,分付字內營門,何如?傳曰,允。
閔耆顯,以奎章閣言啓曰,本閣今壬戌年春夏等褒貶,當爲磨勘,而直提學南公轍,時在任所,直提學一員,直閣俱未差,不得擧行,外閣褒貶,亦不得爲之之意,敢啓。傳曰,知道。
閔耆顯,以弘文館領館事意啓曰,今春夏等本館褒貶,當爲等第磨勘,而以大提學不備,限內不得爲之之意,敢啓。傳曰,知道。
尹光普,以吏曹言啓曰,曹所屬司饔院·宗簿寺官員等矣,今春夏等褒貶,當爲等第,而因本院都提調,本寺提調有故,不得磨勘之意,敢啓。傳曰,知道。
李魯春,以戶曹言啓曰,本曹郞廳及所屬各司官員,今壬戌春夏等褒貶,依前例磨鍊以入,而司䆃寺·內資寺·內贍寺,因提調有故,不得磨勘,去秋冬等褒貶時,軍資監·司宰監·長興庫·平市署·司圃署,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
李魯春,以戶曹言啓曰,今壬戌春夏等所屬各司褒貶啓本中,長興庫提調臣朴準源,與參判臣朴宗輔,爲父子應避。判書臣趙鎭寬,參議臣洪秉益,同爲磨勘以入之意,敢啓。傳曰,知道。
李魯春,以戶曹言啓曰,今壬戌春夏等所屬各司褒貶啓本中,廣興倉守金在淳,爲參判臣朴宗輔三寸姑母夫,東部都事徐鼎輔,爲參判臣朴宗輔妻同姓三寸姪,相避。判書臣趙鎭寬,參議臣洪秉益,同爲磨勘以入之意,敢啓。傳曰,知道。
閔耆顯,以禮曹言啓曰,今此本曹春夏等褒貶等第時,童蒙敎官啓本中,一處刀擦之意,敢啓。傳曰,知道。
閔耆顯,以禮曹言啓曰,今此所屬各司官員等褒貶時,永陵參奉趙宅謙,與參判臣金達淳,有應避之嫌,不得同爲磨勘,別啓本以入之意,敢啓。傳曰,知道。
閔耆顯,以禮曹言啓曰,社稷署·各陵·殿·園·墓,本曹郞廳,四學童蒙敎官·通禮院·典牲署·東西活人署·禮賓寺·圖畫署官員等,今壬戌年春夏等褒貶等第以入,而宗廟署·景慕宮·弘文館·藝文館·春秋館,內醫院·觀象監·司譯院·奉常寺·承文院·成均館·東西氷庫·掌樂院·典醫監·惠民署·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
洪羲運,以兵曹言啓曰,本曹今壬戌年春夏等褒貶等第磨鍊以入,而曹所屬軍器寺·典設司官員等,去辛酉年秋冬等褒貶,其時官員,已多遞易,依例蕩滌,訓鍊院·司僕寺官員等褒貶,因各其堂上及提調有故,不得一體磨勘之意,敢啓。傳曰,知道。
洪羲運,以兵曹言啓曰,本曹今壬戌年春夏等褒貶啓本中,刀擦六處之意,敢啓。傳曰,知道。
朴吉源,以工曹言啓曰,本曹郞廳今春夏等褒貶及屬司繕工監·掌苑署·造紙署·瓦署·典涓司官員,今壬戌年春夏等褒貶,合六度磨勘以入,而屬司中,尙衣院今壬戌年春夏等褒貶,因該院提調有故,限內不得磨勘,去辛酉年秋冬等褒貶,亦因該院提調有故,不得磨勘,其時官員,有遷轉者,依近例蕩滌之意,敢啓。傳曰,知道。
洪羲運,以訓鍊都監都提調意啓曰,本局從事官禁松參軍及諸將官等,今壬戌年春夏等褒貶,當爲等第,而都提調臣李秉模,大將臣李漢豐,俱有身病,限內不得磨勘之意,敢啓。傳曰,知道。
洪羲運,以禁衛營都提調意啓曰,今壬戌春夏等褒貶磨勘以入,而去辛酉秋冬等褒貶,未得磨勘矣,從事官及諸將官,多有遞改,今不得磨勘,依例蕩滌之意,敢啓。傳曰,知道。
洪羲運,以御營廳言啓曰,本廳今壬戌年春夏等褒貶,依例磨勘以入之意,敢啓。傳曰,知道。
洪羲運,以御營廳言啓曰,本廳今壬戌年春夏等褒貶時,哨官啓本中,刀擦一處矣,敢啓。傳曰,知道。
洪羲運,以中樞府言啓曰,本府郞廳及醫員錄事等,今壬戌年春夏等褒貶,當爲等第,而領中樞府事臣李秉模有身病,限內不得磨勘之意,敢啓。傳曰,知道。
尹光普,以敦寧府言啓曰,府郞廳等今春夏等褒貶等第,當爲磨勘,而以領事未差,不得爲之之意,敢啓。傳曰,知道。
尹光普,以儀賓府言啓曰,府郞廳矣今壬戌年春夏等褒貶等第,當爲磨勘,而本府以單郞廳衙門,都事未差,限內不得爲之之意,敢啓。傳曰,知道。
尹光普,以耆老所言啓曰,本所堂上,多有身病,無參坐之人,今壬戌春夏等褒貶,限內不得磨勘之意,敢啓。傳曰,知道。
洪羲運,以濬川司都提調意啓曰,本司都廳及郞廳,今壬戌年春夏等褒貶,當爲等第,而公事提調金祖淳有身病,限內不得磨勘之意,敢啓。傳曰,知道。
李魯春,以宣惠廳都提調意啓曰,本廳郞廳等,今壬戌春夏等褒貶,當爲等第,而主管堂上臣金祖淳有身病,限內不得磨勘之意,敢啓。傳曰,知道。
柳師模,以義禁府言啓曰,今春夏等本府郞廳褒貶等第,當爲磨勘以入,而判義禁金載瓚在外,限內不得擧行之意,敢啓。傳曰,知道。
持平奇學敬啓曰,請興陽縣竄配罪人申耆,亟施絶島安置之典。措辭見上請命吉諸子散配,依前擧行之意,分付該府,絶島遠配之啓,亦竝允下。措辭見上請正法罪人鏔,亟施孥戮之典。措辭見上請前參議洪樂游亟施屛裔之典。措辭見上請屛裔罪人沈魯崇,亟施絶島定配之典,其餘諸子,亦爲依律散配。措辭見上請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,夬正典刑。措辭見上請故判書鄭昌順,故僉知柳協基,竝施追奪官爵之典。措辭見上請絶島定配罪人宋文述,亟令王府,設鞫得情,夬正邦刑。措辭見上請民始諸子應坐之類,亟令王府,依律擧行。措辭見上請故判府事李命植,亟施追奪官爵之典。措辭見上請周爀及鴻山賊金履源·李漢福·申光周,竝令王府,嚴鞫得情,夬正典刑。措辭見上請罪人齊家,亟寢成命,更加盤覈,期於得情,夬正典刑措辭見上請還寢徐有聞·李光益放釋之命,仍施遠竄之典。措辭見上請還寢北靑府投畀罪人李錫夏特放之命,依該府草記,還發配所焉。措辭見上請泗川縣竄配罪人李益恢,亟施島配之典。措辭見上新除授執義金㙆,時在慶尙道安東地,請斯速乘馹上來事,下諭。答曰,亟停勿煩。洪樂游事,沈魯崇等事,若銓等事,不允。鄭昌順等事,亟停。宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。李錫夏事,李益恢事,不允。下諭事,依啓。
大司成李魯春疏曰,伏以,天星再周,此月已半,孝元殿終祥只隔旬餘,薄海含生之倫,痛霣如新,伏況我殿下出天之孝,撫時哀慕,益復靡逮。臣以未死餘喘,猥叨近密,適値是時,奉審有命,攀號雲樹,淚盡而血,悠悠千古,此何人斯?方當我聖上含恤齋穆之辰,臣之夙夜奔走,少伸戀結哀冤之忱,倍百常情,而第臣目下竊有去就之郞當者。夫成均之職,責任至重,苟非經術地望,爲一代之師表者,則莫或居之,蓋學校治化之本也,三代盛際,必先擇敎胄之任,以爲化民成俗之原,惟我列聖朝以來,崇儒重道,培養元氣,濟濟思皇之美,克配棫樸作成之化。矧惟我先大王,承堯·舜·孔·朱之統,闡禮樂文明之治,菁莪樂育,絃誦洋溢。凡在黌堂子衿之列者,莫非待文王而興者,則顧今賢賢親親之義,益切於戲不忘之思,以聖上繼述之聖德,此時此任,尤宜難愼,是何謬恩,誤及於臣身也?臣本空疎之一村學究耳,以臣湔劣之姿,冒居皐比之席,將何以正士趨而息囂競,贊襄新化,賁飾洪休也哉?臣若不自量度,冒昧呈身,則不但矜式之無望,必貽一世之嗤點,臣雖無狀,豈忍爲此?因此而不得不惶愧縮伏,喉院起居之地,亦復跡阻班聯,臣之徊徨悶隘,尤當如何?玆敢略控微懇,仰瀆宸聽。伏乞天地父母,曲賜矜諒,將臣國子新授之職,亟許遞改,一以爲聖朝愼簡之道,一以開微臣進身之路,不勝大願,臣無任云云。答曰,省疏具悉。卿其勿辭行公。
孝元殿望祭親行敎是時,亞獻官領議政沈煥之,終獻官左議政李時秀,贊禮行禮曹判書李晩秀,典祀官奉常正李基憲,執禮副司果尹悌東,執尊副司果朴宗慶,大祝待敎李敎信,祝史校理洪奭周,齋郞修撰呂東植,盥洗位兵曹正郞愼宜學,禮曹佐郞安光宇,爵洗位兵曹佐郞李㬖,禮曹佐郞李南圭,亞·終獻盥洗位典籍權倚,贊者兼引儀鄭在愼,假引儀安聖謩,謁者引儀沈謹之·許㬘,贊引引儀黃稔,假引儀高景漢,祭監監察鄭漪·李敦賢。
壬戌六月十五日子時,上詣孝元殿。望祭親行入待時,行都承旨尹光普,右承旨朴吉源,左副承旨洪羲運,右副承旨柳師模,同副承旨閔耆顯,記事官金,尹鼎烈,別兼春秋呂東植·金邁淳,檢校直閣金近淳,以次侍立。時至,通禮跪啓請行禮,上具衰服杖出,贊禮前導,入孝元殿外中東門詣版位。贊禮,跪啓請跪俯伏哭,上跪俯伏哭哀痛,左右皆俯哭,少頃,贊禮跪啓請止哭,上止哭,引儀,唱鞠躬四拜興平身,上仍行四拜禮訖。贊禮,前導詣尊所東向立,吉源酌酒,羲運受酒,上仍詣神位前,北向跪,光普奉香盒,耆顯奉香爐以進。贊禮,跪啓請三上香,上三上香,光普等還奠爐盒于案上訖,從西夾門以出,師模,奉盞以進,贊禮,跪啓請執盞獻盞,上執盞獻盞,以授耆顯,耆顯,敬奉奠于神位前訖,從西夾門以出。大祝敬奉祝文讀訖,贊禮,跪啓請降復位,上俯伏興平身,仍降復位。次行亞·終獻禮如儀訖,俱降復位,贊禮跪,啓請跪俯伏哭,上跪俯伏哭哀痛,左右皆俯伏哭,少頃,贊禮,跪啓請止哭,上止哭,引儀,唱鞠躬四拜興平身,上仍行四拜禮訖。贊禮,前導詣望燎位,大祝奉祝文以進,執禮曰,可燎,燎訖,引儀,唱禮畢,贊禮,前導出外中東門,還入齋殿。諸臣以次退出。
壬戌六月十五日辰時,上御熙政堂。吏·兵房承旨,持褒貶啓本入侍時,行都承旨尹光普,右承旨朴吉源,左副承旨洪羲運,右副承旨柳師模,同副承旨閔耆顯,記事官金·尹鼎烈,別兼春秋吳淵常·金邁淳,待敎李敎信,以次進伏訖。上曰,開坼爲之。,持入吏批啓本後,還出,與賤臣,兵批啓本,同爲持入。光普讀吏批啓本二丈,羲運,讀兵批啓本二丈。上曰,只此讀奏,其餘入之,可也。仍命退,耆顯曰,配享臣,當爲會圈,而大提學有闕,何以爲之乎?上曰,從當下敎矣。光普曰,各道褒貶中,如無一人居中·居下者,則有察推之例,追後以擧條書入乎?上曰,依此爲之也。羲運曰,各道兵·水營褒貶中,如無一人居中·居下者,則有察推之例,追後以擧條書入乎?上曰,依此爲之也。光普曰,卽伏見各道今春夏等褒貶啓本,則平安監司金勉柱,黃海監司朴宗來,守令無一人居下,殊無嚴明殿最之意,竝推考警責,何如?上曰,依爲之。出擧條羲運曰,卽伏見諸道今春〈夏〉等褒貶啓本,則慶尙監司南公轍,開城留守金文淳,京畿水使崔東岳,黃海水使趙文彦,慶尙左水使朴宗柱,忠淸水使李近胄,邊將無一人居中·居下,江華留守韓晩裕,統制使李潤謙,南兵使李柏然,全羅兵使曺命楫,全羅右水使金爔,邊將無一人居下,殊無嚴明殿最之意,竝推考警責,何如?上曰,依爲之。出擧條大王大妃殿進御加味六君子湯前方中,去杏仁,加香薷·白扁豆各一錢,自明日一貼式煎入。出榻敎惠慶宮進服加味白朮散前方中,人蔘加五分,自明日一貼式煎入。出榻敎承史各就座,少頃以次退出。
上在昌德宮。停常參·經筵。
卯時,有霧氣。
洪羲運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪羲運啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲運啓曰,御營廳將官來言,今日本廳軍兵,日次私習云矣,敢啓。傳曰,知道。
柳師模啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
柳師模啓曰,行大司憲李直輔,執義金㙆,掌令洪彦燮在外,柳烇,持平奇學敬牌不進,申光軾未署經,監察茶時之意,敢啓。傳曰,知道。
以司諫鄭來百,獻納李東煥,掌令柳烇,持平奇學敬牌不進罷職傳旨,傳于柳師模曰,只推。
閔耆顯,以弘文館言啓曰,校理洪奭周,副修撰金在昌,旣有只推之命,竝卽牌招察任,何如?傳曰,允。
以校理洪奭周,副修撰金在昌牌不進罷職傳旨,傳于閔耆顯曰,只推。
洪羲運,以兵曹言啓曰,宣傳官林栽洙·朴宗和,俱以身病猝重,時月之內,無望供職,呈狀乞遞。病勢旣如是,則侍衛之任不可久曠,改差,何如?傳曰,允。
洪羲運,以兵曹言啓曰,今六月十七日武臣堂上祿試射日次,而大殿誕辰前一日不得開坐,載在法典,以後日退行之意,敢啓。傳曰,知道。
洪羲運,以兵曹言啓曰,慶尙監司南公轍狀啓,本道別試武士,起送緣由事,纔已啓下,而鐵箭入格柒谷前僉正曺慶臣,仁同閑良李達興,鐵箭擧沙入格晉州出身朴龍孫,講入格安東閑良柳亘春,今已上來矣。在前嶺南別試武士上來後,以其本道入格技藝,自臣曹,有更試草記之例,今亦依此例,今日宣薦內禁衛取才時,試取,何如?傳曰,允。
洪羲運,以兵曹言啓曰,嶺南別試武士,更爲試取事,草記,蒙允矣。臣今日宣薦內禁衛試取時,各以本道入格技藝試取,則仁同閑良李達興,晉州出身朴龍孫,鐵箭擧沙,俱未入格,安東閑良柳亘春,講書不通,柒谷前僉正曺慶臣,鐵箭一矢一百七十五步,二矢一百八十步,三矢一百七十步入格矣。在前未入格人,連因特敎,有給糧下送之例,今亦依此擧行,何如?傳曰,允。
洪羲運,以兵曹言啓曰,考見諸道褒貶啓本,則平安監司金勉柱啓本中,老江僉使金洽,以姑恕浮謗,須念補劓,爲目,慈母別將金彦景,以纔已面飭,松禁宜嚴,爲目,平安兵使尹得逵啓本中,水口萬戶梁處中,以狡猾民頑,益勉剛克,爲目,黃海兵使李堯憲啓本中,東里僉使史廷煥,以也應圖報,瑣謗不信,爲目,慶尙監司南公轍啓本中,鳥嶺別將劉洪疇,以關阨之地,松禁宜嚴,爲目,竝宜置中考,而置諸上考。黃海兵使李堯憲啓本中,文山萬戶金志學,以惜未察糶,爲目,平安兵使尹得逵啓本中,廣坪權管洪愼漸,以烽飭盍察,爲目,小吉號里權管李光春,以觴政盍愼,爲目,統制使李潤謙啓本中,安骨萬戶成洽,以瑣謗宜略,爲目,竝宜置下考,而置諸中考,殊無嚴明殿最之意,各該道帥臣,推考警責。老江僉使金洽,慈母別將金彦景,水口萬戶梁處中,東里僉使史廷煥,鳥嶺別將劉洪疇,竝中考施行。文山萬戶金志學,廣坪權管洪愼漸,小吉號里權管李光春,安骨萬戶成洽,竝下考施行。統制使李潤謙啓本中,赤梁僉使丁智泰之智字,以志字書之,奏御文字,事體至重,而不能審愼,如是誤書者,誠極疎忽。該帥臣,從重推考,何如?傳曰,允。
洪羲運,以兵曹言啓曰,鳥嶺別將劉洪疇,雙靑權管李陽老,三年內二等褒貶居中,依例罷黜,何如?傳曰,允。
應敎金銑疏曰,伏以,此月已半,孝元殿望奠奄過,終祥之期,隔以旬日,伏惟我聖上孝思慨廓之痛,益復罔極,區區下情,尤不勝哀隕抑塞之至。仍伏念臣於見職,卽是已僨之轍耳,罪著不職,義重自劃,固不敢視以宿趼,晏然復蹈,而中間一再之除,雖緣事會之滾迫,不得不冒沒暫膺。自顧廉防,悚恧交中,而況於議諡一事,臣之溺職在此,僨事在此,尤是臣決不可復當之一大鐵限。噫,以東壁之官,議節惠之典,是何等至嚴且重,而臣則昏迷顚錯,壞了無餘,致有大僚箚寢諡望之擧,論臣負職之罪,合被重憲,而特荷日月之照,幸免鈇鉞之誅,到今追思,惶駴冞切。今若以歲月之稍久,自同無故之人,而復玷於議諡之座,則不但小人之無忌憚而已,喪廉忘恥,同朝亦將唾罵,臣雖迷甚,豈忍爲此哉?臣之去就,更無可論,而且於目下又有所難進者,臣若按廉得宜,囚供自服,則豈有金吾更査之端,而三倅之招,一反臣啓,究覈方張,勘斷未竟。臣於此際,遽然冒膺於不敢當之職,尤非臣私義之所敢出,而職名私義之與臣無異者,亦蒙體諒之恩,則臣之當遞之義,不待臣言之畢,而亦宜入於照燭之下矣,玆敢荐違召牌,略陳短章。伏乞特垂諒察,亟命鐫改,仍治臣瀆擾之罪,以肅朝綱焉,臣無任云云。省疏具悉。許遞。
上在昌德宮。停常參·經筵。
洪羲運啓曰,來二十一日朝參日次,而祥祭迫近,頉稟之意,敢啓。傳曰,知道。
閔耆顯啓曰,來二十一日輪對日次,而祥祭迫近,頉稟之意,敢啓。傳曰,知道。
柳師模啓曰,行大司憲李直輔,執義金㙆,掌令洪彦燮在外,柳烇未肅拜,持平奇學敬呈辭,申光軾未署經,監察茶時之意,敢啓。傳曰,山林外在外及未肅拜·呈告未署經人,竝許遞。
柳師模啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
傳于柳師模曰,日熱如此,時囚保放。
閔耆顯啓曰,議諡命下,已至多日,尙未擧行,事甚未安。應敎未差之代,政官牌招,開政差出,待下批仍卽牌招,以爲擧行之地,何如?傳曰,允。
以吏曹參判金羲淳牌不進推考傳旨,傳于閔耆顯曰,許遞,今日政差出。
以吏曹參議任希存牌不進罷職傳旨,傳于閔耆顯曰,許遞,今日政差出。
有政。吏批,判書李書九進,參判未差,參議未差,同副承旨閔耆顯進。啓曰,尙州牧使,今當差出,而本州物衆地大,素稱難治,不可不擇差,他道有聲績未準限已準朔守令,竝擬,何如?傳曰,允。以尹光普爲吏曹參判,尹光顔爲參議,張錫胤爲應敎,鄭晩錫爲左通禮,李勉輝爲尙州牧使,南履夏爲智陵參奉。兵批,行判書李秉鼎進,參判尹東晩病,參議尹光顔入直,參知金鼎國病,左副承旨洪羲運進。以尹仁洙爲同知,張鉉宅·柳和源爲宣傳官,朴奎淳爲曹司衛將,李晩植爲都摠都事,副護軍李永喆,副司直金銑,竝單付。
閔耆顯啓曰,吏曹參議尹光顔,旣在闕中,不爲肅謝,直爲出去,事甚未安,推考警責,何如?傳曰,允。
以應敎張錫胤牌不進罷職傳旨,傳于閔耆顯曰,只推。
閔耆顯啓曰,應敎張錫胤,旣有只推之命,更卽牌招,以爲議諡之地,何如?傳曰,允。
以應敎張錫胤再牌不進罷職傳旨,傳于閔耆顯曰,只推。
以校理洪奭周,副修撰金在昌牌不進罷職傳旨,傳于閔耆顯曰,只推。
以漢城府民家頹壓別單,傳于李魯春曰,恤典,令該廳卽爲分給。
以全羅兵使曺命楫狀啓,茂長縣軍保米發船日字,初不報營,致有此闕啓之擧,首實陳聞,以待嚴勘。該縣監閔致載罪狀,令攸司稟處事,傳于柳師模曰,該倅推考,卿則勿待罪事,回諭。
閔耆顯,以司饔院監膳提調意啓曰,忠淸道誕日物膳進上,今日來到本院,而看審膳狀,則不謹致汚,油痕斑駁,其在事體,誠極未安。當該道臣,不可無警責,從重推考,領來陪持,令攸司科治,何如?傳曰,允。
李魯春,以漢城府言啓曰,備邊司草記內,謹依大王大妃殿下敎,沿江漂頹民戶,發遣本司郞廳摘奸,則自纛島至楊花渡,民戶之漂沈頹壓,合爲七十八戶,而其中十三戶已蒙恤典,十五戶應被恤典,而姑未及領受,令該廳,卽爲依例題給。其餘五十戶,皆是完多頹少及草幕·土幕等例不入於恤典者,而今番則旣因特敎摘奸,宜有拔例慰恤之道,自京兆,更加採察,如有至殘可矜之類,一體量施恤典之意,分付該府·該廳事,允下矣。草幕·土幕全頹與完少頹多之應入恤典者,已自臣府書啓,而其外完多頹少中,至殘可矜之類,更令各部,另加査察,別單書入之意,敢啓。傳曰,知道。
李魯春,以賑恤廳言啓曰,漢城府民家頹壓別單十七度判付,據東部字內全家頹壓二戶,各錢二兩,完少頹多六戶,二三間中,完多頹少一戶,各布一疋,西部字內全家頹壓十一戶,全幕頹壓三十五戶,全幕漂失一戶,各錢二兩,完少頹多十二戶,二三間中,完多頹少一戶,各布一疋,南部字內全家頹壓九戶,各錢二兩,完少頹多,六戶,二三間中,完多頹少,七戶各布一疋,北部字內完少頹多,三戶,二三間中,完多頹少一戶,各布一疋式,合錢一百十六兩,布三十七疋,恤典依例分給。外此備邊司郞廳摘奸中,至殘可矜之類,自京兆,更加探察報來,故其中完多頹少,西部字內二戶,南部字內二戶,各布一疋,全家沈沒南部字內四戶,各錢二兩,一體題給之意,敢啓。傳曰,知道。
閔耆顯,以禮曹言啓曰,大王大妃殿·王大妃殿,上冊寶後,卽日稱慶陳賀時,京外封進箋文,當預爲知委,頭辭,令文任撰出,何如?傳曰,允。
洪羲運,以兵批言啓曰,新除授格浦別將羅元基,猝患奇疾,症狀危劇,萬無登途赴任之望,屢度呈狀乞遞。實病旣如此,則不可强令赴任,依例罷黜,何如?傳曰,允。
洪羲運,以兵曹言啓曰,宣薦內禁衛取才三技入格別單及宣部守三薦參上武臣作散人,別取才入格矢數·落仕·年條·居住·薦名,各其名下,懸註以入之意,敢啓。傳曰,知道。
柳師模,以刑曹言啓曰,傳曰,日熱如此,時囚保放事,命下矣。典獄署所囚罪人中,重囚及殺獄干連外,安必得作拏士夫家,金潤澤刃傷人物,姜得昌官前發惡,李福得酗酒閭里,張占同誣人掛榜,李英得·高應七·朴仁福,金宗喆,毆打人物,俱是輕囚,卽爲保放之意,敢啓。傳曰,知道。
柳師模,以義禁府言啓曰,日熱如此,時囚保放事,命下矣。時囚罪人李仁默·具綜·沈廷秀·崔履亨·安載述·申大健·尹載伋·鄭漢喆·鄭澣·韓永逵·李羲耆·李在純·金熙朝等,保放之意,敢啓。傳曰,知道。
大司諫兪漢寧疏曰,伏以,天星再周,此月奄臨,孝元殿終祥,只隔旬餘,伏惟我殿下窮天之慕,徹壤之慟,撫時益切,率普含生之倫,擧切冤呼,只有廓然靡逮之慟而已。仍伏念臣於臺職,若有一分可强之勢,則此時何敢言情勢二字,而前後所遭,大關廉防,雖於日月稍久之後,實無出脚行公之望。其一則臣之再昨年居是職也,適以目下事,論斥李浚秀矣,以下語不審,竟遭大僚之筵奏,至被刊削重典,臣之臺職,因此而已作鐵限矣。又於昨冬,忝叨是職,以濟恭懲討事,未敢言私,與諸僚,聯箚齊籲,而韓愈之言,誤認以裵度,率爾構呈矣。伊後儒臣,以此論斥,臣受以爲罪,不覺惶汗之浹背,臣旣忝長官,奏御文字,若是不審,則顚錯之失,何敢自解?此又臣情勢之一端也。且況向日儒臣之筵奏,以徐命善啓辭之遽爾停撤,至有當該三司,竝施譴削之請。臣則本非行公之人也,雖不躬參於停啓之際,職是諫長,又是三司中一也,則何論其躬參與否乎?此尤臣難冒之一端,以此以彼,不敢爲抗顔臺端之計,而恩旨復降,望奠隔日,區區衷情,參班是急,雖不得不章皇出肅,而仍因蹲冒,斷無是理。伏願聖慈,俯垂矜察,亟削臣職,仍治臣瀆擾之罪,以肅朝綱焉。臣於乞免之章,何敢贅及他說,而平日所耿耿于胸中者,略此附陳焉。顧今聖學日就之時,廷紳之所勸勉者,惟是義理而已,欲明義理則莫先於褒忠也,奬節也。向因諫臣白師謹之疏請,金龍澤等五人,卽命施以贈職之典,宮人墨世,亦使之旌閭於舊基。我聖上崇奬節義之擧,臣固欽仰不已,而此外尙不無事關忠節之猶有闕典者,卽壬寅殉節之四大臣不祧及旌閭事也。兩朝愍恤之恩,崇報之典,固已無憾,而乙巳錄勳之請,乙亥旌閭之論,至有故相臣閔鎭遠·李天輔。前後建白,非止一二,而尙未蒙許施之恩,國朝每於死義之人,立慬之臣,必賜旌閭,又命不祧,以奬偉烈,永樹風聲,此其擧甚盛且美也。雖以不祧事言之,曾於壬寅周甲之歲,先大王,因故相臣金熤,以沈縉事筵奏,下敎曰,當此時予亦有下詢者,四大臣中,一大臣配享廟庭,自可不祧,而其外三大臣,似不可一例爲之,祧不祧,詳問於本家,言送政院,無或踰此歲,可也,其後更無提奏者,尙今闕焉。惟此四大臣,翊聖之功,殉國之節,可與日月爭光,其中一大臣,陞配太廟,已爲不祧,則其於竝體同功之地,宜有一例均施之恩。況壬寅冬筵席下敎,無異成命,而伊時諸臣,不能對揚,遂使無踰此歲之聖旨,至今廿餘年,寥寥而不見奉行,臣竊爲之慨然也。臣謂三大臣,亦賜不祧之典,仍命有司之臣,四大臣,一倂施以棹楔之恩,于以擧百世之曠典,聳一代之耳目,則在國家顯忠崇節之義,豈不大有光乎?臣又有愚衷之素所耿結者,敢此附陳焉。故進士臣尹志述,以肅廟誌文改撰事,一疏叫天,義理明正,辭氣激切,而竟爲凶黨所構殺,百載之下,可以令人慷慨於悒,而不能已者。昔在英廟朝,卽祚之初,特命追配於崇節祠矣,逮于丁未,凶徒騫騰,國勢板蕩,四大臣院宇毁撤之後,尹志述之追配,亦未免見黜。嗚呼,尙忍言哉?及至丙子,四大臣院宇,則特命重建於鷺梁江上,依前享祀,而尹志述,則未蒙倂施之恩。往在己卯,故相臣閔百祥之爰立初筵,首以此事陳白,而至今未蒙復享之恩,此豈非聖朝之一大欠典乎?伏願仰稟慈聖,特命依前陞配於崇節祠,裨得永有辭於萬世焉。噫嘻痛矣,先朝己亥夏間之變,尙何言哉?國榮·民始諸賊,敢於毋事之地,陰懷誣逼之謀,處在深嚴之中,逮捕宮人,惡刑究問,咆哮之凶言,敢及於不敢言之地。計將取其誣服,逞其至凶極憯之擧,而其奈宮人之矢死抗言,守正不服,則渠輩之凶謀,不得終售者,已有所臚列於前後三司之疏啓,而國榮·民始,已因慈聖處分,施以追奪之律,輿憤雖曰少洩,而惟彼被殺之宮人,不可無褒崇之典。其忍杖不服,視死如歸之節,與壬寅之墨世,雖謂之匹美同休,可矣,臣謂令該曹,探其所居之基址,依墨世例,一體施以崇奬之恩,宜矣。臣之此言,極涉猥越,而目見義理漸晦,名節掃地,不勝憂慨,玆敢略攄素蘊,惟聖明,裁處焉,臣無任云云。省疏具悉。所陳諸條,當令廟堂稟處,爾其勿辭察職。
上在昌德宮。停常參·經筵。
傳于閔耆顯曰,朝上食當親行,該房知悉。
柳師模啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
吏曹啓目粘連,觀此慶尙右道暗行御史鄭晩錫書啓,則栍邑中尙州牧使李潞秀,咸陽郡守金履錫等段,御史雖已封庫,諸條所犯,不可罷黜而止。竝令該府,拿問嚴處爲白乎旀,本道沿路邑中泗川縣監慶橚段,需米一百石,移送漕倉,每石五兩三錢式作錢,昨冬還租,每石一兩四錢式作錢,而今年統貿時,以每石一兩,添給立本。畓庫牟秋分爲四百二十石,鄕校重修時,儒生則每戶五錢,民戶及佛寺則二三兩,至二十兩,分等收斂,合錢爲一千三百五十三兩零。其他吏鄕之作奸,亦爲多端是如爲白臥乎所,其所論列,俱係不法,爲先罷黜,令該府,拿問處之爲白乎旀,安義縣監韓啓重段,爲治四載,未祛一弊,糴穀之不均捧,旣有三等,倉吏之不受債,至踰千石。倉穀簸揚,租一石之空殼,遠過十斗,米一石之鑿粒,不及四斗,外倉尤甚,民多由是破家是如爲白有臥乎所,糶糴之不飭,可知,其憒劣不堪任,罷黜爲白乎旀,栍邑中晉州牧使李元八段,皮牟一千七百石之私分,有違法典是如爲白乎旀,宜寧縣監趙鎭順段,燒穀加分,終有人言之未釋,秋還執錢,未免吏奸之潛舞,牟還四百石之加分,未免違法是如爲白乎旀,固城縣令閔宗爀段,書役所之民斂,爲一千二百兩,畓庫牟之夏分,爲四百二十石。雖云謬例,未免不察是如爲白乎旀,本道沿路邑驛中咸安郡守李晉秀段,巡營移貿租二千石內七百石,以牟貿入,取其剩餘是如爲白乎旀,金泉察訪許栮段,春間之郵廚設庖,有違朝禁是如爲白有臥乎所,民斂襲謬,移貿取剩,固已可駭,而牟還加分,郵廚設庖,俱係法禁。上項五邑驛守令·察訪等,竝令該府,拿問處之爲白乎旀,栍邑中河東府使李元德段,人旣柔懦,政未振刷,愛民而民不見愛,戢吏而吏不知戢,身雖無犯,邑自受弊是如爲白乎旀,本道沿路邑中聞慶縣監嚴思勉段,還穀不受之債,契坊私拔之丁,爲弊滋甚,姑未嚴防是如爲白乎旀,山淸縣監金健柱段,還穀麤劣,倉色反弄,不受之債,每戶一石,貿入之價,每石四錢,此雖謬例,實係民瘼是如爲白乎旀,丹城縣監孔允東段,二兩不受之債,四錢貿入之例,吏奸未祛,民弊孔劇是如爲白乎旀,他道沿路邑中廣州判官朴正圭段,官需之高價作錢,多聞怨言,倉還之麤穀分戶,無賴農糧是如爲白有臥乎所,上項五邑守令等,褒少而貶多,竝只從重推考爲白乎旀,本道沿路邑中,咸昌縣監權中執段,謬例未祛,吏奸或售是如爲白乎旀,知禮縣監李光斗段,束吏未盡嚴密是如爲白乎旀,居昌府使尹羲厚段,倉還之作錢,未禁吏奸是如爲白乎旀,他道沿路邑中竹山府使申百祿段,聽訟違理,民怨多聞是如爲白臥乎所,上項四邑守令等,竝只推考警責爲白乎旀,本道沿路邑中鎭海縣監尹範會,他道沿路邑中陰竹縣監秦泳等段,或因道啓,或因繡啓,已爲罷黜,更無可論是白乎旀,監司南公轍段,出自淸切之邇班,克任旬宣之重寄,澄淸一路,自有文雅之聲望,剸理劇藩,累著謹約之規模是如爲白有臥乎所,道臣體重,今姑勿論爲白乎旀,其餘本道及他道沿路十邑驛守令·察訪等段,旣乏優績,亦無顯疵,一竝置之爲白乎旀,閫帥·營將·虞候·中軍·邊將等乙良,令兵曹稟處爲白乎旀,書啓中龍仁縣令,書以縣監,職名誤書,殊涉不審。當該御史鄭晩錫,推考,何如?判付啓。依允。
兵曹啓目粘連,觀此慶尙右道暗行御史鄭晩錫書啓,則統制使李潤謙段,纔到重閫,頗有新譽,而但防軍案之年年改修,大貽民害,倭館材之不均分載,罔念浦弊。且赴任時,四十里之雙轎肩擔,雖諉落傷,而有違法例是如爲白有臥乎所,軍案連改,運材不均,大貽民害。且有浦弊俱涉駭然,而本事旣異不法,赴任纔過數月,姑先施以重推之典是白遣,至於雙轎肩擔,事未前聞,雖未知其實病之如何,而大違法例,有關紀綱,此而曲恕,後弊難防。其落傷輕重,分付該道道臣,詳査狀聞,以爲從重論勘之地爲白乎旀,慶尙右兵使趙段,火藥之改搗,弓弩之新備,旗幟之修繕,克擧分閫之職,而但褊裨非人,疵政多聞。還餉米九百四十一石零,太七十九石零,租二千二百五十七石零,昨秋捧還時,高價作錢,今春分糴時,廉價貿入。或爲立本合剩,錢爲二千七十一兩一錢,而八百九十一兩六錢私用,一千一百七十九兩,各監色分用。城役錢之封不動,爲一千兩,而或移貸或給債,修城米之今春條爲九十石,而不修城堞,盡歸營庫。今春營需米代錢,至於六兩五錢之多,而其中二百石,則每石換捧還米二石,擇出精捧,其許多不法,已是難貰,而昨年秋糴之濫捧點退,期徵高價者,挽近所無,怨讟朋興是如爲白有臥乎所,軍餉法意,其重,何如,高價作錢,廉價立本,八百九十餘兩之都屬私用,誠極驚駭是白乎旀,城役錢封不動之一千兩,移貸給債,旣失典守之義,修城米之九十石盡歸營庫,難免貪汚之律。其餘秋糴之濫捧,民怨之朋興,猶屬細故,爲先施以罷職之典,令該府,拿問嚴處是白乎旀,右兵營虞候尹之謙段,別餉穀之濫捧厚斂,作錢取剩,私橐旣富,民怨未已是如爲白有臥乎所,兩條所犯,俱係不法,亦施先罷後拿之典是白乎旀,蛇梁萬戶全大甲段,浦商或有瑣謗是如爲白有臥乎所,旣有瑣謗,有難仍置,爲先罷黜是白乎旀,監營中軍金永勉,統虞候權邁,赤梁僉使權應卨,鳥嶺別將劉洪疇,唐浦萬戶景舜復,三千浦權管黃啓漢等段,或姑未赴任,或已爲遞罷,或毁譽無聞是白遣,晉州營將尹致儉,尙州營將柳命源等段,或戢盜頗嚴,或政有紀律是如是白乎矣,別無優異之績,竝只置之,何如?判付啓。依允。
壬戌六月十八日辰時,上詣孝元殿。朝上食親臨入侍時,行左承旨李魯春,右承旨朴吉源,左副承旨洪羲運,右副承旨柳師模,同副承旨閔耆顯,記事官金,假注書趙璜鎭,記注官金喆修,別兼春秋金邁淳,檢校待敎李存秀,待敎李敎信,以次侍立。時至,假通禮,跪啓請行禮,上具練服,由齋殿出幄次,入孝元殿外中東門,諸臣隨入。上詣版位西向立,假通禮,跪啓請俯伏哭,上俯伏哭,在位者皆俯伏哭,少頃,假通禮,跪啓請止哭,上止哭,引儀,唱鞠躬四拜興平身,上行四拜禮訖,仍詣香案前。魯春奉香,耆顯奉爐,假通禮,跪啓請三上香,上三上香,魯春等,還奉爐盒,奠于案,羲運,以盞跪進,假通禮,跪啓請執盞獻盞,上受盞以授師模,師模奉奠于靈座前。耆顯·師模等,以次奠盞,如上儀訖,上出戶降復位,假通禮,跪啓請俯伏哭,上俯伏哭,在位者皆俯伏哭。少頃,假通禮,跪啓請止哭,上止哭,引儀唱鞠躬四拜興平身,上行四拜禮訖,假通禮導上,出外中東門,還入齋殿。諸臣以次退出。
上在昌德宮。停常參·經筵。
柳師模啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
洪羲運啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲運啓曰,御營廳將官來言,今日本廳軍兵,日次私習云矣,敢啓。傳曰,知道。
閔耆顯啓曰,三品官之無得過三日循例請牌,曾有定式,而吏曹參議尹光顔,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
以平安監司金勉柱狀啓,安州牧使李東埴,謂有私義之難强,無意還任,令該曹催促下送事,傳于閔耆顯曰,嚴飭下送。
閔耆顯,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
洪羲運,以都摠府言啓曰,今日入直內三廳武兼禁軍及軍兵等,當爲中日習射,而大殿誕日後一日相値,不得爲之之意,敢啓。傳曰,知道。
閔耆顯,以吏曹言啓曰,安州牧使李東埴,嚴飭下送事,命下矣。自臣曹,屢度催促則以爲,情勢難强,不得下去云,雖未知其情勢之何如,而特敎催促之下,謂有情勢,不卽下去,事體所在,誠極未安,令該府,拿問處之,何如?傳曰,允。
洪羲運,以禁衛營言啓曰,今月十一日木覓山蠶頭廣巖下體城頹圮時,南道參軍李元敬,以三間許牒報,故臣以三間許改築之意,草記,蒙允矣。今遣將校與計士,看審籌摘,則間數爲五間二尺,城牒頹圮,何等重大而牒報時,不爲審愼,誤報間數,以致草記之爽實。該參軍不可仍置,爲先汰去,臣不能詳察,莫重草記,有此做錯,惶恐待罪之意,敢啓。傳曰,知道。卿則勿待罪。
柳師模,以義禁府言啓曰,因慶尙右道暗行御史鄭晩錫書啓,吏曹覆啓內,尙州前牧使李潞秀,咸陽前郡守金履錫,竝令該府,拿問嚴處,泗川縣監慶橚,晉州牧使李元八,宜寧縣監趙鎭順,固城縣令閔宗爀,咸安郡守李晉秀,金泉察訪許栮,竝令該府,拿問處之事,允下矣,李潞秀·金履錫,自任所未及上來,慶橚·李元八·趙鎭順·閔宗爀·李晉秀·許栮,俱在任所云。依例發遣府羅將,竝拿來,何如?傳曰,竝待待命拿囚。
柳師模,以義禁府言啓曰,因慶尙右道暗行御史鄭晩錫書啓,兵曹覆啓內,慶尙右兵使趙,爲先施以罷職之典,令該府,拿問嚴處,右兵營虞候尹之謙,亦施先罷後拿之典事,允下矣。趙時在任所,依例發遣府都事,交龜後拿來,尹之謙,亦在任所,發遣府羅將,交代後拿來,何如?傳曰,竝待待命拿囚。
上在昌德宮。停常參·經筵。
王大妃殿進御加味六和湯前方中,香薷·厚朴各加五分,加倭黃連七分,自明日一貼式煎入事,榻前下敎。
藥房提調閔台爀,右承旨朴吉源啓曰,伏未審日間,聖禮若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
閔耆顯啓曰,明日乃是初伏,自明日,處暑間視事,頉稟之意,敢啓。傳曰,知道。
洪羲運啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
閔耆顯啓曰,明日配享臣抄啓時,三司長官,當爲進參,而行大司憲李直輔在外,在前如此之時,有次官擧行之例,而執義·掌令二員,持平二員未差,無以推移進參。未差之代,政官牌招,開政差出,以爲備員擧行之地,何如?傳曰,允。
傳于朴吉源曰,不爲仕進承旨許遞,與未差之代,前望單子入之,待下批牌招察任。
承旨前望單子入之,林蓍喆·李肇源·金宗善落點。
有政。吏批,判書李書九進,參判尹光普牌不進,參議未差,同副承旨閔耆顯進。以趙恒鎭爲執義,申龜朝·李敬臣爲掌令,鄭魯榮·李顯秀爲持平,任希存爲兵曹參議,金基豐爲長城府使,朴光久爲社稷令,兵曹參議單金鼎國,參知單任希存。兵批,行判書李秉鼎進,參判尹東晩病,參議未差,參知金鼎國入直,右副承旨洪羲運進。以朴宗淳爲慶熙將,沈範祖爲訓鍊主簿,金星翼爲南道參軍,異在益爲格浦別將,同知劉學基,僉知沈禹相,護軍金羲淳,副護軍任希存,司直金㙆·洪彦燮·柳烇·申光軾·奇學敬,竝單付。
洪羲運,以兵批言啓曰,同知中樞府事尹仁洙,在鄕病重,末由上來,五衛將柳成逵,身病猝重,時月之內,無望供職,呈狀乞遞,竝改差,何如?傳曰,允。
洪羲運,以兵批言啓曰,考見北兵使白師誾褒貶啓本,則乶下僉使李陽天,以微疵宜略,爲目,則宜置中考而置諸上考,殊無嚴明殿最之意。該帥臣推考警責,乶下僉使李陽天,中考施行,何如?傳曰,允。
傳于閔耆顯曰,藥院副提調兼帶同義禁許遞,令該曹口傳差出。
吏曹口傳政事,以洪聖淵爲同義禁。
吏曹口傳政事,大司成單李魯春。
大王大妃殿,傳于閔耆顯曰,卽見嶺南繡啓與該道殿最,多有大相不同處,從繡啓,可乎?從殿最,可乎?未知其孰是孰非,不可不詳査處之。令廟堂,指一稟處,吏·兵曹回啓中,所請拿罷,姑置之。
閔耆顯啓曰,今二十一日令政院稟旨,政官牌招開政,都監堂郞差出,仍卽會同擧行事,擧條,啓下矣。政官,待明朝牌招開政,何如?傳曰,允。
閔耆顯啓曰,配享臣抄啓圈點,待設都監日,應參諸臣,令政院,稟旨牌招事,曾已擧條,啓下矣。時原任大臣,政府西壁館閣堂上·六卿,待明朝牌招,三司長官,當爲同參,大司諫兪漢寧,行副提學李翊模,一體牌招,而行大司憲李直輔在外,憲府諸臺,一竝牌招,以爲推移進參之地,何如?傳曰,允。
洪羲運啓曰,事變假注書洪羲玄,身病猝重,勢難察任,今姑改差,何如?傳曰,允。
閔耆顯,以奎章閣言啓曰,今日奎章閣日次奉審,當爲擧行,而日氣陰翳,不得擧行之意,敢啓。傳曰,知道。
洪羲運,以訓鍊都監言啓曰,本局分授都城彰義門西邊第五城廊近處體城六間許頹圮處,今已畢築,女墻仍爲始役,把守軍兵,撤罷之意,敢啓。傳曰,知道。
洪羲運,以御營廳言啓曰,本廳哨官車啓完,身不自飭,事多駭妄,有難仍置於將官之列,決棍汰去之意,敢啓。傳曰,知道。
洪羲運,以摠戎廳言啓曰,本廳左部千摠李雲祜,身病甚重,勢難察任,改差,何如?傳曰,允。
金宗善,以義禁府言啓曰,大王大妃殿傳曰,卽見嶺南繡啓,與該道殿最,多有大相不同處,從繡啓,可乎?從殿最,可乎?未知其孰是孰非,不可不詳査處之,令廟堂,指一稟處,吏·兵曹回啓中,所請拿罷姑置之事,命下矣。咸陽前郡守金履錫,已爲就囚,放送,尙州前牧使李潞秀,泗川前縣監慶橚,晉州牧使李元八,宜寧縣監趙鎭順,固城縣令閔宗爀,咸安郡守李晉秀,金泉察訪許栮,慶尙右兵使趙,右兵營虞候尹之謙等拿處,竝姑置之之意,敢啓。傳曰,知道。
吏曹參議尹光顔疏曰,伏以臣於月前,忝叨見職,敢控血籲,略暴難冒之狀,伏蒙聖慈,曲賜體諒,鞶帶之禠,曾不踰日,仰戴洪造,退安拙分,感祝之私,隕結是期,不意玆者,除命又下於騎省持被之時,臣誠惝然惶惑,不知所以自措也。噫,臣之前疏,非爲一時備例之辭也,非直一番伸廉之計也。自劃之志,已有素定,匪據之地,不容屢玷,輒敢以勿復檢擬,爲請,而批旨優渥,特許準施,則今此銓望之仍舊無改,已失所圖,而天點之隨而更加,臣又未敢知聖意之果何爲也。顧臣人器之不稱,踪地之難安,卽淵鑑之所悉燭,同朝之所共知,固不敢復事煩陳,而惟是區區自靖之義,曾已質言於先朝在宥之日,今於仙馭寢遠,警咳莫承之後,其所去就,顧乃一反於前言,則是豈臣處義之所敢出,而私心之所可忍乎?臣之貪戀奊詬,自喪所守,縱不足言,其如累昔日之眷知,貽淸朝之羞辱,何哉?此臣所以寧被違慢之誅,矢死而不敢進者也。惟我殿下,天地於臣,父母於臣,旣已俯諒其情勢之不可强迫矣,豈有難强於前而後乃可强,曲諒於始而終未蒙諒者哉?顧今祥期隔近,上下哀遑,此時瀆擾,固知其萬萬惶悚,而衷情所迫,不暇緩聲,玆敢隨牌陳籲,恭俟逋命之罪。伏乞聖明,俯垂矜察,亟遞臣職,仍命刊去臣名於參銓之望,俾公器重而微分靖,臣不勝大願,臣無任云云。省疏具悉。許遞。
上在昌德宮。停常參·經筵。
洪羲運啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔耆顯曰,朝上食,當親行,該房知悉。
有政。吏批,判書李書九進,參判尹光普牌不進,參議未差,行都承旨林蓍喆進。以任希存爲吏曹參議,李秉模爲祔廟都監,都提調沈能燮爲吏曹正郞,金龍柱爲健元陵令,姜學濬爲英陵令,祔廟都監提調四單李晩秀·趙鎭寬·徐邁修·閔台爀,郞廳六單趙厚鎭·金魯範·李義敎·金基厚·趙命喆·朴英源,健元陵令金龍柱,尙衣僉正沈公著相換。兵批,行判書李秉鼎病,參判尹東晩入直進,參議金鼎國病,參知任希存未肅拜,右副承旨洪羲運進。同知朴履孝,副護軍柳師模·尹光顔·林瑞茂,竝單付。
傳于金宗善曰,日熱如此,時囚保放,此後日熱之時,則隨卽提稟。
洪羲玄改差,代以姜世白爲事變假注書。
以大司諫兪漢寧,掌令申龜朝牌不進罷職傳旨,傳于金宗善曰,只推,更爲牌招。
以正言任㸁牌不進罷職傳旨,傳于金宗善曰,只推。
以李鍾淑囚單子,傳于金宗善曰,保放。
閔耆顯,以賓廳意啓曰,臣以配享諸臣抄啓事,來會賓廳矣,大提學未差,兩館提學,當爲主張擧行,而弘文館提學李秉鼎,藝文館提學黃昇源牌不進,竝推考,更爲牌招,諫院無進參之員。司諫鄭來百,獻納李東煥,正言任㸁,亦爲牌招,以爲推移參坐之地,何如?傳曰,允。
正宗大王廟庭配享諸臣圈點,三點左議政李溵,五點左議政李福源·領議政金熤,八點左議政兪彦鎬,九點左議政金鍾秀。
閔耆顯,以賓廳意啓曰,今日配享諸臣會圈,則九點左議政金鍾秀,八點左議政兪彦鎬,二人抄啓別單書入之意,敢啓。傳曰,知道。
閔耆顯啓曰,配享臣抄啓單子,旣已啓下矣,招致禮曹郞廳,傳授之意,敢啓。傳曰,知道。
以大司諫兪漢寧,掌令申龜朝再牌不進罷職傳旨,傳于金宗善曰,只推。
閔耆顯,以禮曹言啓曰,祔太廟時,宗廟例爲前期修理矣。令祔廟都監,分付擧行,何如?傳曰,允。
洪羲運,以備邊司言啓曰,大王大妃殿傳曰,卽見嶺南繡啓與該道殿最,多有大相不同處,從繡啓,可乎?從殿最,可乎?未知其孰是孰非,不可不詳査處之,令廟堂,指一稟處,吏·兵曹回啓中,所請拿罷,姑置之事,命下矣。繡啓與殿最,雖或有差爽之端,持斧之臣,躬行按廉,道路之所傳聞,文簿之所憑閱,必有眞知的見,比之道臣考績,事體尤重,繡啓所論,竝依該曹回啓施行,何如?傳曰,仰稟。
慈殿,依草記施行。
洪羲運,以兵曹言啓曰,卽接宣傳官廳牒報,則庚申十二月,越薦出身李明玉,辛酉十二月越薦出身李光三,壬戌六月越薦出身李命集三人,或來歷不明,或地閥卑微,自本廳,一會後削薦云矣,取考壬寅定式,則不得不削之人,自該廳,報于本兵及諸將臣,待僉議詢同,又自本曹草記,或筵稟後施行事,奉承傳揭板本廳矣。該廳,旣以削薦之意,就議諸將臣,如是論報,李明玉等三人,依節目削薦,李明玉薦主前宣傳官安光質·李光三薦主宣傳官朴敦常,李命集薦主前宣傳官林栽洙,亦爲依例罷職,以懲其誤薦之罪,何如?傳曰,允。
金宗善,以義禁府言啓曰,日熱如此,時囚保放,此後日熱之時,則隨卽提稟事,命下矣。時囚罪人閔致愼·南惠寬·李東埴·洪章輔·金履垕等,保放之意,敢啓。傳曰,知道。
壬戌六月二十一日辰時,上詣孝元殿。朝上食親臨入侍時,行都承旨林蓍喆,左承旨李肇源,右承旨朴吉源,左副承旨金宗善,右副承旨洪羲運,同副承旨閔耆顯,記事官金,假注書趙璜鎭,別兼春秋吳淵常·金邁淳,檢校待敎李存秀,以次侍立。時至,通禮,跪啓請行禮,上具練服,由齋殿出幄次,入孝元殿外中東門,諸臣隨入。上詣中排設廳視膳,仍詣殿內,親監陳設,還詣版位,西向立,通禮,跪啓請俯伏哭,上俯伏哭,在位者皆俯伏哭。少頃,通禮,跪啓請止哭,上止哭,引儀,唱鞠躬四拜興平身,上行四拜禮訖,詣香案前。蓍喆奉香,耆顯奉爐,通禮,跪啓請三上香,上三上香,蓍喆等,還奉爐盒,奠于案。吉源,以盞跪進,通禮,跪啓請執盞獻盞,上受盞以授宗善,宗善,奉奠于靈座前。羲運·耆顯等,以次奠盞,如上儀訖,上出戶降復位,通禮,跪啓請俯伏哭,上俯伏哭,在位者皆俯伏哭。少頃,通禮,跪啓請止哭,上止哭,引儀,唱鞠躬四拜興平身,上行四拜禮訖。上敎曰,今將承候於殿宮,承史留待,可也。仍入簾內,有頃還出,通禮導上,出外中東門,還入齋殿。諸臣以次退出。
上在昌德宮。停常參·經筵。
金宗善啓曰,行大司憲李直輔在外,執義趙恒鎭,掌令李敬臣,持平鄭魯榮·李顯秀呈辭,掌令申龜朝未肅拜,監察茶時之意,敢啓。傳曰,知道。
洪羲運,以都摠府言啓曰,今日入直內三廳武兼禁軍及軍兵等,中日習財,請出標信。傳曰,知道。
洪羲運啓曰,禁衛營將官來言,今日本營軍兵,日次私習云矣,敢啓。傳曰,知道。
洪羲運啓曰,御營廳將官來言,今日本廳軍兵,日次私習云矣,敢啓。傳曰,知道。
閔耆顯啓曰,孝元殿祥祭親祭祭文,當爲製進,藝文提學黃昇源,待明朝牌招,使之製進,何如?傳曰,允。
林蓍喆啓曰,吏曹郞廳來言,守令有闕,政事取稟。傳曰,當日爲之。
閔耆顯,以祔廟都監都提調意啓曰,都監堂上工曹判書閔台爀,兼帶藥房提調之任,職務相妨,今姑許遞,何如?傳曰,允。
閔耆顯,以禮曹言啓曰,今六月二十八日,孝元殿祥祭時,大王大妃殿·王大妃殿·惠慶宮·嘉順宮,哭臨易服儀註,直爲書入各殿·宮之意,敢啓。傳曰,知道。
洪羲運,以備邊司言啓曰,卿宰侍從罷散人員,令該曹書入,仍降敍用之命,與在鄕侍從上來人,一體付軍銜,俾得入參於孝元殿大祥時哭班,何如?傳曰,允。東西班罷削人員,竝敍用,令該曹口傳付軍職,使之進參於易服之班。
兵曹,口傳政事,上護軍趙尙鎭,護軍吳載紹·許晊,副護軍尹致性·沈象奎·吳鼎源·沈奎魯,副司果韓興裕·金孝眞·徐有沂·閔命爀·李德鉉·李允謙·李惟采·柳頤玄·宋知濂,竝單付。
洪羲運,以兵批言啓曰,五衛將李熙燮,忠翊衛將金鳳九,俱以身病猝重,時月之內,無望供職,呈狀乞遞。宿衛輪番之任,不可久曠,竝改差,何如?傳曰,允。今日政差出。
有政。吏批,判書李書九進,參判尹光普病,參議任希存未肅拜,同副承旨閔耆顯進。以尹光顔爲兵曹參知,尹守正爲安義縣監,李景佐爲泗川縣監,安廷善爲扶安縣監,金祖淳爲內醫提調,成均博士單崔鳳和,學正單韓浩運,學錄單文尙中·白致樂,學諭單金聖灝。再政。趙台榮爲兵曹正郞,朴孝晉爲昌原府使,兵曹參議單尹光顔,參知單金鼎國。兵批,行判書李秉鼎進,參判尹東晩入直,參議金鼎國病,參知未差,右副承旨洪羲運進。啓曰,慶尙右兵使今當差出,而擬望之人乏少,同道守令及他道水使,竝擬,何如?傳曰,允。以姜瀗爲五衛將,申義養爲宣傳官,李文喆爲慶尙右兵使,南弼壽爲右兵虞候,沈弘之爲蛇梁萬戶,僉知單朴宗淳。再政。柳載河爲五衛將,姜周昌爲忠翊將,李復淵爲訓鍊僉正。
閔耆顯,以祔廟都監都提調意啓曰,都廳·郞廳二員,別單書入之意,敢啓。傳曰,知道。
閔耆顯,以祔廟都監都提調意啓曰,本都監監造官六員,別單書入之意,敢啓。傳曰,知道。
祔廟都監都廳二望,朴宗慶·趙萬元,監造官六望,南復來·李述模·朴宗球·沈兢之·李魯謙·尹義東。
閔耆顯,以祔廟都監都提調意啓曰,闕內待令郞廳,以入直武臣兼宣傳官,輪回察任,何如?傳曰,允。
閔耆顯,以祔廟都監都提調意啓曰,本都監各房郞廳監造官,分房別單書入之意,敢啓。傳曰,知道。
閔耆顯,以祔廟都監都提調意啓曰,本都監監造官前敎官李魯謙,前參奉尹義東,時無職名,令該曹口傳付軍職,冠帶常仕,何如?傳曰,允。
兵曹口傳政事,副司勇李魯謙·尹義東,竝單付。
閔耆顯,以尊崇都監都提調意啓曰,今此尊崇時,玉冊文製述官·書寫官,樂章文製述官,玉寶篆文書寫官,別單書入之意,敢啓。傳曰,知道。
閔耆顯,以禮曹言啓曰,正宗大王廟庭配享之臣,左議政金鍾秀,左議政兪彦鎬,已爲啓下矣,取考謄錄,則令奉常寺,造位版送于各其祠堂,遣官設祭,宣敎書訖,書位版,祔廟臨時,進詣魂殿,神輦,詣宗廟時,陪於神輦後以往矣。今亦依前例,敎書製述及位版造作·祭官·祭物等事,令祔廟都監及各該司,擧行,何如?傳曰,允。
洪羲運,以兵曹言啓曰,今六月二十二日土王用事,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
金宗善,以義禁府言啓曰,備邊司啓辭內,嶺南繡啓與殿最,雖或有差爽之端,持斧之臣,躬行按廉,道路之所傳聞,文簿之所憑閱,必有眞知的見,比之道臣考績,事體尤重,繡啓所論,竝依該曹回啓施行事,傳曰,仰稟慈殿,依草記施行事,命下矣。吏·兵曹回啓中,請拿人尙州前牧使李潞秀,泗川前縣監慶橚,晉州牧使李元八,宜寧縣監趙鎭順,固城縣令閔宗爀,咸安郡守李晉秀,金泉察訪許栮,慶尙右兵使趙,右兵營虞候尹之謙等,日前拿來草記,旣承待待命拿囚之批,發關該道,使之知委就囚,咸陽前郡守金履錫,今方待命,拿囚之意,敢啓。傳曰,知道。
傳于閔耆顯曰,明日朝上食,當親行,該房知悉。
以李章玉囚單子,傳于金宗善曰,與金履錫保放。
以李潞秀囚單子,傳于金宗善曰,保放。
金宗善,以義禁府言啓曰,因慶尙左道暗行御史權晙書啓,吏曹覆啓內,慶州前府尹李尙度,靑松前府使李勉齊,義城前縣令閔致謙,梁山郡守丁允泰,淸道郡守宋欽書,密陽府使朴宗羽,令該府拿問處之,奉化縣監柳相斗,亦令該府,拿問嚴處事,判付內,依回啓施行事,命下矣,李尙度·閔致謙,今方待命拿囚,李勉齊自任所未及上來,丁允泰·宋欽書·朴宗羽,柳相斗,俱在任所云。依例發遣府羅將,竝拿來,何如?傳曰,待待命拿囚,而待命之人,竝保放事,分付。
吏曹啓目粘連,啓下是白有亦,觀此慶尙左道暗行御史權晙書啓,則栍邑中慶州前府尹李尙度,本道沿路邑中靑松府使李勉齊,義城縣令閔致謙等段,御史雖已封庫,其所論列,俱不可不詳覈重勘,竝只令該府,拿問處之爲白乎旀,栍邑中梁山郡守丁允泰,本道沿路邑中淸道郡守宋欽書等段,御史,竝請令攸司稟處是白遣,栍邑中密陽府使朴宗羽段,今春漕船什物價米,當以新除留上下,而代錢出給之數,每石三兩,伊後作錢之價,每石五兩,剩餘爲一千二十三兩七錢,而二百兩,則屬之舊官由吏。其餘八百二十三兩七錢,則以其名色之不正,初不染指,置之公庫,以待秋公下之意,已有文蹟是白乎乃,槪知其謬例,不思矯革之方,亦不爲無責是如爲白有臥乎所,丁允泰段,官隷殺獄,不卽摘發。宋欽書段,還穀立本,一任吏奸,俱有其罪。朴宗羽段,米價剩錢,雖不染指,旣給代錢,更徵高價,難免其責,竝只令該府拿問處之爲白乎旀,本道沿路邑中奉化縣監柳相斗段,史庫參奉之差帖,便成應捧之價,封山將校之摘奸,反爲偸斫之階,農節之董民輦材,亦云勞止,八日之張燈設觀,豈其時耶?諸般不法之狀,不可仍置是如爲白有臥乎所,該守令·道臣考績,雖置下考,繡啓論列,誠爲可駭。至於張燈設觀,尤極驚惋,亦令該府,拿問嚴處爲白乎旀,栍邑中大丘判官朴壽亨段,觴餘氣槪,太沒商量,果能知節,庶幾終譽是如爲白乎旀,本道沿路驛中昌樂察訪洪達勛段,捧糴欠精是如爲白乎旀,他道沿路邑中陽智縣監尹五榮段,秪緣遺忘,或致滯囚是如爲白有臥乎所,上項三邑驛守令·察訪等,竝只推考警責爲白乎旀,淸風府使趙榮慶,陰竹縣監秦泳等段,因他繡啓,已爲罷黜,今無可論是白乎旀,本道沿路邑中慶山縣令李志淳段,本自安詳,又能綜理,爲政三年,百弊俱祛。以言乎糴政,則括五千之逋而倉簿就完,以言乎軍政,則簽數百之丁而隣族無徵,聽理平而落訟者不怨,察奸明而被罪者無冤,非惟吏不敢欺,亦曰,吾不忍欺,欲求良吏,此眞其人是如爲白有臥乎所,該倅治績,誠爲可尙。似當施以陞敍之典是白乎矣,係于恩賞,臣曹不敢擅便,上裁敎是白乎旀,監司南公轍段,律己本自精約,應事亦復從容,飭關列邑,奸豪不威而自戢,謹奉朝令,分留以法而無越,儒雅足以坐鎭,輿誦亦旣播聞是如爲白有臥乎所,道臣體重,今姑勿論爲白乎旀,其餘栍邑及本道·他道沿路二十六邑驛守令·察訪等段,旣乏優異之績,亦無顯著之疵,一竝置之爲白乎旀,閫帥·營將·虞候·中軍·邊將·監牧官等乙良,令兵曹稟處爲白乎旀,梁山郡殺獄段,依繡啓所請,分付道臣,具格錄啓後,令該曹稟處,何如?判付啓。依回啓施行爲良如敎。
兵曹啓目粘連,啓下是白有亦,觀此慶尙左道暗行御史權晙書啓,則安東前營將金致晙段,不見其濫,直是昧事,方其歸時,兵·校差帖之勒及富民者十一張,而所捧之錢,至於四百八十八兩之多是如爲白有臥乎所,賣校勒捧,事係不法。令該府,本罪之外,以此所犯,添問目詳覈稟處是白乎旀,大丘前營將蔡顯五段,奸校橫斂,胡莫禁察是如爲白有臥乎所,不戢奸校,誠極駭然。不可以已遞而置之,施以罷職之典是白乎旀,慶尙左兵使金處漢,監營中軍金永勉,左兵營虞候金樂海,慶州營將李光進,安東營將李彦春,西生僉使鄭東仁,鳥嶺別將劉洪疇,蔚山監牧官李旭秀,忠州營將申晤等段,雖無顯著之疵,亦乏優異之績,竝只置之,何如?判付啓。依允。
上在昌德宮。停常參·經筵。
金宗善啓曰,行大司憲李直輔在外,執義趙恒鎭,掌令李敬臣,持平鄭魯榮·李顯秀呈辭,掌令申龜朝未肅拜,監察茶時之意,敢啓。傳曰,知道。
閔耆顯啓曰,三品官之無得過三日循例請牌,曾有定式,而吏曹參議任希存,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
以承傳色口傳下敎曰,日省錄,非但今番,自前屢次差誤,而今番則辭敎間,有錯誤處,閣臣所當嚴處,而新除之故,姑爲參酌,從重推考,此後則各別操心,着實爲之,檢書官以下,令閣臣治之。
閔耆顯啓曰,卽者宗廟署官員來言,秋享大祭誓戒,在於明日,本署令二員,以廟司·殿司,當爲進參,而令趙鎭大身病沈重,無以備員擧行云,何以爲之?敢稟。傳曰,令他司,口傳相換。
吏曹口傳政事,宗廟令趙鎭大,司饔僉正洪履簡相換。
以李勉齊囚單子,傳于金宗善曰,保放。
洪羲運,以備邊司言啓曰,卽見慶尙右道暗行御史鄭晩錫別單,則其一,軍丁疊役,無邑無之,稧坊私募,冒錄投屬等諸般名色,朝飭申嚴,而未聞一邑之奉公。且身布則一也,而元布外所納後錢不齊,參量磨鍊,無或多寡,京外所屬元情·別情,亦爲畫一分定,著爲定式事也。諸般名色之査得汰定,已有關飭,且從今番逃故,考察勤慢之意,向又覆啓,令本道知此擧行。所謂後錢名色,非不猥瑣,原其本則紙墨之需,馱運之價,皆由此出,而費用之繁寡,程道之遐邇,又各不同。劃一矯正,雖或掣礙,至於七八錢·五六錢,未知何營·何司,有此謬例,而元雜費外,別情債,則朝家飭禁,本自申嚴,更令京外有司之臣,另加操束,如有科外誅求,隨現重繩。其田結官稅,寡爲十兩,多至十六七兩,實由雜役之各異,若一例分定,列邑同規,則民無苦歇之歎。且火田之稅,每卜所收,參差不齊,今若逐山踏驗,尺量定稅,則優可比摠而息冤事也。王政莫先於均賦,然所謂雜役,卽有邑之所不能無者,而邑有大小,結有多寡,結多則斂輕,結寡則斂重,故自均役事目,雜役米名色,亦不得劃定其數,但禁其徵斂之過濫,此所以邑例之不等也。今若一切裁削,則小郡·殘縣,事勢有所不行,若欲通同收斂,酌量分排,如大同儲置劃給之例,則小邑雖或有減稅之效,大邑,亦必有加賦之弊,係是大更張,姑難遽議,置之。至於雜役米,恒式外,非泛科率之年增歲加者,兩南結役之繁重,民生之困悴,專由於此,令道臣,一依均役事目,另行糾察,隨現論啓,勘以當律。火田之隨起隨稅,自是法典,二十五日耕之爲一結,亦有定式,苟能逐年檢田,從實執卜,得此充彼,移東補西,則稅額豈有不足之理,小民豈有白徵之冤乎?況年前飭敎,不啻申嚴,至入於繡行事目,則此弊之又復登聞,責在營邑,更令道臣,詳考前關,着意察飭,若或循襲謬規,勒徵定摠,致有操縱低昂之弊者,卽爲摘發論勘。其一,山淸·咸陽·安義·居昌等四邑,本非綿鄕,而田稅之納以綿布,大有民弊,令廟堂稟處,許以代錢事也。惟正之稅,以錢以木,俱有法意,有難輕議變改,置之。其一,固城所在壯勇營,屯土二十五結零,前屬守禦廳時,田則每卜一斗,畓則每卜二斗,以租從時價作錢上納矣,自移屬之後,稅租量作平石,六斗作米,添載稅船,作米出浦,民多受弊,依守禦廳例上納事也。壯營屯土,姑未區處,無論移屬與還屬,待究竟,令主管衙門,依此擧行。其一,本道糶糴之政,最爲濫雜,秋糴有色落散穀等名色,殆無限節,而尙州·咸昌等邑,又有後升名色,一斛加入,多至四五斗,及其春糶,一斛不過十一二斗,麤殼酌定色落之升,永革散穀後升之弊事也。色落升數,自有定例,過此以往,雖升龠加徵,已屬犯科,況散穀後升等名色,萬萬驚駭。爲先嚴飭道臣,劃卽釐革,痛加禁斷,色落升,不必更爲酌定,一從定例,俾無絲毫濫捧之弊。其一,還穀衙門,名目極多,故還之爲弊,多由於此,令廟堂稟處事也。向於湖南繡啓,已以從後商確稟處之意,仰陳,姑不更論。其一,還穀分留,法意至嚴,軍餉濟民,事體尤別,而近年各邑,蕩然無限節,半分者幾於盡分,一分者幾於二分,甚至有私自加分,蓋前秋捧納時,作錢甚多,無以排巡而然,尤可寒心。應加分外,又或有一石加分,當該道臣·守令,施以重勘,秋捧時作錢,一切嚴禁事也。今之言還弊者,莫不曰穀多病民,而其實則非穀多也,留少而分多,故廟堂之所講究者,方以通作半分,爲捄弊之第一義,而諸道加分之請,則無歲無之,誠所訝惑,而繡啓論列,可謂深知其利病,爲今之計,莫如申嚴分留之法,爲先另飭諸道,除非歉歲,無得輕請加分。所謂秋捧時作錢,雖未知何所指的,而除是京司發賣及營閫耗穀之不得不作錢者外,以錢捧還,法禁至嚴,無容更立條制,令道臣,各別察飭,如有犯科者,照法重勘。其一,大同儲置,以常賑米移劃者,爲弊不一,常賑在米,漸致耗縮,逐年以租作米,而還租太半空殼,雖依準折,每多減縮。且常賑米,比諸新結所捧,精粗相懸,需用不足之數,畢竟收斂於殘民,令廟堂,量宜變通事也。常賑米之移作儲置,雖由於經用未敷,不得優數儲留之致,而事體則誠甚苟簡,況小民之貽害如此。至於沿海諸邑,倭船漂到之處,尤爲痼瘼,自明年新結米儲置條,着意優劃,以除民弊事,分付該廳。其一,統營所屬固城等七邑各倉,皆以營·監色捧納,故穀色之點退,斛面之厚量,色落之濫雜,比邑糴不啻倍蓰,各付該邑與邑還分斂,如他邑之有統還事也。統倉所在之處,民邑之受弊,誠如繡啓,竝付本邑,不害爲矯捄之道,而該閫事情,亦難遙度,令道臣,往復商確,論理報來後,稟處。其一,統還每年移貿之數,米一千石,租五千石外,俾不得加貿矣,今年加貿,米爲四百石,租爲一千三百石,事極駭然,令廟堂,關問該帥臣,稟處事也。統還移貿,爲弊多端,而屯田所穫,尙違初料,故未得一切革罷,姑爲酌定其移貿之數,而數外加貿,若是夥多,殊極可駭,令道臣,査實報來後,稟處。其一,安義·山淸·丹城等三邑,還弊爲最,蓋其秋捧,有初·中·末三等,初等頗精,中等稍麤,末等極荒。取其麤荒者而簸揚,則租一斛之虛殼過十斗,米一斛之鑿粒不及四斗,而秋糴,憑其初等之精,而高價執錢,春糶,分其末等之荒,而廉直貿入,其害甚於立本,從速釐革事也。三邑糴麤,已成痼弊,三等分捧,非但大駭聽聞,賣精貿麤,充數至易,而其利十百,故那移翻弄,奸竇日滋,小民切骨之冤,未有過此。欲矯其弊,不外乎減糴而精捧,令道臣,無或因循,從長商度,待秋捧劃卽矯革,永杜弊源,形止,亦令卽報本司。其一,聞慶穀摠,合爲三萬一千四百餘石,而受還實戶,不過八百餘戶,故民皆疾首,小米限五千石,待秋作錢,移貿作租于穀少邑事也。民弊旣如此,變通之策,令道臣,論理報來後,稟處。其一,統營之封山禁養,比他自別,而轅門左右濯濯,菑畬春燒,至及山顚,帥臣所在之地,反不如各邑·各鎭,嚴飭帥臣,山上起墾之民,一依犯耕之律治之,植根播種,期於蒼鬱事也。關防重地,松政尤當加意,依此施行,俾有實效事,分付帥臣。其一,統營之貿取篁竹,定送土校,帖給勿禁,故到處勒斫,隨意抑取,永廢勿禁之帖,嚴杜勒貿之弊事也。給帖勒貿,事極可駭,嚴飭帥臣,一切禁斷。其一,沿邑進上封進時,營屬之情費極夥,戊午減數酌定,而纔過一年,又復濫雜,詳査懲勵,永杜奸弊事也。戊午節目,旣因朝令而行之未久,弊復如前,莫重貢獻,正是外藩盡誠之地,不能嚴束下屬,使小民,因此受弊,誠極寒心,嚴飭道臣,一遵節目,另加操束。其一,貿易之規,邑邑有之,或使書員貿納,或使倉色貿納,幻弄田結,偸竊官穀,名雖吏貿,實是民斂,而爲官長者,恬然取用。因此推之,京司及各營情債,亦不下於貿易之爲害,田結也,軍丁也,戶籍也,其磨勘之債,最爲夥多,而凡諸朔末文簿之按例去來,亦皆有債,竝爲矯革事也。官府需用,責出於吏胥,雖諉邑例,名色之不正,事面之苟且,已無可言,而啓奸納侮,亦由於此。申飭道臣,査實釐正,朔末例報,皆有情債,汰冗簿而除實害,宜先此等,亦令從便矯革,務從簡省,窠目旣省,則所謂情債,自在烏有?痛加禁防,快祛謬弊。其一,召村驛,民疲役繁,日益凋殘,統營所屬十處漁條及屬驛近處八邑場稅,劃付本驛,均稅邑稅,依例收納,取其剩餘,補其事役事也。漁條場稅之移劃,在閫邑俱有關係,一番開路,亦多後弊,置之。大抵各驛之凋弊,專由於位田之預賣,驛屬之擅奪,位田預賣,已犯法禁。至於驛屬老除,自有年限,而無論若吏·若奴,從良免役,爲察訪者,惟意闊狹,一年二年,元額太半減縮。此固通患,而參以傳聞,該驛尤甚,如許弊端,不思矯革,反欲以漁條場稅之科外所出,沾丐餘利,可謂失其本末,申飭道臣,各驛中此等謬習,一傡詳査痛禁,以爲蘇殘補弊之地。忠·孝·烈事,令該曹,考例稟處,何如?傳曰,允。
壬戌六月二十三日辰時,上詣孝元殿。朝上食親臨入侍時,行都承旨林蓍喆,左承旨李肇源,右承旨朴吉源,左副承旨金宗善,右副承旨洪羲運,同副承旨閔耆顯,記事官金,假注書趙璜鎭,別兼春秋呂東植·金邁淳,原任提學李秉模·沈煥之,一提學李晩秀,二提學金祖淳,原任直提學鄭大容,原任直閣李始源,檢校直閣金近淳,檢校待敎徐有榘·李存秀,待敎李敎信,以次侍立。時至,通禮跪啓請行禮,上具練服,由齋殿出幄次,入孝元殿外中東門,諸臣隨入。上詣中排設廳,視膳,仍詣殿內,親監陳設,還詣版位,西向立,通禮,跪啓請俯伏哭,上俯伏哭,在位者皆俯伏哭。少頃,通禮,跪啓請止哭,上止哭,引儀,唱鞠躬四拜興平身,上行四拜禮訖,仍詣香案前。蓍喆奉香,耆顯奉爐,通禮,跪啓請三上香,上三上香,蓍喆等,還奉爐盒,奠于案,吉源,以盞跪進。通禮,跪啓請執盞獻盞,上受盞以授宗善,宗善,奉奠于靈座前,羲運·耆顯等,以次奠盞如上儀訖。上出戶,降復位,通禮,跪啓請俯伏哭,上俯伏哭,在位者皆俯伏哭,少頃,通禮,跪啓請止哭,上止哭,引儀,唱鞠躬四拜興平身,上行四拜禮訖,通禮導上,出外中東門,還入齋殿。諸臣以次退出。
上在昌德宮。停常參·經筵。
自開東至卯時,有霧氣。
金宗善啓曰,行大司憲李直輔在外,執義趙恒鎭,掌令李敬臣,持平鄭魯榮·李顯秀呈辭,掌令申龜朝未肅拜,監察茶時之意,敢啓。傳曰,知道。
閔耆顯啓曰,三品官之無得過三日,循例請牌,曾有定式,而兵曹參議尹光顔,除拜後,過三日不爲出肅,事體所在,極爲未安。從重推考,仍卽牌招察任,何如?傳曰,允。
洪羲運啓曰,御營廳將官來言,今日本廳軍兵,日次私習云矣,敢啓。傳曰,知道。
洪羲運啓曰,昌原府使李文喆,移拜慶尙右兵使,有除朝辭赴任之命矣。密符,以前兵使趙所佩仍佩,諭書則安寶,使院吏齎傳,何如?傳曰,允。
以朴魯榮囚單子,傳于金宗善曰,保放。
閔耆顯,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
閔耆顯,以祔廟都監都提調意啓曰,都監各房,自今日始役,郞廳監造官中一員,依例入省記,輪回直宿之意,敢啓。傳曰,知道。
閔耆顯,以祔廟都監都提調意啓曰,今此祔廟時,龕室·神榻·寶欌·冊欌·祭器·床卓·各樣諸具,必須奉審宗廟各室所在諸具,然後可無參差不齊之患。孝元殿祭器仍用與新造者,亦爲奉審後,當爲擧行矣,臣與都監堂郞,進詣宗廟·孝元殿,奉審吉日,令禮曹,從速推擇,何如?傳曰,允。
閔耆顯,以祔廟都監都提調意啓曰,本都監郞廳工曹正郞金基厚,身病猝重,勢難董役,郞廳之任,今姑改差,其代前縣監徐謙淳差下,使之擧行,而時無職名,令該曹,口傳付軍職,冠帶常仕,何如?傳曰,允。
兵曹口傳政事,副司果徐謙淳單付。
閔耆顯,以祔廟都監都提調意啓曰,本都監別看役,以前縣令丁遇泰,前五衛將李得淵差定,使之看役,何如?傳曰,允。
林蓍喆,以吏曹言啓曰,今此永寧殿秋享大祭初獻官,前安昌君燝,塡差,而時無君銜,口傳付君銜以入之意,敢啓。傳曰,知道。
吏曹口傳政事,安昌君單燝。
李肇源,以戶曹言啓曰,時御所內各司,依定式,發遣本曹佐郞臣具命益,與兵曹參知臣金鼎國,佐郞臣閔昌呂,東所衛將臣沈禹相,西所衛將臣黃顯基,南所衛將臣劉學基,北所衛將臣李藎輔,眼同奉審後,有頉處,別單書入,而修改則擇日擧行,何如?傳曰,允。
閔耆顯,以禮曹言啓曰,來八月初九日,正宗大王祔太廟,卽日進箋陳賀時,京外方物物膳,依戊戌年例,各殿·宮,只以一度封進之意,知委,何如?傳曰,允。
閔耆顯,以禮曹言啓曰,因祔廟都監啓辭,宗廟·孝元殿祭器諸具,奉審吉日,令禮曹推擇事,允下矣,別奉審吉日,令日官洪處中推擇,則來七月初三日爲吉云。本曹及都監堂上·本署提調,眼同奉審事,知委,何如?傳曰,允。
上在昌德宮。停常參·經筵。
藥房都提調李秉模,提調金祖淳,副提調林蓍喆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔在外,執義趙恒鎭,掌令李敬臣,持平鄭魯榮·李顯秀呈辭,掌令申龜朝未肅拜,監察茶時之意,敢啓。傳曰,知道。
洪羲運啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于閔耆顯曰,朝上食當親行,該房知悉。
傳于林蓍喆曰,尙衣僉正金龍柱,宗戚執事差下。
傳于李肇源曰,左承旨入侍。
洪羲運啓曰,前南兵使李柏然所佩密符,還納修正次,密匣請出之意,敢啓。傳曰,知道。
兵曹口傳政事,副司果李萬榮·鄭成·朴瑞源·洪秉臣·李廷輪·崔雲翰·李象謙·李東萬·鄭宗魯·李昇羽·鄭彦仁·權文度·金驥燦·閔慶世·閔·李·邊景祐·李宗烈·金熙成·安策·李廷璞·尹圭範·金熙洛·崔禧延·尹愭·金光遇·鄭弼祚·吳大坤·趙彦哲·許鍒·崔璧·李秉烈,竝單付。
以崔光泰囚單子,傳于金宗善曰,保放。
以崔翼囚單子,傳于金宗善曰,保放。
兵曹口傳政事,副護軍單金履永。
傳于閔耆顯曰,明日朝上食,當親行,該房知悉。
閔耆顯,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
閔耆顯,以孝元殿享官意啓曰,大祥時前期三日,參奉二員,忠義四員,例有合番之規,今亦依例,二十六日爲始,竝爲別省記入直,何如?傳曰,允。
洪羲運,以都摠府言啓曰,今日入直內三廳武兼禁軍及軍兵等,當爲中日習射,而孝元殿祥祭迫近,不得爲之之意,敢啓。傳曰,知道。
閔耆顯,以內醫院都提調·提調意啓曰,前陰竹縣監秦泳,旣已敍用,依例還屬本院,令該曹,口傳付軍職,冠帶常仕,何如?傳曰,允。
洪羲運,以兵曹言啓曰,今番堂上·堂下罷削人敍用時,前縣監秦泳,自該曹書入,而因內醫院啓辭,口傳付軍職矣。敍用傳旨,旣有勿施之命,秦泳付軍職望筒,亦爲勿施,何如?傳曰,允。
洪羲運,以兵曹言啓曰,孝元殿大祥,東西班陪祭時,仁政殿西庭,勢難盡數入參,五品以下,仁政門外西庭,分班行禮,何如?傳曰,允。
壬戌六月二十五日辰時,上詣孝元殿。朝上食親行入侍時,行都承旨林蓍喆,左承旨李肇源,右承旨朴吉源,左副承旨金宗善,右副承旨洪羲運,同副承旨閔耆顯,記事官金·尹鼎烈,別兼春秋吳淵常·金邁淳,檢校待敎李存秀,待敎李敎信,以次侍立。時至,通禮,跪啓請出次,上具衰服杖出,由外中東門詣板位,仍詣中排設所視饍,由殿東門入,臨視陳設,降復位。通禮,跪啓請俯伏哭,上跪俯伏哭哀痛,在位者皆俯伏哭,少頃,通禮,跪啓請止哭,上止哭,引儀,唱鞠躬四拜興平身,上行四拜禮訖,仍詣香案前。蓍喆奉香,耆顯奉爐以進,通禮,跪啓請三上香,上三上香,蓍喆等,還奠爐盒于案上,從西夾門出,吉源,奉盞以進,上執盞以授宗善,宗善奉奠于靈座前,肇源·羲運,以次奠盞,如上儀訖。上仍降復位,通禮,跪啓請俯伏哭,上俯伏哭哀痛,在位者皆俯伏哭,少頃,通禮,跪啓請止哭,上止哭,引儀唱鞠躬四拜興平身,上行四拜禮訖。敎曰,今將承候於殿宮,承史留待也。仍入簾內,有頃,還出由中東門,還詣廬次,大王大妃殿進御人蔘粟米飮前方中,人蔘加一錢,自明日一貼式前入。出榻敎王大妃殿進御二錢重人蔘粟米飮,自今日,一貼式煎入。出榻敎惠慶宮進服加味白朮散前方中,去陳皮,加麥門冬一錢五分,靑皮七分,自今日,一貼式煎入。出榻敎諸臣以次退出。
壬戌六月二十五日酉時,上御熙政堂。左承旨入侍時,左承旨李肇源,記事官尹鼎烈,別兼春秋呂東植·金邁淳,以次進伏訖。上曰,戊戌年大祥臨時,有別歲抄或蕩滌或給牒矣。今番適當六月歲抄故,無別爲歲抄之擧,而向日所下罷削敍用之敎,卽指文之侍從,蔭之堂上,武之閫帥以上也。傳旨中,以蔭官守令之罷職未久者,混同添人,政院擧行,誠爲駭然矣。肇源曰,非但政院擧行之錯誤,該曹事,亦爲駭然矣。上曰,前監司金履永,敍用乎?肇源曰,罪名姑未解矣。上命書傳敎曰,前監司金履永罪名蕩滌,仍爲敍用,令該曹,口傳付軍職,使之進參於易服之班。肇源曰,祥祭時,參班百官,各持易服之具,則不可無跟隨,而取考戊戌三月日記,有跟隨勿禁之特敎,今亦依此例許入之意,分付兵曹,何如?上曰,依爲之。出擧條上下諸條公事,仍敎曰,此先朝時,未及判下之公事也。遣注書於大臣,從容取看後,可以稟處者,稟處,可以出給各該曹者,出給,可以置之者,置之也。仍命退,承史以次退出。
上在昌德宮。停常參·經筵。
藥房都提調李秉模,提調金祖淳,副提調林蓍喆啓曰,庚炎轉甚,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
傳于閔耆顯曰,明日朝上食·晝茶禮·夕上食,竝親行,該房知悉。
傳于李肇源曰,明日,左承旨馳詣健陵,奉審摘奸以來。
持平李顯秀疏曰,伏以,日月如流,孝元殿終祥,隔無多日,劍舃永閟,禮制將闋,八域臣民,冤號崩廓,如不欲生,伏想我殿下,根天之孝,撫時之慟,遑遑靡逮,益復如新。仍伏念臣,才疎學蔑,百不猶人,臺端一步,意望不到,而猥荷先大王化育之澤,前後叨冒,罔非踰濫,恩重河海,報蔑涓埃,居常愧懼,若隕淵谷。千萬夢想之外,柏府除命,忽下於待罪郞僚之日,國祥不遠,參班義重,章皇出肅,而竊伏念,今臣所叨,卽古所謂御史之職也,受人主耳目之寄,任朝廷風憲之責,上以裨衮闕,下以糾官邪,其爲任不輕而重,則其不可人人冒據也,明矣。況今聖上御極,文母垂簾,丕承列聖朝謨烈,闡明先大王義理,懲討略行,邪穢屛逐,而未伸王章,其類尙多,遺種餘孽,隱憂亦深,合辭方張,兪音尙靳。此莫非群下不忠不誠之罪,而明張嚴討,使亂賊知所懼,激揚謇諤,使憸邪有所憚,其責專在於臺閣之得其人,而如臣湔劣,濫叨匪據,物議之嗤點,固所難免,而仍因蹲冒,視若固有,亦非臣義分之所敢出也,玆敢冒死仰籲於天地父母之前。伏乞聖明,諒臣不稱之實,特命鐫削臣職名,仍治臣瀆擾之罪,以重公器,以安私分焉。臣於乞免之章,不宜贅及他說,況又此時煩瀆,極知其萬萬惶悚,而事在目下,不容泯默,敢此附陳,惟聖明垂察焉。供上事體,關係莫重,凡百有司之臣,孰敢不恪勤奉行,而臣竊聽之道路,近日司䆃寺事,何其驚駭之甚也?孝元殿像生之供,自有常例,其所擧行,尤宜必敬必愼,而妄疑貢人之假托,欲效綜核之手,督令物種之還推,全忽忌器之嫌,此雖老臣昏謬昧事之致,其爲聽聞之駭惑,誠不勝寒心。當該提調權裕,施以削職之典,斷不可已也,臣無任云云。省疏具悉。今見爾疏,不勝驚悚。還推則闕供乎?關係莫重,卽令廟堂,爲先嚴査草記。
壬戌六月二十六日辰時,上詣孝元殿。朝上食親行入侍時,行都承旨林蓍喆,左承旨李肇源,右承旨朴吉源,左副承旨金宗善,右副承旨洪羲運,同副承旨閔耆顯,記事官金·尹鼎烈,別兼春秋呂東植·金邁淳,檢校直閣金近淳,檢校待敎李存秀,待敎李敎信,以次侍立訖。通禮,跪啓請出次,上具衰服杖,由外中東門詣板位,仍詣中排設所,視饍,由殿東門入,臨視陳設,降復位。通禮,跪啓請俯伏哭,上俯伏哭哀痛,在位者皆俯伏哭,少頃,通禮跪啓請止哭,上止哭,引儀,唱鞠躬四拜興平身,上行四拜禮訖。仍詣香案前,蓍喆奉香,耆顯奉爐以進,通禮,跪啓請三上香,上三上香。蓍喆等,還奠爐盒于案上,從西夾門出,吉源,奉盞以進,上執盞以授宗善,宗善,奉奠于靈座前,肇源·羲運,以次奠盞如上儀訖。上仍降復位,通禮,跪啓請俯伏哭,上俯伏哭哀痛,在位者皆俯伏哭,少頃,通禮,跪啓請止哭,上止哭,引儀,唱鞠躬四拜興平身,上行四拜禮訖。敎挾侍曰,今將承候於殿·宮,承史留待也。挾侍以次傳之,仍入簾內,有頃還出,由外中東門,還詣廬次,大王大妃殿進御加味六君子湯,今日停止,交感茶一貼煎入。大王大妃殿進御交感茶,依前方一貼更爲煎入。出榻敎諸臣以次退出。
上在昌德宮。停常參·經筵。
大殿·大王大妃殿·王大妃殿·惠慶宮·嘉順宮,內閣·政院·玉堂·藥房口傳夕問安。答曰,知道。
閔耆顯啓曰,來初一日輪對日次矣,敢稟。傳曰,後日次爲之。
傳于閔耆顯曰,今日朝夕上食·晝茶禮時,時原任大臣·閣臣·宗班·都尉,皆令進參事,分付。
林蓍喆啓曰,今日齋宿,承旨當爲備員,而左承旨李肇源,奉審進去,無以備員齋宿,何以爲之?敢稟。傳曰,許遞,前望單子入之,待下批牌招察任。
承旨前望單子入之,李海愚落點。
傳于閔耆顯曰,設饌時,執事不足,宗戚執事中,時無職名人,令該曹,口傳付軍職,使之待令。
洪羲運啓曰,宗戚執事中,時無職名人,付軍職事,命下矣。令兵曹,卽入望單,而入直騎堂,謂有不得奉行之端,屢度催促,終不擧行,事體所在,萬萬未安。當該堂上,所當重勘,而本院請推之外,無他可施之罰,何以爲之?敢稟。傳曰,今日何可以此等事,酬應乎?萬萬駭然,當該堂上推考,此意傳于大臣,嚴飭擧行。
兵曹口傳政事,副護軍單李肇源。
傳于洪羲運曰,今夜弛禁。
洪羲運啓曰,明日孝元殿大祥祭親行時,百官入參次,敦化左右挾門,仁政左右挾門仍留,標信請出之意,敢啓。傳曰,知道。
傳于閔耆顯曰,魂殿日供及京畿朔望物膳,依例封進,則監膳堂上無之,重事體之道,不可只以入直參奉爲之,今番則司饔提調,與參奉眼同監膳,此傳敎,載之謄錄事,分付。
傳于閔耆顯曰,山陵魂殿守侍陵官·享官·參奉·忠義·員役,竝書啓。
傳于閔耆顯曰,戊戌年賞典前例,亦爲書入。
壬戌六月二十七日辰時,上詣孝元殿。朝上食親行入侍時,行都承旨林蓍喆,左承旨朴吉源,右承旨金宗善,右副承旨洪羲運,同副承旨閔耆顯,記事官金·尹鼎烈,別兼春秋呂東植·金邁淳,檢校直閣金近淳,檢校待敎李存秀,待敎李敎信,以次侍立訖。通禮,跪啓請出次,上具衰服杖出,由外中東門詣板位,仍詣中排設所,視饍,由殿東門入,臨視陳設,降復位。通禮,跪啓請俯伏哭,上俯伏哭哀痛,在位者皆俯伏哭,少頃,通禮,跪啓請止哭,上止哭,引儀,唱鞠躬四拜興平身,上行四拜禮訖,仍詣香案前。蓍喆奉香,耆顯奉爐以進,通禮,跪啓請三上香,上三上香。蓍喆等,還奠爐盒于案上,從西夾門出,宗善奉盞以進,上執盞以授羲運,羲運奉奠于靈座前,羲運·耆顯,又以次奠盞如上儀訖。上仍降復位,通禮,跪啓請俯伏哭,上俯伏哭哀痛,在位者皆俯伏哭,少頃,通禮,跪啓請止哭,上止哭,引儀,唱鞠躬四拜興平身,上行四拜禮訖,由外中東門還詣廬次。大王大妃殿進御交感茶,依前方一貼煎入。出榻敎惠慶宮進服人蔘粟米飮,依前方一貼更爲煎入。出榻敎嘉順宮進服二錢重人蔘粟米飮,自今日,一貼式煎入。出榻敎諸臣以次退出。
壬戌六月二十七日午時,上詣孝元殿。晝茶禮親行入侍時,行都承旨林蓍喆,左承旨朴吉源,右承旨金宗善,左副承旨李海愚,右副承旨洪羲運,同副承旨閔耆顯,記事官金·尹鼎烈,別兼春秋呂東植·金邁淳,檢校直閣金近淳,檢校待敎李存秀,待敎李敎信,以次侍立訖。通禮,跪啓請出次,上具衰服杖出,由外中東門詣板位,通禮,跪啓請俯伏哭,上俯伏哭哀痛,在位者皆俯伏哭,少頃,通禮,跪啓請止哭,上止哭,引儀,唱鞠躬四拜興平身,上行四拜禮訖。仍詣香案前,蓍喆奉香,耆顯奉爐以進,通禮,跪啓請三上香,上三上香,蓍喆等,還奠爐盒于案上,從西夾門出。宗善奉盞以進,上執盞以授海愚,海愚奉奠于靈座前,羲運·耆顯,以次奠盞如上儀訖。上仍降復位,通禮,跪啓請俯伏哭,上俯伏哭哀痛,在位者皆俯伏哭,少頃,通禮,跪啓請止哭,上止哭,引儀,唱鞠躬四拜興平身,上行四拜禮訖,由中東門,還詣廬次。諸臣以次退出。
壬戌六月二十七日申時,上詣孝元殿。夕上食親行入侍時,行都承旨林蓍喆,左承旨朴吉源,右承旨金宗善,左副承旨李海愚,右副承旨洪羲運,同副承旨閔耆顯,記事官金·尹鼎烈,別兼春秋吳淵常·金邁淳,檢校直閣金近淳,檢校待敎李存秀,待敎李敎信,以次侍立訖。通禮,跪啓請出次,上具衰服杖出,由外中東門詣板位,仍詣中排設所,視饍,由殿東門入,臨視陳設,降復位。通禮,跪啓請俯伏哭,上俯伏哭,在位者皆俯伏哭,少頃,通禮,跪啓請止哭,上止哭,引儀,唱鞠躬四拜興平身,上行四拜禮訖,仍詣香案前。蓍喆奉香,耆顯奉爐以進,通禮,跪啓請三上香,上三上香,蓍喆等,還奠爐盒于案上,從西夾門出。宗善,奉盞以進,上執盞以授海愚,海愚奉奠于靈座前,羲運·耆顯,以次奠盞如上儀訖。上仍降復位,通禮,跪啓請俯伏哭,上俯伏哭哀痛,在位者皆俯伏哭,少頃,通禮,跪啓請止哭,上止哭,引儀,唱鞠躬四拜興平身,上行四拜禮訖,由外中東門,還詣廬次。諸臣以次退出。
上在昌德宮。停常參·經筵。
上詣孝元殿。大祥祭親行後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子問安,答曰,罔極。藥房口傳問安。答曰,罔極。還內後,內閣·政院·玉堂·藥房口傳問安。答曰,知道。
備忘記,江華留守韓用鐸下直,長弓一張,長箭一部賜給。
傳于閔耆顯曰,禮房承旨,馳詣懿陵,奉審摘奸以來。
大王大妃殿,以承傳色口傳下敎曰,今日別茶禮,欲爲親行,而哀慕過中之中,過爲勞攘,悶切矣。別茶禮以不爲親行勸勉,以光恩副尉攝行。
傳于閔耆顯曰,孝元殿享官安春君烿,兒馬一匹賜給。靑城尉沈能建,半熟馬一匹賜給。判敦寧朴準源,熟馬一匹面給。行大護軍金思穆,熟馬一匹賜給。行護軍洪義謨,豐寧君趙觀鎭,竝加資。前享官安昌君燝,西春君燁,光恩副尉金箕性,各熟馬一匹面給。鶴林君焴,半熟馬一匹賜給。行護軍金魯忠,日淺勿論,參奉金魯喆,陞六,韓元履,陞敍,前參奉李燨,守令除授。李惟命·沈兢之·朴齊一,竝陞敍,沈能秀,陞六,忠義李敬脩,朴宗恕,竝東班職陞敍。許·李厚典,前忠義李商圭,竝東班職調用。都薛里中官金德九·梁大宜,竝加資,資窮者,熟馬一匹面給。金完碩,兒馬一匹賜給,前都薛里中官康壽甲,半熟馬一匹賜給。金相澤·曺壽喆,各兒馬一匹賜給。進止長番中官黃泰文·吳信甲·金振玉·韓敬善·金承業·李永世,竝加資。前進止長番中官劉仁獐,半熟馬一匹賜給。朴道弘,兒馬一匹賜給。薛里中官金鼎完·金宅寧,前薛里中官康世忠,酒房中官金陽馥·徐喜壽,各半熟馬一匹賜給。進止差備中官鄭道民·申酉戌·洪仁輔,各兒馬一匹賜給。金昌西,上弦弓一張賜給。奏時官李光裕·李廷顯,令本衙門高品付料。飯監安福恒等二人,飯監除授。事知守僕金尙禮,令該曹帖加成給,米·布從厚題給。別監崔命麟等四,守僕趙富孫等四,員役金聖雲等十,限三年免役,已免役者,妻子妹壻中,限三年免役。員役李顯弼等十二,限二年免役,已免役者,妻子妹壻中限二年免役。奠吏二,飯工二,水工六,照羅赤四,奏時使令二,享官以下內侍等處房直十九,竝令該曹,米·布分等磨鍊,考例題給。
傳于閔耆顯曰,山陵守陵官知敦寧李彦植,加資,內廏馬鞍具一匹面給,田五十結賜給。侍陵內侍方得賢,加資,內廏馬鞍具一匹面給,田三十結賜給。參奉兪漢石·趙咸永,竝陞六,兒馬一匹賜給。忠義愼宜默,直長除授。進止長番中官尹成龜加資。進止差備池宜祥,半熟馬一匹賜給。奠禮朴鎭忠,書題除授。飯監石天興,守僕林嚞炫等二人,員役十六人,限己身免役,已免役者,妻子妹壻中,限己身免役。房直二名,限己身免役,奴子四名,令該曹,米·布題給。
傳于林蓍喆曰,政官牌招開政,賞典,今日內下批。
傳于李海愚曰,左副承旨與守陵官以下,入侍。
傳于李海愚曰,奉審承旨,入侍。
傳于林蓍喆曰,纔經三年,陵所自多有修擧之事,難付生手,參奉中一人,權作令,仍用詞訟事,分付。
閔耆顯,以禮曹言啓曰,卽接永禧殿參奉所報,則來初一日焚香殿官中一員,明日當爲受香,而參奉今方入直,令李燨身病猝重,無以擧行云矣。假官依定式,令吏曹以成均館官員,口傳啓下,以爲推移受香之地,何如?,傳曰,今日政,他司相換。
林蓍喆,以吏批言啓曰,孝元殿事知守僕金尙禮,帖加成給事,命下矣。本資乃是崇政,今無可加之資,何以爲之?敢稟。傳曰,從自願免賤。
洪羲運,以兵批言啓曰,宣傳官權懋中,居在慶尙道咸陽地,而母年八十,末由離捨供職,呈狀乞遞。情理旣如此,則不可强加察任,改差,何如?傳曰,允。
有政。吏批,判書李書九進,參判尹光普牌不進,參議任希存進,行都承旨林蓍喆進。以金載瓚爲司䆃提調,兪漢石爲敦寧主簿,趙咸永爲司饔主簿,金魯喆爲尙衣主簿,沈能秀爲掌樂主簿,愼宜默爲司圃直長,朴善浩爲牙山縣監。知敦寧李彦植,資憲今加正憲,行護軍洪義謨,嘉義今加資憲,豐寧君趙觀鎭,嘉善今加嘉義,加資事,承傳,永禧殿令李燨,濟用判官洪赫相換。以李惟命爲典籍,兪漢石爲健陵令,李羲玄爲健陵參奉。
兵批,判書李秉鼎進,參判尹東晩病,參議尹光顔病,參知金鼎國入直,右副承旨洪羲運進。以吳載紹爲同知,洪義浩爲曹司衛將,李存敬爲宣傳官,趙顯文爲森森坡萬戶。
閔耆顯,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
閔耆顯,以孝元殿享官意啓曰,殿朝夕上食,晝茶禮祭需,用餘多士麻二十斤,早藿二十斤,蔈苦一斤十兩,甘苔十五斤,海衣五貼六張,雀舌七合,白淸七升,黃淸五升,楂果十五箇,紫桃三升五合,胡桃三升五合,榛子三升五合,柏子三升五合,大棗三升,黃栗三升,在前有內入之事,有還下之例,今番則何以爲之乎?敢啓。傳曰,何可內入乎?員役處,出給。
洪羲運,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪羲運,以備邊司言啓曰,持平李顯秀上疏批旨內,今見爾疏,不勝驚悚。還推則闕供乎?關係莫重,卽令廟堂,爲先嚴査草記事,命下矣。嚴加査問於司䆃寺員役·貢人及飯監·典吏等處,則員役·貢人所告內以爲,孝元殿像生時供上,自庚申六月以後,依例進排矣,今五月間本寺提調,以孝元殿供上外,像生時供上,必是疊進排,貢人處査問還徵。先捧太二十八石六斗,留置庫中,而雖爲一邊査實,供上單子,每三日提調,依例着銜入啓,連爲進排,果無闕供之事云。飯監·典吏所告內以爲,像生時供上,至今每三日依例捧上,初無一番闕供之事云矣,像生時供上,乃是莫重擧行,而妄疑其疊進排,至於査實還徵之境,原供上,雖無闕供之事,事體所在,極爲駭然。依臺疏所論,司䆃寺當該提調權裕,施以削職之典,何如?傳曰,魂殿像生時供上,自有其例,謂之貢人之假托,而還推其已進排之供上,則與闕供,何異?予心轉益悚然,依草記施行。
孝元殿大祥祭親行敎是時,亞獻官領議政沈煥之,終獻官左議政李時秀,贊禮行禮曹判書李晩秀,典祀官奉常正李基憲,執禮舍人李存秀,執尊副司果趙萬元,大祝兵曹正郞李好敏,祝史副司果尹悌東,齋郞待敎李敎信,盥洗位兵曹正郞申星模,禮曹佐郞安光宇,爵洗位兵曹佐郞李㬖,禮曹佐郞李南圭,亞·終獻盥洗位典籍權倚,贊者兼引儀鄭在愼,假引儀安聖謩,謁者引儀許㬘·黃稔,贊引假引儀高景漢·李啓元,祭監監察李敦賢·鄭漪。
敎江華留守韓用鐸書。王若曰,海防之設,莫非重地,而沁府之形勝,爲最,使相之命,皆出卿班,而鎭撫之體統,尤尊。方是時屬之誰乎?非此子莫可使也。惟卿,蜚英早歲,受知先朝。性度詳和,律身無異寒素,才識贍給,處事自有規模。榮塗華貫之歷揚,恂恂然無巧宦之態,偉局風儀之夙就,休休焉有遠到之譽。登六仙之班而侍重离之筵,是謂圭璋之特達,銜萬里之命而按一路之獄,固知履屐之皆當。眷彼江都一方,實我海門重鎭。控三路而水陸舟車之所湊,統列鎭而斥堠烽燧之相望。摩尼·甲津之最稱險要,如楚方城漢水,桐府松京之迭相拱阨,若吳西陵·建平。是以,衙門襲兩局之規,地望處諸道之右。陰雨桑土備預,統禦營之離合隨時,俎豆軍旅之折衝,備邊司之兼管依舊。設施有方,控禦有術,顧厥任則愼擇爲難,城廓雖固,甲兵雖多,非其人則緩急奚恃?玆授卿以江華府留守兼鎭撫使,卿其祗服寵命,益懋令猷。一面之管轄得宜,牧民禦衆之道備,三軍之紀律素定,親上死長之敎明。時當百餘載昇平,毋忘丙年之舊事,我與二千石共理,宜體乙夜之宸憂。姑息因循,毋襲近例,措置經略,必恢遠圖,自餘稟裁,厥有典憲。於戲,羊叔子之輕裘緩帶,何妨水壘之談兵?祭征虜之雅歌投壺,想切山譙之依斗。分陜西之化理,汝往欽哉,待河東之政成,吾且召矣。故玆敎示,想宜知悉。知製敎姜浚欽製進。
壬戌六月二十八日子時,上詣孝元殿。大祥祭親行入侍時,行都承旨林蓍喆,左承旨朴吉源,右承旨金宗善,左副承旨李海愚,右副承旨洪羲運,同副承旨閔耆顯,記事官金·尹鼎烈,別兼春秋呂東植·金邁淳,檢校直閣金近淳,以次侍立訖。通禮,跪啓外辦,上具衰服杖出,贊禮禮曹判書李晩秀,導上入就板位,贊禮,啓請俯伏哭,上俯伏哭,在位者皆俯伏哭,贊禮,啓請止哭,引儀,唱興拜,上哭哀痛,俯伏不起。良久,耆顯奏曰,易服時刻,漸晩矣。晩秀曰,唱拜已久矣。上猶不止哭,耆顯更請止哭,少頃,上止哭,引儀,更唱鞠躬四拜興平身,上行四拜禮訖。贊禮,導上權就齋殿,晩秀·耆顯·邁淳,入幄內,晩秀啓請易服,仍還出。有頃,以司謁口傳下敎曰,百官皆已易服乎?賤臣,承命出傳,皆已易服之意,使司謁入奏。時至,通禮,啓請行禮,上具翼善冠·淺淡圓領袍·烏犀帶·黑靴出,贊禮,導上入就板位。贊禮啓請俯伏哭,上俯伏哭哀痛,在位者皆俯伏哭,少頃,贊禮,啓請止哭,上止哭,引儀,唱鞠躬四拜興平身,上行四拜禮訖。贊禮,導上詣尊所,東向立,宗善酌鬱鬯,吉源,以瓚受鬱鬯,上仍詣靈座前,北向立,贊禮,啓請跪,上跪。蓍喆奉香盒,耆顯奉香爐以進,贊禮,啓請三上香,上三上香,蓍喆等,還奠爐盒于案上。吉源,以瓚跪進,贊禮,啓請執瓚灌地,上執瓚灌地訖,以瓚授宗善,宗善,持以授之大祝,大祝,置於尊所。吉源,以幣篚跪進,贊禮,啓請執幣獻幣,上執幣獻幣,以幣授海愚,海愚奠于靈座前,贊禮,啓請俯伏興平身,上俯伏興平身,贊禮,導上出戶降復位,行初獻禮。贊禮,導上詣尊所,東向立,宗善,酌禮齊,羲運以爵受酒,上仍詣靈座前,北向立。贊禮,啓請跪,上跪,吉源,以爵跪進,贊禮,啓請執爵獻爵,上執爵以授海愚,海愚奠于靈座前。贊禮,啓請俯伏興少退跪,上俯伏興少退跪,大祝,東向跪讀祝文訖,贊禮,導上出戶降復位,行亞·終獻禮如儀訖。贊禮,啓請俯伏哭,上俯伏哭盡哀,少頃,贊禮,啓請止哭,上止哭,引議,唱鞠躬四拜興平身,上行四拜禮訖。贊禮,導上詣望燎位,執禮曰,可燎,大祝,奉祝幣燎於坎,贊禮,啓禮畢,導上還齋殿。以司謁,口傳下敎曰,外辦入之,侍衛前進。上出幄次,由宣政門出乘輿,藥房都提調李秉模,領議政沈煥之,左議政李時秀,右議政徐龍輔進前曰,哀遑罔極之中,侵夜勞動,聖體,若何?上曰,無損矣。上仍進發,敎羲運曰,何如是喧譁乎?禁止,可也。出延英門,入協陽門,兵曹判書李秉鼎,進伏輿前,啓請承敎放仗,羲運,啓請解嚴,入宣化門還內。諸臣以次退出。大王大妃殿進御人蔘粟米飮,依前方一貼煎入。出榻敎王大妃殿進御人蔘粟米飮,依前方一貼煎入。出榻敎惠慶宮進服人蔘粟米飮,依前方一貼煎入。出榻敎嘉順宮進服人蔘粟米飮,依前方一貼煎入。出榻敎。
壬戌六月二十八日酉時,上御熙政堂。大王大妃殿垂簾,左副承旨入侍,守陵官·奉審承旨,同爲入侍時,左副承旨李海愚,記事官尹鼎烈,別兼春秋呂東植·金邁淳,守陵官李彦植,參奉趙咸永,忠義愼宜默,以次進伏訖。上曰,陵園奉審,則皆安寧乎?肇源曰,無頉矣。更奏曰,臣承命馳詣健陵,陵上·丁字閣·碑閣奉審,則皆無頉,祭物·祭器·祭井看審,則皆精潔,諸執事摘奸,則無頉,仍詣顯隆園,園上丁字閣·碑閣奉審,則皆無頉矣。上曰,守陵官進前。彦植進伏,上曰,歲月如流,三年奄過,不勝罔極矣,好在而上來乎?彦植曰,仰賴聖孝之攸推,三年無事守陵矣。大王大妃殿,掩抑良久,敎曰,今日祥祭已過,守陵官亦上來,歲月太無,人情,罔極益新矣。彦植曰,衷情抑塞,無以仰達矣。大王大妃殿敎曰,三年無事以過,誠幸矣。彦植曰,仰荷軫念之澤,無事以過矣。大王大妃殿敎曰,植木處皆茂盛乎?彦植曰,年年茂盛矣。大王大妃殿敎曰,莎草,其間似益茂盛矣。彦植曰,莎草亦茂盛矣。上曰,參奉以下進前。咸永·宜默進伏,上曰,各奏職姓名,可也。咸永,奏職姓名,宜默,奏職姓名,上敎海愚曰,問好在上來也。海愚,承命傳之,咸永等曰,好在而上來矣。上曰,守陵官以下先退,以爲休憩也,奉審承旨,亦爲退出也。肇源·彦植·咸永·宜默先退,少頃命退。承史亦以次退出。
上在昌德宮。停常參·經筵。
大殿·大王大妃殿·王大妃殿·惠慶宮·嘉順宮,內閣·政院·玉堂·朝廷·二品以上·六曹堂上,口傳翌日問安。答曰,知道。
大王大妃殿進御加味六君子湯,前方中調竹瀝五匙,薑汴一匙,自今日一貼式煎入事,榻前下敎。
惠慶宮進服加味白朮散,自今日停止,人蔘粟米飮前方中,加白吉更三錢,麥門冬一錢,一貼更爲煎入自明日日再煎入事,榻前下敎。
嘉順宮進服人蔘粟米飮,自明日停止事,榻前下敎。
藥房都提調李秉模,提調金祖淳,副提調林蓍喆啓曰,日月如流,祥事奄過,伏惟孝思廓然,益復罔極,伏未審達夜將事之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
洪義浩,啓曰,備邊司郞廳來言,今日賓廳日次,而孝元殿朔祭親祭齋戒相値,不得來會云矣,敢啓。傳曰,知道。
傳于閔耆顯曰,禮房承旨馳詣宗廟·景慕宮,奉審摘奸以來。
傳于閔耆顯曰,孝元殿朔祭,當親行,該房知悉。
閔耆顯啓曰,卽者奉常寺官員來言,秋享大祭祭物,今日提調,當爲監封,而提調徐邁修,身病猝重,都提調徐龍輔差祭,無以推移進參云,提調徐邁修,卽爲牌招,何如?傳曰,提調許遞,令該曹,口傳差出,使之進去。
吏曹口傳政事,以金達淳爲奉常提調。
傳于閔耆顯曰,昨日書啓中,享官忠義之己身故及魂殿山陵參奉忠義之已承傳賞典者,混同書入,該房承旨推考,昨日傳敎中,已承傳者勿施。
林蓍喆,啓曰,今日齋宿,承旨,當爲備員,而右副承旨未差,不得備員,未差之代,政官牌招,開政差出,待下批仍卽牌招,何如?傳曰,允。
洪義浩,以備邊司言啓曰,昨日還內時,堂上堂下侍衛,徑先退出,多有不備,事體所在,萬萬駭然,雲寶劍及兵曹摠府不參人,捧現告施以罷職之典,五衛將宣傳官以下堂下侍衛,令兵曹,一一査出,拿問處之,不飭之兵曹判書,亦爲從重推考,侍衛不備,而無一言提奏警責,該房承旨一體罷職,何如?傳曰,允。
閔耆顯啓曰,卽者奉常寺官員來言,秋享大祭祭物,今日當爲監封,而新除授提調金達淳,以別雲劍,不參侍衛,因備邊司草記,入於罷職現告中,無以擧行云,何以爲之?敢稟。傳曰,今日政差出。
有政。吏批,判書李書九進,參判尹光普病,參議任希存病,行都承旨林蓍喆進,以洪義浩爲左承旨,沈能秀爲戶曹佐郞,李義和爲社稷令,金弼龍爲忠淸都事,權倚爲平安都事,承文著作單李泳夏,奉常參奉單成老鎭,以李祖承爲奉常提調。
兵批,判書李秉鼎病,參判尹東晩病,參議尹光顔病,參知金鼎國入直進。左副承旨金宗善進啓曰,兵批無緊窠,吏批無送西之人,無政事之意,敢啓。傳曰,知道。
以吏曹參議任希存牌不進罷職傳旨,傳于林蓍喆曰,只推。
閔耆顯,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
洪義浩,以兵曹言啓曰,各廳堂下武臣朔試射,庚暑勿爲設行事,曾有定式矣,今六月朔試射,依定式,不得設行之意,敢啓。傳曰,知道。
上在昌德宮。停常參·經筵。
上詣孝元殿。入齋室後,內閣·政院·玉堂·藥房口傳問安。答曰,知道。親祭後,大殿·大王大妃殿,王大妃殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房口傳問安。答曰,罔極。還內後,內閣·政院·玉堂·樂房口傳問安。答曰,知道。
洪義浩啓曰,來初五日,朝參日次矣,敢稟。傳曰,停。
金宗善啓曰,合辭方張之時,兩司無詣臺之員,除在外陳疏外,未肅拜呈告人員,竝卽牌招,何如?傳曰,允。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
林蓍喆啓曰,今七月初六日,都目政事爲之之意,敢啓。傳曰,知道。
閔耆顯啓曰,應敎張錫胤,校理洪奭周旣入闕中,不爲肅謝,直爲出去,事甚未安,竝推考警責,何如?傳曰,允。
洪義浩啓曰,忠淸兵使金爀授符次,密匣請出之意,敢啓。傳曰,知道。
備忘記,忠淸兵使金爀下直,長弓一張,長箭一部,片箭一部,筒兒一箇賜給。
洪義浩啓曰,御營大將申大謙,以別雲劍,罷職傳旨,啓下矣。將兵之任,不可一刻無摠察之人,何以爲之?敢稟。傳曰,前摠戎使金魯忠權察。
洪義浩啓曰,御營大將申大謙,命召還納,修正次密匣請出之意,敢啓。傳曰,知道。
洪義浩啓曰,御營大將,以前摠戎使金魯忠權察事,命下矣。卽爲牌招聽傳敎,何如?傳曰,允。
洪義浩啓曰,權察御營大將金魯忠牌不進,推考傳旨今方捧入,而將兵之任,不可一刻暫曠,如是違牌,事極未安,更卽牌招聽傳敎,何如?傳曰,允。
閔耆顯啓曰,每朔日記之無得踰翌月二十日之限,自有定式,而近來多不趁限修納,每致愆期,雖以五月朔日記言之,期限已過,尙不修納,事體所在,誠極未安,當該注書,所當重勘,而本院請推之外,無他可施之罰,何以爲之,敢稟。傳曰,拿處。
大王大妃殿,傳于林蓍喆曰,嗚呼,日月如流,先王終祥,倏然已過,祔廟之禮,又將次第行矣,廓然愀然,靡所依泊,此時此慟,益難堪抑,向見庭配啓單,追昔愴今,尤難爲心,仍念我先王,臨御二十餘年,修敎立政,無非盛德至善,而盡聖人經權之精微,爲百王不易之楷範者,實在於平日秉執之義理,惟此義理,卽先王之始終確守,貽燕後昆者也,若論前後廷臣對揚之實狀,則蓋自故宰臣金龜柱等,初擧懲討之義,打破兇窩,義理始明,自此以後,若故宰臣鄭履煥及若而士流家,艱辛傳守正論,扶接得一脈陽氣,至於故奉朝賀金鍾秀,則當凶徒壞亂之時,特立衆咻之中,出萬死扶植此箇義理,終始一節,確而不移,所以明聖志尊聖德,距私詖正人心,其爲功烈,雖將十世,宥之,可也。是以先王之倚毗隆重,在廷具僚,無與爲比,此國人之所知,然則今者庭配之典,誰敢有間然?噫,故奉朝賀下世之後,則環顧在廷,更無擔荷此義理之人,獨有今領相一人,追繼前人,誓死靡他,屹然爲頹波砥柱,自大喪以後,輔翼沖辟曁未亡人,屛逐群醜,登晉善類,闡先朝義理之正,扶宗社綴旒之危,戞戞彌綸,俾有今日之安者,其功亦偉矣。以先王則哲之明,晩年際遇,去益隆重於此大臣者,豈無所以而然哉?然則其在今日,惟主上與未亡人之倚毗責成,非但捨此人無他,凡今在廷,唯當一心公正,以盡告誡之規,以圖寅協之義,而以予度之,今日朝家,未知其果然,苟或然矣,是惟各自爲身謀,殊非憂國如家,至誠同寅之義,豈予所望於廷臣哉?言念宗國,憂虞萬端,每一興懷,明發不寐,唯予今日懷事,庶幾廷臣之見諒,因此愴舊之日,略布田中之諭,嗟爾在廷,當須知悉,各別惕然益勉焉。因此思之,大抵數十年來廷臣中,秉執義理,主張淸議,大有賴於世道宗國者,不過若而人,到今日無論存歿,皆蒙朝家酬報之典,獨故宰臣鄭履煥,身死已久,未蒙褒尙之恩,思之悵惜,當此闡明義理之日,豈可無表意之擧?其議贈職,仍令有司,致祭擧行。
金宗善啓曰,行大司憲李直輔在外,執義趙恒鎭,掌令李敬臣疏批未下,掌令申龜朝,持平鄭魯榮·李顯秀牌不進,監察茶時之意,敢啓。傳曰,知道。
傳于閔耆顯曰,發遣吏郞,諸執事淸齋與否,摘奸以來。
以統制使李潤謙狀啓,褒貶啓本中赤梁僉使丁智泰名字誤書,惶恐待罪事,傳于閔耆顯曰,卿則勿待罪事,回諭。
以大司諫兪漢寧,司諫鄭來百,獻納李東煥,正言任㸁,掌令申龜朝,持平鄭魯榮·李顯秀牌不進罷職傳旨,傳于金宗善曰,只推。
閔耆顯,以弘文館言啓曰,本館下番闕直,事甚未安,修撰呂東植,副修撰金在昌,竝卽牌招,以爲推移入直之地,何如?傳曰,允。
以修撰呂東植,副修撰金在昌牌不進罷職傳旨,傳于閔耆顯曰,只推。
以朴聲漢囚單子,傳于金宗善曰,保放。
以白翼鎭·李柱·崔聖甲·鄭憶祚·李英穆·趙汝謙·桂一恒·柳載南·權膺祜·金光浩·許乘·具毅采·宋國仁·林致達·張至運·盧命鼎·張錫仁·崔喆曦囚單子,傳于金宗善曰,保放。
閔耆顯,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
閔耆顯,以禮曹言啓曰,來八月初九日祔太廟親祭事啓下矣。宗廟祭官,令該曹前期差出,祔廟二度習儀,爲始入參行禮事,知委擧行,何如?傳曰,允。
閔耆顯,以禮曹言啓曰,太廟秋展謁,當爲取稟,而以孝元殿禫祭前,不得取稟之意,敢啓。傳曰,知道。
閔耆顯,以禮曹言啓曰,景慕宮展謁,每於孟春孟秋取稟事,曾有定式,而以孝元殿禫祭前,不得取稟之意,敢啓。傳曰,知道。
洪義浩,以兵曹言啓曰,去夏等能麽兒考講時,都摠府都事李玉鉉,訓鍊院僉正孔述祖,武臣兼宣傳官白翼鎭·許溶等,一次不通,都摠府經歷李箕明,中樞府都事曺允兢,訓諫院正金煐,僉正鄭魯誠,判官金尙埰·柳英逵,主簿李思熤·沈範祖·崔命燮·李普榮·李基鼎,武臣兼宣傳官田遇聖·張東玉·趙汝謙·金鎭五·柳文儉·李應俊·李重協·盧重·白恒鎭,部將金仁燮·玄商祿,守門將具允鼎·金宗觀,尙衣院別提尹致章,通禮院引儀金聲俊等二次不通,中樞府經歷尹敏東,訓諫院副正柳漢源,武臣兼宣傳官李文植等,三次不通,依定式從重推考,武臣兼宣傳官李鎭遠,四次不通,洪浩淵五次不通,竝越捧一等,何如?傳曰,允。
洪義浩,以兵曹言啓曰,差使員上京守令邊將之歷見吏兵曹堂郞後,始爲還下去例也,今番嶺南領漕差使員龜山僉使金昌仁,初不來見臣曹之堂郞,今日辭朝,有關紀綱,不可仍置,罷黜,何如?傳曰,允。
洪義浩,以禁衛營言啓曰,本營字內木覓山蠶頭廣巖下體城頹圮處改築時所入石子,今月初二日爲始,東郊蘆院近處,浮出取用之意,敢啓。傳曰,知道。
正言姜時煥啓曰,臣性質庸愚,言議巽軟,初不合於淸朝耳目之任,而濫叨見職,虛縻累朔,嚮於丐免之章,尾附玉署諸臣議謚之失,略論金翰東·沈奎魯黨逆之罪矣,及伏承批旨,不惟不賜允兪,至若議謚諸人事,初無下落,臣固滿心慙悚,無地容措,而近又見政目及朝紙所出,金翰東之名,自在於承宣之望,沈奎魯,則纔聞道罷,旋付軍銜,蓋臣嚮所論列,只就濟恭議謚時言之,而彼兩人者,素以逆恭卵育,兼作家煥血黨,爲爪牙爲鷹犬,而同惡相濟,甘心效死,其逆節凶圖之爛熳和應,綢繆潛釀者,可謂指不勝屈矣。李瑀之鋪張凶勢而主張者誰也,時景之煽動逆變而貫通者誰也?此則年前嶺儒之疏,已爲臚列無餘,而營護邪魁,則指臺論謂構人,力抗公議,則以劇逆爲忠臣,有一於此,固是爲人臣罔赦之罪,而王法所必誅,覆載所不容,雖使渠輩自明,必將無辭可解,則臺閣之上,迄無聲討之論者,亦可見國綱世道之萬萬寒心,如無黨與之誅則已,到今兩逆正罪之後,乃反縻以爵祿,使之揚揚偃息乎?近來隄防之不嚴,法綱之掃地,識者之憂歎,厥惟久矣,而臣雖無似,名以臺疏,彈墨可謂未乾,所言亦非風聞,則論以事體,恐不當如是,而此莫非臣人微言輕,不能見孚於同朝之致,自顧靦面,義難冒膺,始因未及署經,而有拘公格,仍値上下哀遑,而未敢言私,今於天牌之下,隨詣來避,臣之疲軟恧蹙,到玆益切,以此情蹤,其何敢一刻晏然於臺次乎?請命涕遞斥臣職。答曰,勿辭。亦勿退待。
金宗善啓曰,正言姜時煥,避嫌承批之後,不爲傳啓,直爲出去,事甚未安,推考警責,何如?傳曰,允。
大司憲李直輔疏曰,伏以日月易邁,孝元殿終祥奄過,光華寢遠,攀號普切,仰惟聖孝,廓然靡逮,哀慕益新,臣以欺誣重戾,癃廢痼疾,未得進參,闕外之班,少洩如喪之慟,奉慰易服之制,辜負洪私,萬隕猶輕,今於請譴之章,不遑他及,而惟是一介無狀之臣,濫叨誤恩,國體世道,大有損傷,其何可一向泯默,不復辭巽,以仰累始初淸明之治乎?前後下諭,禮制過隆,萬萬非賤臣所堪承當,而頃者,伏奉聖批,又以不敢朝夕敦迫爲敎,伏地戰慄,五內失守,莫省措躬之所,夫爲臣子,而承如此辭敎於君父之前,則何面目,假息於人世間哉?伏願聖慈,亟命刪改,以嚴絲綸之體,以安螻蟻之分,不勝幸甚。風憲長席,周年虛帶,前所未聞,而雖當備員之時,亦無變通之擧,其在事面,有駭聽聞,國子兼銜,職責何如,而至於單望啓下,昔賢必力辭而後已,況臣於兩任,全不近似,卽一世之公議也。重以賤疾沈篤,方在朝夕待盡之中,顧此區區情病,實無奔趨之勢,而中外諸臣,多因控籲,獲蒙遞解,臣亦均霑雨露之澤,竊有望於慈覆之天。伏乞聖明,俯垂諒察,將臣本兼職名,一竝鐫削,仍治臣罪,以爲爲臣不忠者之戒,臣無任云云。答曰,省疏具悉卿懇。轉眄之頃,孝元殿祥事奄過,衡斗寢邈,冠裳倏變,予小子慨廓之思,穹壤罔極,際見卿疏,冞增愴咽。嗚呼,我先王所以恒勤邱樊之招旌,賁飾雷肆之講筵者,蓋欲觀感於老成,俾得薰陶其德性,于斯時也,致卿朝端,獲聞良誨,日月幾何,萬事靡逮,今予所以遹追先志,仰藉宿德者,其可不積誠盡禮,冀回遐心,而卿之所以追先報今,幸敎寡人者,亦豈不惕然而感,幡然而改者乎?矧今新秋已屆,開講非遠,此時啓沃之責,卿有所不得辭者矣,爰布心腹,不在多誥,卿須亟斷來章,從近登程,以慰側席之想,以副好緇之誠。同副承旨閔耆顯製進。
判敦寧朴準源疏曰,伏以流光荏苒,轉眄之頃,孝元殿終祥,倏焉已過,虛雲亭日,邈爲䆳古之象,盛德鴻功,徒深薄海之思,伏惟我殿下純至之孝,不匱之慕,痛奠饋之已撤,愴冠屨之稍變,慨然廓然,靡所憑依,老臣冥頑,晨夕仰瞻,心摧腸結,只有吞聲之淚而已,乃於此際,以諸享官論賞之故,錫馬之典,亦及臣身,臣悲冤弸塞之中,尤不勝怵惕而愧悚也。噫,如臣處地者,自遭如喪之慟,旣不能捐棄殘喘,以遂蓐蟻之願,萬分一自展微誠之道,惟在於齋明而上饗,號哭而洩哀,則此乃臣子之至情,分義之攸當,顧安有別般可言之功,且況賞之,所以酬其勞也,彼同列之諸人,朝晡焉駿奔,夙夜焉直宿,許多日月,眞有情禮之所自盡,筋力之所自效者,而臣則名雖享官,實未嘗奉其職事,三年之間,入直不過爲兩日,而今乃與眞有積勞之人,混蒙恩賞,無復區別,則豈不大有損於聖朝懋實必愼之政乎?以哀媒榮,已非私心之所敢安,罔功冒賞,尤係廉隅之所必辭,玆敢略控文字,仰瀆崇聽。伏乞聖明,諒臣由中之懇,察臣非飾之辭,亟許收還恩典,以安賤分,不勝幸甚,臣無任云云。答曰,省疏具悉卿懇,卿其安心領受。仍傳于閔耆顯曰,此批答,遣史官傳諭。
兵曹判書李秉鼎疏曰,伏以流光迅駛,孝元殿祥事,倏焉已過,衡斗永閟,禮制遽闋,秋序載屆,朔奠又行,伏惟我聖上,永言孝思,號慕慨廓,益復靡逮,仍伏念臣之見任,卽衛班之首,而伊夜經退,臣亦隨衆,凡有罪責,宜先臣身,而廟堂之只請問備,喉院之不捧現告,太涉區別,已極慙惶,伏況五衛將及堂下侍衛,旣自臣曹,承命査實,而武兼忠義十餘人之外,俱曰追參,終未摘發,事實縱或如此,國體誠極未安,此莫非如臣無似,猥叨匪據,由前由後,不善察飭之罪,其何敢以已徑薄勘,有所自恕,厭然若無故之人乎?親祼已迫,義分是懼,雖不得不抗顔趨簉,而跡涉倖逭,愧甚蹲冒,玆敢略控短章,仰瀆崇嚴。伏乞聖明,俯垂諒察,亟降威罰,俾法紀振而賤分安焉,臣無任云云。答曰,省疏具悉。予在齋室,而侍衛先退乎,其責在卿,卿則越俸。
孝元殿朔祭親行敎是時,亞獻官左議政李時秀,終獻官右議政徐龍輔,贊禮行禮曹判書李晩秀,典祀官奉常正李基憲,執禮副司果閔命爀,執尊司諫鄭來百,大祝應敎張錫胤,祝史校理洪奭周,齋郞修撰呂東植,盥洗位兵曹正郞申星模,禮曹佐郞安光宇,爵洗位兵曹佐郞李㬖,禮曹佐郞李南圭,亞終獻盥洗位宗簿主簿朴榮東,贊者兼引儀鄭在愼,假引儀安聖謩,謁者引儀許㬘·黃稔,贊引假引儀高景漢·金學羲,祭監監察李敦賢·沈應奎。
壬戌七月初一日子時,上詣孝元殿。朔祭親行入侍時,行都承旨林蓍喆,左承旨洪義浩,右承旨朴吉源,左副承旨金宗善,右副承旨李海愚,同副承旨閔耆顯,記事官金·尹鼎烈,別兼春秋呂東植·金邁淳,檢校待敎李存秀,待敎李敎信,以次侍立,時至,通禮跪啓外辦,上具翼善冠·淺淡圓領袍·烏犀帶·黑皮靴,乘輿出宣化門,藥房都提調李秉模,提調金祖淳等進前曰,侵夜勞動,聖體若何?上曰,一樣矣。仍進發出協陽門,入延英門至降輿所,通禮啓請降輿。上降輿,由魂殿東夾門入小次,少頃,通禮跪啓請出次。上出幄次,由中東門入,贊禮前導詣版位。贊禮跪啓請俯伏哭。上跪俯伏哭哀痛,在位者皆俯伏哭。少頃,贊禮跪啓請止哭。上止哭。引儀唱鞠躬四拜興平身,上仍行四拜禮訖。贊禮前導詣尊所東向立,義浩酌酒,吉源受酒,上仍詣神位前北向跪,蓍喆奉香盒,耆顯奉香爐以進。贊禮跪啓請三上香,上三上香。蓍喆等還奠爐盒于案上訖,從西夾門以出,宗善奉盞以進。贊禮跪啓請執盞獻盞,上執盞獻盞,以授海愚,海愚敬奉奠于神位前訖,從西夾門以出,大祝敬奉祝文讀訖。贊禮跪啓請降復位,上俯伏興平身,仍降復位,次行亞終獻禮如儀訖,俱降復位。贊禮跪啓請跪俯伏哭,上跪俯伏哭哀痛,在位者皆俯伏哭。少頃,贊禮跪啓請止哭,上止哭。引儀唱鞠躬四拜興平身,上仍行四拜禮訖,贊禮前導詣望燎位,大祝奉祝文以進,執禮曰可燎,燎訖,引儀唱禮畢,贊禮前導由中東門出,上命承旨入侍,承史進前。上曰,向日侍衛之徑先退去之現告,只以金達淳一人捧入,政院擧行,甚駭然矣。義浩曰,臣等不勝惶悚,而今方連爲催促現告矣。上仍入小次,少頃,通禮跪啓外辦,上出幄次,由宣政東夾門,至乘輿所。都提調李秉模,左議政李時秀,右議政徐龍輔等進前曰,禮成勞動,聖體若何?上曰,無損矣。仍進發出延英門,入協陽門,義浩解嚴啓請,仍入宣化門還內,諸臣以次退出。王大妃殿進御人蔘粟米飮,自明日停止。出榻敎惠慶宮晩後進服人蔘粟米飮一貼,自明日停止。出榻敎。
上在昌德宮。停常參·經筵。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔養顯曰,禮房承旨馳詣宗廟·永寧殿,奉審摘奸以來。
傳于閔養顯曰,孝元殿秋享大祭當親行,該房知悉。
閔養顯啓曰,臣依定式進詣香室,奉審香祝樻祝板袱子,則精潔之意,敢啓。傳曰,知道。
林蓍喆啓曰,左承旨洪義浩,同副承旨閔耆顯,因修撰呂東植到院之疏,纔已陳疏徑出矣,原疏以齋日雖不得捧入,而今日齋宿,不可不備員,竝卽牌招,何如?傳曰,與右副承旨竝許遞,前望單子入之,待下批牌招察任。
承旨前望單子入之,李魯春·閔養顯·金明淳落點。
傳于朴吉源曰,留院上疏入之。
李魯春,以都摠府言啓曰,今七月初三日孝元殿秋享大祭親行時,侍衛寶劍,不可不備員,而都摠管沈能建·金思穆差祭,副摠管尹長烈·李殷模俱有身病,二員未差,將不得備員,合有變通之道,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,允。
李魯春啓曰,因都摠府草記,孝元殿秋享大祭親行時,侍衛寶劍,不可不備員,而都摠管沈能建·金思穆差祭,副摠管尹長烈·李殷模俱有身病,二員未差,將不得備員,令政院稟旨變通事,允下矣。合有變通之道,何以爲之?敢稟。傳曰,差祭身病人許遞,與未差之代,前望單子入之,待下批牌招察任。
摠管前望單子入之,都摠管李祖承·李彦植·安昌君燝·洪義謨,副摠管趙觀鎭·朴基豐落點。
李魯春啓曰,卽者兵曹郞廳來言,明日親祭時,判書李秉鼎,以別侍衛,當爲進參,而身病猝重,不得入來云,卽爲牌招,何如?傳曰,令參判爲之。
大王大妃殿,傳于林蓍喆曰,昨日見執義趙恒鎭疏,則以向來尊號事,縷縷爲言,非但煩瀆,其所指意,亦甚隱晦,再三看之,不勝訝惑,此豈出於予之一時撝謙之意,自有十分裁量者,伊日在廷諸臣,孰不知語意?忽於此時,投呈一疏,肆然以闕典二字,闖入於句語中,暗售嘗試之計,如此無嚴之類,不可置之言責之列,施以刊削之典。
備邊司薦望,以申大偀爲平安兵使。
吏曹,兼大司成單左承旨李魯春。
閔養顯,以弘文館言啓曰,本館下番闕直,事甚未安,修撰呂東植,副修撰金在昌,旣有只推之命,竝卽牌招,以爲推移入直之地,何如?傳曰,允。
以副修撰金在昌牌不進罷職傳旨,傳于閔養顯曰。只推。
閔養顯,以弘文館言啓曰,本館下番,雖已姑降入直,事體終涉未安,副修撰金在昌,旣有只推之命,卽爲牌招入直,何如?傳曰,允。
以副修撰金在昌再牌不進罷職傳旨,傳于閔耆顯曰,只推。
以張鳳喆囚單子,傳于金宗善曰,保放。
李魯春,以都摠府言啓曰,今日入直內三廳武兼禁軍及軍兵等,當爲中日習射,而孝元殿秋享大祭親祭齋戒相値,不得爲之之意,敢啓。傳曰,知道。
修撰呂東植疏曰,伏以日月如流,是年過半,孝元殿祥祭奄過,月朔又改,伏惟我聖上孝思,拚慕靡逮,益復如新,仍伏念臣幼旣失學,長又迷方,平日所習,不過誦讀之末,功令之業,而本自誠薄,加之多病,其所肆力,有不如俗儒之勤且專也,況於經傳之旨,性理之書,心無所存,身無所行,記覽訓詁,亦且鹵莽,人雖謂之魚魯不辨,臣亦無所自解也。不幸早年濫第,乃犯古人之一戒,自顧才具,百無一當,而至於經幄論思之職,尤豈一毫近似哉?夫講道啓沃,其志則堯舜其君也,橫經昵侍,其任則朝夕納誨也,苟非學通經濟之謨,行備修齊之實者,決不可冒據,而其次不拘俗嫌,惟懷是陳,事係聖學,隨處勉戒者,可以居之,而今臣之叨是職,亦旣屢矣,一縻之後,動經旬月,前後登筵,非止一再。凡臣之學不足以識道,言不足以達意,瘡疣醜拙,無不畢呈於睿照之下,殿下若以臣爲或可任,則是則哲之明,猶有未盡也,若旣燭其實狀,而猶然姑縻,則其爲累聖簡而玷名器,尤豈細故也哉?不稱之實,自知甚明,悚蹙之私,久而益切,召牌之下,猥犯違傲,玆敢略暴衷懇,仰瀆崇嚴之下。伏乞聖明,察臣才之不可冒授,諒臣言之非出例讓,亟賜鞶帶之遞,以重淸選,以安私分焉,臣方自劾之不暇,不宜攙及他說,而事在目下,有不容泯默者,玆敢尾陳,惟聖明,垂察焉。近來紀綱解弛,庶僚怠忽,苟欲振刷,非一朝可爲,至於日前還內時侍衛事,未之前聞,百倍寒心,噫,侍衛去就,有關師律,而出入進退,惟意放倒,倉黃棼亂,不成模樣,此誠不可使聞於人也。不參諸人,已因廟堂之請,略施勘罷,而至於中權之地,責任尤別,假使空班之中,毅然獨立,不飭之失,固所難免,矧乎不飭之外,又犯同罪,若加郵罰,此實爲首,自家道理,宜卽自列,以決去就於陪衛之前,而初無一言,循例入參,乃於現告磨勘,事屬過境之後,所露之實,重在不飭,所乞之勘,亦非同罰,由前跡涉自掩,由後則事近苟據,檢防之度,無已太寬,臣際伏見重臣疏批,若曰其責在卿。大哉王言,曲當事理,聖鑑之照燭,旣如彼卓越,則臣何敢更事覼縷,而同罪異罰之嫌於斑駁,亦豈非聖明之所洞悉者乎?且臣於重臣事,竊有所慨惜者,請因此而略陳之,夫朝廷之上,四維爲重,而大抵重臣之曾前遭彈,不可殫記,所被人言,多由政注,東西雖異,銓地則一也。自非大節拍,則有不可抗顔朝行,而見職除拜之後,一未嘗以此爲逡巡之端,一番辭職,恬然冒膺,嗟乎,淸朝廉防,到此掃地,且於注擬之間,未協者多,黜陟之際,可議非一,而今番去就,又何其顚倒之甚也?當該本兵之臣,不可越俸而止,施以譴削之典,斷不可已也。雖以伊時喉院事言之,侍衛不備之非止一人,有目皆覩,而始以一員雲劍,苟備傳旨,多人之捧入,乃在提飭之後,惟允之職,豈容如是?臣謂該房承旨,亦施譴責之典宜矣,臣無任云云。省疏具悉。昨批特不過警飭,而越俸又非薄勘也,爾欲爲官箴則可矣,何爲妄加論斥乎?甚非矣,爾則遞差。
上在昌德宮。停常參·經筵。
上詣孝元殿。入齋室後,內閣·政院·玉堂·藥房口傳問安。答曰,知道。秋享大祭親行後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房口傳問安。答曰,罔極。還內後,內閣·政院·玉堂·藥房口傳問安。答曰,知道。
閔養顯啓曰,合辭方張之時,兩司無詣臺之員,事甚未安,除在外疏批未下外,未肅拜·呈告人員,竝卽牌招,何如?傳曰,允。
金明淳啓曰,卽者宗廟署官員來言,今日別奉審時,都監堂上與本署提調,眼同奉審事,已有草記,啓下矣。本署提調李秉鼎,身病猝重,不得進參云,卽爲牌招,何如?傳曰,允。
金明淳啓曰,議謚事命下已久,尙未擧行,事甚未安,應敎張錫胤,卽爲牌招,以爲擧行之地,何如?傳曰,允。
李魯春啓曰,事變假注書姜世白,身病猝重,勢難察任,今姑改差,何如?傳曰,允。
金明淳啓曰,吏曹郞廳來言,臺諫有闕,政事,取稟。傳曰,當日爲之。
李魯春啓曰,兵曹郞廳來言,平安兵使下批政事,取稟。傳曰,當日爲之。
備忘記,全羅右水使金珠淵下直,長弓一張,長箭一部,片箭一部,筒兒一箇賜給。
注書金病,代以李根祜爲假注書。
姜世白改差,代以金履迪爲事變假注書。
金明淳啓曰,宗廟署提調李秉鼎牌不進,推考傳旨,今方捧入,而別奉審,一時爲急,如是違牌,不卽擧行,事甚未安,更卽牌招,何如?傳曰,許遞,令該曹,口傳差出。
吏曹口傳政事,以李晩秀爲宗廟提調。
閔養顯啓曰,行大司憲李直輔在外,執義未差,掌令李敬臣疏批未下,申龜朝,持平鄭魯榮·李顯秀牌不進,監察茶時之意,敢啓。傳曰,知道。
以大司諫兪漢寧,司諫鄭來百,獻納李東煥,正言任㸁·姜時煥,掌令申龜朝,持平李顯秀牌不進罷職傳旨,傳于閔養顯曰,只推。
以應敎張錫胤牌不進罷職傳旨,傳于金明淳曰,只推,嚴飭擧行。
金明淳啓曰,卽者吏曹郞廳來言,政事,當日爲之事命下,而判書李書九,參判尹光普,參議任希存,俱以病不來,不得開政云,竝卽牌招,何如?傳曰,允。
傳于閔養顯曰,祔廟都監都提調入侍。
以柳匡宇囚單子,傳于閔養顯曰,保放。
以許栮囚單子,傳于閔養顯曰,保放。
兵曹口傳政事,副護軍單金宗善。
金明淳,以弘文館言啓曰,本館下番,姑降入直,事甚未安,副修撰金在昌,旣有只推之命,卽爲牌招入直,何如?傳曰,允。
以副修撰金在昌牌不進罷職傳旨,傳于閔養顯曰,只推。
李魯春,以兵曹言啓曰,今春慶科庭試武科出身士族之赴防當赴者,査問京外,磨鍊啓下,昨已點考發送,而其中忠淸道靑山居朴昌垕,纔越守薦矣,守薦則在前無赴防之例,朴昌垕,依例拔去之意,敢啓。傳曰,知道。
李魯春,以備邊司言啓曰,卽見前江華留守韓晩裕謄報,則以孝元殿大祥祭哭班進參事,離營上來爲辭矣,本都有防守之重,守臣行止,不敢擅便,其來已久,今忽諉以已遞,無難擅離,事體所在,萬萬疎忽,前江華留守韓晩裕,施以罷職之典,新留守韓用鐸,使之待明朝辭朝,卽速赴任,何如?傳曰,允。
李魯春,以備邊司言啓曰,金吾時囚之保放者,多過五十,而勘處無期,判義禁金載瓚,除拜已久,尙不膺命,事體所在,誠爲寒心,爲先從重推考,申飭行公,該府諸堂有闕之代,亦令該曹,口傳差出,以爲備員開坐之地,何如?傳曰,允。
金明淳,以禮曹言啓曰,大王大妃殿·王大妃殿上冊寶吉日,已爲啓下矣。親傳冊寶處所及大王大妃殿·王大妃殿御座,定於何殿乎?敢稟。傳曰,兩殿受冊寶處所,旣承慈敎,以慈慶殿爲之,親傳處所,以仁政殿爲之。
金明淳,以祔廟都監都提調意啓曰,臣率都監堂郞,進詣宗廟·孝元殿,各樣諸具,一一奉審後,前排之可以仍用者仍用,修補者修補,不得不新造者新造,而其中祭器仍用與新造,依例別單書入之意,敢啓。傳曰,知道。
金明淳,以禮曹言啓曰,祔太廟及上冊寶時,各差備官,當爲具朝服行禮,而取考各年祔太廟上冊寶謄錄,則以許多差備官之盡着朝服,其勢誠難啓稟,緊關差備官外,以黑團領行禮矣,今此祔廟時,捧敎命冊寶印官·大祝攝通禮·配享功臣讀敎官及上冊寶時捧冊寶官外,其餘各差備官,依前例以黑團領行禮事知委,何如?傳曰,允。
禮曹啓目粘連,昭顯墓守僕之無一人見存,以至守護之疎忽,極爲驚悚,此後守僕書員入直守護,一依他園墓例擧行之意,分付,當該不飭之墓官,令該府,拿問處之,何如?判付啓依允。
行都承旨林蓍喆,右承旨朴吉源,左副承旨金宗善疏曰,伏以日前還內時,侍衛之徑退不備,實是前所未有之事也,臣等職在惟允,固宜董飭,而始也蒼黃,未卽察飭,終焉昏錯,又未提稟,不識之罪,實所難逭,廟堂之只勘該房,雖出曲恕,臣等之自顧慙悚,歷日冞深,迺者修撰呂東植到院之疏,又以伊日現告之不善捧入,有該房承旨譴責之請,現告捧入之時,臣等同在院中,其所擧行,與之終始,若論其罪,宜無異同,而畢竟論勘,只歸兩僚,臣等之撫躬慙惶,無地自解,豈可諉之該房,不思所以自靖之道乎?昨日兩僚之陳疏徑出,臣等宜同去就,而大享隔宵,義不敢一時逬出,冒沒蹲據,徒切恧蹙,今於兩僚蒙遞之後,尤不可獨逭,玆敢相率聯籲,仰瀆崇嚴。伏乞聖明,亟降威罰,以肅朝綱,以安賤分,千萬幸甚,臣等無任云云。答曰,省疏具悉。竝許遞。
吏曹判書李書九疏曰,伏以日月不居,孝元殿祥事奄過,音容邈矣,冠裳變矣,伏惟我聖上孝思慨廓,益復靡逮,薄海悲慕,寧有窮已?仍伏念臣,以若孤畸,以若庸闇,猥當重任,倏已半載,知臣者,憐臣冥行而不止,不知臣者,謂臣苟冒而無恥,臣乃只信此心,不有其身,奔奏乾沒於睢盱之場,早晩顚沛,固理之常,挨到今日,誠非臣始料之攸及,迺者諫臺引避之啓出,而臣之所以上負隆寄,下咈輿論者,無所逃罪矣。噫,欲嚴義理,先嚴隄防,欲嚴隄防,尤嚴黨與之誅,而彼兩人護邪黨惡之罪,已登臺章矣。當停望而未卽停望,不當送西而遽然送西,致此公議之峻發,臣之滿心驚愧,固無可言,而抑臣別有所自悼者,臣雖無狀,凡屬嚴義理嚴隄防之道,竊自期奉而無墜,不後於人,祗緣冒叨匪據,一番蹉跌,自底狼狽,莫非滄浪,尙誰怨尤,且況臺閣者,有國之所重也。扶植士氣,恢張言路,尤是聖世之先務,今乃由臣疎謬,爲臺臣引避之一端,雖以淸朝忠厚之風,不欲直請勘斷,姑令知所警懼,而臣獨何顔,復據銓席,冒廁周行,仰貽朝廷之羞,重犯放恣之辜乎?玆敢冒死自列,仰瀆宸嚴。伏乞聖慈,亟命有司,議臣當勘之律,以重臺體,以謝人言,千萬血祝,臣無任云云。答曰,省疏具悉。臺臣處義,或多過分數,此寧激之意也,卿之以此深引,亦無已過乎?卿其勿辭行公。
全羅監司韓用龜疏曰,伏以居諸迅邁,荏苒之頃,孝元殿終祥,倏焉迫臨,仰惟聖情,慨廓靡逮,益復罔極,如臣冥頑,遠滯湖外,跡阻享班,北望冤號,如不欲生,仍伏念臣於日前,伏見義禁府判下行會,以全州前判官鄭持容所犯諸條,有査實登聞之命矣,成命之下,固當擧行之不暇,而卽見應敎張錫胤疏本,則以本道行査,歸之於繡體之不重,至曰御史與罪囚,有若兩造相訟,而畢竟立落之權,惟在道臣一言之重,臣於是,誠不知所以爲計也。顧臣性質,自來昏庸,旣乏鉤距之術,又無綜理之才,安能使無情者,不得盡情,有罪者毋敢幸逭,以致彼此虛實之不相混淆也哉?臣方僨誤是懼,而堂疏際發,乃反少不顧忌,晏然冒當,曰是曰非於繡啓囚供之間,殆若堂上之辨堂下曲直,則將不免見笑於人,而亦有違於朝家核實之政,玆敢冒進短章,仰瀆崇嚴。伏乞聖明,亟寢行査之命,使繡體益重,微分獲安焉,臣無任云云。答曰,省疏具悉。旬宣之責,不讓於繡衣之任,況所査者,卽囚供也,在御史亦何嫌?卿其卽爲擧行。
同知吳載紹疏曰,伏以日月迅邁,孝元殿祥事,倏焉已過,仰惟我聖上,永言孝思,撫時攀慕,靡逮之慟,益復如新,而臣民痛隕,曷有其極?仍伏念臣於向者,待罪金吾,猥膺諸囚議讞之命,而昏謬顚錯,至於李東善·具綜之所犯至重,不能反復究覈,期於取服,只援本府已例,遽以上裁爲請,喉院大僚,相繼論勘,而臣之溺職之罪,於是益著矣。聖度天大,罰止譴罷,曾未幾何,恩敍遽下,繼又伏奉樞府除旨,臣惶隕感祝,靡所容措。臣伏見應敎張錫胤之疏,以臣按獄時事,盛加非斥,辭意甚緊,臣苟善於奉職,人言胡至於此?臣實自訟,何暇尤人,而第有不可終默者,玆敢略控事實焉,錫胤疏,以鄭持容行査事,尤爲自引之端,蓋繡啓中恒·儉籍産之物,屬之雇馬添補,饒民勒徵之錢,歸諸陞戶資裝云者,此則繡啓與囚供,俱稱公用,而此旣自官例辦之需,則以不正之物充用者,雖曰公用,公用亦罪也,其他繡啓中歸之私用,而囚供則一切相反者,如貿米餘錢之曰,以軍器修補,麥剩代錢之曰,以雇馬移付,山倉移納之曰,以似未覈實,分石取剩之曰,以實莫曉得,俱是不服之辭,而簽丁之捧賂頉役,分還之受錢拔案,亦皆漫漶發明,爲說多端,公用私用,輕重相混,不可不行査本道,盡得其私用之實,然後始可擬律勘斷,今若只憑囚供之自明,徑擬以公用之律,則有非取重於繡啓之義,故臣之所以仰請行査者,亶出於窮覈實犯,將施當律,仰體聖朝懲貪之至意,而今玆繡衣之起疑於不當疑之地,不亦異乎?大抵王府議讞,事體不輕,因繡啓行査者,匪今斯今,而前後按廉者,未聞以此爲嫌矣。今錫胤之忽地自引,固已莫曉,而至曰陰爲渠輩白脫之地者,此何言也?噫,身居按法之地,陰爲贓吏之計,則厥罪何居,而錫胤之遣辭指意,直驅之於暗地,出力圖脫顯贓者然,臣於此,尤不勝駭怖之至,此莫非臣忠信無素,不能見孚於同朝之致,以此情踪,何敢抗顔於周行乎?玆敢短章自列,仰瀆崇聽。伏乞聖明,重勘臣罪,以謝人言,以爲不職者戒焉,不勝幸甚,臣無任云云。答曰,省疏具悉。年少繡衣之言,卿何必與之較挈乎?卿其勿辭行公。
執義趙恒鎭疏曰,伏以光陰迅駛,孝元殿終祥奄過,喬陵之劍舄永閟,嚴廬之縗制已闋,伏惟聖慕慨廓,靡所底及,大小臣庶,於戲,不忘之痛,益復如新,太寢祔禮,縟儀涓吉,而惟我兩慈聖殿下上號之擧,竟未準請,顧今聖朝之闕典,豈有大於此者哉?猗歟,三朝翊聖之功,二紀贊化之德,考諸往牒,實是初覩,且況簾儀靚穆,壼治昭明,慈化方隆,徽音克嗣吾東方萬世無疆之休,中外蹈舞,率普惟均,方今聖神繼序,典禮遵先之日,上進徽號,揄揚德懿,不但擧國之同情,固是列朝之已例,秪緣我慈聖謙挹之盛德,一向固拒,至使戊戌年已行之典,仍以闕焉,輿情缺望,當復如何?卽今敦匠已設,冊寶將上,惟我聖上,以根天之孝,愛日之衷,務積誠意,勉回慈心,式遵常禮,則宗社之慶幸,臣民之忻忭,曷有其極?仍伏念臣,衰病癃痼,神識昏耗,論思之任,言責之職,陳力奔奏,固所不堪,第當近日,大小哀遑之際,荐承栢府恩命,揆以義分,不敢言私,章皇出肅,仍參易服之班,粗伸抱弓之恫,萬事廓然,如窮無歸,顧臣所患宿暍之症,自遇庚暑以來,一倍添劇,宛轉床笫,食飮全却,氣息綿綴,殆若朝夕之不保,難期時月之起動,以此病情,束帶供職,斷無其望,耳目重任,不可虛縻也決矣,玆敢疾聲號籲,仰瀆崇嚴。伏乞聖慈,特垂鑑諒,亟許鐫免,以卒生成之澤焉,臣於請急丐免之章,何敢贅他,而目下慨惋,不容泯默,略此附陳焉。惟彼宰相權裕,昨年一疏,遣辭閃忽,指意莫測,而況今番司䆃寺供米事,卽伏見廟啓批下者,有曰,謂之貢人之假托,而還推其已進排之供上,則與闕供何異?予心轉益悚然爲敎,關係莫重之事,放肆無嚴之罪,彰著無餘,擬以當律,不可以譴削而止,似此罔上肥己,無理不法之類,不可置之於卿月之列,臣謂亟施屛裔之典,以昭淸明之治焉,臣無任云云。省疏具悉,已有慈殿處分矣。
待敎李敎信疏曰,伏以流光迅邁,孝元殿終祥,倏焉已過,月朔又改,秋序載屆,甫闋禮制,親祼節享,伏惟我聖上出天之孝,哀慕如新,益復靡逮,仍伏念臣,向因辭避之章,兼暴難安之義,區區微諒,特蒙恩許,親承聖批,感惶尙切,乃於昨日,臣父復叨喉院除命,而臣之所帶春秋兼銜,乍褫旋仍,依舊自在,則揆以格例,顧何敢一日暫安,徒懷瀆擾之是懼,不思所以援例陳懇之方哉?玆敢略控短籲,仰塵崇聽。伏乞聖慈,俯垂鑑諒,亟命照例遞改,以存公格,以安私分,千萬幸甚,臣無任云云。省疏具悉。疏辭下該曹稟處。
掌令李敬臣疏曰,伏以日月易邁,霜露交換,孝元殿祥事,倏焉已過,伏惟我殿下聖孝之所以慨然廓然,益復如新矣,竊念臣再昨年在鄕之時,得承國家罔極之報,烈日之下,只懷奔哭之忱,至痛之中,不念愼疾之方,上山下水,行不由路,蒙炎冒雨,身纔入城,則濕與熱竝發,爲疸黃客而又病,勢難將息,治不及時,仍作沈痼,于今三載,依如一樣外,或少間中每發作,其不可自居以恒人者久矣,忽於夢想之外,承此栢府之命者,際此一初淸明之時,則臣豈不欲感激恩造,奔走班行,以昔年願忠之志,爲今日仰報之計,而顧此宿病,尙守在身,外而筋力,內而思慮,旣不可致身於殿陛之下,又不可補拾於闕遺之際,而一宵參班之哭,越添在中之痾,時月之間,萬無起動之望,臣之情事,若瞽之不忘視,跛之不忘步,而無以自致於步視之地。伏乞所下臺憲之命,亟賜鐫削,則實天地父母生成之恩也,乞免之章,不宜贅及他說,而猶不能不以宿欲獻之於先大王者陳之。伏乞聖明,特垂察焉,頃在先朝,臣以一疏,得承批旨,其所奬納,大非草茅之蹤所可承堪者,而況十幅瓊函,千言恩綸,爐烟尙襲,天香不沫,臣是何人,得此不世之珍,歸作傳家之藏也?仰承褒嘉,恩若邱山,俯思糜粉,身如鴻毛,酬恩報德,恐無其路,刳心瀝肺,欲有所效,更加抖擻於心神,翫索於經傳,得見聖賢之訓,有裨帝王之謨者,則皆爲講究之辭,欲奏止仁之天者,有若野人之愚,以芹曝爲獻之意矣。嗚呼,痛哉,風雲欲會,龍御遽遠,象鳥已集,蟻褥莫遂,身爲人臣,得爲主知者,乃千百世一或値焉者,而以若所遇,遽又及此,恩言在耳,血淚盈襟,反顧天地,更安所仰?何幸我殿下,睿知出天,聰明絶人,心法之傳,已得於視膳之日,道統之寄,又在於踐祚之後,開講卞明,慰滿人望,臨政注措,動中天則,近自淸朝之彦,遠至巖穴之士,孰不以於戲不忘之懷,益思所以忠陛下報先帝也?臣之所欲進之於先大王者,內自心性之旨,外至治平之謨,不一其說,而今於殿下繼照之初,恐有煩瀆之誅,固不可殫擧,而臣嘗讀商書湯誥之文,其開卷第一句曰,惟皇上帝,降衷于下民,若有恒性,克綏厥猷惟后,大哉言也,此乃道之所由出之大原,治之所從起之本領也,蓋衷者中也,天之所以一陰一陽之者降,而爲中於人心之至虛至靈,乃所謂性也,若者順也,有者存而勿失之謂也。猷者道也,謂之厥猷,則其非率是性而以爲道者乎?然則順天所命,存而勿失,以安其率性之道者,乃所以爲人君者,故曰惟后,以是觀之,湯之所以明於見道,聖於爲君者,其惟性之一字乎,以是性而溯其所以然者,則乃天之所以爲命者也,以是性而沿其所當然者,則乃人之所以爲道者也。天雖高矣,而以其所以爲命者,仰以體之,則天無不合,民雖愚矣,而以其所以爲道者,俯而臨之,則民無不服,是知性之一字,乃入道之要訣,出治之密旨也。子思所謂天命之謂性,率性之謂道,乃上下千載繼往開來之一板心印也,戰國之時,魯衛之君,皆不足以聞此,則只以一部中庸,以告來世,雖在千萬世之下,明此而南面,則乃湯之所以爲君也,明此而北面,則乃子思所以爲臣也。其後孟子性善之論,只是明此而北面者,而亦不得納約之牖於齊梁之君,世豈有明此而南面者也?秦之焚詩·書,淵源於性惡之論,漢之雜王覇,彷彿於善惡混之說,道之不得其傳,治之不得其隆,只在於性字之旨,不明於世也。竊伏聞我殿下進講之書,適在尙書,大舜道心之訓,固已通貫,而成湯恒性之旨,又將講明,則心固至矣,而性加密焉,夫人之所以主於身者謂之心,天之所以命於人者謂之性,性便是心所有之理,心便是理所會之地,以心之地,有性之理者,如水中之鹽味,色裏之膠淸,心是水而性卽味也,心是色而性卽淸也。大舜始以心法,詔之於禹也,則其曰惟精者,擇之於水中色裏之謂也,其曰惟一者,守之於其味其淸之謂也。成湯乃於大舜之訓,只取其理之不雜於氣,微之不涉於危者,如水之味色之淸,謂之性焉,乃人之仁義禮智之得於天之元亨利貞者,故曰惟皇上帝,降衷于下民,伏願殿下,以性之出於天而純於善者,從容默會於齋莊精一之中,超然自得於書言象意之表,則一性渾然,萬理燦然,上帝昭臨於對越之天,明命赫然於顧諟之地,龍樓鳳閣,去天不遠,廣廈細氈,與人相絶,則此乃成湯若有恒性之事也,中庸所謂戒懼之至於中而爲天下之大本是也。上天之無聲無臭,下民之不覩不聞者,若有所立之卓爾,而不違於心目之間也,而後發而爲喜怒哀樂,著而爲施設注措,雖品節萬殊,曲折萬變,泛應曲酬,左右逢原,則此乃成湯克綏厥猷之事也,中庸所謂愼獨之至於和而爲天下之達道者是也。惟我殿下,神聖仁明,誠不世出,而其所以中焉而天地位,和焉而萬物育,一皆本之於成湯之若有克綏之工,皆從性字上所得來,則上可以比隆於三代聖王,下可以爲億萬年後聖法程,豈不大哉,豈不盛哉?又竊惟念,我大王大妃殿下謙沖之德,丕彰於設簾之初,好惡之正大,行於刑政之間,登進忠賢,黜退奸佞,已足爲女中之堯·舜,海東之元祐,而至於一種邪說之出於夷狄者,乃驅吾民而納之禽獸,則一用天討,略無所貸,內自畿甸,外至湖·嶺,俾皆廓如,則回亂之治,距詖之功,直與古聖人抑洪水驅猛獸,同一其揆,而況諮諏專任於廟堂,除拜惟允於選府,此乃有虞氏取諸人以爲善之意,三代以下人君所未曾有之一大盛節也。以是爲本,推以爲治,則其所以軼漢唐而躋虞夏,化銅鐵而爲金銀者,亦將行其所無事者,而但患今日,恬戲成俗,因循未祛,出治之德,雖已盛於上,而爲治之澤,尙未究於下,其咎安在?蓋朝廷者,乃四方觀瞻之地也,而自朝廷而出於四方者,惟郡縣之守宰是也,則四方之所以觀朝廷者,其不在於是耶?苟使守宰,廉且賢也,則四方必以朝廷爲有人而父母之,守宰貪且愚也,則四方必以朝廷爲無人而草芥之,然則守宰之賢愚廉貪,不直爲一郡一縣之利病,而朝廷之所以輕重於四方之目者,全在於是,其所關係,顧不大歟。今以持斧之臣所論列者觀之,嘻,彼竹符銅章,出自闕下,往莅民上者,胡無所效於百里之中,而反貽無人之羞於朝廷之上也?苟求其源,欲矯其弊,則只是前後掌銓之臣,其不能仰體於我主上·我慈聖至公血誠之意而致之者也,空頭勅之內降,固歷代小康之君所不免,副末擬之恩點,又我朝列聖之時所不嫌者,而一皆不爲,只從銓擧者,乃大聖人捨己從人之盛德也,若使擧而擬之者,果能對揚於聖意之萬一,則豈有今日繡啓之所云也?自今爲始,若有守宰之貪墨不法者,則皆令取考所擧政官,論以重勘,以爲永式,則或可有補於擇良吏尊朝廷之地也,臣治疏將上,卽伏見司䆃寺提調權裕削職之事,臣不勝駭惑之至,以我殿下之所以轉益悚然者,罪止削職,其可曰國有法乎?孝元殿莫重供上,已爲進排者,肆然還推,其在臣分,寧忍爲是也?臣請權裕極邊竄配之典,斷不可已也,臣無任云云。省疏具悉。令廟堂稟處。
孝元殿秋享大祭親行敎是時,亞獻官領議政沈煥之,終獻官左議政李時秀,贊禮行禮曹判書李晩秀,典祀官奉常正李基憲,執禮副司果金銑,執尊副司果朴宗慶,大祝舍人李存秀,祝史持平鄭魯榮,齋郞校理元在明,盥洗位二兵曹佐郞李㬖,禮曹佐郞李南圭,爵洗位二兵曹佐郞閔昌呂,宗簿主簿朴榮東,亞終獻盥洗位兵曹正郞申星模,贊者二兼引儀鄭在愼,假引儀安聖謩,謁者二引儀沈謹之·許熽,贊引二引儀黃稔,假引儀高景漢,祭監鑑察二申思贊·鄭漪。
壬戌七月初三日子時,上詣孝元殿。秋享大祭親行入侍時,行都承旨林蓍喆,行左承旨李魯春,右承旨朴吉源,左副承旨金宗善,右副承旨金明淳,記事官金·尹鼎烈,別兼春秋吳淵常·金邁淳,檢校直閣金近淳,待敎李敎信,以次侍立,時至,通禮跪啓外辦,上具翼善冠·淺淡圓領袍·烏犀帶·黑皮靴,乘輿出宣化門,藥房都提調李秉模,提調金祖淳等進前曰,侵夜勞動,聖體若何?上曰,一樣矣。仍進發出協陽門,入延英門至降輿所,通禮啓請降輿,上降輿,由魂殿東夾門入小次。少頃,通禮啓請出次,上出幄次,贊禮前導詣版位。贊禮啓請跪俯伏哭,上跪俯伏哭哀痛,在位者皆俯伏哭。少頃,贊禮啓請止哭,上止哭,引儀唱鞠躬四拜興平身,上仍行四拜禮訖。贊禮前導詣尊所東向立,魯春酌鬱鬯,明淳受鬱鬯,上仍詣神位前,吉源奉瓚以進,上執瓚灌地,以授宗善,宗善敬奉,還奠于尊所,蓍喆奉香盒,宗善奉香爐以進。贊禮啓請三上香,上三上香,蓍喆等還奠爐盒于案前,各從西夾門以出。贊禮啓請進幣,吉源奉幣以進,上執幣以授魯春,魯春敬奉奠于靈座前訖,各以次出。魯春酌醴,明淳受醴,吉源奉爵以進,上執爵以授宗善,宗善敬奉奠于神位前訖,各以次出,大祝敬奉祝文讀訖。贊禮啓請降復位,上俯興平身,仍降復位,次行亞終獻禮如儀訖,俱降復位。贊禮啓請跪俯伏哭,上跪俯伏哭哀痛,在位者皆俯伏哭。少頃,贊禮啓請止哭,上止哭,引儀唱鞠躬四拜興平身,上仍行四拜禮訖。贊禮前導詣望燎位,大祝奉祝文以進。執禮曰可燎,燎訖。引儀唱禮畢,贊禮前導由中東門出,入小次。少頃,通禮跪啓外辦,通禮前導出東夾門,至乘輿所。都提調李秉模,領議政沈煥之,左議政李時秀進前曰,行禮勞動,聖體若何?上曰,無損矣,仍進發出延英門,由協陽門,魯春啓請解嚴,入宣化門還內,諸臣以次退出。
壬戌七月初三日酉時,上御熙政堂。大王大妃殿垂簾,祔廟都監都提調提調入侍時,同副承旨閔養顯,假注書李根祜,別兼春秋吳淵常·金邁淳,領府事李秉模,行禮曹判書李晩秀,右參贊徐邁修,戶曹判書趙鎭寬,工曹判書閔台爀,以次進伏訖。秉模曰,近日哀慕中,勞動甚多,日熱又極,此時,聖體若何?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。上曰,大王大妃殿有下敎事,方垂簾矣。大王大妃殿敎曰,聞中官自健陵回奏之言,祭器與他陵寢件數,或有不齊云,未備條自內造送,亦無不可,而三年後,事體自別,有難自內爲之,令該曹,參考他陵寢例造送,可也。晩秀曰,銀印諭書,當奉安於太廟,而太廟之禮,以嚴爲主,此是無古例之事也,日後眞殿奉〈安〉御容時,同爲奉安于眞殿,何如?大王大妃殿敎曰,此乃先朝所受於英廟者也。英廟感先朝之孝,而授此焉,先朝佩英廟之賜,而敬此焉,未嘗須臾離于側者也,推以常情,有不敢釋者,苟無妨於禮者,奉安于太廟甚好矣。晩秀曰,孝元殿所奉香爐,似當移用於太廟,而刻法與造樣,差異於太廟香爐制度,此則當用於眞殿奉安時,故祭器別單子中,香爐則入於新造秩矣。晩秀曰,太廟丹靑,不以眞爲之,蓋取淸廟茅屋之義,以朴素爲貴故也,戊戌年祔廟時,殿內丹靑,仍舊不改,令亦依此例爲之,如何?大王大妃殿敎曰,戊戌年例,豈有未盡善之事乎?以此例爲之。晩秀曰,鋪陳則戊戌年亦改之,依此例爲之,如何?大王大妃殿敎曰,亦依此例爲之。趙鎭寬曰,宗廟齋殿,有渝傷處,今番修改,何如?大王大妃殿敎曰,依爲之。大王大妃殿敎曰,金箕允付軍銜事,已諭于廟堂,而尙不擧行,又無回奏之事,事體得無如何耶,承旨知入,可也。晩秀曰,孝元殿祔廟時預告祭及告動駕祭所用生獐雉鮮,當爲磨鍊,而八月初一日朔祭,與禫祭相値,十五日秋夕祭,又在祔廟之後,以此兩祭磨鍊生獐雉鮮移用,誠爲便當,以此分付,何如?上曰,依爲之。出擧條大王大妃殿敎曰,祔廟後御容,當移奉于眞殿,殿內有修改處,兩朝御容,先爲移安,然後可以修改,移安吉日,以七月節前擇入,奉安之日,以八月十五日前擇入,而三殿御容,當同日奉安矣。晩秀曰,御容奉安,事體甚大,不可不以文蹟頒布。上曰,唯。大王大妃殿敎曰,眞殿英廟御容奉安時,東邊夾軒,改作殿內後,始爲奉安矣,西邊亦有夾室,依東邊改作例,入于殿內,然後始可奉安,依此修改爲宜,眞殿祭物奉進時,每以西夾室路,而若合爲殿內,則祭物中排設廳,無設置之所,今則主上,拘於服色,姑難躬審,予欲一次往審,思得變通之道,當有下敎者矣。大王大妃殿傳曰,先朝御眞,當於祔廟後,奉安于璿源殿,令該曹,擇吉以入。晩秀曰,眞殿奉安,則祭器當措備,何以爲之乎?大王大妃殿敎曰,自內當出樣子以下矣。上命退,諸臣以次退出。
上在昌德宮。停常參·經筵。
金明淳啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
閔養顯啓曰,金吾堂上口傳差出事,命下,已至經宿,終不擧行,事甚未安,當該吏曹堂上推考,何如?傳曰,允。
注書尹鼎烈病,代以具康爲假注書。
傳于李魯春曰,承旨多闕,待政望爲之,則開政不知爲何時,前望單子入之,待下批牌招察任。
承旨前望單子入之,李翊模·申鳳朝·李文會落點。
傳于李翊模曰,工·禮換房。
傳于閔養顯曰,藥房提調持湯劑入侍。
李翊模啓曰,吏曹判書李書九,參判尹光普,參議任希存牌不進,推考傳旨及罷職傳旨,今方捧入,而開政命下,已至經宿,連違召命,無意承膺,誠極未安,判書陳疏入啓,參判更卽牌招,何如?傳曰,吏判批下,竝卽牌招。
以吏曹參議任希存牌不進罷職傳旨,傳于李翊模曰,只推。
李翊模啓曰,吏曹參議任希存,旣有只推之命,一體牌招,何如?傳曰,允。
李翊模啓曰,吏曹判書李書九,參判尹光普,參議任希存牌不進,推考傳旨及罷職傳旨,今方捧入,而開政命下之後,如是違牌,不卽承膺,事甚未安,判書·參判,竝更牌招,何如?傳曰,允。
以吏曹參議任希存牌不進罷職傳旨,傳于李翊模曰,只推。
李翊模啓曰,吏曹參議任希存,旣有只推之命,一體牌招,何如?傳曰,允。
李翊模啓曰,吏曹參判尹光普,參議任希存再牌不進,推考傳旨及罷職傳旨,今方捧入,而開政命下之後,連事違召,終不承膺,事體所在,萬萬未安,判書李書九在外,參判所當更請牌招,而係是一日三牌,何以爲之?敢稟。傳曰,前牌催促,違牌勿爲呼望。
以吏曹參議任希存再牌不進罷職傳旨,傳于李翊模曰,只推,更爲牌招。
閔養顯啓曰,議謚事有嚴飭擧行之命,而終不擧行,以至經宿,事甚未安,應敎張錫胤推考,仍卽牌招,何如?傳曰,允。
李文會,以弘文館言啓曰,議謚事,命下矣。副校理吳淵常,修撰金邁淳藝文館入直,校理洪奭周未肅拜,不得備員擧行,校理洪奭周,副校理李晦祥,副修撰金在昌,竝卽牌招,以爲備員開坐之地,何如?傳曰,允。
以校理洪奭周,副校理李晦祥,副修撰金在昌牌不進罷職傳旨,傳于李文會曰,只推,更爲牌招。
以校理洪奭周,副校理李晦祥,副修撰金在昌再牌不進罷職傳旨,傳于李文會曰,只推,更爲牌招。
傳于金明淳曰,不批之疏混下,當該中官推考,原疏還入。
以承傳色口傳下敎曰,養志堂,將修改後移安,戶曹堂上中入來奉審,擇日擧行。
以大司諫兪漢寧,司諫鄭來百,獻納李東煥,正言任㸁·姜時煥,掌令李敬臣,持平鄭魯榮牌不進罷職傳旨,傳于金明淳曰,只推。
閔養顯啓曰,卽者校理元在明,謂有情勢,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
李文會,以弘文館言啓曰,本館上番闕直,事甚未安,應敎張錫胤,卽爲牌招入直,何如?傳曰,允。
李魯春,以備邊司言啓曰,以宗戚執事付軍銜事,臣等奉下敎,屢度嚴飭該堂矣,該堂謂有所執,終不擧行,事體所在,極爲未安,當該兵曹參議尹光顔,施以罷職之典,何如?傳曰,昨筵下敎之意,蓋謂旣有上敎,則似當有回奏也,非必欲使付入軍銜,政院或不能詳傳而怨歟,今已過時,此草記置之。
傳于李魯春曰,國體尊君綱嚴,然後可以爲國,兵曹參議尹光顔罷職。
李文會,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
李文會,以禮曹言啓曰,大王大妃殿傳曰,先朝御眞,當於附廟後,奉安于璿源殿,令該曹擇吉以入事,命下矣。卽令日官池景泌推擇,則璿源殿第一室第二室移安,今七月十五日卯時,修理始役同日辰時,還安同月二十七日卯時,先朝御眞奉安,來八月十一日卯時俱吉云,以此日時定行,何如?傳曰,允。
草莽宋煥箕疏曰,伏以光陰迅駛,祥制儵過,臣民哀慕,於是愈切,竊伏想聖上孝思,痛廓如新,臣一息未泯,豈不欲扶曳詣闕,少伸區區攀慕之誠,而癃疾殘喘,近添暑證,日益阽危,奄奄若下山之日,萬無觸炎登程之勢,瞻望陪班,五情如燬,分義虧矣,情禮缺矣,有臣若此,生不如死,玆敢自列,仰瀆於宸嚴之下。伏乞聖明,亟命有司,重勘臣罪,以肅朝綱,不勝幸甚,仍竊念賤臣所叨之職,實是貳公弘化,所關至重,初非如臣至庸極陋所敢濫冒,而今乃經年虛縻於床簀之中,不惟私分惶蹙,轉益靡措,其爲物情駭異,亦當如何哉?固宜不避猥瀆,瀝血陳懇,以期獲蒙處分,而長時痛楚,神識昏昧,無以自力構疏,泯默以迄于今,臣之罪戾益重,而情勢亦戚矣。惟聖慈,特垂矜諒,亟賜鐫免,俾得安意就盡,千萬大願,臣無任云云。答曰,省疏具悉卿懇。日月如流,孝元殿祥事奄過,予小子攀號之痛,俯仰靡極,卿疏際至,愴咽冞深,間因庚熱,援例停講,且念老人此時撼頓之勞,姑緩敦勉之擧,而此心虛佇,何嘗少弛?今則涼生不遠,經幄將開,況訪落之初,仔肩之責,比他時尤別者乎,所辭不宜勉副,卿其體予苦衷,亟回遐心,俟少間卽爲造朝,以副側席之思。右副承旨金明淳製進。
吏曹判書李書九疏曰,伏以無狀賤臣,自速臺言,猥暴危懇,冀蒙嚴譴,聖度寬大,批旨溫諄,臣於是,含恩省愆,惶感交切,而若其情地之狼狽窮蹙,益不知何所自措也。夫國家之置銓官,蓋將使之辨別淑慝,激揚淸濁,于以正世道而扶國綱也,如臣愚賤,初何嘗依俙髣似於是任,而謬辱聖簡,遽膺重寄,屢陳情悃,未蒙體諒,逃遁無門,僥冒至今,非不欲强自策勵,以效一日之職,而奈此知識之疎闇,材性之蹇拙,矯揉萬方,終不能變,畢竟僨敗,乃至於此矣,縱荷聖慈,倖逭誅罰,而私心愧懍,尤有甚焉。臣雖不肖,一段廉恥,尙有未泯,名以冢宰,貽誤國事,得罪公議,而晏然無故,冒沒蹲仍者,寧有是理?嶺海在前,鈇鉞在後,官職去就,更無可論,而政期隔日,銓銜尙縻,進退維谷,惶隘罔措,禁堂口傳,末由擧行,鎭日召牌,坐犯違傲,臣罪到此,金木猶輕,玆不得不冒萬死疾聲申籲,逬出郊次,恭俟嚴誅。伏乞聖明,俯垂鑑諒,亟降處分,以昭法紀,以安微分焉,臣無任云云。答曰,省疏具悉。何如是深引?卿其卽爲入來開政。
行兵曹判書李秉鼎疏曰,伏以時物互嬗,孝元殿秋嘗奄過,伏惟我聖上,孝思皇皇,孺慕如新,仍伏念臣,罪大失職,罰止越俸,手擎恩批,且感且惶,此際堂疏出,而臣之罪,益復彰著,嶺海鈇鉞,伏地恭竢,及伏見堂疏批旨,諭之以不過警飭,申之以妄加論斥,其所以庇覆臣開釋臣者,靡有餘蘊,無狀賤臣,何以得此於君父?臣雖卽日滅死,更無餘憾。噫,齋殿侍衛,其重何如,而臣忝叨中權,非但不飭,同爲徑退,致使儀衛一空,環列不備,揆以法綱,萬萬寒心,畢竟之追入陪參,何足以贖當初徑退之罪乎?人言之來,臣固拜受之不暇,至於自掩苟據等語,無或未詳實狀而然耶。大僚未及聞知,而臣乃首實於候班,廟堂只請重推,而臣又現告於喉院,則公眼自在,臣何敢重爲之分疏哉?嗚呼,臣雖狂愚顚妄,不足擬議於百執事之末,而惟其一節終始,九死靡悔,立朝垂四十年,言議事爲,俱可按復,而彼忽以曾前遭彈,不可殫記,揷入說去,隱然歸臣於垢汚釁累之科者,何其言之太容易也?此乃臣之平生本末也,今若徒守無卞之戒,而不一仰首控呼,則雖以日月之明,亦何以俯燭乎?玆敢冒死略陳之。臣自丙申至庚申,首尾二十有五載,仇怨溢世,蜮弩迭發,如李鼎運·洪柱翼·李東馨·驥顯·夏源·濟恭·洪時濟是也。臣家世受恩,與天無極,而及至乙丙之間,厚被兩朝眷顧之恩,臣由是感激,矢死明目,不顧坑塪之在前,徒知涓埃之必報,丙申春英宗大王建明門朝參也,臣忝叨副學,盛論沈勖之停翔雲啓之罪,逮夫先大王繼宥之初,筵討述·簡之逆節,嚴斥老翰之凶論,首發濟恭之逆案,故所以有鼎運·柱翼·東馨之後先報仇也。己酉之秋,以下二十字刀削至若夏源之構誣先故,護法於老翰之凶論也。時濟之詆斥去就,傳襲於濟恭之逞憾也,前後先大王處分之傳敎,昭燭情狀,炳如日星,樹立之褒,辦死之奬,至發於絲綸之間,每一追惟,血淚盈襟,至若以政注而論斥者,卽洪致榮一人,而伊時致榮之疏,不過以李鎭斗之注擬,有所攙論,臣之對章,有隱映閃忽等句語,故彼乃發怒避嫌,多有噴薄,而都沒把捉,又無勘斷,若非賊恭之如得奇貨,乘機醜辱,則前輩之爲銓官而被詆誣者,指不勝屈,而間多有復出於其任,亦未嘗永劃於他職,則臣之積逋除命,久謝周行者,特以斂迹自守,謹避恭賊鴟張之勢也,以此疏籲筵奏,至請乞骸,五被譴罷,再補邑鎭,而庚申夏,東銓之復膺,此豈臣素心哉?嗚呼,是時卽譱惡彰癉之一大機會也。簡畀之恩,許以義理,前席之敎,托以世道,臣之涕泣奉承,身不自由者此也,欲詳伊時事實,肝腸先摧,嗚呼,彼疏所謂臣之曾前遭彈,不可殫記云者,如右所陳,則以此累臣,不已疎乎,至若被論於東銓者,竝西銓自劃,古有是否?噫,臣之見職,卽我聖上初元新命也,仰戴隆渥,俯思殫竭,卽人臣之義分,而第臣跡本畸危,年又衰邁,實無强策之望,故屢違召命,終未得請,嚴畏冒出,亶非獲已,彼儒臣,乃反責之以廉防,益可見處義之無窮矣。若其注擬黜陟等語,又何囫圇之甚,臣不欲與之較挈也。嗚呼,臣門族凋零,墻壁靡依,重以情理懇迫,疾病侵尋,公退杜門,世緣都空,此身有無,顧不足爲世加損,而不幸權要一出,爲臣禍囮,駭機猋發,蹈藉無餘,滄浪自取,尙誰怨尤?參倚前衡,唯有一退,而最是明時便訣,微誠莫效,實爲臣不瞑之恨,命之窮矣,亦復何哉?玆陳瀝血之章,兼附乞身之懇。伏乞聖慈,曲賜哀憐,將臣本兼諸任,亟行鐫改,仍命斥退臣身,俾快人心,以全微諒,千萬幸甚,臣無任云云。答曰,省疏具悉。盛氣爭辯,豈不有欠於老成之意乎?卿其勿辭,卽爲入來開政。
兵曹參判尹東晩疏曰,伏以日月如流,孝元殿祥事奄過,眞遊永閟於千古,禮制遽闋於三霜,伏惟我殿下,出天之孝思,廓然靡逮,益復罔極,仍伏念臣,向日衛班事實,有同罪倖逭之媿,而自列之章,見阻喉院,泯默惶蹙,無地自措,卽伏見諫臺姜時煥避嫌之啓,則以沈奎魯付軍職事,有所論引,臣於此,又不勝瞿然悚恧之至,頃因廟堂草記,罷散卿宰侍從十餘人,特降收敍之命,仍令卽付軍銜,俾趁易服之班,臣於其時,適在曹直,徒知循例擧行,未能就加諦詳,今此臺言,慮隄防之不嚴,慨事體之不然,非斥備至,則臣之昏謬做錯之失,誠無所逃矣。夫事有關於隄防,而臣則矇然不察,致使言臣,因此而難進,則在臣廉隅,亦何敢一日晏然於職次乎?玆敢略陳短籲,冒瀆崇聽。伏乞聖明,俯垂諒察重勘臣前後辜犯,以謝人言,以安賤分,千萬幸甚,臣無任云云。答曰,省疏具悉。所引過矣,卿其勿辭行公。
掌令申龜朝,持平李顯秀啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行王處分履載之敎,炳如日星,嚴於霜雪,義理之痛辯,好惡之明示,雖婦孺愚迷,可以知感知悟,則今日廷臣,固當精白一心,忘私循公,彈誠衛國,恭臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行?其心所在,吁亦痛矣。此等背公死黨,悖義害正之類,不可竄配而止,請興陽縣竄配罪人申耆,亟施絶島安置之典,命吉諸子散配之處分,嚴正光明,神人之憤冤,庶可少洩,而散配分揀之命,遽下於未及發配之前,命吉旣已徑斃,未施孥戮之典,則其諸子散配,已失於從輕,而今則竝與從輕之典,而亦爲還寢,其可曰國有三尺乎?請命吉諸子散配,依前擧行之意,分付該府,絶島遠配之啓,亦竝允下。噫嘻,逆鏔窮凶之罪,已悉於前啓,今不必更事臚列,幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典,噫嘻,義理將晦,人心胥溺,識者之憂歎,厥惟久矣。猗歟,向來處分,炳若日星,嚴如鈇鉞,國是因此大定,凶徒庶可知懼,而尙有憸少之倖逭王章者,卽洪樂游是已,本以傾邪之類,密托幽陰之逕,爲一世指目,蓋有年矣。五月晦筵敎,明示忠逆之分,公除前慈敎,昭揭向背之路,則爲今日臣子者,孰敢不奉若金石,而渠獨何心,敢肆護黨之習,顯試角勝之計,三銓獨政之日,乃以逆孽洪緖榮,挺身首擬於寢郞之望,視若平常之人,少無留難底意,陰附凶逆,直擬政注,乃是渠家傳之心法,而卽此一事,於渠斷案,前後臺論,公議可見,當此一初淸明,先治黨與之時,如此背義護逆之類,決不可置之輦轂之下,請前參議洪樂游,亟施屛裔之典,噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣,諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也,國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止,請屛裔罪人沈魯崇,亟施絶島定配之典,其餘諸子,亦爲依律散配,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根抵拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶。銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖,噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖啄長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半吞,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言無以形容,終始吞吐,一向抵賴,究厥情節,萬戮猶輕,豈可以次律勘斷乎?雖以李基讓事言之,子有沈溺之寵億,査結伏法之三凶,邪魁之目,擧世喧傳,誑誘之說,驪利煽動,敢肆凶頑之習,終無就服之供,而遽下酌處之命,輿憤之未伸,容有極哉?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,快正典刑。嗚呼,從古亂逆之包藏禍心,眩亂義理,潛逞陰圖者,亦多其類,而豈有如南學疏擧之至凶且憯者哉?噫,彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗類,及當壬子之夏,謂機可乘,附麗俊賊,受其旨訣,聽其指使,仍與李祖源·沈基泰輩,綢繆和應,渠爲窩主,彼爲部曲,朴夏源,募爲疏頭,柳協基,從以製疏,嘯聚繁徒,闖然投呈,外托闡揚,內售戕害,其陰計之譸張,密機之排布,情跡莫掩,公議轉沸,向日大僚,自有其人之筵奏,實指昌順也,當此義理大明,國是大定之日,決不可置而不論,至於協基,則雖是如渠之類,其在癉惡之政,亦不可以其身之已故,有所寬貸,請故判書鄭昌順,故僉知柳協基,竝施追奪官爵之典,噫嘻,痛矣。宋文述之罪,可勝誅哉?本以蟣蝨之賤,賦性陰祕,兼以附麗之跡,行己凶譎,左閃右忽,爲鬼爲蜮,乘此求助,陰售嘗試之計,暗蓄凶圖,闖呈乖亂之疏,亘古亘今,豈有如此窮凶極惡者乎?昨冬處分,出於恫先朝義理之受誣,憫先朝志事之未伸,而噫,彼金履喬輩,負犯何如,關係何如,而猶施寬貸之恩,略加島配之典者,已是失刑之大矣。今此文述,少不懲畏,愈懷禍心,以五晦之筵敎,臘月之明旨,不滿于心者,昭昭難掩矣,此非渠獨辦也,慫慂者尹行恁也,指使者尹行恁也。其承望權奸之風指,背馳國家,扶護凶逆之罪,不可但以島配而止,請絶島定配罪人宋文述,亟令王府,設鞫得情,夬正邦刑。噫嘻,凶逆之滅倫干紀,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣,何幸乾道孔昭,慈旨誕宣,有此逆賊民始,依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也決矣,請民始諸子應坐之類,亟令王府,依律擧行。噫嘻,痛矣,李命植之罪,可勝誅哉?渠本奰慝之性,濟以憸邪之態,蝨附權門,叩竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆邊報仇者,豈非亦逆,受嗾之樂洙,旣是追奪,則指使之命植,合被同律,請故判府事李命植,亟施追奪官爵之典。噫嘻,痛矣,十數年來,賊勢益肆,人心靡定,顧瞻他日之徒,以下四字刀削之輩踵相接也。周爀則身在衿紳之列,而以下十六字刀削所在,路人猶知,而伊後除命之連下,全出藏疾之聖德,則在渠道理,唯當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端,至於鴻山三賊,則闖乘事機,自入官庭,伸護逆魁,看作事業,其素蓄凶圖,拚死力戰之意,卽此可見,遐土賤類,締結凶窩,只知有賊,不知有國,思之及此,骨驚膽掉,今幸乾斷赫然,以下四字刀削此等黨與,不可仍置。請周爀及鴻山賊金履源·李漢福·申光周,竝令王府,嚴鞫得情,快正典刑。噫嘻,齊家之窮凶情節,旣發於甲金之招,則此與可發兩賊,二而一也,渠以可基之切姻,久爲行恁之卵育,痛癢相關,腸肚相連,卽一世之所共知也。今其怨懟之心,莫嚴於酬酢之際,不道之說,至及於莫重之地,眞贓盡露,斷案已具,而乃敢游辭漫漶,終不輸款,益見其萬萬狡惡,而況其所供,旣無自明之證左,亦無可原之端緖,特以忍杖抵賴之故,而遽降惟輕之酌處,鞫體之疎虞,刑政之乖當,誠非細故,以若齊家之凶,倖逭肆市之律,則將不知幾箇凶逆,無所懲畏,雲·海·鏡·夏之徒,接踵而起,思之及此,寧不懍然?請罪人齊家,亟寢成命,更加盤覈,期於得情,夬正典刑。噫嘻,徐有聞·李光益之罪,可勝誅哉?有聞以天生小人之情態,讐視善類,角勝公議,所依恃者隣·防,所關通者翼·載,慣做無根之言,左右構譖,眩惑人心,常懷不逞之志,東西窺釁,壞亂世道,及夫履載之凶疏出後,有聞之伺察也紹介也,昭昭莫掩於先朝日月之明,至有五晦之筵敎,而使之自首,則渠敢厭然而掩,恬然而處,不動毫髮,無意首實,渠之前後罪犯,莫非罔赦,一世公共之憤,當如何哉?至若光益,則渠之受國厚恩,靺韋中罕,比苟有一半分彝性,固當報效之不暇,而其奈賦性妖邪,行己陰祕,腹心於行恁,爪牙於行恁,藉賣聲援,擅弄威福,此已萬戮猶輕,而昨年六月以後,凡有血氣者,莫不悲憤冤號,誓不與鏔賊共戴,則渠獨何心肆然擬議於羽衛之列,是可忍也,孰不可忍也?至於邪逆之變,大關國家之安危,而陰受妖賊之指使,顯售邪獄之緩治,究厥心腸,則必欲凶國而乃已者也。此輩之背馳義理,附合賊邊,事事至妖之狀,節節難宥之罪,旣如是昭著,則當初薄竄,已失惟輕,而曾未幾何,遽蒙全釋,殆若尋常罪犯之乍謫旋宥者然,王章之解弛,已無可言,輿情之憤鬱,莫此爲甚。請還寢徐有聞·李光益放釋之命,仍施遠竄之典,昨伏見傳敎下者,有北靑府投畀罪人李錫夏特放釋之命。噫,彼錫夏甲寅一疏,卽是渠背馳義理之斷案,而況又連姻於邪魁,附麗於權凶,其憸邪不正之行,淸議之所棄,一世之所知,論其罪負,有北之投,猶屬薄勘,則其不可輕義於放釋之典明矣。請還寢北靑府投畀罪人李錫夏特放之命,依該府草記,還發配所焉。噫,近年以來,紀綱解弛,廉防掃地,至於今番李益恢之事而極矣,啓下榜目,恣意幻弄,巡將僞帖,無難成出,捧價之說,衆口喧騰,其爲淸朝之累,縉紳之羞,爲如何哉,善地流配,還是薄勘,此豈非刑法之失當而公議之沸鬱者乎?請泗川縣竄配罪人李益恢,亟施島配之典,三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣,今於一年二年之後,尙在不連不停之科,噫,先朝依允之盛意,蓋出於俯循輿情,夬伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。御供事體,至爲嚴重,爲有司之臣者,苟或小忽於是,則厥罪何居,而伏況我孝元殿像生時之供,自有常例,所重尤別,則噫,彼權裕,身爲提擧,小無敬謹之意,敢生疊供之疑,威脅貢人,徵出物種於已供上之後,留置庫中,略無顧忌,雖曰單子着銜,如例封進,若其還推之擧,無異闕供,則分義之虧損,擧措之駭悖,更無可論,罪之譴削,失之太輕,而輿情憤鬱,久而愈激,請削職罪人權裕,施以極邊遠竄之典。答曰,亟停勿煩。洪樂游事,沈魯崇等事,若銓等事,不允。鄭昌順等事亟停,宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩,李錫夏事,李益恢事,三啓事,權裕事,不允。
壬戌七月初四日申時,上御重熙堂,藥房提調持湯劑入侍時,同副承旨閔養顯,假注書具康,別兼春秋吳淵常·金邁淳,提調金祖淳,檢校直閣金近淳,醫官金光顯,以次進伏訖。祖淳曰,旱熱,聖體若何?上曰,一樣矣。祖淳曰,大王大妃殿氣候,何如?上曰,一樣矣。祖淳曰,王大妃殿氣候,何如?上曰,一樣矣。祖淳曰,惠慶宮氣候,何如?上曰,一樣矣。祖淳曰,嘉順宮氣候,何如?上曰,一樣矣。祖淳曰,首醫金光顯,曾無入診之事,事涉斑駁,日後入診時,則使之同爲入侍,似好矣。上曰,可也。祖淳曰,登極時冕服與綘紗袍,尺樣差少,當爲改製,而法服之改,自有經稟,故敢此仰達。上曰,依此爲之。祖淳曰,玉轎體樣差大,當爲改造,而輦輿與駕轎,以先朝所御者,取色用之,何如?上曰,可也。命書榻敎曰,進御淸暑六和湯,本方中去人蔘,一貼煎入。仍命退,諸臣以次退出。
上在昌德宮。停常參·經筵。
藥房都提調李秉模,行左承旨李魯春啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
李魯春,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申鳳朝啓曰,行大司憲李直輔在外,執義未差,掌令李敬臣·申龜朝,持平鄭魯榮·李顯秀呈辭,監察茶時之意,敢啓。傳曰,知道。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
李翊模啓曰,左副承旨金明淳,今日不爲仕進,卽爲牌招,何如?傳曰,許遞,前望單子入之,待下批牌招察任。
傳于李魯春曰,大臣·備局堂上引見。
傳于李翊模曰,都承旨爲藥房副提調。
傳于李翊模曰,今筵已諭於大臣矣,此時銓任,豈可捨此重臣乎?重臣必欲辭免,予則決不可從,政命再宿,大政隔日,令政院,催促入來開政。
李翊模啓曰,吏曹參判尹光普,特敎催促之下,謂有身病,終不承膺,莫重命牌,經宿闕外,事體所在,萬萬未安,從重推考,何如?傳曰,允。判堂旣已申飭勉出,更爲牌召。
李翊模啓曰,三品官之無得一日三違,曾有定式矣,吏曹參議任希存,三違召命,揆以事體,萬萬未安,罷職傳旨,纔已捧入,而不可例勘而止,何以爲之?敢稟。傳曰,從重推考,判堂旣已申飭勉出,更爲牌招。
李翊模啓曰,吏曹參判尹光普,參議任希存牌不進,推考傳旨及罷職傳旨,今方捧入,而開政命下,已至多日,特敎申飭,又爲勤嚴,而連事違召,終不承膺,事體所在,誠極未安,判書李書九在外,參判更卽牌招,何如?傳曰,允。
李文會,以弘文館言啓曰,議謚事,命下矣。校理洪奭周未肅拜,副校理李晦祥,副修撰金在昌,謂有情勢,連事違召,校理元在明陳疏徑出,副校理吳淵常,修撰金邁淳藝文館入直,副應敎一員,修撰一員未差,無以備員開坐,何以爲之?敢稟。傳曰,以藝文館入直人,備員開坐。
申鳳朝啓曰,別兼春秋吳淵常·金邁淳,以弘文館議謚事,謂有情勢,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
李文會啓曰,堂下官之無得一日三違,曾有定式矣,校理洪奭周,副校理李晦祥,副修撰金在昌,三違召命,揆以事體,萬萬未安,罷職傳旨,纔已捧入,而不可例勘而止,何以爲之?敢稟。傳曰,議謚成命,不知爲幾日,而尙不擧行,國體之駭然,莫此爲甚,竝罷職。
兵曹口傳政事,副司果吳淵常·金邁淳竝單付。
大王大妃殿,傳于申鳳朝曰,頃者自見臺疏以來,不勝驚悚,雖曰不至於闕供,像生時供上事體,何等莫重,則初不審愼,妄欲査櫛,諉以假托,恣意還推者,與闕供何異?臺啓旣發之後,此事不可尋常處之,削職罪人權裕,施以竄配之典。
李文會,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
李文會,以內醫院都提調意啓曰,提調金祖淳,今日問安,不爲仕進,卽爲牌招,何如?傳曰,許遞。
閔養顯,以戶曹言啓曰,養志堂擇日修改事,命下矣。令日官池景泌推擇,則今七月十七日卯時爲吉云,以此日時擧行,何如?傳曰,允。
李魯春,以備邊司言啓曰,金吾保放諸囚,許久未決,誠爲可悶,而判義禁金載瓚,屢度申飭,病未上來,同義禁洪聖淵,身病方劇,知義禁及同義禁一員未差,無以備員開坐,判義禁金載瓚,同義禁洪聖淵,竝姑許遞,與未差之代,待開政卽爲差出,仍令政院牌招,以爲備員開坐之地,何如?傳曰,允。
李魯春,以摠戎廳書啓曰,本廳右部千摠趙崗,身病甚重,勢難察任,改差,何如?傳曰,允。
校理元在明疏曰,伏以議謚有命,今將開坐矣,仍伏念臣之先臣右議政臣仁孫謚望,旣出於向日會議之時,則今於諸謚望之改議,似當在擧行之中矣,臣方公議之是竢,而適在豹直,回避無路,揆以公體私分,其何可晏然蹲坐於備員可否之席乎?玆不得不忙陳短章,徑出禁扄。伏乞聖慈,俯垂鑑諒,亟遞臣所帶館職,仍治臣擅離之罪,以肅朝綱,以安私分焉,臣無任云云。省疏具悉。許遞。
副校理吳淵常疏曰,伏以臣卽伏見弘文館謚坐草記批旨,有藝文館入直人備員開坐之命,臣方待罪藝文館,事當進參,而今番議謚諸望,故右議政元仁孫謚望,亦在其中矣。仁孫曾以事,論臣外祖文簡公臣李天輔,臣與此家,雖不世講其嫌,至於考据其行蹟,可否其謚法,揆以私義,有不可冒當者,玆敢略暴情懇,徑出禁扃。伏乞聖慈,特遞臣所帶館職,仍治臣擅離瀆擾之罪,以肅朝綱,以安私分,千萬幸甚,臣無任云云。省疏具悉。本職許遞。
修撰金邁淳疏曰,伏以卽伏見弘文館謚坐草記批旨,以藝文館入直人備員開坐事有命矣,臣方待罪於藝文館,事當進參,而第臣於故儒臣韓元震易名之議,有不可冒當者,蓋元震平日論學,與臣家世所傳,有多少不相契處,此一世之所共知也。揆以私義,有難可否其謚事,旣不可否,而隨衆參坐,則謚坐備三員之義,顧安在哉,以此以彼,趨膺無路,玆敢略暴情實,徑出禁扄。伏乞聖慈,俯垂體諒,亟遞臣所帶館職,仍治臣擅離瀆擾之罪,以肅朝綱,以安私分,千萬幸甚,臣無任云云。省疏具悉。本職許遞。
壬戌七月初五日卯時,上御熙政堂。大王大妃殿垂簾,藥房入診,大臣·備局堂上引見入侍時,都提調李秉模,行左承旨李魯春,假注書李根祜,別兼春秋吳淵常·金邁淳,檢校直閣金近淳,右副承旨申鳳朝,假注書具康,事變假注書金履迪,領議政沈煥之,左議政李時秀,右議政徐龍輔,開城留守金文淳,禮曹判書李晩秀,戶曹判書趙鎭寬,知訓鍊徐有大,漢城判尹李祖承,應敎張錫胤,醫官金光顯·朴春源·李惟鑑·吳千根·朴烇·趙宗協,以次進伏訖。秉模曰,旱熱,聖體若何,寢睡·水刺之節,何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,若何?上曰,一樣矣。秉模曰,嘉順宮氣候,若何?上曰,一樣矣。上曰,醫官先退。煥之曰,向以金基允付軍職事,有飭敎於臣等,而該堂謂有所執,終不擧行,事當卽爲回奏,而只緣臣昏憒,致有昨筵責敎,臣不勝惶懍之至。上曰,非謂卿等,必使該曹擧行也,旣有下敎,而尙無回奏者,誠慨然也。大王大妃殿敎曰,享事時宗戚執事,甚爲苟艱,故有所下敎,旣有下敎,則事當有回奏,而挨過伊日,更無可否,揆以國體,豈可成說乎?煥之曰,此莫非臣昏謬之致也,該堂不爲擧行,而徒爲煩稟於齋殿哀慕之日,有所不敢焉,故果未及周思,致此稽忽之罪,敢以何辭仰對乎?大王大妃殿敎曰,金峙默停啓之前,該堂之難愼,無或怪也,旣已停啓,則金基允之付職,庸何傷乎?況所付之職,又非實職,則尤無持難之端矣,今已事過,不必屢敎,而予所惜者國體也。時秀曰,伊日臣亦齋宿闕內,承聞此敎,而惘然不覺,未免稽忽之罪,不勝惶恐之至。上命出公事三丈,置于煥之等前敎曰,領府事亦爲同見也,將何以處之耶?煥之曰,三品官之一日三違召命,誠甚未安,罷職則例勘也,吏曹參議任希存,施以削職之典,吏曹參判尹光普,官是二品,雖與三銓,不無差殊,而論勘之際,有難分等,亦爲削職,何如?上曰,其外又有玉堂草記議謚,尙不擧行,亦可悶也。煥之曰,校理洪奭周,渠有難進之情勢,副校理李晦祥,副修撰金在昌,未知有何情勢,而一日三違,甚爲未安,請一竝施以削職之典。上曰,議謚備幾員,然後可以開坐乎?藝文館入直人,未可進參乎,玉堂旣已登筵,奏達,可也。錫胤曰,備三員則可以開坐,而洪奭周,自來有情勢,元在明陳疏,李晦祥則今番謚坐,有應避之義,副校理吳淵常,修撰金邁淳,俱有不可參之私義云,而金在昌,則與前應敎趙萬元有私嫌,萬元已遞,故以此引義云矣。上曰,然則何以爲之耶?煥之曰,諸玉堂作窠後,政官申飭開政,使之差出爲宜矣。上曰,吏判之出住郊外,豈不萬萬過當乎?煥之曰,臺臣避嫌中,以護逆人不爲拔去爲言,一番引義,似或無怪,而至於出郊,誠駭然矣,前此一二銓臣,有此等擧措,而豈可相繼效尤乎?臣俄欲提奏,施以罷職之典矣。上曰,罷職適中其願,雖遠在千里,必不許其遞免,顧自上勉出,徒損國體,卿等須另加申飭,期於入來好矣。大王大妃殿敎曰,吏判事誠過矣,都政將因此遷延,豈不可悶乎?煥之曰,吏判之出,似欲必遞,臣等雖另飭,難保其勉出,自上若屢煩辭敎,而終不出脚,則反有傷於國體矣,且有官職,而不欲行公者,皆任意出郊,而不加嚴處,則其爲虧損事面,當復如何?臣謂罷職宜矣。秉模曰,吏判事可謂法外,奉牌闕外,則可也。豈可出郊外乎?上曰,次對爲之。大王大妃殿敎曰,於焉之間,先大王終祥已過,儀容侵邈,予心悼痛,曷有其極?予未亡人晝夜所憧憧于中者,常憂先王所秉執之義理,或有所斁晦,所施爲之政敎,或有所墜壞,斷斷此心,寤寐如結,所以有日前諺敎,未知卿等,果能領會,而予則爲世道有深長慮,有此下敎,卿等須體念焉。夫義理國之棟梁,紀綱國之血脈,家無棟梁則頹圮,人無血脈則疾病來侵,近看朝象與世道,義理無闡明之實,紀綱有委靡之歎,四百年宗國,將何以扶持耶?卽今沖辟在上,國事猶未盡燭,予宮中一婦人也,所依賴責成者,卽三四大臣及在廷諸臣,而垂簾三載,民憂國計,無一事做成者,此固予未亡人,不能盡其責者也。思之不覺痛心,卿等亦何以安於心乎?目下一二事,已有下敎,而此外有所聞見者,亦豈可枚枚提說乎?卿等須思義理紀綱之關係于國家,以明義理振紀綱之善道良策,上以提奏,下以察飭,使朝廷百官,四方民庶,名分不紊,風俗丕變,德化上行,惠澤下究,則生民之倒懸,從此可解,宗國之綴旒,從此可安,予雖縷縷下敎,卿等不思對揚之道,若一任其因循懈惰,則國之爲國,未可知也,如此敷心之諭,非止一再,而國事罔涯,又此下敎,此而無實效,則更何言哉?卿等亦深思爲之也。秉模曰,慈敎縷縷,臣不勝欽仰感悚之至,慈聖之爲宗社爲生民盛德至善,臣等豈敢不知,而只緣臣等之昏庸,雖以還弊一事言之,慈聖必欲釐正,以爲百姓之實惠,而尙未講究良策,固已罪悚萬萬矣,但此等通變矯革之際,未得其方,則反爲生弊,徒作毁劃之歸,故廟堂之所以鄭重難愼者此也,而此莫非臣等愚迷潰劣,智慮不逮之致,心常愧悚,何辭仰達?煥之曰,臣本以無似之賤,稟質昏庸,才識空疎,致位三事,一味憒憒,先王之恩遇未報,慈聖之委畀徒重,豈無盡瘁之微忱,而觸事生疣,無一善狀,罪死有餘矣。大抵慈聖垂簾之後,闡明先王所秉執之義理,如日星之昭揭,繼述先王所施措之志事,建天地而不悖,宗國綴旒之勢,安如盤泰,朝廷歧異之論,自歸寅協,凶醜逬跡,士類彙征,伏況我聖上,春秋今將鼎盛,睿學日就高明,臣等忝居承弼輔導之地,竊仰太平萬世之基,自今伊始,而晝宵攢祝欽頌之忱,曷有其極?向來慈聖諺敎,辭意逈出尋常,實非如臣無似者所可承當,震惕恧蹙,靡所容措也。今日慈聖下敎,又以紀綱之不振,若是勤摯,臣請陳之,以今日紀綱論之,比庚申以前,內而百隷怠懈,外而守令放恣,自上未及一一照察,臣等雖時時察飭,未能憚壓,夫紀綱,不可以徒立也,紀綱之立,在於威德,德以化之,威以董之,然後紀綱不期振而自振,其布德揚威之責,在於承弼之臣,而如臣者,冒居此位,其何以盡其職乎?大王大妃殿敎曰,先王之義理政法,予不能持守,而一分墮壞,則他日將以何顔歸拜乎?予所依恃者,惟三四大臣也,凡事專在紀綱,紀綱不立,則百弊俱生,譬如人之元氣委弱,則百病交侵,國而無紀綱,則國不得爲〈治〉,人而無元氣,則人不得爲生,卿等須思之。煥之曰,紀綱之振刷,專在廟堂之得人,施措事爲,皆得其宜,然後可以服人心順天理,而紀綱立矣,如臣湔劣者,豈可當此任乎?大王大妃殿敎曰,凡事出於公正,則自可順天理服人心,若臨事徒存䌤縫因循之計,則是豈成說乎?今主上春秋,姑未鼎盛,而聖姿卓越,若過十年,則有何憂乎?爲今之計,莫如一公字做去,勿以小事而忽之,無益而置之,以明義理,以立紀綱焉。煥之曰,向以司䆃提調事,只請削職矣,外論以爲輕勘,然今已有臺啓,臣不敢更隨臺啓而以請遠竄也。大王大妃殿敎曰,此是權裕事乎,三年之內,祭奠像生時之禮,自國家達于庶民,權裕初不知此箇禮乎,若知而爲之,則厥罪固無可言,謂以不知,亦豈成說乎?大抵不言則已,已言之則當明覈虛實,若初無所犯,則不可置人於罔測之地,眞有所犯,則非但所重莫嚴,三年之間,歲月如流,禮制有限,臣子之心,日新一日,乃於至敬至哀之地,有此還推以供,是與闕供無異也,有臣分有人心者,豈忍爲此乎?旣曰有所犯,秪以削職勘律,大臣之事甚弱矣。煥之曰,下敎至此,臣等驚感,萬死猶輕。煥之曰,前司䆃寺提調權裕,極邊竄配爲請矣。權裕所坐,事係莫重,萬萬駭惋,頃者只爲査問於本寺員役貢人及飯監奠吏等處,遂以削職論勘矣。今此臺言,又如此,自廟堂,更爲取來,該曹貢案及該寺進排文書,詳細査考,前提調權裕,亦令該府,嚴問捧拱,以爲依律重勘之地,何如?上曰,依爲之。出擧條煥之曰,掌令李敬臣上疏批旨內,有下詢大臣之命矣,取見其疏本,則盛論近日守宰貪汚之弊,仍請自今,有貪墨不法者,則所擧政官,論以重勘,以爲永式云矣,誤薦者抵罪,自有王府受敎,其或有循私誤擬大段現發,則亦當隨時從輕重勘處,今不必別立新式,置之。上曰,依爲之。出擧條鎭寬曰,年分事目,非久當有磨鍊,而敬差官,不爲差送,專委道臣,已成近例,今年亦依例爲之乎,不可不一番徑稟,故敢此仰達矣。上曰,依爲之。出擧條魯春曰,今日賓對,兩司無進參之員,事甚未安,行公諸臺,竝推考,何如?上曰,依爲之。出擧條煥之曰,卽見水原留守鄭大容報備局辭緣,則以爲自庚申以後,陵所朔望祭享時,地排草芚柴炬炭燒木等價,假齋室守直軍雇價,諸處蓋覆價,陶器皿價合二千四十七兩三錢及齋室前路造成物力錢一千七百七十一兩七錢,植木所入錢四千五百六十八兩九錢四分都合錢八千三百八十七兩九錢四分,皆是公各庫推移取用者,從速區劃爲辭矣。此乃不可不區劃者,而今此公各庫推移取用者,卽是貯置庫所儲,而本府無他公貨云,仍以此錢會減之意,分付,何如?上曰,依爲之。出擧條煥之曰,卽見回還正使曺允大所啓,則以爲今番陳奏之行,首副譯之隨處殫誠,不煩公費,得以竣事,其所酬勞之政,宜有拔例之典,其餘堂上任譯輩,亦有可記之勞矣。在前如此之時,無論效勞多少,堂上譯官,則例皆竝擧請資,而事係恩典,下詢廟堂處之爲辭矣,詳考已例,分等稟處之意,分付該院,何如?上曰,依爲之。出擧條煥之曰,戊午冬,因都下帽子之絶貴,以關西錢二萬五千兩,許貸於市民,冬曆兩行,貿帽歸賣於京中,旋卽還納本錢,每年如是之意,筵稟施行矣,近聞關西錢儲匱竭,數萬公貨之年年出納,頗多礙掣,市民願以一年所受錢,限十年仍貸,每年終,二千五百兩式次次備納,以充原錢,故關問該道臣,則亦以爲便,依此施行,則市民獲永久之利,公貨無減縮之慮,敢此仰達矣。上曰,依爲之。出擧條。秉模曰,王大妃殿玉冊文,金祖淳所撰,而其中有二字改書者,所當別書一本,啓下後正書,而事涉張大,就原啓下之本,改付標以入似好,故敢此仰達矣。上曰,依此爲之。晩秀曰,宙合樓所奉御眞,爲四本矣,移奉璿源殿時,盡爲移奉乎?上曰,盡爲移奉,可也。養志堂後面,非土壁而乃裝子也,移奉間日氣,有未可知,裝子外以簾子遮障故矣。又敎曰,璿源殿·養志堂,俱有留在紙地,奉審時取看紙色,色如不渝,則以此用於塗禙,若渝色不可用,則自戶曹,別爲進排也。晩秀曰,奉安時門路,預爲知之,然後擧行節目,皆議定矣。大王大妃殿敎曰,當自內移奉門路,以挹翠門爲定好矣。晩秀曰,移安時茶禮,何以爲之?大王大妃殿敎曰,戊戌年移安時茶禮,自內助備,還安時茶禮,自外進排,今亦依此爲之好矣。又敎曰,見擇日單子,兩朝御眞還安日子,定於七月,先王御眞還安日子,定於八月,而予意則還安與移安,同日爲之,似好矣。晩秀曰,正殿已爲修改之後,則兩朝御眞之久奉於移安所,事體惶悚,故如是擇日矣。大王大妃殿敎曰,修改日子,少爲退定,使移安奉安日子,同在於修改纔畢之後,則豈不便好乎?晩秀曰,唐家造成,功力頗大,期限促迫,則實有掣礙之慮,故擇日之優爲前期者此也。大王大妃殿敎曰,詳度分數,優定期限,使工役之畢,適及於奉安日子之臨時,可也。又敎鎭寬曰,今日將奉審養志堂乎?鎭寬曰,已入稟矣。大王大妃殿敎曰,今日內都監諸堂,同會擧行,可也。命書榻敎曰,吏曹判書李書九申飭行公事。命書榻敎曰,惠慶宮進服加味生脈散,依前方自今日一貼式煎入,人蔘粟米飮,前方中去白吉更·麥門冬,自明日一貼式煎入事。仍命退,諸臣以次退出。
上在昌德宮。停常參·經筵。
午時未時,灑雨下雨,測雨器水深六分。
申鳳朝以合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于李魯春曰,諸承旨持公事入侍。
大王大妃殿,傳于李翊模曰,以吏判事,昨筵有多少下敎於大臣者矣,辭疏又至,予甚訝惑,當初臺避,不過相爲規勉之意,則一疏再疏,廉隅旣伸,而至於尋鄕,已是萬萬過中,今見疏本,所辭愈堅,不料此重臣之處事,若是其乖當,若以此等事,遽爲必遞之端,則世豈有一時安居於銓地者乎?況朝家之倚毗此重臣,非比尋常,自授此任,深喜其得人,大政當前,予方拭目以待,而今豈可以微細之事,任置其決去耶?雖十上上疏,決不許之,以此意,使大臣申飭,俾卽上來。
大王大妃殿,傳于李文會曰,日昨諺敎,卽予心腹之諭,爲世道深慮之意也,未知廷臣等,果皆惕勉於此,不至於如風過耳耶,今若視以尋常,無意丕變,則得無近於慢上命而蔑臣分之科乎?第看今日朝象,百工怠慢,庶事叢脞,委靡成習,振拔無望,似此氣像,將支得幾箇時節,終能扶植我四百年宗國哉?靜究厥由,莫非紀綱頹地,人心狃安之致,況沖王當宁,女君垂簾,上之御下,旣不能策勵責成,故下之事上,遂未免恬嬉無憚,思之及此,豈不慨惋痛迫,寧欲無訛。噫,昔日我先王之於諸臣,所以寵待培養者,蓋將以後日之期望擬之也。顧今時會艱難,國勢孤弱之日,沖辟曁未亡人,夙宵依賴,圖欲奠安者,不求諸舊人,而更誰恃乎?然環顧朝象,大違始望,凡係秉義矯俗,衛國捄民之策,未見有鞠躬盡瘁,死而後已之意,都是玩愒伈泄,似做不做之貌樣,試以目下一二事言之,今番繡衣之行,若而守令罷斥者,太半是無勢蔭官,閥閱顯族,十無一二,豈顯族皆是良吏,弱蔭偏爲不治乎?受命持斧,剛則吐之,柔則茹之,已可見紀綱之解弛,而廟堂之上,視若例事,無一言警責之擧,是豈向來儒賢上疏覆啓中,責勉繡衣之本意乎?然則當日覆啓之事,不過爲一時之應文,初不留意於措諸實事耶?且繡衣褒貶,諸道殿最,多所相左,故頃者有所下敎,而特以廟議之亦不無理,雖爲依施,然倘使繡啓,得其實狀,則藩臣不能擧職之實,廟堂何無一番警責,非不欲盡心於國事,執跡以觀,則每不免歸於無實,如是而民事何賴?向者軍糴釐正事,雖已行會,凡在藩邑者,果皆惕念奉行乎否,苟無督察期限,則是亦徒歸文具而止耳。卿等思之,且激濁揚淸,乃是扶義理壽國脈之要道,前後銓曹之政,未見有激揚之擧,但以節次排擬爲事,則卽一事知政吏足矣,奚待銓官而爲哉?人才進退,實關政理,則草野蔀屋,亦豈無人,而曾未聞側陋之揚矣。生民之切害,莫甚於貪吏,予觀古史,視貪吏同於逆類,不入赦典,可知法意之至嚴,今以贓汚現發者,亦爲不少,果皆嚴其防限,不擧於銓注耶,擧此數端,餘可類推,予何能一一枚擧乎?嗚呼,生民之急,不啻倒懸,而上下恬嬉,一年二年,無一拯濟之策,此固未亡人不克負荷之恥,而廟堂卿宰,亦豈獨恬然也哉?卿等第思之,若使先王,假以天年,至今臨御,則凡百有位,孰敢不畏威趨事,日有成績,決不如今日之陵夷頹墮,莫可收拾,其在卿等追先報今之義,豈忍欲如是哉?卿等若以予今日之諭,謂不出於至誠則已,苟或見諒,則從今以往,各相惕勵,痛滌舊習,一心王室,以保我生民,以固我邦基,如是洞諭之後,大小臣僚,猶不知體予苦心,則祖宗關和,將安用哉?行且有不得已大懲創之擧,咨爾臣工,咸須知悉。
李文會啓曰,卽者議政府錄事來言,領議政沈煥之,左議政李時秀,右議政徐龍輔,以爲伏見所下慈敎,臣等孤恩慢職之罪,萬殞難贖,走伏金吾門外,恭俟嚴誅云,仍納命召,何以爲之?敢稟。傳曰,安心勿待命,卽爲還第事,遣史官傳諭,仍傳命召。
李文會啓曰,卽者義禁府都事來言,領議政沈煥之,左議政李時秀,右議政徐龍輔,今方胥命於金吾門外云,係是大臣去就,敢啓。傳曰,知道。
申鳳朝啓曰,行大司憲李直輔在外,掌令李敬臣·申龜朝,持平鄭魯榮·李顯秀牌不進,執義未差,監察茶時之意,敢啓。傳曰,知道。
以大司諫兪漢寧,司諫鄭來百,獻納李東煥,正言姜時煥·任㸁,掌令李敬臣·申龜朝,持平鄭魯榮·李顯秀牌不進罷職傳旨,傳于申鳳朝曰,只推。
李文會,以禮曹言啓曰,宗廟西邊月臺下磚石階砌頹圮處,當爲擇日修改,而十五室修理,以今七月十五日卯時,旣已推擇啓下,今此階砌有頉處,令祔廟都監,同日同時,一體修改,望祭祝文中,亦爲措辭添入之意,分付,何如?傳曰,允。
李文會,以尊崇都監都提調意啓曰,大王大妃殿尊崇玉冊文書寫官吏曹判書李書九在外,王大妃殿尊崇玉冊文書寫官李集斗,方在罷職中,其代議政府左參贊李致中,行護軍金羲淳差下,大王大妃殿樂章文製述官行兵曹判書李秉鼎有身病,其代水原府留守鄭大容差下,使之擧行,而元單子中,改付標以入之意,敢啓。傳曰,知道。
閔養顯,以奉常寺都提調意啓曰,東藉親耕田所種皮黍打作,則所出爲一石十斗之意,敢啓。傳曰,知道。
壬戌七月初六日辰時,上御重熙堂。諸承旨持公事入侍時,行左承旨李魯春,右承旨李文會,右副承旨申鳳朝,同副承旨閔養顯,假注書李根祜·具康,別兼春秋吳淵常·金邁淳,檢校直閣金近淳,以次進伏訖。魯春曰,都承旨進去於監煎矣。上曰,吏房無公事乎?魯春曰,無矣。鳳朝讀奏黃海監司朴宗來啓本罪人李景文文化縣到配事,命書判付。上曰,戶房·禮房·工房推考房無公事乎?魯春等曰,無矣。命退,諸臣以次退出。
上在昌德宮。停常參·經筵。
寅時卯時,有霧氣。
李魯春啓曰,來十一日,朝參日次矣,敢稟。傳曰,停。
李文會啓曰,來十一日,輪對日次矣,敢稟。傳曰,當次人受點,後日次待令。
申鳳朝啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,今日展拜,兼行別茶禮,該房知悉。
承旨前望單子入之,南履翼落點。
李魯春啓曰,領議政沈煥之,左議政李時秀,右議政徐龍輔,又使錄事來言,雖伏承勿待命之敎,衷情轉益惶蹙,冒罪仍爲胥命,恭俟鈇鉞之誅云,仍納命召,何以爲之?敢稟。傳曰,安心勿待命,卽爲還第事,更遣史官傳諭,仍傳命召。
大王大妃殿,傳于李魯春曰,昨日下敎,寔予敷心之諭也,今見胥命啓辭,不覺瞿然,須看今日國事,紀綱立乎否乎,世道靖乎否乎,然則伈泄以過,可乎否乎?予於卿等,期望也切,故責備也深,其在無隱之義,不得不如是爲之,君臣上下,貴在相孚,爲今之道,正當交修交勉,回世道於康莊,措國勢於磐泰,而乃反引嫌,有此萬萬過中之擧,是豈平日所望於卿等者哉?予不多誥,想必體諒矣,茶禮親行有命,卽爲入來參班事,遣史官傳諭。
李魯春啓曰,領議政沈煥之,左議政李時秀,右議政徐龍輔,又使錄事來言,罪負未勘,恩諭洊降,私心窮蹙,益無容措,冒萬死仍爲胥命,惟俟嚴誅之遄加云,仍納命召,何以爲之?敢稟。傳曰,慈敎鄭重,卽爲入來事,更遣史官傳諭,仍傳命召。
大王大妃殿,以承傳色口傳下敎曰,卿等入來,今番過中之擧,當爲面諭,而參別茶禮,無以酬應,不得引見,各爲出還私第事,遣史官傳諭。
以承傳色口傳下敎曰,俄者欲爲引見矣,聞已出闕門,不得召接,心甚悵然,日熱如此,還第平安耶?吏判事誠過矣。處義或有當過處,而此事則有不然者,遽出城外,豈不萬萬過當乎?雖無下敎,固當申飭勉出,以此意,遣史官傳諭于三大臣。
傳于申鳳朝曰,時囚積滯,以禁堂之無之,不得開坐,前望單子入之,待下批牌招。
金吾堂上前望單子入之,判義禁趙尙鎭,知義禁黃昇源,同義禁鄭日煥·姜彝正落點。
申鳳朝啓曰,卽者義禁府都事來言,保放諸囚捧供議處及削職罪人權裕竄配草記,當爲擧行,而判義禁趙尙鎭,知義禁黃昇源,同義禁姜彝正·鄭日煥牌不進,不得擧行云,竝更爲牌招,何如?傳曰,允。
申鳳朝啓曰,行大司憲李直輔在外,執義未差,掌令李敬臣·申龜朝,持平鄭魯榮·李顯秀牌不進,監察茶時之意,敢啓。傳曰,知道。
以大司諫兪漢寧,司諫鄭來百,獻納李東煥,正言任㸁·姜時煥,掌令李敬臣·申龜朝,持平鄭魯榮·李顯秀牌不進罷職傳旨,傳于申鳳朝曰,只推。
以李晉秀囚單子,傳于申鳳朝曰,保放。
李文會,以禮曹言啓曰,大王大妃殿·王大妃殿,上冊寶後,內外命婦陳賀磨鍊節目,依允事,啓下矣,在前陳賀時,命婦陳賀,每有啓稟權停之例,而取考戊戌謄錄,則亦因特敎,不爲磨鍊,今番亦依戊戌例擧行,何如?傳曰,允。
李文會,以禮曹言啓曰,璿源殿移還安吉日,更爲推擇事,奉承慈敎矣,令日官池景泌推擇,則第一室,第二室移安,今七月二十七日卯時,修理始役同日同時,還安來八月十一日卯時,先朝御眞奉安,同日同時爲吉云,以此日時定行,何如?傳曰,允。
李文會,以禮曹言啓曰,凡大祭時祭物,例於前一日陳設矣,今此十五室未祔之前,徑設祭饌,恐涉未妥,而壬寅以後祔太廟時,皆先爲陳設矣,今亦依此例擧行乎?敢稟。傳曰,依此例爲之。
李文會,以禮曹言啓曰,來八月初九日,祔太廟親祭時,省牲省器,依例以親臨磨鍊擧行乎?敢稟。傳曰,以親臨磨鍊。
李文會,以禮曹言啓曰,來八月初八日動駕後,孝元殿所排雜物中鍮器及木物,依前例還下戶曹,其餘褥帳各項席子,薍簾·平床等物,令本曹郞廳,本殿參奉眼同,燒火之意,敢啓。傳曰,知道。
李文會,以禮曹言啓曰,全羅道觀察使封進去六月令宗廟·孝元殿薦新新稻米,今初八日,當爲薦進,而景慕宮薦新,則例以分奉常寺耤田所封薦進矣,本寺姑未封進,莫重薦獻,不可後時,依前例以宗廟薦新加封,同日一體薦進,何如?傳曰,允。
李文會,以尊崇都監都提調意啓曰,大王大妃殿玉冊文書寫官議政府左參贊李致中所寫草圖書一本,王大妃殿玉冊文書寫官行護軍金羲淳所寫草圖書一本,謹此封進,以備睿覽後,正書入刻之意,敢啓。傳曰,知道。
李文會,以祔廟都監都提調意啓曰,本都監監造官朴宗球本職,以禁府都事,職務相妨,依前例令駭曹,閒司相換,使之專意董役,何如?傳曰,允。
申鳳朝,以義禁府言啓曰,削職罪人權裕,施以竄配之典事,承傳啓下矣。權裕,平安道熙川郡竄配,而以承傳內辭意具罪目,依例發遣府都事,押送配所,何如?傳曰,允。
判義禁趙尙鎭疏曰,伏以流光迅駛,孝元殿終祥奄過,月朔又改,伏惟我聖上慨廓靡逮之慟,益復如新,凡我大小臣庶奔走冤號之忱,曷有其極?仍伏念臣,猥以無似之身,頃叨有司之責,百不猶人,一未擧職,隨事憒劣,觸處昏謬,以致莫重薦瓜之闕封於山陵,而臣之不職,無所逃罪,驚惶震懍,當復如何?噫,該署進排,不過按例擧行,而今於莫敬莫大之地,致此無前無古之事,常能申飭而提警,則豈至昧例而闕供乎?決不可以諉之於郞僚之不善奉行,而有所自恕,有臣如此,將焉用彼?苟究其罪,臣實爲首,嶺海金木,自分倘來,聖度天大,罰止罷削,曾未幾何,敍命旋下,繼而有金吾除旨,庚牌荐臨,臣誠惶隕感泣,靡所容措,固當竭蹶趨承,以伸叩謝之忱,而抑臣別有所自悼者,於休我先大王,臨御二紀之間,凡係祀典之事,每致洞屬之誠,臣常昵侍,欽仰贊頌,今此闕典,乃在本陵,則臣之辜負,百倍於他,何敢以時月之稍久,而自同無故,對人擧顔,翶翔班次乎?況今議讞之地,滯囚甚多,擧行爲急,而臣之宿疾痰火挾暑,廢食委頓,重以毒腫方肆於腹部,尙未膿潰,刺痛苦劇,以此實狀,百爾思量,承膺無路,玆敢披瀝腎肝,冒瀆自列。伏乞聖明,鑑此微諒,特命選部,刊名仕籍,以爲爲人臣不職者之戒焉,臣無任云云。答曰,省疏具悉。卿其勿辭開坐。
吏曹判書李書九疏曰,伏以臣罪,臣自知之,冢宰國之重任也,以臣之庸賤愚劣,不恤私分之太濫,不知苟冒之可恥,遽然承當,恬若固有,上辱淸朝之名器,下壞匹夫之素守,此臣之罪也。旣居其職,而未有涓埃之報補,徒積邱山之愆尤,以至尋常注擬,亦未審愼,竟致隄防之潰決,公議之沸騰,此又臣之罪也。口傳之成命經宿,大政之稟期隔日,而罔念趨走之大義,只循咫尺之微諒,逬出都門,竄伏荒郊,雖緣情窮勢迫,靡所因極,以至於此,而論以法紀,虧損無餘,此又臣之大罪也。有一於此,嶺海金木,不足以少贖其萬一,況臣負此三罪,乃蒙我聖上天地包容之大德,威命不加,飭諭荐降,臣誠惶懍震越,求死不得,而不惟情地危臲,萬無變動之理,以若辜犯,竟逭誅殛,肆然進身,復廁周行,尤非義分之所敢出,泥首席藁,惟鈇鉞是竢,抑臣竊嘗聞,文簡公臣金昌協之告于肅廟曰,寬容盡下,不强其所不可,君之仁也,守義自伸,不苟於從其令,臣之貞也,二者各盡其道,而上下交孚焉,此所謂禮之善物也。在昔人臣之力辭君命,自今觀之,疑若偃蹇不恭矣,然當時之人,未聞以爲非,而君上亦爲之勉從所請,然則君臣之際,其不專以督責爲威而奔走爲恭者,亦可見矣,臣每三復詠歎,有味乎其言之也。今臣罪在難逭,義在必辭,進退去就,雖甚區區,亦不至於全然無據,而必欲其粗保廉防者,正所以自伸分義也。以聖明體下之德,成物之仁,正宜曲賜諒察,亟降譴罰,俾得以自遂其性,而今乃苟屈邦憲,屢煩辭敎,使決難復進之身,責不可復强之任,莫非臣爲臣無狀,誠意淺薄,以一介釁尤之賤,累昭代淸嚴之治,此尤臣萬殞難貰之罪也。今玆所陳,極知僭猥,而是不獨爲臣一己之私義,在聖朝陶甄庶物,禮使群工之道,未必不爲絲毫之補,故敢效將死之鳴,冒昧而畢陳之。伏乞聖慈,亟命司寇,勘臣罪狀,使爲人臣辜恩慢命者,知所警懼,千萬泣祝,臣無任云云。答曰,省疏具悉。昨下慈敎,丁寧懇惻,卿豈不仰體,予所倚毗於卿者何如,期望於卿者何如?所以有前批冢宰得人之諭,則卿又何可不諒予意,而深引若是乎,況臺避,以予不允,處義則可,何可攙及他事乎?予未聞以臺言而施銓罰者,於卿何有哉?卿須卽爲入來。
應敎張錫胤疏曰,伏以日月易邁,孝元殿終祥倏過,光華寢遠,攀號普切,仰惟聖孝,廓然靡逮,哀慕愈新,仍伏念臣,向叨見職,猥暴微懇,獲蒙體諒之恩,方深感祝之私,曾未數日,除旨又誤及矣,臣誠惝怳悚蹙,不得不屢犯逋慢,而謚坐之成命已久,牌召之飭敎連下,則區區私義,有不暇顧,又不得不黽勉出肅,而見今僚員不備,開坐無期,際因空番請牌,未免承乏,持被直廬,中夜心自思惟,則冒沒承膺,固已可愧,因仍蹲據,尤極無謂,處義全沒着落,私分冞增惶恧,玆敢不避煩瀆,冒陳辭懇。伏乞亟遞臣東壁之職,回授可堪之人,俾完謚坐,俾安微分焉,臣於乞免之章,不宜贅他,而事在目下,有不勝駭惋者,敢此附陳焉。噫,日前執義趙恒鎭疏語,何其閃忽叵測之甚也?慈殿處分,極其嚴正,有可以折奸萌而破賊膽,臣誠欽仰贊歎於大聖人炳幾杜漸之至意,出尋常萬萬也,竊惟念揄揚德美,邦禮之至重也。凡有血氣,莫不尊親,是固秉彝之所同得者,於此而一毫涉於不盡分,則是無臣節也,無人心也,嗚呼,豈有是也?伊時兩慈聖綸諭筵敎,懇惻丁寧,凡所以擇之精而守之固者,不但出於一時撝謙之意,則是蓋有精義存焉耳。精義之存,固非俗人之所與知,而綸綍之頒下,筵敎之昭布,孰不仰牖迷曉惑,憂深思遠之聖意,而上之所秉執,旣如是卓越前古,下之所以將順,亦可以有辭天下矣,然而人見不同,義理無窮,苟使夫人者,不欲一辭同然,而猶不能無迷且惑焉,則伊日筵退之後,益積誠意,極言其不可,期於回天,可也。今於都監已設,玉冊將刊之際,忽地投匭,仰請進號,而乃敢以闕典二字,微微揷入於行語之間者,是誠何心哉?設令渠眞有獨得之見,出於大臣諸臣之所未及者,則又何去而今始發也,亦見其太緩忽也。是何等莫重莫大之事,而踰時越月,訒而不出,有若俟間而發者然,其心所在,寧不叵測?履霜氷至,可畏者其漸,省括機張,可憂者其幾,此等陰邪之類,恐不可刊削薄勘而止,加施屛裔之典,斷不可已也,臣無任云云。省疏具悉。旣承慈敎,所請依施,爾其勿辭察職。
壬戌七月初七日午時,上詣孝元殿展拜,兼行別茶禮入侍時,行都承〈旨〉李翊模,行左承旨李魯春,左副承旨李文會,右副承旨申鳳朝,同副承旨閔養顯,假注書李根祜·具康,別兼春秋吳淵常·金邁淳,檢校直閣金近淳,檢校待敎李存秀,待敎李敎信,領議政沈煥之,左議政李時秀,右議政徐龍輔,以次侍立訖。通禮跪啓請出次,上具翼善冠·淺淡圓領袍·烏犀帶·黑靴出,由外中東門詣板位。通禮跪啓請俯伏哭,上俯伏哭哀痛,在位者皆俯伏哭,少頃,通禮跪啓請止哭,上止哭,引儀唱鞠躬四拜興平身,上行四拜禮訖,仍詣香案前。翊模奉香,養顯奉爐以進。通禮跪啓請三上香,上三上香,翊模等還奠爐盒于案上,從西夾門出,文會奉盞以進,上執盞以授鳳朝,鳳朝奉奠于靈座前,文會·養顯,以次奠盞,如上儀訖,上仍降復位。通禮跪啓請俯伏哭,上俯伏哭哀痛,在位者皆俯伏哭,少頃,通禮跪啓請止哭,上止哭,引儀唱鞠躬四拜興平身,上行四拜禮訖。由外中東門還詣齋殿,諸臣以次退出。
上在昌德宮。停常參·經筵。
夜自四更至初九日開東,灑雨下雨,測雨器水深五分。
李魯春,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申鳳朝啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李魯春曰,諸承旨持公事入侍。
傳于閔養顯曰,禮曹判書入侍。
閔養顯啓曰,卽者司䆃寺官員來言,年例秋等進上粳米中米,提調當爲封進,而提調金載瓚在外,無以擧行云,何以爲之?敢稟。傳曰,許遞,前望單子入之。
司䆃寺提調前望單子入之,黃仁點落點。
傳于李文會曰,昌城尉有愼節云,遣御醫,持藥物看病。
閔養顯啓曰,卽者漢城府郞廳來言,城隍祭厲祭獻官,以本府亞堂,例爲差下,而左尹洪聖淵,身病極重,右尹鄭日煥受由,獻官無推移變通之道云,何以爲之?敢稟。傳曰,竝許遞,前望單子入之,待下批牌招。
漢城府堂上前望單子入之,左尹金羲淳,右尹吳載紹落點。
傳于申鳳朝曰,無情勢臺諫,何待請牌詣臺乎?詣臺臺諫竝遞差。
李文會啓曰,應敎張錫胤,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
以慶尙監司南公轍狀啓,薦新進上胡桃,限內不得封進,惶恐待罪事,傳于李文會曰,勿待罪事回諭。
李文會,以禮曹言啓曰,今此配享臣書位版致祭吉日,已爲推擇啓下矣。左議政兪彦鎬祠堂,在於安城地,書位版致祭時,奉常寺官祭官·題主官·禮貌官各一員,香及敎書陪忠贊衛奉常寺書員各一人,依前例,當自京下送。祭官以下騎卜馬及忠贊衛等所騎馬,依例令兵曹題給,而差備官二員,讀敎官·展敎官·擧案執事·陪行執事各一員,竝令本道,以守令·察訪中預爲差定,祭物亦令本官進排事,知委擧行,何如?傳曰,允。
李文會,以祔廟都監都提調意啓曰,本都監,自多有擧行之事,前同知李興潤,別看役差下,何如?傳曰,允。
李文會,以司譯院都提調意啓曰,今七月初五日,大臣·備局堂上引見入侍時,領議〈政〉沈煥之所啓,卽見回還正使曺允大所啓,則以爲,今番陳奏之行,首副譯之隨處殫誠不煩公費,得以竣事,其所酬勞之政,宜有拔例之典,而其餘堂上任譯輩,亦有可紀之勞矣。在前如此之時,無論效勞多少,堂上譯官,則例皆竝擧請資,而事係恩典,下詢廟堂處之爲辭矣,詳考已例,分等稟處之意,分付該院,何如?上曰,依爲之事,命下矣。取考已例,凡於陳奏之行,堂上譯官,皆蒙加資之典矣,回還使行首副譯尹得運·金在和及堂上任譯尹春咸·金益瑞·崔道完,竝爲加資,恐合激勸之道,至於分等一款,請資之外,自本院,無他拔例施賞之道,置之,何如?傳曰,允。
申鳳朝,以義禁府言啓曰,今日坐起,保放諸囚還囚後,當爲捧供議處,而文案浩繁,擧行苟艱,在前如此之時,多有稟旨變通之例,出使都事柳光濂,令該曹口傳相換,未差都事,亦令該曹口傳差出,以爲擧行之地,何如?傳曰,允。
吏曹口傳政事,以趙咸永·閔致成爲禁府都事,禁府都事柳光濂,司饔主簿鄭遇濟相換。
申鳳朝,以義禁府言啓曰,保放罪人金致晙·韓永逵·李羲耆·李在純·金熙朝·閔致愼·南惠寬·李東埴·洪章輔·金履垕·李鍾淑·李章玉·金履錫·李潞秀·李尙度·閔致謙·李勉齊·朴魯榮·崔翼·崔光泰·白翼鎭·李柱·崔聖甲·鄭億祚·李英穆·趙汝謙·桂一恒·柳載南·權膺祜·金光浩·許乘·具毅和·宋國仁·林枝達·張至運·盧命鼎·張錫仁·崔喆曦·朴聲漢·張鳳喆·許栮·柳匡宇·李晉秀等,還囚捧供,李仁默·具綜·沈廷秀·徐洛秀·崔履亨·安載述·申大健·尹載伋·鄭漢喆·鄭澣·洪彝浩,還囚議處以入,而輕罪所囚之間,不過七間,時囚殆近六十人,當此盛暑,仍囚度日,則實有中暍生病之患,其在恤囚之道,誠爲可悶,竝依前保放,待公事判下,還囚擧行,何如?傳曰,允。
申鳳朝,以義禁府言啓曰,刋削罪人趙恒鎭,加施屛裔之典事,承傳啓下矣。趙恒鎭,平安道昌城府屛裔,而以承傳內辭意具罪目,依例發遣府羅將,押送配所,何如?傳曰,允。
申鳳朝,以刑曹言啓曰,今此尊崇時,儀仗差備假醫女,當爲抄待,而本曹婢子及各司婢子,元額甚少,無以充數,在前如此之時,成均館婢子,一體推移分排矣,今亦依前例分付該官,使之抄送,何如?傳曰,允。
領議政沈煥之,左議政李時秀,右議政徐龍輔箚曰,伏以臣等,冥然如豚魚,頑然如木石,至今食息,不自滅死,冠裳已變,月朔又改,將事之夜,恭瞻哀痛之天顔,登對之日,仰聆掩抑之慈音,俛仰今昔,五情摧隕,昨又伏奉慈敎下者,慮世道之不靖,憂朝綱之不立,十行辭旨,旣嚴且勤,所以誨諭責勵於臣等者,實本之於我先王德業政謨,奉讀至此,尤不覺聲淚之俱發,嗚呼,今日臣等之藉手事我殿下曁我慈聖殿下者,亦惟曰追先報今四箇字而已。惟我先王撐柱宇宙,炳揭日星之大義理,幸賴我聖上我慈聖繼述之德,闡明之功,數年之間,凶邪掃蕩,倫彝扶植,臣等亦得以矢心協力,奉以周旋,庶有歸拜雲鄕之顔,而顧臣等,忱誠莫繼,才識不逮,碌碌尸位,無一猷爲,使我先王振肅之紀綱,日以益頹,先王愛恤之民生,日以益瘁,貪墨之習,無大懲之擧,玩愒之風,無丕變之期,前後慈敎之形於絲綸,發於筵席,惻怛勤懇,非止一再。至於軍糴一事,尤何等諄複,而徒切感激之心,漫無對揚之實,一日二日,叢脞依舊,竟自陷於孤恩負德之科,體粟顔汗,鑽地不得,走伏王府,鈇鉞恭俟,乃反不賜之罪,溫音洊宣,慈敎繼降,德意隆摯,諭之以敷心,命之以參班,臣等俯訟愆尤,仰感恩私,聚首莊誦,益無容措,遂不免戴罪含恩,冒昧趨承,雖蒙聖恩曲加涵貸,臣等之罪,固自如也。名以輔相,有罪如此,而馮藉寵靈,終逭誅罰,則將何以肅百工之聽,而答四方之望乎?玆敢猥具短籲,聯聲仰陳。伏乞聖明,亟降威罰,明示臣等之罪,以幸國事,以安私心焉。取進止。答曰,省箚具悉卿等之懇。日昨慈敎,所以勉勵廷臣也,卿等其思對揚之道,惟予沖人,造此艱大,所賴者,卿等之竭力夾輔也,卿等若欲捨予而去,予將誰與爲國乎?卿等毋徒自引,益殫乃心,以答我慈聖懇惻之旨,以副予沖人倚毗之望,所辭萬萬過矣,卿等安心視事。仍傳曰,此批答,遣史官傳諭。
應敎張錫胤疏曰,伏以臣之本生母,素抱貞疾,劇歇無常,寧日恒少,當此極熱,加以暑癨,委頓床笫,臣於在家之時,左右扶將,日事刀圭,迺者飭敎截嚴,不敢言私,黽勉出肅,因仍就直,今至多日矣。卽接家信,則臣母病勢,一倍添劇,食飮全却,轉側須人,促臣歸視,臣自聞此報,心神飛越,按住不得,玆敢不避猥越,忙陳短章,徑出禁扃。伏乞天地父母,俯垂鑑諒,亟遞臣所帶職名,以便救護,仍治臣擅離之罪,以肅朝綱,千萬幸甚,臣無任云云。省疏具悉。爾其勿辭救護。
壬戌七月初八日辰時,上御重熙堂,諸承旨持公事入侍時,行左承旨李魯春,左副承旨李文會,右副承旨申鳳朝,同副承旨閔養顯,假注書李根祜·具康,別兼春秋吳淵常·金邁淳,待敎李敎信,以次進伏訖。魯春曰,都承旨進去於監煎矣。養顯,以戶房代房進奏,戶房無公事矣。文會以吏房代房進奏,吏房無公事矣。養顯讀奏江華留守韓用鐸狀啓,農形事訖,命書判付,魯春讀奏慶尙右兵使趙狀啓,今秋習操,令廟堂稟處事訖,命書判付。魯春曰,藩閫之臣,時在拿處中,則不得親自封啓,而前慶〈尙〉右兵使趙習操取稟狀啓,不以虞候代行,循例封進原狀啓,係是詰戎之政,故雖不得不入啓,而該帥臣推考,何如?上曰,依爲之。出擧條鳳朝讀奏慶尙監司啓本方鎭國金海府到配事訖,命書判付,文會進奏,禮房無公事矣。命退,諸臣以次退出。
壬戌七月初八日申時,上御重熙堂,禮曹判書入侍時,同副承旨閔養顯,假注書具康,別兼春秋吳淵常·金邁淳,禮曹判書李晩秀,以次進伏訖。晩秀曰,早熱,聖體,若何?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃〈殿〉氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。上曰,日熱壯矣,外間頗望雨乎。晩秀曰,望雨久矣。上曰,璿源殿奉安時,工役甚爲浩大,得無窘速之慮乎?晩秀曰,奉安所凡三室,而第二間卽御間,御間下一間間架,最爲狹窄,先朝御眞,當奉安于第三間,而以御眞几見樣,較第三間長廣,則頗小於見樣,數日內奉審宙合樓,更成見樣,似好矣。上曰,依此爲之。上曰,奉安時告由祭,當依戊戌年爲之,如何?晩秀曰,戊戌年則親行,故有告由祭,今番則與戊戌年,似有異矣。晩秀曰,向伏承移安時門路,自內爲之之下敎矣,當自望春門作路,而地形頗爲險側,須爲一番奉審,詳察其地形好矣。上曰,可也。晩秀曰,別看役着實,然後事可易成,而李興潤,本來熟手,使之看役甚好矣。上曰,予心亦好,仍用於祔廟都監時亦可矣。晩秀曰,祭器當以銀器造成,而工役頗難,見樣早成,然後可無窘迫之慮,故敢此仰達矣。晩秀曰,俄者下問雨澤,而以祈雨祭爲敎,旱勢民憂,雖切悶然,而畿邑·兩西,往往有雨澤,祈雨祭則似爲重難,姑觀勢爲之,似好矣。上敎養顯曰,昨日遣史官傳諭,何不出於朝紙也?養顯曰,小臣亦爲不察,當退出問之矣。又敎曰,無情勢臺諫,何待政院請牌而後詣臺也?命退,諸臣以次退出。
上在昌德宮。停常參·經筵。
自開東至午時,灑雨下雨,測雨器水深二寸五分。
申鳳朝啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
李文會,以實錄廳摠裁官意啓曰,本廳堂上趙尙鎭·吳載紹,旣已敍用,竝還差,韓用鐸在外,今姑減下,其代漢城府判尹李祖承差下,竝令該曹,口傳啓下,郞廳元在明,時無職名,令該曹,口傳付軍職,鄭來百·申龜朝·李東煥,方在罷職中,依例口傳權付軍職,使之察任,何如?傳曰,允。罷職人敍用。
吏曹口傳政事,兼知實錄事趙尙鎭·李祖承,兼同知實錄事吳載紹竝單付。
兵曹口傳政事,副司果鄭來百·申龜朝·李東煥·元在明竝單付。
李文會,以內醫院都提調意啓曰,當此殿宮湯劑連爲監煎之時,提調不備,已至多日,其在事體,誠爲未安,卽令該曹,口傳差出,何如?傳曰,允。
吏曹口傳政事,以李祖承爲內醫院提調。
醫官朴烇書啓,臣敬奉下敎,昌城尉黃仁點病症看審,則自前月二十五日,猝得毒痢,自得病之初,精神昏憒,食飮全却,至二十七日,少有減勢,二十八日,又爲添劇,度數無節,痛勢苦劇,連試藥餌,至今月初四日,度數及諸症,次第向減云,而脈度則左右,猶帶浮數,藥則連用疎滌之劑,今則症勢向減,姑爲停止,而主家以爲天賜珍劑,太醫臨視,伏地惶感,而病情旣已向差,王人之留住私次,萬萬不安云,而臣則仍留之意,詮次啓達。答曰,都尉愼節向差,可幸,爾則還來。
李文會,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
申鳳朝,以義禁府言啓曰,卽接保放罪人金熙朝戶奴呈狀,則金熙朝,以其宿病,今日身故云,罪名勿論,何如?傳曰,允。
上在昌德宮。停常參·經筵。
藥房都提調李秉模,提調李祖承,副提調李翊模啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
大王大妃殿進御加味六君子湯前方中,去竹瀝薑汁,自今日一貼式煎入事,榻前下敎。
申鳳朝啓曰,行大司憲李直輔在外,執義掌令二員,持平二員未差,監察茶時之意,敢啓。傳曰,知道。
李魯春啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
李魯春啓曰,前忠淸兵使吳載重拿處事命下,而今方來待城外云,奪符次標信及密匣請出之意,敢啓。傳曰,知道。
以右承旨南履翼牌不進罷職傳旨,傳于李魯春曰,與都承旨許遞,前望單子入之。
承旨前望單子入之,金達淳·尹序東落點。
閔養顯啓曰,新除授承旨金達淳方在罷散中,何以爲之?敢稟。傳曰,敍用。
李文會啓曰,吏曹參判尹光普再牌不進,推考傳旨今方捧入,而政命已至多日,屢違召命,無意承膺,揆以事體,萬萬未安,判書李書九在外,參判所當更請牌招,而係是一日三牌,何以爲之?敢稟。傳曰,待明朝牌招。
以吏曹參議任希存牌不進罷職傳旨,傳于李文會曰,只推,待明朝牌招。
以吳載重囚單子,傳于申鳳朝曰,保放。
以柳相斗囚單子,傳于申鳳朝曰,保放。
李文會,以尊崇都監都提調意啓曰,大王大妃殿尊崇玉寶篆文書寫官廣州府留守金觀柱,王大妃殿尊崇玉寶篆文書寫官行大護軍黃昇源書出正副本,謹此封進,以備睿覽裁擇之意,敢啓。傳曰,知道。
李文會,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
禁府啓目,武臣兼宣傳官白翼鎭·李柱·崔聖甲·鄭億祚·李英穆·趙汝謙·桂一恒·柳載南·權膺祜·金光浩·許乘·具毅和·宋國仁,忠義衛林枝達·張至運·盧命鼎·張錫仁·崔哲曦等原情云云。傳旨內辭緣,泛稱遲晩。白翼鎭·許乘·具毅和等段,所當請刑是白乎矣,曾經宣傳官勿爲請刑,載在大典通編,議處爲白乎旀,李柱·崔聖甲·鄭億祚·李英穆·趙汝謙·桂一恒·柳載南·權膺祜·金光浩·宋國仁·林枝達·張至運·盧命鼎·張錫仁·崔哲曦等段,竝只刑推得情,何如?判付啓。以靺韋而能識首實之義,一倂特爲放送爲良如敎。又啓目粘連,安東前營將金致晙更招云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,以所犯前罪及今番罪目,一體議處,何如?判付啓。由前之罪,則其所納供,不可謂無據,由後之罪,則自明之說,有難取信,賣帖一款,更令本道,詳査狀聞後稟處爲旀,以繡衣言之,馬牌之替給從人,已是違法,隨率之憑藉作弊,尤係貽羞,不可以繡衣之體重,一例曲恕,拿問處之爲良如敎。又啓目粘連,陽城前縣監沈廷秀査啓云云。庖禁之不嚴,牛贖之私捧,已犯違制之罪兺除良,至於訟民之納賂,一任衙客之專恣,場基之移設,或緣邑子之潛囑,則政出多門日謗,理所必至,民貨之貸用,雖有歸屬,浦漢之移鄕,未必不由於痼瘼之未革,則殆同無官之誚,勢所難免是白乎旀,軍政則應頉未頉,以致冤徵,糴政則掩置積逋,竟歸未捧,揆以法紀,極爲痛駭,以此照律,何如?判付啓。道査中各人所招,若是丁寧,而囚供之合事粧撰,尤極可駭,更爲嚴問,捧直招後,照律爲良如敎。又啓目粘連,安山郡守徐洛修査啓云云。孕女墮胎,觀於査啓,旣已落空,不必更論是白乎乃,以私婢而辱班族,有關風化,爲官長者,必欲懲治,豈無其道,而輕施刑杖,有違法意,不審之罪,有難曲恕,以此照律,何如?判付啓依允。又啓目粘連,長湍前府使具綜査啓云云。以道査觀之,則賊物之無難劃給,吏鄕之遞易頻數,殊極駭妄,難逭疑謗兺除良,以言乎軍丁,則多有應頉而不頉,烏得無橫徵之冤是白乎旀,以言乎田政,則亦有吏復之混出,何敢曰在官不知是白乎旀,以言乎糴政,則逋穀之因循虛勘,至於一千八百七十餘石之多,論以法意,節節痛駭,以此照律,何如?判付啓依允。又啓目粘連,竹山前府使李仁默査啓云云。軍丁闕額,不思愼代,以致橫徵,査逋未捧,惟意掩置,竟至虛勘,已極無狀兺不喩,勅米還租之弄奸該吏,旣已摘發,則初不嚴懲,乃反攘奪剩餘,竝歸私用,究厥所爲,尤萬萬痛惡,以此照律,何如?判付啓。道査如此,囚供之粧撰可駭,更爲嚴問捧招後,照律爲良如敎。又啓目,安州牧使李東植原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?啓。嚴飭還官爲良如敎。又啓目,假注書朴聲漢原情云云。傳旨內辭緣,泛稱遲晩,刑推得情,何如?判付啓。除刑推議處爲良如敎。又啓目,寶城前郡守崔翼原情云云。傳旨內辭緣,泛稱遲晩,刑推得情,何如?判付啓。令本道詳査狀聞後,稟處爲良如敎。又啓目,獒樹前察訪金履垕原情云云。傳旨內辭緣,泛稱遲晩,刑推得情,何如?判付啓。令本道詳査狀聞後,稟處爲良如敎。又啓目,靈光前郡守崔光泰原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓。令本道詳査狀聞後,稟處爲良如敎。又啓目,昭顯墓守衛官柳匡宇原情云云。傳旨內辭緣,泛稱遲晩,刑推得情,何如?判付啓。除刑推議處爲良如敎。又啓目,任實縣監李羲耆原情云云。傳旨內辭緣,泛稱遲晩,刑推得情,何如?判付啓。令本道詳査狀聞後,稟處爲良如敎。又啓目,臨陂前縣監李鍾淑原情云云。問目內辭緣,泛稱遲晩,刑推得情,何如?判付啓。除刑推議處爲良如敎。又啓目,咸陽前郡守金履錫原情云云。問目內辭緣,泛稱遲晩,刑推得情,何如?判付啓。除刑推議處爲良如敎。又啓目,尙州前牧使李潞秀原情云云。問目內辭緣,泛稱遲晩,刑推得情,何如?判付啓。令本道祥査狀聞後,稟處爲良如敎。又啓目,格浦前別將張鳳哲原情云云。問目內辭緣,泛稱遲晩,刑推得情,何如?判付啓。除刑推議處爲良如敎。又啓目,高山前縣監李在純原情云云。傳旨內辭緣,泛稱遲晩,刑推得情,何如?判付啓。八結八錢之說,旣有右道繡啓,不可全歸之於囚供之漫漶,而藉口循民之願,其爲農節擾民則大矣,除刑推議處爲良如敎。又啓目,靑松前府使李勉齊原情云云。問目內辭緣,泛稱遲晩,刑推得情,何如?判付啓。令本道詳査狀聞後,稟處爲良如敎。又啓目,咸安郡守李晉秀原情云云。問目內辭緣,泛稱遲晩,刑推得情,何如?判付啓。旣與元還有異,以公罪勘放爲良如敎。又啓目,金泉察訪許栮原情云云。問目內辭緣,泛稱遲晩,刑推得情,何如?判付啓。除刑推議處爲良如敎。又啓目,慶州前府尹李尙度原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓。令本道詳査狀聞後,稟處爲良如敎。又啓目,沃川前郡守洪章輔原情云云。問目內辭緣,泛稱遲晩,刑推得情,何如?判付啓。令本道詳査狀聞後,稟處爲良如敎。又啓目,沃溝前縣監李章玉原情云云。問目內辭緣,泛補遲晩,刑推得情,何如?判付啓。災結加報,稱以謬例,民錢收斂,謂之邑規,所供全不成說,除刑推議處爲良如敎。又啓目,益山前郡守朴魯榮原情云云。問目內辭緣,泛稱遲晩,刑推得情,何如?判付啓。除刑推議處爲良如敎。又啓目,結城前縣監南惠寬原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓。令本道詳査狀聞後,稟處爲良如敎。又啓目,慶興前府使閔致愼亦,罪人有隣,以其負犯,遽致經斃,神人之憤,去而愈激是白乎乃,旣非鞫囚,則不能具格行檢,殊無違法之端兺不喩,大僚筵奏,纔有定式之後,不可以不行檢殮,遽議論勘,合有參恕之道,而臣府不敢擅便,上裁,何如?判付啓。不行檢昭載法典,則初無可罪之端,特爲放送爲良如敎。又啓目,義城前縣令閔致謙原情云云。問目內辭緣,泛稱遲晩,刑推得情,何如?判付啓。令本道詳査狀聞後,稟處爲良如敎。又啓目粘連,向前洪彝浩亦,觀此所供,春間上京時所乘,卽短杠擔機之上覆簑笠者是如爲白乎所,短杠簑笠,雖與濫乘屋轎,有間是白乎乃,繡啓旣云親見,則不可以其自明,有所參恕,以此照律,何如?判付啓。屋轎之禁,先朝飭令何如,而無難犯科,萬萬駭然,繡啓之所目擊,與風傳有異,焉敢粧撰?從重勘律爲良如敎。又啓目,保寧前縣監韓永逵原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓依允。又啓目粘連,向前崔履亨亦,繡啓所論,罔非不法之罪,而觀此所供,諸般所犯,稱以昏矇不記,至於六百六十餘兩犯用事,亦歸倉吏之弄奸,專事漫漶,縷縷發明,其在覈實之道,不可遽議勘斷,令該道各別詳査狀聞後,稟處,何如?判付啓依允。又啓目粘連,向前鄭漢哲亦,陞戶之捧賂頉免,歸之校任,藥債之分徵取剩,稱以不知是白乎乃,兩件所犯,猶屬鄙瑣,不足深究,而至若刑具,自有典則,則濫用違制之杖,勘災法意嚴重,則擅用俵餘之結,論其所爲,節節痛駭,以此照律,何如?判付啓依允。又啓目粘連,向前鄭澣,自從班而典外邑,無前冤獄,矇不摘發,奸猾吏鄕,全不戢束,至登繡啓之論列,昏謬之失,溺職之罪,在所難免,以此照律,何如?判付啓依允。又啓目粘連,向前安載述·申大健等亦,官需米之勒捧高價,比諸市直,不啻倍蓰,揆以法意,俱極痛駭,竝只以此照律,何如?判付啓依允。又啓目粘連,向前尹載伋亦,觀此對供,修廨之勒斂富民,贖錢之徵及旣骨,初無是事是如爲白乎旀,外此諸條,亦曰事有苗脈,物有歸屬是如爲白乎乃,繡啓所論,如非那移,率皆橫斂,而盡歸私用之科,至云闔境嗷嗷,隣邑唾罵爲辭,則囚供自明有不足信,令該道各別詳査狀聞後,稟處,何如?判付啓依允。
上在昌德宮。停常參·經筵。
李魯春,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申鳳朝啓曰,合辭許久闕啓,事甚未安,今日政新除授兩司諸臺,竝待下批牌招,何如?傳曰,允。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李魯春曰,諸承旨持公事入侍。
李文會啓曰,吏曹參判尹光普,參議任希存牌不進,推考傳旨及罷職傳旨,今方捧入,而開政命下,已至多日,如是違牌,終不承膺,事甚未安,判書李書九在外,參判更卽牌招,何如?傳曰,參議只推,與參判一體牌招,斯速開政。
李文會,以弘文館言啓曰,本館上番闕直,事甚未安,今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書李書九在外,參判尹光普進,參議任希存進,右承旨李文會進,以尹致性爲大司諫,李萬榮爲執義,韓興裕爲司諫,李渭達·宋稚圭爲掌令,沈普永·李廷爲持平,崔時淳爲獻納,沈能燮·金啓河爲正言,閔命爀·宋冕載爲校理,徐長輔·李基崇爲副校理,宋應圭·尹久東爲修撰,朴命燮爲副修撰,黃昇源爲刑曹判書,兪漢謨爲禮曹參判,金履永爲兵曹參議,李敦賢爲慶基殿令,盧尙熙爲溫陵令,李好敏爲中學敎授,禁府都事朴宗球,內資奉事尹行澈相換,故參判鄭履煥贈吏判例兼贈職事承傳,書題單朴愼忠,兵曹參議單金鼎國,參知單金履永。
兵批,判書李秉鼎疏批未下,參判尹東晩受由,參議未差,參知金鼎國入直,行左承旨李魯春進,平安兵使單申大偀,大護軍洪義謨,護軍林蓍喆·李翊模·洪聖淵·鄭日煥,副護軍洪義浩·閔耆顯·朴吉源·金明淳·南履翼·李海愚,副司直李敬臣·李顯秀,副司果呂東植竝單付。
申鳳朝啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
大司諫尹致性啓曰,臣年紀衰邁,言議巽劣,實不合於淸朝諫諍之任,而一院之長,地望尤別,萬無堪承之望,昨秋猥叨見職,積月虛縻,屢犯違逋,每承例推之命,只切愧悚之忱,適値鞫獄方張,冒沒祗膺,目見凶逆畢露,聲討政急,與兩司諸臺,冀借方寸之地,擬陳沐浴之請,而及承聖敎,誨責截嚴,至蒙恩罷,臣惶隕震越,無地自容,迺者除旨,又降於縮伏自訟之餘,臣尤不勝驚惶恧蹙之至,伊時不爲詣臺,臣與諸僚,雖無異同,而苟論其罪,臣實爲首,以此情踪,今何敢諉以時月之稍久,晏然冒膺於僨誤之地乎?請命遞斥臣職。答曰,勿辭。亦勿退待。
李文會,以弘文館言啓曰,本館上番闕直,事甚未安,應敎張錫胤,由限已過,卽爲牌招入直,何如?傳曰,允。
以應敎張錫胤牌不進罷職傳旨,傳于李文會曰,只推。
以校理閔命爀·宋冕載,副校理徐長輔·李基崇,修撰尹久東牌不進罷職傳旨,傳于李文會曰,只推。
以司諫韓興裕,獻納崔時淳,正言沈能燮,掌令李渭達,持平沈普永牌不進罷職傳旨,傳于申鳳朝曰,只推。
以權晙囚單子,傳于申鳳朝曰,保放。
以趙鎭順囚單子,傳于申鳳朝曰,保放。
以朴宗羽囚單子,傳于申鳳朝曰,保放。
李文會,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
李文會,以弘文館言啓曰,副修撰朴命燮,時在京畿楊州地,經筵入番事緊,請斯速乘馹上來事,下諭。傳曰,依啓。
李魯春,以兵曹言啓曰,今七月十一日立秋,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
李魯春,以兵曹言啓曰,今七月十一日,武臣賓廳武經講書日次,而中日相値,不得爲之之意,敢啓。傳曰,知道。
李魯春,以備邊司言啓曰,行上護軍金載瓚·趙尙鎭,行都承旨金達淳,本司堂上竝還差,金達淳,仍令察有司之任,何如?傳曰,允。
李魯春,以備邊司言啓曰,兼營將守令遞職後,面看交代,昭載法典,而今聞肅川前府使金珠淵,移拜閫任之後,不待交代,徑先上來,揆以法紀,萬萬駭然,全羅右水使金珠淵,令該府,拿問處之,何如?傳曰,允。
申鳳朝,以義禁府言啓曰,全羅右水使金珠淵,拿問處之事,傳旨啓下矣。金珠淵,已爲辭朝,依例發遣府都事,交龜後拿來,何如?傳曰,允。
申鳳朝,以義禁言啓曰,保放罪人金致晙原情公事判付內,以繡衣言之,馬牌之替給從人,已是違法,隨率之憑藉作弊,尤係貽羞,不可以繡衣之體重,一例曲恕,拿問處之事,命下矣。前慶尙左道暗行御史權晙,今方待命,拿囚之意,敢啓。傳曰,知道。
申鳳朝,以義禁府言啓曰,南原前府使李榮運,今方上來待命,而身病危劇,勢難拿囚,姑爲保放,待其少差,拿囚捧供,何如?傳曰,允。
申鳳朝,以義禁府言啓曰,保放罪人李晉秀原情公事判付內,旣與元還有異,以公罪勘放事,命下矣。李晉秀,以應受上物而受下物增減不實律,杖九十公罪收贖,放送之意,敢啓。傳曰,知道。
李魯春,以司僕寺一二提調意啓曰,濟州出來先運年例進上馬八匹,三名日進上馬六十匹,凶咎駑馬二十匹合八十八匹內,五匹船中故失,一匹到中路故失,一匹到廣州逃逸,除實納馬八十一匹禾毛色,別單書入之意,敢啓。傳曰,知道。
行兵曹判書李秉鼎疏曰,伏以臣辜恩墜職,罪合誅殛,僇名敗身,理宜斥退,治上辭本,顒竢處分,及伏奉批旨下者,不惟不準所請,諭之以有欠老成,申之以入來開政,牖詔庇覆,如父於子,滓穢賤臣,何以得此?以首頓地,不知所云。嗚呼,臣之今番遭罹,有非尋常官箴之比,釁咎狼藉,論勘峻嚴,聖眷縱紆於寬貸,臣心益切於懍蹙,區區自靖之圖,惟有斷置餘生,屛伏窮谷,然後煩言不達於聰聽,殘骸庶保於桑楡,抗顔周行,更無其望,見職去就,尙何可論?荐犯瀆擾,固知萬萬惶悚,而重任虛縻,一日爲悶,玆敢略入文字,冒死申籲。伏惟聖慈,天地父母,俯憐危臲之情踪,特垂全保之惠澤,亟削臣職名,仍勘臣辜犯,俾得以避遠駭機,獲遂微諒,千萬血祝,臣無任云云。答曰,省疏具悉。其在禮使之道,宜有體諒,本職許遞。
壬戌七月十一日辰時,上御重熙堂,諸承旨持公事入侍時,行左承旨李魯春,右承旨李文會,左副承旨尹序東,右副承旨申鳳朝,同副承旨閔養顯,假注書李根祜·具康,別兼春秋吳淵常·金邁淳,檢校待敎李存秀,以次進伏訖。文會讀奏忠淸監司曺錫中狀啓,舒川郡守李勉植到任事及禮曹啓目眞瓜停捧事,命書判付。序東進奏戶房無公事,魯春讀奏統制使李潤謙狀啓今秋水操擧行事,命書判付。鳳朝讀奏全羅監司韓用龜啓本罪人安重瑒和順縣到配事,命書判付,養顯進奏工房無公事。命書榻敎曰,進御淸暑六和湯本方中,去人蔘,自今日一貼式,限二貼煎入。仍命退,諸臣以次退出。
上在昌德宮。停常參·經筵。
申鳳朝啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
傳于李魯春曰,諸承旨持公事入侍。
李文會啓曰,議謚有命,已至多日,尙未擧行,事甚未安,應敎張錫胤,旣有只推之命,卽爲牌招,何如?傳曰,允。
李文會,以弘文館言啓曰,本館上番,姑陞入直,事甚未安,校理閔命爀·宋冕載,副校理徐長輔·李基崇,修撰尹久東,旣有只推之命,竝卽牌招,以爲推移入直之地,何如?傳曰,允。
以應敎張錫胤,校理閔命爀·宋冕載,副校理徐長輔·李基崇,修撰尹久東牌不進罷職傳旨,傳于李文會曰,只推。
李文會啓曰,應敎張錫胤,旣有只推之命,更卽牌招,以爲議謚擧行之地,何如?傳曰,允。
李文會,以弘文館言啓曰,本館上番,姑陞入直,事甚未安,校理閔命爀·宋冕載,副校理徐長輔·李基崇,修撰尹久東,旣有只推之命,竝卽牌招,以爲推移入直之地,何如?傳曰,允。
以應敎張錫胤,校理閔命爀·宋冕載,副校理徐長輔·李基崇,修撰尹久東再牌不進罷職傳旨,傳于李文會曰,只推。
李文會啓曰,吏曹郞廳來言,兵曹判書有闕,政事,取稟。傳曰,待明朝爲之。
申鳳朝啓曰,行大司憲李直輔,執義李萬榮,掌令宋稚圭,持平李廷在外,掌令李渭達,持平沈普永牌不進,監察茶時之意,敢啓。傳曰,知道。
以大司諫尹致性,司諫韓興裕,獻納崔時淳,正言沈能燮,掌令李渭達,持平沈普永牌不進罷職傳旨,傳于申鳳朝曰,只推。
以黃海監司朴宗來狀啓,薦新新蓮實,限內不得封進,惶恐待罪事,傳于李文會曰,勿待罪事,回諭。
以宋欽書·閔宗爀·丁允泰囚單子,傳于申鳳朝曰,保放。
李魯春,以備邊司言啓曰,吏曹判書李書九,連爲嚴飭,一向退伏,無意變動,前後飭勉之敎,何等鄭重諄複,而如是逡巡,事體道理,俱爲寒心,第伏念朝廷之上,廉防爲大,冢宰去就,所關亦重,臣等何敢徒爲督出之地,强其所不可强,而大政入稟,過限已久,玉堂不備,臺閣一空,此時政命之稽滯,揆以朝綱,萬萬惶悶,到今事勢,不可曠日相持,徒損國體,吏曹判書李書九,罷職,何如?傳曰,吏判處義,萬萬過矣,豈可使此吏判,不得行一大政乎?然無意變動,而徒使督出,誠有欠於國體,草記依允。
李魯春,以備邊司言啓曰,卽見摠戎使徐有大,水原留守鄭大容,廣州留守金觀柱,江華留守韓用鐸,京畿水使崔東岳,永宗防禦使金守基,平安監司金勉柱,前兵使尹得逵,黃海兵使李堯憲,江原監司申獻朝,統制使李潤謙,慶尙左兵使金處漢,前右兵使趙,忠淸兵使金爀,全羅兵使曺命楫,前南兵使李栢然,北兵使白師誾秋操取稟狀啓,則以爲今秋水陸操,合操·城操·巡操·面操·巡歷巡點及未行操處官鎭門聚點,竝請令廟堂,稟旨分付,災傷覆審校生考講,鄕騎士勸別武武學都試,依例設行爲辭矣,戎政抛置,莫近日若,而今年年事,似有秋成之望,其在克詰之方,不宜一向久曠,然而水陸操之一時竝擧於收穫之節,不無掣礙之端,喬桐·永宗·海西及三南,只行水操,摠廳·廣州·江華·關西及東北兩道,竝行諸般陸操,至於水原,軍制變通,未及釐正,姑爲停操,行操處巡點,不必疊行,置之,災傷覆審,校生考講,鄕騎士勸別武武學各樣都試及未行操處官鎭門聚點,使之擧行事,一體分付,何如?傳曰,允。
備邊司啓曰,伏見慶尙左道暗行御史權晙別單,則其一,糶糴斂散,本自爲民,而嶺南應分之外,年例加分,爲十二萬石,今年以萊府館役,又加五萬石,則不得不强其不願而遍及於民,蓋其不受名色,最爲痼瘼,富民量其耗條與色落白給該色,或以錢預防,富戶不受之還,終歸於貧戶,安得免偏多偏困之患乎?令廟堂關飭禁斷,石分斗分,皆不免有弊,今若計其洞里統戶,合爲石數,量之以斛,齊之以槪,使民受去而分派,則庶或無怨事也。糶糴之弊,何道不然,而嶺南爲甚者,以其應分之數多也,以其數多之穀物,雖令均排於摠戶,尙有抑配之慮,又於其中,有富戶謀避之習,而貧民益困,此蓋糴弊之最奸,而諸道之通患,大抵糶糴之法,古則豐歲留儲,而今則逐年斂散,古則多留少分,而今則幾乎盡分,古則所謂耗穀,以備雀鼠之縮,而今則內外經用,都屬於此,以此之故,古之儲穀,多多益善,今之儲穀,倉庾枵然,而猶患其多,此蓋法制之漸失,而民瘼之益痼者也,慈聖飭敎,前後屢降,俯燭蔀屋之疾苦,德意藹然,此正大可釐革之會,臣等今方殫心講確,猶未得其矯捄之良策,而至若偏多偏苦之患,石分斗分之術,正在守土者,詳察弊源,度量事勢,俾受還而免不均之歎,分派而得便宜之道而已。此雖還弊中一事,而亦爲祛瘼之急務,爲先更加嚴飭,俾各愓勵,期收一分實效焉。其一,漕船汁物價與沙格糧衣資保復,本以米上下,而年來該吏幻弄,一石米直,如爲五兩,只以詳定價三兩出給,已爲稱冤之端,衣資保復,竝以純米上下事也。漕倉之式,凡係雜費之屬,區別漕邑之遠近,或米或錢,以均其力,是以沙格糧料,以米應下,衣資保復,以錢用下,而伊時沙格,無所稱冤者,目見其雜費條之折價收捧,無過詳定故也。十許年來,或創謬例,竝以雜費條,使之本色輸納,自漕倉從市直發賣,而只以每石三兩計給,自是以後,沙格稱冤者,亦且目見其收之以米,給之以錢故也,其實則在沙格,元無前後之損益,而其害特歸於遠邑艱輸之民耳。此在朝家,所當嚴禁於本道營邑,而至若糧料之以錢計給,尤是奸弊之甚焉者也,果如所聞,此豈成說?爲先關飭該道,此後若或如前犯科,繩以重律之意,各別申飭,斷不可已。其一,密陽統倉,租爲二千餘石,米爲四百餘石,自昨年,統營會外之米四百餘石,又爲移付,逐戶分給,遠民受去,未足爲往來之費,監色輩自營下來,捧納之際,弊端滋多,一斛所入,殆過十八斗,設倉旣在本邑,則斂散,屬之本邑,分排附近面里,俾無還民遠輸之弊事也。統穀所在邑,每當捧納之時,自該營,不付之本官,而定送校隷者,非不知爲弊之滋甚,而不如是,則或慮本官之所捧,不及營校之嚴督故也,該營支放之需所關,豈或淺鮮,而營校所過,如逢虎狼,所以年前湖邑,因此有登聞者,而處分截嚴矣,今於此事之現發也,寧或使之異同,而但該邑,距統營旣邇,量其事勢,與湖南不無懸殊,故纔因右道繡啓,已令道臣,論理報來,待其報來,同爲稟處。其一永川流來吏逋萬餘石,前郡守金基憲,自再昨年,雖不精實,聽其捧納,今幾了當,伊時事勢,不得不出此,而留庫,竝皆空殼,明春分給,吏則可矣,民實何辜,今且留庫,別置他所,全屬之吏,漸次斂散,無復移害於民事也。該邑吏逋之幾於收殺者,有口皆言,而數旣夥多,則其不能精且實,亦其勢也,向因儒賢疏陳,巳令吏民糶糴,各庫區分矣,此邑所徵,旣出於吏,則自當別置於吏庫,從後斂散之時,益明其界分,申嚴其法式,使之害不及民,穀漸就精。其一,慈仁民小還多,此是邑民難支之端,而最是架山餉還,實爲痼瘼,本邑之距山倉,百有餘里,中有兩嶺三川,冬月運納,牛馬或致死亡,殘民散亡,職由於此,仁同等四邑,相距雖近,而以非屬邑,次第矯革,本縣則相距旣遠,而非屬邑則等也,尙未變通,豈無民冤乎?柒谷有牛巖·八旗兩倉,兩倉受還之民,距山倉不過一二十里,該邑之距兩倉稍近,使兩倉受還之民,屬之山倉,兩倉中一,依山倉穀數,屬之本邑,似爲兩便,山倉還,依大丘例,減耗五升,換受之民,當無捨近取遠之勞,令廟堂,行會本道,俾爲互換事也。該邑之距架山,路遠且艱,則民固爲病,而柒谷之牛巖·八旗,以其近於架山之故,受病亦多,蓋架山,處在絶頂,吏民無所聊賴,奸弊轉益層加,甚至受糶於山倉,納糴於牛巖·八旗兩倉,牛巖·八旗之民,則受糶於本倉,而納糴於架山,穀品自來不同,勞逸隨時相換,兩倉之民,飽受架山之害,甚於慈民,今又添之以慈民所受之糴,則其爲移疾,不已偏乎?事例已多斑䮕,民情必致紛爭,不如仍舊之爲便,而繡啓旣如此,第令道臣,更爲論理狀聞後,稟處。其一,近來戎器之疎虞,諸道之通患,而以今經行處言之,列邑所典守者,全不成說,或有名色,而實無見存者,或有形體,而廢不可用者,令廟堂,另加關飭,各自點檢,一新修改後,別遣摘奸,以考勤慢事也。戎備之朽鈍,在在如此,非獨嶺南爲然,所可訝惑者,各處營邑,以修補請賞者,蹤相接也,而考其實,則列邑軍器,誠如繡衣所論,紀綱之解弛,卽此可知,其在詰戎之政,不可一向恬嬉,爲先另飭諸道,從後隨時摘奸,以爲警飭之地焉。其一,外邑軍摠刊額之外,毋得有剩,自是法意,左兵營軍摠元額外,有守城軍官四百三十餘名,此蓋金永綬,爲兵使時,以城底居民,狀請募入,稱曰城丁,而伊後,又自本營,募得遊民,謂之守城軍官,而布在列邑,歲收番布,以爲營用,事之無義,莫此爲甚。此等募屬,令廟堂,關飭該營,城下居民之外,所謂守城軍官,竝令罷去事也,營邑軍摠,皆有元額,雖未能一切槪之於良役實摠,而亦不可恣意闊狹者也。該營之城丁名色,雖因狀請而設置,所謂守城軍官,緣何設置,有何關由,本營事勢,實在竿頭,若不曲爲之地,則誠無以成樣,而募屬軍丁,事面自別,爲先關問委折於道帥臣,待其報來,從後稟處。其一,萊府咽喉關防之重,不下西北,而軍校千數,長時守番,自備軍裝戰馬,每赴操場,享筵勤勞,比兩邊尤重,求仕無路,寸祿未沾,志業多抛,弓馬漸疎,邊門解體,不可不念,西北兩邊,朝家奬勸之方,可謂至矣。外此四都,楊·坡等州,亦有久勤調用之法,宜無異同事也。萊府軍校,處朝夕待變之地,有長時立番之勞,而無路求仕,多自抛棄,自前籌邊之論,莫不以奬拔一事,爲不可已之擧,是以年前守臣之啓,亦及此事,而未免見格於覆啓者,蓋以本府與龍灣,雖曰均是邊門,而事例微有不同故也,今亦依前置之。其一,罪人玄慶跟捕事,間因臺啓,自廟堂關飭,而列邑,斫木而書罪人之名與容疤,五里三里而立之,又況構幕於立木之地,分定民丁,少則二三人,多則三四人,排日輪直,尋常商旅,亦必挽執詰問,目今農務方殷,有妨民事,又或官遣摘奸,講其容疤,如有不通,則輒又誅求,閭里之間,不免爲弊事也。亡命賊之至今未捕,誠不可使聞於隣國,但念譏詗之策,要在不露形跡,不煩聲色,周思積慮,排鋪得宜,如投餌取魚,探穴得虎,然後可期斯得,而今此處處立標,高掛容疤,日日守幕,挽詰商旅,賊將高飛遠走之不暇,豈肯徊徨於白書樹下,自呈其面目哉?似此擧措,若不及今革去,非但無益於譏捕,實是有妨於民事,亟令道臣,另飭討捕諸營,倍加用心,密密詗察,而至如外面許多騷擾等節,一傡置之,恐合事宜,其餘薦剡孝烈,刑獄等事,令該曹稟處,何如?傳曰,允。
李文會,以司譯院都提調·提調意啓曰,前因東萊前前府使金觀柱狀啓,譯官朴致儉,令司譯院考例施賞事,自禮曹覆啓,允下矣,取見其狀啓,則新草梁前洋風濤簸蕩之中,船覆人沒,無人救濟之際,訓導朴致儉,倉卒發計,諭及館倭,調發飛船,盡力救濟,使十三人命,俱爲生還,其在激勸之道,合有褒賞之典,仍以雍正癸卯,監市軍官,請得倭船,拯活六名,請賞蒙允之事,援以爲據矣。今此朴致儉拯活之數,考諸法典中十五名以上之文,雖有二名之不足,調發倭船,拯活我民,旣是別例,該府使所引,亦有可據,合施加資之典,而事係恩典,上裁,何如?傳曰,依草記施行。
尹序東,以賑恤廳言啓曰,西部聚賢洞契任掌金善才,今月十二日,本洞路傍,得一歲遺棄女兒,同里居良女金召史,欲爲收養,貧不自食,願爲受料,告于本府,自該部同日牒呈,故依節目給料,使之乳養之意,敢啓。傳曰,知道。
申鳳朝,以義禁府言啓曰,保放罪人沈廷秀·李仁默,還囚更招,李章玉·朴魯榮·許栮·張鳳喆·李在純·金履錫·柳匡宇·朴聲漢·韓永逵·李鍾淑等,還囚議處,洪彝浩·鄭澣·安載述·申大健·鄭漢喆·具綜·徐洛修等,還囚照律,柳相斗·吳載重·權晙·趙鎭順等,還囚捧供以入,而日熱如此,多人滯囚,誠爲可悶,依前保放,待公事判下,還囚擧行,何如?傳曰,允。
吏曹啓目粘連,觀此奎章閣待敎李敎信上疏,則以爲臣父,復叨喉院除命,而臣之所帶春秋兼銜,揆以格例,顧何敢一日暫安?亟命照例遞改亦爲白有臥乎所,相避之法,在下當遞是白乎矣,至於翰林兼帶春秋,則法不得減下,而閣臣兼帶春秋,與翰林無異,故曾於年前,閣臣之與承旨相避者,承旨兼帶春秋減下是白遣,翰林之與館堂,父子相避者,以父遞子仍,私義難安,翰林改差,亦有近例是白乎所,閣臣兼帶,臣曹不敢擅自援例是白乎矣,參互近例,揆諸私義,父遞子仍,終涉未安,李敎信兼帶春秋館記事官之任,今姑減下,何如?判付啓依允。
大護軍洪義謨疏曰,伏以日月不居,孝元殿終祥奄過,衡斗永閟,冠裳倏變,薄海含生之倫,擧切皇皇靡逮之慟,仰惟我殿下,永言孝思,哀慕痛廓,益復罔極,臣以未死餘喘,獲參內庭之班,仰覩深墨之天顔,躬聽號擗之玉音,益不禁心肝之摧裂,只有涕淚之被面而已,仍念臣偏被浹骨之渥,遽抱攀髯之慟,試泉褥蟻,有願莫遂,塵刹圖酬,已矣無望,而惟以享所之駿奔,庶幾爲一分伸誠之地,朝夕將事,猶幸瞻依之有所,咫尺周旋,怳若謦咳之親承,俛仰之間,三霜已遒,饋奠告闋,直次永撤,倏焉雲鄕之愈邈,忍作終天之便訣,攀號穹壤,自恨冥頑,際玆陞資之恩旨,忽下於千萬匪意,臣聞命惝怳,若在夢寐,始焉觸事而增悲,繼以踰分之爲懼,不自覺血淚惶汗之一時交逬,臣卽一樗散之賤品耳。以才以識,俱出人下,於文於質,兩無所當,庶僚卑陬,猶懼不堪,隆班峻秩,何嘗近似,而猥荷先大王不世之洪造,陶甄生成,不啻若天地之曲遂微物,而且以先臣之故,偏加庇覆之私,指誨於至迷之中,拔擢於常格之外,蓋自眇然一末蔭,不出十年之間,而居然備數於亞卿之列矣。入貳三曹,出典巨牧,至若近密之屢叨,別是夐越之恩顧,雖使策名科甲,望實俱著者當之,猶可謂之驟躋,何況如臣之浮沈蔭路,而加之以愚魯湔劣,百不猶人者乎?受恩已隆,報效愈蔑,居常愧懼,若隕淵谷,豈意冥升不已,更進一步,遂令淸朝名器,緣臣而有玷汚之歎也?夫爵秩者,命德之器也,苟其人之不稱其器,則在上者,決不可以輕授,在下者,亦不可以冒居,雖在微官卑級,猶宜其難其愼,至於八座之班,其階級之崇,地望之重,爲何如也,而其可不問人器之稱否,苟然擧而畀之,以爲尋常酬勞之資也耶?乃若享官之役,置是臣子之常分,初無可紀之勞勩,則節次推升,不顧踰濫之嫌者,不惟臣私分之所不敢安,竊恐其大有乖於聖朝愼賞懋官之方也,抑臣又有情懇之絶悲者,嗚呼,遇榮增哀,人情之所固然也。今臣纔抱風樹之悲,又纏弓劍之恫,以公以私,觸境哀隕,廓焉人世,無復生念,今玆一階之進擢,秪增百端之悲感,矧臣所叨之恩賞,卽是因哀而媒榮,則臣獨何心,乃忍彈冠冒進,揚揚然若固有之哉?摠府新除,有隕自天,拜擎恩誥,歷日感悚,玆敢披瀝血懇,仰瀆崇嚴。伏乞聖慈,俯垂諒察,亟命還收臣新授資級,上以愼重公器,下而俾安賤分,千萬幸甚,臣無任云云。答曰,省疏具悉。卿其勿辭行公。
行都承旨金達淳疏曰,伏以日月迅征,孝元殿終祥倏焉已過,伏惟聖慕哀廓,益復何極?瞻望雲鄕,有淚澈泉,仍伏念臣,罪大空班,罰止罷官,杜門訟愆,日夕惶隕,不意喉院特授之恩,遽降於此際,繼而有收敍之命,臣仰戴洪私,俯惕微分,殆不知所以自措也。噫,雲劍重任也,陪扈不可暫曠,進止自有其常,而臣則矇然,始也徑退,終焉不及,致使班聯盡虛,儀衛未備,論其罪犯,當伏何辜,人雖不言,臣自知愧,乃者儒臣放倒之斥,辭意嚴峻,此未必專屬臣身,而臣心忸怩,尤不啻萬萬,何可以已經勘罷,晏然自恕也哉,至若籌司之命,何爲而又及於賤臣也?夫參聞廟謨,孰非緊重,而有司之任,其責尤難,智足以周事物,才足以幹庶務,然後方可以居是任,故自古名碩,亦皆逡巡於斯,今臣疎闇無聞,局滯少通,鈍拙之性,不知推移之方,固陋之識,又乏經歷之驗,加以神精淺短,遇事茫眛,雖彼裁制取捨,出自大臣,錢穀甲兵,各有主者,而設官本意,豈亶然也。月前冒忝,煩瀆是懼,雖未及仰控微懇,今於一步之更進,復安有蹲仍之理哉?且臣病在脚上,大腫方潰,行步運用,蹩躠疼痛,時日之間,難以蘇完,趨走赴公,其勢無由,以情以病,俱係難强,玆敢冒入文字,仰首鳴號。伏乞天地父母,特垂鑑諒,將臣本兼諸任,竝行譴免,以爲奉職無狀慢命虧分者之戒焉,臣無任云云。答曰,省疏具悉。卿其勿辭行公。
壬戌七月十二日辰時,上御重熙堂,諸承旨持公事入侍時,行左承旨李魯春,右承旨李文會,左副承旨尹序東,右副承旨申鳳朝,同副承旨閔養顯,假注書李根祜·具康,別兼春秋吳淵常·金邁淳,檢校待敎李存秀,以次進伏訖。文會以吏房代房,讀奏全羅監司韓用龜狀啓,臨坡縣令金胄淵到任事及忠淸監司曺錫中狀啓,堤川縣監朴和源等到任事訖,命書判付,序東進奏,戶房無公事矣。文會進奏,禮房無公事矣。魯春讀奏全羅左水使鄭周誠狀啓,水操設行事訖,命書判付,鳳朝讀奏全羅監司韓用龜啓本,罪人鄭樂善光州牧到配事訖,命書判付,養顯進奏,工房無公事矣。魯春曰,臣以成均館事,有不得不經稟者,敢此仰達矣。在前本館,有納貢奴婢,故每當設都監之時,則自秋曹,以假醫女名色,分排於本館矣。昨年奴婢文券燒火之後,便同皮不存之毛,今若依前推刷排定,則甚非所以對揚聖朝曠絶之殊恩,又若以典僕,代充而替行,則莫重聖廟守護之地,使許多泮民,勒定婢子之役者,不但無此例,實非所以體仰朝家愛恤之德意,該曹未諳事實,雖已草記蒙允,而自昨年以後,旣無奴婢案,則今不可如前擧行,假醫女名色,更勿分定於本館之意,分付該曹,何如?上曰,依爲之。出擧條命退,諸臣以次退出。
上在昌德宮。停常參·經筵。
申鳳朝啓曰,合辭方張之時,兩司無詣臺之員,事甚未安,除在外未署經外,未肅拜呈告人員,竝卽牌招,何如?傳曰,允。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,刑曹判書黃昇源除拜後,過三日不爲出肅,依定式推考警責,仍卽牌招察任,何如?傳曰,允。
李文會啓曰,大王大妃殿·王大妃殿上冊寶時,親上致詞箋文,當爲製進,藝文提學黃昇源,卽爲牌招,何如?傳曰,允。
傳于李魯春曰,諸承旨持公事入侍。
李文會啓曰,議謚命下,已至多日,尙不擧行,事甚未安,應敎張錫胤,卽爲牌招,何如?傳曰,允。
以應敎張錫胤牌不進罷職傳旨,傳于李文會曰,只推。
李文會啓曰,應敎張錫胤,議謚命下之後,連事違召,無意承膺,事體所在,誠甚未安,旣有只推之命,更卽牌招,以爲擧行之地,何如?傳曰,允。
以應敎張錫胤再牌不進罷職傳旨,傳于李文會曰,只推。
李文會啓曰,應敎張錫胤,議謚命下之後,一向違召,終不承膺,事體所在,萬萬未安,旣有只推之命,所當更請牌招,而係是一日三牌,何以爲之?敢稟。傳曰,如此則議謚,無擧行之日乎?更爲牌招嚴飭,使之卽速開坐,違牌勿爲呼望。
有政。吏批,判書未差,參判尹光普進,參議任希存病不來,右承旨李文會進,以徐邁修爲吏曹判書。
吏批啓曰,新判書命招,同參政事,何如?傳曰,允。
吏批啓曰,判書徐邁修牌招不進,參議任希存病不來,小臣獨政未安,何以爲之,敢稟。傳曰,仍爲之。
以李祖承爲兵曹判書,洪義謨爲知敦寧,李翊模爲知義禁,吳泰賢爲兵曹參判,金啓洛爲同春秋,閔耆顯爲工曹參議,金達淳爲內贍提調,李秉鼎爲司圃提調,趙尙鎭爲瓦署提調,崔之聖爲吏曹正郞,尹悌東爲左通禮,趙萬元爲軍資正,兼春秋單曺亨壽,譯官朴致儉今加通政加資事,承傳,金載瓚爲右參贊,同義禁單李翊模。
兵批,無政事。
李文會啓曰,新除授兵曹判書李祖承,卽爲牌招,命召傳授,何如?傳曰,允。
李文會,以弘文館言啓曰,本館上番,姑陞入直,事甚未安,校理閔命爀·宋冕載,副校理徐長輔·李基崇,修撰尹久東,旣有只推之命,竝卽牌招,以爲推移入直之地,何如?傳曰,允。
以校理閔命爀·宋冕載,修撰尹久東牌不進罷職傳旨,傳于李文會曰,只推。
以大司諫尹致性,司諫韓興裕,獻納崔時淳,正言沈能燮,持平沈普永牌不進罷職傳旨,傳于申鳳朝曰,只推。
以李元八囚單子,傳于申鳳朝曰,保放。
李文會,以吏批言啓曰,卽接通禮院牒報,則以爲今此孝元殿望祭親行時,左右通禮,不可不備員,而左通禮鄭晩錫,身病猝重,萬無供職之望,卽速變通,以爲備員擧行之地云,左通禮鄭晩錫改差,其代備擬以入之意,敢啓。傳曰,知道。
李魯春,以司僕寺一二提調意啓曰,濟州出來後運歲貢馬二百匹內,七匹船中故失,八匹到中路故失,六匹到津頭逃逸,除實納馬一百七十九匹禾毛色,別單書入,而進獻事體,何等嚴重,所封馬匹之骨孱體瘦,比先運尤甚,當該封進濟州牧使,捧現告從重推考,以警日後,津頭逃逸之至於六匹之多,亦甚駭然,不善護送之當該地方官,令該府拿處,何如?傳曰,允。
禁府照目粘連,安山郡守徐洛修矣本府議啓內,孕女墮胎,觀於査啓,旣已落空,不必更論是白乎乃,以私婢而辱班族,有關風化,爲官長者,必欲懲治,豈無其道,而輕施刑杖,有違法意,不審之罪,有難曲恕,以此照律罪,笞五十收贖,解見任別敍,私罪奉敎依允爲旀,功議各減一等爲良如敎。又照目粘連,全義前縣監洪彝浩矣本府議啓內,觀此所供,春間上京時所乘,卽短扛擔機之上覆簑笠者是如爲白乎所,短扛簑笠,雖與濫乘屋轎,有間是白乎乃,繡啓旣云親見,則不可以其自明,有所參恕,以此照律罪,杖一百流三千里,以功臣孫收贖,告身盡行追奪,私罪奉敎依允爲旀,功減一等爲良如敎。又照目粘連,長湍前府使具綜矣本府議啓內,以報辭觀之,則賊物之無難劃給,吏鄕之遞易頻數,須極駭妄,難逭疑謗兺除良,以言乎軍丁,則多有應頉而不頉,烏得無撗懲之冤是白乎旀,以言乎田政,則亦有吏復之混出,何敢曰在官不知是白乎旀,以言乎糴政,則逋穀之仍循虛勘,至於一千八百七十餘石之多,論以法意,節節痛駭,以此照律罪,從重論,告身盡行追奪,徒三年定配,私罪奉敎依允爲旀,功議各減一等爲良如敎。又照目粘連,羅州前監牧官安載述,珍島前監牧官申大健等矣本府議啓內,官需米之勒捧高價,比諸市直,不啻倍蓰,揆以法意,俱極痛駭,竝只以此照律罪,杖六十收贖,告身盡行追奪,徒一年定配,私罪奉敎依允爲旀,竝只功減一等爲良如敎。又照目,新昌前縣監鄭漢喆矣本府議啓內,陞戶之捧賂頉免,歸之校任,藥價之分懲取剩,稱以不知是白乎乃,兩件所犯,猶屬鄙瑣,不足深究,而至若刑具,自有典則,則濫用違制之杖,勘災法意嚴重,則擅用俵餘之結,論其所爲,節節痛駭,以此照律罪,從重論,杖一百收贖,告身盡行追奪,流三千里定配,勿限年禁錮,私罪奉敎依允爲旀,功減一等爲良如敎。又照目粘連,保寧前縣監鄭澣矣本府議啓內,自從班而典外邑,無前冤獄,矇未摘發,奸猾吏鄕,全不戢束,至登繡啓之論列,昏謬之失,溺職之罪,在所難免,以此照律罪,杖八十收贖,奪告身三等,私罪奉敎依允爲旀,功減一等爲良如敎。又照目粘連,沈廷秀更招云云,謹依判付,發問目嚴問,則訟民處受賂,場基之移設,吏役之減削,糢糊爲說,歸之見欺於衙客是白乎乃,贖錢之減數報營,軍丁之當頉不頉與糴逋未捧之竟歸反秩,無辭遲晩,究其所爲,節節痛駭,待判下,照法勘處,何如?判付啓依允。又啓目,李仁默更招云云,謹依判付,發問目嚴問,則勅米還租之取剩歸私,雖欲發明,而納供糢糊,軍布之懲及白骨,逋穀之未捧虛勘,一一自服,究厥所爲,萬萬痛駭,待判下,照法勘處,何如?判付啓依允。又啓目,向前朴聲漢議處云云。以此照律,何如?判付啓依允。又啓目,忠淸前兵使吳載重原情云云。問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓依允。又啓目,向前李章玉議處云云。以此照律,何如?判付啓依允。又啓目,向〈前〉朴魯榮議處云云。以此照律,何如?判付啓依允。又啓目,向前李在純議處云云。以此照律,何如?判付啓依允。又啓目,向前許栮議處云云。以此照律,何如?判付啓依允。又啓目,慶尙左道暗行御史權晙原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓依允。又啓目,宜寧前縣監趙鎭順原情云云。傳旨內辭緣,泛稱遲晩,刑推得情,何如?判付啓,繡啓旣稱成績,囚供亦有所據,分揀放送,卽令還官爲良如敎。又啓目,向前韓永逵議處云云。以此照律,何如?判付啓依允。又啓目,奉化鼎監柳相斗原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,張燈事,揆以常理,所供似是實情,而其餘諸條殿最,繡啓相符,以此照律爲良如敎。又啓目,向前金履錫議處云云。以此照律,何如?判付啓依允。又啓目,向前李鍾淑議處云云。以此照律,何如?判付啓依允。又啓目,向前張鳳喆議處云云。以此照律,何如?判付啓依允。又啓目,向前柳匡宇議處云云。以此照律,何如?判付啓依允。
副校理徐長輔疏曰,伏以日月迅駛,孝元殿終祥奄過,光華永閟,攀號普切,伏想我殿下慨廓靡逮之慟,益復如新,仍伏念臣,向於議謚之坐,自速顚錯之辜,罷職薄勘,未足以少贖,含恩訟愆,縮伏自靖,不自意恩敍遽降,除旨繼辱,玉署華班,職秩如舊,臣誠惝怳恧蹙,若無所措,顧今謚坐,尙未擧行,飭命至爲嚴截,而僨誤之地,抗顔無路,連日庚牌,荐犯違傲,辜恩慢命,合被大何,玆敢疾聲呼籲於天地父母之前。伏乞聖慈,亟降鐫削之命,仍治臣逋慢之罪,以肅朝綱,以安私分,臣於乞免之章,不宜攙及他說,而事係民隱,不容泯默焉,秋曹京兆之曹內拘留,便成一獄,爲弊多端,此不過法司堂郞私用喜怒者也。惟我先大王無微不察,特罷其法,欽恤之德,浹民肥髓,凡在瞻聆,擧切沒世於戲之思,近聞兩法司,又有曹外保授之所,家主之懲索,曹隷之侵漁,比之犴狴,尤有甚焉,曹內與曹外,其限雖殊,拘留與保授,其名雖異,其爲法外拘繫,流害生民則一,雖未知此例之創自何時,而先王欽恤之德意,末免因此而不行,則不可以事屬微細,置而不論,伏願聖明,嚴飭該司,痛革此弊,不勝幸甚,臣無任云云。省疏具悉。所陳兩法司事,聞甚駭然,先朝飭禁何如,而又復如此,都民將何以支保乎?令廟堂嚴飭,爾其勿辭察職。
掌令李渭達啓曰,請興陽縣竄配罪人申耆,亟施絶島安置之典,請命吉諸子散配,依前擧行之意,分付該府,絶島遠配之啓,亦竝允下,請正法罪人鏔,亟施孥戮之典,請前參議洪樂游,亟施屛裔之典,請屛裔罪人沈魯崇,亟施絶島定配之典,其餘諸子,亦爲依律散配,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,快正典刑,請故判書鄭昌順,故僉知柳協基,竝施追奪官爵之典,請絶島定配罪人宋文述,亟令王府,設鞫得情,快正邦刑,請民始諸子應坐之類,亟令王府,依律擧行,請故判府事李命植,亟施追奪官爵之典,請周爀及鴻山賊金履源·李漢福·申光周,竝令主府,嚴鞫得情,快正典刑,請罪人齊家,亟寢成命,更加盤覈,期於得情,快正典刑,請還寢徐有聞·李光益放釋之命,仍施遠竄之典,請還寢北靑府投畀罪人李錫夏特放之命,依該府草記,還發配所焉,請泗川縣竄配罪人李益恢,亟施島配之典,請亟下三啓依允之傳旨,令該府擧行焉,請熙川縣竄配罪人權裕,極邊遠竄。措辭見上新除授執義李萬榮,時在京畿安城地,掌令宋稚圭,時在忠淸道懷德地,持平李廷時在全羅道寶城地,請竝斯速乘馹上來事,下諭。答曰,亟停勿煩。洪樂游事,沈魯崇等事,若銓等事,不允。鄭昌順等事亟停,宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩。李錫夏事,李益恢事,三啓事,權裕事,不允。下諭事,依啓。
壬戌七月十三日辰時,上御誠正閣。諸承旨持公事入侍時,行左承旨李魯春,右承旨李文會,左副承旨尹序東,右副承旨申鳳朝,同副承旨閔養顯,假注書李根祜·具康,別兼春秋吳淵常·金邁淳,檢校待敎李存秀,以次進伏訖。文會以吏房代房,讀奏慶尙監司南公轍狀啓義城縣令金相任到任事訖,命書判付,序東進奏戶房無公事矣。文會進奏禮房無公事矣。魯春進奏兵房無公事矣。鳳朝讀奏咸鏡監司李義弼啓本罪人辛貴興安邊府到配事訖,命書判付,養顯進奏工房無公事。命退,諸臣以次退出。
上在昌德宮。停常參·經筵。
自辰時至人定,灑雨下雨,測雨器水深三分,自人定至十五日開東,灑雨下雨,測雨器水深一分。
李魯春啓曰,禁衛營將官來言,今日本營軍兵,日次私習云矣,敢啓。答曰,知道。
李魯春啓曰,御營廳將官來言,今日本廳軍兵,日次私習云矣,敢啓。答曰,知道。
傳于李文會曰,禮房承旨馳詣宗廟·永寧殿·景慕宮,奉審摘奸以來。
傳于李文會曰,孝元殿望祭當親行,該房知悉。
兵曹口傳政事,副司正洪命周單付。
申鳳朝啓曰,奏御文字,所當審愼,而禁府啓目中,宜寧時縣監趙鎭順,誤書以前縣監,臣之矇然捧入,不勝惶恐,而該府不察之失,不可無警,當該堂上推考,何如?傳曰,允。
李文會啓曰,卽者副校理李基崇,謂有情勢,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招,何如?傳曰,允。
李文會,以弘文館言啓曰,議謚事,命下矣。臣錫胤,雖已承牌,上番副校理臣李基崇,陳疏徑出,修撰宋應圭差祭,副修撰朴命燮在外,不得備員開坐,校理閔命爀·宋冕載,副校理徐長輔,修撰尹久東,竝卽牌招,以爲備員擧行之地,何如?傳曰,允。
李文會啓曰,應敎張錫胤,特敎申飭之下,謂有身病,奉牌闕外,屢度催促,終不入來,事體所在,誠極未安,從重推考,何如?傳曰,焉敢稱病而奉牌乎?大關分義,日前入直,又復違召,有何情勢,更飭亦涉屑越,使之任自爲之。
李魯春啓曰,卽者兵曹郞廳來言,明日孝元殿望祭親行時侍衛節目,當爲磨鍊,而判書李祖承未肅拜,次堂例不得擧行云,何以爲之?敢稟。傳曰,判書旣有牌招,自當擧行。
李魯春啓曰,兵曹判書李祖承牌不進,推考傳旨今方捧入,而命召傳授,一時爲急,如是違牌,事甚未安,更爲牌招,何如?傳曰,允。
李魯春啓曰,兵曹判書李祖承牌不進,推考傳旨今方捧入,而陳疏到院,原疏以孝元殿望祭親祭齋戒,纔已退却矣,命召傳授及侍衛節目磨鍊,一時爲急,如是違牌,事甚未安,更卽牌招,何如?傳曰,原疏捧入。
李魯春啓曰,兵曹判書李祖承疏批已下,卽爲牌招,傳授命召,何如?傳曰,允。
李魯春啓曰,明日孝元殿望祭親行時,百官入參次,敦化左右挾門及仁政左右挾門開門標信,請出之意,敢啓。傳曰,知道。
李魯春啓曰,明日孝元殿望祭親行時,入直禁軍·挾輦軍·槍劍軍除出標信,請出之意,敢啓。傳曰,知道。
以校理閔命爀·宋冕載,副校理徐長輔·李基崇,修撰尹久東牌不進罷職傳旨,傳于李文會曰,只推。
李文會,以奎章閣言啓曰,明日卽奎章閣今秋孟朔大奉審日次,時原任閣臣,依節目進詣擧行之意,敢啓。傳曰,知道。
李魯春,以都摠府言啓曰,今日入直內三廳武兼禁軍及軍兵等,當爲中日習射,而孝元殿望祭親祭齋戒相値,不得爲之之意,敢啓。傳曰,知道。
申鳳朝,以義禁府言啓曰,始興縣令尹象圭,令該府拿處事,傳旨啓下矣。尹象圭,時在任所云,依例發遣府羅將拿來,何如?傳曰,待待命拿囚。
申鳳朝,以義禁府言啓曰,保放罪人具綜,告身盡行追奪,徒三年定配照律公事判付內依允,公議各減一等事,命下矣。具綜,公議各減一等,告身盡行追奪,忠淸道鎭川縣長楊驛,徒二年定配,而以議啓內辭意具罪目,依例發遣府書吏,押送配所,何如?傳曰,允。
申鳳朝,以義禁府言啓曰,保放罪人鄭漢喆,杖一百收贖,告身盡行追奪,流三千里定配,勿限年禁錮照律公事判付內依允,公減一等事,命下矣。鄭漢喆,公減一等,杖一百收贖,告身盡行追奪,忠淸道唐津縣興世驛,徒三年定配,而以議啓內辭意具罪目,依例發遣府羅將,押送配所,何如?傳曰,允。
申鳳朝,以義禁府言啓曰,保放罪人安載述·申大健等,各杖六十收贖,告身盡行追奪,徒一年定配照律公事判付內依允,竝功減一等事,命下矣。安載述·申大健等,竝功減一等,減徒加杖,各杖一百收贖,告身盡行追奪,放送之意,敢啓。傳曰,知道。
李魯春,以司僕寺一二提調意啓曰,濟州山馬監牧官金瀛礎辛酉壬戌兩年條封進馬二匹,今纔上來,禾毛色別單書入,依例內廐立養之意,敢啓。傳曰,知道。
兵曹判書李祖承疏曰,伏以日月迅邁,孝元殿終祥,倏焉已過,秋序仍屆,望享隔宵,慨廓之聖慕如新,冤號之群情罔極,仍伏念臣,以材則樗散也,以人則駑憒也,猥蒙我先朝不世之鴻造,自參外以至卿月,淸官顯職,無不歷試,華貫膴秩,卒先推遷,偏荷雨露之生成,終蔑涓埃之效答,及今耿光日遠,瞻依何地?惟有夷險燥濕,隨分陳力,追昔年而報今日,爲臣餘生之區區誓願,而黔技已殫,醜拙難掩,閑司漫僚,尙多僨誤,居常愧懼,若隕淵谷,千萬不自意西銓新命,忽下此際,仰感簡拔之殊私,俯怵涯分之太踰,手奉恩誥,茫然不知所以爲計,噫,中權之寄,何等隆毗,司馬之長,何等極選,五營之管轄,而一國之戎政萃焉,萬武之瞻仰,而四方之物情繫焉。凡所以修擧廢墜,使旌旗變彩,恢張公平,使靺韋厭服者,此非才可以鍊達事務,明可以甄別品流,莫或擬議,曾以臣杜門養拙之一迃儒,而爲能苟充焉已乎?僬僥之擔千匀,蚊蝱之負泰山,未足喩其不勝任,而畢竟狼狽,可立而待,臣固不自恤,得不有累於聖朝器使之政乎?且念臣世受國恩,紳笏盈床,數葉之間,此任之歸臣家,不止二三,曩日之部曲猶存,前人之遺芬不沫,必將按舊蹟而厚望於臣,以臣之無能爲役,又曷由稱塞萬一哉?此亦臣之所大懼也。見今大政愆期,曹務多滯,見職瘝曠,一時爲悶,而陪衛之備員,命召之傳授,又非晷刻暫緩者,屢違天牌,未蒙恩勘,情窮勢迫,玆不得不冒入文字,仰瀆崇嚴。伏乞聖慈,俯垂鑑諒,特遞臣本兵之任,回授可堪之人,俾公器無玷,私分獲安,千萬幸甚,臣無任云云。答曰,省疏具悉。卿其勿辭,卽爲肅命。
上在昌德宮。停常參·經筵。
自開東至申時,灑雨下雨,測雨器水深五寸。
上詣孝元殿。望祭親行後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子問安。答曰,罔極。藥房口傳問安。答曰,罔極。
藥房都提調李秉模,提調李祖承,副提調金達淳啓曰,親行望祭,聖慕彌深,侵曉還內,勞動旣多,伏未審此時,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
李魯春啓曰,合辭方張之時,諫院無詣臺之員,事甚未安,未署經外,未肅拜呈告人員,竝卽牌招,何如?傳曰,允。
李魯春啓曰,備邊司郞廳來言,今日賓廳日次,而無時急稟定事,不得來會云矣,敢啓。答曰,知道。
閔養顯啓曰,同義禁李翊模除拜後,過三日不爲出肅,依定式推考警責,仍卽牌招察任,何如?傳曰,允。
李魯春啓曰,事變假注書金履迪,身病猝重,勢難察任,今姑改差,何如?傳曰,允。
金履迪改差,代以愼必復爲事變假注書。
金達淳,以弘文館言啓曰,本館上番闕直,事甚未安,校理閔命爀·宋冕載,副校理徐長輔·李基崇,修撰尹久東,旣有只推之命,竝卽牌招,以爲推移入直之地,何如??傳曰,允。
以校理閔命爀·宋冕載,副校理徐長輔,修撰尹久東牌不進罷職傳旨,傳于金達淳曰,只推。
以大司諫尹致性,司諫韓興裕,獻納崔時淳,正言沈能燮牌不進罷職傳旨,傳于申鳳朝曰,只推。
以江原監司申獻朝狀啓原州牧民家頹壓事,傳于閔養顯曰,聞甚驚惻,結構奠接之方,廟堂區劃分付。
持平沈普永啓曰,臣言議巽軟,風采譾劣,淸朝耳目,自知不合,而自來情勢,世所共知,臺端一步,便成鐵限,況於昨秋,猥叨見職,以伊時不爲詣臺,至被請罷現告之中,由前由後,所失尤多,臣滿心慙悚,無地自容。迺者栢府除旨,又降於縮伏俟勘之際,屢違召命,益切惶蹙,望祭隔宵,義重參班,不暇引義,冒沒出肅,而至於因仍蹲冒,大損臺體,以此情踪,其何可晏然於臺次乎?請命遞斥臣職。答曰,勿辭。亦勿退待。
申鳳朝啓曰,持平沈普永避嫌,承批之後,不爲傳啓,直爲出去,事甚未安,推考警責,何如?傳曰,允。
金達淳,以奎章閣言啓曰,景慕宮望廟樓今望奉審,無頉之意,敢啓。傳曰,知道。
金達淳,以奎章閣言啓曰,今日奎章閣秋孟朔大奉審,當爲擧行,而雨勢如此,不得擧行之意,敢啓。傳曰,知道。
金達淳,以祔廟都監都提調意啓曰,祔廟時所用外司僕寺所在神輦副輦平轎子及宗廟署所在神輿,仍用與修補,預爲看審,然後可以擧行,依前例,陪來奉審之意,敢啓。傳曰,知道。
李魯春,以兵曹言啓曰,來八月初九日祔太廟時,侍衛當爲磨鍊,而取考謄錄,則兵曹都摠府堂上郞廳,各一員磨鍊,戊戌年,則差出分兵曹分都摠府侍衛矣。今番亦依戊戌年例磨鍊,何如?傳曰,允。
李魯春,以兵曹言啓曰,來八月初九日祔太廟時,侍衛軍兵,當爲磨鍊,而取考謄錄,則挾神輦軍六十名,禁軍三十人侍衛,前後射隊,以大駕前後廂軍兵,仍爲侍衛矣。今番依此擧行,何如?傳曰,允。
李魯春,以兵曹言啓曰,今此祔太廟三度習儀時,侍衛軍兵,當爲磨鍊,而取考謄錄,則侍衛各差備,依正日例,皆着吉服,挾神輦軍六十名禁軍三十人,前後射隊軍四百名磨鍊,而戊戌年,因特敎,前後射隊軍一百名擧行,禁軍勿爲侍衛矣。今番則何以磨鍊乎?敢稟。傳曰,依戊戌年例爲之。
吏曹判書徐邁修疏曰,伏以喪紀易邁,孝元殿終祥奄過中禫漸邇。伏惟聖慕慨廓,益復如新,而矧當訪落之會,尤急繼述之謨,則凡我先朝所以敬天法祖,好學勤政,闡義理而明禮樂,厚風俗而淑世敎,以貽我子孫黎民沒世不忘之澤者,宏綱細目,秩有章程,在今堂構之丕責,豈有出於事事件件步步趨趍,以寓羹墻之聖懷,以成帝王之達孝也哉?賤臣忠愛之悃,寤寐耿耿,擧筆臨紙,有懷必言如此,倘聖明之不以爲耄,則國事幸甚。仍伏念新化之初,偏荷眷毗之隆者,歷數廷臣,如臣者幾人?臣以先朝拂拭生成之舊物,頑忍苟活,浮沈朝端,精力已竭於衰年,疾病侵痼於恒日,而勿論才具之素蔑,文質之俱空,現前光景,特一尸居餘喘,銓衡人物之任,初非斯須蹲冒之地,而前後簡畀之眷,每値大計之期,始因德意之激感,繼又執守之不確,三年之內,再當都政,今春之狼狽,固必至之勢,而一番薄勘,匪罪伊榮,憑恃恩造,黽勉閒局,引年之請,亦且不敢發口。至於敦匠之任,卽是先朝終事之地,故不計顚仆,拚死往役,此際忽伏奉東銓新命,夫以臣癃老之年齒,鐵限之情勢,僨轅之覆轍未乾,中流之冥楫遽屬。假使臣奊詬無恥,貪戀爲事,任他笑罵,出而行政,則臣身廉隅,猶云細節,四維之在世道,關係,何如,冢宰之在朝廷,責任,何如?爲一時副急之用,不念大體之許多毁傷,臣未知此擧,果得乎否?聞命以來,公私憂惕,爲之食無味而寢不成,此豈臣老悖而然哉?雖然臣之自劃堅矣。嶺海鈇鉞,其甘如飴,慢命之罪戾,越分之處義,都不敢暇顧,而惟是大政者,用人之機括,典選之爐錘也。資格趁此而推遷,淸濁待此而激揚,考課之居殿者,須代於此,筮仕之發軔者,繫望於此,裒然爲一國內外翹首跂足之大機會,而六月之元限,因齋日而差退矣。初六之涓日,緣銓堂而又退矣。及夫變通之後,謂當擧以授之於無故林立之中,以責其剋日促行,而不但已矣。今反歸之於一世所共知,必不得行公之人,上召下違,淹延時月,若將以莫急莫重之職任,不免爲玩愒之資,則此其事面之苟艱,聽聞之駭惑,當復如何?凡臣所懇,不啻一端,入言之必可引,年至之必當休,衰朽癃痼之萬無一堪承,如欲覼縷,有難更僕數,而一言以蔽之曰,臣之自畫,臣雖不自言,人孰不諒?特以斷斷衷曲之辭,不避猥越於天地父母之前,殆古人所謂期期知其不可者也。一日虛縻,如縛求解,不竢屢召,冒入文字。伏乞聖慈,終垂矜憐,遞臣銓銜,俾政務無滯,許臣休致,俾私願獲遂,不勝涕泣血祝。臣無任云云。答曰,省疏具悉。以卿精力,何難於宿趼之地乎?大政之久稽,事甚悶然,卿其勿辭,卽爲肅命。
知敦寧洪義謨疏曰,伏以臣於日昨,伏奉除旨,以臣爲知敦寧府事者,臣拜擎恩誥,感惶交切。且以兼帶摠管,職在侍衛,親享隔宵,陪扈義重,不敢不冒沒出肅。而第臣旣無敦寧,揆以格例,不宜仍帶,玆敢略控短章,仰瀆崇嚴。伏乞聖明,亟命選部,照例遞改,以存公格,以安私分,千萬幸甚。臣無任云云。答曰,省疏具悉。疏辭下該曹稟處。
孝元殿望祭親行敎是時,亞獻官左議政李時秀,終獻官右議政徐龍輔,贊禮行禮曹判書李晩秀,典祀官奉常正李基憲,執禮副司果鄭來百,執尊副司果金銑,大祝副司果吳淵常,祝史副司果任厚常,齋郞副修撰姜俊欽,盥洗位禮曹佐郞安光宇·李南圭,爵洗位兵曹佐郞李㬖,禮曹佐郞李周奭,亞終獻盥洗位典籍金直,贊者兼引儀鄭在愼,假引儀安聖謩,謁者引儀許㬘·黃稔,贊引兼引儀林貞鎭·李命翼,祭監監察沈應奎·申思贊。
壬戌七月十五日子時,上詣孝元殿。望祭親行入侍時,行都承旨金達淳,行左承旨李魯春,右承旨李文會,左副承旨尹序東,右副承旨申鳳朝,同副承旨閔養顯,假注書李根祜·具康,別兼春秋吳淵常·金邁淳,一提學李晩秀,二提學金祖淳,原任直提學鄭大容,原任直閣李始源,檢校直閣金近淳,檢校待敎李存秀,待敎李敎信,以次侍立訖。通禮跪啓請出次,上具翼善冠·淺淡圓領袍·烏犀帶·黑靴出,由外中東門詣板位。通禮跪啓請俯伏哭,上俯伏哭哀痛,在位者皆俯伏哭。少頃,通禮跪啓請止哭,上止哭。引儀唱鞠躬四拜興平身,上行四拜禮訖,仍詣香案前。達淳奉香,養顯奉爐以進。通禮跪啓請三上香,上三上香。達淳等還奠爐盒于案上,從西夾門出。文會奉盞以進,上執盞以授鳳朝,鳳朝奉奠于靈座前,大祝敬奉祝文讀訖。贊禮跪啓請降復位,上俯伏興平身,仍降復位。次行亞終獻禮如儀訖。贊禮跪啓請跪俯伏哭,哀痛,左右皆俯伏哭。少頃,贊禮跪啓請止哭,上止哭。引儀唱鞠躬四拜興平身,上仍行四拜禮訖。贊禮前導詣望燎位,大祝奉祝版以進。執禮曰可燎,燎訖,引儀唱禮畢。贊禮前導出外中東門,還入齋殿,諸臣以次退出。
上在昌德宮。停常參·經筵。
申鳳朝啓曰,合辭方張之時,兩司無詣臺之員,事甚未安,除在外未署經外,未肅拜呈告人員,竝卽牌招,何如?傳曰,允。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
李魯春啓曰,右承旨李文會,左副承旨尹序東,今日不爲仕進,竝卽牌招,何如?傳曰,允。
傳于李魯春曰,諸承旨持公事入侍。
閔養顯,以議政府三公意啓曰,卽見舍人李存秀呈狀,以爲私義實病,俱難冒當於今番諡望之署經,所帶職名,斯速入啓遞改,以便公私爲辭矣。聞其私義,難於署坐之進參,果如狀內辭意,舍人李存秀,今姑改差,何如?傳曰,允。政官牌招開政。
閔養顯啓曰,吏曹判書徐邁修,參判尹光普,參議任希存牌不進,推考傳旨及罷職傳旨,今方捧入。而開政命下之後,如是違牌,事甚未安。判書·參判,更爲牌招,何如?傳曰,參議只推,與判書·參判,一體牌招。
閔養顯啓曰,吏曹判書徐邁修,參判尹光普,參議任希存再牌不進,推考傳旨及罷職傳旨,今方捧入。而開政命下之後,如是違牌,不卽承膺,事體所在,誠極未安。所當更請牌招,而係是一日三牌,何以爲之?敢稟。傳曰,參議只推,與判書·參判,嚴飭牌招。
兵曹口傳政事,以李沖彬爲兼司僕將。
申鳳朝啓曰,行大司憲李直輔,執義李萬榮,掌令宋稚圭,持平李廷在外,掌令李渭達,持平沈普永牌不進監察茶時之意,敢啓。傳曰,知道。
以右承旨李文會,左副承旨尹序東牌不進罷職傳旨,傳于李魯春曰,只推,更爲牌招。
以右承旨李文會再牌不進罷職傳旨,傳于李魯春曰,許遞,前望單子入之。
以大司諫尹致性,司諫韓興裕,獻納崔時淳,掌令李渭達,持平沈普永牌不進罷職傳旨,傳于申鳳朝曰,只推。
以尹象圭囚單子,傳于申鳳朝曰,保放。
以漢城府民家頹壓別單,傳于閔養顯曰,恤典,令該廳卽爲題給事,分付。
李魯春,以兵曹言啓曰,孝元殿禫祭時,自上改御玄袍後,侍衛將士等,當依禮曹節目,改着黑天翼,而取考戊戌謄錄,則天翼已是靑色,常時堂下着此靑色,則不必改着鴉靑色然後,始可謂之黑色,禫祭時,仍服靑天翼,至祭畢純吉服事,因特敎擧行矣。今番亦依此磨鍊,何如?傳曰,允。
李魯春,以兵曹言啓曰,去六月武臣堂上祿試射退行事,草記蒙允矣。今七月十七日朔試射,以祿試射設行之意,敢啓。傳曰,知道。
李魯春,以兵曹言啓曰,今七月十八日,一兼禁軍番次,而該番將許濈,猝得暑癨,時月之內,無望供職,呈狀乞遞,實病旣如此,則勢難强令察任,改差,其代依例口傳差出,何如?傳曰,允。
申鳳朝,以義禁府言啓曰,今日坐起時,保放罪人沈廷秀·李仁默·朴聲漢·李章玉·朴魯榮·李在純·許栮·韓永逵·柳相斗·張鳳喆·李鍾淑·柳匡宇·金履錫等還囚照律,吳載重·權晙等還囚議處,朴宗羽·閔宗爀·宋欽書·丁允泰·李元八·尹象圭等,還囚捧供以入,而日熱如此,多人滯囚,誠爲可悶,竝依前保放,待公事判下,還囚擧行,何如?傳曰,允。
申鳳朝,以義禁府言啓曰,咸鏡監司李義弼狀啓內,咸興判官尹心約罪狀,令攸司稟處事啓下,而尹心約,時在任所云,依例發遣府羅將拿來,何如?傳曰,允。
吏曹啓目,粘連觀此知敦寧府事洪義謨上疏,則以爲臣旣無敦寧,揆以格例,不宜仍帶,亟命選部,照例遞改亦爲白有臥乎所。旣無敦寧,則揆以公格,似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
副校理李基崇疏曰,伏以禮闋再朞,時屆中月,耿光愈邈,物采漸變,恭惟孝思出天,廓然靡及,帀域痛慕,曷有終已?仍伏念臣,以故家孱裔,淪落鄕陬,所治者功令之業耳,屢試輒蹶,濩落無成。迺者昨春大比之科,卽我聖上履端之慶也。家有老母,冀臣科藝或有存者,督令赴場,畢竟僥倖,大是望外,曾未周歲,次第颺歷,遽廁金華之淸選,此豈一分襯着於如臣衰頹鹵鈍之跡者哉?夫經筵之責,卽所以敷陳聖謨,啓沃化源,藉前席討論之益,爲萬世治平之基,則其爲任之重顧,何如?伏況我殿下,聖姿天縱,睿學日躋,覃硏之工,已得前聖之所單傳,發難之旨,多是宿儒之所未透,爲堯爲舜,翹首可俟,而方當新涼漸近,講筵將開,政宜妙選端良之士,急求弘博之彦,儲之近密,仰備顧問,而如臣譾劣者,以學則句讀已忘,以才則葫蘆莫畫,加以長於窮鄕,聞見寡陋,迫此殘齡,擧止疎憒,初何可擬議於邇英論思之任哉?臣旣以濫竽自愧,則何敢遽引經幄故事,有所祈懇?而情理切急,不得不冒昧仰陳焉。臣之偏母,今年八十有六矣。雖甘旨備具,藥餌滋補,篤老筋力,實有朝夕莫保之慮,而臣本家世貧窶,不可但以菽水難繼言,居而乏牀褥溫凊之適宜,食而無晨夕糜粥之足恃,臣又拙於謀生,六十年來,一未效爲人子之職,居常自悼自恨,如不欲生,今焉一第以後,濫叨洪造,臣身之榮耀,至矣極矣,而親廚供養之闕如,顧依舊耳。加以臣母之老病綿綴,今年甚於去年,臣之離側供仕,一日爲悶,纔叨邇列,輒陳私懇,極甚屑越,而西日奄奄,此心遑汲,有難按抑,慈敢冒死仰籲於孝理之天。伏乞聖明,俯垂矜諒,特命選部,畀臣湖·嶺間一小縣,使之便近就養,獲遂烏鳥之願,則臣母得以飯肉衣䋈,保有餘齡,卽我聖慈之攸賜也。臣無任云云。省疏具悉。疏辭下該曹稟處。
壬戌七月十六日辰時,上御重熙堂。諸承旨持公事入侍時,行左承旨李魯春,右副承旨申鳳朝,同副承旨閔養顯,假注書李根祜·具康,別兼春秋吳淵常·金邁淳,檢校直閣金近淳,以次進伏訖。養顯進奏吏房·戶房·禮房·工房,無公事矣。魯春進奏,兵房無公事矣。鳳朝讀奏平安監司金勉柱啓本罪人黃尙鶴泰川縣到配事訖,命書判付。仍命退,諸臣以次退出。
上在昌德宮。停常參·經筵。
李魯春,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申鳳朝啓曰,合辭方張之時,兩司無詣臺之員,事甚未安。除在外未署經外,未肅拜呈告人員,竝卽牌招,何如?傳曰,允。
李魯春啓曰,來二十一日,朝參日次矣,敢稟。傳曰,停。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
尹序東啓曰,來二十一日,輪對日次矣,敢稟。傳曰,爲之。
傳于李魯春曰,諸承旨持公事入侍。
傳于尹序東曰,養志堂修改看審都監堂上入侍。
申鳳朝啓曰,行大司憲李直輔,執義李萬榮,掌令宋稚圭,持平李廷在外,掌令李渭達,持平沈普永牌不進,監察茶時之意,敢啓。傳曰,知道。
以大司諫尹致性,司諫韓興裕,獻納崔時淳,掌令李渭達,持平沈普永牌不進罷職傳旨,傳于申鳳朝曰,只推。
尹序東啓曰,吏曹判書徐邁修,參判尹光普三牌不進,推考傳旨今方捧入。而開政命下之後,連事違召,無意承膺,事體所在,萬萬未安。參議任希存陳疏入啓,判書參判,所當更請牌招,而係是一日四牌,何以爲之,敢稟。傳曰,更爲牌招。
吏曹,今此正宗大王祔太廟敎是時,捧竹冊執事二望校理閔命爀,副司果鄭來百,捧敎命執事望兵曹正郞李好敏,擧案執事二望工曹正郞金基厚,內資直長鄭有淳,褥席執事望氷庫別檢李勉求,捧諡寶執事二望應敎張錫胤,掌樂正洪秀晩,捧銀印執事二望副司果呂東植·吳淵常,擧案執事二望漢城主簿金在三,繕工奉事尹定鎭,褥席執事望平市直長李光憲,捧諡冊執事二望副司果元在明·朴宗正,捧諭書執事望副司果金啓濂,擧案執事二望副司果尹光孚,司饔奉事徐善修,褥席執事望氷庫別檢徐有敎,捧玉印執事二望副司果具得魯·鄭魯榮,擧案執事二望刑曹佐郞徐鐸修,軍資直長李審度,褥席執事望長興奉事朴榮壽,大祝二望副司果朴宗京·李存秀,攝司僕正二望兵曹佐郞林景鎭,副司果尹致鼎,攝通禮二望副司果南涑·李海淸,几差備官望副司果鄭東愈,臺差備官望漢城判官李昌植,箱差備官二望軍資判官徐有齡,掌院奉事金宗鉉,帕差備官二望濟用判官李燨,內贍奉事李希延,神座交倚差備官望平市令崔弘淵,紅漆案差備官望漢城主簿權太應,捧香爐差備官望刑曹正郞宋倫載,捧香盒差備官望戶曹佐郞李源明,香佐兒差備官二望廣興主簿李玄始,司圃直長愼宜默,尙瑞院假官二望武兼南熙·申在恒。
承旨前望單子入之,洪義浩落點。
尹序東,以弘文館言啓曰,校理閔命爀·宋冕載,副校理徐長輔,修撰尹久東,旣有只推之命,竝卽牌招察任,何如?傳曰,允。
以校理閔命爀,副校理徐長輔,修撰尹久東牌不進罷職傳旨,傳于申鳳朝曰,只推。
李魯春,以備邊司言啓曰,今此祔太廟,釋奠祭相値,祭官當爲磨鍊,而侍從罷散甚多,難以分排云,在前如此之時,亦有請敍之規矣。侍從堂上堂下違牌坐罷人員,竝爲敍用,令該曹口傳付軍職,何如?傳曰,允。
兵曹口傳政事,副護軍單兪漢寧,副司果單鄭魯榮·姜時煥·任㸁。
尹序東,以實錄廳摠裁官意啓曰,本廳堂上金達淳,旣已敍用,還差,仍令該曹口傳啓下,郞廳李晦祥,方在罷職中,亦令該曹依例口傳權付軍職,使之察任,何如?傳曰,允。罷職人敍用。
吏曹口傳政事,兼同知實錄事單金達淳。
李魯春,以備邊司言啓曰,今日本司坐起,堂上懸病者甚多,實病實故外,竝卽牌招。有司堂上金達淳,新差之後,尙不行公,事體所在,殊爲未安,推考,一體牌招,申飭參坐,何如?傳曰,允。
李魯春,以備邊司言啓曰,今此尊崇都監,自惠民署,有擧行之事,而該署提調金祖淳·李致中,俱有實故,不得行公,竝許遞,其代令該曹,口傳差出,何如?傳曰,允。
吏曹口傳政事,以徐邁修·黃昇源爲惠民提調。
尹序東,以禮曹言啓曰,來八月初一日孝元殿禫祭時,大王大妃殿·惠慶宮哭臨儀註,王大妃殿·嘉順宮哭臨易服儀註,直爲書入各殿宮之意,敢啓。傳曰,知道。
李魯春,以摠戎廳言啓曰,本廳中軍李健秀,身病甚重,勢難察任,改差,何如?傳曰,允。
尹序東,以賑恤廳言啓曰,漢城府民家頹壓別單判付內,恤典,令該廳卽爲題給事,命下矣。北部字內完少頹多一戶,布一疋恤典,依例題給之意,敢啓。傳曰,知道。
壬戌七月十七日辰時,上御重熙堂。諸承旨持公事入侍時,行左承旨李魯春,左副承旨尹序東,右副承旨申鳳朝,同副承旨閔養顯,假注書李根祜·具康,別兼春秋吳淵常·金邁淳,檢校直閣金近淳,以次進伏訖。養顯以吏房代房進奏,吏房無公事矣。序東讀奏黃海監司朴宗來啓本黃州牧反庫事訖,命書判付。養顯以禮房代房,讀奏黃海監司朴宗來狀啓有旨祗受事訖,命書判付。魯春進奏,兵房無公事矣。鳳朝進奏,刑房無公事矣。養顯進奏,工房無公事矣。命退,諸臣以次退出。
壬戌七月十七日辰時,上御重熙堂。養志堂修改看審堂上入侍時,同副承旨閔養顯,假注書具康,別兼春秋吳淵常·金邁淳,戶曹判書趙鎭寬,以次進伏訖。上曰,都監役事,今將何居也?鎭寬曰,幾爲告成,而璿源殿唐家龍床與宙合樓龍床,體樣頗異,更爲奉審後,成出見樣似好,故敢此仰達矣。上曰,奉審後卽成見樣好矣。鎭寬曰,今日日氣政好,將爲奉審乎?上曰,可也。鎭寬曰,養志堂·璿源殿兩間墻垣,多頹圮處,此甚重大,不可不急急改築,而一日之內,亦似不能畢矣。上曰,然矣。鎭寬曰,以此意,當持揮於諸堂矣。命退,諸臣以次退出。
上在昌德宮。停常參·經筵。
自開東至午時,灑雨下雨,測雨器水深三分。
閔養顯啓曰,合辭方張之時,兩司無詣臺之員,事甚未安。除在外未署經外,未肅拜·呈告人員,竝卽牌招,何如?傳曰,允。
傳于尹序東曰,諸承旨持公事入侍。
傳于閔養顯曰,承候無人,前校理金在昌敍用,令該曹口傳付軍職。
兵曹口傳政事,副司果單金在昌。
尹序東,以吏曹言啓曰,今此祔太廟親祭時,許多諸執事,老病公故外,他無推移分排之路,而在前有差備官兼差之例矣。今亦依此擧行之意,敢啓。傳曰,知道。
尹序東,以吏曹言啓曰,今此祔太廟祭諸執事中,時無職名人員,令該曹,口傳付軍職,何如?傳曰,允。
兵曹口傳政事,副司果朴瑞源·李海淸·尹行直·李東萬·具得魯·金熙洛·李晦祥竝單付。
兵曹,以柳文植爲摠戎中軍。
尹序東,以吏曹言啓曰,卽接兵曹移文,則以爲今二十日祔太廟習儀時,分兵曹堂上·郞廳,各一員差出,以爲進參之地云。依例口傳備擬以入之意,敢啓。傳曰,知道。
吏曹口傳政事,以尹理相爲分兵曹參議,高廷鳳爲分正郞。
閔養顯,以兵曹言啓曰,祔太廟時,分都摠府差出事,草記蒙允矣。分副摠管一員,都事一員,口傳差出,今二十日三度習儀時,以爲侍衛之地,何如??傳曰,允。
兵曹口傳政事,以金羲淳爲分副摠管,具命德爲分都事。
閔養顯啓曰,行大司憲李直輔,執義李萬榮,掌令宋稚圭,持平李廷在外,掌令李渭達,持平沈普永牌不進,監察茶時之意,敢啓。傳曰,知道。
以大司諫尹致性,司諫韓興㭲,獻納崔時淳,掌令李渭達,持平沈普永牌不進罷職傳旨,傳于閔養顯曰,只推。
尹序東,以禮曹言啓曰,大報壇奉室敬奉閣及齋殿以下雨漏處,今日修改事,已爲啓下矣。見今雨勢如此,姑待快晴,更爲擇日擧行,何如?傳曰,允。
尹序東,以宗廟署都提調意啓曰,今日永寧殿修改時,工曹佐郞趙進洙,東正門至近之地,擧措極爲駭妄,令該府拿問重勘,何如?傳曰,允。
閔養顯,以刑曹言啓曰,因慶尙道暗行御史權晙別單刑獄,令該曹稟處事,自廟堂草記蒙允矣。取考其別單,則永川囚罪人春福獄事也,其槪以爲乞方之死也。無人目擊,則被踢與否,難以質言,而推之事理,參以意見,則惟彼乞方,始因督債,內實煩悶,終緣乘醉,有似輕俠,俄然飜然之間,便成溝瀆之自經,恁地光景,似不出此,則前道臣査啓,歸之於自縊之科者,誠有意見且況今番兩招,卜乭則受嗾納供,疑亂獄情之狀,渠旣自首,太中則以其至切之間,必復之心,猶曰春福瞹眛云爾,則春福之五年滯囚,累被刑訊,實爲冤鬱,到今伸理,別無可疑,而獄體至重,不敢遽請疏放,更令道臣別加詳覈,以爲酌決,恐合事宜云矣。此獄前已更査,因判付,連加訊推,則不可遽議惟輕,依繡啓更令道臣,各別詳査狀聞後稟處,何如?傳曰,知道。
吏曹啓目粘連,觀此副校理李基崇上疏,則以爲臣之偏母,今年八十有六矣。雖甘旨備具,藥餌滋補,篤老筋力,實有朝夕莫保之慮,而臣本家世貧窶,不可但以菽水難繼言,居而乏牀褥溫凊之適宜,食而無晨夕糜粥之足恃,臣又拙於謀生,六十年來,一未效爲人子之職,居常自悼自恨,如不欲生。加以臣母之老病綿綴,離側供仕,一日爲悶。伏乞聖明,俯垂矜諒,特命選部,畀臣湖·嶺間一小縣,使之便近就養,獲遂烏鳥之願亦爲白有臥乎所。李基崇之家貧親老,菽水難繼之狀,卽通朝之所共知,許畀一縣,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?判付啓,依回啓施行爲良如敎。
禁府照目粘連,高山前縣監李在純矣本府議啓內,廨宇之修繕,雖曰從民之願,役旣妨農,罪著結斂兺不喩,樓柱之尾閭,鐵物之多用,旣未能禁斷,雇價之消瀜,又不能察飭,殊極可駭。以此照律罪從重論,杖一百收贖,告身盡行追奪,私罪奉敎依允爲旀,功減一等爲良如敎。又照目粘連,益山前郡守朴魯榮矣本府議啓內,吏廳之修建,民錢之收捧,至於六百餘兩之多,而一任吏輩,初不禁戢,事極可駭,以此照律罪,杖八十收贖,奪告身三等,私罪奉敎依允爲旀,功議各減一等爲良如敎。又照目粘連,臨陂前縣監李鍾淑矣本府議啓內,陞戶資裝,全靠軍丁之願納客舍修繕,斂用浦民之錢,兩事旣違法,罪難容貸,以此照律罪,杖一百收贖,告身盡行追奪,私罪奉敎依允爲旀,功議各減一等爲良如敎。又照目粘連,沃溝前縣監李章玉矣本府議啓內,勘災剩餘之結,私自區處,軍器修繕之費,恣意擅斂,已係不法,而敢於淑問之下,以襲謬邑例等語,漫漶納供,殊極無嚴,以此照律罪從重論,杖一百收贖,告身盡行追奪,徒三年定配,勿限年禁錮,私罪奉敎依允爲旀,功減一等爲良如敎。又照目粘連,昭顯墓守衛官柳匡宇矣本府議啓內,莫重墓所,守僕之無一人等待,萬萬疎忽,不可以謬例之有無,遽議寬恕,以此照律罪,杖一百收贖,告身盡行追奪,私罪奉敎依允爲旀,功減一等爲良如敎。又照目粘連,竹山前府使李仁默矣口招公事結語內,勅米還租之取剩歸私,雖欲發明,而納供糢糊,軍布之懲及白骨,逋穀之未捧虛勘,一一自服,究厥所爲,萬萬痛駭,待判下照律勘處罪從重論,告身盡行追奪,徒三年定配,又五年禁錮,私罪奉敎依允爲旀,功減一等爲良如敎。又照目粘連,格浦前別將張鳳喆矣本府議啓內,觀其所供,橫斂錢兩,歸之鎭用,旣不能自掩,則雖曰襲謬,事係法外,以此照律罪,杖一百收贖,告身盡行追奪,私罪奉敎依允爲旀,功減一等爲良如敎。又照目粘連,咸陽前郡守金履錫矣本府議啓內,觀其所供,陰雨之具,略有修繕之物,選武之額,或因喪頉而增是如爲白乎乃,租作米之不守準折,已是違例兺不喩,宮結則取其餘剩,擅給邸吏之役價,還穀則恣意加分,不恤殘戶之受弊,揆以法意,節節可駭,以此照律罪從重論,杖七十收贖,告身盡行追奪,徒一年半定配,私罪奉敎依允爲旀,功議各減一等爲良如敎。又照目粘連,陽城前縣監沈廷秀矣口招公事結語內,訟民處受賂,場基之移設,吏復之減削,糢糊爲說,歸之見欺於衙客是白乎乃,贖錢之減數報營,軍丁之當頉不頉與積逋未捧之竟歸反秩,無辭遲晩,究厥所爲,節節痛駭,待判下照律勘處罪從重論,告身盡行追奪,徒三年定配,私罪奉敎依允爲旀,功議各減一等爲良如敎。又照目粘連,保寧前縣監韓永逵矣本府議啓內,年前置對,旣云權厝,而至今不掘,仍作永窆之計者,揆以法紀,極爲駭然,以此照律罪,杖八十收贖,奪告身三等,私罪奉敎依允爲旀,功減一等爲良如敎。又照目粘連,金泉察訪許栮矣本府議啓內,觀其所供,則雖非郵廚之設,庖幕漢之藉賣陳肉,初不禁飭,至登繡啓之論列,殊涉駭然,以此照律罪,笞四十收贖,付過還職,私罪奉敎依允爲旀,功減一等爲良如敎。又照目粘連,奉化前縣監柳相斗矣慶尙左道暗行御史權晙書啓內,病在執拗,蒙不解事,史庫參奉之差帖,便成應捧之價,封山將校之摘奸,反爲偸斫之階,農節之董民輦材,亦云勞也。八日之張燈設觀,豈其時耶?諸般不法之狀,不可仍置是如爲白乎旀。原情公事判付內,張燈一事,揆以常理,所供似是實情,而其餘諸條殿最,繡啓相符,以此照律罪,杖一百收贖,告身盡行追奪,私罪奉敎依允爲旀,功減一等爲良如敎。又照目粘連,假注書朴聲漢矣本府議啓內,日記修納,自有定限,而過期不修,以致論啓,稽緩之罪,在所難逭,以此照律罪,笞五十收贖,解見任別敍,私罪奉敎依允爲旀,功減一等爲良如敎。又啓目,密陽府使朴宗羽原情云云。問目內辭緣,泛稱遲晩,刑推得情,何如?判付啓,繡啓旣稱守法,所供亦異自明,元無可罪之端,分揀放送,催促還官爲良如敎。又啓目,固城縣令閔宗爀原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處何如?判付啓,繡啓旣多褒語,供辭亦有可據,以公罪勘放,催促還官爲良如敎。又啓目,梁山郡守丁允泰原情云云。問目內辭緣,泛稱遲晩,刑推得情,何如?判付啓,繡啓旣多褒語,稽檢雖極可駭,適値空官,容有可恕,數遞可悶,以公罪勘放,催促還官爲良如敎。又啓目,晉州牧使李元八原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,繡啓旣多褒語,囚供亦有可據,以公罪勘放,催促還官爲良如敎。又啓目,淸道郡守宋欽書原情云云。問目內辭緣,泛稱遲晩,刑推得情,何如?判付啓,繡啓論列,旣與身犯有異,所供亦非杜撰,以公罪勘放,催促還官爲良如敎。又啓目,始興縣令尹象圭原情云云。傳旨內辭緣,泛稱遲晩,刑推得情,何如?判付啓,付過放送爲良如敎。又啓目粘連,向前權晙亦議處云云。以此照律,何如?判付啓依允。又啓目粘連,向前吳載重亦議處,亦令該道,詳査狀聞後稟處,何如?判付啓依允。
右承旨洪義浩疏曰,伏以年光迅駛,時月莫淹,孝元殿終祥,倏焉已過,雲鄕之耿光寢遠,中月之禫期轉迫。伏惟我殿下,孝思慨廓,去益靡逮,矧我殿宮罔涯之慟,何以仰譬乎?窮山薄海,冤號如新,不死微臣,叫叩奚及。嗚呼,凡今在廷簪紳,孰非我先大王化育中物,而豈有如臣家之偏被恩造,與天無極者哉?父子兄弟,出入禁闥,瞻依日月之光,沐浴雨露之澤,陶甄而拯濟之,則高山深海,未足諭也。指導而作成之,則慈父嚴師,所不能也。如臣不肖,亦嘗仰藉寵靈,俯賴蔭庇,每自謂此生此世,長有此樂矣。緣臣命途之險釁,門祚之衰薄,臣兄之壯年朝露,逆理貽戚,而歲纔周星,禍延臣父,攀號痛毒,靡所依泊,營葬甫畢,而遽又値天地崩坼之變,俯仰穹壤,忽忽茫茫,揆以人理,宜卽溘死,公而伸褥蟻之誠,私而洩蓼莪之慟,而猶復冥如木石,苟延殘喘,星霜易遒於苫堊,衣冠奄齒於平人,廓然一身,何以爲生,窮廬悲泣,萬念灰冷,不意我殿下簪履之收,遽紆於不呼之餘,衛班喉司,除旨連降,追惟疇昔,有淚被面,束帶彈冠,豈臣踪地之可强,而情急參班,冒沒出肅,獲値駿奔之末,哀冤少洩,叨陪寶座之側,悲喜交極而已。二日在公,不善擧職,堂疏論斥,罪實甘受,而蒼黃選出,尙切恧蹙,不料旬日之間,又承恩命,臣於是,驚惶感激,實不知措躬之所也。仍念先臣,荷先朝特達之知,致上卿崇顯之秩,禮遇眷待,逈出尋常,吉祥之褒,屢及筵席,福人之諭,至登璇題,而畢竟許休之恩,又侈趾美之奬,榮寵曠絶,瞻聆聳歎,先臣感泣銘縷,隕結爲期,尙記臨簀夢語,唯以更未瞻天,爲不瞑之恨。言念及此,五情靡潰,臣旣頑然不滅,復玷周行,而方今慈天光覆,离日繼曜,義理明而治象日隆,陰邪遁而士氣陽復,追先欲報,孰非同情?而況在臣,身承父兄未卒之志,體古人移事之義,豈不欲竭蹶奔走,以效赴蹈之至願,而喪戚所剝,疾恙纏綿,强策陳力,亦無其望。且念三數年前,老父在堂,兄弟無故,聯翩步武,爲人稱艶,今焉孤露零丁,孑孑踽踽,披朝衣入脩門,只有淚先暗而臆先塞耳。似此悲苦之踪,實無冒出之勢,兼有不職之前愆,難以乍遞而自恕,玆敢略暴私懷,仰干崇聽。伏乞聖慈,特垂矜諒,特遞臣所帶之職,以安微分,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭察職。
壬戌七月十八日辰時,上御重熙堂。諸承旨持公事入侍時,左副承旨尹序東,右副承旨申鳳朝,同副承旨閔養顯,假注書李根祜·具康,別兼春秋吳淵常·金邁淳,檢校直閣金近淳,以次進伏訖。養顯以吏房代房進奏,吏房無公事矣。序東進奏,戶房無公事矣。養顯以禮房代房,讀奏平安監司金勉柱狀啓雨澤事及忠淸監司曺錫中狀啓雨澤事訖,命書判付。鳳朝以兵房代房進奏,兵房無公事矣。鳳朝讀奏忠淸監司曺錫中啓本罪人金芿丁韓山郡到配事訖,命書判付。養顯進奏,工房無公事矣。命退,諸臣以次退出。
上在昌德宮。停常參·經筵。
寅時卯時,有霧氣。
尹序東啓曰,合辭方張之時,兩司無詣臺之員,事甚未安。除在外·習儀進去外,呈告人員,竝卽牌招,何如?傳曰,允。
尹序東啓曰,禁衛營將官來言,今日本營軍兵,日次私習云矣,敢啓。傳曰,知道。
尹序東啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義浩曰,祔廟及習儀時分承史,令該曹口傳差出。
吏曹口傳政事,以李肇源·李庚運爲分承旨。
以金蓍根爲分假注書。
金達淳啓曰,新除授分承旨李肇源·李庚運,竝卽牌招,何如?傳曰,允。
金達淳啓曰,吏曹判書徐邁修,參判尹光普牌不進,推考傳旨今方捧入。而開政命下,已至經宿,如是違牌,事甚未安,竝更牌招,何如?傳曰,允。此時此任,屬之此重臣者,予好其老成人取之也。今以老辭免,卽萬萬不當之處義。況政命已過三日,一任其逡巡,大關國體,從重推考,申飭斯速開政。
尹序東啓曰,行大司憲李直輔,執義李萬榮,掌令宋稚圭,持平李廷在外,掌令李渭達習儀進去,持平沈普永牌不進,監察茶時之意,敢啓。傳曰,知道。
以大司諫尹致性,持平沈普永牌不進罷職傳旨,傳于尹序東曰,只推。
洪義浩,以弘文館言啓曰,校理閔命爀,副校理徐長輔,修撰尹久東,旣有只推之命,竝卽牌招察任,何如?傳曰,允。
以校理閔命爀,修撰尹久東牌不進罷職傳旨,傳于洪義浩曰,只推。
以趙進洙囚單子,傳于尹序東曰,保放。
洪義浩,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
金達淳,以吏曹言啓曰,今此祔太廟親祭時奠幣瓚爵官預差前參議林漢浩,明日習儀,當爲進參,而時無職名,令該曹口傳付軍職,何如?傳曰,允。
兵曹口傳政事,副護軍單林漢浩。
尹序東,以兵曹言啓曰,今七月二十日,文臣朔試射日次,而祔太廟三度習儀相値,不得設行之意,敢啓。傳曰,知道。
尹序東,以訓鍊都監言啓曰,今七月二十日祔太廟三度習儀時,因兵曹節目,挾神輦軍六十名,把摠沈鐮,哨官趙徽鑑率領侍衛,前後廂軍一百名,千摠李顯宅,哨官白毅鎭率領,結陣作門,雜人馬一切嚴禁,事畢後,除標信罷陣之意,敢啓。傳曰,知道。
尹序東,以御營廳言啓曰,本廳騎士將李商采,身病甚重,勢難察任,改差,何如?傳曰,允。
尹序東,以義禁府言啓曰,保放罪人閔宗爀原情公事判付內,繡啓旣多褒語,供辭亦有可據,以公罪勘放,催促還官。丁允泰原情公事判付內,繡啓旣多褒語,稽檢雖極可駭,適値空官,容有可恕,數遞可悶,以公罪勘放,催促還官。李元八原情公事判付內,繡啓旣多褒語,囚供亦有可據,以公罪勘放,催促還官。宋欽書原情公事判付內,繡啓論列,旣與身犯有異,所供亦非杜撰,以公罪勘放,催促還官事,命下矣。閔宗爀·李元八·宋欽書,以不應爲事理重律,各杖八十,公罪收贖,丁允泰,以制書有違律,杖一百公罪收贖,竝放送之意,敢啓。傳曰,知道。
尹序東,以義禁府言啓曰,保放罪人金履錫,杖七十收贖,告身盡行追奪,徒一年半定配照律公事判付內依允,功議各減一等事,命下矣。金履錫,功議各減一等,減徒加杖,杖一百收贖,告身盡行追奪,放送之意,敢啓。傳曰,允。
尹序東,以義禁府言啓曰,保放罪人李仁默,告身盡行追奪,徒三年定配,又五年禁錮照律公事判付內依允,功減一等事,命下矣。李仁默,功減一等,告身盡行追奪,黃海道豐川府安山驛,徒二年半定配,又五年禁錮,而以口招公事結語內辭意具罪目,依例發遣府書吏,押送配所,何如?傳曰,允。
尹序東,以義禁府言啓曰,保放罪人李章玉,杖一百收贖,告身盡行追奪,徒三年定配,勿限年禁錮照律公事判付內依允,功減一等事,命下矣。李章玉,功減一等,杖九十收贖,告身盡行追奪,江原道通川郡朝珍驛,徒二年半定配,勿限年禁錮,而以議啓內辭意具罪目,依例發遣府羅將,押送配所,何如?傳曰,允。
尹序東,以義禁府言啓曰,保放罪人沈廷秀,告身盡行追奪,徒三年定配照律公事判付內依允,功議各減一等事,命下矣。沈廷秀,功議各減一等,告身盡行追奪,忠淸道忠州牧丹月驛,徒二年定配,而以口招公事結語內辭意具罪目,依例發遣府羅將,押送配所,何如?傳曰,允。
上在昌德宮。停常參·經筵。
淸璿郡主卒逝後,大殿·大王大妃殿·王大妃殿·惠慶宮·嘉順宮,內閣·政院·玉堂·藥房口傳問安。答曰,知道。朝廷二品以上·六曹堂上·大司諫單子問安。答曰,知道。
藥房提調李祖承,副提調金達淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?喜順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
尹序東啓曰,行大司憲李直輔,執義李萬榮,掌令宋稚圭,持平李廷在外,掌令李渭達,持平沈普永呈辭,監察茶時之意,敢啓。傳曰,知道。
尹序東啓曰,備邊司郞廳來言,今日賓廳日次,而祔太廟三度習儀相値,不得來會云矣,敢啓。傳曰,知道。
尹序東啓曰,禁衛營將官來言,今日本營軍兵,日次私習云矣,敢啓。傳曰,知道。
尹序東啓曰,御營廳將官來言,今日本廳軍兵,日次私習云矣,敢啓。傳曰,知道。
金達淳啓曰,行左承旨李魯春,今日不爲仕進,卽爲牌招,何如?傳曰,允。
金達淳啓曰,同副承旨閔養顯,今日不爲仕進,卽爲牌招,何如?傳曰,許遞,前望單子入之。
承旨前望單子入之,閔昌爀落點。
傳于洪義浩曰,自遭天崩之慟,依仰之情冞深,豈意今日,遽聞捐背,小子悼廓,固無可言,而慈宮凜綴中情理,將以何事仰慰,卒淸璿郡主喪禮葬,特令該曹擧行,棺材長生殿退件棺板一部,極擇輸送事,分付。
大王大妃殿,以承傳色口傳下敎曰,不在頒布與否,今日習儀及都監役事,竝令停止待下敎擧行。
以承傳色口傳下敎曰,旣承慈敎,祔太廟三度習儀,明日爲之事,分付。
傳于李魯春曰,飭已行矣。前御營大將申大謙仍任,牌招傳授命召。
兵曹,御營大將申大謙仍任事承傳。
李魯春啓曰,御營大將申大謙,時無職名,令該曹口傳付軍職,何如?傳曰,允。
兵曹口傳政事,護軍單申大謙。
金達淳啓曰,吏曹判書徐邁修疏批已下,而政命今至多日,尙不擧行,事甚未安,卽爲牌招,何如?傳曰,允。
金達淳啓曰,吏曹判書徐邁修牌不進,推考傳旨今方捧入。而開政命下,已至多日,如是違牌,無意承膺,事體所在,極爲未安。參判尹光普牌招啓辭未下,參議任希存疏批未下,判書更爲牌招,何如?傳曰,允。
金達淳啓曰,吏曹判書徐邁修再牌不進,推考傳旨今方捧入。而開政命下,已至多日,終不承膺,揆以事體,萬萬未安,所當更請牌招,而係是一日三牌,何以爲之?敢稟。傳曰,更爲牌招。
金達淳,以吏曹言啓曰,密陽府使朴宗羽,催促還官事,命下矣。卽爲下去之意,屢度催促,則以爲素患痰癖之症,當夏復發,兼以瘧痢猝劇,萬無起動赴任之望云,雖未知其病勢之如何,而特敎之下,謂有身病,終不下去者,事體所在,萬萬未安,罷黜,何如?傳曰,更爲催促下送後草記。
洪義浩,以弘文館言啓曰,本館下番副修撰臣姜俊欽,以祔太廟差備官,今日三度習儀時,晝仕出去之意,敢啓。傳曰,知道。
李魯春,以都摠府言啓曰,今日入直內三廳武兼禁軍及軍兵等,當爲中日習射,而正宗大王祔太廟三度習儀相値,不得爲之之意,敢啓。傳曰,知道。
李魯春,以義禁府言啓曰,慶尙監司南公轍啓本內,熊川縣監張趾元罪狀,令攸司稟處事,啓下矣。張趾元,時在任所,依例發遣府羅將,交代後拿來,何如?傳曰,待待命拿囚。
吏曹判書徐邁修疏曰,伏以臣於日昨,略暴衷懇,冀收新命,而猶且務約其辭,寧質無文者,誠以臣之老病昏憒,聖慈之所垂矜也。見職永謝,通朝之所共諒也。始雖誤恩之偶點,終必情實之俯燭,而不待多言,亟蒙變通矣。及伏奉批旨,大違初料,繼因開政,召牌荐降,臣以小心謹愼,爲平生寡過之四字符,而畢竟故犯之罪,反自陷於力抗君命之科,撫躬慙懼,殆欲無生。嗚呼,此豈臣所樂爲哉?念臣犬馬之齒,今爲七十二,過禮經懸車之大防,且二年矣。縱使才具足以幹事,筋力足以供役,其非關國家重輕而任世道汚隆,則臣之自知,人之知臣,的然明甚,鍾鳴漏盡之戒,寧無怵惕於心,祗緣兩朝之眷遇偏厚,一身之便訣未忍,不敢效有事引去者之連章疊牘,準請乃已。而特服膺此義,常占退縮之分,低徊散局,時竭瞻覲之誠,譬如駑駘瘁盡,戀主伏櫪,以俟其早晩帷蓋之恩。而今忽驅策於睢盱之場,責辦其鑑空衡平之副急手段,則末梢狼狽,不啻若春間之官箴。而伊時聖明,雖欲曲加庇覆,恐無以爲之地,豈不有乖於從前全保之德意,而臣以垂死殘喘,何所係戀,匍匐自就於罟㨦陷穽哉?雖然此亦臣私憂身計也。出處行止,人臣之大節,而朝廷由是而尊卑,風俗由是而上下,微官庶僚,尙不敢放倒,矧以摠百之任,又値一初之政也乎?臣之向來臺評,言似規警,意實深緊,斆他排比,卽臣智慮之所不逮,則物論於是乎蜩沸,方便應副,卽臣規模之所不嫺,則群憾不免於蝟起,假借政後之例推,暗售陰中之蜮弩,此實銓家之無前橫逆,而臣於選部一步,視作鐵限,夫人皆言之矣。僨事行未及半年,都政間未曾一經,而諉之以宿趼,托之以怵迫,不恤人言,不嬚老醜,晏然復據於彈墨未乾之地者,世果有此等不識羞恥之冢宰否乎?戟手之指,交口之罵,臣不暇自惜,而其爲辱朝廷而玷風俗,所傷於國體,當如何哉?抑臣兼綰敦匠之役,卽是臣竭誠效忱,少暴塵露之地,拚死趍造,隨諸堂後,凡所以董工庇事,未敢以老病自沮,而儀文典章之間,獲伸其愀。如復見之痛,則臣方以是,自幸其須㬰無死,而廉防至重,宿誓如水,本職未解之前,今無束帶赴公之望,臣情到此,吁亦悲且急矣。飭敎之下,情窮勢迫,重犯瀆撓,仰首嗚呼,字字肝膈,毫無緣飾,惟聖明之俯垂體諒,特許鐫遞,俾不至曠日虛縻,瘝厥職而重厥辜,則雖死之日,猶生之年。臣無任云云。答曰,省疏具悉。此豈追引者,向諭於大臣箚批矣。卿試思之,予在沖年,而所期望,卽耆舊諸臣,昨有敷心之敎,予不欲更言,卿何獨不念國事乎?卽爲肅命。
右承旨洪義浩疏曰,伏以舜命九官,謨先弼敎,周制六典,職重司寇,蓋刑者輔治之具,而民命係焉。此古昔聖王所以哀敬折獄,必審必愼者也。恭惟我先大王,道學貫天人,文章配日月,盛德大業,史不勝書,治謨政敎,動爲後法,而尤嘗致意於恤刑按獄之際,光御二十有五載,敬玆祥刑,一念靡弛,每京外奏讞之登徹也。宮燭屢跋,判批隨下,參情法以發隱微,重風化以尙敦勵,無情者不得容辭,有犯者莫或倖逭,前後一千一百餘案,無非沕合於三宥五聽之遺意,而大德曰生,洽于民心,庶幾乎刑措不用,囹圄奏空,猗歟盛哉。凡遇赦而疏放,値災而審恤,固爲應行之常典,而藩臣按部,過三月則進閱實之啓,繡衣銜命,齎十行而擧察隱之政,此百官有司曁八方民庶之所嘗欽仰讚誦,而益切於戲不忘之思也。臣之先兄參判臣仁浩,受知文墨,恩遇曠絶,出入近密十五年,屢掌該房,文案之出納也,判辭之承寫也。多所與聞而委任焉。仍承丙申後審理錄修正之命逐年編校,以備乙覽。粵在戊午之夏,以重綸綍揭關和之義,仰請印頒,聖批允許,今領府事臣李秉模,繼陳刊布之宜,成命旣下,編輯伊始,而入稟義例,出任校正,則臣兄實專管之,及己未春書未成,而臣兄奄先朝露,我先王屢形悼惜,不以臣愚鹵無似,特令繼掌是役,臣之涕泣受命,居然四周星矣。臣誠不忠不孝,未幾而苫堊罹凶,旋又天地崩坼,龍髯莫攀,窮廬抱書,如奉烏號,日夕披閱,惟有涕血之交逬而已。宜死不死,頑忍至今,冠簪如舊,觚稜入瞻,臣非木石,冤號何抑?自乙未代理後,至庚申五月所下獄案判付,一一彙輯,繕寫成秩,書凡十六卷,謹此齋沐奉進,若其凡例緣起,具載卷首,而印布頒行,厥有明旨。伏願殿下,令內閣重訂詳校,以爲編成一部,昭布中外之地焉。嗚呼,我先朝渙發綸音,何莫非典謨誥訓之文,而至於詞案批判,明愼平允,非但爲一時典則,抑可備萬代章程,今殿下,常目監法,欽哉惟恤,致聖人刑期無刑之治者,實惟在是。惟殿下,懋哉念哉。臣之不肖無狀,受恩如天,報答無地,而値是月獻是書,頫仰穹壤,哀隕抑塞,臨疏涕零,不知所云。臣無任云云。省疏具悉。所進冊子,旣有先朝成命,令內閣,更加校正刊印。
上在昌德宮。停常參·經筵。
夜自三更至二十二日開東,灑雨下雨,測雨器水深三分。
李魯春啓曰,來二十五日,朝參日次矣,敢稟。傳曰,停。
閔昌爀啓曰,合辭方張之時,兩司無詣臺之員,事甚未安,除在外·未署經·習儀導駕進去外,未肅拜呈告人員,竝卽牌招,何如?傳曰,允。
李魯春啓曰,臣魯春·義浩,今日祔太廟三度習儀進去,下直之意,敢啓。傳曰,知道。
傳于尹序東曰,右副承旨進詣皇壇奉審,宣武祠,一體奉審以來。
閔昌爀啓曰,六月初一日輪對官社稷署令李龍柱,中樞府經歷尹敏東,養賢庫兼主簿韓翼鎭,承文院著作李泳夏,十一日輪對官東氷庫別提韓碩謩,議政府司錄沈厚鎭,中學訓噵朴在寅,七月十一日輪對官造紙署別提金弘澤,內贍寺主簿李炯,西學訓噵朱弼相,軍器寺主簿鄭履權,二十一日輪對官南學訓噵劉弘九,西氷庫別提權德恒,義盈庫主簿林宗林來待矣。傳曰,入侍。
金達淳啓曰,吏曹判書徐邁修牌不進,推考傳旨今方捧入。而政命已至多日,如是違牌,無意承膺,揆以事體,萬萬未安,更卽牌招,何如?傳曰,允。
金達淳啓曰,吏曹判書徐邁修再牌不進,推考傳旨今方捧入。而開政命下,已至多日,連事違召,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
金達淳啓曰,吏曹判書徐邁修三牌不進,推考傳旨今方捧入。而開政命下,已至多日,連違召命,終不承膺,事體所在,萬萬未安。所當更請牌招,而係是一日四牌,何以爲之?敢稟。傳曰,更爲牌招。
傳于金達淳曰,連山縣監之代,令該曹勿拘常格,口傳各別擇差,待下批當日下送。
吏曹口傳政事,以李周顯爲連山縣監。
閔昌爀,以備邊司言啓曰,因忠淸監司曺錫中狀啓,口傳下敎內,連山縣按覈御史差送當否,商量草記事,命下矣。取見其狀本,則傭雇賤漢,手戕邑倅,實是前古所無之大變,白晝公堂,刃及官長,而許多吏隷,無一人拚死捍衛,至於三處被刺,亦可見邑俗之獰悍,道臣査啓,非不詳悉,而事係極變,跡屬疑怪,不可但以數三守宰一再査牒,遽勘其案,別遣衣繡之臣,嚴覈處斷,有不可已,按覈御史,卽爲差出下送,廉得根因之道,使之勿拘常規,從便擧行。此時本邑,不可無主倅,連山縣監之代,令該曹,拔例各別擇差,仍卽催促赴任,何如?傳曰,該倅已令擇差下送,按覈御史,自廟堂,亦以可合人啓下,當日辭朝。
閔昌爀,以備邊司言啓曰,以忠淸道連山按覈御史差送事草記批旨內,該倅已令擇差下送,按覈御史,自廟堂,亦以可合人啓下,當日辭朝事,命下矣。以副司果李晦祥差下,使之當日辭朝,何如?傳曰,允。
吏曹,連山縣按覈使單李晦祥。
傳于申鳳朝曰,按覈御史留待。
傳于申鳳朝曰,按覈御史入侍。
傳于閔昌爀曰,二十五日次對,進定於明日。
閔昌爀啓曰,行大司憲李直輔,執義李萬榮,掌令宋稚圭,持平李廷在外,掌令李渭達牌不進,持平沈普永習儀導駕進去,監察茶時之意,敢啓。傳曰,知道。
以司諫韓興裕,獻納崔時淳,掌令李渭達牌不進罷職傳旨,傳于閔昌爀曰,只推。
金達淳,以吏曹言啓曰,本曹草記密陽府使朴宗羽,催促還官事,命下矣。卽爲下去之意,自臣曹屢度催促,則以爲素患痰癖之症,當夏復發,兼以瘧痢猝劇,萬無起動赴任之望云,雖未知其病勢之如何,而特敎之下,謂有身病,終不下去者,事體所在,萬萬未安,罷黜,何如?批旨內,更爲催促下送後,草記事,命下矣。卽速下去之意,更爲嚴加催促,則一向稱病,無意還官,揆以事體,尤極駭然,令該府,拿問處之,何如?傳曰,允。
洪義浩,以弘文館言啓曰,本館下番副修撰臣姜俊欽,以祔太廟差備官,今日三度習儀時,晝仕出去之意,敢啓。傳曰,知道。
閔昌爀,以義禁府言啓曰,保放罪人鄭持容,査啓啓下,還囚議處,權晙,還囚照律,趙進洙,還囚捧供以入之意,敢啓。傳曰,知道。保放。
禁府照目粘連,慶尙左道暗行御史權晙矣本府議啓內,隨卒之憑藉作弊,雖或發明是白乎乃,暗行事體,何等祕密,而莫重馬牌,替給從人,以致蹤跡之露出,事旣違法,有難寬恕,以此照律罪,杖一百收贖,告身盡行追奪,私罪奉敎依允。又照目,工曹佐郞趙進洙原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓依允。又啓目,粘連全州前判官鄭持容議處云云。以此照律,何如?判付啓依允。
壬戌七月二十一日辰時,上御誠正閣。輪對官入侍時,左副承旨閔昌爀,假注書具康,記注官金喆修,別兼春秋吳淵常,社稷令李龍柱,中樞府經歷尹敏東,養賢庫主簿韓翼鎭,承文院著作李泳夏,東氷庫別提韓碩謩,司錄沈厚鎭,中學訓噵朴在寅,造紙署別提金弘澤,內贍寺主簿李炯,義盈庫主簿朴宗林,南學訓噵劉弘九,西學訓噵朱弼相,軍器主簿鄭履權,西氷庫別檢徐有敎,以次進伏訖。上曰,輪對官進前。龍柱進前奏職掌,灑掃壇壝無所懷。敏東進前奏無職掌,履歷宣傳官,都摠經歷,無所懷。翼鎭進前奏職掌,供士遺在米九百六十六石十四斗六升七合三夕,太五百三十二石四斗三升八合九夕,無所懷。泳夏進前奏職掌,四大交隣文書,無所懷。碩謩進前奏職掌,祭享氷丁,履歷宗簿郞廳,無所懷。厚鎭進前奏職掌,議政府承祿,履歷承文正字,無所懷。在寅進前奏無職掌,履歷初仕訓噵,無所懷。弘澤進前奏職掌,表咨紙遺在表紙二百十張,咨文紙二百四張,履歷守門將,無所懷。炯進前奏職掌,油淸遺在眞油一百二十二石八斗三升,淸蜜五石十斗二升三合五夕,白淸一石九升三合三夕,牛毛三萬三千九百三十五斤九兩三錢,蔈古一萬八千三百四十五斤三兩二錢,川椒七十七斤九錢五分,履歷武增廣壯元出六,無所懷。宗林進前奏職掌,素膳色遺在粉藿二百六十八斤二兩五錢,皀藿十一斤五錢,常藿二千二百四十四斤八兩八錢,昆布四千四百七十四斤三錢五分,藿耳一千六百五十二斤十二兩六錢六分,海衣四百八十二貼,履歷癸丑壯勇外營哨官,丙辰部將出六,無所懷。弘九進前奏無職掌,無所懷。弼相進前奏無職掌,無所懷。履權進前奏職掌,焰硝色遺在火藥八百七十斤,短鳥銃三千六百十四柄,火箭八百九十箇,火箭竹二千一百箇,無所懷。有敎進前奏職掌氷丁,無所懷。命退,諸臣以次退出。
壬戌七月二十一日酉時,上御重熙堂。連山縣按覈御史入侍時,同副承旨申鳳朝,假注書具康,別兼春秋吳淵常·金邁淳,按覈御史李晦祥,以次進伏訖。上曰,御史進前。晦祥進前。上曰,連山事,大變怪不成說之事也。擇爾送之,下去後善爲按覈,各別嚴治,可也。雖今夜急急發行,毋或遲滯好矣。晦祥曰,當如下敎矣。仍命退,諸臣以次退出。
上在昌德宮。停常參·經筵。
自開東至巳時,灑雨下雨,測雨器水深八分。夜自五更至二十三日開東,灑雨下雨,測雨器水深五分。
閔昌爀啓曰,行大司憲李直輔,掌令宋稚圭,持平李廷在外,執義李萬榮未肅拜,掌令李渭達,持平沈普永呈辭,監察茶時之意,敢啓。傳曰,知道。
李魯春,以備邊司言啓曰,今日次對,本司堂上,懸病甚多,揆以事體,殊爲未安,竝卽牌招,以爲入參之地,何如??傳曰,允。
傳于李魯春曰,大臣·備局堂上引見。
金達淳啓曰,吏曹判書徐邁修四牌不進,推考傳旨今方捧入。而政命已至多日,連事違召,終不承膺,事體所在,萬萬未安。所當更請牌招,而係是一日五牌,何以爲之?敢稟。傳曰,前後敷諭,已罄予意,而猶事違牌,侵夜酬應,政院之啓辭日課乎?亦涉屑越,當該承旨遞差,老臣事豈如此乎?仍以前牌催促。
有政。吏批,判書徐邁修進,參判尹光普牌招啓辭未下,參議任希存疏批未下,右承旨洪義浩進。以洪義謨爲判尹,金履永爲禮曹參議,李祖承爲軍器提調,朴宗慶爲檢祥,李惟命·李博載爲監察。訓鍊都監提調單李祖承,禁衛營提調單李祖承,御營廳提調單李祖承。以金祖淳爲知敦寧。
兵批,判書李祖承進,參判吳泰賢病,參議金鼎國病,參知金履永入直,行左承旨李魯春進。以李秉鼎爲都摠管,吳載紹爲副摠管,朴吉源爲曹司衛將,李存秀爲文兼,張鉉宅爲全羅右水使,鄭魯城爲黃海兵虞候,金應淥爲威鳳別將,東林別將鄭觀,上護軍李秉鼎,大護軍洪義謨,護軍尹東晩·尹得逵·柳文植,副護軍李文會·閔養顯·洪元燮,副司果崔垠竝單付。
大王大妃殿,傳于洪義浩曰,進冊寶吉日,以來月念前,更爲推擇。
大王大妃殿,以承傳色口傳下敎曰,上冊寶日字,今日使之更爲推擇矣。念前無可合之吉日,以本擇日仍用,可也。以朴宗羽囚單子,傳于閔昌爀曰,保放。
洪義浩,以內醫院都提調·提調意啓曰,入啓文字,無論巨細,何等嚴謹,而今日未啓下入啓時,不爲具書,大違格式,臣等之不能察飭,萬萬惶恐,而當該首醫掌務官,不可置而不論,首醫金光顯,掌務官金進源·玄在德,令該府拿問勘處,該吏令攸司,從重科治,何如?傳曰,卿勿引咎,醫官等,今番分揀。
洪義浩,以禮曹言啓曰,卽接南部業儒李潤儉所志,則以爲矣身嫡妾,俱無子嫡,八寸兄故敎官潤衡庶子雲得,欲爲取養,門長諸族,同議完定,而潤衡夫妻俱歿,不得循例立案,依新定式,草記稟處事呈狀,一邊之言,有難準信,使其門長,具由呈單,則門長前僉知李潤身單辭,亦如李潤儉之訴,而頃因大臣筵達,兩邊與受文蹟,明有可據,而不得登聞者,許令該曹,論理草記事,允下矣。依大臣筵奏定式,李潤衡庶子雲得,立爲李潤儉之後,何如?傳曰,允。
李魯春,以備邊司言啓曰,頃因京畿暗行御史金銑別單,朔寧軍弊,嚴飭道臣,俾卽塡代,還弊亦令商確論啓,驪州船弊,査實釐革後,形止狀聞之意,覆啓行會矣。卽見京畿監司李始源伏啓,則枚擧各該邑守令牒呈,以爲朔寧軍丁,旣無闕額,從今以往,隨闕塡充,着意査括,還弊則稷一萬石,依己酉已例,移他作租,則弊可少革,驪州船弊,卽均廳上納之稅也。從前土地船數,多則稅多,少則稅少,分春秋收捧上納矣。至戊申己酉年間,放賣者移案,永罷者懸頉後,報于該廳,而自該廳,初不減稅,自今爲始,以見在船二十三隻之數,勿拘比摠分等捧稅,則弊可自破,而事係京司,竝請令廟堂,稟旨分付矣。朔寧郡稷還移他作租事,旣有已例,且是民願,依狀請施行,驪州牧船稅減摠事,令該廳,從長稟處,何如?傳曰,允。
吏曹參議任希存疏曰,伏以光陰如駛,孝元殿祥事奄過,秋序已屆,祔廟之吉日漸近。伏惟出天之聖孝,冞切慨廓之痛,如臣之偏被異數者,冥頑不死,忍見此時,俯仰穹壤,此何人斯?仍伏念臣於三銓之任,乍解旋授,便爲臣獨賢之地者,今過半歲于玆矣。雖使臣人器地望,果堪是任,揆以事面,尙不宜若是苟簡。況臣最居人下,百無一取,以人則極庸拙矣,以地則至單寒矣。豈可徒恃寵靈,久妨賢路,終致僨誤而後已哉?頃進一疏,猥暴微悃,屢違天牌,幸蒙恩遞,臣方攢手北闕,仰戴洪造,不意則哲之明,偶遺一物,曾未旬日,官銜依舊,臣若視同固有,揚揚冒赴,則眞所謂前何心後何心也?臣雖無恥,汚不至此,而適値上下哀遑之日,不敢以區區去就,仰煩酬應,雖不得不顚倒肅命,一再參政,因仍蹲冒,有關廉防,伊後政席之如前逡巡,諒非獲已,矧今長席,旣承敦勉之批,別無可引之端,而飭敎之下,無意行公,在臣廉隅,尤何可獨自冒膺,以壞銓家之舊規哉?且臣滿腹痰積,祟在暑濕,每當盛熱,如期發作,下亘上衝,便成籧篨,記昔戊午之夏,命行都政,臣於是日,亦以見任,病未進參,再違召命,以司謁下詢曰,三銓旣無情勢,何如是違牌乎?臣對以實病,得蒙遞免,先王朝隨事曲庇之恩,於乎不忘,感泣至今。今臣諸般病形,雖涉猥越,不敢煩陳,目下宛轉叫苦之狀,更有甚於往歲,而我聖上體下之仁,克遵先朝之盛德,臣雖愚劣,無足備數,敢不以所已得於先朝者,冀或垂察於今日乎?今於召牌之下,荐犯違傲之罪,是豈臣全昧不俟駕之義而然哉?顧今大政,當在不日,與其臨時變通,以致窘迫,曷若及今遞解,以偏公私?玆敢疾聲仰籲於天地父母之前。伏乞聖慈,俯賜矜諒,亟削臣所帶之職,仍治臣瀆擾之罪,以肅朝綱,以全微諒,不勝千萬幸甚。臣無任云云。省疏具悉。爾其勿辭察職。
壬戌七月二十二日辰時,上御熙政堂。大王大妃殿垂簾,大臣·備局堂上引見入侍時,行左承旨李魯春,假注書具康,事變假注書愼必復,別兼春秋吳淵常·金邁淳,領府事李秉謨,領議政沈煥之,左議政李時秀,右議政徐龍輔,開城留守金文淳,行禮曹判書李晩秀,行大護軍金祖淳,知訓鍊徐有大,行護軍申大謙,校理宋冕載,以次進伏訖。秉模等曰,雨後日氣甚熱,聖體若何?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮凜綴中疚懷,不勝仰念之至也。上曰,氣候則一樣矣。秉模曰,嘉順宮氣候,何如?上曰,一樣矣。大王大妃殿敎曰,此時有此事,主上之疚懷,惠慶宮情境,有不忍見,而心事難定矣。秉模曰,向伏見傳敎下者,以自遭天崩之慟,依仰之情冞深,遽聞捐背,悼廓無可言爲敎,仰惟聖念,曷有其極?大王大妃殿敎曰,有是事也,故命止都監之役,能無窘速之慮乎?秉模曰,三度習儀,雖已設行,而姑未始役,不無窘急之慮矣。大王大妃殿敎曰,過明日後雖再明,卽後始役,可也。秉模曰,先朝御眞,自宙合樓移奉時,門路卽爲奉審,然後擧行節目,皆可議定,而自挹翠門作路,甚似不便,蓋地形偏窄故也。大王大妃殿敎曰,先朝齋宿摛文院時,輒由永肅門,以昔曰幸行之門,仍作今番移奉之路,不亦好乎?秉模曰,先朝御眞,向伏承令小臣標題之敎,臣豈敢辭焉,而素有臂病,近益刺痛,實有僨誤之懼。李晩秀自來善書,曾被先朝之嘉奬,標題使晩秀書之,似好矣。大王大妃殿敎曰,璿源殿所奉御眞,卽七旬御容,大內又奉八旬所模御容,而其時新經問安之後也。天顔色澤,七分肖似,若以此本,奉于此殿,則尤爲稀貴,而在先朝未遑者,蓋以其本標題,卽厚謙之書也。非但渠之罪犯至重而已。渠名已絶於屬籍,則渠書之仍存於莫重之地,尤無意義,改書標題之後,可議奉安,而至敬之地,事重難,此所以至今未遑者也。先朝嘗欲移模,而予以御眞之多本,故有所挽止矣。今番奉安時,欲以此本,改標以奉,卿等思得善改之道以奏,可也。秉模曰,八旬御眞,臣等皆獲瞻仰,七分典型,怳若咫尺左右,而標題之未果改書,先朝愼重之聖意,亦可以欽仰也。臣則以爲洗出,似好矣。大王大妃殿敎曰,洗出之際,似致持久,此恐未安也。曾見屛風書洗出者,則屛色雖白,洗出之際,不能不曠日延拖,若擦去則好矣。曾瞻第一室御眞標題,則以紅色緞付籤以書矣。依此例別書標題於紅籤,待擦去纔畢,卽爲粘付,則恐無未安之端,未知如何。煥之曰,八旬御眞,臣以玉堂,伏承瞻望之敎,故亦嘗一番仰瞻,果是十分典型矣。大王大妃殿敎曰,七旬御眞,非不肖似,而其時則天顔頗瘦瘠,故平日仰瞻者,未易仰認,而至於八旬模本,果爲肖似也。煥之曰,洗出事體,非但有欠敬謹,必與本色,恐有不一之慮,臣則以爲擦去當處,改付紅籤,似好矣。大王大妃殿敎曰,此言甚好矣。時秀曰,若洗出則似有遲滯之端,恐不如擦去而卽爲塡付標籤也。龍輔曰,御眞之以八旬本奉安,誠爲好矣,而標題之不可仍舊,果如慈敎。臣意則移模奉安,未爲不可矣。大王大妃殿敎曰,先朝每有移模之意,而難愼鄭重,予亦難愼者,以御眞旣有多本,遽爲移模,實爲重大故也。秉模曰,詢謀僉同,當以像者下敎擧行乎?大王大妃殿敎曰,粧以紅夾標題好耶,以純紅色爲之好耶?秉模曰,以紅色爲之,似好矣。煥之曰,依此爲之甚好矣。大王大妃殿敎曰,然則以純紅色,標題爲之。秉模曰,標題改書日字,當推擇以入乎?大王大妃殿敎曰,移安時當擧行,何庸別擇也?秉模曰,右相卽英廟時科第也。標題書題,使右相爲之,似好矣。大王大妃殿敎曰,可矣。秉模曰,宙合樓所奉御眞,則朝臣仰瞻者幾希,而絳紗袍本,十分肖似,此本卽四旬御容也。當以何本奉安乎?大王大妃殿敎曰,以四旬御容奉安,可也。大王大妃殿敎曰,璿源殿殿宇間架不同,當中御間則稍廣,而東西兩間則稍狹,第一室御眞,奉於御間,第二室御眞,奉於東間矣。今又將奉先朝御眞則殿內序次,將次次陞奉,第一室御眞,所當移奉於西邊空間矣。間架之廣狹,宜若無關於事面,而久奉正間之餘,移就西偏,或不無未安之端,此是自內展誠之所,與宗廟南殿,稍有間焉。第一室御眞,依前仍奉於正間,先朝御眞,奉於西間,有若像生時左右侍坐者,則揆諸情禮,似無所妨,大臣之意,何如?秉模曰,第一室奉於當中御間,而第二室三室,奉於東西兩間,則果若常時侍坐之禮矣。大王大妃殿敎曰,諸大臣則似未詳其形止,而禮判則曾已奉審,先奏所見,可也。晩秀曰,永寧殿位次,四祖位居中,而以下祧位,則左右以奉矣。若依慈敎,則永寧殿廟制,似可援用,而眞殿位次,與廟制昭穆,恐或有異矣。煥之曰,永寧殿廟制,非可傍照於此,而間樣廣狹,少無關於事面矣。一遵西上之禮,次次奉安,恐爲穩當矣。時秀曰,慈聖敎意,豈不仰認,而若東西奉安,則旣非古禮昭穆之制,又非自西爲上之意,永寧殿左右翼室之制,恐不當傍照於此矣。龍輔曰,臣不知古事,西曾聞璿源殿,卽文昭殿殿內所有之殿名也。古昔名賢,論文昭殿廟制也。有請依古禮昭穆之語,今若一遵古禮,第一室當中,而第二室在東西向,第三室在西東向,則誠好矣。旣不能悉用古制,則當一依南殿位次,以西爲上,恐合允當矣。至若永寧殿位次,則卽藏主夾室之義也。大王大妃殿敎曰,然則以西爲上耶?予則認以東上矣。唐家當爲移設,似甚難矣。晩秀曰,昭穆之制,今不可遽然議到矣。大王大妃殿敎曰,見今唐家之役處在於何間耶?晩秀曰,第一室將奉於新造唐家,先朝御眞,則當奉於東邊唐家舊奉英廟御眞之位,而先朝御眞,幀體稍廣,唐家之制,亦不可不略加廣拓矣。大王大妃殿敎曰,多年奉安之處,遽然移奉,事體未安,而旣於西偏間,新造唐家,則此間奉安先朝御眞,似好矣。秉模曰,依此奉安好矣。煥之曰,卽見水原留守鄭大容狀啓,則以爲外帑庫米二百六石,己未請得一百五十六石,用下於各面堤堰之役,五十石,當年分留修啓時,添錄於元還中,而再昨年本府堤堰疏鑿所入米五十石,亦以本米取用後,不爲會減,尙今虛留,令廟堂稟處釐正爲辭矣。旣是公役所用,依狀請會減,公穀出入,無論多少,隨卽勘簿,法意至嚴,此後則嚴加申飭,俾無如前虛留之弊,何如?上曰,依爲之。出擧條煥之曰,頃因湖南右道暗行御史鄭來百別單,咸平縣牟還作租,租還作米及臨淄倉麤穀生弊之由,釐革之方,論理伏聞後稟處之意,覆啓行會矣。卽見全羅監司韓用龜狀啓,則枚擧該縣監李秉德牒呈,以爲牟還,比諸秋穀,催科甚急,而元數太多,則民力易困,以牟作租,庶可爲一分紓力牟還一萬石,使之趁今換作租還作米事,租還米還,秋穀則一也。況其辦納之難,米甚於租,此則民所不願,今姑置之。至於臨淄倉舊租,伊時歲旣荐歉,數千包穀,趁限準捧,勢固難矣,而不思糶糴之所重,惟以封庫之爲急,以虛殼充數者,已極寒心,而旣已捧之,則及其還分之時,固當還分所納之民,俾精實穀,趁卽改色,而不此之爲,積置庫中,漸致陳腐。又至辛酉新捧,無異丁巳舊租,法綱所在,俱極駭然。毋論丁巳辛酉,捧還守令,不可無罪,而其間不爲分給之守令,亦不可置而不論,丁巳以後各年守令罪狀,令廟堂稟處時,縣監李秉德,以此事面,議牒陳講,求其區處之方,恐不可一例論勘,丁巳辛酉兩年牟還中,辛酉所捧,卽是新還,還給該面之民,使之改色。丁巳舊租,今於年久之後,許多穀物,全責該面,一竝改色,亦涉難便。元穀一千八百石內,折半則當初所納該面民人等處分給,折半則該倉各年監色及首吏鄕等處出給,使之待秋準數改色,事甚便宜,亦令廟堂稟處矣。牟還作粗事,依狀請施行,租還作米事,民情旣云不願,置之,臨淄倉舊租事,觀於道啓,容有可原,而還穀法意至重,不可置而不論,各年守令等,令該府拿問處之,改色一款,亦令依狀請施行,何如?上曰,依爲之。出擧條煥之曰,廟庭配享兩大臣宣敎日字皆已啓下矣。庭享係是盛典,而兩家主祀之人,時無職名,雖値儲窠之月,相當職,令該曹口傳擬入,使之冠帶秪受,何如?上曰,依爲之。出擧條煥之曰,故參判金熙朝,以驪州事,旣定配又被拿,而今已身故矣。罪名似有蕩滌之典,故敢此仰達矣。上曰,依爲之。出擧條煥之曰,有司堂上金達淳差下已久,尙今逡巡,今日又以藥院進懸頉,事甚未安,從重推考,嚴飭行公,仍令入參賓筵,何如?上曰,依爲之。出擧條大王大妃殿敎曰,今番連山事,可謂大變怪,此而不能善覈,豈爲大懲創之道乎?上曰,按覈使果是善爲之人乎?煥之曰,此事按覈,似無別般難處之端,且下去御史,似不至於草率做事矣。大王大妃殿敎曰,以今民心之頑悍,必也各別嚴治,然後可爲懲創之道也。伊日戕害之時,下輩見其官長之危,而不之救乎?守令左右,何嘗無在近之人乎?煥之曰,以査啓觀之,其時知印輩,適在軒側,聞聲往捄之,則已無及矣云,而各邑規例,則所謂吸唱在窓前,使令在門外,通印在軒上,而此輩各離其所,旣有變而不能知,旣知之而不能救,其罪亦大矣。大王大妃殿敎曰,雖曰變出倉卒,在臺上臺下者,必不止一二,而無一人來救者,此何成說?此則各別嚴覈嚴治,可也。紀綱若此,以至於此等變怪之出,豈不懼哉,豈不寒心哉?紀綱之說,向有下敎,而以前後吏判事言之,甚爲駭然,今日紀綱,何爲而至此也?煥之曰,向伏承慈聖縷縷下敎,而臣等亦有所仰達矣。紀綱之不振,無非臣等不善飭察之罪,不勝惶恐之至也。至於吏判事,耆社之臣,所當辭免,而廉隅亦不可不顧也。然四違召命,事甚未安,吏曹判書徐邁修,以耆社之臣,連當銓地,爲國自任之義,雖或因年衰而逡巡,値此大政之時,召牌頻繁,飭敎諄切,有足以感動臣隣,而殆若處義,無意膺命,揆以國體,極爲未安,從重推考,更加嚴飭,以爲行公之地,何如?上曰,依爲之。出擧條大王大妃殿敎曰,主上在沖年,予則一婦人,凡事不善摠察之故,大小朝政,無不懈弛,至於都政,公然久稽,外邑豈無貽弊之端乎?吏判事,雖當爲之處義,量其當爲而爲之,無過分數,則豈有至今愆期之理乎?當此國事孤危之日,無一事有益於民,徒貽百弊,如是而支撐得幾箇歲月乎?煥之曰,下敎切當矣。先朝時,凡百事爲,無微不燭,故發號施令,動遵規矩,自無稽緩之弊,今時則專委於群下之協贊,而臣等庸陋,不能盡其董率之責,故內而百隷懈惰,外而守牧放恣,此莫非紀綱不立之致也。以吏判事言之,累次違命,雖若有損於紀綱,而士夫立朝,廉防爲重,廉恥之立,卽紀綱之立也。大王大妃殿敎曰,出去門外,亦可謂紀綱乎?有官者若遭人言,而輒出郊外,則都城之內,果皆空乎?煥之曰,慈敎至此,不勝惶悚,而區區愚見,亦有可奏之事矣。古則仕宦者,多在林下,時出供職,而至於有事引義,必遂已見,則往往有凜凜然可驚之事矣。大王大妃殿敎曰,未知何時,果能如此,而雖在城闉之中,不患不引義,前吏判事,則太過當矣。又敎曰,都政決不可逾於此月,以此意嚴飭,可也。煥之曰,當嚴飭矣。大王大妃殿敎曰,璿源殿移安擇日,似難以今月內爲之,待下敎擧行,可也。晩秀曰,然則奉安擇日,可退定矣。大王大妃殿敎曰,然矣。晩秀曰,璿源殿移安時告由祭行否,旣伏承稟于慈殿之敎矣,何以爲之?大王大妃殿敎曰,奉安時茶禮,有可據之例,而移安時茶禮,則無可考處矣。但曰酌獻禮,此果有日記乎?晩秀曰,果有之。臣見政院日記,則使承旨,有讀祝之事,問于香室,則初無祝文製進之事云,未知或以口告耶?大王大妃殿敎曰,從當議定矣。晩秀曰,大王大妃殿·王大妃殿親進冊寶處所,以仁政殿啓下矣。冊寶內入內出處所,亦以仁政殿,依例磨鍊,何如?上曰,依爲之。出擧條晩秀曰,上冊寶三度習儀,以內習儀擧行事,啓下矣。三度日,只緊關執事,行禮於仁政殿,而內習儀,則當行於慈慶殿,故敢此仰達矣。上曰,依爲之。出擧條大王大妃殿敎曰,上冊寶改擇日,可也。晩秀曰,有文蹟然後,可以擧行矣。上曰,自政院出文蹟,可也。魯春曰,今日賓對,兩司行公諸臺,無一人進參,事甚未安,竝推考警責,何如?上曰,依爲之。出擧條大王大妃殿敎曰,惠堂進前。祖淳進前。大王大妃殿敎曰,冕服則日後當改製,而嗣位時冕服,今姑御之,而冕旒冠則似當改之矣。祖淳曰,方改造矣。大王大妃殿敎曰,衣襨冕服,勿改之好矣。祖淳曰,當如下敎矣。大王大妃殿敎曰,衮服胸禙,例當畫出,而卄七日間,畫本及緞,當內下,可能及於晦日乎?晩秀曰,畫之則可及也,而畫後有生金色之法,畫金生色之際,似或稍遲矣。大王大妃殿敎曰,以玉按摩,則金色易生,其間似不甚遲矣。魯春曰,分承史元無仕進之例,而在先朝,別有下敎,使之仕進,其時則多有臨期擧行之事故耳。今番則日字稍遠,似不必逐日仕進,故敢此仰達矣。上曰,依此爲之。仍命退,諸臣以次退出。
上在昌德宮。停常參·經筵。
申時酉時,灑雨下雨,測雨器水深四分。夜四更五更,灑雨下雨,測雨器水深六分。
閔昌爀啓曰,合辭方張之時,兩司無詣臺之員,事甚未安,除在外,未署經外,未肅拜·呈告人員,竝卽牌招,何如?傳曰,允。
李魯春啓曰,臣魯春,今日入直禁軍戎器點考進去,下直之意,敢啓。傳曰,知道。
李魯春啓曰,臣依定式進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于李魯春曰,諸承旨持公事入侍。
吏曹口傳政事,以金東善爲司僕主簿,兪漢宰爲掌樂主簿。
洪義浩啓曰,吏曹郞廳來言,承旨有闕,政事,取稟。傳曰,當日爲之。
有政。吏批,判書徐邁修進,參判尹光普病,參議任希存病,右承旨洪義浩進。以金近淳爲承旨,李得休爲兵曹參知,金載瓚爲觀象監提調,閔台爀爲平市提調,鄭魯榮爲直講,許爲禧陵參奉。舍人單朴宗慶。
兵批,判書李祖承病,參判吳泰賢入直進,參議金鼎國病,參知未差,右副承旨閔昌爀進,副護軍單申鳳朝。
洪義浩,以弘文館言啓曰,校理閔命爀,旣有只推之命,副修撰朴命燮,自鄕上來云,竝卽牌招察任,何如?傳曰,允。
以校理閔命爀,副修撰朴命燮牌不進罷職傳旨,傳于洪義浩曰,只推。
以大司諫尹致性,司諫韓興裕,獻納崔時淳,掌令李渭達,持平沈普永牌不進罷職傳旨,傳于閔昌爀曰,只推。
以申溆·李克豐囚單子,傳于閔昌爀曰,保放。
李魯春,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
閔昌爀,以義禁府言啓曰,咸平前縣監金箕憲·申溆·李克豐·崔履亨等,拿問處之事,傳旨啓下矣。申溆·李克豐等,今方待命,竝拿囚,金箕憲,以善山府使,時在任所云,依例發遣府羅將拿來,崔履亨,前以他罪行査,而方在保放中,待開坐還囚捧供,何如?傳曰,允。
洪義浩,以均役廳言啓曰,因暗行御史金銑別單,驪州船弊査實釐革事,自備局關問該道後,令該廳從長稟處之意,草記允下矣。諸道船稅,專爲本廳給代之需,庚戌申明定式之後,諸道則皆有比摠,惟京畿一道,獨未遵行,故自本廳,依船案徵納,而雖以驪州牧言之,近年船稅,只依該牧報來之實數,則本道批摠之前,一番減稅後弊難防,置之,何如?傳曰,允。
掌令李萬榮啓曰,請興陽縣竄配罪人申耆,亟施絶島安置之典。請命吉諸子散配,依前擧行之意,分付該府,絶島遠配之啓,亦竝允下。請正法罪人鏔,亟施孥戮之典。請前參議洪樂游,亟施屛裔之典。請屛裔罪人沈魯崇,亟施絶島定配之典,其餘諸子,亦爲依律散配。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,端川府定配罪人基讓,竝令王府,設鞫嚴問,期於得情,快正典刑。請故判書鄭昌順,故僉知柳協基,竝施追奪官爵之典,請絶島定配罪人宋文述,亟令王府,設鞫得情,快正邦刑。請民始諸子應坐之類,亟令王府,依律擧行。請故判府事李命植,亟施追奪官爵之典。請周爀及鴻山賊金履源·李漢福·申光周,竝令王府,嚴鞫得情,快正典刑。請罪人齊家,亟寢成命,更加盤覈,期於得情,快正典刑。請還寢徐有聞·李光益放釋之命,仍施遠竄之典。請還寢北靑府投畀罪人李錫夏特放之命,依該府草記,還發配所焉。請泗川縣竄配罪人李益恢,亟施島配之典。請亟下三啓依允之傳旨,令該府擧行焉。請熙川郡竄配罪人權裕,極邊遠竄。措辭見上答曰,亟停勿煩,洪樂游事,沈魯崇等事,若銓等事,不允。鄭昌順等事亟停,宋文述事,民始諸子事,李命植事,周爀等事,齊家事,不允。徐有聞等事,慈敎特放,已有所俯燭,亟停勿煩,李錫夏事,李益恢事,三啓事,權裕事,不允。
敎正宗大王廟庭配享臣忠文公左議政兪彦鎬書。王若曰,三年制闋,誕修祔廟之儀,一體祀同,爰擧配庭之典,實循輿望,庸侈徽章,恭惟寧考二紀之治,厥有明義一部之作,其事則莫嚴莫重,其義則至精至微,如禹鼎揭而神姦鬼祕莫能逃,如麟經著而亂臣賊子知所懼,惟玆數十義闡明之責,雖可當前,若論一二臣對揚之功,卿實無右。惟卿,瑚璉美器,黼黻令猷,直節著淸明之朝,光繼名祖,雅望尊招延之列,樂有賢兄,館甥則有師道丈人,堂叔則有奉賀宿德,承家詩禮,養之固而資之深,立朝言行,皭然潔而粹然正,王沂公之操履誠實,忠亮得之天資,范淳夫之經術淹通,文章乃其餘事,雖身經百變,而自守如處子,介石貞於脂韋,雖位至三公,而自奉如寒儒,縕袍華於珮玉,永惟魚水,肇契龍潛,論王道數千言,托風期於密勿,讀初筵第一奏,記天顔之粹溫,蔚有眞學士譽,深得古講官體,于時戚畹勢橫,士夫論卑,薰焰軟塵,分數明於榮利,市道時樣,眼目習於調停,最是彝倫不明,漢賊未判,痛矣俗論之日痼,都歸食肉者謀,慨然風裁之獨持,粵自布衣之始,謂見理不可以不審,謂懲惡不可以不嚴,截陰陽於彼此之分,洞見大義之本,謹涇·渭於毫釐之辨,確爲名論之宗,長慮隱憂,所講明者經常義理,詳言正色,所扶植者名檢廉防,黑島經年,獨全友道之重,靑宮半夜,冞荷主知之深,獨見幾先而不自以爲明,斂却神功而不自以爲美,豎脚於芬華波動之外,檢身於槼榘繩墨之中,猗歟大明之繼臨蔚乎群賢之彙晉,元亨大有,八域想熙皞之治,喜起明良,一堂見都兪之盛,雲蒸霞蔚,君子連茹,風揮日舒,萬物覩夬,煌煌文敎,賁笙鏞於金閨,肅肅天威,贊衮鉞於彤史,允矣曠千載之遭遇,展也聳一代之瞻聆,遂乃由銓郞而擢銀臺,自奎閣而畀鼎席,宋希文之憂先於樂,志業期三代之前,唐鄴侯之神大於身,風儀動百僚之表,頃當絶海投荒之日,益著老臣炳幾之忠,風波不懾,見素執於扶經,炎瘴如涼,識定力於看字涪江之髭髮勝昔,何傷狼跋之嘆,洛波之聲名彌尊,擧切龍起之望,至若歲乙卯重卜之擧,又是大聖人一初之期,天命人心,眷顧蘄向之會,世道朝象,更張淬礪之幾,上則曰臣哉隣哉,下則曰國耳公耳,尊朝廷於日月之上,掃彼螮蝀,抗聲敎於三五之隆,倚若砥柱,滄桑屢閱,矢丹心而靡渝,宣室重登,撫蒼顔而多感,時方勵翼,卿遽騎箕,憂愛懇勤,明聖志於力疾之箚,哀榮曠絶,盛宸奬於隱卒之文,豈意降割之凶,奄纏陟方之慟,星霜易邁,忍終制於滕廬,辰日莫淹,將有事於周廟,閔予小子多難,惟前寧人圖功。嗟,皇天不弔我家,踐黼扆而增惕,如斯人得來何處,悼衮舄之已遐,玆因廷議之咸,遹施廟配之盛,歷選當代之碩輔,非乏人焉。苟求同德之良臣,無易卿者,於戲,簾陛孔邇,磬筦斯喤,徠汝英靈,怳復見風雲際會,迪我高后,尙永保子孫黎民。故玆敎示,想宜知悉。知製敎金近淳製進
壬戌七月二十三日辰時,上御重熙堂。諸承旨持公事入侍時,行左承旨李魯春,右承旨洪義浩,左副承旨閔昌爀,假注書李根祜·具康,別兼春秋吳淵常·金邁淳,待敎李敎信,以次進伏訖。義浩以吏房代房進奏,吏房無公事矣。昌爀以戶房代房,讀奏咸鏡監司李義弼啓本鍾城府反庫事訖,命書判付。義浩以禮房進奏,禮房無公事矣。魯春讀奏黃海水使趙文彦狀啓秋操擧行計料事訖,命書判付。昌爀讀奏咸鏡監司李義弼啓本罪人趙福才利原縣到配事訖,命書判付,昌爀以工房代房進奏,工房無公事矣。命退,諸臣以次退出。
上在昌德宮。停常參·經筵。
自巳時至申時,灑雨下雨,測雨器水深六分。
閔昌爀啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李魯春啓曰,左副承旨金近淳,同副承旨尹序東,今日不爲仕進,竝卽牌招,何如?傳曰,竝許遞,前望單子入之。
承旨前望單子入之,尹致性·權襈落點。
洪義浩啓曰,知敦寧金祖淳除拜後,過三日不爲出肅,依定式推考警責,仍卽牌招察任,何如?傳曰,允。
以知敦寧金祖淳牌不進推考傳旨,傳于洪義浩曰,許遞。
閔昌爀啓曰,行大司憲李直輔,掌令宋稚圭,持平李廷在外,執義李萬榮,掌令李渭達,持平沈普永牌不進,監察茶時之意,敢啓。傳曰,知道。
以大司諫尹致性,司諫韓興裕,獻納崔時淳,執義李萬榮,掌令李渭達,持平沈普永牌不進罷職傳旨,傳于閔昌爀曰,只推。
傳于閔昌爀曰,時囚保放。
以尹範會囚單子,傳于閔昌爀曰,保放。
洪義浩,以奎章閣言啓曰,明日卽奎章閣奉審日次,而秋孟朔大奉審,今二十五日爲之事,旣承筵敎矣。時原任閣臣,依節目進詣擧行之意,敢啓。傳曰,知道。
洪義浩,以吏曹言啓曰,今日本曹開拆坐起時,考見諸道褒貶啓本,則德原府使安思默,以何畏彼隣,不恤吾民爲目,平海郡守李喆懋,以訟何無決爲目,价川郡守金植,以嫠冤盍察爲目,眞寶縣監李爲彬,以客有招謗,謝遣則好爲目,熊川縣監張趾元,以爲軫數遞,姑恕多謗爲目,魚川道察訪金元默,以盍念訾謗爲目,則竝宜置下考,而置諸中考,殊無嚴明殿最之意,四道道臣,竝推考警責,德原府使安思默,平海郡守李喆懋,价川郡守金植,眞寶縣監李爲彬,熊川縣監張趾元,魚川道察訪金元默,竝罷黜,何如?傳曰,允。
洪義浩,以吏曹言啓曰,鏡城府判官具晉行,以三年窠守令,兩次居中,其不治可知,依例罷黜,何如?傳曰,允。
洪義浩,以尊崇都監都提調意啓曰,大王大妃殿玉冊文·玉寶文,王大妃殿玉冊文·玉寶文,書出眞諺各一本,謹此奉入之意,敢啓。傳曰,知道。
洪義浩,以尊崇都監都提調意啓曰,大王大妃殿致詞一道,箋文一道,王大妃殿致詞一道,箋文一道,各書眞諺二本,謹此封進之意,敢啓。傳曰,知道。
閔昌爀,以義禁府言啓曰,保放罪人鄭持容,還囚照律,趙進洙,還囚議處,朴宗羽·申溆·李克豐·崔履亨等,還囚捧供以入之意,敢啓。傳曰,知道。
禁府啓目,密陽府使朴宗羽原情云云。傳旨內辭緣,泛稱遲晩,刑推得情,何如?判付啓,飭敎之下,焉敢言病?有關紀綱,病雖至於死境,當日內下送後,草記爲良如敎。又啓目,咸平前縣監申溆·李克豐·崔履亨等原情云云。傳旨內辭緣,泛稱遲晩,所當請刑是白乎矣,曾經侍從宣傳官,勿爲請刑,載在大典通編,申溆·李克豐等段,議處爲白乎旀,崔履亨段,前以他罪,已爲行査,待査啓來到,一體議處,何如?判付啓依允。又照目粘連,向前趙進洙亦,觀其所供,雖是實病,莫重肅敬之地,至有駭妄之擧,不可以其言病,有所寬恕,以此照律,何如?判付啓,何等肅敬之地,有此駭妄之擧,則不可以病症,有難容恕,何待照律?趙進洙定配爲良如敎。又照目粘連,全州前判官鄭持容矣本府議啓內,今以道査名人之招,參互兩繡衣之啓,則鄭持容,諸般犯科,綻露無餘是白乎。簽丁捧賂,拔還受錢一任下吏,全不察飭,雖無自犯,難免疑謗是白遣,雇馬捄弊,豈無其道?陞戶資裝,明有近例,而或添帒家邱木之價,或懲饒戶願納之錢,軍器修繕之物,如非反弄之餘利,多從民還中取剩,跡涉料販,事極鄙瑣兺不喩,倉色之擅自私分,旣已摘發,奪其耗條三百六十兩與太麥二十餘石,竝歸私用,尤係不法,萬萬痛駭,以此照律罪從重論,杖一百收贖,告身盡行追奪,流三千里定配,私罪奉敎依允爲旀,功減一等爲良如敎。
敎正宗大王廟庭配享臣文忠公奉朝賀金鍾秀書。王若曰,於穆秩序於宗祐,甫闋三年,祭祀宜同於君臣,僉擧一德,風雲起感,宇宙彌光。竊念我聖考極功,本諸大義理出治,處艱難之會,講微婉之旨,秉執則建天地而質鬼神,牖昏蒙之俗,偕中正之途,志事則昭日月而濯江漢,垂二紀禮樂刑政,直擧而措之,陶一世黼黻笙鏞,亦率不外是,猗歟三五際至象,允矣九二見大人,惟卿,自在廣陵布衣,蔚爲士林領袖,修諸身而爲學也篤,本地淵源,處於家而其行也純,根天孝友,志氣之光明磊落,凜乎如烈日秋霜,稟性之正直剛方,望之若泰山北斗,當漢賊未分之日,志殲巨魁,以衛國自許之誠,力主淸議,緬昔魚水托契之始。粵自銅龍侍講之初,剖析貳本之嫌微,益彰舜·周公達孝,編輯一部之明義,復見游夏徒贊辭,於焉酌經禮而達其權,奚但成春秋而知所懼?卓乎獻可之明見,袖中彈文,任爾鬪尹之忠言,席前求對,宮酒載闌,筵燭屢跋,每詡以潛龍故人,銓衡激揚,詞垣主盟,遂至於司馬作相,處窮陰積沍之際,一線潛陽,駐橫波狂瀾之中,千尺底柱。噫,彼壬子間邪論,有浮乙丙前凶圖,鴟張怪鬼之徒,甚於亮·麟之傳檄,狐恣醜正之類,紛若師·翰之投章,嗟乎知聖心者惟天,卿於是,獨立,是果孰主張於暗地,思所以闢之廓如,綸言增光,作爲一通文字,奧旨開釋,昭揭萬古綱常,仰中天赫日之輝,螮蝀莫能掩翳,同在山衛藿之勢,魑魅賴以潛莊,惟安危獨佩於一身,故平生積忤於群小,一節夷險,誰識當言盡言之忠,百變風霜,尙傳知臣罪臣之詠,佩蘭之行吟纔返,懸車之遐情莫回,世道廓淸,時當元祐之盛,名節自保,終成子陵之高,鐵圓金剛,閒尋山水之趣,寒梅東郭,寵贈雲漢之篇,以豪傑之姿,有豪傑之才,濟時之神功斂却,尊聖人之德,明聖人之志,愛君之誠衷炳然,誰意專城供牲鼎之餘,遽有重宸失龜鑑之慟,浩淼春水,感至尊而溯懷,綿邈高風,釀志,士之慨涕,氷壼淸操,湖上之故宅空存,奎壁文華,閣中之餘芬未沬,閔小子奄罹巨創。嗟老,成永閟典刑,蒼梧之雲莫攀,霜露增感,大澤之龍已逝,霖雨興思,臘初之恩誄追惟,可徵德業之不杇,五晦之末命祗奉,誰任謨烈之對揚,顧今先徽之丕承,實幸慈化之光被,宗國永賴於再造,密贊陰功,名義扶奬於一初,渙發明諭,洞劈六七轉逆變,彌著一二臣忠貞,屬當世室升祔之辰,爰稽考翼咸秩之典,殷德可以觀也。厥有曁湯之賢,周禮於斯徵焉,俾從配文之列,表章無憾於前後,崇報自今,恩遇罔間於幽明,往事如昨,玆以卿配享正宗大王廟庭,乃遣禮官,馳祭于卿之家廟,竝諭厥由,卿其欽哉。於戲,芬苾共享,明良再遭,千秋之正氣不磨,迪于紹庭之陟降,萬年之太平默佑,蔚然光嶽之精英,曰禴曰祠,曰烝曰嘗,期不替於永世,有言有行,有功有德,庶篤棐於後人,故玆十行用宣,想宜九原有格。知製敎李敎信製進
上在昌德宮。停常參·經筵。
藥房都提調李秉模,提調李祖承,右承旨洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮藥房口傳問安。答曰,知道。
惠慶〈宮〉進服加味生脈散前方中,人蔘加五分,自明日一貼式煎入事下敎。
閔昌爀啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
閔昌爀啓曰,今日禁衛營·御營廳下番軍賞試才時,建陽門·銅龍門·東營·西營·集春營入直軍應試間,除出標信請出之意,敢啓。傳曰,知道。
洪義浩啓曰,今七月二十九日,都目政事爲之之意,敢啓。傳曰,知道。
兵曹口傳政事,副護軍金近淳,大護軍金祖淳竝單付。
洪義浩啓曰,孝元殿禫祭親祭祭文,當爲製進,藝文提學黃昇源,待明朝牌招,何如?傳曰,允。
閔昌爀啓曰,行大司憲李直輔,掌令宋稚圭,持平李廷在外,執義李萬榮,掌令李渭達,持平沈普永牌不進,監察茶時之意,敢啓。傳曰,知道。
以執義李萬榮,掌令李渭達,持平沈普永,司諫韓興裕,獻納崔時淳牌不進罷職傳旨,傳于閔昌爀曰,只推。
洪義浩,以奎章閣言啓曰,今日奎章閣大奉審草記,昨已允下,而雨意姑未開霽,閣內尙多濕氣,此時勢難展奉,更待後日次,日氣快晴後,擧行之意,敢啓。傳曰,知道。
洪義浩,以禮曹言啓曰,大王大妃殿·王大妃殿上冊寶儀註,自內親進,致詞箋文表裏儀註,直爲書入大王大妃殿·王大妃殿之意,敢啓。傳曰,知道。
洪義浩,以尊崇都監都提調意啓曰,尊崇儀註,書出眞諺,謹此封進之意,敢啓。傳曰,知道。
洪義浩,以尊崇都監都提調意啓曰,冊寶封裹日時,令日官池景泌推擇,則今七月二十七日午時爲吉云。以此日時擧行之意,敢啓。傳曰,知道。
閔昌爀,以都摠府言啓曰,副摠管吳載紹,以同知實錄事,實錄廳晝仕出去,而逐日進去,煩稟末安,入番間除草記往來之意,敢啓。傳曰,知道。
閔昌爀,以兵曹言啓曰,來八月初八日大駕詣宗廟,初九日正宗大王祔太廟祭親行時隨駕軍兵,當爲稟旨擧行,而取考各年謄錄,則禁軍入直外,全數侍衛,訓鍊都監馬步軍爲前後廂,禁衛營·御營廳軍兵留陣矣。今番亦依此磨鍊,何如?傳曰,允。
閔昌爀,以兵曹言啓曰,新除授森森坡萬戶趙顯文老父,今年七十歲,無他兄弟,法不當遠離赴任,呈狀乞遞,邊將之親年七十歲,無兄弟獨身者,許遞其任,載在法典,依法典改差,何如?傳曰,允。
閔昌爀,以義禁府言啓曰,保放罪人朴宗羽原情公事判付內,飭敎之下,焉敢言病,有關紀綱,病雖至於死境,當日內下送後草記事,命下矣。朴宗羽,以判付內辭意,各別嚴飭下送之意,敢啓。傳曰,知道。
閔昌爀,以義禁府言啓曰,保放罪人鄭持容,杖一百收贖,告身盡行追奪,流三千里定配照律公事判付內依允,功減一等事,命下矣。鄭持容,功減一等,杖一百收贖,告身盡行追奪,忠淸道公州牧日新驛,徒三年定配,而以議啓內辭意具罪目,依例發遣府羅將,押送配所,何如?傳曰,允。
閔昌爀,以義禁府言啓曰,保放罪人趙進洙議處公事判付內,何等肅敬之地,有此駭妄之擧,則不可以病症,有難容恕,何待照律?趙進洙定配事,命下矣。趙進洙全羅道井邑縣定配,而以判付內辭意具罪目,依例發遣府羅將,押送配所,何如?傳曰,允。
修撰宋應圭疏曰,伏以光陰迅駛,孝元殿中禫,忽又迫臨,伏惟我殿下慨廓之痛,益復靡逮,凡今日帀域含生之倫,冤號如新,曷有其極?仍伏念臣庸愚無似,最居人下,進以明經,而徒資記誦之業,屢叨言地,而未效言事之責,尸素之譏,人或有言,儱侗之實,臣無所逃,每一循省,惶汗浹背,而只緣聖朝之恩,未忍或忘世祿之義,不敢言私,黽勉隨逐,趨走爲恭。至若進步榮途,夢想不到,矧玆瀛館淸選,尤何可擬議於如臣者哉?嗚呼,官不必備惟其人,何官不然?而是選爲最,蓋其輔導之責,啓沃之任,關係至重,除非文學聞望,爲世所推,則不可人人而冒居故也。是以列聖朝以來,掄揀之法,極其難愼,一代俊髦,皆由是出,而名節事業,輝映簡策,挽近選法雖不及古,要皆當世之賢彦,一時之所推,曷嘗有倥倥若臣,憒憒若臣,而濫竽於其間者乎?伏況殿下,方當訪落之會,神人之付托彌重,八方之蘄向愈切,殿下所以仰答天意,俯循民情,其道只在於聖學益就,義理益明而已。此時經幄之職,其責,何如,而臣敢晏然冒居若固有之,一任其儱侗尸素,則臣雖不足言,其於朝廷事體,豈不有所失乎?且臣竊有區區情懇,欲陳而實涉猥越,欲已而不能自己,趑趄囁嚅,厥惟久矣。惟我聖明,臨御以來,以孝爲治,凡有秉彝之天,莫不觀感而興作,則政化之本,不越乎孝之一字,顧此愚衷,亦不敢自阻於仁覆之下,不避僭妄之嫌,輒敢吐露而陳之,臣早失所怙,只有偏母,今年已七十二歲矣。素多疾病,長在床笫,筋力凜綴,時日不同,三數年來,諸症轉添,眞元益下,而家力寒素,謀生計拙,菽水之供難繼,醫藥之節何論?臣旣爲人子,不能效子職,每念古人親年益高之語,不覺撫躬流涕。況臣家在湖西,從宦以後,曠覲居多,而病報頻至,方寸煎灼,貪戀榮寵,低徊京闕之下,實非臣情之所能堪矣。似臣情地之例蒙便養,卽是聖朝之令典,玆敢短章陳籲,仰瀆崇嚴。伏願聖慈,察臣人器之無當,憐臣情理之可悲,特命選部,畀臣一小邑,俾遂烏鳥之私焉。臣無任云云。省疏具悉。疏辭下該曹稟處。
上在昌德宮。停常參·經筵。
閔昌爀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
閔昌爀啓曰,合辭方張之時,兩司無詣臺之員,事甚未安。除在外,未署經外,未肅拜·呈告人員,竝卽牌招,何如?傳曰,允。
金達淳啓曰,行左承旨李魯春,今日不爲仕進,卽爲牌招,何如?傳曰,許遞。
金達淳啓曰,左副承旨尹致性,今日不爲仕進,卽爲牌招,何如?傳曰,許遞。
大王大妃殿,以承傳色口傳下敎曰,眞殿移還安吉日,以來月擇入,而今日內草記。
大王大妃殿,以承傳色口傳下敎曰,時原任大臣·戶禮堂食後來待,
洪義浩啓曰,時原任大臣·戶禮堂依下敎來待矣。傳曰,入侍。
吏曹口傳政事,以李秉鼎爲內醫院提調。
閔昌爀啓曰,卽伏見全羅左水使鄭周誠今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
傳于閔昌爀曰,禁府啓目,趙進洙處分判付中,有難容恕之難字,改以所字,此後則辭敎之或有誤書落字,承旨提稟事,書付院壁。
金達淳啓曰,吏曹郞廳來言,臺諫有闕,政事,取稟。傳曰,當日爲之。
有政。吏批,判書徐邁修進,參判尹光普病,參議任希存進,行都承旨金達淳進。以李顯默·徐有榘爲承旨,尹序東爲大司諫,李翊模爲工曹參判,金達淳爲同成均,朴吉源爲刑曹參議,李之受爲陰城縣監,大司成單李魯春,諡號望贈右議政尹昕爲靖敏,贈右議政鄭斗源爲敏忠,奉朝賀鄭實爲文靖,贈吏判李光輪爲毅憲,贈吏判洪錫箕爲孝定,贈左贊成洪重孝爲孝敏,右議政李徽之爲文憲,贈吏判李廷鸞爲忠景,贈兵判柳就章爲武敏,贈兵判沈爲壯愍,贈吏判韓元震爲文純,右議政元仁孫爲文敏。
兵批,判書李祖承藥院進,參判吳泰賢病,參議金鼎國入直進,參知李得休病,左副承旨閔昌爀進,護軍單李殷模,副護軍單尹致性·尹序東。
閔昌爀啓曰,行大司憲李直輔,掌令宋稚圭,持平李廷在外,執義李萬榮,掌令李渭達,持平沈普永牌不進,監察茶時之意,敢啓。傳曰,知道。
以執義李萬榮,掌令李渭達,持平沈普永,司諫韓興裕,獻納崔時淳牌不進罷職傳旨,傳于閔昌爀曰,只推。
以趙·尹之謙囚單子,傳于閔昌爀曰,保放。
洪義浩,以禮曹言啓曰,大王大妃殿,以承傳色口傳下敎曰,眞殿移還安吉日,以來月擇入,而今日內草記事,命下矣。卽令日官池景泌推擇,則第一室第二室移安來八月初二日卯時,修理始役同日同時,還安同月十五日卯時,先朝御眞奉安同日同時爲吉云。以此日時定行,何如?傳曰,允。
洪義浩,以禮曹言啓曰,孝元殿禫祭,以八月初三日改擇以入事,奉承慈敎矣。原粘目中,改付標以入之意,敢啓。傳曰,知道。
洪義浩,以禮曹言啓曰,孝元殿來八月初一日朔祭,與禫祭相値,依禮文只行禫祭事,已爲啓下矣。禫祭旣已退行,朔祭設行之意,敢啓。傳曰,知道。
洪義浩,以禮曹言啓曰,今此祔太廟親祭時親臨誓戒,以八月初二日,已爲磨鍊啓下矣。禫祭旣以八月初三日退行,則誓戒在於禫前,依戊戌年例,以亞獻官以下議政府行禮事,更爲磨鍊,何如?傳曰,允。
洪義浩,以尊崇都監都提調意啓曰,玉冊玉寶內入時班次圖一件,謹此封進之意,敢啓。傳曰,知道。
洪義浩,以尊崇都監都提調意啓曰,本都監各房工役,今已完畢,匠手竝皆放送之意,敢啓。傳曰,知道。
洪義浩,以祔廟都監都提調意啓曰,本都監各房工役,今已完畢,匠手竝皆放送,堂上·郞廳,輪回仕進,監造官仍爲輪直之意,敢啓。傳曰,知道。
閔昌爀,以禁衛營言啓曰,來八月當十一番後部前司屬慶尙右道五哨軍兵逢點實數五百二名,已爲點閱整齊,來八月初一日,與內外各處入直將官軍兵等,依例替代後,舊軍放送之意,敢啓。傳曰,知道。
閔昌爀,以禁衛營言啓曰,來十月當十一番後部左司屬慶尙右道五哨軍兵,來九月二十五日,京中逢點,依例準二朔立番,而依前定奪,每哨以九十七名磨鍊,其餘一百三十五名,竝資保收布上送之意,本道監兵使處,預爲知委,何如?傳曰,允。
閔昌爀,以御營廳言啓曰,本廳來八月九月兩朔應立後部中司屬京畿右道三哨,黃海道二哨合五哨軍兵五百十七名,今已逢點整齊矣。八月初一日,與左司軍兵,替代立番後,舊軍放送之意,敢啓。傳曰,知道。
閔昌爀,以御營廳言啓曰,本廳來十月十一月兩朔應立後部右司屬黃海道五哨軍兵,九月二十五日,京中逢點,十月初一日,與中司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
壬戌七月二十六日未時,上御熙政堂。大王大妃殿垂簾,時原任大臣·戶禮堂入侍時,右承旨洪義浩,假注書具康,別兼春秋吳淵常·金邁淳,領府事李秉模,領議政沈煥之,左議政李時秀,行禮曹判書李晩秀,戶曹判書趙鎭寬,以次進伏訖。秉模等曰,昨今晩炎太甚,聖體若何,水刺之節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?秉模等曰,嘉順宮氣候,何如?上曰,一樣矣。大王大妃殿敎曰,今日右相,何不入來也?煥之曰,日前次對筵退後,有嘔吐之症,尙今未差,故不得入來矣。大王大妃殿敎曰,今有詢問事,故召見卿等矣。禫事將行於初一,而其日適値日食,時刻則雖在於過祀已久之後,而旣是擇日過行之祀事,則行之於有災之當日,事涉未安。非但予心如此,昔在兩聖朝,若當天災之日,則聖心戒懼,洞洞屬屬,至其日之終,而未嘗暫弛,是予平日所仰覩而欽歎者也。以此揆之,是日行祭,豈體昔日聖意之道乎?予初不省是日之爲日食矣。日前見單子以後,始乃知之,故反覆思量,而有此詢問矣。秉模曰,日食天災之大者也。是日行祭,雖甚未安,而行祭在前,日食在後,其間已甚相遠矣。是日行祀,似不害於禮意也。煥之曰,此臣等與禮判,自外爛商之事也。日食前行祀,似無害於禮意,臣見與領府事所奏無異也。時秀曰,慈敎至當矣。臣等亦未嘗不知,而日食之災,旣在於祭行之後,則前此行祀,別無損於禮制矣。大王大妃殿敎曰,予心則終是未安,初一之外,無他吉日耶?晩秀曰,日官所擇吉日,旬前只有初一初二初九三日,而臣等之以初一擇入者,禮說有當祭而遇日食,犧牲若不宰殺,則勿爲行祭之語,此蓋指方食之時,非通指其日也。以此觀之,伊日日食,旣在晩後,則曉頭行祀,恐不至於失禮矣。若退行於初二日,則初二雖非日食之正日,而前一日之宰牲省器,適値方食之時,此則尤甚未安。初九卽祔廟日也。禫祀若退行於此日,則祔廟之期漸遠,歷考文蹟,列聖朝禫祀,無過當月初五日者,蓋以吉事從近,不可淹延故也。大王大妃殿敎曰,壬寅年禫祀,在於何日耶?似是初六日,考之政院日記則可知矣。晩秀曰,未能詳記,當考該曹謄錄後仰達矣。大王大妃殿敎曰,初五日之內,更爲擇入,可也。晩秀曰,臣已問日官,則以爲更無吉日云矣。又敎曰,三日四日內,若爲更擇則似好,更問于日官,可也。晩秀曰,日官方來待於閤外,臣當退出更問矣。晩秀退出,少頃入奏曰,問于日官,則以爲初三受忌也,初四月破也,初五月忌也。初六初七,最是大忌云,臣惶恐不敢言也。壬寅年禫祭日字,則果是初六日也。大王大妃殿敎曰,無已則三日四日孰勝云耶?晩秀曰,三日乍勝於四日云矣。又敎曰,在天災莫大之日,行禫祀莫重之禮,事面甚爲未安,以初三日退定好矣。晩秀曰,有傳敎然後,可以擧行也。敎曰,承旨以予傳敎書出也。時秀曰,伏承慈敎,誠爲至當,而不善諏日,以致莫重祀事之臨期退定,當該禮堂,不可無罪矣。大王大妃殿敎曰,禮堂之當初不稟,不可無警,從重推考,可也。出大王大妃殿傳敎時秀曰,禮堂初不詳察,以致僨誤,罪不可止於推考,別爲重勘宜矣。大王大妃殿敎曰,此時禮判,不可付之生手矣。煥之曰,此非但禮判之罪,臣等亦矇然不察,恐不可專責於禮堂矣。煥之曰,都政當前,兵曹判書李祖承兼帶藥院提調許遞,其代令該曹,口傳差出,何如?上曰,依此爲之。出擧條大王大妃殿敎曰,璿源殿移奉之節,日前筵中,猶有未盡講定之端矣。新造唐家,其將奉安於第一室耶?秉模曰,第一室間架稍廣,今以唐家,移設於西上空間,則制度似稍減矣。第二室移奉於御間,則制度可稍增矣。新造唐家,則當奉第三室御眞,如是擧行,故功役稍大,易有遲延之慮,移奉位次,當依日前所奏,而用西上之制矣。大王大妃殿敎曰,予意則八十年所奉之第一室御眞,移就他間,終涉未安。而況此殿,卽自內展誠之所,與宗廟南殿,稍有間焉。內外子孫之茶禮行事,眞所謂家人禮也。第一室則仍奉於正間,二室三室,分東西奉安,而唐家向前少退,則恰爲像生時侍坐之禮,不亦好耶?向者禮判所奏永寧殿之說,似有理矣。煥之等曰,璿源殿制度,初未嘗一準於禮制,則依慈敎如是變通,亦無所妨矣。大王大妃殿敎曰,移安若在初二日,則上冊寶三度習儀,退行,可也。晩秀曰,殿內功役,當在於移安之後,而移安在初二日,還安在十一日,日字甚促,有窘速之慮,還安吉日,十五日亦好云。而以誕辰茶禮之相値,故未敢擇入矣。大王大妃殿敎曰,十五日還安,而還安茶禮與誕日茶禮兼行似好,依此爲之也。大王大妃殿敎曰,各司今無奴婢名色,上冊寶時,奉儀仗差備,無或苟艱耶?此與繖扇差備有異,立於門外稍遠之地,有無不甚關係,置之似無妨矣。秉模曰,莫重儀仗差備,豈可無端廢閣乎?已爲分排磨鍊,似無苟艱之歎矣。鎭寬曰,向伏承中排設廳,更爲下敎之命矣。未知何以爲之乎。大王大妃殿敎曰,各室前階下,高設生板,四面以裝子障之,上覆木板鐵鉤相緘,以爲臨時排設,過祀後撤置之地,而祭物不甚多品,間架則以一間許爲之,可也。殿側多有空處,撤置之所,不患不足矣。又敎曰,排設廳爲三所,東西二所,則當退設於兩偏餘地,而當中處,則地形或慮相妨,初二日移安時,予當親往,看審形止後,當更有下敎矣。煥之曰,日候若此,祔太廟時親行之禮,下情憂悶,以攝行爲之,是臣等區區之望也。大王大妃殿敎曰,從當觀勢處之,而主上切欲親行,情禮則然,而予亦以日熱爲悶,更觀日候,可也。晩秀曰,太廟親臨誓戒,以八月初二日,爲磨鍊而啓下矣。禫祭旣以八月初三日退行,則誓戒在於禫前,依戊戌年例,以亞獻官以下議政府行禮事,更爲磨鍊,何如?上曰,依此爲之。命退,諸臣以次退出。
上在昌德宮。停常參·經筵。
洪義浩啓曰,今日乃是處暑,視事當爲取稟,而卽今溽暑蒸鬱,新涼未生,依前例姑觀日候稍涼,更稟之意,敢啓。傳曰,生涼後待下敎爲之。
洪義浩啓曰,來初一日,輪對日次,而日食救食相値,頉稟之意,敢啓。傳曰,知道。
閔昌爀啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,臣義浩,今日上冊寶初度習儀進去,下直之意,敢啓。傳曰,知道。
傳于權襈曰,諸承旨持公事入侍。
閔昌爀啓曰,贈吏曹判書韓元震等謚號,兩司當爲署經,憲府則雖已備員,而諫院則大司諫尹序東,司諫韓興裕未肅拜,獻納崔時淳呈辭,正言沈能燮·金啓河未署經,無以備員署經,未肅拜·呈告人員,竝卽牌招,何如?傳曰,允。
閔昌爀啓曰,執義李萬榮,掌令李渭達,旣詣朝房,署經之後,不爲詣臺傳啓,直爲還去,事甚未安,推考,何如?傳曰,允。
閔昌爀啓曰,獻納崔時淳,旣詣朝房,署經之後,不爲詣臺傳啓,直爲還去,事甚未安,推考,何如?傳曰,允。
以司諫韓興裕牌不進罷職傳旨,傳于閔昌爀曰,只推。
以慶橚囚單子,傳于閔昌爀曰,保放。
權襈,以弘文館言啓曰,本館下番修撰臣尹久東,以上冊寶時差備官,今日初度習儀時,晝仕出去之意,敢啓。傳曰,知道。
閔昌爀,以都摠府言啓曰,都摠管洪義謨,以漢城府判尹,本府坐起,晝仕出去之意,敢啓。傳曰,知道。
權襈,以禮曹言啓曰,孝元殿預告祭及動駕祭所用生獐雉鮮,以八月朔祭秋夕祭,加磨鍊移用事,已爲筵稟蒙允矣。朔祭旣已設行,預告祭所用生獐雉鮮,以秋夕祭加磨鍊,依前定奪移用,而告動駕祭所用生獐雉鮮,更爲磨鍊進排之意,分付,何如?傳曰,允。
權襈,以禮曹言啓曰,來八月初二日,上冊寶三度習儀退行事,已爲筵稟矣。以八月十一日定行,何如?傳曰,允。
權襈,以禮曹言啓曰,郊壇四孟朔遣禮郞,看審有無頉,自該曹草記事,定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則南壇先農壇·祈雨壇·馬祖壇·漢江壇·司寒壇·厲壇,壇上及四面紅箭門墻垣階砌,俱爲無頉,而先蠶壇西北紅箭門柱根塗灰,間間剝落,雩祀壇南邊紅箭門上箭木一箇折傷,卽爲修改事,分付該監,而此後看護等節,叧加申飭之意,敢啓。傳曰,知道。
權襈,以禮曹言啓曰,配享臣左議政金鍾秀致祭,以來八月初二日,已爲啓下,而與禫祭齋戒相値,以初四日退行事,知委,何如?傳曰,允。
權襈,以尊崇都監都提調意啓曰,今日習儀後,門內有紛挐之聲,故捉入査問,則武藝別監鄭國良·孟昌大,乘醉作鬧矣。掖隷之攔入各衙門者,先朝飭禁,極爲嚴截,他衙門尙不可攔入。況於莫重都監排設之處所乎?卽令攸司,從重科治,何如?傳曰,允。
閔昌爀,以備邊司言啓曰,卽見黃海水使趙文彦狀啓,則備陳習操時巡威島操場難便之狀,仍以爲臣營前洋項箭浦,則山環水穩,凡百俱便,巡威島則一片孤島,事多苟艱,癸亥秋,帥臣狀請蒙允,水操移設於項箭浦矣。己巳春,還設於巡威島,至今行之,蓋因帥臣以下參操,各邑例有分辦支待而然也。爲其一時支供,捨此取彼,實非恤民情重戎機之道。水操自今秋爲始,依癸亥年例,永定設行於項箭浦,各邑支待,仍爲革罷事,請令廟堂,稟旨分付矣。水操處所,惟以汊港形便爲重,而項箭浦旣在水營咫尺,操鍊穩便,且除列邑分供之弊,中間之暫移旋還,未知何故,而帥臣所陳旣如此,可知其有益無害。依癸亥已例,自今以後,該道水操,移設於項箭浦,定式施行事,分付,何如?傳曰,允。
閔昌爀,以義禁府言啓曰,保放罪人申溆·李克豐等,還囚議處,尹範會·趙·尹之謙等,還囚捧供以入之意,敢啓。傳曰,知道。
吏曹啓目粘連,觀此弘文館修撰宋應圭上疏,則以爲臣之偏母,今年已七十二歲矣。素多疾病,長在床笫,筋力凜綴,時日不同,而家力寒素,謀生計拙,菽水之供難繼,醫藥之節何論?每念古人親年益高之語,不覺拊躬流涕。伏願聖慈,憐臣情理之可悲,特命選部,許畀臣一小邑,俾遂便養之私亦爲白有臥乎所。宋應圭之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上載,何如?判付啓,依回啓施行爲良如敎。
吏曹啓目粘連,觀此承政院同副承旨李顯默上疏,則以爲左承旨臣洪義浩,卽臣之姨從弟也。相避之法,在下當遞,亟許遞改,以存公格亦爲白有臥乎所。相避之法,在下當遞,同副承旨李顯默,似當許遞是白乎矣,邇列之臣,事體不輕,臣曹不敢擅便,上載,何如?判付啓,依回啓施行爲良如敎。
禁府啓目,慶尙前右兵使趙原情云云。問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處何如?判付啓依允。又啓目,慶尙前右兵虞候尹之謙原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓依允。又啓目,鎭海前縣監尹範會原情云云。問目內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓依允。又啓目,粘連向前申溆·李克豐等亦,觀其所供,適因經遞,未及還分是如爲白乎乃,糶糴法意,何等嚴重,而捧留虛穀,不卽改色,以致陳腐,事極可駭,竝只以此照律,何如?判付啓依允。
行禮曹判書李晩秀疏曰,伏以荏苒之頃,孝元殿祥事倏過,中月又餘數日。伏惟聖孝攀慕,益復靡逮,臣民痛冤,愈久愈新。臣於昨筵,伏聞慈聖下敎,以禫事吉日,與救食齋戒相値,特命退行,而縷縷辭旨,亶出於仰遵兩聖朝敬天愼祀之德意,猗歟盛矣。臣不勝欽仰萬萬。第伏念三年制闋,禫而吉焉,禮莫大也。辰不集朔,鼓以救之,義莫嚴也。臣職在禮官,不善諏日,以致莫重祀典,臨期退定,論其辜犯,合被何律,假使日字,難於推移,固當預先稟旨,仰俟睿裁,而思慮未逮,周旋失宜,循例啓下,昧然至今,慈敎之下,始覺臣昏謬顚錯,無所逃罪,乃蒙慈恩,曲加涵貸,問備薄勘,不足少贖,退自前席,益增惶愧,習儀在卽,進身無路,略控短章,仰瀆崇聽。伏乞聖上,亟降重譴,以嚴邦禮,以安賤分,不勝幸甚。臣無任云云。答曰,省疏具悉。卿其勿辭,卽進習儀。
同副承旨李顯默疏曰,伏以秋序倏深,孝元殿禫祀奄迫,衡斗寢邈,冠裳將變。仰惟慨廓靡逮,此時益切。仍伏念臣,積違天陛之餘,銀臺寵除,特收簪履之舊,手捧華誥,感祝何已?義當竭蹶趨承,粗伸叨謝之忱。而左承旨臣洪義浩,卽臣之姨從弟也。相避之法,在下當遞,玆敢援例陳籲。伏乞聖明,亟許遞改,以存公格,千萬幸甚,臣無任云云。省疏具悉。疏辭下該曹稟處。
壬戌七月二十七日辰時,上御重熙堂。諸承旨持公事入侍時,右承旨權襈,左副承旨閔昌爀,假注書具康,記注官金致龍,別兼春秋金邁淳,檢校待敎李存秀,以次進伏訖。昌爀曰,今日入侍座目單子,誤書以入,當該注書,不可無罪也。上曰,當該注書推考,可也。昌爀,以兵房代房,讀奏全羅監司韓用龜狀啓秋操停止事訖,命書判付。襈曰,諸房無公事矣。命退,諸臣以次退出。
上在昌德宮。停常參·經筵。
夜自五更至二十九日開東,灑雨下雨,測雨器水深一寸六分。
閔昌爀,以都摠府言啓曰,都摠管洪義謨,以漢城府判尹,本府坐起,晝仕出去之意,敢啓。傳曰,知道。
閔昌爀啓曰,合辭方張之時,兩司無詣臺之員,事甚未安。除在外·未署經外,未肅拜呈告人員,竝卽牌招,何如?傳曰,允。
閔昌爀啓曰,禁衛營將官來言,今日本營軍兵,日次私習云矣,敢啓。傳曰,知道。
金達淳啓曰,右副承旨徐有榘,今日不爲仕進,卽爲牌招,何如?傳曰,許遞。與未差之代,前望單子入之。
金達淳啓曰,臣達淳·襈,今日上冊寶二度習儀進去,下直之意,敢啓。傳曰,知道。
傳于洪義浩曰,禫事不遠,卿宰侍從罷散人竝敍用,使之參班。
閔昌爀啓曰,行大司憲李直輔,掌令宋稚圭,持平李廷在外,執義李萬榮,掌令李渭達,持平沈普永牌不進,監察茶時之意,敢啓。傳曰,知道。
以大司諫尹序東,司諫韓興裕,獻納崔時淳,執義李萬榮掌令李渭達,持平沈普永牌不進罷職傳旨,傳于閔昌爀曰,只推。
以咸鏡監司李義弼狀啓,洪原縣監沈鎜,受由上京,尙不還任,令該曹催促下送事,傳于洪義浩曰,改差。
以禹德遠囚單子,傳于閔昌爀曰,保放。
洪義浩,以尊崇都監都提調意啓曰,玉冊玉寶印出各二件,冊寶同粧一貼,謹此封進之意,敢啓。傳曰,知道。
洪義浩,以戶曹言啓曰,宗廟東邊外墻及北邊宮墻頹圮處修改吉日,令日官池景泌推擇,則今七月二十九日卯時爲吉云。以此日時,始役擧行,何如?傳曰,允。
洪義浩,以戶曹言啓曰,時御所內各司雨漏修改吉日,令日官池景泌推擇,則今七月二十九日卯時爲吉云。以此日時擧行,何如?傳曰,允。
閔昌爀,以兵曹言啓曰,五衛將劉學基,忠壯衛將金箕昶,俱以身病猝重,時月之內,無望供職,呈狀乞遞,忠翊衛將姜周昌,在鄕病重,末由上來,宿衛輪番之任,不可久曠,竝改差,何如?傳曰,允。
閔昌爀,以兵曹言啓曰,卽接訓鍊院牒報,則主簿李國觀,以其身病猝重,不言本廳,任自下鄕云,極爲駭妄,汰去,何如?傳曰,允。
閔昌爀,以義禁府言啓曰,卽接月令醫員安橚手本,則以爲時囚罪人尹之謙,素患關格之症,闖發於當暑處濕之餘,有時氣塞,食飮全却,氣息奄奄,申溆猝得暑痢,度數無計,症形危劇,俱有難保之慮云。罪人病勢危重,則一邊保放,一邊草記,曾有定式矣。時囚罪人尹之謙·申溆等,姑爲保放之意,敢啓。傳曰,知道。
同義禁李翊模疏曰,伏以時節如流,秋序漸深,俛仰之頃,行及中月。伏惟聖孝,撫時攀慕,益復靡逮。仍伏念臣之虛縻金吾兼銜,亦已久矣。而不敢出肅者,誠以自來情勢,衆所共知。臣若不言,誰爲導達?蓋臣再昨秋待罪見任也,以罪人徑先發配事,至被儒疏之論斥,追思至今,惶愧靡措。其時僚堂之復拜是職,無不露章自列,引義不出,期於必遞,而獲蒙體諒之恩,惟獨臣未耳。今者除命之下,顧其情勢則自如,安可以歲月之稍久,而遽忘其宿昔之愆尤,不一仰暴於無物不遂之天也哉?議讞至重,宜無間於長席,士論莫嚴,其不可以弁髦也明矣。玆敢略控短章,仰瀆崇聽。伏乞聖明,俯垂鑑諒,亟命鐫遞臣所帶金吾之任,以存廉防,以安賤分焉。臣無任云云。答曰,省疏具悉。金吾之任許遞。
上在昌德宮。停常參·經筵。
自辰時至申時,灑雨下雨,測雨器水深一分。
閔昌爀啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,山林經筵官外竝許遞。
閔昌爀啓曰,行大司憲李直輔,掌令宋稚圭在外,執義掌令一員,持平二員未差,監察茶時之意,敢啓。傳曰,知道。
承旨前望單子入之,李肇源·閔耆顯落點。
洪義浩啓曰,新除授右承旨李肇源,同副承旨閔耆顯,竝卽牌招察任,何如?傳曰,允。
都政吏批,判書徐邁修進,參判尹光普病,參議任希存進,左承旨洪義浩進。啓曰,今都目大政,各歧仕滿應遷者相避及未準朔監察禁府都事,戶曹·刑曹·工曹·漢城府郞官,平市署官員,五部令,各司久任時推人員,竝擬,何如?傳曰,允。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例勿拘遷轉,何如?傳曰,允。又啓曰,蔭仕六品官之陞五品者,每於過都政後照擬,而見今在職者,絶無經一考之人,故五品官,無以推移備擬,未經一考之人,依例勿拘陞擬,何如?傳曰,允。
傳于洪義浩曰,淸白吏子孫,皇朝人子孫,西北松都人收用事,分付兩銓。
洪義浩,以吏曹言啓曰,今日都目大政時,本曹堂上,不可不備員,而參判尹光普病不來,令政院牌招,以爲同參之地,何如??傳曰,允。
以吏曹參判尹光普牌不進推考傳旨,傳于洪義浩曰,更爲牌招。
以吏曹參判尹光普再牌不進推考傳旨,傳于洪義浩曰,許遞,今日政差出。
又啓曰,新除授本曹參判金達淳,令政院牌招,以爲同參政事,何如?傳曰,允。
閔耆顯啓曰,新除授吏曹參判金達淳,旣在闕中,不爲肅謝,直爲出去,事甚未安,推考警責,何如?傳曰,允。
洪義浩,以實錄廳摠裁官意啓曰,本廳堂上李書九,旣已敍用還差,仍令該曹,口傳啓下,使之察任,何如?傳曰,允。
傳于洪義浩曰,眞殿奉安時,閣臣不可不備員,在外直提學許遞,與有闕之代,今日政差出。
以蔡一揆·金衍吉爲司饔主簿,權瑞應爲司圃別提,兪常柱爲平市主簿,李儒文爲禁府都事,廣興主簿尹彝鉉依定式陞付,趙鎭球爲司導僉正,韓用謙爲杆城郡守,洪秉寀爲工曹正郞,金在淳爲繕工副正,李源明爲西部令,兪漢敏爲掌樂主簿,趙觀基爲司圃別提,曺亨壽爲咸鏡都事,李義祿爲陽川縣令,李乘運爲德原府使,朴宗球爲司饔直長,李希延爲禮賓直長,曺文儉爲順陵直長,申義顯爲价川郡守,金㷞爲永興府使,權伋爲義盈直長,宋雲載爲禧陵直長,朴榮壽爲泰陵直長,鄭昌耆爲儀賓都事,朴吉源爲安岳郡守,沈能簡爲內資奉事,金在源爲內贍奉事,李頤淳爲繕工奉事,李東師爲尙瑞直長,朴右源爲谷城縣監,洪允厚·李英玉爲禁府都事,趙煐爲長興奉事,權太應爲南部令,兪漢敏爲監察,黃載鼎爲尙瑞副直長,徐有敎爲軍資主簿,趙觀基爲監察,鄭禹濟爲工曹佐郞,奇象益爲燕歧縣監,朴宗慶爲副應敎,閔承爀爲繕工副奉事,尹致民爲司圃別提,宋啓馨爲敦寧主簿,金魯正爲甑山縣令,元永象爲監察,尹時東爲氷庫別檢,朴宗大爲掌樂主簿,李顯綏爲眞寶縣監,李源明爲報恩縣監,金宗善爲工曹參議,李秉模爲冬至兼謝恩使,韓晩裕爲副使,申龜朝爲書狀,洪秉寀爲楊口縣監,李始源·金近淳爲奎章閣直提學,徐有敎爲戶曹佐郞,宋倫載爲新寧縣監,宋啓馨爲工曹佐郞,李游夏·許暕爲監察,尹致民爲工曹佐郞,李濟遠爲平海郡守,柳漢源爲中和府使,田遇聖爲高原郡守,尹致任·李久源爲典籍,李殷錫爲興德縣監,邊相徽爲魚川察訪,李南圭爲禮曹正郞,韓晩裕爲同義禁,李晳爲禮曹佐郞,姜文會爲鏡城判官,蔡趾永爲大同察訪,韓耆裕爲奉化縣監,鰲恩君單李敬一,金啓洛爲大司諫,沈銖爲執義,鄭來百爲司諫,李東煥爲掌令,鄭時善·元在明爲持平,李基慶爲獻納,洪奭周·奇學敬爲正言,金達淳爲吏曹參判,宋知濂爲校理,李書九爲同經筵,徐有榘爲刑曹參議,李存秀爲宗簿正,朴在寅·劉弘九爲典籍,李書九爲知敦寧,李儒亨爲刑曹正郞,王道常爲熊川縣監,權瑞應爲漢城主簿,鄭履權爲禁府都事,李炯爲監察,洪達三爲軍器正,趙鎭大爲麟蹄縣監,尹孝植·李致祜爲典籍,白宗澤爲司圃別提,康萬齡爲造紙別提,黃稔爲司圃別提,申益文爲掌苑別提,朴宗大爲刑曹佐郞,許㬘爲內贍主簿,李基崇爲延豐縣監,李象謙爲洪原縣監,尹光普爲承旨,李儀逵·趙明益爲引儀,吳淵常爲副校理,朴宗慶爲南學敎授,尹光普爲行都承旨,趙景鎭爲典簿,洪仁謨爲廣興守,金履裕爲敦寧判官,宋煥章爲司饔僉正,金鍒爲敦寧主簿,李鼎烈爲禮賓主簿,慶恒運爲軍資主簿,申大儞爲軍器主簿,李薰徽·趙運永爲監察,柳尋春爲貞陵令,李普衍爲禁府都事,朴宗龜爲西部令,徐有昌爲掌樂主簿,李洛秀爲工曹正郞,盧爲中部令,尹鎰爲活人別提,呂春永爲慶基殿參奉,金在粹爲惠陵參奉,李厚豐爲孝陵參奉,權裕仁爲宣陵參奉,李元默爲靖陵參奉,沈能協爲泰陵參奉,南泰德爲厚陵參奉,安喆重爲懿陵參奉,李義秉爲中部都事,韓海玉爲童蒙敎官,李尙愚爲北部都事,柳爲肇慶廟別檢,洪在敏爲元陵別檢。中學訓導單朴升用,南學訓導單金履迪,兼養賢庫直長單趙碩章,奉常直長單李泳夏,兼春秋單李晳。李存秀爲奎章閣直閣。
洪義浩啓曰,卽者吏批望筒中,活人署別提尹鎰望單,誤以造紙署別提,書入受點矣。原望筒改付標以入,臣之矇然捧入,不勝惶恐,而當該銓官,不可無警,推考,何如?傳曰,允。
大王大妃殿,傳于李肇源曰,向來以壯營所屬軍校區處事,有所下敎矣。幾至半年,尙多有未擧論者云,是豈朝家當初顧恤渠輩之本意哉?自今番大政,無論將官與將校,其可合復職者,可爲守令者,可爲邊將者,從其履歷久近,次次收用,從速區處之意,申飭兩銓。
兵批,判書李祖承進,參判吳泰賢進,參議金鼎國進,參知李得休進,右承旨李肇源進。啓曰,守令多窠,今當差出,而未準朔禁軍將及營將·邊將·虞候中軍·都事·守令·察訪,竝擬,何如?傳曰,允。又啓曰,忠淸水使各道營將虞候,今當差出,而擬望之人乏少,未準朔禁軍將虞候及已準朔守令,竝擬,何如?傳曰,允。
李肇源,以兵批言啓曰,訓鍊正前望中,在京無故之人,只有二人,以二望擬入之意,敢啓。傳曰,知道。
以李書九·徐有大爲知事,尹長烈爲副摠管,韓晩裕·具明遠爲同知,鄭學畊爲宣傳官,李素爲曹司衛將,鄭聖鵠爲五衛將,申綋·南燦爲訓鍊僉正,李集斗·曺允大爲大護軍,全膺舜爲忠壯將,尹頤東爲永宗僉使,朴應浩爲忠淸水使,李喆·李國世爲武兼,徐有榘·李顯默·洪羲運·尹光顔爲副護軍,洪奭周爲副司直,具晉行·金熙華爲副司果,金煐爲江原中軍,高厚鎭爲平安兵虞候,朴基成爲尙州營將,柳弘源爲羅州營將,元晦鎭爲淸州營將,訓鍊主簿單羅星輝,閔修顯爲全州營將,柳成逵爲慶州營將,金守淵爲大丘營將,閔百彬爲三陟營將,柳載河爲統虞候,訓鍊判官尹弘鼎,主簿李漢忠·金宗運·元在誠,以上依定式減下。田遇聖爲宣傳官,李光玄爲黃海水虞候,鄭信達爲阿耳僉使,尹相泰爲神方萬戶,文敬成爲鎭東萬戶,張福漢爲東里僉使,金景興爲車嶺僉使,金志淳爲龜山僉使,金鍾大爲椒島僉使,尹德成爲老江僉使,僉知單金守基·金鳳一爲乶下僉使,金重兌爲唐浦萬戶,趙明祥爲安骨萬戶,徐有稙爲文山萬戶,張潤弘爲位羅萬戶,張拱翼爲伐登萬戶,趙完祿爲豐山萬戶,金載興爲在德萬戶,金錫之爲山羊會萬戶,徐有達爲阿吾地萬戶,羅州營將柳弘源,尙州營將朴基成,淸州營將元晦鎭,江原中軍金煐,平安兵虞候高厚鎭,以上今加折衝加資事,承傳。張佑軫爲森森坡萬戶,崔一晃爲鳥嶺別將,韓鎭國爲晴川別將,李明柱爲林土別將,鄭弘濂爲長壽別將,柳弘源·朴基成·元晦鎭爲副護軍,李魯植·金在洙爲五衛將,朴宗㯙爲忠翊將,鄭亮元爲訓鍊主簿,康思曾爲造山萬戶,鄭東勳爲忠壯將,李石求爲訓鍊正,朴東源爲訓鍊主簿,宋冕載爲北評事,李復淵爲宣傳官,金樂豐爲加設訓鍊判官,余敏贊·趙明瑀·安宗植爲加設主簿,沈能壽爲宣傳官,僉知單李素·尹序東·李東稷爲副護軍,韓興裕·李萬榮·李渭達·李廷·沈普永·崔時淳爲副司直,沈能燮·金啓河爲副司果,尹洽爲守門將,李喜大·姜熙文爲武兼,尹敏東爲宣傳官,安國衡爲訓鍊主簿,柳英漢·金致恒爲部將,金㝡爀爲武兼,李鼎會爲訓鍊僉正,李應會爲宣傳官,柳春源爲訓鍊副正,李晩植爲中樞經歷,同知單金在洙,僉知二單李魯植·朴宗㯙·李碩遠爲都摠都事,朴旨鳳爲中樞都事,金鎭億爲內乘,申綋爲都摠經歷,洪浩淵爲訓鍊主簿,趙廷彦爲部將,金尙裕爲訓鍊僉正,金憲柱爲武兼,許浣爲訓鍊判官,李秉鼎爲知事,具允鼎爲訓鍊主簿,權聖彦爲守門將,尹光普爲護軍,崔笠爲副護軍,李載豐·魚錫命·金德基·崔粹俊爲部將,韓用夏·金彦敬·白鳳來爲守門將,權尙南爲乾川權管,尹郁爲雙靑權管,趙宗植爲乫軒洞權管,崔屹爲小吉號里權管,田德宗爲大坡兒權管,林汝章爲廣坪權管。
傳于洪義浩曰,守令邊將初仕人,明日來待。
傳于洪義浩曰,翰林會圈,今日爲之事,分付。
洪義浩啓曰,翰林會圈,今日爲之事,命下矣。別兼春秋呂東植,卽爲牌招,使之備員擧行,何如?傳曰,允。
閔昌爀啓曰,合辭方張之時,兩司無詣臺之員,事甚未安,今日政新除授臺諫,竝卽牌招,何如?傳曰,允。
以執義沈銖,掌令李東煥,持平鄭時善·元在明,司諫鄭來百,獻納李基慶,正言洪奭周·奇學敬牌不進罷職傳旨,傳于閔昌爀曰,只推,更爲牌招。
以執義沈銖,掌令李東煥,持平鄭時善·元在明,司諫鄭來百,正言洪奭周·奇學敬再牌不進罷職傳旨,傳于閔昌爀曰,只推。
以別兼春秋呂東植牌不進罷職傳旨,傳于洪義浩曰,只推,更爲牌招。
以金燨囚單子,傳于閔昌爀曰,保放。
以司謁金道成手本,武藝別監鄭國良·孟昌大,習儀時攔入喧聒,以至都監草記之境,卽爲除下,其代各別擇差事,傳于李肇源曰,該曹之從輕勘律,萬萬駭然,該堂推考,所犯兩漢定配,不飭之頭目,令訓將嚴棍懲勵。
洪義浩,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
李肇源,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
李肇源,以訓鍊都監言啓曰,因司謁手本判付內,該曹之從輕勘律,萬萬駭然,該堂推考,所犯兩漢定配,不飭之頭目,令訓將嚴棍懲勵事,命下矣。武藝別監頭目金漢奎·金敬國·金鳳雲等,各嚴棍二十度,懲勵之意,敢啓。傳曰,知道。
閔昌爀,以刑曹言啓曰,司謁金道成手本內,武藝別監鄭國良·孟昌大,習儀時攔入喧聒,以至都監草記之境,卽爲除下,其代各別擇差事,傳曰,該曹之從輕勘律,萬萬駭然,該堂推考,所犯兩漢定配,不飭之頭目,令訓將嚴棍懲勵事,命下矣。鄭國良,慶尙道彦陽縣,孟昌大,全羅道興德縣,竝定配所,卽爲押送,而當初臣之從輕勘律,難逭不審,惶恐待罪之意,敢啓。傳曰,知道。卿則勿待罪。
慶尙監司南公轍疏曰,伏以日月如流,孝元殿終祥奄過,冠裳變制,光華日遠。仰惟我殿下,孝思慨廓,益復靡逮。臣於此時,跡滯嶺嶠,不得洩哀於密邇耿光之地,北望號隕,此何人斯?仍伏念臣,知識庸闇,踐歷疎淺,冒叨重寄,亦且屢朔矣。畢竟僨誤,不待智者而知之,果然繡衣之復命,適與本道殿最,同時登聞,而其所黜陟,多有相左,以致慈敎屢勤,而其後大僚之胥命,此爲一事,則臣於是,滿心慙悚,無地自容,而特以本事之姑未出場,不敢遽爲自引之計矣。卽伏見金吾啓目之判下者,道內諸倅所犯諸條,有令本道,詳査狀聞後稟處之敎,就其中尙州前牧使李潞秀査事,臣有所不可冒當者。臣於今春夏等褒貶,置潞秀於上考,而繡衣則封庫而黜之,若論其相左之失,此爲最甚,朝家綜核之政,惟當視其犯科之虛實,以定其考績之明與不明,如使潞秀之罪,眞如繡啓論列,不得自脫,則臣自有黜陟不審之失,當先潞秀而受罪,然則潞秀之有罪無罪,實有關於殿最繡啓之立落,今玆査事,臣何敢當?夫生民之苦樂,專係於守令之臧否,而守令之黜陟,又在於道臣之殿最,如使繡衣,得其眞的,則道臣之不能眞的,自在其中,簿書期會之末,猶可以必眞必的,況殿最之莫嚴者乎。臣威不足以彈壓列邑,明不足以彰癉長吏,以致黜陟褒貶之不得其方,聖朝寬大,雖無郵罰,在臣私義,顧何敢一邊以此事俟勘,一邊以此事行査,恬不爲自陳之道乎?玆敢披瀝衷懇,仰瀆黈纊之下。伏乞聖明,亟寢令本道行査之命,以重公體,以安私分,仍命攸司,議臣之罪,嚴行勘斷,以爲人臣不職者之戒焉。臣無任云云。答曰,省疏具悉。考績按簾之際,或有異同,不是異事,慈敎屢勤,寔出於各示責勉之聖意,在下者,惟當欽仰,況行査公案也,引嫌私義也。卿豈以私而廢公乎?勿辭,卽爲擧行。
忠淸監司曺錫中疏曰,伏以流光迅駛,孝元殿終祥奄過,禫事又迫。伏惟我聖上慨廓靡逮之慟,益復如新。仍伏念臣之昏謬譾劣,猥膺重寄,絲毫無補,尸素徒積,而區區寸心,則雖尋常簿書之間,智力所及,隨處殫竭,以爲一分自效之圖。至於考蹟一事,卽民生休戚,朝家典章之大關係,則尤所兢兢致愼,不敢一毫放忽,而聞見易爽,鑑識無素,論人臧否,最難得實,封啓以後,已不免譏議之四至,而及夫繡啓一出,與臣之殿最,多有逕庭,嫫施之姸媸或殊,阿墨之毁譽莫定,朝廷將何所憑信,而黜幽陟明也?夫今之御史,卽古之直指使也。身銜王命,持斧按簾,風聲之所曁,足目之所到,其鉤剔隱伏,震慴頑懦者,必非如臣聾瞽罷軟者摸索臆斷,而繡啓之於考績,事體尤重,誠如廟堂覆啓之定論矣。於是乎臣之考績,竟歸於失實之科,而堂堂聖朝三載九考之良法,不免由臣而壞,論其辜犯,斧鉞亦輕,臣何敢徒恃涵貸之恩,久居方面之任,重自陷於無忌憚之地乎?此際以韓山前郡守尹載伋,沃川前郡守洪章輔,結城前縣監南惠寬所犯諸條,有査實登聞之命,而其中兩邑,卽臣殿最之居上考者也。以臣溺職之蹤,晏然當行査之事,曰是曰非於繡啓囚供之間者,非但臣心之惶懍恧蹙,揆以國體,安在其綜名覈實之義乎?臣於縮伏竢勘之日,費辭瀆擾,極知分義之萬萬不敢出,而左右揣量,冒當無路,判付擧行之緣臣遲滯,尤增罪戾,玆不得不冒陳短章,仰煩崇嚴。伏乞聖明,俯垂鑑諒,遞臣職名,勘臣罪狀,以昭法紀,以安私分焉。臣無任云云。答曰,省疏具悉。道考繡啓之不同,或不是異事,豈可以引嫌之私義,廢行査之公法乎?卿其勿辭,卽爲擧行。
全羅監司韓用龜疏曰,伏以孝元殿終祥奄過,月朔又改,雲鄕之光華寢邈,嚴廬之禮制已闋,仰惟聖慕,慨廓靡逮,攀號罔極。臣於此時,跡滯南徼,未洩抱弓之痛於易服奉慰之班,北望血淚,只恨縷喘之冥頑而已。仍伏念臣,以査事之不敢冒當,猥上一疏,恭俟處分,而及承聖批,辭旨優渥,臣百回莊誦,感祝冞切。嗚呼,以臣危蹙之蹤,偏荷拂拭之恩,冒膺藩寄,視若固有,每自循省,不寒而粟。況臣偏駁之稟神識昏短,衰朽之質,精爽銷落,簿書盈案,而不省體要,事務溢目,而率多因循,徒竊厚廩,無所猷爲,似此模樣,尙何望統轄五十州郡,撫摩累萬生靈,上以寬九重之憂,下以塞一面之責哉?夙宵憂懼,若隕淵谷。此際又伏見慈聖傳敎之頒下者,十行絲綸,惻怛懇至,深軫國勢之艱虞,朝象之委靡,繼以追先報今之義,責勵群工,雖木石之頑,豚魚之迷,有足以感格孚顒。臣奉讀未半,自不覺聲淚之俱發,凡今在廷臣僚,孰敢不震懾淬勵,思所以對揚萬一,而臣之溺職之罪,於是乎益無所逃。噫,考績之法,有國重典,虞官之黜陟幽明,成周之歲終受會,漢之考課,唐之考功,雖有古今之異制,亦莫不委任達官,各考所統,按驗得失,以行誅賞,非若後世之疑耳目而信簡書,使名實貿亂,賢愚混淆也。然則其所以委任責成者,貴在得人,而今之監司,卽古之達官,如臣無似,叨此重寄,其何能考核功過,彈壓屬郡,仰裨我聖朝熙績之治哉?今此慈敎,惓惓於生民之休戚,長吏之能否,以繡衣褒貶,諸道殿最之多所相左,誨飭之敎,至及於廟堂,臣誠惶隕恧蹙,不知措躬之所也。顧臣品題之語,未能稱停,乃與繡衣之啓,有所捱異,廟議之是非旣定,微臣之罪戾難逭,雖欲一日抗顔於按察之任,其於公議之怫鬱,廉防之隳壞何哉?玆敢不避猥越,冒陳衷懇。伏願聖明,亟降威罰,治臣僨誤之罪,回授可堪之人,以重藩屛,以嚴國綱,千萬幸甚。臣無任云云。答曰,省疏具悉。已諭於嶺·湖兩道伯之批,卿其勿辭察任。
上在昌德宮。停常參·經筵。
藥房都提調李秉模,右承旨李肇源啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
閔昌爀啓曰,行大司憲李直輔,掌令宋稚圭在外,執義沈銖,掌令李東煥未肅拜,持平鄭時善·元在明呈辭,監察茶時之意,敢啓。傳曰,知道。
李肇源啓曰,備邊司郞廳來言,今日賓廳日次,而以孝元殿朔祭親祭齋戒相値,不得來會云矣,敢啓。傳曰,知道。
傳于洪義浩曰,禮房承旨馳詣宗廟·景慕宮,奉審摘奸以來。
傳于洪義浩曰,孝元殿朔祭當親行,該房知悉。
傳于李肇源曰,守令邊將初仕人留待。
傳于李肇源曰,守令邊將初仕人入侍。
李肇源啓曰,卽者兵曹郞廳來言,明日孝元殿朔祭親行時,本曹判書,以別侍衛,當爲進參,而方在受由中,不得進參云。兵曹判書李祖承,卽爲牌招,何如?傳曰,允。
李肇源啓曰,兵曹判書李祖承牌不進,推考傳旨今方捧入矣。明日孝元殿朔祭親行時,別侍衛不可不備,而如是違牌,不卽承膺,事甚未安,更爲牌招,何如?傳曰,允。
李肇源啓曰,兵曹判書李祖承再牌不進,推考傳旨今方捧入矣。明日孝元殿朔祭親行時,別侍衛不可不備,而如是屢違,終不承膺,揆以事體,誠極未安,所當更請牌招,而係是一日三牌,何以爲之?敢稟。傳曰,更爲牌招。
洪義浩啓曰,卽者觀象監官員來言,明日日食救食時,本監堂上一員,當爲進參,而提調金載瓚在外,提調李晩秀,以禮曹判書,本曹救食進參,本監無進參之員云。何以爲之?敢稟。傳曰,在外提調許遞,令該曹差出。
吏曹口傳政事,以李敬一爲觀象監提調。
傳于尹光普曰,發遣吏郞,諸執事淸齋與否,摘奸以來。
傳于尹光普曰,孝元殿忠義承傳,所重自別,而如朴宗恕·李敬脩之三年效勞之人,大政不爲擧論,此何道理?當該政官推考,相當窠口傳擬入。
傳于閔昌爀曰,啓字誤踏,當該中官李完貴,令該府拿處。
以李完貴囚單子,傳于閔昌爀曰,保放。
吏曹口傳政事,知實錄單李書九。
洪義浩,以奎章閣言啓曰,今日奎章閣日次奉審,當爲擧行,而雨意尙未開霽,不得擧行之意,敢啓。傳曰,知道。
洪義浩,以內醫院都提調意啓曰,提調李秉鼎,今日問安,不爲仕進,卽爲牌招,何如?傳曰,允。
李肇源,以兵曹言啓曰,各廳堂下武臣朔試射,庚暑勿爲設行事,曾有定式矣。今七月朔試射,依定式停止之意,敢啓。傳曰,知道。
閔耆顯,以戶曹言啓曰,宗廟北邊宮墻二間半改築之役,今已完畢之意,敢啓。傳曰,知道。
李肇源,以兵曹言啓曰,內司僕西邊宗廟北墻頹圮處,今已改築矣。晝察夜巡軍,解送直所之意,分付,何如?傳曰,允。
李肇源,以禁衛營言啓曰,內司僕西邊宗廟北墻連接舊築宮城二間許頹圮處,今已補築,把守軍兵,使之還爲入直事,自兵曹草記矣。把守軍兵,還爲入直,將校則解送之意,敢啓。傳曰,知道。
別兼春秋呂東植疏曰,伏以光陰迅駛,孝元殿禫月,只隔數日。伏惟我聖上孝思,撫時慨廓,益復如新。仍伏念臣,頃蒙誤恩,忝叨瀛銜,猥進一疏,恭承誨責,罪著妄論,罰止遞斥,臣且惶且感,歷日靡措。際伏承傳敎下者,有翰圈爲之之命,旣貰愆尤,又侈恩召,臣雖赴蹈湯火,義不敢辭,竭蹶之忱,豈俟駕屨哉?第伏念臣疏尾論,不過相規之意,而初無深論之語,不料重臣,急於辨明,過加譏斥,乃以不當深看之語,認若故有意於垢汚之釁累之者然,行語拶逼,不足較絜,而滿篇張皇,惟意句斷,言之者雖甚快活,聽之者獨不疲惱乎。噫,臣身顚沛,固所自取,而貽羞朝紳,寧不有靦?區區自靖之義,豈不欲因此仰控?而職非僨誤之地,事在倉卒之頃,有不敢以蔓辭煩達,而至若會圈之體,所關甚重,新進通塞,於是焉決,妙選黜陟,於是焉係,小官之中,稍稱權要者也。念臣許久虛縻之餘,無端冒膺,則去就之無據,人將謂何?臣旣責人以廉防,而躬親犯之,則不幾近於古人所謂責己則暗者乎?召牌之下,冒犯違傲,左右思量,計無所出,玆敢略暴衷懇,仰瀆崇嚴。伏乞聖明,俯垂鑑諒,特削臣職,仍治臣罪,以肅朝綱,更命可堪之人,完成圈事,千萬幸甚。臣無任云云。省疏具悉。爾其勿辭,卽速會圈。
壬戌七月三十日辰時,上御熙政堂。守令·邊將·初仕人入侍時,右承旨李肇源,同副承旨閔耆顯,記事官尹鼎烈,別兼春秋吳淵常·金邁淳,永興府使金㷞,永宗僉使尹頤東,中和府使柳漢源,德源府使李乘運,安岳郡守朴吉源,平海郡守李濟遠,高原郡守田遇聖,价川郡守申義顯,谷城縣令朴右源,鏡城判官姜文會,延豐縣監李基崇,奉化縣監韓耆裕,興德縣監李殷錫,燕歧縣監奇象益,眞寶縣監李顯綏,報恩縣監李源明,熊川縣監王道常,新寧縣監宋倫載,楊口縣監洪秉寀,靖陵參奉李元默,孝陵參奉李厚典,以次進伏。阿耳僉使鄭信達,東里僉使張福漢,龜山僉使金志淳,車嶺僉使金景興,椒島僉使金鍾大,老江僉使尹德大,乶下僉使金鳳一,神方萬戶尹相泰,鎭東萬戶文敬成,唐浦萬戶金重兌,安骨萬戶趙明祥,文山萬戶徐有稙,位羅萬戶張潤弘,伐登萬戶張拱翼,山羊會萬戶金錫之,在德萬戶金載興,阿吾地萬戶徐有達,豐山萬戶趙完祿,森森坡萬戶張佑軫,造山萬戶康思曾,晴川別將韓鎭國,孟嶺別將崔一晃,長壽別將鄭弘源,林士別將李得柱,乾川權管權尙南,雙靑權管尹郁,乫軒洞權管趙宗植,大坡兒權管田德宗,小吉號里權管崔屹,廣坪權管林汝章,以次立庭下訖。上曰,守令入來後,邊將則立於階下,次次奏職姓名也。肇源曰,永宗僉使,防禦使,故入於守令中矣。守令初仕人邊將等,各奏職姓名,以次退出。耆顯曰,初仕人中泰陵參奉沈能協有實病,其餘竝在外,故只二人入來矣。肇源曰,持平鄭時善·元在明,旣已肅謝,不出姑停望,直爲出去,事甚未安,推考警責,何如?上曰,依爲之。出擧條王大妃殿進御香薷養胃湯,自今日一貼式煎入。出榻敎惠慶宮進服加味生脈散前方中,調竹瀝三匙,自明日一貼式煎入。出榻敎命退,承史以次退出。
上在昌德宮。停常參·經筵。
自開東至巳時,有霧氣,申時酉時,日食。
上詣孝元殿入齋室後,內閣·政院·玉堂·藥房口傳問安。答曰,知道。親祭後大殿·大王大妃殿·王大妃殿·惠慶宮·嘉順宮,內閣·政院·玉堂,百官奉慰單子問安。答曰,罔極。藥房口傳問安。答曰,罔極。還內後,內閣·政院·玉堂·藥房口傳問安。答曰,知道。
李肇源啓曰,來初五日朝參日次矣,敢稟。傳曰,停。
閔昌爀啓曰,行大司憲李直輔,掌令宋稚圭在外,執義沈銖,掌令李東煥未肅拜,持平鄭時善·元在明呈辭,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,三品官之無得過三日循例請牌,曾有定式,而刑曹參議徐有榘,工曹參議金宗善,除拜後過三日不爲出肅,事體所在,誠極未安,竝從重推考,仍卽牌招察任,何如?傳曰,允。
傳于洪義浩曰,禮房承旨,馳詣景慕宮,奉審摘奸以來。
傳于權襈曰,左副承旨·同副承旨,分詣受香所,奉審摘奸以來。
傳于尹光普曰,今日別茶禮,當親行,政院知悉。
以氷庫別檢李敬脩,長興庫奉事朴宗恕望筒,傳于尹光普曰,爲所重,然有昨日下敎,何可不爲經稟,而無難作窠乎?此望筒勿施,兩忠義待窠,卽爲調用。
尹光普啓曰,卽者吏曹郞廳來言,明日受誓戒時,進幣瓚爵官當爲進參,而判書徐邁修受由,參判金達淳未肅拜,不得進去云。判書·參判,竝卽牌招,何如?傳曰,允。
尹光普啓曰,吏曹判書徐邁修,參判金達淳牌不進推考傳旨,今方捧入。而明日受誓戒時,進幣瓚爵官當爲進參,如是違牌,事甚未安。參判金達淳陳疏到院,而以景慕宮秋享大祭齋戒,纔已退却矣。判書·參判,竝更牌招,何如?傳曰,允。
傳于尹光普曰,吏曹參判上疏入之。
尹光普啓曰,吏曹判書徐邁修,參判金達淳再牌不進推考傳旨,今方捧入。而明日受誓戒時,進幣瓚爵官當爲進參,如是違牌,不卽承膺,事體所在,萬萬未安。判書·參判,所當更請牌招,而係是一日三牌,何以爲之?敢稟,傳曰,更爲牌招。
以忠淸監司曺錫中狀啓,進上生松茸,節候差早,早紅柿子,結顆差晩,限內不得封進,惶恐待罪事,傳于洪義浩曰,勿待罪事,回諭。
以刑曹參議徐有榘,工曹參議金宗善牌不進罷職傳旨,傳于閔昌爀曰,只推,更爲牌招。
以刑曹參議徐有榘,工曹參議金宗善再牌不進罷職傳旨,傳于閔昌爀曰,只推。
傳于權襈曰,工曹參議金宗善,聞有實病,許遞。
以贊儀李厚植,引儀趙明益·李儀逵拿處傳旨,傳于閔昌爀曰,分揀。
吏曹口傳政事,兼校書校理單李存秀,兼直閣單李存秀。
傳于權襈曰,坐直承旨,與入直閣臣入侍。
洪義浩以祔廟都監,都提調意啓曰,所考謄錄,則祔廟時所用龕室神榻,冊欌寶欌,祭器床卓等物,都監郞廳監造官,前期陪進宗廟矣。今此都監,新造龕室神榻,冊欌寶欌,祭器床卓等物,依前例明日陪進之意,敢啓。傳曰,知道。
洪義浩,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
洪義浩,以奎章閣言啓曰,新除授直提學李始源·金近淳,直閣李存秀,卽爲牌招察任,何如?傳曰,允。
洪義浩,以奎章閣言啓曰,新除授直提學李始源·金近淳,直閣李存秀敎旨安寶次,濬哲之寶請出之意,敢啓。傳曰,知道。
洪義浩,以禮曹言啓曰,在前祔廟時,神輦詣宗廟後,冊寶權安於空室,行祭後奉安於所安之欌,如無空室,則冊寶,先爲入奉於欌中矣。今亦依前例,未祔前,冊寶先爲奉安於龕內欌中乎?敢稟。傳曰,依此爲之。
洪義浩,以弘文館言啓曰,校理閔命爀,旣有只推之命,與新除授副應校朴宗慶,校理宋知濂,一體牌招,何如?傳曰,允。
李肇源,以御營廳言啓曰,去夜初更量,前假注書朴謙進,幼學李文賢,犯夜被捉於本廳邏卒處,而朴謙進,係是朝官,依例移送義禁府,幼學李文賢,依例移送秋曹之意,敢啓。傳曰,知道。
閔昌爀,以義禁府言啓曰,御營廳啓辭內,去夜初更量,前假注書朴謙進,犯夜被捉,而係是朝官,依例移送本府事,批旨內,知道啓下矣。朴謙進今方待命,拿囚之意,敢啓。傳曰,知道。
閔昌爀,以刑曹言啓曰,因御營廳啓辭,去夜初更量,犯夜幼學李文賢,移送秋曹事,命下矣。李文賢,過齋後依更數決笞三十度,放送之意,敢啓。傳曰,知道。
閔昌爀,以義禁府言啓曰,卽接月令醫員安橚手本,則以爲,時囚罪人趙,素患風痺之症,重發於處濕之餘,頑痰挾食,轉成泄痢,食飮全却,昏無省覺實有難保之慮云。罪人病勢危重,則一邊保放,一邊草記,曾有定式矣。趙姑爲保放之意,敢啓。傳曰,知道。
翰林本館會圈三點,申緯·曺錫正·沈能憲·徐淇修·徐有恂·韓兢履·李敎信·趙雲翊·洪秉喆·李墷·金蓍根,已上取十一人。
吏曹參判金達淳疏曰,伏以節序易流,孝元殿朔奠又過,中禫隔日。伏惟我殿下廓然靡逮之慟,益復罔極。仍伏念銓衡重任也,何爲而及於臣身也?臣於春間,猥叨見職,揣分量力,無計承當,幸因在外,特蒙恩遞,竊自喜聖鑑孔昭,知臣莫如,庶幾從今以往,誤恩不加,迺者夤緣承泛,重辱聖簡,臣誠惝怳悶阨,不知所以自措也。夫激揚淸濁,黜陟幽明,恢公道而闡義理,愼官方而尊朝廷,此皆銓官之責也。雖云亞席,異於長堂,固嘗參聞末議,而代斲行政,間亦有之,則其視他曹佐貳,地望自別,此非人人所可冒玷也決矣。顧臣平居寡儔,聞見全疎,重以鈍滯之性,不能與世推移,散地閑局,猶未免動觸忌諱,矧玆睢盱之場,識無鑑別之明,才乏通鍊之具,而晏然冒膺,若無難事,則臣雖不智,人謂斯何。且今聖德屬訪落之會,人心切蘄向之誠,凡可以對揚休命,裨補治化者,其責尤有重焉。臣旣自知其萬萬不稱,而貪戀寵榮,遽忘古人量入之義,揆諸事理,寧有是乎?嗚呼,臣之不才,何足備數於百執事之列,而惟我先大王,不以鄙卑,眷顧隆厚,前後踐歷,罔非踰涯,而逮至近日,兜攬愈甚,華貫顯職,若偏一身,每淸夜思惟,感淚被面,苟利國家,知無不爲,一心願忠,生死向前,卽臣平日所自矢者,而第不顧人器之澆濫,不恤身計之狼狽,有除輒膺,進進不已,則玷汚名器,貽累則哲,自是必至之勢,而大非所以仰報君恩之道也。臣於是左右思量,終無可進之說,玆敢披瀝肝血,仰干崇嚴。伏乞天地父母,亟賜體諒,特命鐫改,以安賤分,仍治臣瀆撓之罪,以肅朝綱,千萬至祝。臣無任云云。答曰,省疏具悉。卿其勿辭,卽爲肅命,進參誓戒。
孝元殿朔祭親行敎是時,亞獻官領議政沈煥之,終獻官左議政李時秀,贊禮行禮曹判書李晩秀,典祀官奉常正李基憲,執禮應校張錫胤,執尊副司果金在昌,大祝副司果金邁淳,祝史修撰宋應圭,齋郞掌令李東煥,盥洗位兵曹佐郞李㬖,兵曹正郞申星模,爵洗位典籍金直,宗簿主簿朴榮東,亞終獻盥洗位禮曹正郞李泰熙,贊者引儀趙明益·李儀逵,謁者兼引儀崔行鎭·林貞鎭,贊引假引儀安聖謩·韓光徽,祭監監察鄭淳民·沈應奎。
壬戌八月初一日子時,上詣孝元殿。朔祭親行入侍時,行都承旨尹光普,左承旨洪義浩,右承旨李肇源,左副承旨權襈,右副承旨閔昌爀,同副承旨閔耆顯,記事官金·尹鼎烈,別兼春秋吳淵常·呂東植,檢校直閣金近淳,檢校待敎李存秀,待敎李敎信以次侍立。時至,通禮跪啓外辦,上具翼善冠·淺淡圓領袍,烏犀帶,黑皮靴,乘輿出宣化門。藥房都提調李秉模進前曰,侵夜勞動,聖體,若何?上曰,一樣矣。仍進發,出協陽門,入延英門,至降輿所。通禮啓請降輿,上降輿,由宣政東夾門,入齋殿。少頃,通禮啓請行禮,上出幄次,由中東門入。贊禮前導,詣版位。贊禮啓請跪俯伏哭,上俯伏哭哀痛,在位者皆俯伏哭。少頃,贊禮啓請止哭,上止哭。引儀唱鞠躬四拜興平身,上仍行四拜禮訖。贊禮前導,詣尊所東向立。肇源酌酒,義浩受酒。上仍詣神位前,北向跪。光普奉香盒,耆顯奉香爐以進。贊禮啓請三上香,上三上香,光普等還奠爐盒于案上訖,從西夾門以出。襈奉盞以進,贊禮啓請執盞獻盞,上執盞獻盞,以授肇源。肇源敬奉,奠于神位前訖,從西夾門出。大祝敬奉祝文讀訖,贊禮啓請降復位,上俯伏興平身,仍降復位。次行亞終獻禮如儀訖,俱降復位。贊禮啓請跪俯伏哭,上跪俯伏哭哀痛,在位者皆俯伏哭。少頃,贊禮啓請止哭,上止哭。引儀唱鞠躬四拜興平身,上仍行四拜禮訖。贊禮前導,詣望燎位。大祝奉祝文以進,執禮曰可燎,燎訖。引儀唱禮畢,贊禮前導,由中東門出,命承旨入侍,承史進前。上曰,莫重承傳,不爲擧行,何事乎?光普曰,似由於無窠而然矣。上曰,都政亦無窠乎?光普曰,都政例以序陞爲重,故似未及擧行矣。仍入小次,有頃,以司謁下敎曰,外辦入之。通禮跪啓外辦,上出幄次。通禮前導,出宣政東夾門。都提調李秉模,領議政沈煥之,左議政李時秀,右議政徐龍輔等進前曰,親行朔奠,哀慕益切,聖體,若何?上曰,無損矣。仍乘輿。肇源曰,今日行禮時,東西臚唱,全不成樣,萬萬駭然。不飭之贊儀及當該東西唱引儀,所當重勘,而本院請推之外,無他可施之罰,何以爲之乎?上曰,拿處,可也。出擧條上敎肇源曰,喧譁禁之也。肇源承命,傳宣傳官禁之,由延英門·協陽門入。肇源啓請解嚴,仍入宣化門還內,諸臣以次退出。
壬戌八月初一日午時,上詣孝元殿。別茶禮親行入侍時,行都承旨尹光普,左承旨洪義浩,右承旨李肇源,右副承旨閔昌爀,記事官金·尹鼎烈,別兼春秋呂東植·金邁淳,檢校直閣金近淳,檢校待敎李存秀,待敎李敎信,以次侍立訖。通禮啓請出次,上具翼善冠,淺淡圓領袍,烏犀帶,黑皮靴,出由中東門,詣版位。通禮啓請俯伏哭,上俯伏哭哀痛,在位者皆俯伏哭。少頃,通禮跪啓請止哭,上止哭。引儀唱鞠躬四拜興平身,上行四拜禮訖,仍詣香案前。光普奉香盒,耆顯奉香爐以進。通禮啓請三上香,上三上香。光普等還奠爐盒于案上,從西夾門出。義浩奉盞以進,上執盞以授肇源,肇源奉奠于靈座前。義浩連爲奉盞以進,光普·肇源以次奠盞訖。上仍降復位。通禮啓請俯伏哭哀痛,在位者皆俯伏哭。少頃,通禮啓請止哭,上止哭。引儀唱鞠躬四拜興平身,上行四拜禮訖,由中東門,還入小次,諸臣以次退出。
壬戌八月初一日酉時,上御重熙堂。坐直承旨與入直閣臣入侍時,左副承旨權襈,記事官尹鼎烈·李晳·鄭宗顯,直提學金近淳,以次進伏訖。上曰,明日璿源殿移奉時,當有告由文,趁卯時製入也。第二室影幀,亦當自內移奉,告由,移安時爲之乎,奉安時爲之乎?於斯二者,何以則可乎?近淳曰,奉安時宜告由,而以移安之意製之,似好矣。更奏曰,然則明日啓下乎?上曰,依此爲之也。上敎襈曰,明日都監·都提調·堂上·郞廳,皆入來乎?襈曰,似入來矣。近淳曰,在前眞殿奉審時,閣臣無不參之時,且今番移安之節所重自別,只以時任閣臣入參,何如?上曰,依此爲之也。襈曰,以左副承旨入侍書出乎?上曰,以坐直承旨與入直閣臣入侍書出也。仍命退,諸臣以次退出。
上在昌德宮。停常參·經筵。
自開東至辰時,有霧氣。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔昌爀曰,時囚中官李完貴,付過放送。
兵曹口傳政事,副護軍單金宗善。
李肇源,以都摠府言啓曰,今日入直內三廳武兼禁軍及軍兵等,當爲中日習射,而孝元殿禫祭親祭齋戒相値,不得爲之之意,敢啓。傳曰,知道。
上在昌德宮。停常參·經筵。
上詣孝元殿。親行禫祭後,大殿·大王大妃殿·王大妃殿·惠慶宮·嘉順宮,內閣·政院·玉堂·百官奉慰單子門安。答曰,罔極。藥房口傳問安。答曰,罔極。還內後,內閣·政院·玉堂·藥房口傳問安。答曰,知道。
權襈啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
備忘記,慶州營將柳成逵,大丘營將金守淵,羅州營將柳弘源,全州營將閔修顯,淸州營將元晦鎭,三陟營將閔百彬下直,各長弓一張,長箭一部,片箭一部,筒兒一箇賜給。
傳于尹光普曰,諸承旨持公事入侍。
權襈啓曰,事變假注書愼必復,身病猝重,勢難察任,今始改差,何如?傳曰,允。
愼必復改差,代以盧爲事變假注書。
傳于洪義浩曰,孝元殿預告祭,當親行,該房知悉。
洪義浩啓曰,孝元殿預告祭,告動駕祭,祔太廟親祭祭文及祔廟後陳賀領敎文,當爲製進,藝文提學黃昇源,卽爲牌招,何如?傳曰,允。
權襈啓曰,行大司憲李直輔,掌令宋穉圭在外,執義沈銖,掌令李東煥,持平鄭時善·元在明牌不進,監察茶時之意,敢啓。傳曰,知道。
以執義沈銖,掌令李東煥,持平鄭時善·元在明,司諫鄭來百,獻納李基慶,正言洪奭周·奇學敬牌不進罷職傳旨,傳于權襈曰,只推。
以朴謙進囚單子,傳于權襈曰,保放。
以平安監司金勉柱狀啓,博川郡民家漂失頹壓事,傳于權襈曰,改構奠接之方,廟堂措劃分付。
洪義浩,以祔廟都監·都提調意啓曰,今日臣等進詣宗廟,龕室神榻·冊欌寶欌床卓諸具,排設于第十五室之意,敢啓。傳曰,知道。
尹光普,以宗簿寺提調意啓曰,卽伏見江華府留守韓用鐸狀本,則本府鼎足山城璿源閣閣內南邊第一二卓床足木,蠧破折傷,雖不至顚覆,所安冊櫃,仍爲傾側,而守臣,例不得擅自開閉,令該廳,稟旨擧行事,啓下矣。譜冊奉安床足之折傷,極爲驚悚,不可不趁卽修改,依例發遣郞廳,與本府留守,眼同擧行之意,分付該曹該道,何如?傳曰,允。
權襈,以兵曹言啓曰,宗廟大門東邊墻垣頹圮處,今已畢築矣。守直衛軍解送之意,敢啓。傳曰,知道。
權襈,以戶曹言啓曰,宗廟東邊外墻頹圮處改築之役,今已畢役,刻識年條,而改築間數及監董郞廳,看役計士姓名,依例書入,竝與工匠等姓名,載之謄錄,以爲後考之意,敢啓。傳曰,知道。
權襈,以備邊司言啓曰,本司武南郞廳南愼五,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
權襈,以兵曹言啓曰,羽林衛將崔命健,素患痰癖之症,近益添劇,時月之內,無望供職,呈狀乞遞,實病旣如此,則宿衛領軍之將,不可久曠,改差,何如?傳曰,允。
權襈,以兵曹言啓曰,新除授豐山萬戶趙完祿,身病猝重,時月之內,萬無登途赴任之望,呈狀乞遞,實病旣如此,則不可强令赴任,依例罷黜,何如?傳曰,允。
權襈,以義禁府言啓曰,保放罪人李完貴,依傳敎付過放送之意,敢啓。傳曰,知道。
孝元殿禫祭親行敎是時,亞獻官領議政沈煥之,終獻官右議政徐龍輔,贊禮行禮曹判書李晩秀,典祀官奉常正李基憲,執禮副司果金銑,執尊執義沈銖,大祝副校理吳淵常,祝史副司果呂東植,齋郞校理宋知濂,盥洗位兵曹佐郞李㬖·申星模,爵洗位宗簿主簿朴榮東,禮曹正郞李泰熙,亞終獻盥洗位典籍金直,贊者引儀鄭在愼,贊者假引儀安聖謩,謁者引儀趙明益·李儀逵,贊者兼引儀李惟遠·高景漢,祭監監察鄭淳民·沈應奎。
壬戌八月初三日子時,上詣孝元殿。禫祭親行入侍時,行都承旨尹光普,左承旨洪義浩,右承旨李肇源,左副承旨權襈,右副承旨閔昌爀,同副承旨閔耆顯,記事官金·尹鼎烈,別兼春秋呂東植·金邁淳,直提學李始源·金近淳,直閣李存秀,待敎李敎信以次侍立。時至,通禮跪啓外辦,上具翼善冠·淺淡·圓領袍·烏犀帶·黑皮靴,出幄次。贊禮導上入就板位。贊禮啓請俯伏哭,上俯伏哭哀痛,在位者皆俯伏哭。贊禮啓請止哭,上止哭。引儀唱鞠躬四拜興平身,上行四拜禮訖。贊禮導上,權就齋殿。晩秀·義浩·邁淳入幄內,啓請易服,仍還出,諸臣皆易服。時至,通禮啓請行禮,上改具翼善冠,黑圓領袍,烏犀帶,黑皮靴出。贊禮導上,入就板位。贊禮啓請俯伏哭,上俯伏哭哀痛,在位者皆俯伏哭。少頃,贊禮啓請止哭,上止哭。引儀唱鞠躬四拜興平身,上行四拜禮訖。贊禮導上詣尊所,東向立。義浩酌鬱鬯,肇源以瓚受鬱鬯。上仍詣靈座前,北向立。贊禮啓請跪,上跪。光普奉香盒,耆顯奉香爐以進。贊禮啓請三上香,上三上香。光普等還奠爐盒于案上。義浩以瓚跪進。贊禮啓請執瓚灌地,上執瓚灌地訖,以瓚授肇源。肇源持以授之大祝,大祝置於尊所。光普以幣篚跪進。贊禮啓請執幣獻幣,上執幣,以幣授耆顯,耆顯奠于靈座前。贊禮啓請俯伏興平身,上俯伏興平身。贊禮導上出戶,降復位,行初獻禮。贊禮導上詣尊所,東向立。義浩酌醴齊,肇源以爵受酒。上仍詣靈座前,北向立。贊禮啓請跪,上跪。肇源以爵跪進。贊禮啓請執爵獻爵,上執爵以授耆顯,耆顯奠于靈座前。贊禮啓請俯伏興少退跪,上俯伏興少退跪。大祝東向跪讀祝文訖。贊禮導上出戶,降復位,行亞終獻禮如儀訖。贊禮啓請俯伏哭,上俯伏哭哀痛,在位者皆俯伏哭。少頃,贊禮啓請止哭,上止哭。引儀唱鞠躬四拜興平身,上行四拜禮訖。贊禮導上詣望燎位,執禮曰可燎。大祝奉祝幣,燎於坎,贊禮啓禮畢,導上還齋殿。有頃,以司謁口傳下敎曰,外辦入之。上具翼善冠·衮龍袍·玉帶·黑皮靴,出幄次,由宣政門出。藥房都提調李秉模,領議政沈煥之,左議政李時秀,右議政徐龍輔進前曰,禫祀奄過,慨廓益切,勞動旣多,聖體若何?上曰,一樣矣。仍進發,出延英門,入協陽門。肇源啓請解嚴,入宣化門還內,諸臣以次退出。
壬戌八月初三日辰時,上御重熙堂。諸承旨持公事入侍時,行都承旨尹光普,左承旨洪義浩,左副承旨權襈,同副承旨閔耆顯,記事官金·尹鼎烈,別兼春秋吳淵常·呂東植,待敎李敎信以次進伏訖。光普曰,吏房無公事矣。耆顯讀奏全羅監司狀啓,潭陽府反庫事,義浩讀奏忠淸監司狀啓,贈吏判鄭履煥致祭事,耆顯讀奏全羅右水虞候狀啓。狀啓謄錄上送事訖,命書公事判付。義浩曰,聞禮判言,則上冊寶時,自內門路預爲稟定,然後無窘速之事云,故敢此仰達矣。上曰,從當下敎矣。義浩曰,今此祔廟後,闕內各司,當爲還接,而多有間間修改處云。令該曹前期看審,從便修理似好,故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
李肇源啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,時原任大臣有稟達事,率禮堂來詣請對矣。傳曰,入侍。
大王大妃殿,以承傳色口傳下敎于時原任大臣曰,請對之事,當從近下敎,卿等退去。
傳于李肇源曰,下直閫帥·守令留待。
傳于李肇源曰,下直閫帥·守令入侍。
備望記,平安兵使申大偀,忠淸水使朴應浩,全羅右水使張鉉宅下直,各長弓一張,長箭一部,片箭一部,筒兒一箇賜給。
洪義浩啓曰,右副承旨閔昌爀,今日不爲仕進,卽爲牌招,何如?傳曰,許遞,前望單子入之。
承旨前望單子入之,金魯忠落點。
李肇源啓曰,訓鍊大將李漢豐,許遞事,命下矣。將兵之任,不可一刻無摠察之人,何以爲之?敢稟。傳曰,摠使兼察。
李肇源啓曰,訓鍊大將,摠使兼察事,命下矣。兼察訓鍊大將徐有大,牌招聽傳敎,何如?傳曰,允。
備邊司薦望,以徐有大爲訓鍊大將。
李肇源啓曰,新除授訓鍊大將徐有大,卽爲牌招,傳授命召,何如?傳曰,允。
兵曹,訓鍊大將單徐有大。
李肇源啓曰,摠戎使徐有大,移拜訓鍊大將矣。將兵之任,不可一刻無兼察之人,何以爲之?敢稟。傳曰,御營大將兼察。
李肇源啓曰,摠戎使,御營大將兼察事,命下矣。兼察摠戎使申大謙,卽爲牌招聽傳敎,何如?傳曰,允。
傳于洪義浩曰,頒敎文中,赦句添入。
李肇源啓曰,頒敎文中赦句添入事,命下矣。某罪以下宥之乎?敢稟。傳曰,雜犯死罪以下竝宥。
洪義浩啓曰,頒敎文中赦句添入事,命下矣。藝文提學黃昇源,卽爲牌招製進,何如?傳曰,允。
傳于權襈曰,公事混下當該中官,從重推考。
李肇源啓曰,行大司憲李直輔,掌令宋穉圭在外,執義沈銖,掌令李東煥,持平鄭時善·元在明牌不進,監察茶時之意,敢啓。傳曰,知道。
以司諫鄭來百,獻納李基慶,正言洪奭周,執義沈銖,掌令李東煥,持平鄭時善·元在明牌不進罷職傳旨,傳于李肇源曰,只推。
以金基憲囚單子,傳于李肇源曰,保放。
以尹心約囚單子,傳于李肇源曰,保放。
洪義浩以尊崇都監都提調意啓曰,今此尊崇時,受冊寶處所,以慈慶殿爲之事,命下矣。內門路,以何處爲之乎?敢稟。傳曰,以永淸門爲之。
洪義浩,以奎章閣言啓曰,明日奎章閣,奉審日次,臣等進詣擧行之意,敢啓。傳曰,知道。
李肇源,以義禁府言啓曰,卽接月令醫員趙宗翊手本,則以爲時囚罪人李克豊素患風痰之症,添劇於屢月處濕之餘,四肢不收,勺水不下,氣息喘促,症形危重,尹範會,滯瘧踰月,日夜叫痛,兼以泄痢,度數無計,食飮全却,氣息奄奄,俱有難保之慮云。罪人病勢危重,則一邊保放,一邊草記,曾有定式矣。李克豐·尹範會,姑爲保放之意,敢啓。傳曰,知道。
壬戌八月初四日辰時,上御重熙堂。時原任大臣率禮堂請對入侍時,左承旨洪義浩,記事官尹鼎烈,別兼春秋呂東植·金邁淳,領府事李秉模,領議政沈煥之,左議政李時秀,右議政徐龍輔,禮曹判書李晩秀,參判兪漢謨,參議金履永以次進伏訖。秉模等曰,禫祭已過,慨廓如新,聖體若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,嘉順宮氣候,何如?上曰,一樣矣。上曰,今日何爲請對乎?秉模曰,關雎,王化之本也。嘉禮擇日,不容少緩,故玆敢求對矣。上曰,慈殿垂簾時仰奏,可也。秉模曰,臣等所奏,爲宗國之重,而今日登筵,慈殿適未垂簾,未承下敎,下情甚鬱,殿下宜卽仰稟,以循群情,似好矣。煥之曰,此後日次,若無故則稟定似好,而其間無空日,將拖至十日,此不可徐徐擇日矣。上曰,當仰稟,而慈殿垂簾時仰奏,可也。秉模曰,臣等至於率禮堂求對,而未承下敎而退,則雖使外人知之,事近不分明,國家大禮,不可不重爲宗社大事也。上曰,仰稟爲之矣。秉模曰,臣等退出賓廳,以待下敎乎?上可之。煥之曰,訓鍊大將李漢豊,身病沈重,本局事務,曠廢已久。且當動駕之時,元戎重任,不可一向虛縻,今姑許遞,何如?上曰,依爲之。出擧條煥之曰,諸道水陸操,方有設行之期,列邑夫馬,滯留京邸,亦多其弊,未下直閫帥·守令,竝令當日內辭朝赴任,何如?上曰,依爲之。出擧條煥之曰,卽見東萊府使以倭館事牒報,則有不可不一番仰奏之事,而通信使則當於丁卯年去之矣,兩國接待之節,一二年前期,已有舊例,以五年前期,有違格例,書啓則捧之,以事理答之,然後明正言順,而其所講定之方臨時爲之,此亦於垂簾時仰奏乎?上曰,依此爲之也。秉模曰,御眞奉安時門路與上冊寶時門路,雖非臣等登對之時,承旨閣臣入侍,亦仰稟乎?上曰,依此爲之也。龍輔曰,璿源殿御眞表題,或八分或楷字書之,而第二室則以楷字書之,今番何以書之乎?上曰,依前爲之也。龍輔曰,癸巳年尊號加上尊號追上尊號與廟號諡號盡寫,則字行甚長,然則以楷字書之乎?上曰,依此爲之也。龍輔曰,草圖書當爲之,而其間無無故之日字,何以爲之乎?上曰,仰稟慈殿矣。晩秀曰,宗廟永寧殿·景慕宮秋展謁取稟,例於七月初爲之,而到今已爲過時矣。且大禮連爲相値,今姑置之乎?上曰,依此爲之也。晩秀曰,宗廟永寧殿·永禧殿景慕宮,例於八月初生,三曹堂郞奉審後,執頉修改,而初旬則大禮相値,不得爲之,以念後奉審,何如?上曰,依此爲之也。仍命退,諸臣各就座。少頃,以次退出。
壬戌八月初四日未時,上御誠正閣。下直閫帥·守令入侍時,右承旨李肇源,記事官尹鼎烈,別兼春秋呂東植·金邁淳,平安兵使申大偀,忠淸水使朴應浩,全羅右水使張鉉宅,永興府使金㷞,中和府使柳漢源,德源府使李乘運,安岳郡守朴吉源,高原郡守田遇聖,价川郡守申義顯,平海郡守李濟源,杆城郡守韓用謙,延豐縣監李基崇,奉化縣監韓耆裕,鏡城判官姜文會,陰城縣監李之受,眞寶縣監李顯綏,楊口縣監洪秉寀,報恩縣監李源明,谷城縣監朴右源,燕歧縣監奇象益,麟蹄縣監趙鎭大,熊川縣監王道常以次進伏訖。上曰,侍從守令,入於楹內也。吉源·基崇·耆裕·文會進伏。上曰,職姓名仰奏也。大偀等以次奏職姓名訖。肇源曰,中和府使柳漢源,職名誤奏,推考,何如?上曰,拿處,可也。出擧條上曰,五五入來,以奏七事,而侍從守令則除之也。㷞等以次奏七事訖。肇源曰,平海郡守李濟遠,七事仰奏之際,先後倒錯,杆城郡守韓用謙,七事仰奏之際,遺漏一條,竝推考,何如?上曰,拿處,可也。出擧條上曰,別諭爲之。肇源承命讀訖,仍命閫帥·守令先退,大偀等退出。肇源曰,新除守令中洪原縣監李象謙,以其親病不得辭朝矣。上命書榻敎曰,洪原縣監李象謙催促肅拜,仍令當日下直命退,承史各就座。少頃,以次退出。
上在昌德宮。停常參·經筵。
大王大妃殿進御加味六君子湯,前方中去香薷,自明日一貼式煎入。出榻敎
王大妃殿進御香薷養胃湯,前方中去香薷,自明日一貼式煎入。出榻敎
惠慶宮進服加味生脈散,前方中,天花粉加一錢,吉更減五分,自明日一貼式煎入。出榻敎
藥房提調李秉鼎,左副承旨李肇源啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
李肇源啓曰,行大司憲李直輔,掌令宋穉圭在外,執義沈銖,掌令李東煥,持平鄭時善·元在明肄儀進去,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,備邊司郞廳來言,今日賓廳日次,而孝元殿預告祭親祭齋戒相値,不得來會云矣,敢啓。傳曰,知道。
權襈啓曰,臣襈,祔太廟親祭肄儀進去下直之意,敢啓。傳曰,知道。
傳于閔耆顯曰,傳香承旨,馳詣宗廟永寧殿,奉審摘奸以來。
李肇源啓曰,今日齋宿,承旨當爲備員,而行都承旨尹光普,行左承旨金魯忠不爲仕進,右承旨洪義浩須資出去,無以備員,所當請牌,而拘於廳規,不得請牌,何以爲之?敢稟。傳曰,竝許遞,前望單子入之。
承旨前望單子入之,林蓍喆·金近淳·林漢浩落點。
李肇源啓曰,新除授右承旨金近淳,右副承旨林漢浩,卽爲牌招齋宿,而行都承旨林蓍喆,所當一體牌招,而拘於廳規,不得請牌,何以爲之?敢稟。傳曰,牌招。
李肇源啓曰,卽者兵曹郞廳來言,明日孝元殿預告祭親行時,本曹判書,當以別侍衛進參,而有身病,不得進參云。兵曹判書李祖承,卽爲牌招,何如?傳曰,允。
兵曹口傳政事,護軍單金魯忠。
以柳漢源·李濟遠·韓用謙拿處傳旨,傳于金近淳曰,分揀卽爲下送。
林漢浩,以奎章閣言啓曰,臣進詣奎章閣,奉審無頉,而閣內諸處奉審,亦爲無頉之意,敢啓。傳曰,知道。
李肇源,以都摠府言啓曰,今日入直內三廳武兼禁軍及軍兵等,當爲中日習射,而孝元殿預告祭親祭齋戒相値,不得爲之之意,敢啓。傳曰,知道。
林漢浩,以弘文館言啓曰,本館上番校理臣宋知濂,下番副修撰臣姜浚欽,俱以祔太廟時大祝,今日議政府肄儀時,晝仕出去之意,敢啓。傳曰,知道。
林蓍喆,以吏曹言啓曰,今此文宣王釋奠祭亞獻官,以大司成當爲塡差,而從二品大司成,則草記塡入事,曾有定式矣。時任大司成李魯春,資級乃是嘉善,依定式塡差以入之意,敢啓。傳曰,知道。
閔耆顯,以戶曹言啓曰,祔太廟後,祭享所用羊猪進排事,自禮曹草記允下矣。謹依戊戌前例,以羊三口,猪三十口加定之意,已爲就議於大臣矣。依此數加定分道,別單書八之意,敢啓。傳曰,知道。
李肇源,以禁衛營言啓曰,本營哨官李弼耆,身病甚重,勢難察任,改差,何如?傳曰,允。
吏曹判書徐邁修疏曰,伏以荏苒之頃,月朔改而禫享過,衣章遽換,物采如舊,靡逮之慟,朝野罔極,而況以我殿下出天之孝思,踐位行禮,觸境疚懷,區區下情,曷任焦慮之忱?仍伏念臣以八耋之年,癃痼之疾,雖無懸車之前懇僨轍之官箴,其於京察大政,夫豈有臨期猝辦之望,而督出之恩音曠絶,效死之微誠激感,從他笑罵之譏,不識羞恥之辱,都不敢暇計。遂回自畫之宿誓,冒入衆睨之鬨場,凡其甄別排比之際,所以罅東漏西,忘前失後者,退自點檢,指不勝摟。嗚呼,報答之願,反陷於毁畫,怵畏之情,卒歸於貪戀,古人所謂慙負初心,殆臣之謂矣。伏枕宛轉,尤悔山積惟遄被譴何,少暴其孤恩溺職之罪,是祈是祝。日昨伏見傳敎下者,以忠義陞敍之不卽擧行,誨責諄複,辭旨嚴截,臣擎讀未半,惶汗遍體,實不知置身之所也。今此賞典,係是孝元殿三年內效勞之人,則臣雖萬萬無狀,豈不欲首先檢擧,速沾恩波,而奈其衰聵之極,精神如醉,徒知年格之級遷,爲都政循例應行之先務。至於莫重承傳之推移作窠,別加收用,未及周旋,仍置不論,竟使功敍之寵章,歷屢政委諸草莽,其所辜犯,豈尋常做錯之比,而薄勘從輕,止命問備,臣身之終始曲庇,非臣隕結可報萬一,而國體之損傷,紀綱之隳壞,此其爲累於朝廷也。當復如何?噫,臣卽尸居之餘喘耳。萬念灰冷,一死紙隔,而寤寐血願,未始不耿耿於休致二字,縱因事會牽迫,末由逃遁,黽勉捱過,倖免顚踣,而以情以病,以年以例,此職之便同已遞,通朝之所見諒。況新服之初,五經大政而三次主銓,獨臣一人,藉令臣,眞有毛玠之平衡,山濤之藻鏡,難乎免乎偏任之物議,而今其千瘡百孔,掩不得老醜本色者,愈往愈甚。如此則池鳳有誚,獱㺚皆笑,往者雖莫追,更何兩言於瓜後之去就哉?必遞之地,則劃卽許改,敦匠之役,則策使自效,儘合於目下懋實之政,而至於進幣瓚爵之任,當此訪落之辰,尤不容不備員駿奔,則見職變通,一時爲急,間因誓戒,召牌儼臨,而蠢動無路,坐犯違逋,不待長單之畢,冒瀆疾聲之呼。伏乞聖慈,哀臣憐臣,先解臣東銓之銜,仍從臣引年之請,俾臣得以稍全身名,歸死邱壑,則不但臣之世世生生,銜恩鏤骨,亦於風礪一世,恢張四維之方,未必無少補。臣無任云云。答曰,省疏具悉。卿其勿辭行公。
兵曹判書李祖承疏曰,伏以日月如流,禮制有限,孝元殿禫事奄過,儀物遽換,廓然之慟,中外惟均,而我殿下,連行親奠,孝思靡極,哀慕勞動之餘,不瑕有傷損之節,臣退自陪衛,達宵耿結,竊不勝憂慮之忱。仍伏念臣以庸鈍憒劣之才,當大政臨迫之會,流品之高下,資歷之淺深,按簿閱籤,茫然不知所以甄別,則其於注擬排比之際,較挈人器,應副物情,使靺韋跗注之類,咸推至公,退無二辭者,臣雖不敢不勉,而亦非可以自必者,受命以來,日夕戰兢,惟孤負委畀,是恐是懼,幸荷府覆之德意,得免政席之僨誤,勘銓而出,長單繼徹,則竊庶幾仍釋重擔,快還本分,終不至於玷累則哲,而三度未及準格,親享適値隔宵,以別侍衛無人,召牌荐降,夫以臣循墻之初心,屢犯違逋,實非例讓,而畢竟怵畏義分,牽縳事會,夤緣復蹲於決難堪勝之地,則此豈臣所樂爲哉?歷日踧踖,實不知置身之所也。嗚呼,今當訪落之初,聖化維新,群情拭目,凡其三軍之撫摩,五兵之敎鍊,各掌百弊之振刷修擧,皆見職當務之急,不但止於西班選任之政而已。雖使威望足以服人,識慮足以周事者居之,尙難望其爬搔鉤剔,補苴鏬漏。況以臣之倥倥一措大,而乃敢於纔經都目,例稱瓜熟之後,不早揣量,一向淟涊,晏然自任以肩鉅責而淸衆瘼也哉?欲報之願,固切於鞭策,不稱之服,難强於分外,玆不得遲待過齋,冒控衷懇。伏乞聖明,俯垂鑑諒,將臣本兵之任,亟賜遞改,俾得以兩幸公私,千萬血祝。臣無任云云。答曰,省疏具悉。卿其勿辭行公。
京畿監司李始源疏曰,伏以日月不淹,孝元殿禫事奄過吉日于差,縟儀載擧,行將主祔于廟而影躋于殿矣。嗚呼,先王制禮,雖不可過,而聖人哀慕,寧有窮旣?瞻望雲鄕,只有血淚之徹泉而已。仍伏念臣猥以無似,待罪畿甸,今已十朔于玆矣。才猷淺短,不足以刷櫛宿弊,神精昏弱,不足以責應䌓務,每念先朝愼方岳之至意,屢承慈聖軫生民之盛德,夙宵憂懼,殆無異於集木臨淵。不意直學新命,又縻於不肖之身,臣誠惶悸,繼之以悲霣,不知所以爲心也。夫先王之剏是閣也,卽所以遠稽龍圖,近倣集賢,妙揀在廷之翹英,庸賁一代之笙鏞,只緣群下之不善對楊,雖不能盡徯聖志之所欲,而乃若設施之美,則孰不仰窺其影響之萬一也哉?嗚呼,眞遊一遠,萬事成陳,天日光華,無處復覩,而惟是雲漢之章,爛焉昭回。蓋自光御二十五載之間,精義妙用之發於絲綸,措諸事爲者稡成謨訓,咸有規度,煌煌然如弘球大璧之尊奉而昭垂之者,獨內閣在耳。斷章取義,則眞所謂文王旣沒文不在玆者也。臣等若而人,卽先王陶鑄中物耳。旣不能驅蟻下從,則區區自矢於方寸者,惟有精白一心,宣揚鴻休,守章程於萬世,備監法於一初,以明我先王貽燕之謨,以贊我殿下繼述之治,卽臣等未死之責也。顧臣識旣懵陋,學又空疎,實無以耐此華貫,不惟臣之自量甚明,抑亦同僚之所共知,而粵在唱第之初,便叨是選,其眷顧之私,奬借之恩,至渥且重,而曾不能以一得之愚,仰答洪造,則此卽臣已試蔑效之地也。今又更進一步,若固有之,則尤豈臣所可堪承也哉?況臣一門之親,竝列華銜,此固非今斯今,而若其時任之一朝齊耀,私心凜惕,益無可言,召牌儼臨,不敢違傲,雖不得不冒昧出肅,而謂以宿趼,因仍蹲據,實非拙分之所敢安,玆敢疾聲號籲於天地父母之前。伏乞聖慈,察臣由中之懇,亟命鐫改,俾名選得重,微諒獲遂焉。臣無任云云。答曰,省疏具悉。卿其勿辭行公。
上在昌德宮。停常參·經筵。
上詣孝元殿。入齋室後,內閣·政院·玉堂·藥房口傳問安。答曰,知道。預告祭親行後,內閣·政院·玉堂·藥房口傳問安。答曰,知道。朝廷二品以上單子問安,答曰,知道。還內後,內閣·政院·玉堂·藥房口傳問安。答曰,知道。
李肇源,以都摠府言啓曰,今此祔太廟擧動時,侍衛寶劍守宮,不可不備員,而都摠管李秉鼎,副摠管尹長烈未肅拜,都摠管洪義謨,以漢城府判尹導駕進,一員未差,將不得備員,合有變通之道,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,允。
李肇源啓曰,因都摠府草記,今此祔太廟擧動時,侍衛寶劍守宮,不可不備員,而都摠管李秉鼎,副摠管尹長烈未肅拜,都摠管洪義謨,以漢城判尹導駕進,一員未差,將不得備員,令政院稟旨變通事,允下矣。合有變通之道,何以爲之?敢稟。傳曰,未肅拜摠管牌招,導駕進摠營許遞,與未差之代,令該曹口傳差出。
大王大妃殿,傳于林蓍喆曰,主上連爲哀疚勞攘之餘,又當祔廟之時,徹夜將事,則必有損傷之慮。況有列朝已例,故自內已勉,請使大臣攝行,初八日闕門外祗送,初九日展謁,以此更爲磨鍊事,分付該曹。
吏曹口傳政事,以尹致性爲分承旨。
林漢浩啓曰,禮曹判書李晩秀,有稟達事,來詣請對矣。傳曰,入侍。
兵曹口傳政事,以黃昇源·李敬一爲都摠管。
林漢浩啓曰,祔廟都監郞廳來言,都提調李秉模,遭重制,未及淸齋,祔廟時將不得陪班云,何以爲之?敢稟。傳曰,許副,政官牌招開政。
閔耆顯啓曰,吏曹判書徐邁修,參判金達淳,參議任希存牌不進推考傳旨及罷職傳旨,今方捧入。而開政命下之後,如是違牌,不卽承膺,事甚未安,判書·參判,更爲牌招,何如?傳曰,參議只推,待明朝一體牌招。
以咸鏡監司李義弼狀啓,薦新生鰱魚,節序差早,屢次差退,惶恐待罪事,傳于林漢浩曰,勿待罪事,回諭。
以平安監司金勉柱啓狀,熙川郡民家汰壓人命致傷事,傳于閔耆顯曰,人命致傷,極爲矜慘,元恤典外,拔例顧恤,身還役竝蕩滌事,廟堂分付。
以平安監司金勉柱狀啓,嘉山等邑民家頹壓事,傳于閔耆顯曰,結構奠接之方,廟堂措劃分付。
以都摠管李秉鼎牌不進推考傳旨,傳于李肇源曰,更爲牌招。
以副摠管尹長烈牌不進推考傳旨,傳于李肇源曰,更爲牌招。
金近淳,以義禁府言啓曰,再明日擧動時,各差備都事,本府入直都事,當直別入直都事,當以十三員分差,而無以推移,出使都事鄭履權,令該曹口傳相換,假都事三員,亦令該曹,依例差出,以爲分排之地,何如?傳曰,允。
吏曹口傳政事,禁府都事鄭履權,活人署別提南相換。
林漢浩,以祔廟都監·都提調意啓曰,今此祔廟時,孝元殿移用諸具,皆於當日移設,則不無窘速之慮,就其中神座交倚座子倚子,滿頂骨平床,覆巾褥席等,明日令都監郞廳,前期受出,陪進宗廟,何如?傳曰,允。
林漢浩,以禮曹言啓曰,今八月初八日告動駕祭親行時,自上當有散·致齋之例,而正日只隔二日,散齋勢未及,依例磨鍊,殿下自今日散齋一日於別殿,致齋一日於正殿,凡散齋,有司不啓刑殺文書,致齋,惟啓享事,諸享官及近侍之官,應從升者,竝散齋一日於正寢,致齋一日於本司,陪享百官諸衛之屬,各於本司淸齋一宿事,知委,何如?傳曰,允。
林漢浩,以內醫院都提調·提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
李肇源,以兵曹言啓曰,今八月初九日正宗大王祔太廟時,前後射隊軍兵,當爲磨鍊,而取考謄錄,則以訓局步軍四百名爲之矣。今亦依此磨鍊,何如?傳曰,允。
李肇源,以兵曹言啓曰,慶熙宮衛將金世徵,身病猝重,勢難供職,呈狀乞遞。五衛將姜瀗,除授在外,過限未上來。輪番之任,不可久曠,竝改差,何如?傳曰,允。
李肇源,以兵曹言啓曰,新除授阿吾地萬戶徐有達,老母今年七十五歲,法不當遠離赴任,呈狀乞遞。邊將之親年七十五歲以上者,許遞其任,載在法典,依法典改差,何如?傳曰,允。
掌令宋穉圭疏曰,伏以日月遄邁,祥制奄過,臣民追慕,普切如新。仰惟聖孝出天,慨廓之痛,益復靡逮。臣於千萬夢寐之外,忽又被憲職恩除,召旨繼降,臣惶惑隕越,罔知攸措。噫,臣之猥叨謬恩,已有年所,而前後諭召之懇惻,逈出尋常,臣自以庸愚不足承膺,疾病不能强策,而冒死控免,一未趨謝,原其情則戚甚,論其跡則罪大,凡此實狀,庶幾聖明之所俯燭矣。倘垂哀憐,不加逋慢之誅,則只宜棄斥,俾遂溝壑之分,而今乃不然,纔遞旋除,輒加招徠,至再至三,看作常例,屢辱君命,臣罪益深,不惜名器?朝體亦損,臣誠惝怳懍惕,直欲鑽地以入也。臣無才可取,有疾難醫,而名廁朝籍,逃遁不得,旣無望於進而圖報,亦難安於退而將攝。臣之情隘勢蹙,固不可極,而尤豈非貽累於聖化之涵育萬物,各遂其生者哉?臣入夏以來,痰積之證,倍劇於前,近因暑濕,風眩兼發,廢食喘喘,日夕呼死,今若畏威泯默,實恐棄命草野,玆敢瀝血哀籲。伏乞聖慈,曲加矜察,亟收召旨,竝削職名,仍命勿復銓擬,俾得安意待盡,則實天地父母終始生成之賜也。臣無任云云。答曰,省疏具悉爾懇。日月不居,旣祥而禫而又將祔矣。予小子當踐位之辰,切訪落之誠,苟欲闡明我聖考志事,光揚我聖考謨烈,以仰答我聖考投遺予小子之休命,則捨山林讀書之士,而孰與講道,捨先正大老之孫,而孰與論治?然則予之寤寐凝竚,必欲致爾者,在今日不啻如渴,際見爾章,邁邁者猶夫前也。不料爾不諒予心,若是之甚也。矧今新涼已生,講筵將開,其所朝夕左右,薰陶啓沃,以輔翼予一人,以成從欲之治者,深有望於爾焉。爾須幡然改圖,從速登途,以副予側席之思。同副承旨閔耆顯製進。
孝元殿預告祭親行敎是時,亞獻官領議政沈煥之,終獻官右議政徐龍輔,贊禮禮曹判書李晩秀,典祀官奉常判官玄重祚,執禮應敎張錫胤,執尊副司果金啓濂,大祝副司果呂東植,祝史副司果金會淵,齋郞兵曹正郞李好敏,盥洗位兵曹佐郞李㬖,典籍李致祜,爵洗位司藝尹孝寬·兵曹佐郞閔昌呂,亞終獻盥洗位禮曹正郞李泰熙,贊者兼引儀鄭在愼,贊者假引儀安聖謩,謁者兼引儀李惟遠·林貞鎭,贊引兼引儀李命翼,贊引假引儀李啓元,祭監監察許暕·趙觀基。
壬戌八月初六日子時,上詣孝元殿。預告祭親行入侍時,行都承旨林蓍喆,左承旨李肇源,右承旨金近淳,左副承旨權襈,右副承旨林漢浩,同副承旨閔耆顯,記事官金·尹鼎烈,別兼春秋吳淵常·金邁淳,直提學李始源,直閣李存秀,待敎李敎信以次侍立。時至,通禮跪啓外辦,上具遠遊冠·絳紗袍·玉帶·黑皮靴,乘輿出宣化門。藥房提調李秉鼎進前曰,侵夜勞動,聖體,若何?上曰,一樣矣。仍進發,出協陽門,入延英門,至降輿所,通禮啓請降輿,上降輿,由宣政東夾門,入齋殿。通禮啓請行禮,上改具冕服·玉帶·赤舃出。贊禮前導,詣版位,引儀唱鞠躬四拜興平身,上仍行四拜禮訖。贊禮前導,詣尊所東向立,肇源酌酒,近淳受酒。上仍詣神位前,北向跪,蓍喆奉香盒,耆顯奉香爐以進,贊禮啓請三上香,上三上香,蓍喆等還奠爐·盒于案上訖,從西夾門出。襈奉盞以進,贊禮啓請執盞獻盞,上執盞獻盞,以授漢浩,漢浩敬奉,奠于神位前訖,從西夾門出。大祝敬奉祝文讀訖,贊禮啓請降復位,上俯伏興平身,仍降復位。次行亞·終獻禮如儀訖,俱降復位。引儀唱鞠躬四拜興平身,上仍行四拜禮訖,贊禮前導,詣望燎位,大祝奉祝文以進。執禮曰,可燎。燎訖。引儀唱禮畢,贊禮導殿下,由中東門出,仍入齋殿。少頃,通禮啓請外辦,上改具遠遊冠·緯紗袍·玉帶·黑皮靴出,通禮前導,出東夾門乘輿。領議政沈煥之,左議政李時秀,右議政徐龍輔進前曰,連爲勞動之餘,聖體,若何?上曰,無損矣。禮曹判書李晩秀進前曰,臣以大禮事,有仰達者矣。上冊寶吉日,定於十六日,而伊日適値月食矣。食在地中,救食節次,不爲擧行,且生光以後,則竝與齋戒,單子而不爲入啓,已有先朝定式,而莫重大禮之行於當日,似或未安,而退定則無吉日,進定則多有掣礙之端,諸道箋文,必有未及之慮,今難變通,而時刻之去食時不遠,終有所未安,以差晩時刻,改擇磨鍊,似好矣。上曰,仰奏慈殿矣。仍進發,由延英門·協陽門,入宣化門,還內。諸臣以次退出。
壬戌八月初六日酉時,上御重熙堂。禮曹判書請對入侍時,右副承旨林漢浩,記事官尹鼎烈,別兼春秋呂東植·金邁淳,禮曹判書李晩秀,以次進伏訖。晩秀曰,晩熱猶甚,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。晩秀曰,卽伏見慈殿下敎,有祔廟享事大臣攝行之命矣。太廟大享·春秋享外,非親享,則永寧殿享事,例不設行,今番旣命攝行,則永寧殿似不得行事,而三年制畢後,初行祫享之大禮,禮意事體,與常時時享有間,且已告由,則循例停行,終有所未安,祀典莫重,古例亦無可據,問議大臣,何如?上曰,依爲之。出擧條晩秀曰,七祀祭時享,輪回設行,功臣祭,只冬享設行,親享則七祀·功臣祭竝設,例也。今番旣命攝行,又非時享,則七祀·功臣祭,似當停行,而初行躋附之禮,七祀祭之不設,事涉欠缺,新配功臣則設祭,而舊配則不設,亦恐未安,一體問議大臣,何如?上曰,依爲之。出擧條晩秀曰,祔廟時親行享事,則百官陪享,而今番旣命攝行,則東西百官,只當陪從神輦之後,到太廟洞口外落後,揆以情禮,誠萬萬缺然,而享班事體,至爲嚴重,非親享而百官陪享,唯請謚時而已,他無可據之例,一體問議大臣,何如?上曰,祭官·諸執事及百官陪班,一依親享例磨鍊,可也。出擧條晩秀曰,初九日展謁時時刻,與陳賀時時刻相値,陳賀時刻,退定似好,故敢此仰達矣。上曰,依此爲之也。晩秀曰,臣以上冊寶時日子,已於駕前仰奏,而預定然後,似無窘速之事矣。上曰,仰奏慈殿,似當有下敎矣。晩秀曰,宙合樓奉安御眞,移奉璿源殿時門路,以出永肅門入萬寧門之意仰奏,而萬寧門則中間門多有狹小處,神轝出入,似甚難便,依戊戌年移奉時例,以萬安門爲之,似好矣。上曰,仰奏慈殿矣。仍敎曰,所奏之事,皆已奏乎?晩秀曰,他無可奏之事矣。仍命退,諸臣以次退出。
上在昌德宮。停常參·經筵。
李肇源啓曰,來十一日朝參日次,而上冊寶三度習儀相値,頉稟之意,敢啓。傳曰,知道。
林漢浩啓曰,來十一日輪對日次,而上冊寶三度習儀相値,頉稟之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
林蓍喆啓曰,吏曹判書徐邁〈修〉,參判金達淳,參議任希存牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,更爲牌招,何如?傳曰,都監都提調,今當差出,則所重何如,而無端屢違,是何分義?竝從重推考,與參議一體牌招。
有政。吏批,判書徐邁修進,參判金達淳進,參議任希存進,行都承旨林蓍喆進。以領議政沈煥之爲祔廟都監都提調,宋銓爲同義禁,曺允大爲同春秋,尹文東爲兵曹參議,李榏爲昭顯墓守衛官,軍器直長單金光衡。學生尹台榮贈戶參例兼,通德郞尹鳴逵贈戶議,以上同知尹仁洙兩代。知春秋單曺允大。兵批,判書李祖承病,參判吳泰賢病,參議金鼎國病,參知李得休入直進,左承旨李肇源進。護軍尹光普,副護軍閔昌爀·洪義浩·李近胄,副司果任百禧,竝單付,華寧殿守門將單鄭煥昇。
大王大妃殿,傳于林蓍喆曰,昨日下敎,亦有云云,而自月初以後,連爲勞動,極庸悶慮。上冊寶日,大殿殿庭親進,及自內行禮置之,只百官外庭行禮。此後多有擧行之事,日子亦不可遲延,以十一日進定,三度習儀除之事,分付。
傳于林蓍喆曰,發遣吏郞,諸執事淸齋與否,摘奸以來。
備邊司,以李仁秀爲摠戎使。
兵曹,摠戎使單李仁秀。
李肇源啓曰,新除授摠戎使李仁秀,敎書雖未及啓下,卽爲牌招,傳授密符,何如?傳曰,允。
以平安監司金勉柱狀啓,雲山郡民家汰壓人命致傷事,傳于閔耆顯曰,依熙川例,令廟堂分付。
林漢浩啓曰,大王大妃殿·王大妃殿上冊寶後陳賀頒敎文,當爲製進,藝文提學黃昇源,待明朝牌招,以爲製進之地,何如??傳曰,允。
以吏曹參議任希存牌不進罷職傳旨,傳于林蓍喆曰,只推。
林漢浩,以禮曹言啓曰,今八月初六日禮曹判書請對入侍時,臣晩秀所啓,卽伏見慈殿下敎,有祔廟享事大臣攝行之命矣。太廟大享·春秋享外,非親享,則永寧殿享事,例不設行,今番旣命攝行,則永寧殿似不得行事,而三年制畢後,初行祫享之大禮,禮意事體,與常時時享有間,且已告由,則循例停行,終有所未安,祀典莫重,古例亦無可據,問議大臣,何如?上曰,依爲之。又所啓,七祀祭時享,輪回役行,功臣祭,只冬享設行,親享則七祀·功臣祭竝設,例也。今番旣命攝行,又非時享,則七祀·功臣祭,似當停行,而初行躋祔之禮,七祀祭之不設,事涉欠缺,新配功臣則設祭,而舊配則不設,亦恐未安,一體問議大臣,何如?上曰,依爲之事,批下矣。發遣本曹郞廳,問議于時·原任大臣,則領中樞府事臣李秉模,以爲禮由情出,義以時起,方當祔廟之日,已行告由之禮,於昭陟降,洋洋如臨,今以攝行之例,永寧殿享祀,不爲設行,則於情於禮,俱甚愴缺,義起而行之,恐協情文。至於七祀·功臣之祭,禮堂所奏,實爲妥當,而邦禮莫重,不敢質言,伏惟上裁云。議政府領議政臣沈煥之,左議政臣李時秀,右議政臣徐龍輔,以爲太廟享儀,因禮曹判書李晩秀所奏,有下詢大臣之命矣。今此祔廟大享,比春秋常享,尤有重焉,而永寧殿行祀,亦已預告矣。因太廟之攝行,旋停已告之享事,旣涉未安,況寧考新主,躋祔太室,而不得同薦芬苾於祧廟,情禮缺然,依親享例行事,恐爲允當。至於七祀·功臣之祭,亦不可闕,一體擧行,祭官·諸執事,雖有依親享磨鍊之聖敎,而獻官以下諸執事差出之例,親享與攝行,等級逈殊,此則竝以攝行磨鍊,於禮於情,恐無僭差之慮矣云矣。大臣之議如此,上裁,何如?傳曰,依大臣議施行,諸執事,以親享磨鍊爲之。
林漢浩,以禮曹言啓曰,祔廟大祭時,祭官·諸執事及百官陪班,一依親享例磨鍊事,命下矣。祭物牲品,視享攝行,其例不同,何以爲之?敢稟。傳曰,以親享例磨鍊。
林漢浩,以禮曹言啓曰,大王大妃殿·王大妃殿上冊寶吉日,以今十一日進定事,奉承慈敎矣。宗廟·永寧殿·社稷·景慕宮告由祭,同日曉頭設行事,更爲磨鍊知委,何如?傳曰,允。
林漢浩,以景慕宮都提調意啓曰,太常所進生栗,今方薦新於本宮,而宮苑生栗,姑未成熟,待爛熟薦新之意,敢啓。傳曰,知道。
李肇源,以備邊司言啓曰,卽見京畿監司李始源狀啓,則以爲,道內水陸軍,雜在於沿峽之間,而一室壯丁,雖是五六,擧皆編伍於水陸,如當竝操,資裝凡節,極爲苟艱,其所愁嗷,頓無豐歲之樂,且海西·三南及喬桐·永宗,只行水操,則畿甸陸軍,宜蒙一視之澤,本道陸操姑爲停止事,請令廟堂稟旨分付矣。詰戎之政,關係甚重,除非歲儉民饑之時,有不敢遽議停免,而近年以來,爲念民弊,率多曠廢,揆以備陰雨之道,誠亦可悶矣。本道以屢豐之餘,民勢不至窘乏,而水陸操竝行之難,果不無事情之誠如狀辭者。湖南水操,旣已許停,畿內今秋陸操,亦依狀請,特爲停止,官鎭門聚點,使之如例擧行,而戎務疎虞之歎,在所當念。一時闊狹之政,不宜爲例,明春行操,行且不遠,嚴飭各邑,軍伍之未整者,劃卽釐正,器械之朽鈍者,趁今修政,俾無臨時摘奸生頉抵罪之弊事,一體分付道臣,何如?傳曰,允。
李肇源,以備邊司言啓曰,卽見全羅監司韓用龜狀啓,則以爲,本道沿海諸郡,被災最甚,以今所見,西成無望,而赴操舟師,盡是沿邑農民,則裹糧遠赴,爲弊不貲。在前如此之時,亦多有停操之例,本道左右水營及山北·古群山今秋水操,依陸操例,竝爲停止事,請令廟堂稟旨分付矣。本道沿邑今年農形,誠多可悶,詰戎之政,雖係重務,道臣旣以裹糧遠赴之弊爲言,其在先食後兵之意,有不可不念。本道今秋水操,依狀請特許停止,各其官鎭門聚點,依例擧行之意,分付道臣,何如?傳曰,允。
李肇源,以兵曹言啓曰,今八月初八日大駕詣敦化門外祗送時,侍衛軍兵,當爲磨鍊,而取考謄錄,則禁軍全數或入直侍衛,環衛軍則訓局步軍全數或八哨五哨或內外各營入直馬步軍,除營直出用之例矣。今番則禁軍及環衛軍,何以磨鍊乎?敢稟。傳曰,竝入直擧行。
李肇源,以御營廳言啓曰,今八月初八日孝元殿親行告動駕祭,神輦詣宗廟時,大駕詣敦化門外祗送時,依兵曹節目,東營入直騎士二十五人,步軍四十三名,集春營入直軍四十名內,各留營直五名,該入直哨官,率領仍直,餘皆待標信除出,新營入直軍六十四名內,除營直五名,依例除標信除出,入直千摠李膺福,騎士將李敬熙,把摠李仁達,哨官方禹鼎·李大濟,領赴于訓鍊都監都領陣,而解嚴後,各還本處入直之意,敢啓。傳曰,知道。
李肇源,以訓鍊都監言啓曰,今八月初九日正宗大王祔太廟時,因兵曹節日,挾神輦軍六十名,將官率領,侍衛射隊軍四百名,各其將官率領,前後分半分屬,雜人馬一切嚴禁,事畢後,除標信罷出之意,敢啓。傳曰,知道。
敎摠戎使李仁秀書,王若曰,山西之將材是須,方注隆眷,城北之戎權特畀,庸侈殊章。國之大事在戎,予所注意者將。惟卿,簪纓華族,棨戟威名,世襲忠武公韜靲,此固將種,手握統制營管轄,歷試戎垣,自先朝寵遇式隆,出入周廬者旣久。至今日倚毗益篤,前後晉擢之非常。眷彼漢北一營,卽我海東重鎭,聲勢控一面之重,壯鎖鑰於山城,設施均兩局之規,作藩屛於畿甸,所以積儲之豐器械之富,甲於諸都。若其保障之策經理之方,責在元帥,顧重任難其人也,當此時屬之誰耶?玆授卿以摠戎使,卿其懋恢令圖,祗服寵命。師中丈人吉也,必須靺韋之歸心。閫外將軍制之,庶令旌旗之變彩,壯藩蔽而鎭一路,務寬惠之竝推,肅組練而撫三軍,捨威明則難濟。於戲,職在衛霍,宜體中宸聽鼙之思,政先撤桑,毋忽重門擊柝之擧。故玆敎示,想宜知悉。知製敎姜浚欽製進。
上在昌德宮。停常參·經筵。
上詣孝元殿,入齋室後,內閣·政院·玉堂·藥房口傳問安。答曰,知道。告動駕祭親行後,內閣·政院·玉堂·藥房口傳問安。答曰,知道。朝廷二品以上單子問安。答曰,知道。神輦祗送後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
李肇源啓曰,今日孝元殿親行告動駕祭,大駕詣敦化門外祗送神輦時,入直禁軍·挾輦軍,槍劍軍,建陽門·銅龍門·金虎門·弘化門·東營·西營·新營·南營·北營·廣智營·集春營入直軍除出,標信請出之意,敢啓。傳曰,知道。
李肇源啓曰,今日神輦詣宗廟時,挾神輦軍除出,標信請出之意,敢啓。傳曰,知道。
傳于林蓍喆曰,吏禮換房。
傳于林蓍喆曰,禮房承旨,馳詣宗廟·永寧殿,奉審摘奸以來。
傳于閔耆顯曰,傳香承旨,馳詣文廟,奉審摘奸以來。
行都承旨林蓍喆書啓,臣承命馳詣宗廟,尊所奉審則無頉,祭物·祭器·祭井看審則精潔,諸執事進排官·佾舞工人摘奸則無頉,次詣永寧殿奉審則無頉,祭物·祭器·祭井看審則精潔,諸執事進排官·佾舞工人摘奸則無頉矣。臣則仍留享所,待將事修掃後,復命之意,敢啓。傳曰,知道。
傳于林漢浩曰,神輦陪從,豈可無時任閣臣乎?不爲提稟之入直閣臣,推考。
傳子林漢浩曰,閣臣承旨許遞,前望單子入之,待下批牌招察任。
承旨前望單子入之,金宗善落點。
兵曹口傳政事,副護軍單金近淳。
李肇源,以都摠府言啓曰,今八月初九日宗廟展謁時,侍衛寶劍守宮,不可不備員,而都摠管西春君爗,副摠管吳載紹差祭,都摠管李秉鼎·李敬一未肅拜,一員未差,將不得備員,合有變通之道。令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,竝許遞,前望單子入之。
摠管前望單子入之,都摠管李書九·曺允大·沈能建,副摠管李魯春·李儒敬落點。
傳于林漢浩曰,仰體昔日之意,宜伸情禮,明日太廟展拜後,當詣景慕宮展拜,該房知悉。
傳于林漢浩曰,發遣吏郞,諸執事淸齋與否,摘奸以來。
李肇源啓曰,明日大駕詣宗廟入齋室後,大王大妃殿,王大妃殿·惠慶宮·嘉順宮問安,何承旨進去乎?敢稟。傳曰,左副承旨進去。
林漢浩,以祔廟都監都提調意啓曰,神轝詣宗廟,權安于南神門外幄次之意,敢啓。傳曰,知道。
林漢浩,以祔廟都監都提調意啓曰,謹依禮曹草記批旨,冊寶先爲奉安於欌中之意,敢啓。傳曰,知道。
林漢浩,以尊崇都監都提調意啓曰,大王大妃殿·王大妃殿尊崇上冊寶吉日,以十一日進定事,命下矣。大王大妃殿·王大妃殿玉冊文草圖書中日子,改付標以入,而前日內入玉冊文印本,不可不釐正,亦爲請出,改粧以入,何如?傳曰,允。
林漢浩,以禮曹言啓曰,今此上冊寶陳賀時,大王大妃殿·王大妃殿·惠慶宮,百官進致詞箋文表裏儀註,直爲書入各殿宮之意,敢啓。傳曰,知道。
林漢浩,以奎章閣言啓曰,守宮檢校待敎徐有榘,待明朝牌招,何如?傳曰,今日牌招入直。
林漢浩,以奎章閣言啓曰,檢校待敎徐有榘,卽爲牌招入直事,命下,而奉牌闕外,無意入來,事體所在,誠極未安,從重推考,申飭入直,何如?傳曰,今日何可以此等事瀆撓乎?二直提學,卽爲出去參班,此非爲參班,卽欲時任閣臣陪從之意也。本閣入直,謂無關重,則檢校待敎,惟意爲之。
孝元殿告動駕祭親祭敎是時,贊禮禮曹判書李晩秀,典祀官奉常判事玄重祚,執禮副司果金銑,執尊司諫鄭來百,大祝持平元在明,贊者兼引儀鄭在愼,贊者假引儀安聖謩,謁者兼引儀林貞鎭·趙元溥,贊引假引儀高景漢·成海默,祭監監察鄭淳民·沈應奎。
壬戌八月初八日卯時,上詣孝元殿。親行告動駕祭,仍詣敦化門,神輦祗送入侍時,行都承旨林蓍喆,左承旨李肇源,右承旨金近淳,左副承旨權襈,右副承旨林漢浩,同副承旨閔耆顯,記事官金·尹鼎烈,別兼春秋吳淵常·金邁淳,直提學李始源以次侍立。時至,通禮跪啓外辦,上具遠遊冠·絳紗袍·玉帶·赤舃,出宣化門。藥房提調李秉鼎進前曰,連日勞動,聖體,若何?上曰,一樣矣。蓍喆曰,今日宗廟傳香時,龍亭儀仗,未卽待令,以致陪香之遲滯,該曹擧行,極爲駭然。當該堂上,所當重勘,而本院請推之外,無他可施之罰,何以爲之乎?上曰,從重推考,可也。出擧條仍進發,出協陽明,由延英門,至降輿所降輿,入宣化外東門,入齋殿。命書傳敎曰,禮房承旨,馳詣宗廟·永寧殿,奉審摘奸以來。少頃,通禮跪啓請行禮,上改具冕服·玉帶·赤舃出,蓍喆進圭,上執圭,贊禮前導,入東夾門,詣版位。引儀唱鞠躬四拜興平身,上搢圭仍行四拜禮訖。贊禮前導,詣尊所東向立,肇源酌酒,近淳受酒。上詣神位前,北向跪,蓍喆奉香盒,耆顯奉香爐以進,贊禮啓請三上香,上三上香,蓍喆等還奠爐·盒于案上,從西夾門出。贊禮啓請執盞獻盞,襈執盞以進,上執盞獻盞,以授漢浩,漢浩敬奉,奠于靈座前。上俯伏興少退跪,大祝敬奉祝文讀訖。贊禮跪請降復位,上執圭,降復位,引儀唱鞠躬四拜興平身,上仍行四拜禮訖。上詣望燎位,執禮曰,可燎。燎訖,引儀唱禮畢。贊禮前導,還就齋殿。少頃,上改具遠遊冠·絳紗袍·玉帶·赤舃,出幄次,由東夾門入,進詣殿內,西向立。神位奉安時奉審訖,由宣政東夾門出,乘輿進發,由延英門·肅章門·進善門,出敦化門,入幄次。少頃,神輦至,通禮啓請出次,上詣版位。引儀唱鞠躬,上鞠躬,神輦過,引儀唱平身,上平身,上釋圭,蓍喆跪受,上還入幄次。少頃,以司謁口傳下敎曰,外辦入之。通禮跪啓外辦,上出幄次,乘輿入敦化門,由進善門·肅章門,入協陽門,通禮跪啓解嚴,入宣政門還內。諸臣以次退出。
上在昌德宮。停常參·經筵。
自巳時至酉時,灑雨下雨,測雨器水深一寸三分。
大駕詣宗廟入齋室後,內閣·政院·玉堂·藥房口傳問安。答曰,知道。
展拜後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
大王大妃殿,傳于林蓍喆曰,昨日有宗廟展拜後欲爲展拜景慕宮之敎矣。此時疚懷之中,日氣亦未淸明,過爲勞攘,悶慮矣。景慕宮展拜,當改擇日爲之,知悉。
李肇源啓曰,司僕內乘來言,捲簾,取稟。傳曰,捲三面。
傳于金宗善曰,頒敎文中,赦句添入。
金宗善啓曰,赦句添入事,命下矣。某罪以下宥之乎?敢稟。傳曰,雜犯死罪以下竝宥。
金宗善啓曰,頒敎文中赦句添入事,命下矣。藝文提學黃昇源,旣在闕中,使之製進,何如?傳曰,允。
金宗善啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
金宗善啓曰,臣宗善,大王大妃殿·王大妃殿·惠慶宮·嘉順宮問安進去下直之意,敢啓。傳曰,知道。
傳于林漢浩曰,右副承旨,馳詣社稷,奉審摘奸以來。
右副承旨林漢浩書啓,臣承命馳詣社稷,壇上奉審則無頉,祭物·祭器·祭井看審精潔,諸執事·進排官·佾舞工人摘奸則無頉矣。臣則仍留享所,待將事修掃後,復命之意,敢啓。傳曰,知道。
林漢浩啓曰,吏曹郞廳來言,百官加下批政事,取稟。傳曰,當日爲之。
有政。吏批,判書徐邁修,參判金達淳,參議任希存進,行都承旨林蓍喆進。百官加下批。以金基厚爲繕工副正,李錫祜爲崇陵別檢,金敎根爲中部都事。分承旨李庚運·尹致性,分兵曹參議尹理相,正郞高廷鳳,孝元殿參奉韓元履,以上減下。
兵批,判書李祖承病,參判吳泰賢入直進,參議金鼎國,參知李得休病,左承旨李肇源進。百官加下批。副護軍尹致性·李庚運·尹理相,以上竝單付。分副摠管金羲淳,分都摠都事具命德減下。
備忘記,中官李洽·蔣良臣,竝百官加親授。大王大妃殿,以承傳色口傳下敎曰,明日時原任大臣·禮堂來待。
林蓍喆,以祔廟都監都提調意啓曰,今日子時,祔廟禮成之意,敢啓。傳曰,知道。
林蓍喆,以尊崇都監都提調意啓曰,冊寶改封裹吉日,令日官池景泌推擇,則今月初九日未時爲吉云,以此日時擧行之意,敢啓。傳曰,知道。
林蓍喆,以奎章閣言啓曰,各殿宮上冊寶翌日,請出新冊,舊寶權奉奎章閣,涓吉奉詣于沁都事,有先朝定式矣。今此大王大妃殿·王大妃殿上冊寶翌日,臣等依定式進詣仁政殿東月臺,請出之意,敢啓。傳曰,知道。
林蓍喆,以奎章閣言啓曰,明日奎章閣奉審日次,臣等進詣擧行之意,敢啓。傳曰,知道。
林蓍喆,以禮曹言啓曰,今此祔太廟後大殿陳賀時,諸道所封箋文中熙川郡守張夢說,橫城縣監田義顯,雖非應封官,以別軍職封箋矣。一體看審捧入之意,敢啓。傳曰,知道。
林漢浩,以吏曹言啓曰,在前頒赦時,例有別歲抄書入之事矣,今番則何以爲之乎?敢啓。傳曰,書入。
林漢浩,以吏曹言啓曰,別歲抄書入事,命下矣。永不敍用,居中·居下,亦爲一體書入乎?敢稟。傳曰,依此爲之。
林漢浩,以吏曹言啓曰,新除授洪原縣監李象謙呈狀內,矣身七耋老父,素患痰癖之症,近又添劇,委頓床席,轉側須人,目下情理,萬無離捨遠赴之勢云。其親病旣如是沈篤,則有難强令赴任,今姑改差,何如?傳曰,待其親病少間,下送後草記。
林漢浩,以吏曹言啓曰,新除授繕工監副正金在淳呈狀內,矣身素抱暑症,無時發作之中,痢症益添,轉側須人,以此症情,時日內萬無供職之望云,中部都事李義秉呈狀內,矣身素患痰癖之症,當此換節之時,挾感復發,症情危劇,時月之內,實無供職之望云。身病俱如是沈重,則有難强令察任,竝姑改差,何如?傳曰,允。
林漢浩,以吏批言啓曰,本曹佐郞尹在陽呈狀內,矣身素患痰癖之症,遇暑添劇,時月之內,萬無起動供職之望云。身病旣如是,則不可强令察任,改差,何如?傳曰,允。
正宗大王廟庭,左議政文忠公金鍾秀,左議政忠文公兪彦鎬配享時,宣讀敎書,王若曰,雲鄕之弓劍莫攀,奄關三年之制,淸廟之豆籩載薦,爰配一德之賢,從與享之,禮則然矣。恭惟我先王二紀之治,本諸明義錄一部之書,魯史之鈇鉞森嚴,亂臣賊子知懼,禹鼎之物象昭著,魑魅魍魉莫逃。蓋玆誅姦究而破凶窩,實寓微婉之旨,以至淑人心而靖世道,莫非精義所推。猗歟,數十義克明,厥有一二臣同德。左議政文忠公金鍾秀,間世賢輔,淸議主人,經術發爲文章,蔚乎鳴國之盛。孝友根於天性,移之事君以忠。志氣剛方,頑夫廉而懶夫立,言論峻爽,激其濁而揚其淸。或朗吟微醺,殆若高蹈士跌宕,每峨冠博帶,儼然禮法家規模。風期自貳邸契心,名義爲一生藉手。當戚畹專恣之日,痛彝倫之不明,有漢賊角立之幾,辨陰陽則必早,惟其第一義秉執,克闡不貳本嫌微。在戊午侍講筵之初,贊睿德於制心制事,逮壬夏煽凶徒之際,演王言於如綍如綸,尊盛德於三古之隆,永有辭於天下,炳大義於百世之後,竢不惑於聖人。嗟,群小暗售於鼓簧,而直節益著於佩玦,每夜瞻北斗之宿,寸誠至發於咏嘆,微陽訪東郭之梅,聖眷冞隆於終始,士類有砥柱之恃。屹乎中流,輿人頌氷檗之淸,尙云小節,身處江湖而安危獨佩,望若山斗而德業彌尊,虎在深山,方幸藜藿之不採,龍逝大澤,遽驚木稼之告災,激昴風裁,孰爲士大夫矜式?磊落氣槪,緬想老成人典型。左議政忠文公兪彦鎬,精金之姿,介石其操,權衡嚴是非之辨,不懾不撓,去就關消長之機,知進知退。檢身以規矩繩墨,平生不改布衣,贊獻於黼黻笙鏞,六經乃其茶飯,蓋其魚水之契。肇自龍潛之時,手賜廿四字鄒書,陳善責難之自任,首論數千言王道,致知力行之交修,胄筵密諭炳幾,眷注攸始。前席質言同志,禍福都忘,懲討則志殲巨魁,義理則洞見大本,劈源頭而辨涇渭,卓乎先見之明。植倫常而嚴隄防,蔚爲名論之主,彤筆寓懲惡之義,一初淸明,金閨贊右文之治,群賢彙吉,岩廊正色。李文靖之風範端凝,霖雨叶望,韓稚圭之神功歛却,方當鰲扉調梅之日,遽有鯨濤吟蘭之行,正論獨持於扶經。不憚數千里去國,定力可驗於處困,得自三十年讀書,嘉會屬維乙之春,枚卜膺用申之命,泮渙之朝象復正,士曰時哉樂哉?眷顧之天命方新,卿則國耳公耳,一老胡不慗遺?重宸起亡鑑之嘆,斯人何處得來?十行紆宣誄之眷,閔小子煢然在疚。嗟,舊臣邈矣遺風,奄終制於滕廬,方有事於周廟,吉辰載涓,祔而不祧,擧萬世之彝典,享則有配,揀昔日之宗臣。爰取共貞之二人,實循大同之公議。玆以卿等,配享正宗大王廟庭,際遇宛若平昔,英靈庶有依歸,祭祀攸同,儼君臣之一體,幽明無間,怳風雲之再熙。於戲,禮典罔愆,懿烈愈著,無疆惟恤,予方凜若淵氷,不昧者存,卿應祐我邦國,樹風聲於百代,義問益昭,享芬苾於千秋,休祥篤降。故玆敎示,想宜知悉。知製敎李存秀製進。
敎中外大小臣僚·耆老·軍民·閑良人等書,王若曰,制闋諒闇,方抱慨廓之慕,禮成淸廟,爰擧躋祔之儀。玆將三載餘哀,庸敷四方多誥。永惟我寧考盛德至善,夐越古明王偉烈洪功,聰明仁孝之夙彰,展也天縱之上聖,剛健綜察之嘿運,允矣日躋之純工。問學則濂·洛·關·閩之是宗,上溯孔·孟之正路,治謨則皇王帝覇之必辨,不屑漢·唐之小康。踐祚初元,誕敷惻怛之諭,明義一部,勒成謹嚴之書。宗統先正於致隆,確乎建天地之義,皇恩深追於字小,逖矣愾風泉之思。猗歟,二紀光臨,煥乎三代丕理,禮樂刑政之已備,爛制作而郁彬,廟社·郊壇之寅承,雖攝將而齋遬。上辛虔祈年之享,果驗屢豐之徵,先甲領牖世之音,每戒泮渙之象。是謂於緝熙而致純粹,咸仰極高明而盡精徵。心法遠紹於執中,尙詢縫掖之管見,乾綱摠攬於在上,至採草野之蕘言。文章若決江河,典·謨·誥·訓之體制,施措動合規矩,關石和勻之尊嚴。至若敬天而勤民,亶由惟聖而盡性。水旱災異之警懼,饑饉疾苦之撫摩,一心虔對越之誠,十行藹憂勤之念。天經地緯,敬守皇祖之訓猷,玉篆·金泥,光揚太母之功德。謙衷屢拒於揚號,蓋無樂乎千乘。斯道彌光於闢詖,會有極于一統。五晦綸綍,奚啻懸象之法程?三晝詢諮,不遑淸燕之暇逸。巍巍有成功也,期大猷之允升,蕩蕩無能名焉,謂盛德之必壽。嗟,靈臺中身之將屆,而玉几末命之遽揚,鼎湖之弓劍永遺,嗟,皇天胡寧忍此?豐阼之同瑁斯受,而小子將誰庇依?仰女堯之臨朝,雖幸慈天之覆幬,哀群黎之無祿,曷慰率土之攀號?肆稱世室之彝章,庸副擧國之顒望。祖功宗德,昭承十二聖烈光,春祀秋嘗,永奉千百禩禋饗。喬山之歲月屢換,居然祥禫之制除,寢殿之筵几將移,繼而陞祔之禮在。八月初九日,躋祔于廟,有事于祖,繼序其皇。倣殷廟觀德之儀,誦周雅升歌之什。文昭·武穆之有秩,玉相金章之如瞻。珪幣交將於尊彝,禮儀濟濟,鍾鼓迭奏於庭簴陟降洋洋。綏我思成,薦苾芬而增惕,訪予落止,御黼扆而何安?想先朝好生之仁,宜懋恢蕩之典。推今日廣惠之意,斯霈咸宥之恩,自本月初九日昧爽以前,除謀反大逆·謀叛,子孫謀殺歐罵祖父母父母,妻妾謀殺夫,奴婢謀殺主,謀故殺人魘魅蠱毒關係國家綱常,贓汚·强竊盜外,雜犯死罪以下,徒流付處,安置充軍,已至配所未至配所,已發覺未發覺,已決正未決正,咸宥除之,敢以宥旨前事相告言者,以其罪罪之。在官者各加一資,資窮者代加。於戲,軒懸不作於賀庭,式遵徙月樂之敎。肹蠁旁流於寰域,永迓自天申之休。故玆敎示,想宜知悉。知實錄事黃昇源製進。
壬戌八月初九日卯時,大駕詣宗廟。展拜入侍時,行都承旨林蓍喆,左承旨李肇源,右承旨權襈,左副承旨金宗善,右副承旨林漢浩,同副承旨閔耆顯,記事官金·尹鼎烈,別兼春秋吳淵常·金邁淳,直提學李始源,直閣李存秀,待敎李敎信,以次侍立。時至,通禮跪啓外辦,上具翼善冠·衮龍袍·玉帶·黑皮靴,乘輿出宣化門·協陽門。通禮啓請降輿乘輦,上降輿乘輦。通禮啓請進發,上進發,出肅章門·進善門,敦化門,由笆子橋,入宗廟洞口,至降輦所。通禮啓請降輦乘輿,上降輦乘輿,至宗廟大門,由東挾以入,仍詣齋殿。少頃,以司謁口傳下敎曰,外辦入之。通禮跪啓外辦,上改具冕服·玉帶·赤舃出。通禮啓請執圭,蓍喆進圭,上執圭,由正門入,詣版位西向立。通禮啓請鞠躬四拜興平身,上行四拜禮訖,陞自東階,詣第一室奉審後,次詣各室奉審訖,降自東階,還出東門,通禮啓請釋圭,上釋圭,蓍喆受圭。上仍入小次,有頃還出。領議政沈煥之,左議政李時秀,右議政徐龍輔,藥房提調李秉鼎等進前曰,展拜各室,聖慕克伸,勞動旣多,聖體,若何?上曰,無損矣。煥之等仍請乘輿,上曰,置之。仍詣永寧殿東門外,通禮啓請執圭,蓍喆進圭,上執圭,由正門入,詣版位西向立。通禮啓請鞠躬四拜興平身,上行四拜禮訖,陞自東階,詣正室奉審,次詣西挾室奉審,又詣東挾室奉審訖,降自東階,還出東門,通禮啓請釋圭,上釋圭,蓍喆受圭。上仍步詣齋殿,有頃,以司謁口傳下敎曰,外辦入之。通禮跪啓外辦,上改具翼善冠·衮龍袍·玉帶·黑皮靴出。通禮啓請乘輿,上乘輿,由宗廟大門東挾以出,至降輿所,通禮啓請降輿乘輦,上降輿乘輦。通禮啓請進發,上進發,由宗廟洞口,過笆子橋,上曰,承旨入侍。肇源·鼎烈·邁淳進前,上曰,解嚴。有頃,又命承旨入侍,肇源·鼎烈·邁淳進前,上曰,侍衛直入仁政殿,可也。肇源承命傳之。上入敦化門·進善門,仁政門,仍詣殿內降輦,入小次。諸臣改服次,以次退出。
壬戌八月初九日午時,上御仁政殿。祔太廟後頒敎陳賀入侍時,行都承旨林蓍喆,左承旨李肇源,右承旨權襈,左副承旨金宗善,右副承旨林漢浩,同副承旨閔耆顯,記事官金·尹鼎烈,別兼春秋吳淵常·金邁淳,直提學李始源,直閣李存秀,待敎李敎信,以次進伏訖。上具遠遊冠·絳紗袍·玉帶·黑皮靴,出小次陞座。敎曰,百官皆已整齊乎?賤臣承命出,令百官速就位。承史·閣臣先行四拜禮,通禮啓請執圭,蓍喆進圭,上執圭。贊儀唱鞠躬四拜興平身,宗親·文武百官行四拜禮,致詞官進前致詞訖,百官又行四拜禮。宣敎官立階上宣敎訖,百官又行四拜禮,贊儀唱跪搢笏三叩頭,百官皆如儀。贊儀唱山呼,百官及樂工·軍校齊聲呼千歲,贊儀又唱山呼,百官以下又齊聲呼千歲,贊儀又唱再山呼,百官以下又齊聲呼千千歲,百官又行四拜禮。宣箋官將宣箋,百官皆跪,宣箋訖,皆俯伏興平身。禮畢,百官皆退。領議政沈煥之,左議政李時秀,右議政徐龍輔陞階進前曰,祔廟禮成,百僚稱賀,而臣等不敢以賀語仰達矣。哀疚勞動之餘,聖體,若何?上曰,一樣矣。煥之等仍先退。通禮啓請釋圭,上釋圭,蓍喆受圭。少頃,上曰,侍衛前進。仍降座乘輿,出仁政門,由肅章門,入協陽門,宣化門還內。諸臣以次退出。
上在昌德宮。停常參·經筵。
藥房提調李秉鼎,副提調林蓍喆啓曰,禮成祔廟,誠展祗謁,臨殿受賀,追慕維新,伏未審夜間,聖體,若何?連日勞動之餘,不瑕有損節,臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮,嘉順宮,藥房口傳問安。答曰,知道。
金宗善啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于林蓍喆曰,禮房承旨,馳詣宗廟·永寧殿·社稷·景慕宮,奉審摘奸以來。
林漢浩啓曰,領議政沈煥之,左議政李時秀,右議政徐龍輔,禮曹判書李晩秀,參判兪漢謨,參議金履永,依下敎來待矣。傳曰,入侍。
有政。吏批,判書徐邁修進,參判金達淳進,參議任希存進,右副承旨林漢浩進。以右議政徐龍輔爲嘉禮都監都提調,提調三單李晩秀·趙鎭寬·閔台爀,郞廳六單李敬熙·李洛秀·徐有敎·趙景鎭·鄭東杓·金鍒,以洪時濟爲吏曹佐郞,洪仁謨爲工曹正郞。
兵批,無政事。
林蓍喆啓曰,卽者奉常寺官員來言,明陵忌辰祭祭物及英陵·寧陵秋夕祭祭物,明日當爲封進,而都提調徐龍輔,明日陳賀進,提調未差,不得監封云。未差之代,政官牌招開政差出,待下批,使之卽爲擧行,何如?傳曰,令該曹口傳差出。
吏曹口傳政事,以李書九爲奉常提調。
金宗善啓曰,行大司憲李直輔,掌令宋穉圭在外,執義沈銖,掌令李東煥,持平鄭時善·元在明牌不進,監察茶時之意,敢啓。傳曰,知道。
以執義沈銖,掌令李東煥,持平鄭時善·元在明,司諫鄭來百,獻納李基慶牌不進罷職傳旨,傳于金宗善曰,只推。
林蓍喆,以禮曹言啓曰,卽接貞陵參奉所報,則今十三日本陵忌辰祭享,兩官當爲備員,而新除授令柳尋春在外,無以進參云矣。莫重祭享,陵官不可不備員,本陵令柳尋春改差,其代,令該曹以在京無故人口傳差出,以爲備員將事之地,何如?傳曰,允。
吏曹口傳政事,以李普衍爲貞陵令。
林蓍喆,以尊崇都監都提調意啓曰,大王大妃殿·王大妃殿玉冊文印本及玉冊文致詞箋文眞·諺書本中日子,竝爲釐正以入之意,敢啓。傳曰,知道。
林蓍喆,以弘文館言啓曰,本館下番修撰臣尹久東,以尊崇都監差備官,今日玉冊寶內入時,晝仕出去之意,敢啓。傳曰,知道。
林漢浩,以吏曹言啓曰,成均館直講鄭魯榮呈狀內,矣身老母,年今洽滿七十,素抱貞疾,長時危篤,近日暑症添劇,實無晷刻離捨供職之望云。耆老所守直官趙碩章呈狀內,矣身素患痰癖之症,當此換節之時,一倍添劇,萬無供職之勢云。鄭魯榮之親病,趙碩章之身病,俱如是沈篤,則不可强令察任,竝姑改差,何如?傳曰,允。
李肇源,以兵曹言啓曰,卽接西道參軍李元喆牒報,則訓鍊都監所授彰義門東邊第一城廊近處體城五間許頹圮云。爲先令繕工監,把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
李肇源,以訓鍊都監言啓曰,本局分授都城彰義門東邊第一城廊近處體城五間許頹圮處,令該軍門卽送修築,把守軍兵,量宜定送事,自兵曹草記矣。今日爲始,砲手二十名,將校一人率領,限改築間,輪回守直之意,敢啓。傳曰,知道。
李肇源,以訓鍊都監言啓曰,本局局別將金,身病甚重,勢難察任,改差,何如?傳曰,允。
壬戌八月初十日午時,上御熙政堂。大王大妃殿垂簾,大臣·禮堂入侍時,右副承旨林漢浩,記事官尹鼎烈,別兼春秋吳淵常·金邁淳,領議政沈煥之,左議政李時秀,右議政徐龍輔,行禮曹判書李晩秀,參判兪漢謨,參議金履永,以次進伏訖。煥之等曰,秋氣甚熱,夜間聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。大王大妃殿敎曰,今日入侍,卽初四日大臣率禮堂請對之意也。此爲百福之源,今日始欲擇日矣。煥之曰,宗社萬年之基,卽在於此,臣等方顒望以待矣。大王大妃殿敎曰,禮判當擧行矣。晩秀曰,臣等顒望之餘,伏承下敎,不勝歡忭之忱矣。三揀日及親迎擇日,當令日官涓吉,而有何月何時擇入之敎,然後自下可以擧行,法意若此矣。大王大妃殿敎曰,一日甚急矣。三九月古或不爲婚娶,而今時則未必然矣。閭閻間,果無拘忌之事乎?煥之曰,閭閻間,或有忌之者,或有行之者,大體論之,不必爲然矣。時秀曰,不必遠看,禮曹判書李晩秀,於三月朔婚娶矣。大王大妃殿敎曰,三揀後例於別宮,留在三朔,而何待三朔?主上壺位久虛,一日甚急。親迎之禮,定於九月,六禮擧行,其間擇日,果何如乎?晩秀曰,日官待令,臣等詳問後仰奏乎?大王大妃殿敎曰,依此爲之也。晩秀等退出。大王大妃殿敎曰,祔廟禮成,君臣之服色如舊,廓然靡逮矣。仍掩抑良久,敎曰,難知者人事也,豈意此令之出於予乎?宗社億萬年無疆之休,歡忭則極,而歡忭之中,心事一倍益新矣。煥之曰,明日上冊寶時,大殿不爲親上,已承下敎,而陳賀時儀注,以親臨磨鍊。連日勞動之餘,又爲臨殿,下情悶切矣。大王大妃殿敎曰,予欲下敎而未及爲之矣。雖血氣方强之時,過爲勞動哀毁,則易致傷損,況血氣未定之時乎?殿庭行禮,只百官爲之,而今日旣上冊寶,明日則都監勿爲請出,以權停禮爲之,可也。煥之曰,雖非親臨,旣率百官行禮,則請出冊寶,禮固然矣。臣等明日,當請出冊寶矣。大王大妃殿敎曰,依此爲之也。漢浩承書大王大妃殿傳敎曰,明日陳賀,以權停禮磨鍊,上冊寶門路,以協陽門爲之事,分付。晩秀等回奏曰,臣等以下敎辭意,問于日官,則三九月不必爲忌。但九月本非吉月,十月則甚吉日字,私自分排推擇,故臣方持入,而嘉禮有六禮節次,納采·納徵·告期·冊妃·親迎·同牢是也。親迎·同牢,行於同日,而十月十六日爲吉,三揀擇,九月初六日爲吉矣。納采以下吉日,以三揀擇以後親迎以前,分排推擇,則納采九月十八日,納徵同月二十日,告期十月初三日,冊妃同月十三日爲吉,而習儀等節次,亦當於其間,量宜爲之云矣。大王大妃殿敎曰,依所擇日字爲之,可也。晩秀曰,事體莫重,書出,似好矣。漢浩承書大王大妃殿傳敎曰,三揀擇吉日,以九月初六日爲之。大王大妃殿敎曰,大造殿,卽大殿寢殿,三揀前,不可不修葺矣。煥之曰,戶判擧行之事,而戶判不爲登筵矣。大王大妃殿敎曰,承旨傳于戶判,可也。晩秀曰,三揀擇,命下矣。三揀詣闕時門路及詣別宮時門路,預爲稟定,然後可以擧行,故敢此仰達矣。大王大妃殿敎曰,詣闕時外門路曜金門,內門路神佑門爲之,詣別宮時外門路,敦化東挾門爲之,可也。出擧條晩秀曰,三揀擇日,卽詣別宮矣,別宮定於何宮,而待下敎,令該曹預爲修理,何如?大王大妃殿敎曰,以於義本宮,定別宮,可也。出擧條晩秀曰,六禮推擇時吉時,每難分排,庚申初再揀擇時,依顯廟辛卯嘉禮時例,以二十四時磨鍊事,臣親承先朝下敎矣。今番依此擧行,何如?大王大妃殿敎曰,依此爲之,可也。出擧條大王大妃殿敎曰,聞卿言,則以二十四時爲之磨鍊,曾是先朝下敎云,雖欲更聞,得乎?以卿所承聆者,擧行,可也。煥之曰,嘉禮都監堂郞,今當差出矣,政官牌招開政擧行,何如?上曰,依爲之。出擧條大王大妃殿敎曰,都監擧行,不得不爲之之事外,務從除弊,仰體昔日之聖意,可也。煥之,謹當依下敎爲之矣。晩秀曰,先朝御眞移奉門路,初以由永肅門,入萬寧門磨鍊矣。更審形止,則自永肅門,至萬寧門,則神轝出入,別無窘狹之慮,而萬寧門內正肅門,間樣太狹,無以容旋。臣等之意,依戊戌年英廟御眞奉安時例,以進善門作路,由仁政門,入萬安門,似好矣。大王大妃殿敎曰,正肅門門路,則若是太狹,而無變通之路耶?晩秀曰,以神轝陪奉,則此門萬無容旋之望,若以神轝奉入萬寧門,至正肅門,移奉腰轝以入,則似爲便宜之道矣。大王大妃殿敎曰,此路,是先朝平時常由之路,故必欲以此門路,陪奉腰轝移奉,依所奏爲之,可也。煥之曰,璿源殿修理之事,領府事主管擧行矣,以其遭服制之故,小臣待罪,而小臣則忝在原任閣臣之列,自當參班。領府事,明日陳賀,將入參云,使之專任,何如?大王大妃殿敎曰,入參則可也。若犯染不過一望,密邇眞殿,以爲擧行,似涉如何,此則相議爲之也。煥之曰,然則小臣當奉行矣。晩秀曰,十五日璿源殿還安奉安時,儀節頗繁,自上有難許久親臨,臣等奉詣殿內,自上只爲祗迎,待還奉安禮畢後,親行茶禮似好,故臣等自外如是商議後,敢此仰達矣。大王大妃殿敎曰,當依此爲之矣。煥之曰,御眞表題改書事,臣等更爲商量,則用刀擦出,終涉末安。聞匠人輩言,則洗出似好云,故玆敢仰達矣。大王大妃殿敎曰,洗出則以致拖久,是甚未安,善爲擦出,卽付紅籤,極爲便好,無害於事體矣。晩秀曰,綃體甚薄,擦出之際,易致犯過後禙紙體,是可慮也。煥之曰,用水沾綃面,待其糊潤,入竹刀揭起後,善爲擦出則恐無侵過褙紙之慮矣。大王大妃殿敎曰,此言甚好,依此爲之也。龍輔曰,標題書寫明日爲吉,而此等莫重書寫之擧,必有草圖書先期書入之例,而正書旣在明日,草圖書書入,恐無其隙。蓋草圖書入啓之時,陪奉龍亭,細仗鼓吹前導,至政院入啓,御覽後啓下矣。如是之際,儀節頗多,殊非猝乍間可爲,且在前期限促迫,則不入草本,直入正本,已有其例,今番則何以爲之乎?大王大妃殿敎曰,在前多有此例乎?龍輔曰,御眞標題,則無可援之例,而他餘書寫,則多有草圖權停之例矣。大王大妃殿敎曰,然則草圖書除之,可也。又敎曰,御容,初欲以四旬本展奉矣,更思之,展奉之本,比櫃奉本,傷損較異。第一室方今所奉之本,非最初所奉之本也,最初所奉之本,予常仰瞻,而多有傷損之處,又有水沾之痕,故英廟朝,改模移奉,卽今展奉之本是也。以此推之,可驗展奉之易損。先朝御容,有三旬四旬二本,四旬本,尤爲七分之模,予意則四旬本姑爲櫃奉,先以三旬本展奉,以此知悉,可也。煥之曰,倭人書啓中通禮使,以丁卯年爲期,而前期一二年,講定迎送之節,兩國已成節目矣。當初渠以歉荒托之,限十年退却期限爲言,而今忽以我國送譯官,先請退限云者,誠巧詐矣。此句節改措語以送之意,東萊府使許知委,似好矣。大王大妃殿敎曰,我國初無此言乎?煥之曰,初無是事,而其時文書亦見存,今若自彼國,改送其句語,則捧書啓,正合事理矣。大王大妃殿敎曰,隣國以信爲主,而我國初無此言,則今忽做作,謂以我國先求退限,豈成說乎?以事體言之,此不必言于廟堂之事,豈可使倭人,知其入聞於廟堂乎?何不自萊府嚴斥,而至有報來廟堂之擧乎?煥之曰,下敎至當,而此非狀啓爲之者,私通於廟堂矣。大王大妃殿敎曰,更聞之,萊伯事,不爲非矣。予則不知苗脈,故有此敎,然則卿之所奏甚好,依此爲之也。晩秀曰,嘉禮時儀節甚繁,而儀軌與前例,無以考稽矣。先朝時,以一依顯廟朝辛卯年嘉禮例,已有成命,而到今事體,與其時有異。第念肅廟朝辛卯年嘉禮時,兩東朝臨御,事若相符,以其時儀軌用之似好,而亦有下敎後可以擧行。且本曹與春秋館,無其時儀軌之見存者,獨江華鼎足山城有之,遣史官持來,以爲憑考之地,恐好矣。大王大妃殿敎曰,卿言甚好,依此爲之也。晩秀曰,諸道箋文,皆以十六日書塡,而陳賀旣進定矣,若還送改來,則日子,有未趁之慮。在前如此之時,或有權捧之例,故敢此仰達矣。大王大妃殿敎曰,臨時進定,事體似然,依此爲之也。煥之曰,朝臣奏事,自有次序,而昨日永寧殿展謁後承候時,藥房提調李秉鼎,徑先奏事,擧措顚倒,事體未安,推考警責,何如?上曰,依爲之。出擧條上曰,再昨日祔太廟陪香時儀仗,未及待令乎?時秀曰,未及待令,以朔望祭陪香例爲之矣。大王大妃殿敎曰,祔廟時陪香,事體尤重,而該曹擧行,未免損傷國體矣。上命書傳敎曰,再昨日祔太廟受香時儀仗不爲待,令當該兵曹判書,施以罷職之典。大王大妃殿敎曰,京畿與湖南習操,停止爲請,而此雖民弊,亦不可廢之事也。此後則前期一二年經營似好,而今年則何道爲之乎?煥之曰,昨年則京畿·兩西,連疲迎勅,故停止矣。今年則京畿外,擧皆爲之矣。大王大妃殿敎曰,詰戎之政,不可廢之,而今年將行嘉禮,國家之慶年,而年事亦穴農云,使之停止何如乎?煥之曰,詰戎之政,關係甚重,慈敎誠至當,當依此擧行,而今年習操,亦多有已行之處矣。時秀曰,今若出停止之令,則水軍亦赴於陸操,陸軍又赴於水操,而往來之際,似有眩亂擧行之慮矣。大王大妃殿敎曰,旣始之處,不必停止,未始之處,置之,可也。又敎曰,主上春秋鼎盛之時,頻接臣隣,訪問機務,不害爲熟習見聞之道,此後次對,必以原定日來會,可也。煥之曰,謹依慈敎爲之,而或値事故,則恐不得來會矣。大王大妃殿敎曰,自上若難臨御之時,則豈可每每引接乎?此則觀勢爲之矣。又敎曰,見主上法服之時,則已成君王之體位,誠萬萬慶幸矣。大臣以下各就座。少頃命退,諸臣以次退出。
上在昌德宮。停常參·經筵。
卯時,有霧氣。
林蓍喆啓曰,來十六日日次儒生殿講日次,而月食齋戒相値,頉稟之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,永宗僉使尹頤東,阿耳僉使鄭信達,森森坡萬戶張佑軫,在德萬戶金載興鎭東萬戶文敬成下直,各長弓一張,長箭一部,片箭一部,筒兒一箇賜給。
林蓍喆啓曰,卽者奉常寺官員來言,明陵忌辰祭祭物及英陵·寧陵秋夕祭祭物,今日當爲封進,而都提調徐龍輔陳賀進,提調李書九有身病,不得監封云,提調李書九,卽爲牌招,何如?傳曰,允。
林蓍喆啓曰,奉常提調李書九牌不進推考傳旨,今方捧入,而祭物封進,一時爲急,如是違牌,不卽擧行,事體所在,誠極未安,更爲牌招,何如?傳曰,允。
林蓍喆啓曰,奉常提調李書九再牌不進推考傳旨,今方捧入,而祭物封進,一時爲急,連事違召,不卽擧行,事體所在,誠甚未安。所當更請牌招,而係是一日三牌,何以爲之?敢稟。傳曰,處義太過矣。祭物封進莫重,卽爲進去。
林蓍喆啓曰,知敦寧李書九,旣已出肅,而兼帶知經筵知實錄事,不爲肅謝,直爲出去,事甚未安,推考警責,何如?傳曰,允。
林蓍喆,以禮曹言啓曰,卽接泰陵直長所報,則本陵節享不遠,而直長朴榮壽,見差貞陵忌辰祭謁者,參奉沈能協,身病沈重,無以進參云矣。本陵節享不遠,貞陵忌辰,只隔二日,不可無變通之道。泰陵參奉沈能協改差,其代,令該曹,以在京無故人口傳差出,何如?傳曰,允。
吏曹口傳政事,以洪宗九爲泰陵參奉。
李肇源啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
備忘記,中官曺壽喆·金相澤,百官加親授。
林漢浩啓曰,吏曹郞廳來言,百官加下批政事,取稟。傳曰,當日爲之。
傳于林蓍喆曰,都監別單書入事,分付。
林漢浩,以吏曹言啓曰,今此陳賀頒赦後,別歲抄當爲稟旨書入,而今月初九日書入別歲抄,姑未啓下,故不得循例稟旨書入之意,敢啓。傳曰,知道。
有政。吏批,判書徐邁修進,參判金達淳進,參議任希存進,右副承旨林漢浩進。以金羲淳爲同經筵,曺允大爲繕工提調,金鍒爲廣興守,成均博士安益謙,學諭李鼎鎰·任弘植,以上竝單付。
兵批,判書未差,參判吳泰賢病,參議金鼎國入直進,參知李得休病,左承旨李肇源進。百官加下批。
傳于金宗善曰,坐直承旨,與禮曹判書入侍。
以慶尙監司南公轍狀啓,進上藥材中山藥,限內不得封進,惶恐待罪事,傳于林蓍喆曰,勿待罪事,回諭。
林漢浩,以禮曹言啓曰,今此宗廟·各陵殿宮園墓秋夕祭祭官,當爲磨鍊,而除老病·公故外,實無推移分排之路,依近例刑官·司饔院官員及年六十以上人員,通瀜塡差以入之意,敢啓。傳曰,知道。
林漢浩,以吏曹言啓曰,今此秋夕祭祭官中,時無職名人員,令該曹口傳付軍職,何如?傳曰,允。
林蓍喆,以禮曹言啓曰,今此大王大妃殿,王大妃殿上冊寶後陳賀時,諸道所封箋文中熙川郡守張夢說,橫城縣監田義顯,雖非應封官,以別軍職封箋矣。一體看審捧入之意,敢啓。傳曰,知道。
李肇源,以都摠府言啓曰,今日入直內三廳武兼禁軍及軍兵等,當爲中日習射,而大王大妃殿·王大妃殿上冊寶陳賀權停禮相値,不得爲之之意,敢啓。傳曰,知道。
金宗善,以義禁府言啓曰,今日頒赦時赦單子,當爲書入,而再昨日祔太廟赦典,本府所管罪人,參其罪犯,輕重區別,放稟仍秩,已爲修啓,未承判下,更無可以分等擧論者,不得書入之意,敢啓。傳曰,知道。
知敦寧李書九疏曰,伏以居諸易得,中月之禫制奄終,隮祔之殷禮肇擧,盛德至善,普切於戲之思淸廟朱絃,彌增愀如之想,而鑾輿祗謁,聖孝克伸,寶冊恭進,慈徽丕闡,區區下情,竊不勝慶祝之至。仍伏念臣咎深僨事,罪積慢命,上負隆眷,旣蔑涓埃之報答,徒辱恩言,殆若豚魚之冥迷,論其辜犯,嶺海猶輕,而聖度天大,罰止遞罷,臣於是仰戴洪私,俯省愆尤,中夜永嘆,祗有感涕。不意迺者,恩敍遽降,除旨聯翩,臣誠惝怳隕越,不知釁尤之賤,何以得此於聖朝也?在臣分義,曷敢不扶策病驅,祗肅天陛,以伸叩謝之忱,而第臣違抗之罪,雖蒙薄勘,僨誤之辜,竟逭嚴誅,則公議猶未快伸,國綱尙有所損,惶恧之情危臲之踪,依舊自如。伏況向日恩批之開釋,至謂臺避之過當,此雖出於曲庇之聖念,顧臣私心,尤有所萬萬不敢安者。夫糾効官師,振肅朝著,諫官之職也,苟有可言,何事不可?臣之疎謬溺職,情雖無妄,孼由自作,則臺論之激發,正是淸朝之美事,而奉讀聖敎,乃反以攙及他事,顯示不槪之意,如臣無狀,縱不能爲聖朝激揚淸濁。砥礪名義,以酬隆恩之萬一,而是又將以不肖之身,上累聖明恢弘之德,下沮臺閣直截之風,臣罪到此,尤無以自贖矣。更何敢憑恃寵靈,揚揚周行,重自陷於無忌憚之誅乎?且今狗馬賤疾,重傷暑熱,腫毒流注,步履尙患艱辛,泄痢交作,神精日益委薾。種種醜穢,雖不敢煩陳,而束帶趨朝,萬無其望。縟禮載擧,百僚咸簉,而舁伏禁扄之外,獨阻嵩呼之列,太常粢盛之監封,事體至重,而以此病狀,亦無以奔奏自效於齋明吉蠲之地。召牌荐臨,坐犯違傲,飭敎繼降,末由蠢動,伏枕惶隕,生不如死,玆敢略暴肝血,冒瀆崇嚴。伏乞聖慈,俯垂鑑諒,將臣本兼諸任,竝行鐫改,仍治臣孤恩虧分之罪,以昭法紀,以安愚分,千萬幸甚。臣無任云云。答曰,省疏具悉。祭物監封時晩,卿其勿辭,卽爲行公。
敎中外大小臣僚·耆老·軍民·閑良等人書,王若曰,太室擧隮祔之儀,景命載迓,兩殿晉尊崇之典,褥禮肇稱,祗率彝章,誕敷明誥。恭惟睿順聖哲莊僖惠徽翼烈明宣綏敬大王大妃殿下,周室聖姒,宋朝女堯。正壺敷樛木之仁,配皇祖建極之治,翼儲措磐石之固,贊昭考踐阼之謨。神機嘿運於深宮,屢奠宗社之岋嶪,陰功載闡於顯號,誕膺瑤冊之煒煌。嗟,小子不弔于天,惟太母相依爲命。瞻裘冕之淵靜,三朝承止慈之恩,奉簾帷之儼臨,萬幾賴仰成之旨。闡日星之大義,有光先休,廓螮蝀之群邪,於變民俗。忠逆進退之嚴正,朝著肅淸,民生膏肓之永除,功化普暢。荷慈天保佑之德,旣宗祊之底安,顧今日崇報之忱,若河海之莫量。猗,我王大妃壺範,允邁古哲后閨徽。祥膺渭梁之嬪,基寧王正始之化,德合京室之婦,嗣文母思齊之音。雖艱難險巇之時,六宮騰簪珥之頌,伊勤儉恭謹之行,八方被紘紞之功。望仙馭之陟遐,曷慰崩毁之慟?閔眇躬之在疚,偏荷覆幬之仁。海屋之寶籌漸高,翼小心於喜懼。桂殿之春暉長駐,藹一念於顯揚,肆於淸廟升祔之餘,爰有東朝晉號之例。位彌隆於長樂,千乘之崇奉有儀,禮則宜於我家,三后之盛事可述。秪緣兩聖之謙挹,堅拒列朝之典常。迨此時張大之儀,蓋慈心之多慽。追昔年精微之義,寔懿哀之增摧。聯籲齊登於滿庭,旣感回之無望,溫諭洊降於盈缶,庶對揚之有辭。斯寢功德模畫之章,只擧位號加隆之禮。尊親之孝爲大,縱欠二字之揄揚,順志之道斯存,庶幾百世之炫燿。傳序膺光升之位,巍乎慈極慈闈之冞尊,正名擧隆賁之儀,煥矣玉篆玉牒之祗獻。羹墻之慕冞篤,至痛恒纏於終天。岡陵之壽是祈,微誠粗伸於受日。斯推慈恩之曠蕩,用霈惠澤之涵弘。自本月十一日昧爽以前,除謀反大逆·謀叛,子孫謀殺歐罵祖父母父母,妻妾謀殺夫,奴婢謀殺主,謀故殺人魘魅蠱毒關係國家綱常,贓汚·强竊盜外,雜犯死罪以下,徒流付處,安置充軍,已至配所未至配所,已發覺未發覺,已決定未決定,咸宥除之,敢以宥旨前事相告言者,以其罪罪之。在官者各加一資,資窮者代加。於戲,運方啓於泰亨,物各遂於豐阜。邦之大夫庶士,須贊錫類之洪規,嘉與百姓群黎,咸歸歛福之至化。故玆〈敎〉示,想宜知悉。藝文提學黃昇源製進。
壬戌八月十一日申時,上御重熙堂。坐直承旨與禮曹判書入侍時,左副承旨金宗善,記事官金,別兼春秋呂東植·金邁淳,行禮曹判書李晩秀,以次進伏訖。晩秀曰,日間聖體,若何?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。上曰,璿源殿役事,幾何爲之?能無窘速之患乎?晩秀曰,幾盡爲之矣。十三日可畢役,而十四日則當修掃設鋪陳以待矣。上曰,卽今未盡爲者,何事乎?晩秀曰,唐家姑未迄役,再明日則可以了當矣。上曰,都監何日設行乎?晩秀曰,都提調落點,俄者始下,今將爲會同,而事例無可考據者,姑俟江華儀軌之上來,可以成出事目,姑未與都提調相議,而小臣所見然矣。顯廟儀軌,亦當參考,而此儀軌,曾已內入,奉出然後可以參考,故敢此仰達矣。上曰,依此爲之。晩秀曰,儀軌未及考見,都監事姑無稟定者,而向日登筵,三揀擇時門路,旣承慈敎矣。臣退而思之,則自曜金門,由神佑門,則當由進善門,肅章門矣。此路卽朝臣出入之路,且經正殿,女轎之由此作路,事涉如何?至於三揀以後詣別宮之時,則事體自別,宜由此路矣。臣等曾見庚申年初再揀擇時,皆由通化門作路,今亦依此磨鍊似好,故敢此仰達矣。上曰,當仰稟慈殿下敎矣。上曰,今番都監別看役李興潤,可爲之人也。晩秀曰,然矣。上曰,張世紀,卿知之乎?念其兄,不可無收用之擧,如秦泂·金道佺,皆可合之人,李完基則年紀頗多,須招問其筋力可强,如可强則亦爲差定,此五人,問議于都提調,使之啓下好矣。晩秀曰,謹當依下敎擧行,而此五人外,如有一二人可使者,或有本宅人可使者,則亦當加數啓下乎?上曰,不必止此五人也。仍敎曰,有何可達之事乎?晩秀曰,嘉禮都監事,姑未及料量,儀軌考見後,自可次次稟定矣。上曰,非獨嘉禮,其外有甚可達之言乎?晩秀曰,昨日垂簾入侍時,未及仰達矣。太廟展拜之日,有景慕宮展拜之敎,臣等聞命,悲愴掩抑,而伊日慈敎,有景慕宮展拜改擇日之命矣,以何間推擇乎?上曰,更稟慈殿,有下敎矣。晩秀曰,璿源殿移安時,自上殿內祗迎,未知何處爲好,而自前展拜時,每於萬寧門內小次祗迎矣。今亦依此磨鍊,承史·侍衛,則皆於萬寧門外待令,趁時入侍,似好矣。上可之。晩秀曰,十三日當爲大奉審矣,其日書標題乎?上可之。晩秀曰,先朝御眞,在前自書香閣,奉安宙合樓時,只閣臣陪奉,差出繖扇·仗鉞等執事若而人,而今番門路,旣由永肅門,則不可無儀仗·鼓吹。且當依戊戌前例,差出分承史·兵曹·摠府·大祝,攝司僕正·攝通禮擧行,以此分付,何如?上曰,依爲之。晩秀曰璿源殿,每自內行禮,故朝臣不得入參,而曾亦有因下敎入參之時。今番百官旣行禮,則大臣·閣臣·宗親·儀賓內庭行禮,似合情禮,故敢此仰達矣。上曰,依爲之。晩秀曰,內閣設置,專爲奉列聖謨訓·先朝御眞,而御眞今將奉安于璿源殿矣。閣臣職掌,只有奉謨訓一事,而奉謨堂旣在內苑,且無閣監守直,則臣等以時奉審,事體未安。若因出入之不便,不得奉審,則便非設置本閣之本意。皆有窩·西庫書籍,若不頻加審閱,則藏書之節,必不如前,亦甚悚悶。臣意則每年四孟朔,閣臣備二員,與承史各一人,奉審奉謨堂,兼審皆有窩·西庫,而永肅門內,則司謁引接,事面正而事勢便。至於閣吏等,皆有窩·西庫出納冊子,依前爲之,以此定式施行,似合事宜。諸閣臣之議,亦無異同,故敢此仰達矣。上曰,依爲之。竝出擧條晩秀曰,在前內閣擧行之事甚多,故諸般擧行,一如政院之爲矣。今則旣無待令名色,而自多稟定之事,每難一一煩稟,當以草記,列書條目,如別單例入啓矣。上曰,奏事已盡乎?退去。晩秀先爲退出。宗善曰,俄因下敎,都監別單入啓,而其外又有各司別單之到院者,未有下敎,故不敢捧入矣。上曰,竝入之。命退,承史以次退出。
上在昌德宮。停常參·經筵。
金宗善啓曰,行大司憲李直輔,掌令宋穉圭在外,執義沈銖,掌令李東煥,持平鄭時善·元在明呈辭,監察茶時之意,敢啓。傳曰,知道。
注書金病代,以沈能栻爲假注書。
傳于林蓍喆曰,祔廟都監都提調領府事李秉模,領議政沈煥之,鞍具馬一匹賜給,提調行禮曹判書李晩秀,戶曹判書趙鎭寬,吏曹判書徐邁修,工曹判書閔台爀,都廳副應敎朴宗慶,軍資正趙萬元竝加資,郞廳戶曹正郞趙厚鎭,禮曹正郞金魯範,刑曹正郞李義敎,忠勳都事朴英源,司僕主簿趙命喆,副司果徐謙淳竝陞敍,工曹正郞金基厚,日淺勿論,監造官童蒙敎官南復來,監役李述模,司饔直長朴宗球,司宰奉事沈兢之,副司勇李魯謙·尹義東,別工作監役李奎昶,修理所監役洪羲謙,竝六品遷轉,別看役前縣令丁遇泰,相當職調用,前同知李興潤,前五衛將李得淵,竝邊將除授,計士以下員役·工匠等,令該曹,參酌分等施賞。
傳于林蓍喆曰,太廟祔享時祭官,旣已親行磨鍊矣。初獻官左議政李時秀熟馬一匹面給,亞獻官行大護軍金祖淳,終獻官行護軍尹光普,竝加資,薦俎官戶曹判書趙鎭寬,堂上執禮行副護軍趙得永,各熟馬一匹賜給,禮房承旨林蓍喆加資,堂下執禮校理閔命爀,各室大祝應敎張錫胤等十四,各半熟馬一匹賜給,第十五室大祝正李存秀加資,典祀官正李基憲,廟司令任希復,監察鄭淳民·沈應奎,七祀獻官僉正宋持敬,功臣獻官庶尹柳詢,各兒馬一匹賜給,執尊副司果金銑等十五,祝史副司果金在昌等十五,齋郞佐郞林景鎭等十五,捧俎官正郞尹光心等十五,掌牲令判官李鼎老,協律郞正洪秀晩,贊者鄭在愼等六,七祀功臣執事佐郞李周奭等四,各加一資,資窮者代加,事知守僕李昌彬等三,竝帖加,其餘守僕,米布題給。
傳于林蓍喆曰,祔太廟時竹冊執事校理閔命爀,司諫鄭來百,敎命執事正郞李好敏,謚冊執事持平元在明,司果朴宗正,諭書執事司果金啓濂,謚寶執事應敎張錫胤,修撰姜浚欽,銀印執事獻納李基慶,司果呂東植,玉印執事具得魯,直講鄭魯榮,擧案及褥席執事金基厚等十二,大祝正李存秀,司果朴宗京,各半熟馬一匹賜給,攝司僕正佐郞林景鎭,司果尹致鼎,攝通禮司果南涑·李海淸,各兒馬一匹賜給,各差備司果鄭東愈等十二,尙瑞院假官南熙等二,各加一資,資窮者代加,各差備領率部將內禁衛崔宗厚等十七,各兒馬一匹賜給,廟庭配享臣左議政金鍾秀·兪彦鎬,題主官副正字徐有恂等二,各差備官十,配享時敎文書寫官佐郞安光宇,各加一資,資窮者代加,讀敎官校理徐長輔,兒馬一匹賜給。
傳于林蓍喆曰,神輦侍衛分承旨尹致性·李庚運,分兵曹參議尹理相,分摠管金羲淳,各半熟馬一匹賜給,分史官金蓍根·金致龍,分兵曹正郞高廷鳳,分摠郞具命德,各加一資,資窮者代加,假司謁張光益·白景采,奏時官裵漢輔等五,日官池景泌,各加一資,資窮者代加,別監·武藝別監中禁,政院·兵曹吏隷,禮曹·通禮院禁漏下人等,令該曹考例施賞。
傳于林蓍喆曰,祔廟時香室官員李鏵等三,各兒馬一匹賜給,通禮院贊儀李厚植,孝元殿三年內親祭茶禮時待令,曾有承傳陞敍,兼引儀鄭在信陞六,假引儀安聖謩陞敍,事知書員陳興基,禮曹儀註次知執吏書吏安一得,竝帖加,香室守僕等,令該曹考例施賞。
傳于林蓍喆曰,神輦挾侍中官金德九·梁大宜,各熟馬一匹賜給,寶差備中官金性彦·方得賢,玉冊差備中官李夢良·李元碩,寶劍等各差備長番中官金始采等六,各半熟馬一匹賜給,玉印等各差備出入番中官金得九等三十二,各加一資,資窮者代加。
傳于林蓍喆曰,大王大妃殿·王大妃殿上冊寶都監都提調領府事李秉模,領議政沈煥之,各鞍具馬一匹賜給,提調行禮曹判書李晩秀,戶曹判書趙鎭寬,吏曹判書徐邁修,工曹判書閔台爀,都廳副應敎朴宗慶,正趙萬元,竝加資,郞廳正郞趙厚鎭·金魯範·李義敎,都事朴英源,主簿趙命喆,司果徐謙淳,竝陞敍,正郞全基厚,日淺勿論,監造官敎官南復來,監役李述模,直長朴宗球,奉事沈兢之,司勇李魯謙·尹義東,別工作奉事黃載鼎,監役尹弘鎭,竝陞六,別看役前縣令丁遇泰,相當職調用,前同知李興潤,前五衛將李得淵,竝邊將除授,計士以下員役·工匠等,令該曹,米布參酌分等題給。
傳于林蓍喆曰,大王大妃殿上冊寶時,玉冊文製述官行禮曹判書李晩秀,書寫官左參贊李致中,玉寶篆文書寫官廣州留守金觀柱,竝加資,樂章文製述官水原留守鄭大容,半熟馬一匹賜給,捧冊官司果金在昌,正郞李好敏,捧寶官司果尹行直·鄭晩錫,各半熟馬一匹賜給,擧案及褥席執事僉正金龍柱等十,各兒馬一匹賜給,致祠官副正字申緯陞敍,箋文致詞書寫寫字官金榮等三,考例施賞,本殿司鑰二,各加一資,資窮者代加,別監,令該曹米布參酌題給,王大妃殿上冊寶時玉冊文製述官行大護軍金祖淳,書寫官左尹金羲淳,玉寶篆文書寫官刑曹判書黃昇源,竝加資,樂章文製述官戶曹判書趙鎭寬,半熟馬一匹賜給,捧冊官司果李東萬·任厚常,捧玉寶官修撰尹久東,司果李重蓮,各半熟馬一匹賜給,擧案及褥席執事正郞金基厚等十,各兒馬一匹賜給,各差備領去部將邢載洽等九,各兒馬一匹賜給,致祠官副正字洪羲膺陞敍,箋文致詞書寫寫字官安思豐等三,考例施賞,本殿司鑰二,各加一資,資窮者代加,別監,令該曹米布參酌題給。
傳于林蓍喆曰,大王大妃殿上冊寶時,玉冊寶差備長番中官金德九等四,各熟馬一匹賜給,尙傳長番中官韓聖揆,半熟焉一匹賜給,玉冊等各差備出入番中官李彦奎等十四,各加一資,資窮者代加,王大妃殿上冊寶時,玉冊寶差備長番中官金完碩等四,各熟馬一匹賜給,尙傳長番中官曺壽喆,半熟馬一匹賜給,玉冊等各差備出入番中官嚴漢徵等十四,各加一資,資窮者代加。
傳于林蓍喆曰,今番各都監賞格中,一人雖兼數事,無得疊授。
傳于林漢浩曰,政官牌招,賞典下批。
林蓍喆啓曰,左承旨李肇源,右承旨權襈,今日不爲仕進,竝卽牌招,何如?傳曰,竝許遞,今日政差出。
林蓍喆,以內醫院都提調意啓曰,殿宮湯劑,連日監煎,而提調李秉鼎,身病猝劇,勢難行公,今姑許遞,其代,令該曹口傳差出,何如?傳曰,允。今日政差出。
林漢浩啓曰,吏曹判書徐邁修,參判金達淳,參議任希存牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更爲牌招,何如?傳曰,允。
林漢浩啓曰,吏曹判書徐邁修,參判金達淳,參議任希存再牌不進推考傳旨及罷職傳旨,今方捧入,而開政命下之後,如是違牌,不卽承膺,揆以事體,誠甚未安。判書陳疏到院,而以國忌齋戒,原疏纔已退却矣。判書·參判,所當更請牌招,而係是一日三牌,何以爲之?敢稟。傳曰,判書實病難强云,亞三堂牌招。
有政。吏批,判書徐邁修牌不進,參判金達淳進,參議任希存進,行都承旨林蓍喆進。以李海愚,金明淳爲承旨,李敬一爲內醫提調,李述模爲禁府都事,南復來爲敦寧主簿,行禮曹判書李晩秀今加崇祿,戶曹判書趙鎭寬今加崇政,工曹判書閔台爀今加正憲,行大護軍金祖淳,刑曹判書黃昇源今加崇政,吏曹判書徐邁修,右參贊李致中,廣州留守金觀柱今加正憲,左尹金羲淳,行護軍尹光普,行都承旨林蓍喆今加嘉義,副應敎朴宗慶,軍資正趙萬元,宗簿正李存秀今加通政,加資事,承傳。
兵批,判書未差,參判吳泰賢病,參議金鼎國入直進,參知李得休病,左承旨金宗善進。副護軍李肇源·權襈,副司果朴宗球·黃載鼎·沈兢之·申緯·洪羲膺·南復來·李述模·尹弘鎭·李奎昶·洪羲謙·李魯謙·尹義東·鄭在愼竝單付。
林漢浩啓曰,卽者校理宋知濂,以其親病,陳疏徑出,原疏,以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
林蓍喆啓曰,卽者別兼春秋吳淵常·呂東植·金邁淳,因別兼春秋李重蓮到院之疏,謂有情勢,陳疏徑出,原疏,以國忌齋戒,纔已退却矣。所當直捧禁推傳旨,而此與無端徑出有異,推考警責,仍卽牌招,以爲推移入直之地,何如?傳曰,允。
金宗善啓曰,修撰宋應圭,纔已許遞出去,玉堂上下番俱空,事甚未安。應敎·副應敎·副校理一員,修撰一員,副修撰一員未差,副校理吳淵常,以別兼春秋,罷職傳旨未下,校理閔命爀·宋知濂,修撰尹久東,副修撰朴命燮,竝卽牌招,以爲推移入直之地,何如?傳曰,允。
兵曹口傳政事,副司果鄭㝡成·金晦彬·李敬魯·趙翼鉉·尹尙圭竝單付。
以吏曹參議任希存牌不進罷職傳旨,傳于金宗善曰,只推,更爲牌招。
以吏曹參議任希存再牌不進罷職傳旨,傳于金宗善曰,只推
以江界府使申鴻周狀啓,加闢廢郡,許接民人之意,令廟堂稟處,而臣之淹報邊情,惶恐待罪事,傳于金宗善曰,勿待罪事,回諭。
林蓍喆,以實錄廳摠裁官意啓曰,本廳郞廳安廷善·姜世綸·宋冕載移拜外任,權晙方在奪告身中,尹行直·李永老病難察任,竝減下,張錫胤·徐長輔·宋應圭·姜浚欽時帶館職,鄭來百·李東煥·李基慶·元在明時帶臺職,職務相妨,本職竝姑許遞,仍令該曹,依例口傳付軍職,使之專意察任,前監察李惟命差下,亦令該曹口傳啓下,一體付軍職,使之察任,何如?傳曰,允。
兵曹口傳政事,副司果張錫胤·鄭來百·李東煥·李基慶·元在明·徐長輔·宋應圭·姜浚欽·李惟命,竝單付。
林蓍喆,以奎章閣言啓曰,今日臣等請出大王大妃殿冊寶,王大妃殿冊寶,奉安于宙合樓之意,敢啓。傳曰,知道。
林漢浩,以吏曹言啓曰,宗廟事知守僕金尙禮·李昌彬,帖加成給事,命下矣。本資俱是崇政,今無可加之資,何以爲之?敢稟。傳曰,從自願免賤。
閔耆顯,以戶曹言啓曰,大造殿修理吉日,令日官池景泌推擇,則今八月十五日申時爲吉云,以此日時始役,何如?傳曰,允。
同知韓晩裕疏曰,伏以臣,見差永陵秋夕祭獻官,明將受香矣。臣自初秋以後,重患痁疾,苦歇無常,元氣銷鑠,漸至委頓,今又大寒戰大發熱矣。以此病狀,以此精力,强赴於駿奔之列,效誠於象設之下,斷無其望。非不知以狗馬賤疾,仰瀆崇嚴之爲萬萬悚蹙,而旣有同朝所共知之病,亦非一時所可强之症,玆敢力治短章,猥控微懇。伏乞聖慈,亟下享官變通之命,仍治臣瀆撓之罪,以肅朝綱,以安微分,千萬幸甚。臣無任云云。答曰,省疏具悉。疏辭許令該曹付標。
奎章閣直提學金近淳疏曰,伏以星霜易邁,中月之禮制奄闋,雲日寢邈,太室之祔儀載擧。伏惟聖孝慨廓,冞增踐位之時,而臣民痛冤,惟有沒世之思。仍伏念臣幼嬉失學,早科奪志,才能百不猶人,文質兩無所當,而猥蒙先大王特達之眷,文淵之講製也,石渠之考校也,備承陶甄作成之恩,而仍又承乏於摛文之列,薰沐風雲之際,依近日月之光,嵬然處古所謂集賢學士之職,則此豈臣夢想攸到也?祗緣覆燾之澤,無物不遂,時雨之化,有敎無類,而式至今臣之爲臣,皆我先大王賜也,每自追惟,淸淚被面。今當眞殿之移奉,益切烏號之痛,而不意玆者,除旨遽下,以臣爲奎章閣直提學。臣聞命震懍,五內失守,實莫知誤恩之所以加也。若謂陪扈之難闕,則臣名尙忝於檢校,陪參無間於時任,若謂資歷之當陞,則設官本意,非直爲例遷序升,臣於是左右思而不得其說矣。竊惟念內閣之設,蓋所以虔奉謨訓之重,謹典圖書之秘,處宿儒深嚴之地,贊昭代聲明之治者,其制置之盛,雖古之天章龍圖,未足埒也。其選也重,故其人也難,是以先朝在宥之時,備員絶罕,寧虛其位,而不欲苟其授,必老其才而不使躐其進,于以重官方而儲人才,寓師敎而成至治,此我先大王二十五年陶鑄一世之至意也。至若直學之選,尤係難愼,班聯亞於提學,而秩視二品之尊,地步進於直殿,而銜綰三字之淸,歷數設閣以後當品除拜,僅不過一二人,而其人者,類皆蒼顔偉表,儼然有老成典型,峻望華問,蔚然爲朝著標式,藻采足以贊猷,風裁足以範俗,是必有所以致之者,而若臣者,藐然一年少耳。以臣之年,叨今之職,卽臣一人而已,臣是何人,敢當斯選?設使臣資歷旣優,望實素著,在朝廷圖任耉造愼重公器之道,恐不當若是之無難。況臣之學蔑年淺,如右所陳者乎?又況同朝寮寀之中,席舊望而居前列者,不爲不多也乎?牙牌體重,逃遁無路,雖不得不一肅,而因仍蹲冒,斷無是理。且臣向來辭疏,備陳盈盛兢懼之忱,更不敢覼縷煩溷,而每奉一番除命,輒增一番懍惕。今此新叨,非比宿趼,而躋躐太驟,震耀一倍,虛名實害,理必無幸,玆敢披瀝肝血,仰干崇嚴。伏乞天地父母,諒臣情之非出飾讓,念官除之必惟其人,亟命遞改臣新授職名,仍許臣退守本分,得保家聲,以卒生成之澤,千萬懇禱。臣無任云云。省疏其悉。爾其勿辭察職。
上在昌德宮。停常參·經筵。
金宗善啓曰,行大司憲李直輔,掌令宋穉圭在外,執義沈銖,持平鄭時善呈辭,掌令一員,持平一員未差,監察茶時之意,敢啓。傳曰,知道。
閔耆顯啓曰,禁衛營將官來言,今日本營軍兵,日次私習云矣,敢啓。傳曰,知道。
閔耆顯啓曰,御營廳將官來言,今日本廳軍兵,日次私習云矣,敢啓。傳曰,知道。
傳于林蓍喆曰,禮房承旨馳詣明陵,奉審摘奸,局內諸陵,一體奉審以來。
兵曹口傳政事,上護軍單金祖淳。
閔耆顯,以奎章閣言啓曰,今日奎章閣大奉審時,原任閣臣,當爲備員進參,而一提學李晩秀,二提學金祖淳,俱不入來,卽爲牌招,何如?傳曰,允。
閔耆顯,以奎章閣言啓曰,今日奎章閣大奉審時,原任閣臣,當爲進參,而原任直閣朴宗慶·李存秀,時無職名,令該曹口傳付軍職,何如?傳曰,允。
兵曹口傳政事,副護軍朴宗慶·李存秀,竝單付。
閔耆顯,以奎章閣言啓曰,依下敎,今日臣等進詣奎章閣,先朝御眞展奉,奉審無頉,而仍爲標題書寫,奉謨堂及閣內諸處,一體奉審無頉之意,敢啓。傳曰,知道。
注書尹鼎烈病代,以徐永輔爲假注書。
閔耆顯啓曰,校理宋知濂牌不進罷職傳旨,今方捧入,而校理閔命爀,副修撰朴命燮,傳旨未下,副校理吳淵常,以別兼春秋,傳旨未下,修撰尹久東差祭,應敎·副應敎·副校理·修撰·副修撰未差,玉堂上下番俱空,事甚未安。未差之代,政官牌招開政差出,待下批仍卽牌招,以爲推移入直之地,何如?傳曰,允。違牌及傳旨未下人,只推,更爲牌招。
以校理閔命爀·宋知濂牌不進罷職傳旨,傳于閔耆顯曰,只推。
林蓍喆啓曰,新除授右承旨李海愚,時在京畿仁川地,斯速乘馹上來事,下諭,何如?傳曰,與不爲仕進承旨許遞,今日政差出,待下批牌招察任。
以吏曹參議任希存牌不進罷職傳旨,傳于金宗善曰,只推,更爲牌招。
傳于閔耆顯曰,嘉禮都監都提調·禮曹判書·尙衣提調入侍。
有政。吏批,判書徐邁修牌不進,參判金達淳進,參議任希存進,右承旨閔耆顯進。以朴宗慶·趙萬元·李存秀爲承旨,徐有沂爲司諫,金日柱爲掌令,徐長輔爲獻納,李宗烈爲持平,元在明爲副校理,尹尙圭爲修撰,朴宗正爲副修撰·林漢浩爲分兵曹參議,文躍淵爲軍資正,沈能燮爲分兵曹正郞,尹毅東爲司饔直長,尹光昌爲尙瑞副直長,耆老所守直官單白致樂,兼春秋單黃基天,以尹光顔·李肇源爲分承旨。
吏批,再政。以張錫胤爲宗簿正,李晦祥爲東學敎授,洪奭周爲南學敎授,李敬脩爲禁府都事,朴宗恕爲司宰奉事,韓元履爲濟用副奉事,安聖謩爲兼引儀。
吏批,三政。以李魯簡·李寧載爲假監役,禁府都事李敬脩,氷庫別檢尹時東相換。
以平安監司金勉柱狀啓,昌城府民家頹壓人物致死事,傳于金宗善曰,聞甚驚惻,元恤典外別加顧助,壓死人若有身還布蕩減事,廟堂區劃分付。
領中樞府事李秉模箚曰,伏以禮成祔廟,誠展祗謁,旣又冊寶恭進慈徽丕闡,準四之聖孝彌光,時萬之景運惟新,薄海含生,載愴載欣。仍伏念臣猥膺敦匠之命,獲廁終事之地,餘生殫竭。惟在是役,而間因私故,至煩上聽,特蒙許副之恩,竟闕陪扈之禮,悚缺之極,譴何是俟。千萬不自意,天廐上駟之典,混及於臣身,臣誠惝怳驚惑,莫知所由也。假使臣終始奔走於董役之列,不過臣子之常分,元無微勞之可紀,況臣情禮俱廢,罪負難貰者哉?玆敢冒陳衷悃,仰瀆崇嚴。伏乞聖明,亟寢成命,以重恩典,以安賤分,千萬幸甚。取進止。答曰,省箚具悉卿懇。錫馬之典,紀其勞也,循舊章也,何用辭巽?卿其安心領受。仍傳曰,此批答,遣史官傳諭。
刑曹參判徐美修疏曰,伏以聖人之禮制有限,中月之禫事已終,太廟行躋祔之禮,兩殿進加隆之號,大庭蹈舞,聖孝彌光。仍伏念臣見差健元陵秋夕祭獻官,臣之殫竭報效,惟在筋力奔走,而三數日來,適得寒疾,頭疼神眩,殆至不省支節刺痛,委頓床席,竊擬加意將攝,稍得差道,則庶殫駿奔之誠,昨今以來,有加無減。今則受香隔日矣,若徒懷嚴畏,一向泯默,則實有公私狼狽之慮,玆不得不倩人搆疏,仰干宸嚴。伏乞聖明,亟命該曹,卽速變通,仍治臣瀆撓之罪,以肅朝綱焉。臣無任云云。答曰,省疏具悉。疏辭許令該曹付標。
今八月十三日申時,上御熙政堂。大王大妃殿垂簾,都監都提調·禮曹判書·尙衣提調入侍時,同副承旨閔耆顯,假注書沈能栻,記事官鄭宗顯,記注官金致龍,都監都提調徐龍輔,禮曹判書李晩秀,尙依提調金祖淳,以次進㐲訖。龍輔曰,晩炎愈酷,聖體,若何?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。大王大妃殿敎曰,三揀旣擇日,嘉禮不遠,百福之源,實基於此,其爲欣滿慶幸,當復如何?龍輔曰,三揀有命,吉禮將擧,吾東方億萬年無疆之休,自今伊始,臣民慶幸,曷有其極?大王大妃殿敎曰,儀軌有可據者否?會同以何日爲之乎?龍輔曰,臣業欲以此事仰達矣。該曹所在文蹟,無可據者,而辛酉嘉禮儀軌,在於沁都外閣,故昨已奉來,而會同則今十五日無故,欲以此日爲之矣。大王大妃殿敎曰,禮判·尙衣提調進前。敎曰,沁都奉來儀軌,卽何時儀軌乎?晩秀曰,卽肅廟辛酉仁顯聖后嘉禮時儀軌,上奉兩東朝,實與今日相符。庚申年,以遵用顯廟嘉禮時儀軌,承下敎,而今則事體稍異矣。大王大妃殿敎曰,辛卯儀軌則果不同矣。英廟朝聖德,專尙儉約,己卯嘉禮時,隨事裁減,先朝聖意,亦嘗仰體昔日之意,庚申冠冊時下敎,卿等必承聞矣。己卯儀軌,今番參用好矣。龍輔曰,臣等姑未詳見儀軌,詳考後,謹當隨事稟定矣。大王大妃殿敎祖淳曰,主上今旣長成,而壺位久曠,常以爲悶。顧今慶禮不遠,欣忭何極?祖淳起伏對曰,幾年顒祝之餘,大禮吉日不遠,公私慶幸,誠萬萬矣。大王大妃殿敎曰,今日召見尙衣提調者,蓋有所欲言耳。三揀擇後詣別宮時,例爲乘德應矣。方欲新造,果能及期造成否?祖淳曰,庚申再揀擇時,先朝欲以丁未年所用件取色用之,今具舊件,奉於集禮門行閣,今番之用不用,須承下敎,然後可以擧行矣。大王大妃殿敎曰,仰念昔日聖意,凡百務欲省弊,故如同牢席等物,亦欲以舊件改色用之,而德應則必欲新造用之,自十五日始役,而體樣則一依丁未年所用件,可也。又敎曰,三揀擇後,當乘藍輿,而此則有己卯年予所乘之舊件,以此取色用之,爲當耳。又敎曰,輦亦新造矣,司僕輦,有幾件乎,大臣知之乎?龍輔曰,雖未詳知,內司僕所奉,卽大王大妃殿·王大妃殿·惠慶宮所御之輦矣。大王大妃殿敎曰,予則丙申後不爲乘輦,移御時亦乘駕轎矣。龍輔曰,此則都監設役郞廳,與司僕官員奉審後,可以取色則取色,可以新造則當新造矣。又敎于龍輔曰,德應,雖新造用之,而凡百,其於不得不擧行事外,務從簡省,以體先朝聖意。龍輔曰,謹當憑照前後儀式,依下敎擧行矣。晩秀曰,三揀擇門路,以曜金門·神佑門,頃承慈敎,而由曜金門,入神佑門,則當過進善,肅章門皆是朝臣出入之路,揀擇時門路,恐涉不便矣。大王大妃殿敎曰,揀擇時,有末副望圍繞,由此門果涉不便矣。晩秀曰,庚申初再揀擇時,皆由通化門,今番亦由通化門,入建陽門·端陽門·神佑門,則道路似順便矣。敎曰,不必由建陽門,外門路通化門,內門路崇德門爲之。承旨承書大王大妃殿傳敎曰,三揀擇時,外門路通化門,內門路崇德門爲之。晩秀曰,以擇日事,更有可達者矣。三揀擇擇日,已爲啓下,而親迎擇日,則三揀擇後,始爲推擇啓下,古例也。聞日官言,則今年吉朔,卽十月·十二月兩朔,而十二月則雖是吉朔,無可合之吉日,十月則吉朔,少遜於十二月,而日子則卽今年內無上大吉云。擇日之法,吉日爲主,而月之不及於日,日官旣有云云,故旣聞之後,不敢不預奏矣。大王大妃殿敎曰,日官所謂日則極吉,月則不足者,未知何意?晩秀曰,聞是至微之事,初不足提達,而莫大莫重之禮,不可不隨事預達,故臣適登筵,有所仰達矣。龍輔曰,禮判所奏,蓋出於旣聞之後不敢不奏,而此實宗社億萬年之慶禮,天人協助,茀籙自至,此等陰陽家細瑣之說,元不足有無矣。大王大妃殿敎曰,日官云云,有何拘忌云乎?晩秀曰,俄者大臣所奏,誠得之。慶禮方開,百靈衛護,月日推擇,猶屬第二件。雖以日官之說言之,所謂不足,卽其中最輕之事,閭閻家則元不拘礙,列聖朝亦多已例矣。大王大妃殿敎曰,己卯嘉禮時,亦有似此拘礙矣。晩秀曰,聞日官言,則己卯所拘,較重於今番云矣。大王大妃殿敎曰,其時所拘,較重於今云,而予今尙在,嘉禮在英廟晩年,而聖壽克享八耋。且閭閻間,亦不拘忌,況國家大慶禮乎?主上登極之後,壺位尙虛,乾坤配體,然後萬物融和,予意必欲速行盛禮,臘月不可遲待,十月吉日,旣是最吉日,則此等小拘,初不當成言矣。龍輔等曰,慈敎誠至當矣。上曰,大臣就座。龍輔曰,後苑調馬,廢而不行,已三年矣。今則眞殿旣移御,依前調馬於後苑,何如?上曰,依爲之。祖淳曰,尙方所奉玉帶,體大且重,不便進御,故擬於節行,貿來新造矣。日前適有象胥之貿來玉帶·玉圭者,而玉品製樣,實合所求,且有已例之可據,捧納後,令該曹覓給原價,貿來人等,令譯院問名,從願施賞似好,而第伏念服御物種之本院所無者,則分付戶曹取用,卽惟正之義,不由本院知委,不自戶曹貿取者,便是私獻也。今此帶·圭,雖因切於目下,不得不取用,而此後則無論某物種,非特敎與本院知委,而私自貿納者,一絶嚴禁,永爲定式,何如?上曰,依爲之。出擧條大王大妃殿敎曰,凡諸御用之物,自尙方取入於戶曹,事面卽然,今此所奏,誠甚得當。先朝所御玉帶,卽英廟朝所御,而玉品雖好,體大不合於卽今進御,今此貿納之件,果是合用乎?祖淳曰,玉品極佳,又甚輕便,甚宜於目下進御矣。上命退,諸臣以次退出。
上在昌德宮。停常參·經筵。
巳時,日暈。
夜自四更至十五日開東,灑雨下雨,測雨器水深三分。
趙萬元啓曰,行大司憲李直輔,掌令宋穉圭,持平李宗烈在外,執義沈銖,持平鄭時善呈辭,掌令金日柱未肅拜,監察茶時之意,敢啓。傳曰,知道。
朴宗慶啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗慶啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔耆顯曰,禮房承旨,馳詣宗廟·永禧殿·景慕宮,奉審摘奸,受香諸處,一體奉審摘奸以來。
傳于閔耆顯曰,檢校待敎徐有榘,馳詣健陵秋夕祭奉審,華寧殿·顯隆園,一體奉審以來。
金宗善啓曰,分承旨李肇源,今日不爲仕進,卽爲牌招察任,尹光顔在外,何以爲之?敢稟。傳曰,在外人許遞,前望單子入之,待下批竝卽牌招。
分承旨前望單子入之,林漢浩落點。
以洪秉喆爲分假注書。
吏曹口傳政事,以金明淳爲分兵曹參議。
朴宗慶啓曰,卽者兵曹郞廳來言,明日先朝御眞奉安時,侍衛節目當爲磨鍊,而判書未差,參判例不得擧行云,何以爲之?敢稟。傳曰,飭已施矣,亦有擧行,判書李祖承敍用仍任,牌招傳授命召。
吏曹口傳政事,兵曹判書李祖承,仍任事承傳。
朴宗慶啓曰,兵曹判書李祖承牌不進推考傳旨,今方捧入,而命召傳授,侍衛節目磨鍊,一時爲急,如是違牌,事甚未安,更爲牌招,何如?傳曰,允。申飭入來。
朴宗慶,以兵曹言啓曰,明日先朝影幀移奉時,侍衛分摠管及都事,口傳備擬以入之意,敢啓。傳曰,知道。
兵曹口傳政事,以李翊模爲分副摠管,沈鐮爲分都事。
傳于金宗善曰,幼學金魯恕,初仕見窠,口傳擬入,使之明日承候。
吏曹口傳政事,以金魯恕爲童蒙敎官。
傳于閔耆顯曰,戶·禮換房。
趙萬元啓曰,狀啓與啓本,自有格式,而卽伏見忠淸道連山縣按覈御史李晦祥狀啓,則跋辭末端,大違格例。原狀啓所當還下送,而按覈體重,雖不得不奉入,不可無警,從重推考,何如?傳曰,允。
金宗善,以弘文館言啓曰,本館上番闕直,事甚未安,校理閔命爀·宋知濂,旣有只推之命,竝卽牌招,以爲推移入直之地,何如?傳曰,允。
以校理閔命爀·宋知濂牌不進罷職傳旨,傳于金宗善曰,只推。
朴宗慶,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
領議政沈煥之箚曰,伏以禮訖祔廟,慶仍獻冊,仰惟聖心,愴慕在昔,隆養維新。仍念臣猥承都監敦匠之命,乃在公役旣畢之後,及屆吉日,恭陪神輦,奉隮世室,祗擎寶冊,仰進昕庭,忱誠粗伸,趨走與榮,至若物采之賁飾,禮儀之無愆,不過因前人已成之績,藉具僚董正之力而已。乃臣則無一可記之微勞,而曁伏覩賞典下者,天廐上駟之錫,亦及於賤臣矣。夫賞必旌功,恩不虛施而後,治道成而百工勸,故車服之庸,聖王所重。矧玆初服,尤宜愼惜,而臣忝叨大官,先受此罔功之賞,則不幾乎典僭而恩䙝耶?及省踧踖,未敢自安,猥控微懇,干冒宸嚴。伏乞亟命收還,以重恩賞,以安愚分焉。取進止。答曰,省箚具悉卿懇。領府箚批已諭,卿其安心領受。仍傳于金宗善曰,此批答,遣史官傳諭于領議政。
左議政李時秀箚曰,伏以祔禮誕成於太室,寶冊齊獻於東朝,謁廟而聖慕克展,踐位而賀儀肇稱,物采咸新,邦休滋至,八域含生,哀慶交竝。臣於此時,迺以攀弓之慟,猥參奉璋之列,仰瞻陟降之孔邇,俯效駿奔之微誠,周還於朱絃玉瓚之間怳然有如復見之思。昨伏見傳敎下者,恩賞之典濫及賤臣,天廐上駟,龍光爛然。在朝家,乖懋賞之政,在臣身,切罔功之愧,況以靡逮之餘忱,叨此匪分之寵錫,祗奉恩言,惟有涕汗,猥具短箚,仰徹聰聽。伏乞聖明,亟命收還,以重彝典,以安私心焉。取進止。答曰,省箚具悉卿懇。錫馬之典,爲所重也,依已例也,卿何辭爲?安心領受。仍傳于金宗善曰,此批答,遣史官傳諭于左議政。
上在昌德宮。停常參·經筵。
自開東至卯時,灑雨下雨,測雨器水深三分。
上詣璿源殿,御眞奉安別茶禮後,內閣·政院·玉堂·藥房·朝廷二品以上口傳問安。答曰,知道。
藥房都提調李秉模,提調李敬一,副提調林蓍喆啓曰,伏〈未〉審日間,聖體若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
朴宗慶啓曰,備邊司郞廳來言,今日賓廳日次,而璿源殿親臨展謁相値,不得來會云矣,敢啓。傳曰,知道。
林蓍喆啓曰,左承旨金宗善,今日不爲仕進,卽爲牌招,何如?傳曰,允。
朴宗慶啓曰,永肅門開門,標信請出之意,敢啓。傳曰,知道。
傳于李存秀曰,坐直承旨,與奉審閣臣入侍。
林蓍喆,以吏曹言啓曰,新除授慶基殿參奉呂春永呈狀內,矣身素患痰癖之症,當此換節之時,一倍添劇,時月之內,萬無供職之望云。其身病旣如是沈篤,則有難强令察任,改差,何如?傳曰,允。
金宗善,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
金宗善,以嘉禮都監都提調意啓曰,本都監堂上閔台爀,身病猝重,勢難行公,今姑減下,其代吏曹判書徐邁修差下,使之察任,何如?傳曰,允。
嘉禮都監都廳二單閔命爀·洪秀晩,監造官六單金宗鉉·李勉求·金魯恕·崔文顯·李元模·金鳳淳。
金宗善,以嘉禮都監都提調意啓曰,本都監郞廳趙景鎭,身病猝重,勢難察任,減下,其代前郡守李英紹差下,仍令該曹口傳付軍職,使之冠帶常仕,何如?傳曰,允。
金宗善,以嘉禮都監都提調意啓曰,本都監監造官前參奉崔文顯,前參奉李元模,前參奉金鳳淳,旣已啓下,時無職名,令該曹口傳付軍職,使之冠軍常仕,何如?傳曰,允。
兵曹口傳政事,副司果李英紹,副司勇崔文顯·李元模·金鳳淳,竝單付。
金宗善,以嘉禮都監都提調意啓曰,本都監別看役前郡守李完基,前同知李興潤,前僉知金道佺·秦泂,水原府監牧官張世紀,前僉正金樂中差定,使之看役,何如?傳曰,允。
金宗善,以都監都提調意啓曰,本都監都廳郞廳二員,別單書入之意,敢啓。傳曰,知道。
金宗善,以嘉禮都監都提調意啓曰,本都監監造官六員,別單書入之意,敢啓。傳曰,知道。
金宗善,以嘉禮都監都提調意啓曰,本都監各房,郞廳監造官分房,別單書入之意,敢啓。傳曰,知道。
金宗善,以嘉禮都監都提調意啓曰,都監各房,自今日始役,監造官中一員,依例入省記,輪回直宿之意,敢啓。傳曰,知道。
金宗善,以嘉禮都監都提調意啓曰,闕內待令郞廳,以入直武臣兼宣傳官,輪回察任,何如?傳曰,允。
金宗善,以禮曹言啓曰,今此嘉禮都監設於本曹事,自都監草記,啓下矣。上直郞廳,自今日朝房直宿之意,敢啓。傳曰,知道。
金宗善,以禮曹言啓曰,今此嘉禮時,納采·納徵·告期等禮則依禮文,行於本家,冊妃禮則當行於別宮,依此擧行事,知委,何如?傳曰,允。
金宗善,以禮曹言啓曰,今此嘉禮時,納采·納徵·告期·敎書及本家答箋,依前例,令藝文館,照例磨鍊擧行事,分付,何如?傳曰,允。
金宗善,以禮曹言啓曰,大報壇奉室,敬奉閣齋殿以下諸處有頉修改,待快晴更爲擇日擧行事,前已啓下矣。修改吉日時,令日官池景泌推擇,則今八月二十七日卯時爲古云。以此日時修改之意,敢啓。傳曰,知道。
壬戌八月十五日辰時,上詣璿源殿。親行別茶禮入侍時,行都承旨林蓍喆,左承旨金宗善,右承旨閔耆顯,左副承旨朴宗慶,右副承旨趙萬元,同副承旨李存秀,記事官金,假注書徐永輔,記事官鄭宗顯,記注官金致龍,直提學金近淳,待敎李敎信,以次侍立。有頃,正宗大王御眞神轝,自宙合樓移奉,入萬寧門。通禮跪啓請出次,上具遠遊冠·絳紗袍·玉帶·赤舃,出幕次詣板位。通禮跪啓進圭,蓍喆跪進圭。神轝至,引儀唱鞠躬,上鞠躬。神轝過,引儀唱平身,上平身。通禮跪啓釋圭,蓍喆跪受圭。上入幕次,小頃,上出幕次由正肅門入,承史止門外侍立。上還出正肅門,入幕次,時至,通禮跪啓請出次,上出幕次。通禮跪啓進圭,蓍喆跪進圭。通禮前導,上入正肅門,詣板位,大祝奉祝板,由正路入,上鞠躬祗迎。贊儀唱宗親·文武百官入就位。大臣·閣臣·宗親·儀賓,就內庭拜位,文武百官,萬安門外成班。引儀唱鞠躬四拜興平身,上行四拜禮訖。通禮前導,上詣第一室尊所,西向立,宗善擧巾。上因詣第一室香案前,北向跪,蓍喆擧香盒,存秀擧香爐以進。通禮跪啓三上香,上三上香,蓍喆等還奠爐·盒于案上。通禮跪啓執盞獻盞,上執盞,以授耆顯,耆顯奉盞,傳于內侍,內侍奠于靈座前。次行亞·終獻禮,如上儀。大祝閔命爀將奉祝以進,上曰,禮房承旨讀之。宗善奉祝文,東向跪讀訖,上俯伏興平身。通禮前導,上詣第二室香案前,北向跪,上香及三獻禮如上儀。無祝次詣第三室,上香及三獻禮如上儀。無祝通禮前導,上降復位。引儀唱鞠躬興平身,上行四拜禮訖,通禮跪啓禮畢。宗善曰,小臣卽聞嘉禮都監都提調言,則以爲己卯儀軌,在於茂朱赤裳山城,而所重自別,別兼春秋中一員下送,使之奉來,何如?上曰,依爲之。宗善曰,別兼春秋,罷職傳旨未下,而事係往役,勢難遲滯,雖今日,申飭使之下直,何如?上曰,依爲之。宗善曰,己卯儀軌奉來之前,政院日記,爲先使之取見,以爲考例之地,何如?上曰,依爲之。伊日夕,儀軌內在件,頒下于都監。史官赤裳之行停止事,口傳下敎。上曰,右相入侍。賤臣承命往傳,龍輔進前曰,今日日氣陰濕矣,聖體,若何?上曰,一樣矣。仍敎曰,金魯恕監造官差下。通禮前導,上出正肅門,仍還內。承史·閣臣以次退出。
壬戌八月十五日酉時,上御重熙堂。坐直承旨與奉審閣臣入侍時,同副承旨李存秀,假注書徐永輔,記事官鄭宗顯,記注官金致龍,檢校待敎徐有榘,以次進伏訖。上曰,陵所奉審安寧乎?有榘曰,安寧矣。上曰,華寧殿園所,一體安寧乎?有榘曰,安寧矣。上曰,祭享時參班乎?有榘曰,罔夜疾馳,則已設享,故不得參班矣。上命退,諸臣以次退出。
上在昌德宮。停常參·經筵。
趙萬元啓曰,行大司憲李直輔,掌令宋稚圭,持平李宗烈在外,執義沈銖,持平鄭時善呈辭,掌令金日柱未肅拜,監察茶時之意,敢啓。傳曰,知道。
趙萬元啓曰,禁衛營將官來言,今日本營軍兵,日次私習云矣,敢啓。傳曰,知道。
趙萬元啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,左副承旨朴宗慶,今日不爲仕進,卽爲牌招,何如?傳曰,許遞,前望單子入之。
備忘記,山羊會萬戶金錫之下直,長弓一張,長箭一部,片箭一部,筒兒一箇賜給。
金宗善,以嘉禮都監都提調意啓曰,嘉禮時大殿·中宮殿衣襨所入匹縀及敎命所入各樣織造,例自尙方擧行矣。今亦令尙衣院別單書入後,趁速擧行之意,分付,何如?傳曰,允。
金宗善,以嘉禮都監都提調意啓曰,別宮處所,因禮曹判書李晩秀所啓,以於義宮本宮,定別宮可也事,命下矣。取考謄錄,則三揀擇後,本家移住於別宮近處,今亦依例趁時修補之意,分付戶曹及漢城府,何如?傳曰,允。
趙萬元,以兵曹言啓曰,今八月十七日武臣堂上朔試射日次,而國忌齋戒相値,不得爲之之意,敢啓。傳曰,知道。
正言洪奭周疏曰,伏以流光倏忽,孝元殿祥禫奄過,太廟躋祔,縟禮載擧,雲鄕之弓劍永邈,帀域之冠裳遂變,薄海含生,擧切於戲不忘之思,仰惟聖情攀慕,益復如新。仍伏念,臣以滓穢賤蹤,偏被拂拭之私,濫叨華顯之班,恩出尋常,義當竭蹶,而廉防所關,鐵限在前,有除輒避,罪戾逾積。至於向來之一日三違,而逋慢之誅,臣亦自知其難逃矣。聖度天大,罰止薄罷,含恩訟愆,曾未幾何,而甄敍之特敎旋降,薇垣除旨又侈,臣誠惝怳感激,莫知所以措躬也。臣之自來情勢,初豈可議到於彈冠抗顔者哉?行己而無見孚之素,仕宦而昧涉世之方,畢竟彈劾之一發,遂至身名之俱衊,到今思之,尙不覺慙痛危懍,溘然欲無知也。今臣罪名,雖曰已滌,而區區寸心,尙在未暴之中,顧臣自靖之義,唯當杜門省愆,沒身包羞,蹙伏自訟,常如罪籍未解之時而已,尙安敢晏然以無累者自處,而揚揚然爲儳冒榮塗之計哉?至若臺閣淸銜之不稱其人,淸朝四維之所在砥礪,有不暇一一煩陳,而臣之前此辭本,披瀝已盡,想必爲聖明所俯燭而無餘矣。歷日虛縻,惶懍冞切,冒死煩籲,又犯瀆擾。伏乞聖慈,俯察臣萬萬難冒之實狀,亟許鐫削,仍命永刋臣名於朝籍,俾安私分,且治臣前後違逋之罪,以肅朝綱焉。臣於乞免之章,不宜贅及他說,而旣荷夐越之恩,且在可言之地,葵藿微沈,有不能自已者,惟聖明留神焉。恭惟我殿下,誕撫洪基,恭默而思道者,三年于玆矣,方今諒陰已闋,庶務載新。惟皇上帝之命哲命吉,實在此時,八域群生之翹首拭目,亦惟在此時。矧今祗謁太室,踐位行禮,洋洋陟降,鑑臨在上,竊伏想善繼善述之思,其必有愓然深省於周還出戶之際者矣。臣伏聞周之成王,旣免三年之制,朝于太廟,作詩三篇,登諸歌頌,閔予小子·訪落·敬之之章,是也。其詩曰,念玆皇祖,陟降庭止,維予小子,夙夜敬止,於乎皇王,繼序思不忘,又曰,休矣皇考,以保明其身,此言繼述先王之道也。又曰,敬之敬之,大維顯思,命不易哉,無曰高高在上,陟降厥士,日監在玆,此言對越上天之敬也。又曰,日就月將,學有緝熙于光明,此言典學時敏之工也。又曰,佛時仔肩,示我顯德行,此言求助群臣之意也。觀乎此四言者,而周家所以永保天命,歷世無疆者,槪可知矣。猗歟,我先大王,聖學卓冠古今,大義昭揭日星,毖祀勤民,克敬克仁,貽厥典則,燕謨洋洋,今日之所以繼序不忘者,可不念乎?人主一心,與天相通,幽獨之中,赫臨孔昭,敬肆之間,治忽攸判,今日之所以篤敬對越者,可不勉乎?至若緝熙之工,在乎勤講方冊,仔肩之助,在乎開廣言路,竝惟殿下加之意而已。臣又因典學求助兩端,而有愚見之願陳者焉。竊念學問之工,貴在乎無少間斷,而顧今法筵三接,旣以當暑而久撤,勸講·召對,亦與視事而竝停,是固事勢之不得不然,而殷禮旣擧,新涼載生,廈氈討論之工,臣竊謂不可以一日緩也。程夫子告君之辭,有曰,古人欲朝夕承弼,出入起居,而今或三月不一見儒臣,何其與古人之意異也?又曰,與近習處久熟則生䙝慢,與賢士大夫處久熟則生敬愛,此所以養成聖德,爲宗社生靈之福。又曰,今之講筵,但見諸臣拱手默坐,當講者立案傍,解釋數行而退,如此則彌年積歲,所益幾何?旨哉言乎。願殿下深念斯訓,旣頻開講筵,且於常規之外,另加諮訪,如程夫子所謂遊息之間,從容宴語,以及於人情物態,稼穡艱難者,則勤講學而親賢士,明庶事而通下情,一擧而竝得之矣。臣又竊念,致治之方,固莫要乎求助,而求助之術,不可以言語文具爲也。蓋下之於上,不從其言之所命,而必從其心之所好,好聲色狗馬,則有以聲色狗馬進者矣,好土木兵甲,則有以土木兵甲進者矣,好貨利,則有爲聚斂之說者矣,好聰察,則有以擿發徼寵者矣。至若好衒其聰明才智,以務勝人爲高,則希旨面諛之言,日聞於耳,而其爲害於國家,抑又甚焉。一有所好,其弊難救,而況乎一心之微,衆欲交攻,而遜志之言,浸漬濡染,雖明君哲辟,鮮有不潛移默奪,而不自知者矣。嗚呼,可不懼哉?今殿不毓德養性,臨朝淵穆,固未聞有所偏好之可言也。然崇高富貴之位,紛華波蕩之境,自是人欲易肆之地,而加之以聞見漸廣,嗜慾易玆,若待其偏好之旣萌而後戒之,則扞格之難,必將有百倍其功者矣。在聖人無射亦保之道,又安可不先事而致其謹畏乎?惟殿下深留聖意,謹之又謹,省察於隱微之際,抑遏於萌芽之始,於彼數者,澹然一無所好,而惟聖經賢傳,忠言讜論,心誠好之,則亦何患群策之不集,而化理之不隆也。臣於目下事,竊有所區區憂慮者。夫宦寺之弊,其來久矣,一或驕恣,而不之禁,則其流之害,至有不可勝言者。我朝家法,本自截嚴於防微杜漸之際,而屛抑此輩,使無敢一毫關涉於外司,卽亦我先王盛德美政,度越千古之一端也。臣於近日,竊聽於外間流傳之言,則此輩颇或違越受敎,凌藉外司,駸駸有使氣作威之漸云,事雖微細,漸不可長?伏乞殿下,先從其現發者,從重懲治,更加一切嚴束,無使其至於跳跟,則是亦繼述之一事也。臣無任云云。省疏具悉。向來事,於爾卽是橫來,人孰不知之?爾其勿復逡巡,卽爲行公。所陳俱切實,極庸嘉乃。宦寺事,聞甚駭然,卽令廟堂査實嚴處。
正言奇學敬疏曰,伏以光陰迅邁,孝元殿終祥奄過,薄海含生之倫,擧切皇皇靡逮之痛。伏惟我殿下,聖孝出天,哀慕慨廓,益復如新。仍念臣才本魯鈍,學又不力,時文小技,亦不猶人,晩占蓮榜,因卽廢科,殆近二十年矣。向在先朝戊午年間,冒忝校正於御定大學衍義點節冊本,繼有設科取士之命,璇題遠頒,試券親覽。臣於是時,獲參初解,聖鑑不遺,榮耀已極,旣有恩賜,不敢不赴於昨年慶科,而偶然登第,非意所及,一科兩朝,均被聖恩,俯仰今昔,感涕交頤。臣以蔑識,年又衰晩,名途進就,自知無望,奔走末宦,力亦不堪,惟有散處江湖,歌詠聖澤,以送餘齡,於分足矣,不料今年正月,獲蒙柏府新除,臣驚惶感蹙,罔知攸措。旋蒙恩遞,愚分自安,只是日月有期,遐邇奔號。臣亦來伏輦下,而祥祀已經,祔廟不遠,臣將欲進參賀班,仰瞻縟儀,而稍待秋涼,卽尋鄕路矣。千萬夢想之外,恩除又降,天牌儼臨,臣誠慙慄,不知所達。臣之空疎庸鈍,初無片善寸長,雖閑司冗職,尙懼難稱,況今朝野拭目,思見新化?蓋皆以非常之擧,淸明之治,望於聖世,則當此之際,言責重地,自非才堪匡輔,識通時務,莫宜居之,豈臣庸陋所堪一日冒據者耶?臣之自量甚明,不敢冒進,徊徨踧踖,竟至違命,臣之罪戾,至此尤重。伏乞聖明,亟遞臣新授之職,仍治臣違慢之罪,以肅朝綱,以安微分,臣不勝幸甚。竊伏念臣以一介孤賤,不宜附陳,以取僭妄之誅,而惟是愛君寸誠,根於性而著於外,非有所作爲也。當此國勢孤危之日,不勝其耿耿之忠,亦安忍泯默而退乎?臣亦喬木餘蔭,先正遺裔,憂國之心,豈後於人哉?玆敢掇拾舊聞,猥進芹曝,以備採擇焉。其一曰勤聖學,以立大本。恭惟殿下,睿聖之質,性之於天,固非常情所能窺度,而第今寶齡未高,天位至難,臣恐稼穡艱難,生民休戚,容有未盡知,世之治亂,人之情僞,容有未盡察。至於爲學之方,求道之要,揆世御物之道,立經陳紀之策,亦容有未能無待於講而後明者,故竊以爲,殿下誠能於此,深留聖意,而於玩經觀史,凡聖賢至訓,不以空言視之,必期於吾身親見而實驗之,則庶可得力矣。程·朱以後,講學明備,性理之說,不患不足,而所患者實心不立耳。實心旣立,竭力向前,則聖賢一語,爲終身受用而有餘矣。大凡爲學自少至老,無非可勉之日,而得效之速,專在幼少之時。知思未分,故聞善而易入,聰明方開,故隨學而日進,以此言之,今日者豈非聖上所宜加勉之時乎?日月如流,良時易過,正當愛惜寸陰,讀書講學,以求大道之要,此臣所以惓惓不已者也。臣聞先儒之言曰,講學所以正心之要,又曰,人主之學,當以明理爲先,蓋理明而後心可正也。心之知覺,卽所以具此理,而行此情也,涵天理動靜之機,具人事是非之鑑,第此義理,非略知之爲難,眞知精微之爲難。夫心之爲物,聚五行精英之氣而屬於火,故光明不昧,照燭萬物,其體則謂之命,其用則謂之情,而妙性情之德者心也,性之本謂之命,性之自然謂之天,自性之有形者謂之心,自性之有動者謂之情也,性無有不善,情或有不善。但理弱氣强,故理無造作,而爲氣所掩,則或流於惡情之好惡,本有當然之節,惟其不自覺知,無所涵養,而大本不立,發必不中節,此所以流濫放逸,而窮欲化物也。苟能存養於未發之前,省察於已發之際,敬以無失,反躬以求,念念不忘,惶惺不昧,則天理益明,人欲自銷,而外誘不能奪矣。是故先儒論學,必以收放心養德性,爲最初下手處,乃所以成就本原之地,以爲凝道廣業之基,而其下工之要,不過曰主一無適也,戒愼恐懼也。主一之功,通乎動靜,而戒懼之境,專在未發,二者不可闕一,而制於外以養其中,此又緊切,苟不如是,而惟以心地工夫爲主,則鮮不墮於釋氏之空寂矣。知養德性,則必不䙝天命慢人紀,而爲卑汚之事矣。知收放心,則必勉於持敬存省,防微愼獨,而窒其欲修其身矣。夫豈有離入絶世,而高遠難行者乎?古聖人著書立訓,無非精義所存,惟當沈潛誦讀,深思敏悟,窮萬物之理,盡一己之性,此學問之極工也。古今論學之說,雖千言萬言,而其大要不出於此也,以此立志,確定不撓,勇猛精進,無少間斷,則行可力而知可致矣。吾道與異端之分,專在於心性之說,可不審擇而精硏乎?此皆先儒之緖論,而世儒所謂陳談也,陳談之中,自有妙理,惟聖明不以人微而廢其言焉。臣嘗讀御製經義六十條,伏念我先王論學文字,明通精博,獨觀昭曠之原,人心道心之說,繼善成性之旨,道器上下之分,格致誠正之工,太極動靜之機,四七理氣之辨,無不該備而無不闡明,三代以後帝王之所未有也。惟我殿下,特命儒臣,抄集御製經義文字,別爲一書,板刻印布,則可以扶正學息邪說,而唐·虞以來聖王之道,統在是矣。伏念聖學日進於精深,雖若無待於輔導,而然人心難保,氣習易蕩,習於正則正,習於邪則邪。臣願殿下,日與賢士夫夫,講習討論,讀先大王之書,而行先大王之事,則必將有以得乎先大王心傳之妙,而宗社之安,統業之固,可以垂於永久而無窮矣。當此國勢岌嶪之日,欲進救世之策,而必以學問爲言,誠亦近於迃遠矣。然萬化之本,端在於此,雖甚危急之時,亦無舍此而可以有爲之理,故臣不得不張皇煩瀆,臣不勝悚懼之至。臣又伏念,睿性靈明,必無物欲之累,而然不可專恃天資之美,而緩於省養克治之功也。今於幽獨隱微之際,其所留心積慮者,一毫有偏係之私,則其害乎天理者大矣,妨乎政事者多矣。人各有所私,雖有嚴勅,尙不可禁,況人主未能克去己私,則何以責臣僚以去其私意乎?顧今世路,則利欲橫流,正義都消,貪汚奢侈之習,偏黨狹小之弊,殆無所不至,自前代以來,君臣上下,皆騖於私意,而其國不亡者未之有也,甚矣私之爲害也。雖在凡人,猶爲心之蟊賊,況於帝王乎?朱子當南渡危亂之時,其所振肅之者,不過公私二字之分而已,其言曰,今以不勝其一念之邪,而至有私心,以不能正其家人近習之故,而至於有私人,則亦不能無私費,使天下萬事之弊,莫不由此而出云,此眞切至之言也。公私之間,邪正之所由判也,可不戒哉?殿下苟能灑濯心神,一以明天理去私意爲務,則廷臣孰不精白淬礪,以承殿下之休德,而敢爲私己殘民之事哉?臣聞,王者奉三無私,以行天下,旣無私財,又無私人,惟以公心,普愛臣民,如此然後,衆志悅服,紀綱擧張,而國家又安矣。惟我宣廟傳敎有曰,朝廷若去一私字,則秀吉之頭,可致麾下,大哉聖人之言也,若不先去一己之私,則不能以此而播告矣,此可以想見聖祖克己有爲之志也。伏願殿下,以聖祖爲法,以朱子爲師,廓然大公,儼然至正,而沛然行之,則宗社生靈,實爲幸甚。其二曰,振紀綱,以正人心。嗚呼,惟我明·宣之世,我國之盛際也,群賢彙征,朝著淸明,紀綱已肅,敎化大行。然而諸賢告君之言,常若有不測之禍,近在朝夕,其所勉君恤民之政,無所不用其極,此所以憂治世而慮明主也。今之國事,比之此時,果何如哉?自古立國旣久,則漸至於衰替,必有英烈之君,賢明之臣,有以同心協贊,修德施惠,大革弊政,然後可以中興而維新矣。惟我國家,積德開基,治成制定,殆且四百年,而列朝以來,良法美規,皆爲俗流·小人閃弄壞破,弊僞日滋,氣化日漓,至於今日而極矣。朝綱弛廢,衆情乖離,人人用私,不循公義,臺閣之上,風采有日頹之漸,士林之間,是非有日混之勢,賞刑或違於成憲,用舍專出於私意。時象如此,而莫可救正,以言乎遐方,則風俗壞敗,人心陷溺,禮敎日漸衰微,名分日益淆亂,以下犯上,以少凌長,其所傷化之事,又無所不至,若此不已,則將至於遺君後親,而莫之顧矣。蓋刑政者,治民之大法也。政之爲言,正也,正人之不正也,導之以政,齊之以刑,此所以一民志而正風俗也。近來刑政不嚴,是非不明,爲善者無所勸,爲惡者無所懲,是皆長民之官,失其敎迪之方而然也。夫黜陟幽明,監司之職也,官師相規,臺諫之責也,貶一官論一人,則便作世讐,必欲中傷而乃已,何其與上殿爭事,下不失和氣者異乎?若己有所失,則彼言當矣,己無所失,則彼言妄矣,當則無怨於彼,妄則無害於己,又何反報乎?夫臣之事君,如子之事父也,朝廷爲一家也,同朝皆兄弟也,兄第有所失而不相規戒,則是豈忠厚和協之義乎?若以私怨小嫌,攻發人之隱惡,吹毛覓疪則是心術之不正也,必以公心論其是非,則是爲國而非爲己也,何必畏沮乎?此風若不丕變,則雖聖明在上,名流滿朝,不過爲江左之偸安,宋朝之委靡也,良法美政,亦何所用之乎?自昔以來,紀綱之頹廢,時事之艱危,未有如今日之甚者也。以此規模氣像,雖在平閑寧泰之日,尙且可憂,況今國勢乎?此非獨一時一人之過,漸染風習,其來固已久矣。世道如是,而能爲國者,非臣之所聞也。然而君臣上下,殊無警懼之事,臣誠過慮,以爲危亂之機將迫,故人情如醉,不復知畏耶?賈誼之痛哭,遠安之流涕,皆歇後語也,此非小小責罰,區區申勅,所可整頓也,必有大警動大振作之擧,方可以一變弊習,奮起事功矣。惟我殿下,奮發大志,董勅百僚,特以朝綱日頹,國事日非,自責自勉,而又召大臣,推誠責勉,若曰,凡寡躬有所失,無論大小事,必須極諫,無或依阿,以重吾過也,卿等忠告之言,雖至難之事,予豈不從乎?凡今在廷群僚賢否功過,予何以徧察乎?其進退與奪,惟大臣是聽。自此虛心傾聽,益加敬信,雖或過直,不小厭苦,則大臣本皆願忠體國之人,亦豈不以弼違格心,爲己任哉?凡經邦大事,則與輔相圖議,講論經史,則使儒臣入對,辨明是非,則使臺諫爭論,其視外廷臣僚,有若家人父子,簡去虛文,開心見誠,細大之事,靡不下詢,如此則聰明四達,物理畢照,德無不成,治無不致,而官方穆矣,朝廷正矣。易以乾下坤上爲泰,天地交而萬物生焉。是故三代之隆,君道下行,臣道上益,諮諏善道,虛心從善,忠讜競勸,誠一無間,降及後世,君以崇高自尊。臣以容悅自保,而不知正君之道,上下之勢,益離絶而疎遠,天地閉而賢人隱,此否之匪人,所以上下不交,而天下無邦者也,惟聖明,鑑此得失,而加之意焉。噫,當此衰薄之世,欲救深痼之弊,則惟當先治其根本而已。然則在上君子,必須扶植名敎,崇奬儒術,革其浮華澆薄之習,長其敦厚純樸之風,寔在於導率之如何,而守令亦何能家喩而戶說也哉?爲今之計,莫如申明鄕約之制也。蓋鄕約爲化俗之方,小學爲育才之本,而藍田之制,白鹿之規,廢而不行者久矣。是故世乏禮讓之風,士無賢良之才,時變百出,莫可規正。惟我先大王,深軫此弊,特下鄕約之敎,而列邑守宰,不能奉行,以爲文備而止,先大王憂世敦俗之盛意,終未對揚以成其美,臣每念及此,未嘗不痛恨而流涕也。伏願殿下,別諭道臣,使守令嚴勅有司,賓之以三物,糾之以八刑,則邪說自銷,風俗克正矣。其三曰,得人材,以行敎化。嗚呼,自古人君,不能得人而有爲者何哉?良以誠信未孚,而示之以虛文也,若以實誠求之,則何賢之不可致乎?珠玉無脛而自至者,以人之好之也,況賢者乎?如欲奮勵作興,爲國家安固之業,則非大起一時之遺賢,盡採衆人之忠謀,則不可能也,竊惟千里之邦,必有一時之人材矣。縉紳之間,豈無憂國忠公者,而草茅之中,亦豈無懷道抱德者乎?古之聖賢,未嘗不仕,仕而言不用,則不得已去耳,初豈欲獨善其身,滅跡山林乎?惟有方外高尙之士,自私用智,長往不顧,是則異端之流,而非吾所謂體用之學也。但山林賢者之見,與世俗陋儒之見,本自不同,與之論事論學,則每不相合,所以群起衆排,必使無所容而去,甚則或罹於朋讒奇中之禍,如己卯·乙巳·己巳群奸之所爲也。是故後之儒者,以爲至戒,不欲輕出,是豈外視斯世而不至者乎?山林之中,癃老之人,固不可强起,而特下溫音詢玆黃髮,使之陳疏奏議,而採施其言,則是可謂用賢也,儒賢雖不造朝,而亦可謂行道也,不亦爲聖朝之美事乎?若不用其言,而徒以好爵縻之,以爲觀聽之美,則烏在其好賢重道之意耶?至於年少儒賢,則別遣敦諭,又使道臣躬往勸起,則其何敢不出,而以副聖意之勤佇乎?伏念沖王嗣服,聖德日新,聖母垂簾,慈化克彰,此正賢者盡忠報國之日也。苟使醇儒大德,入侍經筵,發微詣極,感通契悟,光贊弘猷,出而與一代士類,協心竝力共奬王室,此乃聖朝一治之機會也。臣聞一世之嘉謨忠慮,多出於諸臣章奏之間,而亦未見其一言一事採用之實效,皆歸於空言無實之地也,中外志義之士,莫不慷慨憂歎,而亦不欲進言者,誠以不能見信於朝廷,徒爲斷斷而無益於國事耳。然父母有病,以用藥無效,不復進藥,則是果有人心者乎?今之言者皆曰,人心浮薄,莫可奈何,與其救弊而多事,不若因循之爲安便也。是似老子烹鮮之說也,可與論天下之事乎?臣以爲,勵精圖治,則無不可爲之時,以道爲敎,則亦無不可變之人,是在朝家用人之如何耳。博識通才,命世之眞儒,固未易得,而敦厚誠實,剛明忠直,足以有爲有守者,豈無其人乎?古之英君哲辟,凡於人物進退,言議從違,惟視其人之賢愚,其言之是非而已,一弊之陳,一策之建,翕受精擇,次第施行,則小善合爲大善,群心合爲一心,同歸於寅協而共貞矣。臣又竊念,我國專以科目取士,故蔭官之有才德者,屈於下僚,未盡其用,鄕儒之有行義者,枯死窮廬,草木同腐,此非明時之所宜有也。臣以爲,守宰之中,有聲績可稱者,則漸次陞遷,又有文學重望,則非但選入臺省,亦授以論思之職,以備顧問,此乃歷試用人之方也。草野亦豈無文學之士乎?特使道臣,拔薦于朝廷,仍卽調用,是乃鄕擧里選之制也,大凡六曹·三司,不分文·南,分半擇任,定爲官方,則有志之士,英秀之才,修礪名行,居官盡職,治民著績,必以名節自礪,碩德賢輔,安知不出於守宰之中乎?然則眞才必出於科場之外,而可驗朝家作成之美也。近來師敎不行,士學不明,剽竊文字,篆刻爲工,競尙華藻,專沒理致,是可爲載道之器,經世之文乎?昔漢帝見司馬相如詞賦,恨不同時,及其立朝也,官止文苑,令知其不堪公卿之位也。臣以爲,取士以德行爲先,以文藝爲未,則多士風勸,英才心化矣。噫,天之生才,無間於貴賤,故王者用人之方,不拘門地,此天理之當然也。顧今官方,專取門望,有才學者抑塞而不揚於世,此必含怨而傷化也。昔魏之崔亮爲尙書,不問士之賢愚,專取門閥,以停年格用之於是英雄散逸,才智不用,胡氏非之,唐之裴光庭,始用循資格,庸愚皆喜,謂之聖書,賢俊之士,無不怨嗟,宋璟爭之,今之官方,不幸近之,而亦非祖宗朝舊規也。故舍人崔山斗爲淸宦,故相臣尙震爲大官,何嘗取其門閥乎?自中世分黨之後,小人欲除君子,以誤官方,至今未改者,承襲之累也。伏願殿下,取其德行之純篤,不問門地之卑微,隨才收錄,以宣湮鬱之氣,以廣用賢之路,則足以禆裨世道而致人和矣。其四曰,革弊瘼,以結民心。嗚呼,二稅之弊,糴糶之弊,爲今日生民之大憂,宜有所變通也。臣遠在鄕土,其於朝廷是非,時政得失,未嘗聞知,至於民瘼,則身親經歷,其所知之者深矣。民間積弊,不一其端,以其甚者而言之,則田賦之重在古無比。四民之中,農爲最困,夫有田則有稅,爲日久矣,一如祖宗朝舊制,則惟當頌美之不暇,何有乎怨恨乎?民之所至痛者,稅米之濫入也,還上之濫捧也。古之稅米,以恒用平斗十四斗,爲一石而納上矣,今則米之精白,倍於前日,而或至十七斗,或至十八斗,邑邑不同,年年輒異,莫重正供,何無一定之規,而濫入如此乎?是何爲而然哉?皆由於京江稅船之弊也,江人圖囑弄奸,其所濫猾,無所不至,民情所在,怨悶可知,欲救此弊,豈無其術乎?每當納稅之時,以土船裝載,則必無江人狹勢幻弄之弊矣,又無險洋故敗之患矣,且使列邑守令,正其斗斛,親捧稅米,以爲定式,則亦豈有濫入之弊乎?噫,糴糶之弊,甚於二稅,農民切骨之痛在是矣。古則以精租十四斗納上,明年分給,則所縮者小則一斗,多則二斗,而依舊精租也,以此爲窮春農糧,又爲種子,是故民皆以官倉,爲民之外庫矣。今則無半留之法,而傾庫分給,民之所受甚多,而及其還納,則精備加捧,至於十八斗,或至十九斗,而明春分給,則不過八九斗或十斗也。租則空殼,米則半糠,向者所納,神遁鬼化,不知所去,齊民安得不呼怨乎?億兆之中,饒民爲十分之二三也,窮民爲十分之七八也,耕作勤勞,粒粒辛苦,秋來所收無多,而刑禍所迫,盡納於官倉,室如懸磬,生理蕭然,其愁怨痛苦,有不忍言也。官倉旣無半留之穀,窮民亦無龠合之藏,而脫有連年凶荒,則百萬饑民,將何以救活耶?至愚而神者民也,民皆曰,官倉盡蕩無餘,若當凶年,則吾屬於何仰望而料生乎?亦多思亂,而無安固之心矣。人之至畏者死也,必不坐而待死,則相奪末已,又至於相食,大亂之兆,明若觀火,而人皆夷然,只爲目前姑息之計,略無日後深遠之憂,是何異於臥薪而待燃乎?蓋天下之禍亂,起於民心之離怨,天監不忒,視聽自民,以人心之離合,而天命之去留決矣。臣以爲,不待危急之時,而惟當及今無事之日,大行德政,勞來拊循,以結其心,以爲祈天永命之本,正在於此時,時不可失也。得民心之道,只在於制民産薄賦稅而已,夫還上立法之初,一半留庫者,豈爲他哉?當凶年則爲賑餉,當亂世則爲軍糧也,以備不虞,而爲國家之大用也,今乃傾庫分給,取其耗而爲國用,雖云經費,而輕壞舊典,亦非得計也。古來美制之利於民者,多廢不行,加分新法之害於民者,堅守不改,徒知經費之艱,而不顧衆多之怨,而終至於民心大潰,國勢一傾,則將何以收拾乎?由今之世,無變今之法,則雖使程·朱論政,必無匡時救民之術,豈可徒守弊法,而不思所以善變之道乎?經費之未裕,誠若可悶,然國家之深憂,不在於財用,而在於民心之難保也,寬民之政,烏可已也?臣聞內需司財用,自是國家之私物也,先正諸臣,皆欲罷內司,出付戶曹,此不易之正議也。今當經費之不足,引用內司財物,有何不可乎?或曰主上不可無私用也,臣應之曰,人君不宜有內帑私財,長其嗜欲也,戶曹及諸司與各營門錢貨,皆是國家之財用也,主上如欲取用,則何往而不當乎?書曰,同律度量衡,此所以齊遠近立民信也。我國量衡,不遵古制,公私所用,各異其制,京鄕所用,亦各不同,吏胥·市民之欺詐作奸,皆出於此,而因循任他,尙未改正,誠極慨然也。自今升斗衡尺,中外所用,同其大小,以爲一國通行之制,其或有違,繩之以峻法,則幻弄之奸弊,亦可革矣。伏願殿下,特加軫念,廣詢明斷,定其半留之法,重其加分之律,嚴勅守令,俾無濫捧,以去還弊,則民皆安保,如脫水火矣。其五日,合小縣,以復舊祿。嗚呼,人君建官制祿,非爲寵榮其人也。萬機至繁,不可獨理,則欲有以兼天下之聰明,以成其協贊之治者也。帝王之治,莫盛於唐·虞,而建官惟百,莫隆於夏商,而視古惟倍,當是時,四海九州,咸統於一,而各職畢擧,庶績咸熙,後世不究此義,廣置官職,冗費民財,此所以三代之後,無善治也。我國以海外小邦,建官分職,倍於夏商,國用之尾閭,生民之受弊,皆由於此。國小而官多,官多而祿薄,其勢安得不苟且乎?中庸九經曰,忠信重祿,所以勸士也,士之懷道思施者,豈待重祿而後勸於忠善哉?誠以君臣之際,接遇之道,非重祿則無以施體下之眷,而起報效之心也。我朝一自削祿養兵之後,在京諸官,廩祿至薄,雖卿宰以上捧祿,不足以代其耕,外邑祿奉稍厚,故不以內職爲榮,必以外邑爲貴,如得其情則可哀而不足深責也。士大夫名節,安得不日壞乎?夙夜明廷,依近耿光,何等寵榮,而乃爲厚祿所誘,不願此而願彼,此豈聖朝之美風乎?先正名臣,豈不欲變通,而亦無生財之道,至今未遑焉。臣以爲,無害於國,無怨於民,而有生財之大道,其一曰,減州縣也,其二曰,汰京司之冗官也,其三曰,節用也。夫官多則財益匱,邑小則民益困,物情事理之必然也。以外邑言之,新舊迎送之弊,使臣往來之費及他公用,豈不繁重,而皆出於農民,民安得不窮乎?民窮則邦本不固,此豈非可恤者乎?以京師言之,則閑司冗職,其數太多,別無緊務,而徒費廩祿,非國之利也。至於外邑之至小至薄,可倂者倂之則積弊可去,民皆蹈舞矣。京司不緊之官,合爲一司,厚其祿久其任,則豈不簡便乎,何謂節用也?國家經用,更加撙節,量入爲出,縮浮費制實用,則豈無餘裕之財乎?貢物主人,其數許多,所費無限,朝廷以莫重惟正之貢,以資京師浮民,揆以事理,萬萬不緊。若使地部諸官,詳覈精察,留其貢物之緊重者,收其貢物之輕歇者,分屬於六部郞官,隨時貿納,一如皇明光祿之制,則豈無衍餘,而可用於經費乎?此所謂節用爲愛人之根,減州縣以收其祿,汰冗官以合其力,節國用以垂純儉之風,此三事行,則餘財不知至於幾萬,以此可以復其舊祿矣。京官稍可以自給,而盡其職事,則朝廷尊而善政行矣,不亦休哉?伏願殿下留意焉。其六曰,久其任,以責實效。嗚呼,當今國家,何所病哉?最是官不擇人也,何其不擇乎?其本由於數遞也。始也賢愚不別,而終焉庶職瘝曠,紛競之風,皆由於此,自唐·虞至漢·唐·宋·明,莫不以久任爲致治之本,故相臣河崙,告于太宗曰,皇明專以久任,維持天下,力請而未克行。惟我英廟,決意行之,遂使衆職得人,庶績皆凝,克成海東堯·舜之治。其後列聖,遵守其法,曺錫文之十年戶曹,金泮,尹倬之二十年館長,用能使經費充積,人材衆盛,則何莫非久任之效乎?昔梁誠之爲大司憲,九年在職,可見其委任之久也,夫何中世以還,美制解施,公道不行,數遞之習,豈有如今日之無常乎?三司·六曹,朝改夕遷,有同蘧廬,各司文書,盡付胥吏,任意變幻,而暫時官員,不識前規之如何,皆從胥吏之言,所謂吏爲主而官爲客也,各司財用,安得不日縮乎?賦稅之徵於民者,將以爲國用耶?將以利胥徒乎?胥徒之耗蠧國財者,古所謂僥民也。先儒以僥民之多,爲亡國之本,昔山林處士言,我國亡於胥吏云,後來諸賢,皆以爲有理之言。今之胥弊,比之古昔,不啻十倍,自京至鄕,法官之失政,豈非此輩之所弄乎?若不拔本塞源,以盡周防之道,則此弊終不可革,而與國家同終始矣,可勝痛哉?欲救此弊,則京司庶官,擇人而任之,嚴束胥吏,峻法治之,則庶幾革其奸弊矣。外邑之胥弊,甚於京司,其所作奸,無所不爲,雖剛明之官,或不能盡察而防其弊,況昏愚闒茸者乎?此必治其本而救之可以得效矣。各邑胥吏,自有定額,而後來增多之數,不啻三倍,此類別無緊任,而各圖奸利,以爲生涯,則田結之幻弄,災政之不均,還穀之變換,皆出於此輩之所爲也。若自京司,以至外邑胥吏,額數一從舊典,除其數多之人,歸之農商,留其略干之人,以供官役,次次移任,年年蒙惠,則生理自足,而胥弊可去,此爲救民之一端也。大凡百官有司,孰非可擇者,而六官·三司·國子之長,按藩制閫之臣,尤不可不遴選而久任也。皆以六年爲限,而或不勝其任,或貪汚不公,則卽爲斥去,如有微眚小過,則頻加警責,亦不輕遞,循循責勵,徐考成績,大施刑賞,則庶幾人思擧職,不比如今日之悠泛矣。至於藩閫重任,初無考課黜陟之法,故無所忌憚,任其所爲,此豈愼擇之法乎?臣以爲,頻遣繡衣,一一詢察,旣自稱職,則仍其任而奬勵,若不稱職,則卽爲罷黜,可也。程子曰,天下事,我家事也,非我爲則他爲,誠以天下之事,當與天下之人共爲也,是故古之明主,必採遠人之言,蓋爲遠人,詳知土俗與民瘼故也。臣以爲,在鄕臺諫有病未赴者,不必徑遞,待其上章言事,然後遞罷未爲晩也。如此則生民之休戚,遐方之物情,可以登聞於聖聰,而有所下燭者矣。昔者在外臺諫,使家僮納疏於政院,事不煩人,故盡其所懷,此與朱子粘黃之意,同其周密矣。今則疏封先送於巡營,開覽然後上送,如有觸忤之言,則還退云,此法不改,則當爲日後壅蔽之張本也,設有莾·卓之凶謀,在鄕臺諫,亦無進言之路矣。臣願在外臺疏,不復開封,出付驛便,直爲上送,則遠人之忠言,盡達於黼座矣。伏願殿下留意焉。其七曰,修軍政,以備邊虞。嗚呼,選將練兵,以備不虞,有國之體也。禮樂之餘,而不廢乎射御之習,農務之隙,而不忘乎蒐狩之法,此非三代之舊制乎?惟我國昇平日久,恬嬉成風,國威未振邊備未飭,士卒未練,兵糧未充,一朝緩急,何以爲計?顧今人繁俗渝,乖亂極矣。乘除往復,理所必至,以此時勢推之,壃域之憂,難保其必無也。況今民瘼滋甚,怨氣彌盛,危機之發,不待智者而可知也。脫有風塵外警,寇賊內發,上下渙散,擧國震蕩矣。以今日之人才兵力,紀綱謀劃,其能有救於土崩波潰之時乎?臣嘗思之,只自傷痛,若以憂深之言,斥爲恐動之流,乃以習俗之論,擬爲守成之策,堅持積衰之勢,坐待危亡之至,小不愓念,豈不寒心哉?事已急則難救,時已晩則無及,適當此時,猶有餘力,制治於未亂,圖存於未亡,其可小緩哉?臣誠庸愚,雖有憂國之忱,而實無救時之才,日夜思度,罔知攸濟,而區區淺慮,竊獨以爲,殿下必有如履春氷,如坐漏船,一念憂懼,必納厭聞之言,必擧非常之事,然後庶可以救此時勢也。迨天未雨,綢繆牖戶,知道之言,聖人讚之,惟聖明念哉念哉?古人曰,兵務精不務多,第以海外偏邦,軍門甚多,兵額太繁,國用之未裕,安知不由於此乎?臣旣論得民心之道,又欲減去兵額,何哉?國家之所賴者民心,而若不減損,而以寬民力,則軍糧不敷,軍器未備矣。兵食不足,則軍兵雖多,亦何用之哉?若使內外軍兵,果皆精練,則雖有所減,而豈不足於禦敵乎?且今兵制之未善,人皆言京兵太多,而民先困於平時也,惟當減去京中之冗兵,又善措置軍保,則豈無餘財,而可補於軍用乎?先正諸臣,皆欲罷訓鍊院者,蓋爲此也。蓋將者,三軍之司命也,將不得其人,則雖有勝兵,與無兵同。臣聞近來置將之法,先取門閥,又以貨賂得進,是似晩唐之債帥也,如此貪鄙之類,豈能輕生效節於危難之日乎?又何能振其武略,練習兵卒,以强國勢乎?先正臣金尙憲六條疏,論選將固圉之策,有曰,自古國家危難之日,忘身赴敵,建功立事者,多出於前日不聞姓名之人,蓋勳臣宿將,富貴已極,富貴則驕心生,驕心生則平居不恤士卒,而臨戰不肯鬪死,此自然之勢也云,是可謂深知而善言之也。臣以爲,選將之際,勿論門地之高下,容貌之壯弱,惟務得人,必取智勇兼備之才,擢授將任及諸閫帥,則兵政軍律,自當振肅矣。沿邊鎭將,皆以卑微之人差送,故此輩但有黷貨之欲,豈有憂國之誠乎?若於武科出身之中,擇其有膽略誠勤之人,差出邊將,則撫恤軍民,嚴立紀律,可以備不虞之變矣。是亦在於閫帥之得人,而嚴勅邊鎭,則孰不畏戢而盡誠效職哉?我朝風習,輕視武官,恥與同列,是故武威不揚,軍律不立,此非均施共扶之義也。文武雖有淸濁,俱是王臣也,文爲仁而武爲義,有經緯相需之理,惟當竝用而不相悖也。臣以爲,武臣之中,如有雄傑忠勇,則通用於兵·刑·戶三曹,文臣之中,如有文武全才,則擢爲兩局將任,此爲互用共濟之道也。伏願殿下留意焉。嗚呼,臣所陳七條,必多諸臣已言之事,然若避此而更求新奇之語,則是爲文飾,而不適於用也。吾儒眞實之治,乃日用常行之事,而非虛大高妙之說也。臣以爲,今日國事,雖如此其危疑,殿下苟能勅勵,廟堂速講治規,盡掃煩苛,嚴立定制,則猶可以救之也。夫人君以實德示天下,則民皆以實心應之,以虛文示天下,則民皆以虛心應之,蓋實者,誠之謂也。至誠之道,無所不通,天地雖大,可以誠感,鬼神雖微,可以誠格,則而況於民乎?惟我聖明,以實心行實事,以實德行實政,修己則必有躬行心得之實,勤民則必有愛養蠲恤之實,誠之一字,隨事而勉之,則以上所陳,皆得其效。何患紀綱之不振,風俗之不淳,財用之不敷乎?臣學無實得,才乏適用,故雖欲極陳救時之至計,而其言之淺拙如此,誠恐徒勞聖覽,而無足可採矣。但皆出於苦心竭慮之微誠,非敢爲文具之例套也。救弊之策,皆在其中,而亦非至難之事,有何疑憚而不爲乎?伏乞聖明,察其邇言,而採其一得焉。臣無任云云。省疏具悉。所陳勤據,當留意,亦令廟堂稟處。
上在昌德宮。停常參·經筵。
趙萬元啓曰,來二十一日朝參日次,而國忌齋戒相値,頉稟之意,敢啓。傳曰,知道。
金宗善啓曰,來二十一日輪對日次,而宣陵忌辰祭齋戒相値,頉稟之意,敢啓。傳曰,知道。
趙萬元啓曰,行大司憲李直輔,掌令宋稚圭,持平李宗烈在外,執義沈銖,持平鄭時善呈辭,掌令金日柱未肅拜,監察茶時之意,敢啓。傳曰,知道。
趙萬元啓曰,禁衛營將官來言,今日本營軍兵,日次私習云矣,敢啓。傳曰,知道。
趙萬元啓曰,御營廳將官來言,今日本廳軍兵,日次私習云矣,敢啓。傳曰,知道。
承旨前望單子入之,洪義浩落點。
林蓍喆啓曰,新除授左承旨洪義浩,卽爲牌招,何如?傳曰,允。
兵曹口傳政事,副護軍朴宗慶單付。
注書金病代,以鄭祖榮爲假注書。
林蓍喆,以嘉禮都監都提調意啓曰,今此嘉禮時敎命文製述官·書寫官,玉冊文製述官·書寫官,敎命篆文書寫官,金寶篆文書寫官,別單書入之意,敢啓。傳曰,知道。
林蓍喆,以承文院都提調意啓曰,本院寫字官前銜李命藝·白源昌·李楫·金孝達·李梅·鄭有柱有頉代及洪喆運·李權·方處正·全榮大·宣起範·洪允國·朴致榮陞實代,崔尙玉·孫宗厚·金景興·尹致吉·彭勉義·金元昌·趙仁奎·吳孝源·全佑祖·洪宅柱·康碩·愼宣寬·全彦祖,依例陞補付軍職,冠帶常仕,肄習陞補代,童蒙吳觀國·尹和·金學彬·尹平,筆才頗有成就之望,屬于本院肄習,使之鍊業,何如?傳曰,允。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之意,敢啓。傳曰,知道。
上在昌德宮。停常參·經筵。
趙萬元啓曰,行大司憲李直輔,掌令宋稚圭,持平李宗烈在外,執義沈銖呈辭,掌令金日柱未肅拜,持平鄭時善疏批未下,監察茶時之意,敢啓。傳曰,知道。
傳于金宗善曰,璿源殿修理時監董都提調以下,依戊戌年例,都提調領府事李秉模,領議政沈煥之,各熟馬一匹面給,提調行禮曹判書李晩秀,行戶曹判書趙鎭寬,工曹判書閔台爀,禮房承旨金宗善,各半熟馬一匹賜給。郞廳戶曹正郞尹光心,陞敍,監役李奎昶,陞六屬耳,勿論。別看役前縣監丁遇泰,加資,如已資窮,相當職調用。前同知李興潤,自辛丑御眞奉安以後,終始效勞,不可不別例施賞,守令待窠調用。看役前察訪卞光復,相當窠收用,將仕郞方孝良,從願收用,計士·畵員·寫字官,令本衙門高品付料,雕刻次知朴文輝,帖加。牌將以下員役·工匠,分等考例施賞,祭器鑄成所監董牌將嘉善車弘濟,邊將除授。
傳于金宗善曰,璿源殿次知中官金德九·韓聖揆·金性彦,各半熟馬一匹賜給,挾侍中官,各差備長番中官,竝兒馬一匹賜給。守直中官及各差備出入番中官,各加一資,資窮者代加,小宦中官,各不粧弓一張賜給,鳳頭別監三人,書題除授。
傳于金宗善曰,宙合樓守直閣監秦泂·鄭學溫,加資,前閣監兪得祐,自設閣後,長時守直,待闋服邊將除授,守僕照羅赤,移屬眞殿守僕照羅赤。
傳于金宗善曰,前察訪李命基,每年次御眞模寫,其勞何如,而今番移奉時,何不使役,漏於別單乎?其勞不可不酬,令本署永付司果。
傳于金宗善曰,今番賞典,一人雖兼數事,無得疊授。
傳于趙萬元曰,因正言洪奭周疏,有令廟堂査實之命,而尙今遲滯,斯速回啓事,分付。
鄭祖榮有頉代,以洪命周爲假注書。
傳于林蓍喆曰,吏·兵批歲抄點下者,依例捧傳旨。禁府時囚積滯,査啓已上來者亦多,今日開坐。
趙萬元啓曰,卽者義禁府都事來言,今日開坐事,命下矣。査啓上來諸囚,當爲議處,而判義禁趙尙鎭在外,次堂例不得擧行云,何以爲之?敢稟。傳曰,令次堂擧行。
以禁府保放罪人赦單子,傳于趙萬元曰,金箕憲·申溆·李克豐·金爔·李東善·尹範會·趙·尹之謙·慶橚·禹德遠·李榮運·金宗燁,本律良中減一等。金致晙·李尙度·閔致謙·李勉齊姑爲放送,待査啓更招,本律良中減一等。崔履亨·尹載伋·南惠寬·洪章輔·金履垕·崔翼·崔光泰·吳載重,姑爲放送,更招後,本律良中減一等。李潞秀,姑爲放送,待査啓更招後,本律良中減一等。
金宗善,以嘉禮都監都提調意啓曰,本都監郞廳金鍒,以其身病,連日不爲仕進,改差,其代繕工監副正金基厚,差下,何如?傳曰,允。
金宗善,以禮曹言啓曰,祔廟尊崇後,當設慶科,而取考謄錄,則辛丑年,合五慶設行大增廣,丙辰·壬寅年,合七慶設行大增廣,丙午年,合五慶設行大增廣,戊戌年,合九慶設行庭試矣。今此正宗大王祔太廟,大王大妃殿尊崇,王大妃殿尊崇合三慶慶科,以何科設行,而日子以何間推擇乎?敢稟。傳曰,依戊戌年例,以庭試設行,日子以九月推擇。
金宗善,以禮曹言啓曰,今番大王大妃殿·王大妃殿上冊寶陳賀時,諸道物膳,皆已封進,而江原道尙不封進,故急速封進之意,自臣曹更爲嚴關申飭,而陳賀物膳,何等莫重,過期不封,事未前有。揆以事體,不可仍置,當該道臣罷職,封進官,令該府拿問嚴處,何如?傳曰,允。
金宗善,以奉常寺都提調·提調意啓曰,祭享所用秋等中脯,依定式,今八月十八日始造之意,敢啓。傳曰,知道。
趙萬元,以義禁府言啓曰,統制使李潤謙狀啓內,全羅右水營虞候李毅和,爲先罷黜,其罪狀,令攸司稟處事,啓下矣。李毅和時在任所,依例發遣府羅將,交代後拿來,何如?傳曰,待待命拿囚。
行禮曹判書李晩秀疏曰,伏以,太室之祔儀誕擧,東朝之寶冊齊陸,有儼睟容,三聖同殿,禮褥事殷,情文允協,我殿下慨廓之餘慕冞新,昌熾之景運方膺,訪予落止,率時昭考。其惟在今日,夙夜緝熙,基命宥密,其惟在今日,於萬斯年,受天之祐,其惟在今日,八域含生之倫,莫不且愴且忭,攢手頌祝。顧臣未死之蹤,猥黍敦匠之列,大禮旣成,萬事都訖,瞻望雲鄕,有淚成血。迺者晉秩之命,有隕自天,震懍恧蹙,莫省所以,終事之地。臣子常職,初無可紀之勞,承此匪分之寵,萬萬非賤末之所敢安。況臣憃愚憒劣,百無一能,而特蒙我先王罔極之恩,釋褐纔一周星,而歷踐華貫,滾到卿月,環顧朝著,未有如臣驟躐者。又自聖明光御以來,憑藉簪履之收,夤緣哀慶之會,二朞之間,三遷其階,竿頭之步,更無餘地。不惟臣盈盛亢極,理必無幸,名器者,礪世磨鈍之具也,不謂聖朝官人之政,若是其輕且䙝也。義重董役,冒沒祗肅,歷日點檢,轉益罔措,今始略控短章,仰塵崇聽。伏乞聖慈,曲垂照察,亟命收還新資,俾臣毋玷恩賞,稍守拙分,以卒承天地生成之澤,不勝幸甚。臣無任云云。答曰,省疏具悉。已諭於諸批,卿其勿辭。
上護軍金祖淳疏曰,伏以,太室躋祔,朱絃奏象德之音,東朝進號,玉牒播撝謙之光,邦舊命新,愴欣交至。仍伏念,臣於日前,以王大妃殿玉冊製進及祫享亞獻之勞,特蒙晉秩之恩,濫廁崇政之階,臣聞命震越,繼以慙恧。噫,彤筆揄揚,卽人臣之至願,淸廟祼將,幸微誠之粗伸,則與有榮焉,何勞可紀?矧惟一資半級,孰非朝廷命德之器,而至於一品崇秩,體貌尤別,有非如臣譾劣,所當輒得,在聖朝愼恩賞惜名器之道,尤豈合有此誤授之擧哉?揆以循墻之義,決不宜一時冒膺,而大奉審參班,係是終事之地,牙牌儼臨,義難違傲,雖不得不夤緣出肅,而仍以蹲據,實非私情之所安。玆敢披露衷懇,仰瀆宸嚴。伏乞聖明,亟收臣新授資級,以安賤分焉。臣無任云云。答曰,省疏具悉。賞典所重自別,卿其勿辭。
吏曹判書徐邁修疏曰,伏以,泣弓之淚未乾,懸樂之期奄屆,太室薦祫饗之禮,兩殿進琬琰之章,縟儀荐擧,聖孝益光,臣民愴忭,曷有其極?仍念臣於見職,自劃二字,不離於口,而怵迫嚴命則出,夤緣事會則出,終始蹩躄於名韁利場之中,而若不知廉恥之爲何物。嗚呼,古人以四十强仕之年,成就得辭樞密一節,至今傳之爲士大夫激厲之美談,則較看臣之齒倍情苦,而卒枉其咫尺之守者,可但曰不相及而已哉?撫躬慙赧,無面可顯,雖然臣非敢老悖無狀,戀棧豆而忽防範,誠以委毗於訪落之初,聖恩不敢孤也。駿奔於升祔之辰,情理不忍辭也,而敦匠之役,呼嵩之列,無非臣一半分伸誠之地,則隨時隨處,竭力趨身,以大禮順成之翌日,爲見職瓜熟之限者,卽臣貼額銘腑之一副誓願耳。此際臣又病焉,則疾痛之呼,又豈容晷刻虛徐哉?臣本以虛脆之質,況値衰耗之境,軀殼雖存,神精已消,居恒瞀憒,若墜烟霧。重以近日以來國家多事,職務倍劇,有在公之夜,無家食之晝,而風露外感,榮衛內損,迄玆得免於顚仆,亦非始慮所及。昨歸私次,病果越潻,種種醜穢之狀,雖不敢煩溷,而大抵積瘁爲祟,症形危綴,八耋殘喘之抵敵回甦,揆諸常理,恐難期必。如此而猶復曠日虛縻,一任其瘝厥事而益厥辜,則顧臣逋慢偃蹇之罪,萬殞何惜,而不瑕有傷於九經體群臣之德意乎?且臣伏見賞典傳敎,以臣之名忝提擧,有加資之命,臣於都監事,間因本職之撕捱,仕進日子,屈指無幾,則與夫首尾效勞之諸堂,同被一例之恩賚,此於嚬笑之節,綜核之政,尤何如也?病枕恧縮,因祈懇之便而附陳之。伏乞聖慈,俯諒臣情病實狀,特遞臣見帶銓銜,還寢臣罔功之賞,仍許引年之前懇,俾臣垂死之景,得以安意就盡,千萬顒祝。臣無任云云。答曰,省疏具悉。已知卿之精力不衰也,陳病旣如此,調理行公。賞資爲所重,卿其勿辭。
行刑曹判書黃昇源疏曰,伏以,太室擧躋祔之儀,兩殿晉尊崇之禮,聖孝彌光,邦休維新,雲鄕緬邈,擧切於戲之思,大庭舞蹈,競獻無疆之祝。仍伏念,臣於日前,伏奉敎旨,以臣擢爲崇政大夫者,臣誠驚惶震慄,不知所措。臣素昧古篆之學,而猥叨書寫之任,辭遜無路,黽勉承膺,效慙依樣,勞蔑銖毫,而末乃夤緣媒榮,濫竽諸臣之後,混被懋賞之典,是豈臣夢寐所敢及哉?夫上卿峻秩,古所稱三孤崇班也,雖朝廷宿望,公議所屬,輒皆逡巡不敢當,伏況如臣匪才罔功,至白首無聞者,苟然叨竊,則其羞當世而玷名器,爲如何哉?適會有事眞殿,百僚咸造之時,義重參班,章皇祗肅,而仍因冒玷,實非賤分之所敢安也。略陳短章,仰瀆宸嚴,伏惟聖慈,俯垂鑑諒,亟令收還臣新授資秩,以重公器,以安私分,不勝幸甚。臣無任云云。答曰,省疏具悉。賞典,循例也,卿其勿辭。
行戶曹判書趙鎭寬疏曰,伏以,光陰不住,禮制有限,於戲,我先大王祥禫奄過,躋祔克擧,二紀功烈,歛堯天之雲,百世聲容,閟周廟之瑟,萬事廓然,號慕何及?惟我殿下,追孝思之不匱,御禮節之旣吉,新免餘懷,固有所未盡,而譬如疾病之餘,善心必生,哀樂之發,中節爲和。顧今殿下之所自勉者,惟在乎仰體慈念,俯答群望,以光紹先朝之盛德至善,此乃武王·周公之所以達於孝也,豈若匹夫之疏節,以加一等爲賢哉?時則天道有改,人事象之,家人之繇,位序順升,洪惟我兩慈聖殿下,正鴻名而晉崇號,膺顯冊而擧縟儀,被之以謙光,揚之以精義,愴與喜竝,情以禮隆,環海含生,擧入蹈舞之中,況臣以先朝薰沐之蹤,際今日追報之地,蟻褥莫效,鳩工蔑稱,惟以免於僨轅之爲幸,而夢寐不自意待罪媒榮,罔功侈賞,擢授臣以崇政階者。臣聞命惝惶,背寒體粟,誠莫知所以自措也。臣之自來冥升,非始望之所到,而至若一品峻秩,雖以先臣任事之久,猶未之及者,臣何敢焉?在前敦匠之臣,間有蒙此恩者,是則望實俱優,特因事以畀之耳,非如臣之姿鹵而材薄,雖忝執事之末,何可猥比於前輩而冒受之乎?非分之福,災之召也,不衷之服,戒斯存焉。此猶屬乎臣身,而在朝家惜名器勵廉防之政,獨不爲玷汚之歸乎?連値淸齋,且當眞殿有事之日,疏籲路阻,乃敢唐突參班,尤增慙恧。乞降明命,亟收新資,是臣區區之望也。仍伏念,臣自叨本職,今已七箇月矣。顧以脆薄之資,加之以年衰識昏,猶且策勵奔走者,幸臣老母僅支,而臣亦免於顚仆耳。無奈乎衝暑鞅掌,內薰外灼,重經毒痢,餘症頻作,若不及今休息,小加醫治,則恐不能復起爲人,似此實狀,同列所知,自非然者。當國家無前之大慶,新叨敦匠之列,豈不欲顚之倒之,效子來之誠,而有不得焉者,病也。然而臣病不足恤,惟是臣母近當換節之際,素患痰嗽,倍劇喘喘,若頃刻難保者,此老人之重症,醫家之深忌,臣方左右扶將,末由離捨,而國役當前,曹務方殷,公私牽礙,情急勢迫,寧不悶隘之甚乎?臣母今年八十六,臣終鮮兄弟,惟母子黃髮白首,相依爲命,考之於禮,從政非宜,祗緣臣受恩三朝,與天罔極,而無他才能,惟以趨走爲報效,每乘母病之少間,輒取供職如常人,而比年以來,母病益深,所以請急之章,不避煩瀆,昨年此際,亦蒙重任之體諒矣。一朞之間,篤老筋力,不啻落幾層,而病狀之危綴,尤有甚焉,則前之所蒙被者,豈敢不更望於今日乎?古之人以母老歸養者矣,臣於先朝,亦嘗疏及之,而至今低回者,此非乞身之時也,不知臣者,謂臣懷祿而戀位,臣固無辭,今者母病如此,而又不能積誠丐免,任便將護,則知臣者,將謂臣於臣母,病不能致其憂,臣何以自解乎?臣母之病,非時月可差,而臣之所帶職事,尤不可一日暫曠,玆敢披盡情懇,仰瀆孝理之下。伏乞聖明,俯賜諒察,亟遞臣本兼諸任,仍治臣逋慢之罪,以肅朝綱,以伸私分,不勝幸甚。臣無任云云。答曰,省疏具悉。賞典爲所重也,本兼諸任,此時豈可遞乎?卿其勿辭,救護行公。
行廣州留守金觀柱疏曰,伏以,居諸遄邁禮制有限,中月之禫奄過,躋祔之禮已擧,鑾蹕祗謁於太廟,聖孝彌光,寶冊恭進於兩殿,群情胥悅。迺者敦匠之臣,與事之人,以次論賞,各當其勞,而賤臣之名,濫廁其間,臣不勝瞠然而驚,瞿然而悚。竊伏念,賞典大政也,明主之所必愼,資級重器也,聖朝之所宜惜,設令才德有可稱,勞勩有可紀,固當必愼必惜,上不宜輕施,下不敢濫冒。臣則承乏而廁跡於任使,蔑藝而袖手於模寫,初無效技,不過借名,而遽紆匪分之資,晏若倘來之物,則聖朝爵賞,恐涉屑越,微臣私分,尤切恧蹙。況臣驟躐冥升,不出數年,華貫顯秩,殆無不遍,而妄以株守之微諒,輒荷鞶遞之盛恩,曲保之澤,若偏雨露,兢愓之心,不弛晨夕,卽又罔功之資,更進一步,品雖不變,階則漸高,私心之懍懼危厲,倘復如何?玆敢披瀝衷懇,仰干宸嚴。伏乞聖明,諒臣言之非出飾讓,亟收臣新授之資,以示愛嚬笑之意,俾爲安微分之地,不勝大願。臣無任云云。答曰,省疏具悉。已有已例,卿其勿辭。
兵曹判書李祖承疏曰,伏以,日月遄邁,禮制有限,升祔之儀告成,進冊之賀且擧,而鑾蹕祗謁於太廟,寶幀繼奉於眞殿,啓佑之慈化益光,踐行之聖孝增感,愴忭之忱,中外交切。仍伏念,臣儱侗憒劣,百不猶人,而訪落之初,猥當本兵之任,仰感簡畀之隆私,圖效報答之微忱,則未暇計其才器之不稱,而隨時隨處,殫竭奔走者,卽是臣區區誓願,無奈務重責殷,分外難開。至於今番做錯,而僨事溺職之狀,實無所逃其罪。夫香祝陪進,自有節文,凡所以致嚴致敬,宿戒而預辦者,固當自別於尋常輿服之備列,而臣未能先期董飭,以至奉詣之際,有儀仗遲滯之擧,論其辜犯,合被何律,譴罷薄罰,匪罪伊恩,而曾不多日。遽有仍任之命,聖念雖出於曲恕,臣心倍切於自訟,方當新化誕敷,群工勵翼,振刷之政,莫先於紀綱之維持,而職在司馬,按例應行之典,尙不能趨時赴會,則此豈可以乍勘旋宥,謂足以示警云乎哉?蹙伏追愆之餘,末由晏然祗承,而飭敎旣嚴,擧行時急,雖不免冒昧受符,因仍蹲據,大關廉防,玆敢略暴危懇,仰瀆宸聽。伏乞聖慈,亟命攸司,重勘臣罪,以尊國體,以勵臣分,公私不勝幸甚。臣無任云云。答曰,省疏具悉。卿其勿辭行公。
持平鄭時善疏曰,伏以,節變霜露,殷闇之喪制已畢,禮成躋祔,舜墻之愾慕冞深,伏惟聖孝靡逮,何以堪抑?仍伏念,臣猥以遐外疎逖之蹤,過蒙先朝涵育之仁,通籍未幾,濫廁法從,寤寐思惟,自知非分,而惟是忠愛一念,根於秉彝,擬將肖翹之微,粗效涓埃之報,而弓劍莫攀,萬事都休,追先報今,政在今日,獨無奈姿性庸愚,才識蔑劣,前後臺垣之除,非止一再,而尙不能出一言論一事,以遂平日之願,其倥倥無用之實,於是乎著矣。且臣祖今年八十有五,臣父今年六十有五,臣母今年六十有四,疾病侵尋,寧日無幾,人子情理,實無頃刻離側之望,而祥制易服,情急伸哀,慶禮呼嵩,義重陪班,離捨庭闈,低回京闕,月朔屢改,歸思日急,而新除恩命,適在此際,踰時曠覲,旣非始料之所及,而徑情擅行,又非義分之所敢,臣之情理,吁,亦悶且迫矣。玆敢略暴衷情,仰瀆閔覆之下。伏乞聖慈,特推孝理之政,遞臣職名,俾遂歸養之私,則天地生成之恩,非臣殞結所可圖報,臣於乞免之章,不宜贅及他說,而事在目下,不勝駭惋,玆敢附陳焉。噫,彼偉賊萬戮猶輕之罪,昭載於合辭論啓之中,臣不必復事臚列,而其兄時俊,以凶逆之同氣,迭據權要,共濟其惡,曾於掌銓之時,以逆湛擬入於廚院提擧之望,眞所謂有是兄有是弟,而多少綢繆之狀,爾我和應之跡,擧此一事,可反三隅,卽其身犯之案,合被首惡之誅,不可與收司連累,循例應坐者,比而同之,則尙保首領,假息天壤,已是失刑之大者。渠焉敢復以恒人自處,而歲月稍久,人心狃安,謂此時可乘,視朝廷若無,跳入城闉,偃處家室,開門而廣招賓客,擁騶而橫行街路,揚揚晏晏,自同無故,此豈有一分人心臣節者所敦出乎?近年以來,事變何限,而似此無嚴無憚之習,實所未有,情跡之凶祕,行止之放縱,一至於此,則以羸豕孚躅之心,挾困獸猶鬪之勢,何謀之不潛圖,而何變之不釀出乎?念之及此,不覺心骨俱寒。臣謂時俊爲先施以絶島安置之典,斷不可已也。臣無任云云。省疏具悉。國有常憲,豈意此輩之無嚴畏若是乎?所請依施,其在孝理之道,宜有體諒,本職許遞。
別兼春秋李重蓮疏曰,伏以,居諸易流,先大王祥禫,次第經過,隮附之大禮順成,尊崇之徽典載擧。伏惟我殿下,聖孝彌篤,繼序不忘之思,撫時攀慕之慟,尤當如何?區區下情,實不勝憂慮之至。仍代念,臣之自來情地,不敢爲彈冠供仕之計,而惟此史局記注之役,實是今日臣子終事自效之地,所以不敢言私,終始蹲仍,而今於翰圈一事,有不勝歉然愧忸,不可晏然仍冒者。夫史館館規,本自嚴重,傳之累百年,罔敢失墜,雖至微至細如右下僚番次出入之節,若或違例,輒至陳章瀆撓,而列聖許其遵守,同朝視以應行。臣不敢遠引前事,曾在先朝,臣冒叨簪筆,首尾三年,每以下僚之不能檢束,古規之漸至凌夷,至於命臣下吏,限以成誦館規,及其宥釋之日,親御考講,訓誡之天語,尙若在耳,居然星霜之嬗變,今已十有三載矣。臣至今追思,中夜屢起,但有淸淚之被面,臣雖無似,蒙被我先王造化陶甄,至此之極,今於一息未泯之前,苟見館規之一毫乖了,而含默不言,則臣之辜負,當置何辟?館規之中,莫嚴者會圈,而苟或廢却前規,從便注措,則將焉用會圈爲哉?臣固不足備數於百執事之末,而夙忝館僚,方帶別兼,會圈有命,而初不請牌,則是不以館僚待之也。固知僚員之臨事錯料,喉院之有失照管,初非有意區別,而其爲館規之壞損,已無餘地,臣心之愧赧,無面可顯。玆不得不援例陳章,仰瀆崇嚴。伏乞亟削臣所帶別兼之任,以存館規,以靖私義焉。臣無任云云。省疏具悉。會圈事,館規如爾所陳,則從當下敎,爾其勿辭察職。
上在昌德宮。停常參·經筵。
趙萬元啓曰,禁衛營將官來言,今日本營軍兵,日次私習云矣,敢啓。傳曰,知道。
趙萬元啓曰,御營廳將官來言,今日本廳軍兵,日次私習云矣,敢啓。傳曰,知道。
趙萬元啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
趙萬元啓曰,行大司憲李直輔,掌令金日柱·宋稚圭,持平李宗烈在外,執義沈銖牌不進,持平一員未差,監察茶時之意,敢啓。傳曰,知道。
傳于林蓍喆曰,諸承旨持公事入侍。
備忘記,神方仇非萬戶尹相泰下直,長弓一張,長箭一部,片箭一部,筒兒一箇賜給。
傳于趙萬元曰,見李重蓮疏,今番翰林會圈,有違格例云,更令廟堂會坐,今日擧行事,分付。
金宗善啓曰,翰林會圈,更令都堂會坐,今日擧行事,命下矣。領監事·館閣堂上·春秋館堂上,竝卽牌招,何如?傳曰,允。
林蓍喆啓曰,吏曹郞廳來言,臺諫有闕,政事,取稟。傳曰,當日爲之。
林蓍喆啓曰,卽者吏曹郞廳來言,政事當日爲之事,命下,而判書徐邁修受由,參判金達淳,參議任希存,俱以病不來,不得開政云,參判·參議,竝卽牌招,何如?傳曰,允。
林蓍喆啓曰,吏曹參判金達淳,參議任希存牌不進推考傳旨及罷職傳旨,今方捧入,而開政命下之後,如是違牌,事甚未安,參判更卽牌招,何如?傳曰,允。參議只推,一體牌招。
以執義沈銖,正言洪奭周·奇學敬牌不進罷職傳旨,傳于趙萬元曰,只推。
以吏曹參議任希存再牌不進罷職傳旨,傳于林蓍喆曰,只推。
傳于趙萬元曰,明日次對,食後來會。
有政。吏批,判書徐邁修受由,參判金達淳進,參議任希存牌招不進,右承旨金宗善進。啓曰,判書徐邁修受由,參議任希存牌招不進,小臣獨政未安,何以爲之?敢稟。傳曰,仍爲之。以李東冕爲持平,金銑爲應敎,徐謙淳爲典簿,金華柱爲監役,柳師模爲江界府使,李祖承爲軍器提調,訓鍊都監提調李祖承,禁衛營提調李祖承,御營廳提調李祖承,兼掌令申龜朝,以上竝單付,分承旨李肇源·林漢浩,分兵曹參議金明淳,分兵曹正郞沈能燮,以上減下,校書正字單成老鎭,閣監秦泂·鄭學溫,今加嘉善加資事,承傳。
兵批,判書李祖承病,參判吳泰賢入直進,參議金鼎國病,參知李得休病,右副承旨趙萬元進。大護軍蔡弘履,副護軍李海愚·崔守魯·閔致愼·李身敬,副司果鄭時善·李命瑀,以上竝單付,分副摠管李翊模,分都摠都事沈鐮,以上減下。
金宗善,以內醫院都提調意啓曰,前陰竹縣監秦泳,旣已敍用,依例還屬本院,令該曹口傳付軍職,冠帶常仕,何如?傳曰,允。
金宗善,以實錄都監摠裁官意啓曰,本廳堂上李祖承,旣已敍用還差,李翊模身病難强,今姑減下,其代,行大護軍曺允大差下,仍令該曹口傳啓下,使之察任,堂上中,方帶都監之任者,固當專意都監,而其他堂上,亦多連爲懸病,國體極爲未安,經費亦甚可悶。此後則除非應頉·公故及衆所共知實病外,無得懸病,各其分授之年條,斯速竣役之意,各別嚴飭,何如?傳曰,允。
吏曹口傳政事,知實錄事二單,李祖承·曺允大。
趙萬元,以備邊司言啓曰,正言洪奭周上疏批旨內,宦侍事,聞甚駭然,卽令廟堂査實嚴處事,命下矣。取見其疏本則以爲,官侍之無敢一毫關涉於外司,卽亦我先王盛德美政,近日此輩,凌藉外司,駸駸有使氣作威之漸云,先從其現發者,從重懲治,更加嚴束,無使跳踉爲辭矣。謹依下敎,嚴加査實,則去七月二十七日中使奉命時所騎馬,謂以不善擇立,內司僕書吏二名及養馬二名,付之別監房決笞云。奉命體重,果有不善擧行之事,使之自該寺懲勵,豈無其道,而外司所屬之直爲推治,若是無難,實係挽近所無之擧。南衙北寺,界限截然,一有相侵,其弊難言,是以我朝家法,最嚴於內外之分,防杜之政,絲毫必謹,而近年以來,法禁不無懈弛之漸,外間流傳之言,蓋不啻喧藉,雖難以某事某弊,指的論斷,而臺臣所以深憂於使氣作威之慮者,實是輿情之所同。今此現發之端,雖若微紬,擧隅以反,漸不可長,其所懲治,有不容少緩。當該中官,令內侍府捧現告拿問嚴勘,何如?傳曰,允。此等之習,不可不嚴防,令該府拿問,各別重勘。
趙萬元,以禁衛營言啓曰,本營千摠洪龍健,身病甚重,勢難察任,改差,何如?傳曰,允。
趙萬元,以義禁府言啓曰,前判書趙時俊,施以絶島安置之典事,承傳啓下矣。趙時俊,慶尙道南海縣絶島安置,而下去京畿果川地云,以承傳內辭意,具罪目,依例發遣府都事,自果川地執捉,仍令押送配所,何如?傳曰,允。
趙萬元,以義禁府言啓曰,時囚罪入李榮運,納供之後,所患風痰之症,猝然復發,氣息奄奄,不省人事,實有頃刻難保之慮。自前罪人病勢危重,則一邊保放,一邊草記,曾有定式矣。李榮運,姑爲保放之意,敢啓。傳曰,知道。
左承旨洪義浩疏曰,伏以臣,卽伏見別兼春秋李重蓮自引之疏,以向來翰圈事,有所論列,而其中有曰,喉院之有失照管云云,卽指臣忝在該房時也。館規之錯料與否,非臣所干,而果於伊日,因本館言送,只請一員牌招矣。今其爲言,有此攙及,在臣私義,亦難晏然,玆陳短章,仰瀆崇廳。伏乞聖慈,俯垂諒察,亟遞臣所帶之職,以安微分,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭察職。
壬戌八月十九日辰時,上御重熙堂。諸承旨持公事入侍時,行都承旨林蓍喆,右承旨金宗善,右副承旨趙萬元,同副承旨李存秀,假注書徐永輔·洪命周,記事官鄭宗顯,記注官金致龍,待敎李敎信,以次進伏訖。上命讀公事,宗善讀奏江華留守韓用鐸狀啓雨澤事,萬元讀奏平安兵使尹得逵狀啓虞候高厚鎭到防事,命各書判付。蓍喆起伏奏曰,藥房藥蟹醢,今已節屆,依例知委封進乎?上曰,可也。蓍喆曰,夏間則大王大妃殿粟米飮,寅時進御,湯劑則巳初進御矣。今則秋晷漸短,而卯末進粟米飮,巳時進湯劑,其間晷刻似甚促,自今以後,則湯劑趁午初煎入,何如?上曰,依此爲之。仍命退,諸臣以次退出。
上在昌德宮。停常參·經筵。
藥房都提調李秉模,提調李敬一,副提調林蓍喆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·惠慶宮·嘉順宮,藥房口傳問安。答曰,知道。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義浩曰,次對,後日次來會。
趙萬元啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
趙萬元啓曰,行大司憲李直輔,掌令金日柱·宋穉圭,持平李宗烈在外,執義沈銖,持平李東冕牌不進,監察茶時之意,敢啓。傳曰,知道。
金宗善啓曰,弘文提學李秉鼎,藝文提學黃昇源,奎章閣提學李晩秀·金祖淳,直提學李始源·金近淳,知春秋閔台爀·曺允大,同春秋姜彝正·金啓洛牌不進推考傳旨及罷職傳旨,今方捧入,而翰林都堂會圈命下之後,如是違牌,不卽擧行,事甚未安,竝更牌招。領事沈煥之,監事李時秀·徐龍輔命招不進,何以爲之?敢稟。傳曰,領·監事更爲命招,違牌諸堂更爲牌招。
以直提學金近淳牌不進罷職傳旨,傳于金宗善曰,只推,更爲牌招。
洪義浩,以備邊司言啓曰,今日本司坐起時,堂上懸病甚多,受由及實病外,竝卽牌招,何如?傳曰,允。
洪義浩,以備邊司言啓曰,金吾滯囚甚多,在外判義禁許遞,令政院稟旨,政官牌招開政差出,待下批,仍卽牌招察任,何如?傳曰,允。
林蓍喆啓曰,吏曹參判金達淳,參議任希存牌不進推考傳旨及罷職傳旨,今方捧入,而開政命下之後,如是違牌,事甚未安。判書徐邁修受由,參判更卽牌招,何如?傳曰,允。參議只推,一體牌招。
金宗善,以春秋館領·監事意啓曰,臣等以翰林會圈事,來會賓廳,而知春秋閔台爀·曺允大,同春秋姜彝正·金啓洛牌不進,俱有實病實故云,竝許遞,今日政差出,待下批,仍卽牌招參圈,何如?傳曰,允。
有政。吏批,判書徐邁修受由,參判金達淳進,參議任希存牌招不進,右承旨金宗善進。啓曰,判書徐邁修受由,參議任希存牌招不進,小臣獨政未安,何以爲之?敢稟。傳曰,仍爲之。以金祖享爲判義禁,李祖承·黃昇源爲知春秋,韓晩裕·吳載紹爲同春秋。
兵批,判書李祖承進,參判吳泰賢病,參議金鼎國入直,參知李得休病,同副承旨李存秀進。以朴光進爲羽林將,閔光暹·金祥鯉爲五衛將,金尙興爲慶熙將,金在昌爲文兼,田佐顯爲全羅右水虞候,權敬濟爲豐山萬戶,張宅默爲阿吾地萬戶,同知單申鴻周,副護軍李肇源·林漢浩·金明淳,竝單付。
洪義浩,以都堂意啓日,翰林會圈,以都堂擧行事,命下矣。前圈自在勿施之中,時任別兼春秋李重蓮·吳淵常·呂東植·金邁淳,竝依例削職,何如?傳曰,允。
翰林館閣會圈,四點曺錫正·沈能憲·徐淇修·徐有恂·韓兢履·李敎信·趙雲翊·洪秉喆·李墷·金蓍根,以上取十人
以直提學金近淳牌不進罷職傳旨,傳于金宗善曰,只推。
以吏曹參議任希存再牌不進罷職傳旨,傳于林蓍喆曰,只推。
以執義沈銖,持平李東冕,正言洪奭周·奇學敬牌不進罷職傳旨,傳于趙萬元曰,只推。
金宗善,以嘉禮都監都提調意啓曰,謹考己卯儀軌,則三揀擇後詣別宮時,擔陪軍,以司僕寺軍人,靑衣·靑巾擔陪事,受敎定式矣。今番亦依此擧行,何如?傳曰,允。
金宗善,以嘉禮都監都提調意啓曰,謹考己卯儀軌,則三揀擇後詣別宮時,分兵曹堂上·郞廳各二員,分都摠府堂上·郞廳各二員,假衛將二員,部將二員,軍士四十名,輪回入直,巡更雜人嚴防等事,自都監入啓,分付矣。今亦依此擧行之意,分付該曹,何如?傳曰,允。
金宗善,以嘉禮都監都提調意啓曰,謹考己卯儀軌,則三揀擇後詣別宮時,有屋轎及按袱入用矣。有屋轎則自尙方新造云,按袱則從前請出內上件,出見樣造成矣。今亦依此擧行,而所盛樻子,外漆黃漆,內塗白塗,自是前例,亦依此擧行,何如?傳曰,允。
金宗善,以嘉禮都監都提調意啓曰,謹考己卯儀軌,則親迎之禮,仍行於別宮矣。今番亦依例以別宮擧行乎?敢稟。傳曰,以別宮擧行。
金宗善,以嘉禮都監都提調意啓曰,取考各年儀軌,則嘉禮時中宮殿輦輿,每爲新造矣。今亦依舊例自都監造成,何如?傳曰,允。
金宗善,以嘉禮都監都提調意啓曰,玉冊在前,則或以五間爲一貼,或以六間爲一貼,而謹考己卯儀軌,則以六間爲一貼矣。今番則何以爲之乎?敢稟。傳曰,以六間爲之。
金宗善,以嘉禮都監都提調意啓曰,今此嘉禮時,中宮殿儀仗,當爲新備,而以庚申冊禮時儀仗,仍用於嘉禮時事,前已奉承下敎矣。冊禮時儀杖竝移用,而就定例數中不足者,新造以用,何如?傳曰,允。
金宗善,以承文院都提調意啓曰,冬至使行回還時,商人被竊紬絹,其處地方官分賠銀兩事,北京禮部咨文出來回咨,令文任措辭撰出,龍岡漂民出送事,盛京禮部咨文,亦爲出來矣。以前頭使行奉表稱謝之意,撰出咨文,日月食已過,回咨一體撰出,正書安寶後,定禁軍騎撥,下送于灣府,使之傳給鳳城將處,以爲轉致北京,盛京之地,何如?傳曰,允。
金宗善,以奉常寺都提調·提調意啓曰,東籍親耕田所種皮稷打作,則所出爲五石七斗之意,敢啓。傳曰,知道。
金宗善,以禮曹言啓曰,卽接前郡守李旭祥所志則以爲,族弟故學生李濟祥,嫡妾俱無子,以其同姓十二寸兄德祥第二子漢喬,欲爲繼後,諸族相議完定,至成與受文蹟,未及禮斜之前,濟祥夫妻俱沒,雖有與者,旣無受者,不得循例立案,冒居門長之列,不忍見其絶嗣,玆以仰訴,依新定式草記稟處事,定式矣。頃因大臣筵達,兩邊與受文蹟,明有可據,而不得登聞者,許令該曹論理草記事,允下矣。門長李旭祥狀辭旣如此,依大臣筵奏定式,李德祥第二子漢喬,立爲李濟祥之後,何如?傳曰,允。
洪義浩,以備邊司言啓曰,知敎寧府事李書九,本司堂上還差,仍令察有司之任,何如?傳曰,允。
洪義浩,以備邊司言啓曰,卽見慶尙監司南公轍狀啓則以爲,來十月當禁衛上番軍中點,兵使躬行,雖是定式,各穀登場,要在九月旬望,沿路各邑迎送廚傳,必多相妨,以附近營將,限畢運代行事,請令廟堂稟旨分付矣。兵使點送,雖是重軍政之本意,而當此收穫之節,迎送廚傳之弊,誠不可不念,營將代點事,依狀請施行,何如?傳曰,允。
洪義浩,以兵曹言啓曰,今八月二十一日武臣賓廳講書日次,而國忌齋戒相値,不得爲之之意,敢啓。傳曰,知道。
洪義浩,以兵曹言啓曰,新除授北評事宋冕載,素患胸腹之症,每當秋冬之交,如期復發,以此病狀,當寒向北,其勢末由,屢度呈狀乞遞。實病旣如此,則勢難强令赴任,改差,何如?傳曰,允。
洪義浩,以兵曹言啓曰,卽接部將廳牒報,則新除授部將金德基,本廳無薦云。臣之矇不覺察,不勝惶恐,部將金德基,改差,何如?傳曰,允。
趙萬元,以義禁府言啓曰,保放罪人金箕憲·金爔·慶橚·禹德遠·李榮運,還囚捧供,李東善·尹範會·趙棨·尹之謙,還囚議處,申溆·李克豐,還囚照律,姑爲放送人金致晙·李尙度·閔致謙·李勉齊·李潞秀·崔履亨·尹載伋·南惠寬·洪章輔·金履垕·崔翼·崔光泰·吳載重等,査啓皆已啓下,竝還囚後更爲捧供以入之意,敢啓。傳曰,知道。
禁府啓目,粘連慶州前府使李尙度更招云云。問目內辭緣,惶恐遲晩是白臥乎在亦,向前李尙度亦,今以道査,參互繡啓,則諸條臚列,或歸於不察,或諉之襲謬,至於賑糴,謂不致力,犯科輕重,執此又斷,而繡啓道査,事體自別,囚供遣辭,太涉張皇,不可以其自明,有所參恕,照法勘處,何如?判付啓,道査之後,囚供如此,議于大臣稟處爲良如敎。又啓目,粘連咸平前縣監崔履亨更招云云。問目內辭緣,惶恐遲晩是白臥乎在亦,向前崔履亨亦,道査中諸條臚列,旣甚丁寧,則囚供之漫患,不足取信。且況臨淄倉還之麤穀捧留,旣已遲晩,竝只照律勘處,何如?判付啓依允。又啓目,粘連寶城前郡守崔翼更招云云。問目內辭緣,惶恐遲晩是白臥乎在亦,向前崔翼亦,旣已遲晩,照法勘處,何如?判付啓依允。又啓目,粘連義城前縣令閔致謙更招云云。問目內辭緣,惶恐遲晩是白臥乎在亦,向前閔致謙亦,問目內辭緣,幾皆遲晩,照法勘處,何如?判付啓依允。又啓目,韓山前郡守尹載伋更招云云,問目內辭緣,惶恐遲晩是白臥乎在亦,向前尹載伋亦,道査旣甚丁寧,囚供不足取信,照法勘處,何如?判付啓依允。又啓目,粘連安東前營將金致晙更招云云。問目內辭緣,惶恐遲晩是白臥乎在亦,向前金致晙亦,道査旣甚丁寧,囚供不可準信兺除良,且況繡行事體自別,而假托眞贓,旣不捉得,所率下屬之徑先推問,殊極駭妄,竝只照法勘處,何如?判付啓依允。又啓目,粘連靈光前郡守崔光泰更招云云。問目內辭緣,惶恐遲晩是白臥乎在亦,向前崔光泰亦,問目內辭緣,旣已遲晩,照法勘處,何如?判付啓依允。又啓目,粘連沃川前郡守洪章輔更招云云。問目內辭緣,惶恐遲晩是白臥乎在亦,向前洪章輔亦,道査諸條,幾皆遲晩,照法勘處,何如?判付啓依允。又啓目,粘連靑松前府使李勉齊更招云云。問目內辭緣,惶恐遲晩是白臥乎在亦,向前李勉齊亦,問目內辭緣,旣已遲晩,照法勘處,何如?判付啓依允。又啓目,粘連忠淸前兵使吳載重更招云云。問目內辭緣,惶恐遲晩是曰臥乎在亦,向前吳載重,道査諸條,旣皆遲晩,照法勘處,何如?判付啓依允。又啓目,粘連鰲樹前察訪金履垕更招云云。問目內辭緣,惶恐遲晩是白臥乎在亦,向前金履垕亦,當初繡啓,俱有所據,今此道査,又甚眞的,而初供·再供,專事漫漶,少無嚴畏之意,究其所爲,殊極痛駭,從重勘處,何如?判付啓依允。又啓目,粘連尙州前牧使李潞秀更招云云。問目內辭緣,惶恐遲晩是白臥乎在亦,向前李潞秀亦,道査旣甚丁寧,囚供不可準信,且其諸條臚列,多有遲晩,照法勘處,何如?判付啓依允。又啓目,粘連結城前縣監南惠寬更招云云。問目內辭緣,惶恐遲晩是白臥乎在亦,向前南惠寬亦,問目內辭緣,旣已遲晩,照法勘處,何如?判付啓依允。又啓目,粘連全羅前左水使李東善議處云云。從重勘處,可如?判付啓依允。又啓目,前加里浦僉使禹德遠原情云云。傳旨內辭緣,惶恐遲晩,刑推得情,何如?判付啓除刑推議處爲良如敎。又啓目,全羅右水使金爔原情云云。問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,護處,何如?判付啓依允。又啓目,泗川前縣監慶橚原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,南原前府使李榮運原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,咸平前縣監金箕憲原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,粘連向前趙,觀其所供與繡啓中論列諸條,節節相反,其在覈實之政,有難遽議勘斷,令該道詳査狀聞後,稟處,何如?判付啓依允。又啓目,粘連向前尹範會亦,掘檢之啓聞擧行,法意何如,而擅自開檢,漫漶報營,欲掩其跡,究厥罪犯,萬萬可駭,以此照律,何如?判付啓依允。又啓目,粘連向前尹之謙亦,捧還時濫科厚斂,旣不能束下,作錢取剩,亦無以自明,揆以法意,俱極可駭,以此照律,何如?判付啓依允。又啓目,粘連咸平前縣監申溆·李克豐亦,本府議啓內,觀其所供,適因徑遞,未及還分是如爲白乎乃,糶糴法意,何等嚴重,而捧留虛殻,不卽改色,以致陳腐,事極可駭,竝只以此照律罪,申溆·李克豐等段,各杖一百收贖,告身盡行追奪,而赦單子判付內,本律良中減一等亦敎是白乎等以,杖一百罪良中減一等,杖九十收贖,奪告身四等,竝只私罪。奉敎,竝只依允爲有矣,申潊乙良,功減一等爲良如敎。
壬戌八月二十日辰時,上御重熙堂。藥房入診入侍時,都提調李秉模,提調李敬一,副提調林蓍喆,假注書徐永輔,記事官鄭宗顯,記注官金致龍,檢校直閣李存秀,以次進伏。醫官金光顯·朴春源·李惟鑑·玄必采·吳仁豐·朴烇·趙宗協,進伏楹外訖。秉模等曰,日間聖體,若何?上曰,昨日夕水刺後,微有惡寒之症,夜間則頗似煩熱,而朝來乍有頭疼·脚痛之症,今則差勝矣。秉模等曰,醫官入診乎?上曰,可也。醫官李惟鑑·朴烇·趙宗協竝診候後,秉模問于醫官曰,聖體脈候,何如耶?惟鑑等曰,脈候如常,而症候不過一時滯候所祟,進茶則自可平復矣。秉模曰,朝者粥水刺進御乎?上曰,未也。秉模曰,差晩口啓後,更爲召接,何如?上曰,觀勢更當有下敎矣。秉模等曰,大王大妃殿氣候,何如?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。嘉順宮氣候,何如?上曰,一樣矣。上曰,進御藿香正氣散一貼煎入。出榻敎大王大妃殿進御人蔘粟米飮,自明日停止。出榻敎王大妃殿進御加味養胃湯前方中,去白扁豆,加白朮·烏藥各一錢,自明日一貼式煎入。出榻敎惠慶宮進服加味生脈散前方中,去竹瀝,加山梔五分,自明日一貼式煎入。出榻敎命退,諸臣以次退出。
上在昌德宮。停常參·經筵。
趙萬元啓曰,行大司憲李直輔,掌令金日柱·宋稚圭·持平李宗烈在外,執義沈銖呈辭,持平李東冕未肅拜,監察茶時之意,敢啓。傳曰,知道。
洪義浩啓曰,來二十五日朝參日次,而國忌齋戒相値,頉稟之意,敢啓。傳曰,知道。
傳于洪義浩曰,藥房都提調入侍。
林蓍喆啓曰,左副承旨閔耆顯,今日不爲仕進,卽爲牌招,何如?傳曰,許遞,前望單子入之。
承旨前望單子入之,徐有榘落點。
林蓍喆啓曰,新除授左副承旨徐有榘,卽爲牌招,何如?傳曰,允。
金宗善啓曰,都堂翰圈,已爲啓下,而左右史不可不備員,在前如此之時,有完圈後敍用還付之例,別兼春秋李重蓮·吳淵常·呂東植·金邁淳,方在削職中,何以爲之?敢稟。傳曰,給牒敍用。
金宗善啓曰,別兼春秋李重蓮·吳淵常·呂東植·金邁淳,旣已敍用,令該曹口傳還付,仍卽牌招入直,何如?傳曰,允。
吏曹口傳政事,別兼春秋單李重蓮·吳淵常·呂東値·金邁淳。
金宗善啓曰,別兼春秋李重蓮·吳淵常·呂東植·金邁淳,時無職名,令該曹口傳付軍職,何如?傳曰,允。
兵曹口傳政事,副司果李重蓮·吳淵常·呂東植·金邁淳,竝單付。
以別兼春秋李重蓮·吳淵常·呂東植·金邁淳牌不進罷職傳旨,傳于金宗善曰,只推,更爲牌招。
以左副承旨徐有榘牌不進罷職傳旨,傳于金宗善曰,只推,更爲牌招。
兵曹口傳政事,副司果宋冕載。
以別兼春秋李重蓮·吳淵常·呂東植·金邁淳再牌不進罷職傳旨,傳于金宗善曰,只推,待明朝牌招。
金宗善,以嘉禮都監都提調意啓曰,本都監堂上趙鎭寬,由限已過,又爲懸病,令政院卽爲牌招仕進,何如?傳曰,允。
金宗善,以嘉禮都監都提調意啓曰,今此嘉禮時諸凡儀節,取考己卯儀軌,參用各年謄錄擧行事,奉承慈敎矣。謹考己卯嘉禮儀軌,則因傳敎定例中付籤以下者,更爲別單啓下後擧行,故今番亦依已例。定例所載物目一統,別單書入,而其中己卯入用各項物種,區別懸註,以備睿裁之意,敢啓。傳曰,知道。
金宗善,以嘉禮都監都提調意啓曰,今此嘉禮時,中宮殿輦輿新造事,草記蒙允矣。輦輿新造時,不可無見樣,德應房所在輦一坐,依前例陪來之意,敢啓。傳曰,知道。
金宗善,以禮曹言啓曰,以祔廟·尊崇慶科取稟草記,傳曰,依戊戌年例,以庭試設行,日子以九月推擇事,命下矣。在前庭試,有初試設行之例,或有除初試設行之例,而若以除初試設行,則有卽日放榜之例,或有擇日放榜之例,今番則何以爲之乎?敢稟。傳曰,依戊戌例,有初試設行,日字更以十月擇入。
金宗善,以禮曹言啓曰,祔廟·尊崇慶科庭試有初試除初試稟旨設行草記,傳曰,依戊戌年例,有初試設行,日子更以十月擇入事,命下矣。慶科庭試吉日,令日官池景泌推擇,則文武科初試,來十月二十一日,殿試,同月二十九日,放榜,來十一月初四日卯時爲吉云。以此日時,知委京外,何如?傳曰,允。
洪義浩,以兵曹言啓曰,五衛將申啓文·李魯植,俱以身病猝重,時月之內,無望供職,呈狀乞遞。宿衛輪番之任,不可久曠,竝改差,何如?傳曰,允。
洪義浩,以訓鍊都監言啓曰,本局別將安橚,受由下鄕,身病甚重,改差,何如?傳曰,允。
洪義浩,以禁衛營言啓曰,本營分授木覓山蠶頭廣巖下體城五間許頹圮處,今八月二十二日,始役改築之意,敢啓。傳曰,知道。
洪義浩,以摠戎廳言啓曰,北漢城堞禁衛營字內六間頹圮處,自該營今月二十二日,擇日始役之意,敢啓。傳曰,知道。
趙萬元,以義禁府言啓曰,卽接月令醫員金履榮手本則以爲,時囚罪人趙,素患積病,猝發於處冷之餘,吐瀉無度,食飮全却,氣息奄奄,實有難保之慮云。罪人病勢危重,則一邊保放,一邊草記,曾有定式矣。趙姑爲保放之意,敢啓。傳曰,知道。。
壬戌八月二十一日辰時,上御重熙堂。藥房都提調入侍時,都提調李秉模,提調李敬一,副提調林蓍喆,左承旨洪義浩,假注書洪命周,記事官鄭宗顯,記注官金致龍,直提學金近淳,以次進伏訖。秉模曰,夜間聖體調攝,何如?上曰,差勝矣。秉模曰,昨日湯劑進御後,頭疼惡寒之症,皆已復常,寢睡·水刺之節,亦何如?上曰,比昨顯差,而方進水澆飯矣。秉模曰,近日朝晝異候,寒暖不適,伏望益加愼攝焉。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。秉模曰,凡於動駕時,三廳首醫,例爲侍衛官,而資級若淺,則筵稟請資,蓋所以尊國體也。鍼醫廳首醫朴春源,資是通政,而向日動駕時,臣未及登筵,不得仰請,本廳之嘉善首醫,亦是挽近所未有,首醫金光顯及朴春源,一體加資,恐合重事面之道,故敢此仰達矣。上曰,依爲之。出擧條秉模曰,臣以罔功之賞,荐被錫馬之典,恧蹙慙悚,實不敢承當,乞收成命焉。上曰,過矣。仍命藥房先退,承旨進前,命書傳敎曰,祔廟順成,賀儀已擧,其在繼述之道,當仰體昔日愛民如子之盛德,今豈無施惠之道?八道舊還及貢人舊遺在,市民徭役,懸房贖,竝依戊戌年例爲之事,分付,仍令廟堂申飭,俾有實惠下究。敎曰,近聞秋曹禁吏,大段作弊於闕外云。該曹郞廳,發牌分付,使之嚴査嚴勘後以奏,可也。又命書禮曹慶科草記批旨訖。命退,承史以次退出。
上在昌德宮。停常參·經筵。
自巳時至人定,灑雨下雨,測雨器水深一寸。
自人定至夜四更,灑雨下雨,測雨器水深二分。
趙萬元啓曰,行大司憲李直輔,掌令金日柱·宋稚圭,持平李宗烈在外,執義沈銖呈辭,持平李東冕未肅拜,監察茶時之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
林蓍喆啓曰,臣蓍喆等,今日還接本院之意,敢啓。傳曰,知道。
備忘記,尙州營將朴基成下直,長弓一張·長箭一部,片箭一部·筒兒一箇賜給。
以別兼春秋李重蓮·吳淵常·呂東植·金邁淳牌不進罷職傳旨,傳于金宗善曰,只推,更爲牌招。
以別兼春秋李重蓮·吳淵常·呂東植·金邁淳再牌不進罷職傳旨,傳于金宗善曰,只推,嚴飭更爲牌招。
金宗善,以嘉禮都監都提調意啓曰,今此嘉禮時應備物種,纔已別單啓下,而至於尙衣院所管物種,則自本院一依尙方定例,稟單擧行,自是式例,今番亦依式例擧行事,分付,何如?傳曰,允。
洪義浩,以備邊司言啓曰,臣等昨因金吾囚供,伏承議大臣稟處之命矣。繡啓雖或爽實,所論諸條,亦豈全無證案,而況道査體段,諸倅參覈,該吏各供,按其事者,雖欲構誣掩護於其間,衆目所覩其可欺乎?前府尹李尙度之爰辭,卽一世變也。極口噴薄,反詈御史,侵詬道臣,殆無紀極。官至宰列者,不顧朝著之體例,罔念淑問之嚴畏,而乘忿肆氣,若是之甚耶?又況其所自辨者,亦自歸於效尤襲謬之科,何嘗有一語明白豈悌,自占淸脫之地哉?金吾獻讞之體,惟當就繡啓,道狀之中,參互情法,以擬其律而已。臺章反詈,尙有聖朝所禁,以敦忠厚之風,今此囚供之凌壞朝綱,近古所未聞,而此則有未暇論也。捧此供以聞之該堂,從重推考,何如?傳曰,允。
洪義浩,以備邊司言啓曰,頃以全羅前左水使李東善所犯諸條,自金吾更爲査問矣。卽見全羅監司韓用龜狀啓則以爲,逋米之以作錢例收納,或立本或貿取事,今以諸招觀之,則逋米二千一百八十九石,以每石三兩九錢,酌定其價,而及其收捧之日,只捧九錢,仍置三兩。雖云留置戶庫,論以形迹,自歸取剩之科。戶庫留置錢一千九百七十兩零,名色不正,歸屬無處,分付該營,當初所納民人等處,還爲出給事,請令廟堂稟旨分付矣。戶庫留置之錢,係是收逋餘剩,似當還爲出給,而不但有有名無實之慮,該營逋穀未捧,尙爲九百餘石云,以此剩錢,貿米移施,俾除一分徵逋之弊似好,依此擧行之意,分付道臣,何如?傳曰,允。
洪義浩,以都摠府言啓曰,都摠管黃昇源,以知實錄事,實錄廳晝仕出去,而逐日進去,煩稟未安,入番間除草記往來之意,敢啓。傳曰,知道。
上在昌德宮。停常參·經筵。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
趙萬元啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
趙萬元啓曰,行大司憲李直輔,掌令金日柱·宋穉圭,持平李宗烈在外,執義沈銖,持平李東冕牌不進,監察茶時之意,敢啓。傳曰,知道。
傳于洪義浩曰,諸承旨持公事入侍。
傳于金宗善曰,翰林召試,再明日春塘臺,以親臨爲之,一內禁軍三廳試射,亦爲之事,分付。
傳于洪義浩曰,再明日次對,進定於明日
金宗善啓曰,校理宋知濂,謂有情理之難强,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
金宗善,以弘文館言啓曰,本館上番闕直,事甚未安,副應敎金銑,副校理元在明,竝卽牌招,以爲推移入直之地,何如?傳曰,允。
趙萬元啓曰,卽者義禁府都事來言,時囚罪人李尙度,議于大臣回啓,其餘諸囚捧供議處照律,當爲擧行,而判義禁金祖淳未肅拜,同義禁姜彝正·宋銓俱有身病,只有同義禁韓晩裕一員,不得備員開坐云。判義禁·同義禁,竝卽牌招,何如?傳曰,判義禁許遞,前望單子,待下批,與諸堂一體牌招,卽爲擧行。
判義禁前望單子入之,黃昇源落點。
趙萬元啓曰,新除授判義禁黃昇源,時無職名,令該曹口傳付軍職,何如?傳曰,允。
兵曹口傳政事,上護軍黃昇源。
以執義沈銖,持平李東冕,正言洪奭周·奇學敬牌不進罷職傳旨,傳于趙萬元曰,只推。
以慶尙監司南公轍狀啓,薦新進上石榴,節序差晩,限內不得封進,惶恐待罪事,傳于林蓍喆曰,勿待罪事,回諭。
洪義浩,以備邊司言啓曰,連山按覈事,御史査案,已爲啓下刑曹,而該曹判書有闕,以致覆啓之稽滯,御史之留館廚傳,諸囚之久繫營獄,俱爲弊端。刑曹堂上有闕之代,令政院稟旨,政官牌招開政差出,仍卽牌招,卽爲擧行,何如?傳曰,允。
洪義浩,以兵曹言啓曰,本曹正郞趙台榮·李好敏,俱有身病,屢度呈狀乞遞。宿衛重地,不可久曠,竝今姑改差,何如?傳曰,允。
有政。吏批,判書徐邁修進,參判金達淳牌招不進,參議任希存牌招不進,同副承旨趙萬元進。以曺允大爲刑曹判書,朴宗慶爲刑曹參議,贈吏判金履中贈左贊成例兼,贈吏參金達行贈吏判例兼,以上前判義禁金祖淳兩代,贈吏判黃瓛贈左贊成例兼,贈吏議黃晠吏參例兼,以上判義禁黃昇源兩代。吏批,再政。以李肇源爲承旨,李晦祥爲兵曹正郞,尹致鼎爲兵曹佐郞。
兵批,判書李祖承進,參判吳泰賢病,參議金鼎國病,參知李得休入直,左承旨洪義浩進。以李宅永爲五衛將,吳淵常爲文兼,朴宗正爲北評事,李光植爲慶尙左水使,同知單金尙興,副護軍閔耆顯·林栽洙·李膺運·金聖彬·蔡顯五·崔秉敎·申達夏·金就明,副司果李好敏竝單付。
金宗善,以奉常寺都提調·提調意啓曰,祭享所用秋等中脯三百四十貼,加定八貼,今八月二十三日畢造,而所入牛隻爲三十五首矣。進上看品中脯二貼,依定式封進之意,敢啓。傳曰,知道。
徐有榘,以漢城府言啓曰,依定式,無主未葬處,分付各部,搜訪報來,故別單書入,而至於有主未葬之類,亦令一一知委,斯速過葬事,申飭各部之意,敢啓。傳曰,知道。
林蓍喆,以吏曹言啓曰,本曹佐郞洪時濟呈狀內,矣身素患暑痢之症,三朔沈苦,時月之內,萬無供職之望云。其身病旣如是沈重,則有難强令察任,改差,何如?傳曰,允。
金宗善,以禮曹言啓曰,今此祔廟尊崇慶科庭試初試額數,當爲稟定,而取考前例,則或取三百人,或取五百人,或取六百人,或取一千人矣。今番慶科庭試初試,取幾人乎?敢稟。傳曰,依戊戌年例爲之。
洪義浩,以兵曹言啓曰,正宗大王祔太廟,大王大妃殿尊崇,王大妃殿尊崇,合三慶慶科庭試文武科初試,來十月二十一日設行事,自禮曹推擇啓下矣。取考謄錄,則在前庭試武科初試,或取八百人,或取六百人,而戊戌年則取三百人矣。今番則取幾人乎?敢稟。傳曰,依戊戌年例爲之。
洪義浩,以兵曹言啓曰,五衛將王道源,景福宮衛將朴履孝,俱以身病猝重,勢難供職,呈狀乞遞。輪番之任,不可久曠,竝改差,何如?傳曰,允。
兵曹判書李祖承疏曰,伏以臣之所帶知春秋之任,與領事臣沈煥之,爲姨姪應避之嫌矣。日昨臣在政席,而天牌儼臨,怵分畏義,不敢爲違逋之計,冒昧肅命,至於會圈之坐,亦不得隨參,則宜卽援例陳懇,而連値齋日,今始露章自列。伏乞聖明,俯垂鑑諒,亟令該曹照法遞改,以存公格,以安微分,千萬幸甚。臣無任云云。答曰,省疏具悉。疏辭下該曹稟處。
都摠管曺允大疏曰,伏以禮成祔廟,三祀之宸慕冞切,儀擧上冊,兩殿之寶籙無疆,哀慶之忱,小大惟均。仍伏念,臣疎闇謭劣,百不猶人,猥蒙恩造,驟躋峻秩,只緣報效之無階,惟思趨走之爲恭,而自來闒茸,瘡疣百出,居官任職,無往非罪,甚至月前侍衛事而極矣。躬陪親享之班,跡忝扈駕之列,乃於鑾蹕還內之前,徑先退出,以致莫重之地,儀衛不備。論其辜犯,嶺海猶輕,而當初現告之見漏,跡涉苟免,末後薄罷之旋敍,情益兢蹙。曾未幾何,恩除遽降,摠府職名,依舊縻身,且惶且感,措躬無地,而適當祔禮陪班之日,陳籲路阻,坐犯違傲,臣情到此,一倍惶霣。而臣於其後,忽患似瘧之症,寒熱交作,頭疼如碎,眼眩神霧,不省四到,氣息萎綴,出入鬼關,今已旬有餘日矣。數行辭疏,無以自力,尙未仰暴實情,乞蒙遞解,乃使宿衛虛縻,番次苟艱,臣於病中,未嘗不惶汗沾背,如添一病矣。顧今史局之任,纔承新命,此卽今日臣子終事之地,涓埃之報,惟在殫竭,臣之至榮大願,豈不欲卽日祗肅,粗效微沈,而病情纏綿,尙不免稽過屢宿,則況可以奔走於陪衛之列,出入於直宿之任乎?疾痛之苦,旣係難强,僨誤之地,無路冒膺,今始收召神魂,略控衷懇。伏乞聖明,俯垂鑑諒,亟削臣所帶摠管之職,仍治臣瀆擾之罪,以嚴朝綱,以安賤分焉。臣無任云云。答曰,省疏具悉。卿其勿辭行公。
同副承旨李存秀疏曰,光陰迅邁,祥禫奄闋,冠裳復吉,物采咸新,先王制禮,雖不敢過,率土哀慕,曷有窮已?太室擧躋祔之禮,焄蒿悽愴,兩殿行上冊之儀,琬琰顯揚,我殿下新免之初,想益切繼序不忘之思也。仍伏念,臣於昨年,猥陳至切之懇,獲遂便養之願,情理旣伸,私分粗安,千萬匪意,伏奉內移之除書,數月之內,左右兜攬,歷揚華選,蓋自參外,以至三品之階,世所稱淸官美銜,無不忝叨,此豈臣夢想所到也哉?每自循省,有若集木而蹈氷。至於太廟祫饗,其禮則吉,其事則哀也,而臣以工祝,因緣期會,遽蒙陞擢之恩,手擎緋袍,淸淚沾襟,跡廁銀臺,愧汗浹背。前輩有通籍未十年而陞資者,引而爲撕捱之端,而臣則早年科甲,已犯不幸之戒,登第又未滿十年,驟躐下大夫之列矣。旣未逡巡於未然之前,又復僥冒於旣叨之後,則顧今塵刹報效,惟在於夙夜在公,殫竭奔走,而第臣有情私之萬萬難强者。臣母素抱貞疾,年又衰暮,長在床褥,寧日常少,眞元漸至銷鑠,別症隨以闖發,胃氣積敗,浮症間作,種種證形,實有難醫之慮。古人以事親日短,陳情乞養者,但以親年之已老,而顧臣煼灼之狀,不徒母年之已迫衰老,疾病沈淹,駸駸然至於委頓,臣雖欲抑情而供職,其勢誠末由。又自日前,添泄痢之症,氣息凜綴,飮啖全却,臣方左石扶將,不可暫刻離捨,金門曉漏,未得趨簉,敢陳短章,略控至懇。伏乞聖明,亟遞臣所帶之職,以便救護,仍治臣瀆撓之罪,以肅朝綱焉。臣無任云云。省疏具悉。本職許遞,爾其救護。
壬戌八月二十三日辰時,上御重熙堂。諸承旨持公事入侍時,左承旨洪義浩,左副承旨徐有榘,右副承旨趙萬元,記事官金,假注書洪命周,記事官鄭宗顯,記注官金致龍,待敎李敎信,以次進伏訖。義浩曰,都承旨則以藥房副提調監煎進,未及登筵矣。有榘曰,臣以吏房·禮房代房,無公事矣。命書公事判付訖。義浩曰,翰林都堂會圈,旣已完圈,而召試日字,則或有自上特敎之時,亦有本館堂上指日草記之例矣。今番則何以爲之乎?上曰,從當下敎矣。仍命退,承史以次退出。
上在昌德宮。停常參·經筵。
趙萬元啓曰,行大司憲李直輔,掌令金日柱·宋稚圭,持平李宗烈在外,執義沈銖呈辭,持平李東冕未肅拜,監察茶時之意,敢啓。傳曰,知道。
傳于金宗善曰,傳香承旨馳詣懿陵,奉審摘奸以來。
洪義浩,以備邊司言啓曰,今日次對,本司堂上,懸病甚多,衆所共知實病實故外,竝牌招,以爲進參之地,何如?傳曰,允。
傳于洪義浩曰,大臣·備局堂上引見。
以吏曹參議任希存牌不進罷職傳旨,傳于金宗善曰,只推。
以副應敎金銑牌不進罷職傳旨,傳于金宗善曰,只推。
以副校理元在明牌不進罷職傳旨,傳于金宗善曰,只推。
金宗善,以弘文館言啓曰,本館上番闕直,事甚未安,副應敎金銑,副校理元在明,旣有只推之命,竝卽牌招,以爲推移入直之地,何如?傳曰,允。
以副校理元在明牌不進罷職傳旨,傳于金宗善曰,只推。
以副應敎金銑牌不進罷職傳旨,傳于金宗善曰,只推。
金宗善啓曰,翰林召試,明日爲之事,命下矣。領·監事·館閣堂上·春秋館堂上,竝待開門牌招,何如?傳曰,允。
來十月二十一日正宗大王祔太廟,大王大妃殿尊崇,王大妃殿尊崇,合三慶慶科庭試武科初試時規矩,鐵箭三矢一百十步,騎芻一次三中,柳葉箭五矢一百二十步一巡二中落點,取二技。
金宗善,以嘉禮都監都提調意啓曰,敎命篆文,光恩副尉金箕性,書出正副兩本,謹此封入,以備睿裁之意,敢啓。傳曰,以正本爲之。
洪義浩,以備邊司言啓曰,伏見前慶尙左水使朴宗柱狀啓,則以爲,臣營戰船一隻,限滿腐傷,難以駕海,改造材木,右道封山,依例許斫事,請令廟堂稟旨分付矣。限滿戰船,不可不改造,而該營所管松田,旣無可堪材用者,則依近例許斫於右道封山之意,分付,何如?傳曰,允。
洪義浩,以備邊司言啓曰,伏見前江界府使申鴻周狀啓,則備陳廢郡防守孤弱之狀,彼人犯越莫遏之弊,仍以爲,今若洞闢沿江五百里之地,許民起墾,而限以山底,立標定界,封其山闢其郡,上連厚州,下接慈·三,一帶沿邊,村閭櫛比,鳴吠相聞,則潛越不防而自防,蔘場不護而自護。且厚州之地狹人多,亦如慈·三,則加闢募民之方,如水趨下,不日成聚,請令廟堂稟處矣。此事便否,從前多有異同,今此所報,頗有意見,而亦不可遽然從施。待新府使下往,自該道關問形便,詳細報來後,道臣與帥臣,往復相確,各具意見,論理狀聞後稟處,何如?傳曰,允。
洪義浩,以兵曹言啓曰,謹考己卯謄錄,則冊妃三揀擇卽日詣別宮時,禁軍十五員侍衛,六員別宮直宿事,節目啓下後,因特敎,禁軍二十員侍衛,別宮直宿,則從此數分半入直,而前後射隊,以訓局步軍二百名擧行矣。今亦依此磨鍊,何如?傳曰,允。
洪義浩,以都摠府言啓曰,今八月二十五日春塘臺親臨翰林召試時,侍衛·寶劍,不可不備員,而都摠管黃昇源,以藝文館提學進,曹允大未肅拜,李書九,副摠管李魯春有身病,尹長烈·安橚在外,將不得備員,合有變通之道。令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,允。竝許遞,令該曹口傳差出。
兵曹口傳政事,以鶴林君焴·洪義謨·吳載熙爲都摠管,兪漢謨·朴宗輔·李健秀爲副摠管。
洪義浩,以訓鍊都監言啓曰,本局哨官李儒祥,身病甚重,勢難察任,改差,何如?傳曰,允。
趙萬元,以義禁府言啓曰,保放罪人李榮運,還囚議處以入,而素患風痰之症,一味無減,症形危重,依定式姑爲保放之意,敢啓。傳曰,知道。
趙萬元,以刑曹言啓曰,依下敎,三司禁隷輩之作弊一款,反覆嚴問,一一詳覈,則本曹禁隷鄭貴得,今月十九日夜,入河浪橋懸房,謂以疊屠,討索錢兩,又於翌日,與其同隷朴寬輝,突入於義宮貿易奴池哥家,捉詰煎醬之肉,而招來池哥,一場鬪鬨。朴枝盛·申甲伊,泥洞路上,搜索過去女所戴匏裹,未捉眞贓,則橫侵作弊之狀,俱極痛駭。漢城府禁隷朱仁宅,今月十四日,執捉別肉於豆毛浦李哥家,捧賂私放。崔景得,今月十二日,不持官牌,暗捉泮中李在發家別肉,捧賂私放,至於現捉本館被杖之境。盧順得·金好男,今月初十日,未捉贓物,橫侵畿營庫直,司憲府所由洪尙基,居生於廣通橋懸房近處,賣酒麪爲業,每日買肉,廉價濫取,至於爭詰,見汰本役。李福仁,今月十七日,出往麻浦賣酒人朴占得家,捉詰酒肴煎肉之片,中間威脅,至徵別肉之贖矣。三司禁隷之不得作弊民間,朝家前後飭禁,不啻截嚴,而今此現發,若是夥然,究厥罪狀,萬萬痛惡。竝自臣曹分輕重照律嚴勘,而曹隷之犯科,尤涉無嚴,臣亦有常時不能檢飭之罪,不勝惶悚之意,敢啓。傳曰,知道。三司禁隷之不有飭禁,到處作弊,萬萬痛惡,今此現發之後,不可尋常處之,自卿曹嚴勘。日前下敎,卽闕門至近之地禁吏之作弊事也,所犯漢,更爲嚴査,不飭之兩司,行公諸堂,姑先從重推考。
壬戌八月二十四日辰時,上御熙政堂。大王大妃殿垂簾,大臣·備局堂上引見入侍時,左承旨洪義浩,假注書洪命周,事變假注書盧,記事官鄭宗顯,記注官金致龍,領議政沈煥之,左議政李時秀,右議政徐龍輔,行禮曹判書李晩秀,行上護軍金祖淳,知中樞府事徐有大,兵曹判書李祖承,知中樞府事李書九,行護軍申大謙·李仁秀,吏曹參判金達淳,修撰尹尙圭,以次進伏訖。煥之等曰,聖體,若何?上曰,一樣矣。煥之等曰,日前湯劑進御後,調攝諸節,今已康復,而寢睡·水刺之節,亦何如?上曰,今則差勝矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,可如?上曰,一樣矣。煥之曰,璿源殿董役後錫馬之典,至及於賤臣,而纔蒙祔廟後濫賞,今又荐被恩命,萬萬慙悚,竊欲陳箚,而猶屬屑越,黽勉至今,乞收成命焉。上曰,過矣。龍輔曰,臣猥忝標題書寫之任,至蒙錫馬之典,極爲惶悚,卽欲以此陳箚,而適値湯劑煎入之時,不敢瀆撓,而在朝家愼賞之道,賞典之如是便蕃,亦非美事。伏乞還收焉。上曰,過矣。大王大妃殿敎曰,領府事何不入來乎?煥之曰,適有病,故不得入來矣。大王大妃殿敎曰,眞殿奉安第二室御眞,領相曾以玉堂,仰瞻於昔日云矣。日前移奉時,更爲仰瞻,則玉色與衣襨色,比前何如?煥之曰,曾於殿庭仰瞻矣。今又瞻望,則宛然如前日仰瞻時,而但渥丹色澤,反近於黧色矣。大王大妃殿敎曰,領府事亦必仰瞻於前日,而日前則不入參乎?煥之曰,然矣。又敎曰,雖以衣襨色言之,平日崇儉,雖無新御之服,而豈至如是色渝乎?推此觀之,玉色之丙戌問安後,反似肥澤,固也,而近於黧色,則豈非年久稍渝之故乎?煥之曰,眞殿則展奉,此本則櫃奉年久矣。展奉則疎敞,櫃奉則氣鬱,故臣見私家所藏,亦多如此,而有不敢質言仰對矣。大王大妃殿敎曰,然則櫃奉與展奉,有異而然乎?常時色澤,過於紅潤,而今瞻御容則似不然矣。煥之曰,典型則依舊,而至於色澤之稍異,恐是櫃奉之不如展奉故矣。上曰,次對爲之。煥之曰,略有稟處事,而此則當以草記仰奏矣。煥之曰,嘉禮後奏請使,當卽爲差出,而己卯前例,冬至使兼付入送矣。今番則何以爲之乎?上曰,依慈敎兼付入送。出擧條大王大妃殿敎曰,己卯年嘉禮,行於六月,而猶爲兼付於冬至使,則今番亦依此爲之,似好矣。煥之曰,臣等待罪具瞻之地,才乏振刷,威無憚壓,近來法綱,漸至解弛,極爲悶也。仍奏曰,前全羅水使李東善,諸條所犯,誠有可罪,而至於營校棍治一事,身爲帥臣,頑悖之校,施以十餘度棍治,邂逅致斃,不是異事,而今聞其遞職就拿之際,至有遮路投礫,肆口詬罵,幾欲犯手云。果若傳說,則方此法綱陵夷之時,遐土頑俗,不可不大加懲創,令道帥臣各別嚴査,以爲照法勘斷之地,何如?上曰,依爲之。出擧條大王大妃殿敎曰,東善果爲濫杖,而有此致斃之擧耶?煥之曰,如有可治之罪,則身爲帥臣,棍治一校,有何不可,而東善旣不能躬自嚴治,反使各廳輪棍,以至致斃,東善事,還甚巽軟矣。然而厥漢支屬之欲害帥臣,極爲驚駭,此而置之,則無以振頹綱而懲頑俗矣。大王大妃殿敎曰,非但此事,紀綱之解弛,莫近日若,甚可悶也。煥之曰,臣等昨因慶州前府尹李尙度事,有所草記矣。蓋其爰辭,全沒嚴畏,惟意噴薄,揆以國綱,誠極駭然,而王府事體,則惟當就繡啓·道査,參究照法而已,有何難於議讞之事,至請上裁?大失執法之義。當該金吾堂上,竝從重推考,原公事雖已入啓,還爲出給,使之更爲擬律,何如?上曰,依爲之。出擧條大王大妃殿敎曰,本事顚末,欲爲聞之,卿試言之。煥之曰,雖以囚供觀之,李尙度旣無明白脫空之端,而反有襲謬之失,又多不察之責,襲謬不察,亦是罪也,旣已發覺之後,渠焉敢逭其罪,而滿紙張皇,無非噴薄之語也?設使繡衣,眞有構捏之事,繡衣則朝廷所差遣也,體例自別。且以道啓言之,道臣旣以吏鄕之供,參互査啓,而非以一己之見獨斷者,則王府事體,但當以繡啓·道査,參考議處而已,不此之爲,反請上裁者,極爲駭然矣。大王大妃殿敎曰,近來朝臣,徒事恬憘玩愒,無意修擧,朝象如此,而做得甚事乎?大抵紀綱立然後國體尊,國體尊然後命令行矣。卿等須體此意,隨事盡心,可也。煥之曰,紀綱不能自立,而朝廷之處置得宜,則紀綱可以立矣。處置之得宜,亦惟在於官必得人,人各擧職,而雖以開言路一事言之,聖意非不勤摯,然而尙此寥寥者,豈有他哉?臣等俱以無似,久忝三事,無一半分報效之事,故庶官百僚,遂以成習,擔着事務者,幾乎絶無,此皆臣等之罪也,而萬事萬化之源,亦惟在於聖學之高明,念玆在玆,無有間斷之歎,實所區區之望也。大王大妃殿敎曰,臺閣之上,雖或有疏章,不過爲陳腐之言,而如官師相規之事,亦不得聞之,豈非慨然之甚乎?煥之曰,直言衮闕,駁正具僚,無非臺閣之職,而近無此事者,俱是臣等不能董率之致也。自庚申以後,臣不敢言私,而至今蹲冒,實不勝慙悚萬萬矣。大王大妃殿敎曰,新進後生輩,必爲激厲,使有朝廷之美風,可也。又敎曰,慶科已定,而所以設科之意,專在於得人,近來科弊,愈往愈甚,甚至於遐方儒生,則不欲觀光云,是豈成說乎?此必考試之際,不以公道立落,故至有此等之說矣。朝廷之上,不以公道取人,則將何以得人才而服人心乎?遐方讀書之士,必多有可用之材,而畢竟占科,則只是京華門閥家子弟也,遠外之人,安得無自阻之心乎?今番則另擇秉公之人,使之主試,俾無如前之弊,可也。煥之曰,以人事君,臣等之責也,而又承慈敎,豈敢不愓念奉行乎?又敎曰,前日則有分京鄕收券之事矣,今則無此例耶?時秀曰,在先朝節製應製時,或有此事,而至於大比,則未嘗行之矣。大王大妃殿敎曰,奇學敬上疏,令廟堂稟處矣。果爲看詳,而已有所商量耶?煥之曰,回啓未及書出,故不得仰奏矣。又敎曰,其疏中如還弊等事,頗有意見,勿以悤悤而泛看,可也。向以經筵官疏,行會諸道,而近來外道,每以此等之事,視爲例飭,鮮有奉行者矣。今又當秋殷之時,更爲申飭爲好矣。煥之曰,謹當如敎矣。煥之曰,今已生涼,何當開講乎?上曰,從當下敎矣。龍輔曰,都監事務,度支多有主管,而堂上戶曹判書趙鎭寬,一向懸病,尙不仕進,非但事體之未安,亦多掣礙之端,推考,更卽牌招,申飭行公,何如?上曰,依爲之。出擧條大王大妃殿敎曰,戶判有何故乎?煥之曰,九耋母病,常在委頓之中,而且於都監擧行,有所難安而然云矣。又敎曰,此時戶曹,自多擧行,何可輕遞?申飭行公,好矣。龍輔曰,輦輿所排座子·倚子,十月以前,用涼座子·涼倚子,十月以後,用毛座子·毛倚子矣。嚮於甲寅,因特敎,雖値冬節,仍用涼座子·涼倚子事,有所定式,今亦依此擧行乎?上曰,依爲之。出擧條龍輔曰,大殿輦輿,旣用涼座子·涼倚子,則都監所造嘉禮時所用輦輿座子·倚子,亦一體擧行乎?上曰,依爲之。出擧條龍輔曰,內外寺官調馬,一月三次,自是定式,而雖値有故之時,以無故日退行,亦是古例,間因事勢之掣礙,或値官調馬日有故之時,則輒以私調馬擧行,故每不無有名無實之患。此後則依古例,以無故日退行,無違月三官調之法,何如?上曰,依爲之。出擧條大王大妃殿敎曰,調馬等事,雖似微事,其在安不忘危之道,亦不可泛忽,着實申飭,勿爲有名無實之地,可也。龍輔曰,都監諸務,多與尙方相關,而提調朴宗輔於都監事,未敢擧行云,姑爲許遞,何如?大王大妃殿敎曰,旣有一提調,則都監擧行,自當爲之,朴宗輔則申飭行公,可也。上曰,大臣就座,可也。晩秀曰,先朝御眞一本,展奉于景慕宮望廟樓,而處所淺露,濕氣易入,此後則捲奉,似合事宜,且此本無標題,依他本例,一體書之,似好,故敢此仰達矣。上曰,標題則書之,而仍爲捲奉,可也。晩秀曰,標題書寫官,稟定後可以擧行矣。上曰,卿其書之,可也。晩秀曰,先朝景慕宮展拜時,每記展拜月日,名以展省錄,置于齋殿矣。錄中有數次未及書之事,今爲追錄,同爲移奉於御眞奉安處,似好矣。上曰,依此爲之。晩秀曰,庚申年各殿方物,依慈敎裁減磨鍊時,中宮殿方物,未及同爲磨鍊矣。嘉禮後若爲依例封進,則方物物膳數爻,或有過於上殿物膳數爻,故自下不可循例知委,敢此仰達矣。大王大妃殿敎曰,物膳單子書入,則當自內酌定以下矣。晩秀曰,同牢宴時,本院正前期差出,監造饌品事,曾有定式矣。令該曹依例差出,何如?上曰,依爲之。出擧條晩秀曰,同牢宴熟設處所,例爲前期稟定矣。定行於本院舊院,事甚便好,而闕內各司,今方還接,本院亦還接,則逐日供上,自多相妨之慮。限嘉禮前,本院姑住移接所,熟設處所,則仍定於舊院,何如?上曰,依爲之。出擧條義浩曰,次對日行公兩司之不出牌,依例入參,前後飭敎,何等申嚴,而近日行公諸臺之賓對日懸病不參,視作應行之例,揆以事體,萬萬未安。今日不入來兩司諸臺,竝從重推考,何如?上曰,依爲之。出擧條尙圭曰,方今悠悠萬事,莫過於勉進聖學,而雖以國朝故事言之,三講兩對,日有程式,目今停講已久,新涼已生,早晩開講,臣方顒俟矣。俄者大僚之奏,有追後下敎之敎,臣不勝抑鬱矣。伏願卽行講對,無失課程,以追古聖王時敏之義焉。上曰,從當下敎矣。義浩曰,翰林召試,明日爲之事命下,而問于本館,則被選之人,一齊懸病云,此是無前之事也。煥之曰,聞承宣所奏,翰林被圈人,明日召試,一齊懸病云,似因改圈,欲爲引義,而李重蓮疏中,初無一言論及圈中人,則今於更圈之後,被圈之人,少無爲嫌之端,令政院嚴飭,使之赴試,何如?上曰,依爲之。出擧條大王大妃殿敎曰,東伯請罷,雖以所重允下,而邑守數遞,猶當爲弊,況道伯乎?煥之曰,莫重物膳,不爲封進,則該曹請罷,固爲當然,而但聞本事,則道伯錯認前例,有此末及封進之擧云矣。大王大妃殿敎曰,民弊不可不念,罷職分揀之意,承旨書出,可也。大王大妃殿傳曰,民弊不可不念,江原監司申獻朝,罷職分揀。上命書刑曹草記批旨訖。時秀曰,批旨中三司云者,卽刑曹·京兆·憲府,而憲府堂上,卽都憲也,山林時帶,在外矣。上曰,然則當改書以下,筵退後傳敎,還入,可也。大王大妃殿敎曰,近來法綱,雖曰解弛,豈意至此之極乎?所謂禁吏,猶於闕門咫尺,如是作弊,則閭閻作弊,不言可知。雖諸宮奴子,若或貽弊於閭里,則爲法官者,草記嚴治,無所不可,而似此禁吏之作弊,猶不禁戢,寧不寒心乎?煥之曰,臣則未及聞知矣。今承慈敎,極爲驚悚,臣等出去後,當嚴飭矣。晩秀曰,今二十八日卽廟宮秋奉審也。臣則職務相妨,令次堂擧行乎?上曰,依此爲之。命備堂先退,承旨就座。少頃,命退,諸臣以次退出。
上在昌德宮。停常參·經筵。
藥房都提調李秉模,提調李敬一,副提調林蓍喆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
李肇源啓曰,行大司憲李直輔,掌令金日柱·宋稚圭,持平李宗烈在外,執義沈銖呈辭,持平李東冕未肅拜,監察茶時之意,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
林蓍喆啓曰,今日殿座,承旨當爲備員,而右副承旨徐有榘,不爲仕進,卽爲牌招,何如?傳曰,允。
李肇源啓曰,今日殿座時,入直禁軍,挾輦軍·槍劍軍除出,標信請出之意,敢啓。傳曰,知道。
洪義浩,以弘文館言啓曰,本館上番闕直,事甚未安,副應敎金銑,副校理元在明,旣有只推之命,竝更牌招,以爲推移入直之地,何如?傳曰,允。
以副應敎金銑,副校理元在明牌不進罷職傳旨,傳于洪義浩曰,只推。
洪義浩,以弘文館言啓曰,本館上番闕直,事甚未安,副應敎金銑,副校理元在明,旣有只推之命,竝卽牌招,以爲推移入直之地,何如?傳曰,允。
李肇源啓曰,翰林召試被薦人洪秉喆,令該曹口傳付職,仍卽牌招入直,何如?傳曰,允。
吏曹口傳政事,檢閱單洪秉喆。
李肇源啓曰,前全羅右水使金珠淵所佩密符,奪納修正次,密匣請出之意,敢啓。傳曰,知道。
以刑曹判書曺允大牌不進推考傳旨,傳于徐有榘曰,按覈御史狀啓回啓,一時爲急,而連爲違牌,終不入來,萬萬駭然。爲先從重推考,嚴飭,更爲牌招,卽爲擧行。
吏曹啓目粘連,觀此兵曹判書李祖承上疏,則以爲,臣之所帶知春秋之任,與領事臣沈煥之,爲姨姪應避之嫌,令該曹照例遞改,以存公格亦爲白有臥乎所,相避之法,在下當遞,李祖承所帶知春秋館之任,似當許遞是白乎矣,重臣所帶兼銜遞仍當否,非臣曹所敢擅便,上裁,何如?判付啓,依回啓施行爲良如敎。
林蓍喆,以吏曹言啓曰,因臣曹草記洪原縣監李象謙改差事批旨內,待其親病少間,下送後草記事,命下矣。謹以批旨內辭意,連加嚴飭,則一味逡巡,無意辭朝,揆以事體,萬萬駭然。所當重勘,而特敎申飭之下,有不敢循例請罪,何以爲之?敢稟。傳曰,改差。
金宗善,以戶曹言啓曰,時御所內各司雨漏修改吉日,令日官池景泌推擇,則今八月二十七日卯時爲吉云,以此日時,擧行,何如?傳曰,允。
李肇源,以備邊司言啓曰,正言奇學敬上疏批旨內,有令廟堂稟處之命矣。取見其疏本,則其一曰勤聖學。顧今悠悠萬事,莫有急於勉聖學,臣等之日夜所祈祝者,亦惟在此,而臺臣以是說,爲群言之首,其論爲學之方,勤據切實。要皆經傳之旨,聖賢之言,而若其克己之說,則所引朱子之語,尤覺其深切著明,殿下旣以留意賜批矣。悅而不繹,聖人所戒,更願益加省察,另下工夫,毋徒爲一時留意而止,則國家幸甚。至如先朝御製經義,旣編次繕寫,尊奉內閣,以待列聖御製繼印之時,自當非久刊行矣。其一曰振紀綱。紀綱之頹廢,實爲今日國事世道之大患,而黜陟之不嚴,官箴之不聞,實由私意之不能克祛,此非小小責罰,區區申飭,所可整頓云者,誠如臺臣之言,臣等旣在董率之地,誠不勝瞿然慙悚之至。申明鄕約之制,於化民成俗之道,最爲近之,肆我先王,裒輯鄕禮之編,五倫之書,頒行京外,繼以誕降絲綸,董勸有司,則更無待於硬定條例,而先正臣李珥之論,亦嘗以通行一國爲難,凡今爲長吏者,察其土俗,量其民情,務盡興起之道,則必有實效之可言矣。其一曰得人才。尙門閥而循資格,先科目而後蔭路,誠非用賢求才之道,尙論之士,蓋多言之者,而六曹三司,文南分半,亦非捄弊之長策也。苟有才行拔萃,聲績茂著者,則無拘常格,歷試內外,亦未嘗無其人,此在掌銓之臣鑑別之如何。至若詢玆黃髮之請,勸起儒賢之方,其言誠甚切至。前後敦勉,非不勤摯,而新涼乍動,開講在卽,更願益篤誠禮,以期幡然之喜焉。其一曰革弊瘼。無論稅與糴,求其弊源,則皆由於一濫字也,盡分一事,又從以益其弊,至於傾庫而極矣。徒知經費之艱,不顧衆多之怨云者,臺臣似未諳事實,諸道盡分名色,初非經費所需,京外有司之臣,不能慮遠,或因給代,或因捄弊,加糶取耗,遂作通例。昔在先朝,屢以此事,形諸筵敎,必欲矯革,而聖意未就,至今追惟,不覺痛泣。我殿下曁我慈聖殿下,遹追先志,誕降明旨,先從壯營穀七十萬石,已令還付各衙門,定式半分,而其他穀簿次第釐正之策,臣等今方講究。至於列邑稅穀之必以京江船載運,當初設施,實出於軫其凋弊,俾有霑漑之益,則江民亦民也,行之旣久,今不可遽議更改,而無論稅與糴,科外濫入之弊,在所必禁,爲守令者,苟能剛明守法,一切以祛民瘼爲心,則猾吏安得以容奸,江民何至於難制乎?雖以斗斛言之,律度量衡,本無異制,而輕重大小,雜然不齊,誠極寒心。苟究其弊,爲官長者,全不欲任怨做去,遂致綱紀日紊,而號令不行,可勝痛哉?目今捧糴當前,捧稅行且不遠,嚴飭諸道道臣,先期操束於管下邑閫,仍又發遣摘奸,別加董飭,無敢有如前濫雜之患,而斗斛亦令參互酌量,漸次均齊,恐不可已矣。其一,合小縣。京外官職太多,旣難人人而愼擇,徒有瘝職病民之歎,廩祿之貧薄,猶屬細故。今此臺臣所論,亦非創爲之說,自昔言治者,莫不以汰冗官爲先務。然此則國家之大政也,非臣等數三措大,所可輕議變通。至於不緊貢物蠲罷,有識之論,厥惟久矣,而蓋亦鄭重,非出因循,隨時貿納,雖曰有光祿之制,終有違於尊朝廷之道矣。其一曰久其任。凡今日論治道者,無不以久任二字,爲第一要道,臺臣所論,可謂知所先務矣。內而六官·三司之朝除夕遷,誠是當矯之弊,而硬限瓜朔,終有所不通,惟當擇人而任之,旣得人矣,則又須久其職而責成之,外而藩閫·守令之五考十考,係是不易之限,而其間日月,不爲不久,苟欲設施,何患不能哉?除非不治之類,但勿令未及限而經遞,是亦時措之一道。吏額量減,前已屢有覆啓,亦方有擧行之處云,今不更爲論列。在外疏章之直呈,自有禁令,而道臣之從中退却,豈有是哉?國家之設置臺閣,蓋使之盡言無諱也。朝廷所以望於臺閣者顧何如,則囁嚅趑趄,有懷不陳,卽臺閣之恥也。欲捄是弊,病亦不遞,意雖切於來言,事或近於督迫,要當優而容之,俾盡其誠矣。其一曰修軍政。顧今軍政之廢弛,實爲有識之憂歎,恬嬉成習,修擧無期,固圉之策,選將爲先,臺臣所謂惟務得人四箇字,誠是切當之言。差除之難愼,較他自別,而兵·刑兩局之互用,前此亦多其例,毋待於別爲定式,至於邊將事,誠如臺言,而人之能否,不係於地閥,臺臣亦嘗論之矣。各營軍校之積年勤勞者,雖不得不以此區處,軍校之中,膽略誠勤,亦豈無人哉?若其黷貨無恥之類,自有帥臣殿最,另加考課,俾不敢復踵前習,庶乎得之矣。今且臺臣七條所陳,有可以見平日所存,橫說豎說,無非出於惓惓忠愛之誠。雖其矯捄之方,或不無窒礙難行之處,而說弊諸條,多是目下切急之務,隨事採用,以廣聖聰,以開言路,何如?傳曰,允。
李肇源,以訓鍊都監言啓曰,本局千摠李顯宅,身病甚重,勢難察任,改差,何如?傳曰,允。
壬戌八月二十五日辰時,上御春塘臺。翰林召試入侍時,行都承旨林蓍喆,左承旨洪義浩,右承旨李肇源,左副承旨金宗善,右副承旨徐有榘,同副承旨趙萬元,記事官金,假注書洪命周,記事官鄭宗顯,記注官金致龍,直提學金近淳,以次侍立訖。上具翼善冠·袞龍袍,出御大次。上曰,應試人,何不入來?連爲嚴飭,可也。義浩曰,殿座已久,飭敎連下,而翰圈應試諸人之來詣朝房,稱病不進,揆以事體,萬萬駭然。所當重勘,而本院請推之外,無他可施之罰,何以爲之乎?上曰,從重推考,申飭應試,可也。出擧條義浩曰,參圈人中韓兢履,有衆所共知情勢,李敎信有母病,徐淇修家有拘忌疾,曺錫正重服葬前,故俱不得赴試,其外沈能憲等六人,則來詣朝房,稱病不入,極爲駭然矣。上命書榻敎曰,翰圈應試人中,來詣朝房,稱病不入來人,一傡拿處。義浩曰,應試人旣已拿處,試官領事以下,竝出送乎?上曰,試官則留待,囚單子斯速捧入。以沈能憲等囚單子,上曰,分揀,使之卽爲入來應試。義浩曰,今日殿座時,注書傳命之際,行步太緩,注書金,假注書洪命周,推考警責,何如?上曰,依爲之。出擧條上命試官行禮後升殿。領事沈煥之,監事李時秀·徐龍輔,一提學李晩秀,二提學金祖淳,藝文提學黃昇源,同春秋韓晩裕·吳載紹,對讀官尹尙圭·李㬖,以次升殿。煥之等曰,日氣寒冷,聖體,若何?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。命晩秀書題箴明明德,限申時。宣敎官懸題,義浩跪啓傳敎。煥之曰,連山按覈事,覆啓不可徐緩,刑曹判書曺允大,更爲牌招,申飭行公,卽爲擧行,何如?上曰,依爲之。出擧條義浩曰,今日殿座時,翰圈應試諸人,皆以時服行禮,有違格例,竝推考,何如?上曰,依爲之。出擧條命煥之等考券書等。煥之曰,取幾人乎?上曰,取四人,可也。坼榜,被選洪秉喆·金蓍根·趙雲翊·徐有恂。義浩曰,臣徑先稟禮畢,萬萬惶悚,而禮畢節次,則依儀註擧行,何如?上曰,依此爲之。通禮跪啓禮畢。命退,諸臣以次退出。
上在昌德宮。停常參·經筵。
徐有榘啓曰,行大司憲李直輔,掌令金日柱·宋稚圭,持平李宗烈在外,執義沈銖呈辭,持平李東冕未肅拜,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義浩曰,發遣吏郞,諸執事淸齋與否,摘奸以來。
以副應敎金銑再牌不進罷職傳旨,傳于洪義浩曰,只推。
洪義浩,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
洪義浩,以實錄廳摠裁官意啓曰,諸堂纂修之役,今方連爲申飭,而郞廳書役,尤不可不飭。宋冕載外任旣已改差,李重蓮亦旣敍用,竝還差,仍令該曹口傳啓下,金銑·元在明,時帶館職,徐長輔時帶臺職,職務相妨,本職竝姑許遞,前正郞趙台榮時無職名,亦令該曹,依例口傳付軍職,使之專意察任,何如?傳曰,允。
吏曹口傳政事,實錄記注官二單宋冕載·李重蓮。
兵曹口傳政事,副司果金銑·元在明·徐長輔·趙台榮竝單付。
李肇源,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪義浩,以內醫院都提調·提調意啓曰,三揀擇後臘藥封進事,纔已筵稟矣。各種數爻,參考磨鍊,別單書入之意,敢啓。傳曰,知道。
李肇源,以禁衛營言啓曰,依定式,臣準源進詣南壇,奉審摘奸,則壇上與階砌·紅箭門內外,俱爲無頉,松木則毋論新舊植,漸就蒼鬱,禁樵守護等節,另加申飭之意,敢啓。傳曰,知道。
上在昌德宮。停常參·經筵。
李肇源啓曰,行大司憲李直輔,掌令金日柱·宋穉圭,持平李宗烈在外,執義沈銖呈辭,持平李東冕未肅拜,監察茶時之意,敢啓。傳曰,知道。
洪義浩啓曰,來初一日輪對日次矣,敢稟。傳曰,當次人受點,後日次待令。
傳于洪義浩曰,禮房承旨馳詣受香諸處,奉審摘奸以來。
洪義浩啓曰,吏曹郞廳來言,臺諫有闕,政事,取稟。傳曰,當日爲之。
洪義浩啓曰,左副承旨金宗善,今日不爲仕進,卽爲牌招,何如?傳曰,許遞,今日政差出。
洪義浩啓曰,同副承旨趙萬元,今日不爲仕進,卽爲牌招,何如?傳曰,許遞,今日政差出。
李肇源啓曰,卽者戶曹郞廳來言,明日宗廟·永禧殿·景慕宮秋奉審時,宗廟·永禧殿則判堂當爲進去,而判書趙鎭寬,病不得進去云,戶曹判書趙鎭寬,卽爲牌招,何如?傳曰,允。
李肇源啓曰,戶曹判書趙鎭寬牌不進推考傳旨,今方捧入矣。明日宗廟·永禧殿秋奉審,判堂例爲進參,而如是違牌,事甚未安,更爲牌招,何如?傳曰,允。
李肇源啓曰,戶曹判書趙鎭寬再牌不進推考傳旨,今方捧入矣。明日宗廟·永禧殿秋奉審,判堂例當進參,而連事違召,無意承膺,揆以事體,誠極未安。所當更請牌招,而係是一日三牌,何以爲之?敢稟。傳曰,待開門更爲牌招。
洪義浩,以禮曹言啓曰,卽接掌樂院官員所報,則今此永寧殿·景慕宮秋奉審時,提調當爲進參,而提調朴準源·趙鎭寬,俱以身病,不得進參云,令政院稟旨變通,何如?傳曰,竝許遞,今日政差出。
洪義浩,以禮曹言啓曰,卽者吏曹郞廳來言,政事當日爲之事,命下,而判書徐邁修,參判金達淳,參議任希存,俱以病不來,不得開政云。判書·參判·參議,竝卽牌招,何如?傳曰,允。
洪義浩啓曰,吏曹判書徐邁修,參判金達淳,參議任希存牌不進,惟考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,更卽牌招,何如?傳曰,參議只推,與判書·參判,待開門牌招。
兵曹口傳政事,副司果李象謙單付。
洪義浩,以成均館行大司成意啓曰,文廟守僕,依宗·社守僕例,試才啓下事,曾有定式矣。守僕李好學,朔數已滿,其代以生徒守僕,試才抄擇,備三望受點次,別單書入之意,敢啓。傳曰,知道。
李肇源,以濬川司言啓曰,本司都廳李宅永遷轉代,以訓鍊都監千摠李近冑差下,使之察任,何如?傳曰,允。
李肇源,以戶曹言啓曰,貢人舊遺在,依戊戌年例爲之事,命下矣。取考各貢文書,庚子餘遺在中九百三十石分排,蕩減實數,別單書入之意,敢啓。傳曰,知道。
李肇源,以兵曹言啓曰,卽接西所衛將黃顯基牒報,則泰秋門北邊內宮墻頹圮處,今已改築云,東所衛將安任權牒報,則崇化門南邊曲墻頹圮處,今已改築云,把守軍兵,竝還入直之意,分付,何如?傳曰,允。
李肇源,以刑曹言啓曰,因本曹草記,傳曰,知道。三司禁隷之不有飭禁,到處作弊,萬萬痛惡,今此現發之後,不可尋常處之,自卿曹嚴勘。日前下敎,卽闕門至近之地,禁吏之作弊事也,所犯漢,更爲嚴査,不飭之兩司行公諸堂,姑先從重推考事,命下矣。依傳敎,闕門外作弊委折,更爲嚴査於所犯諸漢處,則本曹禁隷朴枝成·申甲伊等所供內以爲,今月二十日早食時,禁吏則往探他處,渠輩則行到曜金門外近處,見一女人,頭戴紅木匏過去,而以袱裹之所見殊常,故渠輩緊隨其後,挽入閭家,解裹搜覓,則乃是菁根鷄魚氷片,故渠輩自知誤促,仍爲分散云矣。兩漢等之敢於闕門至近之地,恣意作弊,橫捉女人,甚至於搜覓戴匏之狀,固已萬萬痛惡,而前招不爲直告,今始吐實者,尤極罔赦,從重照律,嚴刑定配之意,敢啓。傳曰,知道。
李肇源,以訓鍊都監言啓曰,泰秋門北邊內宮墻二間許頹圮處,今已改築,把守軍兵還入直事,自兵曹草記矣。金虎門軍十名還入直所,將校解送之意,敢啓。傳曰,知道。
李肇源,以禁衛營言啓曰,崇化門南邊曲墻頹圮處,今已修築,把守軍兵還入直事,自兵曹草記矣。把守軍兵還爲入直,將校解送之意,敢啓。傳曰,知道。
李肇源,以義禁府言啓曰,頃因禮曹草記,今番上冊寶陳賀時,諸道物膳,皆已封進,而江原道則尙不封進,當該道臣罷職,封進官令該府拿問嚴處事,允下,故該守令指名現告之意,知委該道矣。卽接江原監司申獻朝牒報,則當該守令,以江陵府使鄭觀輝,淮陽府使朴鍾淳,襄陽府使韓始裕,春川府使李廷顯,鐵原府使白東運,三陟府使李壽彬,伊川府使李普天,寧越府使洪樂淵,平海郡兼任蔚珍縣令李邦翊,通川郡守金明鎭,旌善郡守安命遠,高城郡守林最遠,杆城郡守韓用謙,平昌郡守李豐林,原州判官沈誠之,金城縣令趙學敏,蔚珍縣令李邦翊,歙谷縣兼任通川郡守金明鎭,平康縣監朴尙榮,金化縣監李英雲,狼川縣監李敬參,洪川縣監趙儀逵,橫城縣監田義顯,楊口縣監洪秉寀,麟蹄縣監趙鎭大,安峽縣兼任伊川府使李普天等,指名現告,仍以爲,陳賀物膳,當初禮曹行會後,錯認關辭,不卽知委,不善擧行之失,罪在營門,不在該封邑。今承該守令指名現告之關辭,尤切萬萬悚惶,恭俟嚴誅云矣。陳賀物膳,何等莫重,而過期不封,誠萬萬驚悚。當該道臣,宜有重勘,而旣因慈敎,以迎送之有弊,已命分揀,則不聞知委,未及封進之該守令,容有可恕之端,竝姑分揀,何如?傳曰,允。
李肇原,以義禁府言啓曰,忠淸水使朴應浩啓本內,舒川浦萬戶李重葉,爲先罷出,其罪狀,令攸司稟處事,啓下矣。李重葉,時在任所,依例發遣府羅將,交代後拿來,何如?傳曰,待待命拿囚。
上在昌德宮。停常參·經筵。
自辰時至人定,灑雨下雨,測雨器水深二分。
洪義浩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪義浩啓曰,行大司憲李直輔,掌令金日柱·宋穉圭,持平李宗烈在外,執義沈銖,持平李東冕牌不進,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義浩曰,諸承旨持公事入侍。
洪義浩啓曰,吏曹判書徐邁修,參判金達淳,參議任希存牌不進推考傳旨及罷職傳旨,今方捧入矣。開政命下,已至經宿,而連事違召,終不承膺,揆以事體,誠極未安。判書·參判,竝更牌招,何如?傳曰,參議只推,與判書·參判更爲牌招。
有政。吏批,判書徐邁修牌不進,參判金達淳進,參議任希存牌不進,右副承旨李肇源進。啓曰,判書徐邁修,參議任希存竝牌招不進,小臣獨政未安,何以爲之?敢稟。傳曰,仍爲之。以金羲淳·徐美修爲承旨,申大龜爲獻納,閔命爀爲副應敎,尹悌東爲副校理,金在昌爲副修撰,李敬一爲知春秋,李惟采爲吏曹佐郞,徐邁修·李致中爲掌樂提調,鄭魯榮爲副校理,尹衡東爲寧遠郡守,尹濟弘爲洪原縣監,兼春秋單趙秀民。再政。李基慶爲校理,李書九爲工曹判書,韓晩裕爲刑曹參判,尹光普爲左尹,金銑爲左通禮,姜世揆爲吏曹正郞。
兵批,判書李祖承進,參判吳泰賢病,參議金鼎國入直進,參知李得休病,左副承旨洪義浩進。以曺允大·李彦植爲都摠管,鄭聖翰·玄道均爲五衛將,李學海爲景福將,尹守任爲宣傳官,李鼎五爲部將,李喆孫爲舒川萬戶,同知單金祥鯉,僉知單李宅永,副護軍尹光顔·李存秀·趙萬元·金宗善竝單付,副司果盧尙樞,副司勇方孝良,及第李徵九今加折衝加資事,承傳。
以執義沈銖,持平李東冕,正言洪奭周·奇學敬牌不進罷職傳旨,傳于洪義浩曰,只推。
以吏曹參議任希存再牌不進罷職傳旨,傳于洪義浩曰,只推。
洪義浩,以奎章閣言啓曰,景慕宮望廟樓今秋大奉審,臣祖淳以本宮提調兼進,與提學臣李晩秀奉審後,標題書寫,仍爲捲奉奉安之意,敢啓。傳曰,知道。
洪義浩,以弘文館言啓曰,本館上番,姑陞入直,事甚未安,今日政新除授玉堂,待下批,仍卽牌招入直,何如?傳曰,允。
以副應敎閔命爀,副校理尹悌東牌不進罷職傳旨,傳于洪義浩曰,只推。
李肇源,以摠戎廳言啓曰,本廳射會時,右哨官李英耆擧措駭妄,爲先決棍汰去之意,敢啓。傳曰,知道。
壬戌八月二十八日辰時,上御重熙堂。諸承旨持公事入侍時,左承旨洪義浩,右承旨李肇源,記事官金,假注書洪命周,記注官金致龍,記事官洪秉喆,待敎李敎信,以次進伏訖。義浩曰,臣代房吏房,無公事矣。肇源曰,臣代房刑房·工房·戶房,無公事矣。命書公事判付訖。肇源曰,三揀擇後內旨四部及問安牌五部·馬牌五部,依例造成,何如?上曰,依此爲之。命退,承史以次退出。
上在昌德宮。停常參·經筵。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪義浩啓曰,行大司憲李直輔,掌令金日柱·宋穉圭,持平李宗烈在外,執義沈銖,持平李東冕牌不進,監察茶時之意,敢啓。傳曰,知道。
注書金病代,以李選爲假注書。
以執義沈銖,持平李東冕,獻納申大龜,正言洪奭周·奇學敬牌不進罷職傳旨,傳于洪義浩曰,只推。
李肇源,以備邊司言啓曰,今日本司坐起,堂上懸病甚多,衆所共知實病外,令政院稟旨,竝卽牌招,何如?傳曰,允。
李肇源,以訓鍊都監言啓曰,本局把摠沈鐮,身病甚重,勢難察任,改差,何如?傳曰,允。
上在昌德宮。停常參·經筵。
開東有霜氣。
藥房提調李敬一,副提調林蓍喆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
洪義浩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李肇源啓曰,同副承旨徐有榘,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,李文會落點。
傳于金羲淳曰,禮房承旨馳詣宗廟·景慕宮,奉審摘奸以來。
大王大妃殿,以承傳色口傳下敎曰,次對後日次來會。
備忘記,慶尙左水使李元植下直,長弓一張,長箭一部,片箭一部,筒兒一箇賜給。
傳于林蓍喆曰,聞有親病云,難責敦匠之任,童蒙敎官金魯恕,監造官減下。
兵曹口傳政事,副護軍徐有榘。
洪義浩啓曰,行大司憲李直輔,掌令金日柱·宋穉圭,持平李宗烈在外,執義沈銖,持平李東冕牌不進,監察茶時之意,敢啓。傳曰,知道。
以執義沈銖,持平李東冕,獻納申大龜,正言奇學敬·洪奭周牌不進罷職傳旨,傳于洪義浩曰,只推。
金羲淳,以禮曹言啓曰,今此嘉禮時,親迎之禮,則行於別宮事,自都監已爲啓下矣。同牢宴處所,以時御所何殿爲之乎?敢稟。傳曰,以大造殿爲之。
金羲淳,以禮曹言啓曰,取考謄錄,則嘉禮後翌日,中宮殿朝見于王大妃殿,又翌日朝見于大王大妃殿矣。今亦依此磨鍊節目,何如?傳曰,允。
金羲淳,以禮曹言啓曰,取考謄錄,則嘉禮翌日陳賀頒敎時,王妃受百官內外命婦朝賀,仍行會命婦之禮,而仁祖朝以後大禮時,王妃只受百官陳賀,命婦朝賀則權停矣。今番則何以爲之乎?敢稟。傳曰,今番亦爲置之。
金羲淳,以禮曹言啓曰,嘉禮後翌日,京外例有進箋陳賀之禮,箋文則只爲封進于大殿,方物物膳則亦當竝爲封進於各殿宮,依例封進之意,京外一體知委,何如?傳曰,允。
金羲淳,以嘉禮都監都提調意啓曰,監造官金魯恕減下事,命下矣。其代內資寺奉事沈能簡,差下,何如?傳曰,允。
金羲淳,以承文院都提調意啓曰,今此冬至兼謝恩使行,有兼付奏請之命,使名以奏請兼冬至謝恩使稱號,奏文體重,令文任撰出,奏請方物及皇后前狀方物,依例磨鍊事,分付藝文館·該曹,何如?傳曰,允。
徐美修,以戶曹言啓曰,今此冊妃三揀擇卽日,詣別宮後供上等事,令戶曹及各該司照例擧行之意,自禮曹節目啓下矣。中宮殿供上物種及所屬內人等宣飯衣纏各種,依定例磨鍊,別單書入,而自三揀擇日爲始,依此擧行之意,分付各該司,何如?傳曰,允。
徐美修,以戶曹言啓曰,大殿嗣位後,奉保夫人宣飯衣纏,當卽磨鍊,而大殿供上,元無別單啓下之事,只依定例封進之故,奉保夫人宣飯衣纏,伊時不能別爲稟旨,而矇然不覺,至今見漏,事甚惶悚。此不可一向稽滯,而中宮殿乳母宣飯衣纏,今旣入啓,則奉保夫人宣飯衣纏,尤不容暫緩。依定例別單書入,而庚申七月朔以後未進排物種,竝計數磨鍊,一體擧行之意,分付各該司,何如?傳曰,允。自今爲始磨鍊。
李肇源,以兵曹言啓曰,今八月各廳堂下武臣朔試射,臣曹連因有故,不得設行之意,敢啓。傳曰,知道。
義禁府照目粘連,鎭海前縣監尹範會矣本府議啓內,掘檢之啓聞擧行,法意何如,而擅自開掘,漫漶報營,欲掩其跡,究厥罪犯,萬萬可駭。以此照律,罪,減一等杖九十收贖,奪告身四等,私罪。奉敎依允爲旀,功減一等爲良如敎。又照目粘連,安東前營將金致晙矣本府議啓內,今以吏校供辭,參互繡啓所論賣帖一款,事實少無差爽是白如乎,蓋其不意見遞,行事甚迫,目下之公貸,計無拮据,則募民斂錢,不以爲恥,日後之衆謗,慮在發覺,則成給標文,欲爲漫漶,擧措之慌忙,形跡之鄙瑣,已無可言,兵校之諉之謬例,無足取信,襲謬亦自有罪,其罪狀,令收司稟處亦爲白乎旀,更招公事之結語內,道査旣甚丁寧,囚供不足取信兺除良,且況繡行事體自別,而假托眞贓,旣未捉得,所率下屬之徑先推問,殊極駭妄。竝只照法勘處,罪,減一等,杖九十收贖,告身盡行追奪,徒二年半定配,私罪。啓,奉敎依允爲旀,功減一等爲良如敎。又照目粘連,全羅前左水使李東善矣本府議啓內,今以前後道査,參互囚供,則捧糴時執錢加捧,歸諸色落,砲庫之以錢換租,無所剩是白乎乃,逋米之高價酌定,實非便民之政,自歸取剩之科是白乎旀。至若營校致斃事段,設如渠供,罪在罔赦,則所當如法勘斷,而法外刑具,有違典則,輪回重棍,莫辨死生,究厥所由,已極駭妄,而乃以先碑之逼近,至有衆塜之勒掘,尤係不法,萬萬痛惡。從重勘處,罪,減一等,杖九十狀贖,告身盡行追奪,徒二年半定配,私罪。啓,奉敎依允爲旀,功議各減一等爲有矣,本律減等乙良,勿施爲良如敎。又照目粘連,沃川前郡守洪章輔矣本府議啓內,三千石掩逋事段,乙卯年貢倉流逋二千石,旣登繡啓,限年分捧,戊午貢倉司倉各穀虛逋一千三百八十石零,亦於己未二月,報營受題是白乎矣,但己未年捧糴時,貢倉流逋中當年當捧條三百三十三石之未捧者,以已捧樣虛勘,貢倉司倉虛逋報營條之當捧者一千三百八十石零,全數未捧,而以已捧虛勘,又與戊午民還停退條三百二石當捧之未捧者,而虛勘之數,合爲二千十五石零之多,而畢竟收穀,在於後倅,則焉可免虛勘之罪乎?未捧之穀,通謂之逋,而未捧爲已捧,自歸於掩匿,則掩逋二字,無可發明是白乎旀,至若石數多寡,雖與繡啓不同,二千餘石,亦甚夥然,此不過五十步百步之間是白乎旀。差任客謗事段,無論首鄕新舊首吏及首校·首奴,一倂捉致,反覆究問,而畢竟兩首吏所供,皆以爲,冊房人差出束伍色一窠是如爲白乎所,差任旣出於冊客之手,則無論捧賂多寡,不察之罪,自有所歸,罪狀令攸司稟處亦爲白乎旀。更招公事結語曰,道査諸條,幾皆遲晩。照法勘處,罪,從重論,減一等,告身盡行追奪,徒二年半定配,又五年禁錮,私罪。奉敎依允爲旀,功減一等爲良如敎。又照目粘連,寶城前郡守崔翼矣所犯諸條,一一詳覈是白乎,則番軍簷代事段,十三名代定,二十八名推捉,可見該吏之操縱,而賂物雖云査懲,平民難免橫侵是白遣,田結作夫事段,面吏偸弄,縱未售奸,饒民失價,自歸不察是白遣,罪人逃躱値空衙,伊後捕捉,雖在限內,其防守之不嚴,在所難免是白遣,各營穀作錢之價直稍峻,還民處分排之多寡不均,雖非故犯,焉逭不飭之失是白乎旀,進上添價之預先上下,民庫耗米之執錢補役,面主人役價之還租換給,京邸吏債錢之以米移錄,雖云邑例已然,而襲謬因循,俱係不法是白乎等以,竝只據實馳啓,以待攸司之稟處亦爲白乎旀。更招公事結語內,問目內辭緣,旣已遲晩。照法勘處,罪,從重論,減一等,杖九十收贖,奪告身四等,私罪。奉敎依允。又照目粘連,靑松前府使李勉齊矣本府議啓內,今此査事,參以繡啓,旣甚眞的,證以諸招,亦不無苗脈是白如乎,庚申該邑五十金納賂,旣未見售,至於刑懲還給,則官不染指,足以推知,而今春錢木之中間消瀜,終未免昏不覺察之失是白遣。眞麥之官貿作麴,債錢之朔利取殖,稅肉之發賣外市,雖未必盡是官長之所知,而從人婢僕,旣皆衙眷,則此輩所犯,誰任其責?其中貿麥一事,雖是該倅之所使,三市都貿,數旣不多,又復諉之以不犯還穀而爲此云,此不可專以榷利言是白乎矣,諸條所犯,毋論大小,得此謗言,終涉鄙瑣,不可以吏鄕漫漶之供,有所參恕,其罪狀令攸司稟處亦爲白乎旀。更招公事結語內,問目內辭緣,旣已遲晩。照法勘處,罪,減一等,杖六十,徒一年定配,以功臣孫收贖,告身盡行追奪,私罪。奉敎依允爲旀,功減一等爲良如敎。又照目粘連,忠淸前兵使吳載重矣忠淸監司曺錫中査啓內,親幕營吏之以需米給料,其餘營屬之以餉耗給料,果有節目,則營吏料米,皆當以需米給之,而乃以餉米貿給是白如乎,雖與諸招而其數止於八石是白良置,其違支放之本規,則不在於多寡是白乎旀。需米之隨時定價,分面捧用,雖曰近例,無難執錢,久非法意是白乎旀,餉米百石之貿取,或補城役,或歸營廩是如爲白乎旀,果如諸供而分給後,從時價貿取是白良置,旣是分給民間之穀,而還入於營貿,歸於民者,錢而非穀,則未免自歸於分給不實之科是白乎旀。空石七千二百立,發賣價錢之帖下城卒,明有丁巳節目,而一百二十兩零,則入于城役所,只以八十四兩,帖下於城役補用,雖云苟艱,殘卒例下,何可除減?且況三兩例給之減爲一兩,一兩例給之減爲五錢者,致有城卒輩呈狀,而畢竟語涉觸犯,罪至棍治,則宜其愚氓之不自訟罪,而轉益呼冤是白乎旀。至若肉斤鷄首,雖涉微細,不察之失,亦難免是白乎等以,敢此據實論列馳啓爲白去乎,罪狀令攸司稟處亦爲白乎旀。更招公事結語內,道査諸條,幾皆遲晩。照法勘處,罪,減一等,杖七十收贖,奪告身二等,私罪。奉敎依允爲旀,功減一等爲良如敎。又照目粘連,結城前縣監南惠寬矣忠淸監司査啓內,試場時懲斂太過,剩錢不多,自歸私用事段,民間知委及邑中用下,果有踏印文跡,與囚供別無異同是白乎矣,每結一兩,旣有矣人民人輩潛相防納之擧,則雖或非結結皆然是白乎乃,以一兩而除出應辦所納二錢,餘數夥然,必不盡歸於每結所當雜物之價,則雖曰矣人之作奸,亦是本官之失照,宜其起民疑而入繡廉是白如乎,旣有文跡,雖不歸私用剩餘之科,致此過斂,終難免矇未禁飭之責是白遣。不完石事段,旣未能一一斛量,而諸人之供,亦不敢曰盡是完石,則無論鼠縮滲漏與面任之求索,庫色之作奸,其爲不完則明矣,而不察之失,在所難明是白乎等以,敢此據實論列爲白去乎,罪〈狀〉令攸司稟處亦爲白乎旀。更招公事結語內,問目內辭緣,旣已遲晩。照法勘處,罪,減一等,杖七十收贖,奪告身二等,私罪。奉敎依允爲旀,功減一等爲有矣,本律減等乙良,勿施爲良如敎。又照目粘連,義城前縣令閔致謙矣慶尙監司査啓內,由吏貸債,元無明證,路資戶斂,旣有流例,俱非官家所知,則此二條,或爲可原之端是白乎矣,至於氷錢蕩債,意欲釐瘼,而只捄吏逋,情債結斂,出於復舊,而反貽民弊者,事涉逕庭,太沒商量是白遣。寺奴革罷,卽是朝家曠絶之惠澤,則簽丁一款,在所審愼,元軍黃白,猶可塡充,額外雜保,無難創出,旣不報議營門,有此移屬者,難免擅便之罪,而至於賂錢一事,不可以吏鄕發明之招,恕其不察之失是白乎旀。還穀分留,法意甚嚴,而擅分之數,多至二千九百餘石,此已是法外犯科,而又從以分成兩秩,現發於繡査,憑改色竝耗而出秩者,事甚顚錯,尤係難恕,其罪狀令攸司稟處亦爲白乎旀。更招公事結語內,問目內辭緣,幾皆遲晩。照法勘處,罪,從重論,減一等,杖九十收贖,奪告身四等,私罪。奉敎依允爲旀,功議各減一等爲有矣,本律減等乙良,勿施爲良如敎。又照目粘連,靈光前郡守崔光泰矣全羅監司査啓內,所犯諸條,嚴加盤覈是白乎,則倉設時斂錢事段,通計屬面之戶,分排一錢之數,合爲四百兩,而取諸補役錢,則雖異於逐戶而收斂,終不如自官而拮据是白遣,石運之借力於市人,不無騷擾之端,棍罰之至及於面任,亦關刑政之失是白乎旀。軍丁之間多疊設,任掌之從中作弊,自歸於不察之科是白如乎,竝只據實馳啓,以待攸司之稟處亦爲白乎旀。更招公事結語內,道內道査諸條,旣已遲晩。照法勘處,罪,減一等,杖九十收贖,奪告身四等,私罪。奉敎依允爲旀,功減一等爲良如敎。又照目粘連,前察訪金履垕矣全羅監司査啓內,所犯諸罪,逐條盤覈是白乎,則五百金差役之債,八十兩立馬之賂,各人之供招眞的,與受之形跡分明,而槪其捧賂之數,雖曰四十,外此雜用之費段如厥數,則一馬八十之說,實由於此是白遣。始爲償債之計,勒奪該吏口吻之物,及聞被拿之後,還做自己囊橐之資,其擧措之駭妄,實出於驚怯,人雖卑微,罪難容貸,照法勘處,斷不可已。當初繡啓,俱有所據,今此道査,又甚眞的,而初供再供,專事漫漶,少無嚴畏之意,究其所爲,殊極痛駿。從重勘處,罪,減一等,杖九十收贖,告身盡行追奪,徒二年半定配,私罪。奉敎依允。又照目,韓山前郡守尹在伋,忠淸監司曺錫中査啓內,結錢殖利事段,以將分之傳關錢,換納將捧之結錢者,雖曰從民願是白乎乃,結錢之未納者,仍作傳關錢,竝本利收贖是白乎,則言其利則雖是前官之所食,究其本則出自結錢之內是白遣,竝本利收捧後,除前官用下,其餘當分者,則歸於倉役云,而吏鄕所供,雖曰倉役錢之自民收納者,又從民願,換用此錢,而翌年春所捧,乃是分給樣利條是如爲白乎乃,倉役收斂,何其無難,那移取殖?又是不正,以此以彼,難免其罪是白乎旀。立馬錢加斂事段,較諸結摠,量其錢數,則每結所斂,果爲五分是白如乎,飭在本錢,雖如諸供,而用於公下是白良置,近二百兩之半年盡用,亦涉太過,故貢馬牽貰,至於加懲是白乎旀。田案修改餘錢三百三十餘兩取用事段,以行審冊所需,換置於都書員處,而都書員亦曰,今吏現納,亦當如數計納云,則不可歸之於私用是白乎矣,行審所需,如是夥多,當初磨鍊,太沒稱量是白乎旀。富民錢七百兩勒懲事段,羅啓泰之一百五十兩,座首以爲,代用於倉役,而已爲還報云,李景德之三百兩,吏房以爲,貸用於公納,而未及還報是白如乎,納賂圖差,渠輩雖甚發明是乎乃,無論數爻之多寡,其爲民錢則一也,雖曰吏鄕之貸用,貸用於倉役及公納者,亦何敢曰不知是白乎旀。投牋贖之及於白骨事段,死者之死,在於懲贖前後,金德秋亦,豈不明冤於繡衣招問之時云,則渠供所謂死於懲贖之後者,非但自歸糢糊,投牋雜技之濫贖於報營數外者,亦係法外是白乎旀。除番軍創徵黃口事段,戰防舡改槊新造時,代將勒差,雖是痼弊,創役除番名色者,眞所謂祛弊生弊兺除良,雖以諸招觀之,未滿十歲兒之錄案者,至於十一名之多,則亦難免黃口徵番之罪。道査旣甚丁寧,囚供不足取信。照法勘處,罪,減一等,杖七十收贖,告身盡行追奪,徒一年半定配,私罪。奉敎依允爲旀,功議各減一等爲有矣,本律減等乙良,勿施爲良如敎。又照目,向前金爔亦,觀其所供,參以繡啓,生松旁枝與蟲食枯木之剪除,或議道臣,或因鎭報是如爲白乎乃,當此松禁蕩然之時,雖是無用之木,發賣之說,竝甚駭聽云者,誠如繡啓,不審之罪,在所難逭。以此照律,何如?判付啓,依允。又照目,中官朴道性原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,依允。又照目,前古今島僉使金宗燁亦,原情云云。傳旨內辭緣,泛稱遲晩,刑推得情,何如?啓,除刑推議處爲良如敎。又照目,向前李尙度議處云云。今以道査諸人之招,參互前後囚供,則除却他餘諸條,夫刷價之未遞先用,格價米之公然取剩,雖云襲謬,有違法意。以言乎賑政,則所謂賑資,旣出賑租之立本,而便非自備,以言乎糴政,則安康捧多,亦因歲末之闊挾,而麤穀居多,直此數事,難逭重勘。固宜俟罪之不暇,而乃於再供之辭,全事噴薄,反罵御史,侵詬道臣者,揆〈以〉朝綱,殊極駭然。以此照律,嚴勘,何如?判付啓,依允。又照目,禹德遠議處云云。商舡之初不相關,諉之本鎭之稍遠,改槊時監色作奸,旣不能自掩,則傷廉之謗,雖或自明,不飭之罪,在所難逭。以此照律,何如?判付啓,依允。又照目,向前李榮運議處云云。觀其所供,政令之紊亂,或諉身病之沈淹,闕丁之執頉,或稱軍案之未修,烟租之加斂,初無發令之事是如爲白乎乃,補民米之高價濫捧,大同木之代錢取剩,猛灰價之科外殖利,修廨需之賣帖辦備,罔非越法違制之罪,而不少畏憚,無難襲謬,究其所爲,殊極駭然。以此照律,何如?判付啓,依允。又照目,尙州前牧使李潞秀矣慶尙監司南公轍査啓內,今此査案,大抵是穀簿反弄,而其中統穀移貿,旣有該營關由,邑還販積,出自商民之要利,此不過歸之於該倅之干涉是白乎矣。儲置代捧,雖緣民願,而正供換錢,已是法外,剩條之分屬公私,謂之流來謬規,而襲謬亦罪是白遣。移轉米作錢時,渾入船價,當初關辭之錯看,容或無怪,而始分改色之還,旋捧精米之價,窮春民勢,已云艱矣。添米貿充,價廉剩厚,而不俵民間,都付公庫者,亦非軫恤之政是白乎旀。米租換作事段,不思本色之相對,全爲竣捧而歇貿者,執跡而論,料販之謗,在所難免是白乎所,諸般剩錢名色,俱係不正,凡於貨財上事,惟觀出處之如何而已,已例之有無,公用之虛實,有不足問是白乎旀。昨秋還穀之或諉虛欠徵捧,或稱加由追分者,雖出於漫漶彌縫,分留反閱之後,旣不報營,則畢竟耗條,自有歸屬之處,其非應分,可以推知。而夏還三麥之托以改色,擅自私分,囚供吏招,已爲首實,由前則有公貨恣弄之罪,而或多因循,由後則犯還穀擅分之科,而專事漫漶。道査旣甚丁寧,囚供不可準信,且諸條臚列,多有遲晩。照律勘處,罪,減一等,杖七十收贖,告身盡行追奪,徒一年半定配,私罪。奉敎依允爲旀,功減一等爲有矣,本律減等勿施爲良如敎。又照目,咸平前縣監崔履亨矣全羅監司韓用龜査啓內,所犯諸條,參諸各人供招考現納公文,則與繡啓論刑,略有詳略之不同,而論其大體,無所差爽是白如乎。還穀未捧事段,夏牟四千餘石,雖以收殺,當初虛勘,已極駭然兺除良,秋穀四千餘石之始旣未捧,終又反作,尤法外是白遣。還米一百包之出庫,作錢二百石之當糴加執,眞箇補用於東堂雜費及戰船鐵物是白良置,猶未免那移之罪,而畢竟區處,終歸於私用,倉租五百石之作米納稅,剩錢百餘兩之立本取用,已是不法,而還租二百石之折米加執,尤爲無名是白遣。吏奴逋牟之減價捧入,雖若收殺之便易,歇價貿入,可見取剩之跡是白遣,不受牟耗之初不痛禁,又取耗條,尤是名色之不正,而各項剩錢取用,合爲七百六十餘兩是白乎旀。倉租一千八十餘石之作錢取剩,俵災三十九結零,面吏偸弄,雖無犯用之跡,難逭不察之責是白如乎,許多犯科,若是狼藉,照法嚴勘,斷不可已。道査中諸條臚列,旣甚丁寧,則囚供之漫漶,不足取信,且況臨淄倉還之麤穀捧留,旣已遲晩。竝只照法勘處,罪,減一等,杖一百收贖,告身盡行追奪,徒三年定配,私罪。奉敎依允爲旀,功減一等〈爲〉良如敎。又照目,慶尙前右兵營虞候尹之謙矣本府議啓內,捧還時濫斛厚斂,旣不能屬下,作錢取剩,亦無以自明,揆以法意,俱極可駭。以此照律,罪,減一等,杖九十收贖,奪告身四等,私罪。奉敎依允爲旀,功減一等爲良如敎。又啓目,向前金箕憲議處云云。糶糴法意,何等嚴重,而當初麤穀之捧留,已是違制兺不喩,終諉荐歉,不卽分給,竟至陳腐之境者,尤極駭然。以此照律,何如?判付啓,觀此所供,連値歉歲,尤爲經遷,容有可恕之端,以公罪勘放爲良如敎。又啓目,向前慶橚亦,觀此所供與繡啓,論列相反,不可據論勘斷,令該道詳査狀聞後稟處,何如?判付啓,依允。
洪義浩,以義禁言啓曰,時囚罪人金致晙,杖一百收贖,告身盡行追奪,徒三年定配,照律公事判付內,依允,功減一等事,命下矣。金致晙,功減一等,杖九十收贖,告身盡行追奪,忠淸道燕岐縣金沙驛,徒二年半定配,而以議啓內辭意,具罪目依例發遣府書吏,押送配所,何如?傳曰,允。
洪義浩,以義禁府言啓曰,時囚罪人李東善,杖一百收贖,告身盡行追奪,徒三年定配,照律公事判付內,依允,功議各減一等,本律減等,勿施事,命下矣。李東善,功議各減一等,杖八十收贖,告身盡行追奪,江原道春川府仁嵐驛,徒二年定配,而以議啓內辭意,具罪目依例發遣府書吏,押送配所,何如?傳曰,允。
洪義浩,以義禁府言啓曰,時囚罪人洪章輔,告身盡行追奪,徒二年半定配,又五年禁錮,照律公事判付內,依允,功減一等事,命下矣。洪章輔功減一等,告身盡行追奪,忠淸道淸風府水山驛,徒二年定配,又五年禁錮,而以議啓內辭意,具罪目依例發遺府羅將,押送配所,何如?傳曰,允。
洪義浩,以義禁府言啓曰,時囚罪人崔履亨,杖一百收贖,告身盡行追奪,徒三年定配,照律公事判付內,依允,功減一等事,命下矣。崔履亨,功減一等,杖九十收贖,告身盡行追奪,江原道金城縣昌道驛,徒二年半定配,而以議啓內辭意,具罪目依例發遣府羅將,押送配所,何如?傳曰,允。
洪義浩,以義禁府言啓曰,時囚罪人金履垕,杖九十收贖,告身盡行追奪,徒二年半定配,照律公事判付內,依允事,命下矣。金履垕,杖九十收贖,告身盡行追奪,黃海道谷山府所串驛,徒二年半定配,而以議啓內辭意,具罪目依例發遣府羅將,押送配所,何如?傳曰,允。
洪義浩,以義禁府言啓曰,時囚罪人尹載伋,杖八十收贖,告身盡行追奪,徒二年定配,照律公事判付內,依允,功議各減一等,本律減等勿施事,命下矣。尹載伋,功議各減一等,杖六十收贖,告身盡行追奪,徒一年,配所當爲磨鍊以入,而卽接戶奴呈狀,則其上典尹載伋父母,年過七十,無兄弟獨身云。依法典,杖六十,徒一年定配收贖,告身盡行追奪,放送,何如?傳曰,允。
洪義浩,以義禁府言啓曰,時囚罪人李潞秀,杖八十收贖,告身盡行追奪,徒二年定配,照律公事判付內,依允,功減一等,本律減等,勿施事,命下矣。李潞秀,功減一等,杖八十收贖,告身盡行追奪,忠淸道扶餘縣龍田驛,徒一年半定配,而以議啓內辭意,具罪目依例發遣府羅將,押送配所,何如?傳曰,允。
洪義浩,以義禁府言啓曰,時囚罪人金箕憲,議處公事判付內,觀此所供,連値歉歲,又爲經遷,容有可恕之端,以公罪勘放事,命下矣。金箕憲,以制書有違律,杖一百公罪收贖,放送之意,敢啓。傳曰,知道。
刑曹啓目粘連,連山囚罪人副吏房宋義欽段,惹起事端,引賊入門,罪實罔赦,及唱奴右得段,渠當立在廳前,而兇身之跳入,不能遮截,致使賊刃,剚及於官長者,卽渠之罪,都使令朴八郞·李順得段,避鋒不防,縱盜攔入,遂至作變,合被重典,繡啓之竝請一律,誠爲得當。使令金千卜段,渠立三門,慮或被刺,隱身墻下,與都隷等,罪無異同,則繡啓之論以刑配,失之太寬,竝置重律,恐合事宜。吏房宋祜濟,戶長宋光祿段,不及捍禦,厥罪惟均,宜被同罪之典,而謹稽法文,只有不防禦者,極邊定配之文,又無他旁照之例。似此凌犯之獄,擧皆博詢而處之是白如乎,議于時原任大臣,嚴法置辟之地,其餘首鄕以下諸般官屬之分輕重勘處事,竝依狀請施行爲白乎矣,其中通引金瑞孝段,倚立於東軒之門,白玉成段,伏於書案之前,則俯伏者之未及諦視,容或無怪,倚門者之不卽迎擊,何以自解?依律遠配,恐不可已。以此意分付按覈御史及該道臣,何如?啓,依允。刑曹啓目粘連,依下敎,問議于時原任大臣,則領議政沈煥之,左議政李時秀,右議政徐龍輔以爲,今此連山戕倅之變,雖與瑞興大立之變,差有間焉,其戕害邑倅,少無殊焉。宋義欽之以賊遣官,固爲禍首,而奴右得之回坐廚間,朴八郞·李順得之不防官門,焉逭縱賊入門?此而輕勘,無以示礪俗之方。繡啓·曹讞之竝置一律,誠爲得宜,竝依該曹覆奏施行。宋祜濟·宋光祿,秋曹所稱,情若可原者,儘得平允之體,金千卜繡衣之論以次律,果有商量,依通編施行。首通引吳太煥·白玉成·金瑞孝,年皆未滿二十,官奴波浪金,爲兇身之雇主,焉得無罪?竝施定配。其餘諸囚,繡啓·曹讞,無甚參差,竝令該曹枚擧分付于按覈御史處,與本道道臣眼同擧行後,御史仍卽復路爲宜而。領中樞府事李秉模以爲,時任諸大臣議,深得獄情,臣亦無異同云矣。大臣之議如此,上裁,何如?判付啓,依大臣議施行爲良如敎。
刑曹啓目粘連啓下是白有亦,連山刑曹啓目粘連啓下是白有亦,好吉之白晝公衙,手劍刺倅,合施殄滅之律,則其兄成辰·辰成之俱請一律,繡啓誠有意見,而但各其他邑,旣不參涉,且律無可據,亦議于時原任大臣後稟處,何如?判付內依允。曹啓目依下敎問議于時原任大臣,則領議政沈煥之,左議政李時秀,右議政徐〈龍輔〉以爲,好吉雖施殄滅之典,未爲不可,而其兩兄各其異鄕,與在傍不爲奔救之官屬,同施重律,終非審克之道,一漢且已徑斃,辰成則減死遠配,亦合事宜云。領中樞府事李秉模以爲,時任諸大臣議,深得獄情,臣亦無異同之見云矣。大臣之議如此,上裁,何如?判付內,依大臣議施行。
江原監司申獻朝疏曰,伏以,居諸易駛,中月之禫制已終,躋祔之殷禮肇擧,盛德至善,普切於戲之思,淸朝朱絃,倍增愀如之歎,旣又進冊譜而慈徽丕闡,謁太廟而聖孝冞著,物采載新,邦休滋至,八域臣民,哀慶交竝。仍伏念,臣不肖無狀,猥叨重寄,夙宵憂惕,尙恐不逮,早晩顚沛,固已自慮,今乃天奪其魄,茫無省覺,忽於莫重莫大之禮,自陷罔測罔赦之罪。臣罪臣自知之,雖重被誅戮之典,何足以贖其萬一裁?噫,臣雖愚迷謭劣,亦具一段彝性,豈不知有賀箋則必有方物,有方物則必有物膳,自是外藩應行之大節目,而伏況我兩慈兩殿,登崇冊寶,膺受多福,此何等邦禮也?爲今日按藩守土之臣,因此執壤之禮,寓其獻芹之沈,亦豈不爲至榮且幸也哉?苟於此,有一毫慢忽之擧,是無人心也,無臣分也。臣於平日,無他才能,而至於奉公享上之誠,亦敢自以爲不後於人矣,孰謂不知不覺,而匍匐入於坎井之中,自速難逭之大戾也?只緣臣見識儱侗,觸事生疣,始也誤看於禮曹關文,終焉錯認於營在謄錄,一直以戊戌年例,信之若金石之典,不復致詳於其間,而斷然擧行者,此固臣疎率迷錯,有以自取,方且負罪引咎之不暇,顧何敢抗顔號呼,有若自明者然哉?臣於本月十七日,爲莊陵奉審之行矣,越二日,始見禮曹嚴關,震懍罔措,星夜還營,進御物膳,急速封發,而時已晩矣,期已後矣。追訟辜犯,卽欲鑽地溘然而不可得,唯願遄降威罰,速被嚴誅矣。千萬不自意,譴罷之命,曾未幾何,而慈聖殿下特降恩綸,乃以民弊之不可不念,至有分揀之命,臣方飮泣席藁之際,遽承此命,惝怳霣越,疑眞疑夢,慙恧怵愓,且惶且感,以首稽地,自不覺涕泗之橫流也。嗚呼,木將枯而春噓之,火將滅而膏潤之,以臣罪犯,得此恩數,求之古今,罕與爲比,則在臣私義,唯當含恩怵威,屛息數愆而已,尤安敢自同平人,循例辭巽之爲哉?雖然儀不及物,猶曰不享,顧臣所犯,關係何如,而特蒙我殿下庇覆之寬假之,乍罷旋仍,視若微眚細故之有足可原者然,此爲臣私榮則極矣,其如壞常憲而辱朝廷,何哉?且況旬宣之職,亶在於承流宣化,彈壓一路,守宰之不遵式者,糾而正之,民庶之不如法者,威以懲之,卽其職也。今臣之所自犯,不可但以不遵式不知法者論,則更以何顔,對守宰而莅民庶乎?左右思量,徒增愧惶,晏然冒據,義不敢出,玆以瀝血號籲於黈纊之下。伏乞天地父母,俯垂諒察,亟遞臣所帶之職,仍下臣司敗,以正其罪,俾爲爲藩臣不職者之戒焉。臣無任云云。答曰,省疏具悉。慈敎特爲分揀,爲軫民弊,卿其勿辭察任。
平安道儒生生員黃宅周,幼學楊澤雲·金之奎·楊秉存·金鴻祿·黃鎭倬·李嵩大·鮮于愼·洪夏禎·洪益善·盧顯行·金樂明·金商說·金榮甲·洪錫一·張受敎·盧鶴聞·黃崧·吳一鵬·黃鑾·許坪·李元澤·李喆廉·楊在元·張受恒·金甲壽·黃宅魯·楊朝岳·李樂濂·玄益壽·楊秉厚·鮮于鍾·李樂謙·曺涵·李錫光·李學魯·朴徠洙·李錫駿·玄益德·崔養心·金景濂·金泰祐·康復寧·朴尙蘭·姜弼榮·李錫蓍·金時行·李宗謙·金之璇·蘇雲恒·趙聖奎·盧佶·崔性謙·金若行·洪應魯·楊麟岳·楊鼎秀·金泰祉·姜滾·金命履·姜潗·盧貞履·盧元履·盧齊輔·金養中·金善容·金宗榮·洪愼謨·李景斗·張漢佐·金尙祿·李商霖·呂垹·李尙實·朱壹·李學心·奇必著·郭載榮·洪命臣·金宗衡·金鐸·蘇雲謙·金銛·黃·黃基厚·金宗澤·宋彦亨·趙鎭參·曺元常·李榮聃·黃就衡·李亨斗·李仁家·曺聖默·金顯德·趙膺奎·金正德·金敬昊·洪鼎彬·黃秀成·黃鳳周·黃鎭奎·李仁承·黃亨祖·張起榮·曺維城·李仁迪·金陽復·李相晦·李相天·金垕·金思直·金致益·金·金尙集·姜大榮·安濟權·張達祖·楊舜岳·崔台玉·洪時彦·吳一夔·吳一鶴·張益明·黃聖起·楊錫蓍·黃儉·金默·金之所·白大有·張就榮·黃億·金學昇·黃健·楊漢濟·明天一·朱學大·黃宗和·金樂喆·鮮于澧·許峻·鮮于澐·金正中·趙弘鼎·李大昇·崔奉玉·鮮于瑛·崔杶·李德良·李正麟·李配祖·趙遠增·李大馨·崔致愼·楊澤昇·楊源·楊漢榮·李涬·楊進岳·盧聖烈·楊時震·楊澤齊·金起崇·黃命來·楊峙岳·崔厚鎭·金台燮·李秉常·黃正夏·任尙瑾·金榮耆·李養元·黃鎭煥·金守默·黃鑄·曺漢振·張致說·黃庭周·李日昇·金致河·康麟德·郭載徽·朴潤身·黃始權·金學祖·洪汝舟·金性魯·姜樂基·洪命舟·黃檜·金迪祿·安處基·全爾命·朴瑜·李仁開·高旻柱·李喆煥·朴尙廉·申處夔·黃庭魯·宋彙吉·尹義弼·李夢魯·趙霂·洪再彬·李寅培·金慶一等疏曰,伏以,星霜荐改,禮制有限,洪惟我正宗大王,祔廟禮畢,於戲,不忘之思,與天無極,我殿下端冕卽吉,羹墻在御,廓然之慕,何以堪處?仍伏念,聖王垂世之敎,莫盛於顯忠崇節,而若我四百年扶植綱常,敦尙忠義,天經地緯,燦然不泯者,誠賴列聖御極,宏收遠覽,必先眷眷於激厲闡楊之政。逮至華夏陸沈,江漢朝宗,文·陸不讓於南朝,夷·連輩出於東藩,於是乎箕聖禮義之邦,煥然復爲君子之國,而自我肅廟建壇行禮,尊周之義,家法相傳,風泉之思,遍及陪臣,凡係光褒崇報之典,有聞畢擧,至我先大王,寤寐春秋,秉義彌高,起曠感於忠賢,揭昭光於宸翰者,二紀之間,史不勝書。今殿下治廟初元,志懋善繼,法祖宗尊攘之義,想丙丁板蕩之際,必有撫古興感於死事諸臣之忠,而臣等所居道平壤一府,卽當時方伯邑倅成仁之地,節義竝萃,疆土增重,而甘棠遺黎之所謳吟而飮泣,泗上雙廟之所瞻式而弔古者也。臣等謹按,本府於丙子之難,故觀察使忠烈公臣洪命耉,以監司死於節,故掌令忠正公臣洪翼漢,以庶尹死於節,俱蒙朝家旌褒之恩,而粵在肅廟壬午,西人於府西豆老島之北西山之下,立祠以祭翼漢,號曰西山祠,蓋以翼漢之被執入瀋,實在此地,故悲其跡而慕其義也。其後又以命耉之按節玆土,同時殉義,與翼漢同祠而竝祭之,先正臣文純公權尙夏有詩四句曰,倬彼箕都,西山漠漠,緬懷雙節,淸風灑落,仍書淸聖臺三字,刻石立于祠門之內,以譬孤竹伯·叔之烈,而二臣之精忠大節,炳烺日星者,足徵於斯。嗚呼,丙丁之事,尙忍言哉?方北使來議僭號也,翼漢首先抗疏,請執其使而戮之,北使懼而遁去。其冬警報至,主和者謂斥和而致虜者,洪翼漢也,遂除平壤庶尹,俾迎其鋒而迫遣之,翼漢夷然曰,殉國死敵,吾之索心也,卽日登途,而虜騎已迫西郊矣。翼漢穿賊屯數十日,始達于平壤之寶山城,召集部民,殫心籌畫,士氣思奮,守備且具,而事已大謬。虜要得斥和臣以甘心,主和者以翼漢及尹集·吳達濟三人應副。於是翼漢,自任所縛至虜庭,兵刃交脅,抗立不屈,解衣投地,請速臠咼,仍索筆揮書,以明覆載之間無二天子之義,遂就慘戮,如赴樂地,魂魄不歸於故國,義聲大振於夷夏。環東土數千里,至今免爲左袵之域,而知有春秋尊宗周之義者,實賴翼漢等數臣之忠,而永有辭於天下後世矣。若命耉之爲監司也,龍·馬兩胡,持其國書,率蒙古酋領而來,議建僞號,域內震怖,待以待中朝使之禮,命耉獨貶其儀。龍等已大懾,及其發言,命耉正色斥之,且曰我國之天,在於大明,龍等色沮,不敢復言。虜旣僭號,僇辱信使羅德憲等,作書稱勅壐而還之,命耉憤泣馳疏,請斬信使之頭,入送潘中,且遣使責以大義,疏入,中外聳動。當是時,廟謨羈縻,和議方張,命耉憂憤成疾,慨然流涕,常言我則唯一死耳。自受任以來,日夜繕甲練卒,峙糧修埤,屢以監司之入保山城,直略無礙,條奏關防方略,皆切要急務,而竟寢不報,虜果渡江,三日直薄京師。命耉時在慈城,聞變慟哭曰,果如吾惴矣,以賊虜遺君父,守此何爲?遂飛檄列鎭,率師勤王,設殿牌肅躬行禮,部署諸將,激以忠義,士皆揮泣,勇氣百倍。自南漢受圍,諸路擁兵之臣,逗撓觀望,無敢嬰其鋒者,而命耉孤軍入援,轉鬪千里,所遇摧破。賊及大懼,悉引南漢精銳,驟若風雨,遂與鏖戰于金化之柏田,命耉親執桴鼓,誓天督衆,千砲齊發,賊屍相枕,而虜又益兵,我則無救。命耉自知死所,徐解印符,身中三矢,毅然不動,手劍擊刺,氣愈凜烈,及至遇害日久,顔色如生。仁廟聞其殉命,臨筵出涕曰,板蕩死難,只有洪命耉一人,哀卹之典,曠絶千古。噫,此二臣者,一則委骨燕山,一則橫屍原野,而其斥和也同,其死義也同,一則方伯,一則邑倅,而其尹玆土也同,其字斯民也同。況其氏系同貫,宦跡同轍,籌畫之際,羽檄之會,想見其一心同照,戮力同事,而生同患難,死同竹帛,則今於桐鄕一片,與同俎豆者,此實箕之士民不能已之志,而究諸精義,質諸國論,庶幾不悖而不貳矣。是以創祠之初,故相臣忠翼公趙泰采,以按使,主張而樂成之,其後搢紳大夫之莅是邦而過是鄕者,莫不起敬而致虔。秪緣西土遐遠,俗習貿貿,建祠百有餘年,尙未請額於朝,而間者丁丑舊甲之回,本府儒士康逵等,始乃一遭叫閽,適値客使之來,見格喉完矣。伊後故老凋喪,多士因循,寥寥無更籲之擧,遂使一祠雙節,不及聞於先大王在宥之日,以賁惇典礪世之治者,此臣等之罪也,亦臣等之恨也。今以當陳於先朝不得陳者,負罪齎恨,又不能一陳於殿下之前,則是將終歸乎有祠而無額,有饗而無名,永貽羞於殷師之遺邦矣。夫以二臣之忠貫日月,名亘宇宙,豈有輕重於尸祝之事,而漠然山河,廟貌凄其,徒憑舟人過客之指點,未有華額璇題之表揭,則何以慰忠志之慨傷,而亦不爲昭代之缺典乎?且伏惟念國家於大小祠院,特宣扁額者,或以一時之過跡,或以一事之偶會,唯其人之是視,未必皆終老之所畢命之地,而在在尙然。今二臣之於此地,遺愛不比過跡,委寄不翅偶會,而流芬宿烈,過於終老,捐身殉國,卽其畢命,臣等之冀望殊典,願得恩額,或不至於僭猥之甚,況其祠屋之仍舊,儀物之無加,實有異於創議而違令者哉?說者謂二臣前此,皆有賜額之祠,係是疊設,向來畿儒所請趙文正祠額,猶未蒙允,則今不宜妄陳此疏,其言固當然,臣等死罪,竊以爲,事不可以一槪論。夫疊額與疊享,均是疊設,而如江華忠烈祠之追享翼漢,乃在先朝丁未,雖係禁令之後,曾不以疊享爲拘。蓋我先大王尊賢尙節之盛德,唯義是當,唯公是聽,若其人有曠世不偶之蹟,則不少難惜,苟其地有十分當設之義,則不嫌重複,西澗·大老等數賢之祠,亦皆此類。夫翼漢之於我東,婦孺僕隷,皆稱以三學士之首,而倡明大義,隻手扶綱之功,雖家祭而戶饗,未爲多也。且彼西山一髮,卽其授命就義之地,而自此以西,無復南冠故國之跡,倘使英靈有返,則必於斯躑躅而徊徨。嗚呼,唏矣,此豈非忠臣烈士膽裂而腸摧者哉?然則翼漢腏享之地凡四所,而宜莫如西山之專且切也。又況命耉之同此祠,實千古稀有之事,命耉腏享之地亦三所,而其奮義樹烈之績,自箕城始,則又莫如箕人之尊且慕者。噫嘻,箕之一邦,幸而得二臣之來,爲方伯爲邑倅,不幸而値丙丁之變,爲柴市爲睢陽。使天下州縣,無祠院則已,有則不祀其方伯邑倅同時立殣之地,而將於何地也?此眞可謂曠世不偶之蹟,十分當設之地。我殿下倘體先朝恢弘光大之度,以循一世大同至公之論,則其於疊設當否,必不待畢言,而有所裁處矣。玆敢不避猥越,相率裹足,來伏闕下,冒死煩瀆於黈纊之聽。伏乞聖明,俯垂諒察,特命有司,亟擧宣額,俾樹百代之風聲,以聳四方之瞻聆,則在殿下述事之美,御世之具,亦未必無小補也,不勝幸甚。臣等無任云云。答曰,省疏具悉。所請賜額事,詢大臣處之,爾等退修學業。
黃海道松禾道東書院儒生幼學姜達興·申應宣·楊慶履·李百源·李得源·康㬘·李鎔·楊日新·權暘·張配一·邊喜世·楊震大·李仁烋·康·李庸徽·李鈺·楊東潝·李萬徽·李正夏·李敬一·楊慶億·康文濟·李尙渭·李仁綽·楊震昌·李春欇·康㬦·權得均·李尙孝·閔信德·李鈛·閔昇洙·李逵徽·楊東潤·李尙惇·李光殷·邊喜儉·楊顯老·李範琥·李重埰·金應琥·任載厚·康趾烈·張配極·孫有曾·李元誠·李文協·崔鍾斗·李東燮·申應文·李實·申泰周·權時均·李普懿·申錫普·李正蕃·李養履·權錫江·權益均·韓浹·張維榦·金復淵·權齊衡·姜仁興·楊慶純·權宅均·楊慶福·張漢極·兪道聖·張配卨·李翊一·楊慶祖·楊慶達·張配七·韓宗益·康舜濟·李尙寅·李光顯·李範興·楊慶崑·李東五·姜命錢·李鏺·楊顯耆·李銖·李重惇·邊錫宗·鄭有錫·李春默·金應珀·孫旭世·李鎭·康瑨·康履休·李宗學·邊繼宗·李宗源·韓宗根·閔聖洙·趙材復·楊慶恒·李繼栗·楊重夏·權師復·兪達天·康禹濟·鄭得陽·趙材魯·康禹宅·楊慶學·李之源·邊弘宗·金珪·李基誠·崔鍾心·鄭鳳振·李翊九·申鳳周·權煜·楊慶禮·申錫九·權熀·姜命錄·權煥·楊日協·李日默·姜命鎭·李光表·楊慶重·兪昌太·權師學·李光賓·權聖東·李周源·李銶·申錫圭·權燁·楊日煥·李東蕃·李根·任智洙·張維杞·張至誠·申錫晉·張齊東·康堰·申錫曾·李鐍·楊培元·楊日冕·康達濟·李日泓·權世永·閔九範·鄭有達·韓用默·李東億·李翊左·楊日濟·李暹·李光玉·韓應烈·李若徽·李光木·金以鑑·金仁恒·金載源·李普源·李德祐·權大均·李光祐·楊慶泰·李東著·金大鳴·楊日應·李昌華·張鵬齡·李元老·楊在能·康鎭一·崔鍾翼·張配天·楊慶祿·李述源·李遠榦·李養源·李·李遠植·康琦·楊日賓·康琳·楊日羲·李光培·楊培益·張至鍊·李亨達·楊鑠·孫繼祖·鄭寬·李翊莘·張鵬大·韓宗杰·張有亨·楊福新·趙材楚·李漢源·楊日省·李範恒·姜命欽·閔以興·楊學新·權晸·閔貞範·楊日復·韓濯·李錕·姜命鎬·張炫奎·李範衡·兪達洙·楊益新·李範衍·康任濟·金應星·金永秀·李光國·鄭有一·鄭匡一·楊顯東·李永源·康·楊日晉·李萬源·李鎬·楊日華等疏曰,伏以,尊德象賢,明王敎化之本也,建祠腏饗,昭代崇報之典也。是以我國祠院之制,其規不一,而或因杖屨之攸憩,許令腏食,或從衣鉢之相傳,又許配侑。於是乎道學尊而斯文有賁飾之休,風敎振而士林有作興之效,則祠院之有關於治道,顧不大歟?試以臣等所居之鄕言之,有曰道東書院,以朱文公爲主享,以先正臣文正公趙光祖·文純公李滉·文成公李珥配侑之。蓋其山谿九曲之勝,宛然武夷泉石,而李文成亦嘗盤旋於斯,故邑之士遂創是院,其義則諸先正道德學問,實是朱夫子嫡傳,而斯院體例,卽一道統之所存也。院之設,在於萬曆乙巳,而逮我肅宗大王,特賜恩額曰道東,道東二字,卽吾道東來之義,而隣鄕之海州,又有石潭書院,體例旣同是院,而宣額亦曰紹賢,則紹賢·道東,其義一也。猗歟我聖祖尊賢重道之念,至矣盡矣,而遂使海西一方,鼓舞於菁莪作人之化者,職由是耳。其後宋文正之門人子孫,僉議多士,遂復摹寫先正臣文正公宋時烈,文純公權尙夏之遺像,妥安于道東講堂,以寓尊慕之誠,蓋亦以宋文正·權文純之道德學問,又是李文成嫡傳,則固宜配食斯院,以闡道東之義也。嗚呼,道統之傳,有自來矣,道出於天,而由人以明。粵自羲·農以下,堯·舜之精一執中,禹·湯之建中建極,卽其一心相傳之訣,而三代以後,師道在下,則自生民以來,未有盛於孔子,而孔子傳之孟子,此建天地歷萬世而不可易之大一統也。惜乎漢唐以往,反覆沈痼,五季風雨,正道榛蕪,而有宋朱子,集群賢而大成,上承孔·孟之統,下闡周·程之學,遂使斯道之在天下者,炳朗乎如大明中天,此誠夫子後一人耳。自朱子歿,胡元亂眞,聖學湮沒,而運啓吾東,儒賢蔚興,始有趙文正·李文純·李文成諸賢出,而吾道遂東。至若李文成,則窮性命理氣之原,明天德王道之幾,遠溯洙·泗之淵源,近繼洛·閩之緖餘,挽回世道,殆若日星於昏衢,而再傳而得宋文正,以明天正人之學,秉尊周攘夷之義,一堂魚水,萬古綱常,而平生收用,一遵考亭丈尺,兩賢傳心,千載隔晨,則實亦朱子後一人也。又一傳而至權文純,則一直旨訣,獨得其宗,而侐彼皇祠,春秋有可讀之地,眷玆寒水,秋月有照心之像,則其克成師志,克守師訓者,允爲百世之宗師矣。然則孔·朱以下道統之傳,實惟在於我朝三先正矣。凡其崇奬之禮,尊尙之義,一有闕焉,則反有欠於一揆相傳之道,而惟彼李文成,旣躋於朱子之祠,獨此兩先正之不得與焉者,已是斯院之欠事矣。況今影幀之奉置講堂,又爲七十餘年之久,而春秋芬苾之禮,行於院宇,而闕於講堂者,豈非士林之所悵然缺望者乎?且況紹賢·道東,其例旣同,而紹賢則已行宋文正追配之擧,獨此道東,尙今未遑者,尤豈非聖世之闕典乎?是以先朝光御之初年丁酉,本邑章甫,以此齊籲,而先朝以事係難愼,更當量處爲批。聖意所在,雖不敢仰揣,若其體聖祖宣額之意,軫先賢崇報之念,靡不用極,特以重事面之義,不可不審愼,而其所審愼,尤有光於兩賢故也。臣等且感且誦,擬圖更擧,務積誠意,恭俟處分矣。今焉仙鄕云邈,祔禮已擧,微沈無更籲之期,兪音無可承之地,俯仰穹壤,萬事廓然,玆敢相率仰瀆於崇嚴之下。伏乞聖明,俯賜鑑察,追先朝量處之敎,軫本院傳道之統,特命先正臣文正公宋時烈,文純公權尙夏,陞配於道東書院,以光聖德,以幸斯文焉。臣等無任云云。答曰,省疏具悉。所請兩先正陞配事,當詢大臣處之,爾等退修學業。
上在昌德宮。停常參·經筵。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,來初五日,朝參日次矣,敢稟。傳曰,停。
洪義浩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
洪義浩啓曰,行大司憲李直輔,掌令宋穉圭·金日柱,持平李宗烈,執義沈銖,持平李東冕牌不進,監察茶時之意,敢啓。傳曰,知道。
以執義沈銖,持平李東冕,獻納申大龜,正言洪奭周·奇學敬牌不進罷職傳旨,傳于洪義浩曰,只推。
大王大妃殿,傳于李肇源曰,向因禮判筵奏,有別單書入之下敎矣。更思之,庚申裁減,蓋其時不欲加生民弊之意也。大殿進上,依原前例存之,兩殿進上,事面同矣,中宮殿進上,依例磨鍊,以嘉禮翌日陳賀時方物物膳事,又有該曹草記,此則大慶時又不必省約,各殿宮,依例爲之。今年屢次賀禮,各道民弊,不可不念,今又霜降太早,穡事必多所損,爲民事不勝憧憧。冬至方物物膳,竝除減事,預爲知悉。
金羲淳,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
金羲淳,以奎章閣言啓曰,卽接內需司牒報,則咸興·永興兩本宮十月別大祭時,造燭封香吉日,今月十五日卯時,衣襨香燭祭物奉詣吉日,同月十六日辰時俱吉云,以此日時擧行之意,敢啓。傳曰,知道。
金羲淳,以司饔院監膳提調意啓曰,各殿宮日下生雉,因傳敎全數代封矣。今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。
洪義浩,以義禁府言啓曰,卽接月令醫員李永植手本,則以爲時囚罪人慶橚,素患積氣,屢日處冷之餘,挾感闖發,食飮全廢,氣息奄奄,實有難保之慮云。罪人病勢危重,則一邊保放,一邊草記,曾有定式矣。慶橚,姑爲保放之意,敢啓。傳曰,知道。
上在昌德宮。停常參·經筵。
自初昏至夜三更,電光,夜一更二更,雷動。
王大妃殿進御加味養胃湯,自明日停止。出榻敎
李肇源,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,別兼春秋李重蓮·吳淵常·呂東植·金邁淳,嚴飭更爲牌招事,命下矣。謂有情勢,來詣闕外,連爲催促,終不承牌,事體所在,萬萬駭然。所當重勘,而本院請推之外,無他可施之罰,何以爲之?敢稟。傳曰,竝減下,新選人加付,以備左右史。
傳于徐美修曰,戶曹判堂有闕之代,政官牌招開政。
洪義浩啓曰,行大司憲李直輔,掌令金日柱·宋穉圭,持平李宗烈在外,執義沈銖,持平李東冕牌不進,監察茶時之意,敢啓。傳曰,知道。
林蓍喆啓曰,吏曹判書徐邁修,參判金達淳,參議任希存牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更牌招,何如?傳曰,允。參議只推,與判書·參判,一體牌招。
以執義沈銖,持平李東冕,獻納申大龜,正言洪奭周·奇學敬牌不進罷職傳旨,傳于洪義浩曰,只推。
林蓍喆啓曰,吏曹判書徐邁修,參判金達淳,參議任希存再牌不進,推考傳旨及罷職傳旨,今方捧入,而開政命下之後,連事違召,不卽承膺,事極未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
大王大妃殿,傳于徐美修曰,此時此人,處以將任,御將申大謙許遞,上護軍金祖淳除授,牌招傳授命召。
兵曹,御營大將單金祖淳。
李文會啓曰,命召親納,例也,而前御營大將申大謙,謂有身病,使其營校替納,事甚未安,依定式推考警責,何如?傳曰,允。
李文會啓曰,御營大將金祖淳命召傳授時修正次,密匣請出之意,敢啓。傳曰,知道。
林蓍喆啓曰,吏曹判書徐邁修,參判金達淳,參議任希存三牌不進,推考傳旨及罷職傳旨,今方捧入,而開政命下之後,屢違召命,終不承膺,事體所在,誠極未安。判書·參判,所當更請牌招,而係是一日四牌,何以爲之?敢稟。傳曰,參議只推,與判書·參判,一體更爲牌招。
有政。吏批,判書徐邁修進,參判金達淳進,參議任希存進,行右承旨徐美修進。以李書九爲戶曹判書,金明淳·李存秀爲分承旨,閔昌爀爲分兵曹參議,林漢浩爲分兵曹參知,吳泰賢·申大謙爲同義禁,任厚常爲分兵曹正郞,韓翼鎭爲分兵曹佐郞,朴萬榮爲軍器僉正,金翼行爲假監役,李勉翼爲慶基殿參奉,檢閱單金蓍根,承文博士單李泳夏,折衝宋光彬今加嘉善,拯捄十五人江華人,覆啓判下。吏批再政。以蔡弘履爲知敦寧,趙鎭寬爲工曹判書,金載瓚爲同經筵,李書九爲禮賓提調,李薰徽爲長陵令,李魯簡爲監役,李昌元爲昭顯墓守衛官,盧重爲祥原郡守,訓鍊都監提調單李書九,李敬一爲判尹,知經筵單金載瓚,同經筵單趙鎭寬。
兵批,判書李祖承進,參判吳泰賢病,參議金鼎國病,參知李得休入直,同副承旨李文會進。以韓晩裕·李魯春爲分副摠管,元最鎭·南海源爲分五衛將,沈鐮·李東馝爲分都摠都事,南宮·金基爀爲分守門將,孫昌翰·李思恭爲同知,趙應鉉爲內禁將,上護軍趙鎭寬,大護軍閔台爀,副護軍李徵九,以上竝單付。
金羲淳,以嘉禮都監都提調意啓曰,謹依慈敎,嘉禮時儀仗,以小駕儀仗磨鍊,假醫女不足之數,問于刑曹,則本曹見在婢子,僅爲三十名云,而大殿儀仗差備元數,以小駕磨鍊,則爲五十六名,中宮殿儀仗差備,又爲五十五名,都合爲一百十一名,以內外司醫女·針線婢等元差備外餘數三十餘名及刑曹婢子見在之數較量,則不足將爲五十名矣,敢啓。傳曰,不足之數,今番則以各宮婢子代用之意,慈殿已爲下敎矣。
徐美修,以戶曹言啓曰,大報壇西邊舊墻頹圮處改築吉日,令日官池景泌推擇,則今九月初四日辰時爲吉云,以此日時擧行,何如?傳曰,允。
李肇源,以兵曹言啓曰,今此奏請兼冬至謝恩使一行赴燕時,所把驛馬,預爲分定,然後可無窘急之弊。今番亦依近例,前期知委,而應把驛馬四十五匹內,忠淸道驛馬九匹,全羅道驛馬十匹,慶尙道驛馬十八匹,來十月初二日京中逢點,江原道驛馬四匹,咸鏡道驛馬四匹,依例自本道,直爲起送,而趁同月初七日逢點於安州之意,各該道監事處,行移,何如?傳曰,允。
洪義浩,以義禁府言啓曰,卽接保放罪人李榮運戶奴呈狀,則其上典因病保放,今朝身故云,罪名勿論,何如?傳曰,允。
洪義浩,以義禁府言啓曰,因忠淸監司曺錫中放未放修啓冊子,本府覆啓內,稟秩中海美縣徒配罪人李喆運,合有疏釋之道,而臣府不敢擅便,上裁事判付內,依回啓施行事,命下矣。李喆運放送事,分付該道道臣之意,敢啓。傳曰,知道。
禁府啓目粘連啓下是白有,咸鏡道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓依允。又啓目粘連啓下是白有,黃海道放未放修啓冊子中,本府所管定配罪人稟秩康壽甲·李仁默等段,所坐俱係不輕,到配亦是屬耳,竝置仍秩,未放秩乙良,依啓聞施行爲白乎旀,他餘罪人等,令刑曹稟處,何如?判付啓依允。又啓目粘連,忠淸道放未放修啓冊子中,本府所管定配罪人稟秩李喆運段,以其不審不飭之罪,當初議律之初,至於徒配,出於懲後之意是白乎乃,當此大霈旁流之日,合有疏釋之道,而臣府不敢擅便,上裁爲白乎旀,具綜·鄭漢喆·沈廷秀·鄭持容等段,到配屬耳,竝置仍秩爲白乎遣,他餘罪人等,令刑曹稟處,何如?判付啓,依回啓施行爲良如敎。又啓目粘連,慶尙道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓依允。又啓目粘連,全羅道放未放修啓冊子中,本府所管定配罪人仍秩乙良,竝只依啓聞施行是白乎旀,他餘罪人等,令刑曹稟處,何如?判付啓依允。又啓目粘連,黃海道放未放修啓冊子,雖以前後赦令,兩度修啓是白乎乃,本府所管定配罪人稟秩與未放秩,已有所論列覆啓者,更無可以稟處是白乎所,他餘罪人,令刑曹稟處,何如?判付啓依允。又啓目粘連,平安道放未放修啓冊子中,本府所管定配罪人仍秩乙良,竝只依啓聞施行爲白乎旀,他餘罪人,令刑曹稟處,何如?判付啓依允。又啓目粘連,向前金宗燁,身爲鎭將,軍丁之闕額,還餉之弊端,旣不能察飭,至有繡啓之論列,事極可駭,以此照律,何如?判付啓依允。又啓目粘連,向前朴道性亦,司僕寺人馬之不卽待令,雖甚可該,外司所屬之無難推治,實是挽近所無之擧,其在懲後之道,此等之習,不可不嚴勘,以此照律,何如?判付啓依允。又照目粘連,加里浦前僉使禹德遠矣本府議啓內,商船之初不相關,諉之本鎭之稍遠,改槊時監色作奸,旣不能自掩,則不飭之罪,在所難逭。以此照律,罪,杖九十收贖,奪告身四等,私罪。奉敎依允爲旀,功減一等爲良如敎。又照目粘連,全羅前右水使金爔矣本府議啓內,觀其所供,參以繡啓,生松傍枝與蟲蝕枯木之剪除,或議道臣,或因鎭報是如爲白乎乃,當此松禁蕩然之時,雖是無用之木,發賣之說,亦甚駭聽云者,誠如繡啓,不審之罪,在所難逭。以此照律,罪,杖七十收贖,奪告身二等,私罪。奉敎依允爲旀,功減一等爲良如敎。又照目粘連,慶州前府尹李尙度矣本府議啓內,今以道査各人之招,參互前後囚供,則除却他餘諸條,夫刷價之未遞先用,格價米之作錢取剩,雖云襲謬,有違法意。以言乎賑政,則所謂賑資,旣出賑租之立本,而便作自備,以言乎糴政,則安康捧留,亦因歲末之闊狹,而麤穀居多,卽此數事,難逭重勘。固宜縮伏俟勘之不暇,而乃於再供之辭,專事噴薄,仄罵御史,侵詬道臣者,揆以朝綱,殊極駭然是白乎矣,臣府議讞,當以道査所論列爲案。以此照法嚴勘,罪從重論,杖六十收贖,告身盡行追奪,徒一年定配,私罪。奉敎依允爲旀,功議各減一等爲良如敎。
洪義浩,以義禁府言啓曰,時囚罪人李尙度,杖六十收贖,告身盡行追奪,徒一年定配,照律公事判付內,依允,功議各減一等事,命下矣。李尙度,功議各減一等,減徒加杖,杖九十收贖,奪告身四等,放送之意,敢啓。傳曰,知道。
義禁府啓目粘連,江原道放未放修啓冊子中,本府所管定配罪人稟秩李章玉段,罪係不輕,到配屬耳,置之仍秩爲白乎旀,未放秩劉仁獐乙良,依啓聞施行,何如?判付啓依允。
戶曹判書趙鎭寬疏曰,伏以臣於積日違傲之餘,昨値太室奉審之擧,事體莫重,期又在卽,於是焉黽勉者,將欲明自劃之義,在乎敦匠耳。顧今敦匠之任,卽臣子歡欣奔走之會,而臣則無奈其鐵限在焉。然而至今含糊,惟俟朝家之處分,而大臣不爲之白罷,又從而督迫之,臣情到此,轉益悶蹙,請得以備陳之。臣與重臣閔台爀,同差提擧,病亦相同,故會同之日,同赴都監門外,竝辭乞免,而畢竟都監草記,一遞而一否,藉曰本職之有緊漫,而情勢亦豈以緊漫有殊乎?臣於都相,自阻禮數者素矣。都相今許其除禮而治事,感則有之,實亦難便。蓋於籌坐朝班,賴有他大臣領之,而此則只有一都相焉,其在事面,終爲苟艱,有一於此,尙云難矣。況於都廳中,有不可對面者,都監旣一邊差出,又一邊促臣,不幾近於欲其入而閉之門乎?大臣始雖未諒,及其旣諒之後,何不少假回避地也?都廳雖曰郞官,朝廷望實,絶異於該司郞僚,則假使由我而遞之,豈能獨自晏然乎?此言出自臣口,而沮人進途,臣固知議臣者在後,而尙不暇恤者,竊恐淹延時日,出場無期,與其轉入於不忠不孝之域,毋寧掃除拘牽,直陳情實,退伏鈇鉞之爲安也。且以格例言之,未有敦匠之所而度支之不與焉。敦匠·度支,名異而實同,惟解度支之外,無他道焉。若臣母病危綴之狀,業已悉暴情懇,雖不敢每每煩瀆,而似此難安之端,卽前疏之未敢發,玆敢冒死呼籲。伏乞聖慈,垂日月之明,推覆燾之仁,特解臣本兼諸任,以伸微悃,以尊國體,千萬幸甚。臣無任云云。答曰,省疏具悉。以禮使之道,度支·敦匠之任,竝許遞。
副校理鄭魯榮疏曰,伏以臣空疎謭劣,百不肖似,厚被先朝陶甄之化,偏荷聖明拂拭之恩。職忝近密,瞻依日月之光,才愧論思,未效涓埃之報,除旨屢辱,尸素徒積,自知僥濫,只增惶恧。顧何敢援引館規,妄效古人陳情之義,而區區切至之懇,亦不敢自阻於仁覆之天,玆敢不避煩猥,畢暴衷懇,惟聖明矜察焉。臣命道畸窮,家世單孑,旣失所怙,又鮮兄弟,子母二人,相依爲命,而臣母今年,恰滿七十,自來稟賦之脆弱,平生經歷之艱楚,遂成沈痼之疾,駸駸然不離床席者,已十餘年矣。日昨臣自禁直歸視,其間又經膈氣衝攻之症,氣血俱耗,勞傷互侵,奄奄有朝夕難保之形。若使調養滋補,及今不失其宜,則猶可冀少延桑楡之景,而臣迂拙貧窶,不能盡人子之職,晨夕菽水之供,有時不充,疾病刀圭之資,無力可辦,劬劬反哺之誠,曾不如烏鳥之微,臣之情吁亦慼矣。顧今聖明在上,孝理方新,匹夫之志,無願不遂,如臣無似之跡,宜蒙一視之仁。伏乞天地父母,俯垂矜諒,特命選部,許畀臣一小縣,俾遂一時便養之願,則臣之此生隕結,當如何?臣無任云云。省疏具悉。疏辭下該曹稟處。
上在昌德宮。停常參·經筵。
洪義浩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
事變假注書盧,身病猝重,勢難察任,今姑改差,何如?傳曰,允。
傳于金羲淳曰,諸承旨持公事入侍。
盧改差,代以李南翼爲事變假注書。
洪義浩啓曰,行大司憲李直輔,掌令金日柱·宋穉圭,持平李宗烈在外,執義沈銖,持平李東冕牌不進,監察茶時之意,敢啓。傳曰,知道。
以執義沈銖,持平李東冕,正言洪奭周·奇學敬牌不進罷職傳旨,傳于洪義浩曰,只推。
以副應敎閔命爀,副校理尹悌東牌不進罷職傳旨,傳于金羲淳曰,只推。
傳于李肇源曰,今見右相箚,重臣處義,誠不可曉也。然則日前疏批,予亦不審矣。前戶曹判書趙鎭寬,施以不敍之典,以示敬大臣之意。
以李根祜·趙民和爲分假注書。
兵曹口傳政事,以尹益儉爲分都摠都事。
金羲淳,以弘文館言啓曰,副應敎閔命爀疏批已下,副校理尹悌東,旣有只推之命,一體牌招察任,何如?傳曰,允。
李肇源,以兵曹言啓曰,新除授分都摠都事沈鐮在外云,改差,其代口傳差出,何如?傳曰,允。
李肇源,以備邊司言啓曰,頃因嶺南左道暗行御史鄭晩錫,右道暗行御史權晙別單,統營所屬各邑倉營監色存罷便否及統營移貿穀之定式外加貿委折,竝令道臣報來後稟處之意,覆啓行會矣。卽見慶尙監司南公轍報本司辭緣,則枚擧統制使李潤謙所報,以爲該營之在外倉庫,凡爲九處,而進上所需公用各種及軍器舟什等許多責應,旣無各邑分定之例,故分排各倉,逐朔貿用。若其句檢之方,貿易之節,苟非營監色,則非特公貿之狼狽,易致倉儲之虛逋,而其所事役,勢將移責於各邑,營監色革罷一款,不可輕易議到。至於移貿加數事,事在前帥,而雖有不獲之事情,定式外加貿,一則有違法擅便之罪,一則有後弊層生之慮,更爲申明科條,各別禁斷爲辭矣。統營以三道管轄之地,體貌規制,與他自別,而挽近以來,凋弊轉甚,其在壯關防備陰雨之義,誠亦可憫。今此都廳革罷之論,非不曰其然,而以此補彼,旣無善後之策,祛弊生弊,徒歸剋削之科,則殊非所以經遠之圖。大抵此等弊源,專由於操束失宜,制置乖方,爲帥臣者,苟能剛嚴公明,物我之私,彼此之分,容不得於其間,則似此弊端,豈至於屢煩登聞乎?監色革罷一款,今姑置之,爲先嚴飭該帥臣,自今年秋捧,所謂斛面厚量,色落濫雜等,爲諸民切骨之冤者,別加探察,一切革祛,而如是申飭之後,弊猶如前,無有釐改之效,則先從帥臣,斷當重勘。至於移貿事,當初定式,明有年限,而酌定石數,科條且嚴,則謂難排用,有此違越者,事體所在,殊極駭然。當該帥臣,姑先從重推考,恪遵朝令,更無敢加貿之意,一體分付道·帥臣,何如?傳曰,允。
李肇源,以備邊司言啓曰,頃因嶺南暗行御史權晙別單,慈仁民所受架山餉還,換屬柒谷府牛巖·八莒兩倉便否,令道臣論理狀聞後稟處之意,覆啓行會矣。卽見慶尙監司南公轍狀啓,則以爲柒谷民所受之穀,或納平倉,或納山倉三處,故一戶所納,四岐分裂,民皆疾首。今若慈仁餉穀,換屬本邑,則欲爲慈民息肩之小利,別生柒民切骨之大瘼,不如仍舊之爲便,請令廟堂稟處矣。移疾偏苦之弊,固已慮之,而不如仍舊之論,道臣所見,誠有可據。架山餉還換屬事,今始置之,何如?傳曰,允。
李肇源,以備邊司言啓曰,慶尙左水使趙宅鎭,在任卒逝矣。依法典,返柩時擔軍題給之意,分付所經各道,何如?傳曰,允。
洪義浩,以義禁府言啓曰,時囚罪人朴道性,杖一百收贖,告身盡行追奪,徒三年定配,照律公事判付內,依允,功減一等事,命下矣。朴道性,功減一等,杖九十收贖,告身盡行追奪,黃海道長淵縣新行驛,徒二年半定配,而以議啓內辭意,具罪目,依例發遣府書吏,押送配所,何如?傳曰,允。
吏曹啓目粘連,觀此弘文館副校理鄭魯榮上疏,則以爲臣母,今年恰滿七十,稟賦脆弱,經歷艱楚,遂成沈痼之疾,駸駸然不離床席者,已十餘年矣。若使調養滋補,及今不失其宜,則猶可冀少延桑楡之景,而臣迂拙貧窶,不能盡人子之職,晨夕菽水之供,有時不充,疾病刀圭之資,無力可辦,特命選部,許畀臣一小縣,俾遂便養之願亦爲白有臥乎所。鄭魯榮家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
禁府啓目粘連,中官朴道性矣本府議啓內,司僕寺人馬之不卽待令,雖甚可駭,外司所屬之無難推治,實是挽近所無之擧,其在懲後之道,此等之習,不可不嚴勘。以此照律,罪,杖一百收贖,告身盡行追奪,徒三年定配,私罪。奉敎依允爲旀,功減一等爲良如敎。又照目粘連,古今島前僉使金宗燁矣本府議啓內,身爲鎭將,軍丁之闕額,還餉之弊端,旣不能察飭,至有繡啓之論列,事極可駭。以此照律,罪,杖九十收贖,奪告身四等,私罪。奉敎依允。
獻納申大龜啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切。何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孼逆種,晷刻偃息於覆載之間。請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典。請正法罪人鏔,亟施孥戮之典。逆醫命吉之未伏法徑斃,已是失刑,而諸子散配,乍有成命,旋卽還寢,逆吉之未施王章,尙切輿情之抑菀,竝與其子屬,而偃處城闉,殆若無故者然,此豈復君讎討國賊之義乎?請命吉諸子,依前下敎,施以散配之典。噫嘻,痛矣。今番嶺獄干犯諸賊,孰非可覈,而其中權龍度之招,以爲與時景酬酢,以醫官已被臺啓,蔡承旨弘遠,亦爲上疏請鞫云,逆景抵金行久書,有曰邑中武弁之自京來者言,蔡弘遠,陳疏請鞫醫官云。所謂武弁,卽張羽成也,羽成之招,雖爲發明,逆景之言,旣已綻露,賊招賊札,若是丁寧,則傳說於逆景,明白無疑。且弘遠之疏,只是請鞫醫官,則逆醫之請討,乃是一國之公憤,弘遠之疏,必無掩諱不呈之理,而今此諸賊之傳說,莫不藉重於弘遠,則其間必有苗脈,渠輩亦必有聞處,則此事之究覈,只在於此二賊明矣。不可以已決之案,置而不論。請放送罪人權龍度·張羽成,亟令王府,拿鞫得情。噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極兇獰,而賊魁凶言,無難傳說於推覆之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。噫嘻,痛矣。李漌之罪,可勝言哉?渠以蟣蝨之賤類,又爲梟獍之親屬,其所負犯,宜被大戮,而以天地好生之德,不加之誅,投之有北,保活性命,殆將三十年所,則固宜銜恩感德,罔有他意,而乘擧國哀遑之日,挾營門曲護之力,恣意跳出,直入京城,閱月留滯,略無顧忌者。其凶頑獰慝,已無餘地,而身拘王獄,私書公行,至發於該府之草記,而其綢繆指揮,必有其人。且書中所謂勿爲雜談云者,所謂雜談,雖未知何等說話,而恐其吐出,丁寧申囑者,其間必有情節,始允嚴鞫之請,究覈有路,旋降還配之命,輿憤益激。請還發配所罪人李漌,亟令王府,更爲拿來,嚴鞫得情,施以當律,私書往復之人,一一査出,施以刑配之典。壬子南學之疏,吁亦凶且慘矣,締結翰逆之餘黨,傳襲師賊之凶論,乃於李㙖之假托闡揚,暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也?噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類。至於沈基泰之所爲,亦甚凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕。請放逐罪人李祖源·沈基泰,竝施島配之典。昨冬處分以後,義理大闡,世道底定,猗歟我先王之志事,煥然乎揭日月之明,國勢之岌嶪,由此而奠盤泰之安。凡今日北面於庭者,敦不仰我東方億萬年無疆之休,而夫何一種不逞之徒,舊習不悛,宿處難忘,猶懷力扶凶徒,背馳公議之計,而至於今日宋文述而極矣。渠以鄕曲蟣蝨之賤品,濫荷先朝陶甄之盛化,內而臺省,外而腴邑,無不兜攬,則在渠報效之道,討凶賊趨國是,宜倍他人,而今藉求言之敎,敢生嘗試之習,拈出竄配中數人,謂以干和之一端,至請疏放之典者,是何凶譎之計也?噫,彼金履喬輩,負犯何如,關係何如,而乃反暗地陰獲,甘與同歸,是豈常情之所可出者乎?平日不率之習,必以五晦之筵敎,臘月之處分,常懷不滿之心者,昭昭難掩矣。其死黨負國之陰謀祕計,豈無所以然哉?此其窩窟未破,根柢尙在,故凶徒之把作奇貨,潛售覬覦者,有時闖發,無難故犯,究厥心腸,節節痛惋。然此豈渠一人之所可獨辦者哉?慫慂者頤指者,亦有其人,此而置之,則不知何樣凶圖,復出於何地,思之及此,寧不凜然而心寒哉?請絶島定配罪人宋文述,亟令王府,嚴鞫得情,夬正典刑,頤指慫慂之徒,嚴覈査出,施以當律。噫嘻,痛矣。李允行之疏,何爲而發也?名雖假於懲討亂賊,計則售於壞亂義理。若其疏中權攝二字,弄臣一句,是豈今日北面於殿下之庭者,所敢萌諸心而發諸口者哉?噫,權攝云者,權宜而攝行之謂也,史所稱堯老而舜攝也。周公之攝政也,皆以在下之人,而攝在上之事也,自周公以後,攝之一字,又非好題目也。今我慈聖殿下,以太母之尊,有女堯之德,痛念國家綴旒之勢,勉循群下垂簾之請,卽此國朝之近例,元祐之故事。而凡所以牖世導俗,斥邪扶正,闡明先王之義理,光啓一初之政化者,建諸天地,昭如日星,則環東土含生之倫,孰敢以權攝等語,肆然擬議於今日,而噫,彼允行,乃敢以此等乖悖之言,闖發於章奏之間,其心所在,路人所知也。又若弄臣之說,何其無嚴之甚也?前史所稱,猶貽後世之譏,則渠敢以此,形諸文字,自謂請討權奸,而隱然若歸累於先王之盛德至善,苟有一分人心,則豈敢發此悖慢之說於殿下之庭哉?如渠卑賤蒙騃者,有何知識,而蓋有一種怨國之徒,常懷平日不滿之心,私自誹謗,互相和應,其所以壞大義而戕善類者,無所不至,而終至於語逼慈聖,誣及先朝耳。嗚呼,此若置而不問,則將不知幾允行,接踵而起,眩亂義理,乖敗世道,豈不凜然而寒心哉?請屛裔罪人李允行,亟令王府,設鞫得情,夬正典刑。噫嘻,可·發兩賊,卽窮天地亘萬古所無之凶逆,而必基,乃可基之親弟,時發之密友也。參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心。兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出於我聖上好生之德意,其爲失刑則大矣。請慶興府定配罪人必基,亟令王府,更爲拿來,夬正邦刑。昨伏見傳敎下者,有北靑府投畀罪人李錫夏特放之命。噫,彼錫夏,乃邪魁之切姻也,權凶之狎客也。自來行己之憸卑,久爲淸議之所棄,卽此一款,已難免黨與之律,而向年疏語,托以應旨,受其指使,遣辭閃倏,指意陰祕,敢售漫漶義理之計,論其罪負,有北之投,猶屬薄勘。今此特放之典,雖出於大聖人好生之德,而以若形迹,以若辜犯,不可輕議於宥釋。請還寢北靑府投畀罪人李錫夏特放之命,依該府草記,還發配所焉。新除授司諫徐有沂,時在慶尙道安東地,司憲府掌令金日柱,時在京畿果川地,持平李宗烈,時在全羅道靈光地,請竝斯速乘馹上來事,下諭。答院曰,不允。第四五六七八九件事,亟停勿煩。宋文述事,李允行事,必基事,李錫夏事,不允。下諭事,依啓。
右議政徐龍輔箚曰,伏以臣猥膺敦匠之命,時屬同慶,心切與榮,未敢辭巽,期效忱誠。卽伏見前戶曹判書臣趙鎭寬疏本,雖曰陳情祈免,其所疑怒,專屬臣身,誠不勝瞿然驚惑之至。臣於此重臣,果有世嫌,雖不通言語,講禮數而周旋於位著之間,已多年所,亦未嘗因私而廢公,則獨於此敦匠之地,以臣之故,忽作難進之端,誠有所不可曉者。始也會同之逡巡,雖未詳其緣何情勢,而伊後勉出,蓋爲都監事務,地部例多主之,掌賦重任,又不可因細節而輕遞故耳,公體則然,臣何與焉?至若都廳啓差,不過採循公議而已。朝廷用人,固不當以一人之私嫌,有所取捨,而若使臣,早知其致此葛藤,則一都廳之得失,未足爲當者之大節拍,何必曰匪此莫可?況堂郞自有體例,重臣若以爲不安,則其所變通,本非難事,何不於初疏,露實直陳,今始若是其張皇乎?然而謂臣以未及周思,則是誠有之,今乃疑臣以陽作督出之擧,陰沮進身之路,則用意艱險,汚不至此,其所謂欲其入而閉之門者,是果何等說也?臣雖無似,所惜者朝廷之事體也。傳曰,人必自侮而後人侮之。臣旣忝叨大官,立心制事,不能見孚於具僚,而受侮至此,反躬自省,只有慙歎,玆敢冒控短箚,仰瀆崇嚴。伏乞聖慈,將臣所帶都監都提擧之任,亟許遞免,仍解中書之銜,以存朝體,以安微分焉。取進止。答曰,省箚具悉卿懇。大臣體重,豈可以此自引乎?所辭過矣。卿其安心董事。仍傳曰,此批答,遣史官傳諭。
副應敎閔命爀上疏,伏以臣於見職,自來情勢,天鑑之所俯燭,同朝之所共知,鐵限二字,不待臣自鳴,而塗人耳目者久矣。是以凡有除命,必陳衷懇,輒蒙體諒。臣居常感泣,自謂日月之照,雨露之私,獨偏於臣身,今者除命,又何爲而至哉?臣誠惝怳悸恐,莫省所措也。臣又於目下事,尤有所萬萬恧蹙者。臣於嘉禮都監,見差都廳之任,而値此莫大之慶,猥忝敦匠之末,區區情病,有不敢言,隨衆仕進者有日矣。追聞該都監堂上臣趙鎭寬,謂與臣有嫌,不得供職,頗有傳說於搢紳間,臣晩始聞此,瞿然自恧,纔呈病狀矣。繼伏見其疏,則謂與臣不可對面云云,然則臣之前此十許日赴公者,自歸於拚棄廉隅,放倒名義之科矣。蓋重臣之不欲對面於臣,不但其言之如此,臣亦豈不知其難安,而或者以爲都監,權設也往役也,與他官職絶異,堂郞之間,無嫌避之法,不必遠引前事,近例班班,多有可據者,而況重臣,於會同之日,漫引他端,言病不參,伊後仍爲引入,則臣之鈍滯之見,誠不覺其意實在臣而强託他故也。且重臣則堂上也,臣則郞僚也。若使會同之日,明言其不欲與同周旋之意,則臣雖無恥,亦將聞風逬退之不暇,而乃以崇品峻秩,處在堂上之位,反以一郞官之故,視以欲入而閉門,不幾近於自輕乎?雖然緣臣冒沒,致有重臣疏擧,格例之倒置,聽聞之疑訝,非細故也。臣之聾聵昏謬,姑舍勿論,一世之持公議者,當謂臣何?左右較量,無以自恕,以此情蹤,抗顔周行,萬無其望。伏乞天地父母,亟遞臣都廳之任,仍命銓司,勿復檢擬於官職,以謝人言,以靖私分,千萬至祝。臣無任云云。省疏具悉。都廳之任許遞,爾其勿辭察職。
方外儒生進士柳之和,幼學李永奎·李秉溫·李圭錫·李鍾九·李光正·魚致晟·沈鐻·李宰謙·鄭五錫·徐有謙·南駿聲·金炳常·李鍾淳·權五應,進士尹慶烈·沈毅鎭,幼學金箕景,生員趙學榮·朴宗侃·李祖植·趙在昉·趙鎭性·李魯進·李憲祖·李維城,進士徐稷修·閔致殷·李憲承,幼學金鼎根·趙在星·朴宗珏·金履宅·金正柱,進士尹浣·任壽益,幼學朴華壽·李秉澈·沈健鎭·李儒準·李義濬·李發淳·尹致熙·李文植·洪秉鼎·鄭煥祖·黃基素·姜彬·姜琳·韓成履·尹經烈·李埥·洪耆周,生員趙鎭室,幼學金遇順·徐文悌·李秉植·魚用臨·洪晩燮,生員魚用恒,幼學魚在淇·魚命夔·李謙中·李英和·徐秉淳,進士閔致昇,生員兪平柱,幼學兪晦柱,進士沈能述,幼學朴齊尙·朴履鉉·洪益綸,生員沈弘之,幼學尹淑·兪春柱·李魯元·鄭在瓚·金錫載,進士申夔朝,幼學金魯鼎,進士徐有望,幼學申一善·申學善·李株·兪冕柱·兪羲柱·趙錫仁·魚在修,進士魚在璜·柳鼎養,幼學安光近·安光直·洪秉五·趙樂永·沈至永·黃基鎬·洪秉肅·洪永燮·吳致大·宋鎭圭·金鎔·趙安謙·權度應·金炳倫·李在稼·黃仁彦·黃基南·趙瀞·趙在斗·趙泳夏·金履初·柳仁根·黃仁素·趙泳·徐相祿·金載成·李在建,進士金孝根·李敎明,幼學李好明·李孝明·徐有純·沈宜晉·李永邁·李永翊·李永完·鄭億柱·徐鎬修·李鍾璧·尹崇烈·朴宗燮·李魯翼·李魯源·李永徽·沈能愚·朴宗儀·李憲中·元錫範,進士金學淳·金可淳·尹應大,生員金鎭,幼學姜杓·申錫龜·張錫憲·張錫漢·徐能輔·申友善·朴齊賢·李宗玉·申錫寬·李鍾珏·兪翼柱,進士申錫履·兪伯煥,幼學李度衡·李汲·李鳳秀,進士李龍秀,幼學李驥秀·沈文永·尹用大·金魯鍾,進士李愚在·李近源·柳光顯,進士魚在琬·金炳翼·徐鳳輔,幼學金協淳·元在亨,進士李源昌·許明,幼學李鍾仁·李鍾正·李惇中·南養來·洪起燮·金履秀·李海謙·李黃載·沈能稷·沈能基·洪容默·金五淳,進士金箕懋,幼學金箕愈·閔致周·李審榘·李寅溥·鄭在民·洪秉直·尹守鉉,進士趙萬永,幼學趙寅永,進士沈英鎭·柳輨·李熙緝·李,幼學洪俊謨,進士洪直謨·柳珪·洪益聞,生員尹鼎烈·趙錫基,幼學李僖範,進士李述明·朴泳,幼學趙復源,生員尹行慶·李國著,幼學魚致亨,進士丁好三·南翼中·韓象洪,幼學尹經國·金獻淳·朴英源,生員朴義和·李敬在·姜守穆,進士權中倫,幼學金晩喜·沈獻永·尹相烈·徐有庠·申膺善,進士金定根·安光集,安光永,幼學李勉初·兪漢俊·兪直柱·兪羽柱·沈郁鎭·魚致和·任錫大·具克顯·沈宅永·姜文遇·尹亨國·魚致正·趙在修,進士沈養鎭·李漢明,幼學兪秉柱·金潤根·李鏞·鄭弘鎭,生員成稔·權禔,進士尹仁植·尹義植,幼學成定仁·權趾升·任重白·李秉澈·李秉溵·朴載敬·元檃·李晢重·鄭舜善·鄭禹善·李實·李樹·鄭世翼·柳謨·柳議·趙達永·兪碩柱·趙安謙·黃鍾·鄭鉐·柳載·李度誠·李疇·洪秉陽·魚用九·兪南柱·趙在儀·洪益友·朴肯源·金載龜·尹久東等上疏,伏以我國家治法醇正,駕軼三古,一有哲人碩輔之遭逢昭代,而有德業有名節,超乎一世之倫類,優爲百代之師表者,必建祠院,以妥享之,此不惟永前烈之風聲,亦將以勵後生之軌範,蓋有兼於姫周氏功宗作祀,鄕塾造士之遺意,甚美制也。洪惟我先大王,上律下襲,海涵地負,道傳群聖之統,治冠百王之表,盛德大業,巍巍煌煌,充滿天地,光啓一治之休運,雲從龍而風從虎,聖人作而賢輔出。時則有若臣故左議政文忠公金鍾秀,挺生同德,協贊大猷,尊聖德而明聖志,扶人紀而正人心,一柱於頹波,孤燭於昏衢,以輔成我先大王二十四年建中建極之化焉。噫,泰山喬嶽,澤物斯普,而其所運動,人不得以見之,則臣等膚淺,固不敢自以爲窺測其萬一,而第就其見於行者而言之,蓋其天稟高爽,器宇英雋,濟以問學,踏着實地,淹博諸家,而必本於程·朱門路之正,擔夯當世,而緬慕乎堯·舜君民之盛,用能早辨於義利邪正之別,而其志也正直,其氣也剛大,素所檃括充養,而培根濬源者,有如是矣。故其事親則忠養備至,而到老未嘗或衰,奉兄則愛敬甚篤,而旣貴不敢少懈,是則老萊子之舞綵,司馬光之拊背也。律己廉白,居家樸素,立朝四紀,而愈苦氷蘖之志操,致位三事,而不改韋布之規模,是則楊震之夜不受金,寇準之地無起樓也。持心而進思盡忠,退思補過,范仲淹之忠讜日聞也,臨事而剛亦不吐,柔亦不茹,李膺之模楷天下也。九門夜闢,百鞚星馳,而介石不俟終日,歸來綠野之墅,朗吟祝融之峯,毅然范鎭之勇決,而不亶是錢若水之去神仙不遠也。凡此數者,衿紳之所矜式,婦孺之所謳誦,而雖異趣媢嫉者,亦莫不咨嗟而稱賢,此固今世之所罕見也。況自釋褐之初,目見凶戚之擅弄威福,而邪說橫流,宗國孤危,遂慨然倡論而力排之,痛哭江湖,而孤憤益激,遠斥瘴炎,而危忠不渝,一線穉陽,固已潛長於大冬窮沍之中。逮夫丙申,化理休明,掃除群凶,而纂成明義一部,至若庚子之進箚,己酉之求對,亦莫非血腔中做出來,而折姦則先審其微,防禍則必破其本,以扶王室,以懼亂賊,而深有得乎春秋之大義矣。然而鍾秀之精忠大節,不寧是也。嗚呼,始登冑筵,便結深知,得以與聞於大聖人禮以制情,俟百不惑之精義,委身自任,矢心靡他,曾當園寢之移奉,正其服制之差誤,蓋已闡揮章嫌微之聖志。壬子嶺疏之煽凶,擧國墊溺,而短跋牖迷,殆同隻手之障河,甲寅庭請之做錯,滿廷顚倒,而尺疏叫閤,不恤一身之投海。時有巨慝,竊據首相,敢欲亂我典禮,斁我彝倫,則投匭叩閤,不啻若鷹鸇之逐鳥雀。凡所以尊統緖而辨奸邪者,寔有契於程夫子之定論,而言人之所不敢言,行人之所不能行。熱血剛腸,勇往直前,義之嚴也,而賁·育不能奪,理之直也,而衍·髠不能屈。深山藜藿,隱若猛虎之衛,朝陽梧桐,爭覩威鳳之儀,眞間氣之英也。且臣等尤有所興感者。瓊樓九重也,滄海萬里也,而其佩玦之吟,賜環之敎,曰知曰罪,一言相契,宛若酬酢於一堂,惟其明良際會,昭融灑落,靈犀默照,不問關嶺之遼闊,此則求之古昔,未有其比,而後千百世,尙可以釀豪英之涕矣。此鐘秀平生本末之梗槪,而進以紳笏乎廟朝,退以布藜乎郊墅,小而制行處事,大而輔世經邦,未嘗不由乎義理之正。故我先大王隱卒之敎,諭祭之文,若曰慨然以義理自許之死靡悔,又曰風霜百變,夷險一節,又曰卿揚庭而垂紳,予遇巷而虛襟者,蔽一言曰名義,又曰蓋其名義二字,爲平生歸依之科,而尊主於三古之盛,明理於千秋之多,又曰廓乎昭融,名義之故。嗚呼,淵乎先大王則哲之明也。旣稱其孝稱其廉,又以整頓之傑,文章之伯稱之,而終必重與以義理,奉此敎而徵之在朝,徵之在野,又以徵之百世之上,百世之後,其不有信如四時,守如金石,而無所間然也耶?嗟乎,天之生人久矣,而其所愛人者亦至矣。旣生一代之賢,足了一代之事,雖運有平陂,道有汚隆,而必使之旋斡其機,弘濟厥艱,謂天蓋仁,豈不信然乎哉?然而皐·夔而不逢堯·舜,烏能熙其績也?伊·呂而不遇湯·文,安得展其志也?向値艱難之會,而撥而反之,左海衣冠之域,幸而免於夷狄禽獸之歸者,罔非我先大王傾否回泰之聖功神化,而其式克欽承,佛時仔肩,寔惟鍾秀一人而已。謹稽古聖王制祀之禮,可祀者五,而鍾秀之所樹立,如彼其卓卓,蔚然爲國家之柱石,士林之山斗,廷議大同,首陞庭配之列,則一國之內,雖家尸而戶侑,不爲過矣。況今闡義理掃陰沴之時,謀所以崇報而尊賢之,以作興善類,竦飭頹俗者,尤不可以少緩也。而騎箕今已有年,尙闕揭虔之擧,未有儀式之所,其爲欠邦典而觖士望,容有極哉?惟彼廣州之夢村,卽是桑梓之鄕,而且傍松楸之阡,長於斯老於斯,歌哭於斯,杖屨之所逍遙也,琴書之所怡悅也,精神風韻之赫赫在林壑之間者,尙令人彷像而起敬。又況其生時,建閣宇而欽奉御書,朝夕瞻依,用寓忠愛之忱,至今雲漢昭回,奎璧璀璨,定有不昧英靈,徊徨拱護而不忍離矣。於斯焉寧可無俎豆之設,芬苾之薦乎?此政古所謂地不忍荒者也。故臣等不避僭猥,相率籲閽。伏乞聖明,俯垂睿鑑,特下有司,議建祠院,仍宣恩額,以新一時耳目,則非獨區區章甫之幸,其有補於聖朝崇德尙義,樹風勵世之道,豈淺尠也哉?臣等無任云云。答曰,省疏具悉。所請建院事,當詢大臣處之,爾等退修學業。
壬戌九月初三日辰時,上御熙政堂。諸承旨持公事入侍時,行都承旨林蓍喆,行左承旨金羲淳,行右承旨徐美修,左副承旨洪義浩,右副承旨李肇源,同副承旨李文會,記事官尹鼎烈,假注書李選,記事官鄭宗顯·洪秉喆,直提學金近淳,以次進伏訖。蓍喆讀奏平安監司金勉柱狀啓,大同察訪蔡趾永到任事訖,羲淳讀奏藝文館草記,檢閱金蓍根署前出仕事。美修曰,戶房無公事矣。義浩曰,刑房無公事矣。肇源讀奏江華留守韓用鐸狀啓,邪學無乎事。文會曰,工房無公事矣。羲淳曰,檢閱金蓍根,旣已付職矣。卽爲牌招入直,何如?上曰,依爲之。出擧條肇源曰,儒生等,以故相文忠公金鍾秀建院事伏閤,而于今三日矣。新建院宇,自有朝家禁令,故不得捧入,而儒生輩,終不退去。儒疏無得過三日,曾有先朝下敎,自政院曉諭退送乎?上曰,從當下敎矣。蓍喆曰,臣以藥院事,有仰達者矣。殿宮湯劑所用藥料,每以江蔘用之,而如當不足之時,則以羅蔘·戶蔘代用,已有其例,今亦依此爲之乎?上曰,依此爲之也。仍命退,諸臣以次退出。
上在昌德宮。停常參·經筵。
洪義浩啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
金羲淳啓曰,假注書李選,身病猝重,勢難察任,今姑改差,何如?傳曰,允。
傳于金羲淳曰,諸承旨持公事入侍。
李選改差代,以林東鎭爲假注書。
洪義浩啓曰,行大司憲李直輔,掌令金日柱·宋稚圭,持平李宗烈在外,執義沈銖,持平李東冕牌不進,監察茶時之意,敢啓。傳曰,知道。
洪義浩啓曰,卽者吏曹郞廳來言,祥原郡守盧重,諫院則旣已署經,而憲府則未署經云。除在外外,未肅拜·呈告人員,竝卽牌招,以爲備員署經之地,何如?傳曰,一司除署經。
以執義沈銖,持平李東冕,獻納申大龜,正言洪奭周·奇學敬牌不進罷職傳旨,傳于洪義浩曰,只推。
金羲淳,以嘉禮都監都提調意啓曰,依別單判下,別宮進排及器皿中,尙方擧行與自內措備外,自都監措備物種,今日令都監郞廳領納,而梳貼函內裹袱,依定例以紅綃,雖已啓下,近來綃品甚劣,依他都監近例,以輕光紬代用之意,敢啓。傳曰,知道。
金羲淳,以嘉禮都監都提調意啓曰,聘財物種,別單書入,而依前例,三揀擇翌日,令都監郞廳,領納之意,敢啓。傳曰,知道。
金羲淳,以嘉禮都監都提調意啓曰,本都監堂上有闕代,戶曹判書李書九差下,都廳有闕代,通禮院左通禮金銑差下,何如?傳曰,允。
李肇源,以訓鍊都監言啓曰,今九月初六日冊妃三揀擇,卽日詣別宮時,因兵曹節目,前後廂軍二百名,各其將官率領,分半分屬,雜人馬一切嚴禁,入宮後除標信罷陣之意,敢啓。傳曰,知道。
李肇源,以備邊司言啓曰,頃因嶺南左道暗行御史權晙別單,左兵營屬各邑所在守城軍官罷去當否,令道·帥臣報來後稟處之意,覆啓分付矣。卽見慶尙監司南公轍,左兵使金處漢報本司辭緣,則以爲守城軍官,丙申,兵使金永綬,狀請創設,團束城丁軍,專意守城之役,劃出甲胄價米二百石,逐朔試才施賞,仍設守城廳及軍器置,千摠執事等各項名色,料米衣資,不可不有,故限百里各邑所在將校子支之願屬者,論報監營後,始有軍官及都訓導敎授等名目,春秋收捧番錢,以爲該廳軍校及入番訓導給代之需。而一自守城廳設置之後,校卒之依賴,備禦之改觀,不啻懸殊,且番錢收捧,旣是排朔,公用於將士給代,則與私募營用,不可同日而言。數十年成聚之事,一朝革罷,必有狼狽難處之端,不如仍舊之爲便爲辭矣。該營城丁之當初設置,旣稟朝廷,伊後施措,關由道臣,則此與擅設私募,果有間焉,而邊閫體貌,與他自別,數十年成聚之事,一朝革罷,殊甚可惜。道臣仍舊之請,誠有意見,依所報施行,何如?傳曰,允。
李文會,以戶曹言啓曰,大報壇西邊舊墻一間半改築之役,今已完畢之意,敢啓。傳曰,知道。
李肇源,以兵曹言啓曰,大報壇西邊墻垣頹圮處,今已改築矣。晝察夜巡軍,解送直所之意,分付,何如?傳曰,允。
李肇源,以訓鍊都監言啓曰,因兵曹草記,大報壇西邊舊築墻垣一間許外面缺落處,今已畢築,把守廣智營軍八名,還入直所,將校解送之意,敢啓。傳曰,知道。
李肇源,以訓鍊都監言啓曰,本局哨官林擎翰,身病甚重,勢難察任,改差,何如?傳曰,允。
壬戌九月初四日辰時,上御熙政堂。諸承旨持公事入侍時,行左承旨金羲淳,左副承旨洪義浩,右副承旨李肇源,同副承旨李文會,記事官尹鼎烈,假注書李選,記事官洪秉喆·金蓍根,待敎李敎信進伏訖。羲淳曰,臣吏房代房矣,吏房無公事矣。文會曰,臣戶房代房矣,戶房無公事矣。羲淳曰,禮房無公事矣。肇源讀奏咸鏡監司李義弼狀啓,邪學無乎事訖,義浩讀奏咸鏡監司李義弼狀啓,罪人申興周三水府到配事。文會曰,工房無公事矣。訖,各命書公事判付。仍命退,諸臣以次退出。
上在昌德宮。停常參·經筵。
夜自二更至五更,灑雨下雨,測雨器水深二分。
藥房提調李敬一,行左承旨金羲淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
李肇源,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,行大司憲李直輔,掌令金日柱·宋稚圭,持平李宗烈在外,執義沈銖呈辭,持平李東冕未肅拜,監察茶時之意,敢啓。傳曰,知道。
李肇源啓曰,禁衛營將官來言,今日本營軍兵,日次私習云矣,敢啓。傳曰,知道。
李肇源啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,戶曹判書李書九,除拜後,過三日不爲出肅,依定式推考警責,仍卽牌招察任,何如?傳曰,允。
洪義浩啓曰,禁府·刑曹月終錄啓之必於當月晦日,修定以入,例也。去月朔義府月終錄啓,今始來呈,雖緣公事之浩多,未免日字之太緩,事甚未安。當該金吾堂上,推考,何如?傳曰,允。
李肇源,以備邊司言啓曰,今日次對,堂上懸病甚多,衆所共知實病外,令政院稟旨牌招,何如?傳曰,允。
傳于李肇源曰,大臣·備局堂上引見。
金羲淳,以實錄廳摠裁官意啓曰,別兼春秋李重蓮減下事,命下矣。本廳史官,不可不備,在前如此之時,輒皆變通,郞廳中曾經翰林林景鎭,別兼春秋,令該曹口傳啓下,使之兼察,何如?傳曰,允。
吏曹口傳政事,以李鼎烈爲監察,別兼春秋單林景鎭。
吏曹口傳,以申益文禮賓主簿。
吏曹口傳政事,以尹守翼爲掌苑別提。
金羲淳啓曰,今此分政院所用奉使印一顆,依例以禮曹所在者取用,何如?傳曰,允。
金羲淳啓曰,三揀擇時,大臣·禮堂命招之例矣。時原任大臣·禮堂,竝待明朝命招,何如?傳曰,允。
金羲淳,以嘉禮都監都提調意啓曰,本都監堂上,戶曹判書李書九疏批已下,令政院卽爲牌招,使之仕進,何如?傳曰,允。
李肇源,以備邊司言啓曰,卽見平安監司金勉柱分留狀啓,則以爲義州等十邑分留較量,則當留之爲分給者,合爲九千七百餘石,而蓋此壯營穀,及體蔘蠲減半留條之不準儲留者,果緣半留半分之行會,始到於糶政過半之時,以致分留之不能如法,苟究其實,則無異加分。固當直請論勘,而此是該營句管盡分衙門各穀之令前已分者,與恒留之冒禁犯分,大有間焉,請令廟堂稟處矣。此雖不違於半分留之本意,而知委未免後時,事勢今旣如此,已分者依例取耗,自明年如法分留事,分付道臣,何如?傳曰,允。
李肇源,以備邊司言啓曰,卽見咸鏡監司李義弼狀啓,則枚擧會寧府使金爔牒呈,以爲本府開市時,大國人牛馬料每年容入之數,殆近千餘石零,該邑所在臣營句管耳麥一千石,依前狀聞,移劃需用,其代則永興府所在常平廳稷一百石,軍資倉耳麥一百石,安邊府所在浦項倉稷五百石,耳麥三百石,還報移錄事,請令廟堂,稟旨分付矣。該府穀簿之不敷,誠如狀辭,而牛馬料不足條之推移劃給,已成近例,依狀請施行之意,分付道臣,何如?傳曰,允。
李肇源,以兵曹言啓曰,同知中樞府事孫昌翰,慶熙宮衛將金興尙,俱以病在鄕廬,末由上來云,慶熙宮衛將朴宗淳,病難供職,呈狀乞遞,竝改差,何如?傳曰,允。
戶曹判書李書九疏曰,伏以臣,卽一介辜恩負累之蹤耳。揣分省愆,理合自靖,而猥荷聖慈,屢勤收錄,懼深干瀆,義重叩謝,始旣因事而一出,終又有召而輒膺,拊心增惕,顧影多慙。從玆以往,竊自期置身冗漫,斂跡要膴,以爲息黥補劓之道,而不圖日者,又伏奉地部除命,臣誠惝怳踧踖,靡所自措。臣聞人臣之義,陳力就列,不能者止,知其不能,而猶且貪冒,是謂無恥。臣受兩朝恩遇至厚,涓埃報答,豈非素願,而資性駑下,見識庸昧,當官率職,無一稱塞,及至近日,疵咎布彰,情蹤恧蹙,不惟臣自量之審,庶幾知止,在聖朝擧直措枉之政,亦不宜復辱任使,重招譏議。今玆所叨,非重任則已,苟謂不然,是亦臣已試蔑效之地。往日之徒竊廩祿,獲免罪戾,直是幸耳,況今國有慶禮,職忝鳩功,事務之繁縟,簿書之叢積,又非宿昔之比。假使臣無他逡巡之端,尙難堪任,矧以臣懍惕之私,危臲之跡,昧大易惡盈之戒,懷小人徼幸之志,徒藉隆庇,自諉宿趼,依舊兜攬,無所愧畏,則其如私義何,公議何哉?祗奉天牌,末由趨承,玆敢猥暴情懇,仰瀆崇嚴。伏乞聖明,俯垂矜諒,將臣本兼諸任,竝賜鐫免,俾得以勉守愚分,卒承大惠,千萬幸甚。臣無任云云。答曰,省疏具悉。卿其勿辭行公。
知敦寧蔡弘履疏曰,伏以星霜易遒,先大王祥禫奄過,躋祔順成,伏惟我殿下慨廓之痛,繼序之思,益復如新。仍伏念臣,立朝三十有七年,實無寸長之可紀,而偏蒙先朝肉骨之恩,覆燾生成,皆荷造化之曲庇,歷踐華要,罔非涯分之踰濫。前後乞養,輒蒙恩許,至於庚申春,特除沁留,俾遂惠養之願,陛辭筵接之時,卽君臣永訣之日也,諄複恩諭,怳若隔晨,而至今追思,有淚成血。緣臣不忠不孝,遭母喪未幾,遽見天地崩坼之變,攀號穹壤,卽欲溘然,頑喘苟延,視息自如,轉眄之間,冠裳如舊,公私慟冤,愈往愈切。不自意敦府新銜,忽下於此際,手擎華誥,感涕盈襟。噫,臣移孝之忱,追先之報,惟是策礪朽鈍,隨處殫竭,以效涓埃之報,獲近日月之光,是臣區區至願,而榮途一念,杳若前生,頹齡萬事,已付殘夢。況臣本無敦寧,揆以格例,承膺無路,玆不得不冒進短章,仰瀆崇聽。伏乞天地父母,俯垂諒察,亟命遞改臣職,以存公格,以安私分,千萬幸甚。臣無任云云。答曰,省疏具悉。疏辭下該曹稟處。
壬戌九月初五日午時,上御誠正閣。大王大妃殿垂簾,大臣·備局堂上,引見入侍時,右副承旨李肇源,假注書林東鎭,事變假注書李南翼,記事官洪秉喆·金蓍根,領議政沈煥之,左議政李時秀,右議政徐龍輔,開城留守金文淳,行禮曹判書李晩秀,上護軍金祖淳,知中樞府事徐邁修,兵曹判書李祖承,刑曹判書曺允大,行護軍李仁秀,吏曹參判金達淳,校理宋知濂,以次進伏訖。煥之等曰,秋氣漸涼,聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,大王大妃殿氣候,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之等曰,嘉順宮氣候,何如?上曰,一樣矣。上曰,次對爲之。煥之曰,近日可以覆奏者,多以草記擧行,別無緊急稟定之事矣。煥之曰,領府事病勢,尙今未差,實無赴燕之勢,屢次言送于臣矣。所帶使命,許副,何如?大王大妃殿敎曰,領府事久未登筵,近來病勢,果何如云耶?煥之曰,日氣稍寒,病勢尙今彌留,以今所見,難强遠役云矣。大王大妃殿敎曰,行期姑遠,不可以一時之病患,有難許副,益加調治,自當差可,姑俟日後更商好矣。煥之曰,千歲曆,創始於先朝壬寅,而至于百年,每十年繼印矣。今當繼印,而自先朝元年丁酉至庚申,別爲一冊,自當宁元年辛酉至百年,依舊例推步刊印以進,所入物力,分付該曹,何如?上曰,依爲之。出擧條煥之曰,連山按覈御史狀啓,纔已回啓蒙允矣。若待諸罪人盡爲擧行後上來,則貽弊列邑,誠爲可悶。一律四囚,仍囚營獄,以待更爲知委,其餘刑配酌放之類,先爲擧行後,御史仍卽復命事,分付,何如?上曰,依爲之。出擧條又所啓,向伏承慈敎,以正言奇學敬疏語,多有可用敎,故臣等退而更考其疏,則首尾屢千言,皆出於惓惓悃愊,其中亦多有可合採用者,可知其文章見識之有素矣。從後收用,自當有朝廷公議,而因此又有仰達者。正言洪奭周,年少淹博,且其經術言議,合置啓沃之列,而向來所遭,不過是橫逆,伊後屢叨館職,一向引義,極爲不當。此後則各別嚴飭,無敢如前逡巡,何如?上曰,依爲之。又所啓,行左參贊金載瓚,昨今年來,連稱在外,大小公故,一不膺命,處義旣甚過當,事體亦極未安。大禮在近,尤不宜一向逡巡,各別嚴飭,使之上來行公,何如?上曰,依爲之。出擧條又所啓,華城·湖南句管及貢市堂上,戶曹判書李書九,關西句管,行左參贊金載瓚,關北句管,行上護軍趙尙鎭,海西句管,兵曹判書李祖承還差,關東句管,吏曹參判金達淳差下,竝令察任,何如?上曰,依爲之。出擧條大王大妃殿敎曰,壯營屬區處之事,皆已擧行乎?煥之曰,屯田土區處之節,則日前已以別單入啓,而時在錢穀,姑未及區處,將官輩收用,則兩銓之臣,次次收用云矣。大王大妃殿敎曰,渠輩皆是先朝近使者,卽速收用,俾無抑鬱之歎,可也。煥之曰,吏胥輩,亦隨闕次第陞實云矣。大王大妃殿敎曰,日前霜降,未免太早,能無害於穡事乎?煥之曰,臣等姑未聞遠地消息,而連聞近處所傳,則畓穀及豆太,已盡成實,別無受損之慮,木麥則或有未結實之慮云,而日前霜降,異於嚴霜,若過五六日,則各穀擧皆無慮矣。大王大妃殿敎曰,諸道穡事,大體皆得豐登云耶?煥之曰,湖南沿海邊,雖有如干被災處,而亦不至告歉,京畿則近年以來,較諸他道,最爲豐登,嶺南及西北諸道,亦皆豐稔云,臣等實不勝欣幸矣。大王大妃殿敎曰,穡事果如此,則誠爲多幸矣。上曰,奏事已畢,則大臣就座,可也。煥之等就座。晩秀曰,北道陵寢禮堂奉審,再昨年爲年限,而不得擧行,昨秋莊陵奉審時,有明年更稟之命,而今又大禮當前,何以爲之乎?上曰,大臣之意,何如?領議政沈煥之曰,今當慶禮,禮堂多有所管,十月以後,嚴冬已屆,北關陵寢奉審,姑退其限,恐合事宜矣。上曰,待明年更稟,可也。出擧條晩秀曰,水原留守鄭大容,以健陵丁字閣神御平床所排席,以龍紋席改備事,狀請啓下臣曹矣。詳考各陵前例,則神御平床上排,或用黃花席,或用彩花席,無龍紋席排設之例,而本陵儀物,多遵元陵前例,元陵用彩花席,故本陵亦用彩花紋,今不當改備,原狀辭置之,何如?上曰,依爲之。出擧條晩秀曰,日前以冬至方物物膳除減事,有慈敎矣。庚申裁減時,乾柿以蹲柿代封,卽爲所重有所需也,旣有元物膳除減之敎,則樽柿一品,何以爲之乎?大王大妃殿敎曰,此則爲所重也,依前例擧行,可也。晩秀曰,嘉禮後方物物膳,旣承不必省減之下敎矣。大殿·中宮殿,則自當依例封進,而各殿宮物種,則依前裁減例封進乎?大王大妃殿敎曰,近來果皆以裁減例封進乎?晩秀曰,然矣。大王大妃殿敎曰,然則依此知委,可也。晩秀曰,嘉禮時六禮習儀,當以三度磨鍊,而各年前例,內外習儀,初二度每兼行矣。今番則何以爲之乎?上曰,依慈敎兼行,可也。出擧條祖淳曰,本營錢穀屯土區處,纔已具別單入啓矣。華城府,有內下及本營錢之散貸者,數近四五萬兩,而其中或有指徵無處者,或有可以收捧者。本營旣罷,給貸亦已排備,則此錢無所歸屬,見今華城事勢,合有軫念之道。且大皇橋新建之役,留守方爲經紀,而物力甚艱云,臣意則此錢,都屬本府,使留守詳閱文簿,可以蕩減者蕩減,可以徵捧者徵捧,排年充補,用於本府公用,似好,故敢此仰達矣。上曰,依爲之。出擧條有大曰,御前前排二十雙,本局專當矣。自癸丑年,十雙則壯勇營擧行,而壯營今旣撤罷,前排二十雙,自本局待令,而服着,依前以糧餉廳措備之意,分付,何如?上曰,依爲之。出擧條邁修曰,嘉禮時掌畜者,例以掌苑署參上郞官差擬,而本署兩郞廳,俱有實故,不可不變通。監察見窠,口傳次次移擬,以爲塡差之地,何如?上曰,依爲之。出擧條祖承曰,明日三揀擇後詣別宮時,屛門把守,旣無可據之前例,故節目中,雖不磨鍊,若無禁飭之節,則易致觀光紛遝之弊。分付禁·御兩營,把守將卒,量宜定送,何如?上曰,依爲之。出擧條又所啓,別宮入直禁軍,宜有領率之將,而不載於謄錄,故節目中,不爲磨鍊,而若無領率之將,則易致懈弛之弊。出番禁軍將,使之輪廻入直,以爲董飭之地,何如?上曰,依爲之。出擧條肇源曰,今日賓對,行公兩司,不爲進參,事甚未安,竝推考,何如?上曰,依爲之。出擧條上命書傳敎曰,政官待明朝牌招開政。惠慶宮進服加味生脈散前方中,天花粉減一錢,自明日一貼式煎入事。出榻敎仍命退,諸臣以次退出。
上在昌德宮。停常參·經筵。
行大司憲李直輔,掌令金日柱·宋稚圭,持平李宗烈在外,執義沈銖呈辭,持平李東冕未肅拜,監察茶時之意,敢啓。傳曰,知道。
大王大妃殿,以承傳色傳于賓廳曰,大婚欲定於金祖淳家,卿等之諸議,如何?
領中樞府事臣李秉模,議政府領議政臣沈煥之,左議政臣李時秀,右議政臣徐龍輔啓曰,伏承慈敎,允協神人之望,斯乃宗社臣民無疆之福,臣等不勝忭賀之至,敢啓。答曰,知道。
大王大妃殿,傳于李肇源曰,幼學朴鍾萬女,申緝女,皆許婚。
李肇源,以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從父年七十人,別單書入之意,敢啓。傳曰,知道。
有政。吏批,判書徐邁修進,參判金達淳進,參議任希存進,右副承旨李肇源進。以李秉鼎爲工曹判書,李祖承爲典設提調,韓興裕爲司饔正,金啓濂爲直講,成元柱爲軍器判官,沈能燮爲典籍,鄭修容爲假監役,領敦寧永安府院君單金祖淳,今超輔國,王妃父依法典封爵,靑陽府夫人單沈氏王妃母,依法典封爵,知經筵單金祖淳,同經筵李秉鼎,冬至兼謝恩正使領府事李秉模,副使韓晩裕,書狀官申龜朝,以奏請兼冬至正使,使號改付標,前縣監權瑢贈戶參例兼,通德郞權恰贈右承旨,前奉事權海贈僕正,以上同知權揵三代,依法典追贈。
兵批,判書李祖承進,參判吳泰賢入直,參議金鼎國病,參知李得休病,以林蓍喆爲同知,李載弘爲武兼,大護軍洪義謨,護軍朴春源竝單付。
傳于金羲淳曰,禮·兵換房。
傳于李肇源曰,禮房承旨與府院君入侍。
傳于金羲淳曰,不爲仕進承旨許遞,前望單子入之。
承旨前望單子入之,韓晩裕落點。
金羲淳,以兵曹言啓曰,分副摠管韓晩裕遷轉代,口傳擬入之意,敢啓。傳曰,知道。
兵曹口傳政事,以尹光普爲分副摠管。
李肇源,以吏曹言啓曰,今此嘉禮時儐者,以進士沈能岳差備,而時無職名,令該曹,依例口傳付軍職,以爲冠帶常仕之地,何如?傳曰,允。
傳于李文會曰,七夕製明日爲之。
兵曹口傳政事,副司勇單沈能岳。
李肇源,以禮曹言啓曰,三揀擇已過,親迎吉日,以何間推擇乎?敢稟。傳曰,依慈敎,十月內擇入。
李肇〈源〉,以禮曹言啓曰,吉日推擇事草記,傳曰,依慈敎十月內擇入事,命下矣。親迎吉日,問于諸日官,則來十月十六日辰時爲吉云,以此日時擧行乎?親迎吉日,預爲擇定,然後六禮吉日,可以分排推擇,故敢此仰稟。傳曰,依此爲之。
禮曹,納采吉日九月十八日辰時,納徵吉日同月二十日午時,告期吉日十月初三日巽時,冊妃吉日同月十三日午時,親迎吉日同月十六日辰時,同牢宴吉日同日未時。
壬戌九月初六日申時,上御熙政堂。大王大妃殿垂簾,禮房承旨與府院君入侍時,右副承旨李肇源,假注書林東鎭,記事官洪秉喆·金蓍根,永安府院君金祖淳,以次進伏訖。祖淳曰,午後日氣淸和,聖體,若何?上曰,一樣矣。祖淳曰,寢睡·水刺之節,何如?上曰,一樣矣。祖淳曰,大王大妃殿氣候,何如?上曰,一樣矣。祖淳曰,王大妃殿氣候,何如?上曰,一樣矣。祖淳曰,惠慶宮氣候,何如?上曰,一樣矣。祖淳曰,嘉順宮氣候,何如?上曰,一樣矣。大王大妃殿敎曰,今日日氣淸明,大婚完定,宗社億萬年無疆之休,自今伊始,誠不勝萬萬慶幸矣。祖淳曰,國家億萬年無疆之慶,始基於此日,臣民慶忭之忱,何可勝達,而在賤臣私分,惟有懍惕而已,不知所以仰達矣。大王大妃殿敎曰,今日乃慶日也,欲與卿爲說慶幸之意,有此引見也。祖淳曰,當此國家慶幸之日,日氣淸明如此,尤不勝蹈忭之〈忱〉。大王大妃殿敎曰,早有雨意,晩則開霽,天氣淸郞,若不偶然,其爲奇幸,何可勝言?萬幸萬幸矣。仍掩抑下敎曰,陟降之靈,如在左右,悅豫之情,若將見焉。雖於慶幸之中,追念庚申年再揀擇時,先朝嘉悅之事,予懷不能自定。仍嗚咽良久。祖淳掩抑對曰,庚申年初揀擇時,先大王,特下御札於小臣,備諭殿宮嘉悅之敎,仍勉戒臣以益加自重。臣當此慶幸之日,衷情掩抑,有不能盡達矣。大王大妃殿敎曰,中宮殿德容夙成,曾所見知,而三年之間,益有成就,動容周旋,莫不適宜,此豈非宗社無疆之福祿乎?祖淳曰,儀容儼然,誠如慈敎,而自此成就德器之方,亦惟在於慈聖殿下,愛護而敎誨之,以基萬萬世無疆之慶,是臣區區顒祝之望也。大王大妃殿敎曰,庚申初揀擇時,已知其夙成,而今日所見,非比昔日,此豈非國家之福乎?祖淳曰,錫福自是聖人之事,以我慈聖殿下之盛德,推廣以及,隨處訓迪,以迓億萬無窮之茀祿,實兆於是日,臣不勝慶祝之私矣。大王大妃殿敎曰,卿家移入於別宮近處乎?祖淳曰,今日晩後,當移入矣。上命退,諸臣以次退出。
上在昌德宮。停常參·經筵。
洪義浩啓曰,大司憲李直輔,掌令金日柱·宋稚圭,持平李宗烈在外,執義沈銖呈辭,持平李東冕未肅拜,監察茶時之意,敢啓。傳曰,知道。
金羲淳啓曰,來十一日,朝參日次矣,敢稟。傳曰,停。
李肇源啓曰,來十一日,輪對日次矣,敢稟。傳曰,爲之。
金羲淳啓曰,禁衛營將官來言,今日本營軍兵,日次私習云矣,敢啓。傳曰,知道。
金羲淳啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,弘文提學李秉鼎牌不進,推考傳旨,今方捧入,而七夕製命下之後,如是違牌,事甚未安,更卽牌招,何如?傳曰,允。
李肇源啓曰,弘文提學李秉鼎再牌不進,推考傳旨,今方捧入,而七夕製命下之後,謂有情勢,陳疏到院,原疏,以齋日纔已退却矣。所當更請牌招,而係是一日三牌,何以爲之乎?取稟。傳曰,原疏捧入。
傳于李肇源曰,弘文提學疏批已下,更爲牌招。
李肇源啓曰,弘文提學李秉鼎牌不進,推考傳旨,今方捧入,而陳疏承批之後,如是違召,不卽承膺,事甚未安,更爲牌招,何如?傳曰,允。
李肇源啓曰,弘文提學李秉鼎再牌不進,推考傳旨,今方捧入,而七夕製命下之後,連事違召,無意承膺,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
李肇源啓曰,弘文提學李秉鼎三牌不進,推考傳旨,今方捧入,而七夕製命下之後,連事違召,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,申飭,更爲牌招。
李肇源啓曰,弘文提學李秉鼎,旣已承牌,藝文提學黃昇源,奎章閣提學李晩秀,一體牌招,以爲同參考試之地,何如?傳曰,允。
傳于李肇源曰,右副承旨持此御題,與弘文提學,偕往泮宮,試取以來。
李文會啓曰,奎章閣提學李晩秀,藝文提學黃昇源牌不進,推考傳旨,今方捧入,而同參考試,自是法典,如是違牌,事甚未安,竝更爲牌招,何如?殿曰,允。
李文會啓曰,奎章閣提學李晩秀,藝文提學黃昇源再牌不進,推考傳旨,今方捧入,而考試命下之後,連事違召,無意承膺,事極未安。所當更請牌招,而係是一日三牌,何以爲之?敢稟。傳曰,更爲嚴飭牌招。
李肇源啓曰,臣敬奉御題,與弘文提學李秉鼎,偕往泮宮,七夕製儒生試取,則收券爲五十八張矣,捧入之意,敢啓。傳曰,入侍。
洪義浩啓曰,卽伏見連山縣按覈御使李晦祥狀啓,則以本縣監李周顯檢擬銓官,從重推考爲辭矣。御史之請推銓官,有違格例,原狀啓雖不得捧入,而當該御史,不可無警,推考,何如?傳曰,允。兩邑守令,令該曹,口傳各別擇差,使之斯速赴任。
吏曹口傳政事,以兪漢宰爲沔川郡守,以柳遠鳴爲連山縣監。
以廣州留守金觀柱狀啓,本府中軍李吉培,判官朴正圭,因一微事,彼此爭詰,謂有情勢,連呈辭狀,竝罷黜事,傳于李肇源曰,令該曹口傳差出。
吏曹口傳政事,以趙鎭球爲廣州判官,兵曹口傳政事,以卞緯鎭爲廣州中軍。
李肇源,以禮曹言啓曰,今年冬至方物物膳竝除減事,奉承慈敎矣。在前各道方物物膳,因特敎除減之時,京方物物膳,則例爲封進矣。今亦依前例封進之意,敢啓。傳曰,允。
李肇源,以嘉禮都監都提調意啓曰,謹依別單判下,中宮殿衣襨所入及大內進排物種中,尙方擧行與自內措備外,自都監措備物種,別單書入之意,敢啓。傳曰,知道。
金羲淳,以備邊司言啓曰,頃因湖西暗行御使申龜朝別單,監營各庫私還,限折半移送穀少邑,兵營所在會付穀,竝付本官,遍分境內便否,論理報來後稟處之意,覆啓行會矣。卽見忠淸監司曺錫中報本司辭緣,則以爲本營私還移送事,公州還餉,較戶量穀,則每戶所收,不甚偏多,傍近各邑還摠,比諸公州,擧皆夥多,移此添彼,其道末由。且所謂營還,非私還,卽每年取耗,以本色爲支放之需者,今若移送他邑,則勢將使各邑,逐年輸納,移送一款,恐非便宜。兵營會付穀移付本官事,兵營穀之分給州內四面者,其來已久,而當初穀數,多至一萬四千餘石,故民不支堪矣。近年以來,移轉及城役劃給者,合爲九千六百餘石,比前所減,殆過三分之二。見今營屬及四面民每戶所受,爲四石八斗零,比之本邑屬民戶所受之五石三斗,猶爲稍歇,依前仍置,恐似便當爲辭矣。兩營穀摠,不甚夥多,旣無偏苦之患云,則分送之際,反貽移疾之弊,依所報仍置之意,分付道臣,何如?傳曰,允
金羲淳,以備邊司言啓曰,頃因湖西暗行御使申龜朝別單,雙樹城餉加留減分之意,覆啓行會矣。卽見忠淸監司曺錫中狀啓,則以爲公州還餉,每戶所受,不過爲二石九斗零,未可謂偏多,而所以爲民弊者,本州九則等六面,距山城遠過百餘里,一番往來,動費三四日,向在壬寅,餉穀三萬石內五千石,捧留外倉事,狀請蒙允,而以倉舍之未及添建,因循未果矣。今雖折半分留,尙有腐傷之患,若果二留或三留,則陳舊腐爛,決不堪食。九則等六面所受七千三百五十石,依壬寅節目,別爲捧置於六面所屬三倉,以糶其民,則捄弊之道,恐無出此。倉舍添建一事,餉耗今年會錄條中,折半或三分一,特許劃給,及時經紀事,請令廟堂稟處矣。山城之儲留餉穀,法意甚重,而至於雙樹,事體尤別,固不可輕議移糴,而向在壬寅,因道臣狀請,旣蒙五千石許捧外倉之判下,以倉舍之未及添建,不得移儲。伊時穀摠爲三萬石,而軫念民弊,有此處分,則見今穀摠,至於三萬九千餘石之多,其爲民弊,可知其視壬寅愈甚矣。雖除七千餘石之穀,城儲尙爲三萬一千餘石,比壬寅加儲爲六千餘石,揆以城餉法意,似無所損。依狀請限七千三百石,使之移捧,而不必別建倉舍,本邑平倉,從便糶糴,恐似得宜,以此意分付道臣,何如?傳曰,允。
金羲淳,以兵曹言啓曰,新除授豐山萬戶權敬濟,以其父病沈重,勢難離捨遠赴,呈狀乞遞,不可强令赴任,罷黜,何如?傳曰,允。
金羲淳,以都摠府言啓曰,都摠管曺允大,以知實錄事,實錄廳晝仕出去,而進日進去,煩稟未安,入番間除草記往來之意,敢啓。傳曰,知道。
金羲淳,以摠戎廳言啓曰,本廳右司把摠李光道,身病甚重,勢難察任,改差,何如?傳曰,允。
吏曹啓目粘連,觀此知敦寧蔡弘履上疏,則以爲臣本無敦寧,揆以格例,承膺無路,亟命遞改臣職,以存公格亦爲白有臥乎所。旣無敦寧,則揆以公格,似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
弘文館提學李秉鼎疏曰,伏以皇天佑隲,親迎涓吉,我東方億萬年無疆之休,實基於斯,百祿來同,八域歡忭。因伏念臣畸人耳。情踪危苦,理合自靖,而秪緣臣受恩罔極,身非已有,旣未能便訣明時,退伏邱壑,則惟有避遠淸要,優遊冗漫,上而依近耿光,下而全保微諒,爲臣餘生塵刹之報。以此提擧樞銜,間嘗承膺,而籌堂館閣,連犯違傲,仰惟日月之明,竊庶幾照燭,今玆七製試士之命,又何爲而及於臣也?噫,臣旣以淸要自劃,而若論淸要,文任爲最,是任也,雖曰臣屢試蔑效之地,在今日,便作矢心永謝之職,其何可憑恃隆庇,視以宿硏,甘自歸於冒沒無恥之科哉?守在咫尺,懇由方寸,玆不得不荐違召牌,仰首鳴號。伏望聖慈,曲加鑑諒,遞臣本兼之任,治臣逋慢之辜,仍令選部,刋臣姓名於淸要諸望,使之獲守本分,以靖私義,千萬幸甚。臣無任云云。答曰,省疏具悉。卿其勿辭,卽爲膺命。
壬戌九月初七日初更,上御熙政堂。七夕製科次入侍時,右副承旨李肇源,假注書林東鎭,記事官洪秉喆·金蓍根,奎章閣提學李晩秀,弘文提學李秉鼎,對讀官鄭魯榮·尹久東,以次進伏訖。上曰,承旨就座,史官分左右,科次爲之。又敎曰,何必盡讀全篇?秉鼎曰,此文小勝,拔置何如?上可之。上曰,其中不合之文,拔之,可也。讀券官誦聲低微,上曰,高聲讀之,可也。少間,上入小次,考訖。上還御座次,仍敎曰,取幾丈乎?秉鼎曰,只取三丈,而皆無合作,何以爲之乎?上曰,考取三丈,可矣。秉鼎曰,此文或有批點之句,批點爲之乎?上可之。又敎曰,提學讀而考之。秉鼎曰,此文書等三中乎?上可之。秉鼎曰,其次二丈文,以三下一草三下書等乎?上可之。上曰,承旨坼榜而讀之。考畢。晩秀曰,夜氣淸冷,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。仍命書傳敎曰,七夕製賦三中進士尹錫永,直赴會試,之次三下進士成致商給二分,草〈三〉下生員李鐸遠,令該曹考例施賞。又命書傳敎曰,入格儒生,明日待令。仍命退,諸臣以次退出。
上在昌德宮。停常參·經筵。
金羲淳啓曰,行大司憲李直輔,掌令金日柱·宋稚圭,持平李宗烈在外,執義沈銖呈辭,持平李東冕未肅拜,監察茶時之意,敢啓。傳曰,知道。
金羲淳啓曰,禁衛營將官來言,今日本營軍兵,日次私習云矣,敢啓。傳曰,知道。
金羲淳啓曰,御營廳將官來言,今日本廳軍兵,日次私習云矣,敢啓。傳曰,知道。
韓晩裕啓曰,行左承旨金羲淳,行右承旨徐美修,今日不爲仕進,竝卽牌招,何如?傳曰,允。
傳于李肇源曰,禮房承旨馳詣宗廟·永寧殿·社稷·景慕宮,奉審摘奸以來。
傳于李文會曰,入格儒生入侍。
李肇源啓曰,假注書林東鎭,身病猝重,勢難察任,今姑改差,何如?傳曰,允。
林東鎭改差,代以趙庭和爲假注書。
傳于李肇源曰,明日當詣景慕宮展拜,政院知悉。
韓晩裕啓曰,明日大駕詣景慕宮,入齋室後,大王大妃殿·王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳于韓晩裕曰,景慕宮提調許遞,令該曹口傳差出。
吏曹口傳政事,以李書九爲景慕宮提調。
洪義浩,以義禁府言啓曰,今此擧動時,各差備都事,當爲備員,出使都事尹時東,令該曹口傳相換,以爲分排之地,何如?傳曰,允。
吏曹口傳政事,義禁府都事尹時東,長興庫奉事趙煐相換。
李肇源,以嘉禮都監都提調意啓曰,別宮禮物,別單書入,而依前例,三揀擇後第三日,令都監郞廳,領納之意,敢啓。傳曰,知道。
李肇源,以奎章閣言啓曰,守宮檢校待敎徐有榘,待開門牌招,何如?傳曰,允。
金羲淳,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
金羲淳,以兵曹言啓曰,今九月初九日大駕詣景慕宮展拜時,何營軍兵隨駕,何營軍兵留陣,禁軍馬步軍,以幾番幾哨磨鍊,而禁軍及各軍門餘軍留營,何以爲之乎?敢稟。傳曰,訓局步軍十哨,馬軍三哨,禁軍三番磨鍊,留陣禁營爲之,留營置之。
壬戌九月初八日辰時,上御熙政堂。入格儒生入侍時,同副承旨李文會,記事官尹鼎烈·洪秉喆·金蓍根,以次進伏訖。上曰,儒生一人式進伏,可也。進士尹錫永進伏,命奏姓名,錫永奏姓名。上曰,高聲仰奏也。錫永更奏。上曰,今年幾何?錫永曰,三十二歲矣。命退,錫永退出。進士成致商進伏,命奏姓名,致商奏姓名,命退,致商退出。生員李鐸遠進伏,命奏姓名,鐸遠奏姓名,命退,鐸遠退出。上曰,頒賞爲之。文會承命頒賞。上曰,使政院書吏擧行,可也。鐸遠領賞四拜訖。秉喆曰,春秋館所奉實錄,以昨年十一月十三日曝曬事啓下矣。其時値雨,不得擧行,而今又經夏,曝曬時急,故以本月初十日,更爲涓吉,原單子改付標以入,似好,故敢此仰達矣。上曰,依爲之。出擧條仍命退,諸臣以次退。
上在昌德宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。展拜後,內閣·政院·玉堂·樂房口傳問安。答曰,知道。還內後,內閣·政院·玉堂·藥房口傳問安。答曰,知道。
金羲淳啓曰,今日擧動時,入直禁軍及挾輦軍·槍劍軍除出,標信請出之意,敢啓。傳曰,知道。
金羲淳啓曰,司僕內乘來言,捲簾,取稟。傳曰,捲三面。
李文會啓曰,臣文會,以大王大妃殿·王大妃殿·惠慶宮·嘉順宮問安進去,下直之意,敢啓。傳曰,知道。
李肇源啓曰,臣肇源,今日納采·納徵·告期,初·二度兼行習儀進去,下直之意,敢啓。傳曰,知道。
大王大妃殿,以承傳色口傳下敎曰,正使實預差相換。
吏曹口傳政事,禁府都事尹時東,繕工奉事李頤淳相換。
李肇源,以弘文館言啓曰,本館上番副校理臣鄭魯榮,以嘉禮納徵時差備官,今日議政府習儀,晝仕出去之意,敢啓。傳曰,知道。
李肇源,以弘文館言啓曰,副應校閔命爀,副校理尹涕東,旣有只推之命,竝卽牌招察任,何如?傳曰,竝許遞。
李肇源,以嘉禮都監都提調意啓曰,納采·納徵·告期時儀註六度,謹此書入之意,敢啓。傳曰,知道。
李肇源,以嘉禮都監都提調意啓曰,金寶篆文,行大司成李魯春,書出正副兩本,謹此封入,以備睿裁之意,敢啓。傳曰,以正本爲之。
李肇源,以嘉禮都監都提調意啓曰,謹考己卯儀軌,則納采·納徵等行禮時,正使·副使·主人·儐者所着公服,則自都監措備,其餘諸執事,自都監稟旨,竝令以黑團領行禮矣。今亦依此擧行之意,分付,何如?傳曰,允。
韓晩裕,以吏曹言啓曰,長興庫奉事趙煐,與本曹參議任希存,有親査應避之嫌,而昨日口傳政,與義禁府都事尹時東相換,已爲下批矣。不能照檢之失,臣不勝惶恐,而相換望筒勿施,何如?傳曰,允。更爲口傳相換。
壬戌九月初九日卯時,大駕詣景慕宮。展拜入侍時,行都承旨韓晩裕,行左承旨金羲淳,行右承旨徐美修,左副承旨洪義浩,右副承旨李肇源,同副承旨李文會,記事官金·尹鼎烈·洪秉喆·金蓍根,直提學金近淳,待敎李敎信,以次侍立。時至,通禮跪啓外辦。上具翼善冠·衮龍袍·玉帶·黑皮靴,出宣化門。藥房都提調李秉模進前曰,早爲勞動,聖體,若何?上曰,一樣矣。仍進發出協陽門,通禮啓請降輿乘輦,上降輿乘輦。通禮啓請進發,上進發,出肅章門·進善門·敦化門,通禮啓請駕少駐,敎侍臣上馬,仍進發過芭子橋,至宗廟前路,通禮啓請降輦,上降輦步過,仍乘輦。命都承旨入侍,晩裕進前。上敎曰,馳詣宗廟,奉審以來。晩裕承命退出,仍進發過梨峴·二橋·新橋·景慕宮前橋,至大門外,通禮啓請降輦乘輿,上降輦乘輿,由東門以入,至降輿所,通禮啓請降輿。上降輿入大次。少頃,展拜時至,以司謁口傳下敎曰,外辦入之。通禮跪啓外辦,上改具冕服·玉帶·赤舃以出,通禮啓請乘輿,上乘輿,至降輿所,通禮啓請降輿,上降輿。通禮啓請執圭,羲淳跪進圭,上執圭,仍由東門入,詣版位北向立。通禮啓請鞠躬再拜興平身,上行再拜禮訖,陞階入廟內奉審訖,通禮導上還出,至乘輿所,通禮啓請釋圭,上釋圭,羲淳跪受圭,通禮啓請乘輿,上乘輿,至大次前,通禮啓請降輿,上降輿還入大次。少頃,入望廟樓,承史閣臣陪從,上詣版位,行再拜禮。肇源曰,百官行禮,何以爲之乎?上曰,置之。賤臣承命出傳。上陞樓上奉審訖,還入大次。晩裕進前曰,臣承命馳詣宗廟奉審則無頉矣。上曰,唯。承史·閣臣退出。少頃,以司謁口傳下敎曰,外辦入之。通禮跪啓外辦,上改具翼善冠·衮龍袍·玉帶·黑皮靴以出,通禮啓請乘輿,上乘輿。肇源曰,毓祥宮奉安閣行禮時,百官行禮事,有命,則百官皆行禮,而有置之之命,則百官不爲行禮,已有其例矣。今番望廟樓奉審時,有百官行禮置之之命,此後則當依奉安閣行禮時例爲之,而以榻敎書出乎?上曰,依此爲之也。命書榻敎曰,望廟樓展拜時,百官行禮,置之。仍進發出東門,至降輿所,通禮啓請降輿乘輦,上降輿乘輦,過景慕宮前橋·新橋·二橋,由梨峴至宗廟前路,通禮啓請降輦,上降輦步過,仍乘輦進發,過芭子橋,命承旨入侍,羲淳進前,上出給解嚴標信。入敦化門·進善門·肅章門·協陽門·宣化門還內,諸臣以次退出。
上在昌德宮。停常參·經筵。
夜五更,有電光。
惠慶宮供上蒼耳煎水,自今日煎入事,榻前下敎。
惠慶宮進服人蔘粟米飮,加味生脈散,自明日停止,乳粉托裏散五貼製入事,榻前下敎。
藥房都提調李秉模,提調李敬一,副提調韓晩裕啓曰,展拜伸禮,向晩回鑾,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
洪義浩啓曰,行大司憲李直輔,掌令宋稚圭,持平李宗烈在外,執義沈銖習儀進,掌令金日柱疏批未下,持平李東冕未肅拜,監察茶時之意,敢啓。傳曰,知道。
金羲淳啓曰,禁衛營將官來言,今日本營軍兵,日次私習云矣,敢啓。傳曰,知道。
金羲淳啓曰,御營廳將官來言,今日本廳軍兵,日次私習云矣,敢啓。傳曰,知道。
金羲淳啓曰,備邊司郞廳來言,今日賓廳日次,而三度習儀相値,不得來會云矣,敢啓。傳曰,知道。
李肇源啓曰,臣肇源,今日納采·納徵·告期三度習儀進去,下直之意,敢啓。傳曰,知道。
藥房口傳啓曰,伏聞醫女所傳之言,惠慶宮手部症患,比朝姑無差勝之意,下情不勝焦悶之至,此時診察,不容少緩。伏乞亟許臣等率諸醫官入診,以爲議政當進湯劑與傅貼藥物之地,千萬顒祝,惶恐敢啓。答曰,知道。蒼耳煎水,今方試用,卿等不必入侍矣。
藥房口傳再啓曰,俄於批旨,雖伏奉不必入侍之敎,今此症候,灸治與湯劑,決不可暫時稽緩,亦必診察,然後始可議定,臣等不勝焦鬱之至,不避煩瀆,更此仰達。伏乞暫許率醫官入診,千萬顒祝,惶恐敢啓。答曰,知道。症候一樣,連試蒼耳水,欲觀今夜動靜,卿等退去。
金羲淳,以兵曹言啓曰,五衛將閔光暹,素患痰癖之症,近益添劇,時月之內,無望供職,呈狀乞遞。宿衛輪番之任,不可久曠,改差,何如?傳曰,允。
金羲淳,以禁衛營言啓曰,本營分授木覓山蠶頭廣巖下體城五間許頹圮處,今已畢築,把守軍兵,依例撤罷之意,敢啓。傳曰,知道。
司䆃寺主簿金日柱疏曰,伏以居諸易得,中月之期已過,祔廟之禮載擧,伏惟我聖上慨廓之慟,靡所涯極,顧臣病蟄江郊,年來陪班洩痛,亦不能自伸,而方喪之衰,遽已闋矣,瞻望象魏,但切悲號之忱。仍念臣自春徂夏,病狀支離,間復越添,屢濱危境,比日以來,幸得逢涼少蘇,然餘症未已,尙此㱡㱡。不圖栢府除命,忽下於此際,間爲省視賤息之病,暫出畿郊,還寓屬耳,又伏承馹召之旨,臣誠惝怳隕越,靡所容措。噫,臣於前後,叨除是職,不止一再,而輒敢控辭,必以遞免爲期者,豈有他哉?誠以庸愚下品,疲軟老蔭,其於所叨,千萬不近故耳。不自意區區微諒,得蒙聖鑑洞察,輒許鐫遞,惟玆體下之仁,凡在瞻聆,孰不欽頌哉?然則今玆誤恩,又何爲而荐加於臣身也?臣誠莫曉其所以也。且臣素患,乃是氣鬱痰滯之症,而到今年紀衰遲,益成痼疾,每年如例闖發,而今年則尤甚,癖積挾肆,呼吸不通,幾乎纊息將定者數矣。從前病發之時,輒試遊歷疏暢,運行氣血,則必有顯效矣。今者病勢稍歇,試可跨鞍,故又將於數日之間,强疾出門,限數旬周遶幾處山川,以爲疏導滯鬱之計,蓋出於不得已也。顧此病狀,豈有趨承恩命,出入臺地之望哉?玆敢力疾構疏,仰陳危悃。伏乞聖上,特垂鑑諒,亟許遞改臣所帶,以便公私,不勝幸甚。臣無任云云。答曰,省疏具悉爾懇。先王之禮制有限,吉月之冠裳已改,予小子慨廓之恫,與序俱深,自爾之辭講綴而出郊坰,凡幾月矣。眇玆沖幼,時當訪落,仔肩丕責,捨爾其誰?凝企之極,不翅如渴。巽牘忽到,遯思愈堅,惘然失圖,不知爲喩。美痾旣幸良已,講席不宜虛徐。薰陶啓沃之功,政在此時,而爾將駕言出遊,周覽山水,此乃先哲之所嘗行者,亦爲疏導之良方云爾,則予雖不敢强挽,而迨此未寒,式遄其歸,出入經筵,朝夕納誨,以副予側席延佇之誠。至於所帶憲職,不當以暫時來往,輕許遞解,爾其愼爾優游,惠然來思。左承旨金羲淳製進。
上在昌德宮。停常參·經筵。
未時,雷動雨雹,狀如小豆。申時酉時,灑雨下雨,測雨器水深二分。
藥房口傳啓曰,伏未審夜間,惠慶宮症候諸節,漸有差勝之效乎,乳粉托裏散,連爲進服,而蒼耳水·神效膏,亦爲連試乎?昨未蒙召接之命,達宵焦鬱之至。伏乞亟許臣等率醫官入診,以爲議定湯劑及繼此傅貼侵洗之藥物之地,千萬顒祝,惶恐敢啓。答曰,知道。
金羲淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
金羲淳啓曰,禁衛營將官來言,今日本營軍兵,日次私習云矣,敢啓。傳曰,知道。
金羲淳啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,九月初一日輪對官儀賓府都事鄭昌耆,司宰監直長鄭有淳,義禁府都事李述模,司饔院主簿金珩吉,繕工副正金基厚,十一日輪對官宗親府典簿徐謙淳,東學訓導曺錫鯤,宗簿寺正張錫胤,漢城府主簿金在三,長興庫主簿金宗淳來待矣。傳曰,入侍。
藥房口傳啓曰,卽伏聞待令醫官所傳之言,依下敎詳細診察,則今已成膿,此時受針,不容少緩云,臣等非不知萬萬難愼,而勿藥之效,因此可期。伏乞亟許臣等率諸醫官入診,更爲詳察議定之地,仍許臣等直宿本院,千萬顒祝,惶恐敢啓。答曰,知道。牛糞膏今方付貼,姑觀今夜動靜議定,直宿勿爲之,腫醫只令入番。
韓晩裕,以吏曹言啓曰,今此宗廟望祭大祝,前應敎閔命爀塡差,而時無職名,令該曹,口傳付軍職,何如?傳曰,允。
兵曹口傳政事,副司果單閔命爀。
洪義浩啓曰,行大司憲李直輔,掌令宋稚圭·金日柱,持平李宗烈在外,執義沈銖,持平李東冕牌不進,監察茶時之意,敢啓。傳曰,知道。
以執義沈銖,持平李東冕,正言洪奭周·奇學敬牌不進罷職傳旨,傳于洪義浩曰,只推。
韓晩裕,以吏曹言啓曰,贈諡忠壯公梁大樸延諡,今九月二十日,定行於全羅道南原地云矣,敢啓。傳曰,知道。
韓晩裕,以吏曹言啓曰,童蒙敎官韓海玉,除拜後過限未出仕,依例改差,何如?傳曰,允。
韓晩裕,以吏曹言啓曰,因忠淸監司曺錫中狀啓,保寧縣監閔師宣,懷仁縣監金基熙,俱以親病,受由上京,今過屢朔,尙不還官,令該府催促下送事,啓下矣。兩邑守令處,卽爲下去之意,自臣曹屢度催促,則保寧縣監閔師宣,以爲八耋偏母宿病,一向沈重,氣息綿綴,實無晷刻暫離之勢云,懷仁縣監金基熙,以爲親病危篤,萬無還官之望云。兩邑守令之親病,旣如是沈篤,則當此秋務方殷之時,有不可遲待其差歇,竝改差,何如?傳曰,允。
李肇源,以禮曹言啓曰,卽接南關王廟守直官所報,則關王所御龍袍及氅衣左挾鼠破,面帳卓衣,左右神位卓衣,亦皆年久破傷云,事當卽爲修改,而本廟土役修改,旣以十月二十一日卯時,推擇啓下矣。續續告由修改,恐涉煩瀆,同日一體修改,先故事由祭,亦於今九月二十八日節享兼行,祝文中措辭添入,所入物種,令各該司,磨鍊進排,亦令繕工監,別定監役官擧行,句管堂上一員,依例監董事,竝分付,何如?傳曰,允。
金羲淳,以備邊司言啓曰,方外儒生柳之和等上疏批旨內,所請建院事,當詢大臣處之爲敎矣。臣等取見其疏,則歷敍故相臣文忠公金鍾秀,經學名節之著見於平生行蹟者,而仍請建院于其邱墓之鄕,特宣以恩額矣。夫故相臣之經術輔以文章,孝廉濟其名節,所執之義理,契合于先朝聖心,所發之言論,標準乎當世士流,溯稽往牒,名臣大儒之所成就卓卓者,亦無越乎是矣。創一書院,祀以籩豆,在朝家,崇報其鴻名偉烈,在士林,攀仰其淸芬餘韻,夫孰曰忕哉?然而從古建祠之論,必待宿德先輩,倡之於前,而後生諸儒,繼之於後,以成一代之公論,永垂百年之美典而後,其義乃重,其禮乃備,而多士之所請,聖朝之所許,皆足以以有光斯文,有辭來世矣。今此疏議,旣無所本,發又無漸,全欠鄭重難愼之意,而況憑藉士論,或有錄名而不知者,收斂邸財,或有被罰而不去者云。大抵近年,士習頹靡,庠學久無糾正之風,鄕外托名儒案者,稱以祠院事,種種留連京邸,多有鄙瑣之說,播聞於縉紳,貽羞於章甫。這等之類,令成均館,嚴加罰斥,此儒疏,亦置之,何如?傳曰,允。
壬戌九月十一日辰時,上御熙政堂。藥房入侍時,都提調李秉模,提調李敬一,副提調韓晩裕,記事官金·洪秉喆·金蓍根,直提學金近淳,以次進伏,醫官金光顯·朴春源·李惟鑑·玄必采·吳仁豐·朴烇·趙宗協·趙學魯·卞光壽,進伏楹外訖。秉模等曰,日氣寒矣,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮症候,夜來有減勢,下情萬萬慶幸矣。諸節今則何如乎?上曰,朝頗勝矣。金在昌承候出傳後,醫官之言,以爲如何耶?秉模曰,醫言以爲,臂部紅暈爲慮,而今有減勢,萬幸云矣。上曰,非疔云乎?秉模曰,疔則非也,而成膿可慮云矣。與諸醫官,議定湯劑,則以爲乳粉托裏散,不可過爲進服,今日則前方中,去朱砂一貼進服,神效膏則好矣。今日亦依前方傅貼,朝傅則午又新傅,夕亦如之,解前傅而未新傅之間,必以蒼耳煎水,浸而洗之,每以新水用之,醫官之言然矣。上可之。秉模曰,下鍼與灸治,非但重大,症候不至於此云矣。秉模等曰,嘉順宮氣候,何如?上曰,一樣矣。秉模曰,昨日待令之醫官與醫女,今日亦依前擧行,待症候平復後退送,好矣。上可之。秉模曰,鍼醫廳入侍醫官,只有一人,事甚苟艱,此後診察時,則趙學魯·卞光壽,同爲入侍,何如?上曰,依此爲之也。秉模曰,臈藥自今月始製,而中宮殿進上臈藥封數丸數,依王大妃殿封進例擧行,其中又有數種加封之藥,故敢此仰達矣。上曰,依此爲之也。秉模曰,大王大妃殿湯劑,每多隨時議定,而行護軍金魯忠,近以身病,久未承候,事體殊甚未安。其弟魯恕,向因下敎,旣經承候,此後日次,則使之推移入參,無敢闕候之意,申飭,何如?上曰,依爲之。出擧條命書榻敎曰,惠慶宮進服乳粉托裏散二貼製入。又命書榻敎曰,惠慶宮進服乳粉托裏散前方中,去朱砂一貼製入。又命書榻敎曰,惠慶宮供上神效膏製入。又命書榻敎曰,惠慶宮供上神效膏,依前方更爲製入。仍命退,諸臣以次退出。
壬戌九月十一日辰時,上御熙政堂。輪對官入侍時,右副承旨李肇源,記事官尹鼎烈·洪秉喆·金蓍根,以次進伏,儀賓都事鄭昌耆,司宰直長鄭有淳,禁府都事李述模,司饔主簿金珩吉,繕工副正金基厚,宗親府典簿徐謙淳,東學訓導曺錫鯤,宗簿正張錫胤,漢城主簿金在三,長興主簿金宗淳,以次進伏楹外訖。藥房入侍先退。肇源起伏奏曰,輪對官一人式進前乎?上可之。昌耆進伏,命奏職姓名,昌耆奏職姓名。命奏職掌,昌耆曰,無所掌矣。命奏所懷,昌耆曰,無所懷矣。命退,昌耆退出。有淳進伏,命奏職姓名,有淳奏職姓名。命奏職掌,有淳曰,魚所掌矣。命奏遺在,有淳曰,黃大口魚一千一百三十尾,石秀魚二萬三千六束,民魚一千八百六十六尾,靑魚一萬二千八百九十六級,眞魚四千三百三十一束六箇矣。命奏所懷,有淳曰,無所懷矣。命退,有淳退出。述模進伏,命奏職姓名,述模奏職姓名。命奏職掌,述模,奉敎推鞫。命奏所懷,述模曰,無所懷矣。命退,述模退出。珩吉進伏,命奏職姓名,珩吉奏職姓名。命奏職掌,珩吉曰,入直監膳。命奏遺在,珩吉曰,無遺在矣。命奏所懷,珩吉曰,無所懷矣。命退,珩吉退出。基厚進伏,命奏職·姓名。基厚奏職·姓名。命奏職掌。基厚曰,無所掌矣。命奏所懷。基厚曰,無所懷矣。命退,基厚退出。謙淳進伏,命奏職·姓名。謙淳奏職·姓名,命奏職掌。謙淳曰,無所掌矣。命奏所懷。謙淳曰,無所懷矣。命退,謙淳退出。錫鯤進伏,命奏職·姓名,錫鯤奏職·姓名,命奏職掌。錫鯤曰,訓導儒生。命奏所懷。錫鯤曰,無所懷矣。命退,錫鯤退出。錫胤進伏,命奏職·姓名,錫胤奏職·姓名,命奏職掌。錫胤曰,掌璿源寶閣守護矣。命奏所懷。錫胤曰,無所懷矣。命退,錫胤退出。在三進伏,命奏職·姓名,在三奏職·姓名,命奏職掌。在三曰,禮房·兵房矣。命奏所懷。在三曰,無所懷矣。命退,在三退出。宗淳進伏,命奏職·姓名。宗淳奏職·姓名,命奏職掌。宗淳曰,席子色。命奏遺在。宗淳曰,龍紋席一百六十三張,彩花席一千一百七十一張,滿花席四百三十四張,滿花方席三百六十八張,黃花席三百七十二張,別紋席三千五百九十四張,別紋上席八百六張,白紋席六百三十八張,草席無矣。命奏履歷。宗淳曰,丙午武科內乘,己酉訓練主簿,庚戌宣傳官,辛亥中樞都事,八月又移宣傳官,九月壯勇營哨官,癸丑博川郡守,己未又爲壯勇營哨官,壬戌待罪本職矣。命奏所懷。宗淳曰,無所懷矣。命退,宗淳退出。少頃,又命退,承史各就座後,以次退出。
上在昌德宮。停常參·經筵。
藥房口傳啓曰,伏未審夜間,惠慶宮症候諸節,益臻差勝之效,而牛糞膏,連爲傅貼後,果有顯言之動靜乎?此時診察,尤不容少緩。伏乞亟許臣等率諸醫官早爲入診,以爲議定湯劑與其他藥物之地,千萬顒祝,惶恐敢啓。答曰,夜間症候一樣,方令醫官診察矣。
藥房口傳再啓曰,俄者口啓,恭竢批旨,而卽伏聞修撰金在昌承候後所傳之言,則夜間膿潰之處,朝來復合,紅暈比昨寢長云。凡此症候,無論灸治與受鍼,不容暫時緩忽。伏乞亟許臣等率諸醫官入診,詳察後議定,千萬顒祝,惶恐敢啓。答曰,醫官旣診察,湯劑與藥物,議定後,入侍。
韓晩裕啓曰,吏曹郞廳來言,守令多窠,政事,取稟。傳曰,當日爲之。
洪義浩啓曰,合辭方張之時,兩司無詣臺之員,事甚未安。除在外·疏批未下外,未肅拜呈告人員,竝卽牌招,何如?傳曰,山林外,竝許遞。今日政,差出。
洪義浩啓曰,行大司憲李直輔,掌令金日柱·宋稚圭在外,執義·持平二員未差,監察茶時之意,敢啓。傳曰,知道。
大王大妃殿傳曰,錢五千兩,米一百石,木十同,布十同,壯勇營時在中,以此數輸送于永安府院君家,使之用於嘉禮。
大王大妃殿,以承傳色口傳下敎曰,朝者下敎,壯營時在中,使之輸送于永安府院君家矣,更思之,事面異於前,自戶曹,輸送。
傳于李肇源曰,修撰金在昌,許遞。
兵曹口傳政事,副司果金在昌。
有政。吏批,判書徐邁修進,參判金達淳,參議任希存病,右副承旨李肇源進。以尹光顔爲大司諫,鄭來百爲執義,李萬榮爲司諫,李東萬爲持平,金商雨爲持平,李德鉉爲獻納,宋冕載爲正言,沈普永爲正言,金銑爲應敎,洪奭周爲副校理,閔台爀爲知敦寧,金魯忠爲刑曹參判,金達淳爲同經筵,李象鼎爲司䆃僉正,沈兢之爲掌樂主簿,朴宗球爲長興主簿,李爲童蒙敎官,徐有齡爲龍潭縣令,李玄始爲石城縣監,李顯秀爲保寧縣監,李厚植爲懷仁縣監,承文副正字單趙象基,兼養賢主簿單沈能燮,前牧使金在淳,今加通政,年七十侍從臣檢閱金蓍根父,依法典加資事,承傳。贈左贊成金履中,贈領議政例兼,贈吏曹判書金達行,贈左贊成例兼,以上領敦寧永安府院君金祖淳兩代追贈。再政。金在三爲景慕宮令。
兵批,判書李祖承,參判吳泰賢,參議金鼎國病,參知李得休入直進,行左承旨金羲淳進,僉知趙應鉉,大護軍蔡弘履,護軍鄭東顯,副護軍金珠淵,副司直尹悌東,以上,竝單付。
兵曹口傳政事,以徐英輔爲摠戎中軍。
傳于洪義浩曰,向來本律之減等,出於重赦典之意也。其供辭,不但貽羞宰列,大關國綱,前府尹李尙度,施以竄配之典。
李肇源啓曰,納彩·納徵·告期敎文,當爲製進,藝文提學黃昇源,待明朝牌招,何如?傳曰,允。
以慶尙監司南公轍狀啓,薦新進上柚子,節晩未熟,尙有靑色,惶恐待罪事,傳于韓晩裕曰,勿待罪事,回諭。
金羲淳,以備邊司言啓曰,壯勇營錢穀木布屯土·軍器·公廨區處,移屬軍兵接濟,戶曹·內司各衙門奴貢給代措處之方,各具別單書入,而其中內武庫御甲冑減部價米,內醫院三南進上藥材權減價米,係是上供,罷營之後,所當復舊封進,而當初裁減,旣出節省之聖意,今者給代,亦是軫恤經費之擧,則不得不仍爲充用,而壯營時在錢穀,分排區處之道,前提調金祖淳,今方商度磨揀,追後另具別單以入之意,敢啓。傳曰,知道。
金羲淳,以訓鍊都監言啓曰,本局哨官權聖祜,身病甚重,勢難察任,改差,何如?傳曰,允。
金羲淳,以摠戎廳言啓曰,北漢城堞都監字內四間頹圮處,今將改築,而以今月十三日,自該營擇日,始役之意,敢啓。傳曰,知道。
金羲淳,以摠戎廳言啓曰,本廳中軍柳文植,身病猝重,勢難察任,改差,何如?傳曰,允。
永安府院君金祖淳疏曰,伏以臣卽伏承大王大妃殿傳敎下者,以壯勇營時在中錢·米·布·木,輸送賤臣之家,甚殊渥也。臣奉誦恩言,惶隕感激,不知所以仰答鴻私,而繼不勝恧蹙難安之忱也。竊伏念賜與之節,國家之所當愼也,辭受之義,君子之所必察也。今玆便蕃之賚,固知出於我慈聖殿下特推慶忭之心,有此曲念之擧,恩山德海,高深莫量。然臣區區咫尺之廉隅,實不能無反顧而瞿瞿者,蓋地部之依定例輸致,數旣夥然,諸軍門照舊送助者,亦復不貲,而伏況殿宮,爲慮糜費,隨事方便,諸般需入,比古昔不啻大減,上之所以軫念臣家,可謂至矣。今又冒承格外之典,坐領無名之頒,則臣心之愧赧,已無可言,恩數之屑越,所關非細,狂愚死罪,極知唐突,而猥入文字,略暴衷懇。伏乞聖明,諒臣非飾之辭,仰稟東朝,亟寢成命,以重寵錫,以安私分,千萬至祝云云。答曰,省疏具悉卿懇。慈殿爲大禮特賜也,卿其安心祗受。仍傳于李文會曰,此批答,遣史官,傳諭。
慶尙監司南公轍疏曰,伏以禮成祔廟,誠展祗謁,丹寶繼進,慈徽丕闡,慨廓之聖孝旣伸,頌祝之群情冞切。臣自近列,出在嶺外,逢今之慶,撫古益愴,臣於月前,猥上辭本,敢陳査事之不宜冒當,而及承聖批,誨飭諄複,至諭以公私之分。臣於是,有不敢以區區處義,復有陳列,冒昧行査,纔已修啓,而若其溺職之失,到今出場之日,尤無自解之道,慙悚之極,惟譴何是俟,忽伏見廟堂草記之出於朝紙者,始知囚供,反詈侵詬備至,雖其命意,急於伸辨,至於遣辭,太不審愼,橫逆之來,固當無辨,而自處之道,不容泯默,略擧事實,有此上聞,瀆擾之罪,益無所逃矣。大抵李尙度之所犯諸條,繡啓臚列,極其狼藉,今若直論以贓汚之律,則臣亦以爲過矣,而襲謬不察之罪,諸般鄙瑣之目,證案具在,豈盡爽誤?若其還政之不能如法,賑資之多數立本,吏鄕所供,亦皆有據,雖以此囚自爲之辭,不能盡處於淸脫之地,而今反以按査者,據實登聞之事,欲與對辨,自訟之際,無一明白,就事之外,專肆噴,此誠意慮之所未到,殊不知其何故也。夫會査事體,至爲嚴重,有非一人之見所可獨按,故必使諸倅,參覈應問,各人亦皆捉致營獄,反覆詰問,期得其情實而後已。衆目所覩,一字皆愼,則雖欲彼此之厚薄,其可得乎?臣不欲與之呶呶,以傷忠厚之風,而惜乎其不識事體也。臣纔具之,自來不堪,病狀之近益難强,實有瘝曠僨誤之慮,而試以此事觀之,平日見輕於人,自不料其若是之甚也。將何以彈壓列邑,彰癉長吏,對揚我聖上委寄之德意也耶?行部纔發,而以此情病,萬無前進之望,撤巡徑還,短章自列。伏望聖慈,俯賜鑑諒,亟遞臣職,仍治擅還之罪,以肅朝綱,以安私分,不勝幸甚云云。答曰,省疏具悉。道査旣據實登聞者,則囚供之反詈侵詬,卽是橫來,於卿何有?勿辭察任。
獻納申大龜疏曰,伏以猗歟休哉。日月重華,一初淸明,國勢鞏固,八方協和,此政祈天永命之本,勵精圖治之日也。嗚呼,庚申六月罔極之日,臣守制湖鄕,目見遐逖之愚夫愚婦,莫不奔走號泣,擧皆如喪考妣。又伏覩前月展謁太廟也,街巷之輿儓走卒,不勝延頸愛戴,至有感歎出涕,顧其秉彝天賦,則今之民,亦堯·舜之民也。以殿下堯·舜之聖,行堯·舜之道,則何難乎堯·舜其民也?況我英廟五十載遺澤,寧考二紀間盛德,不墜在人,浹民肌髓,以殿下天縱之聖,丕顯丕承,善繼善述,則履艱而治易,事半而功倍矣。竊伏惟念我慈聖殿下,垂簾三載,宵旰憂勤,至誠保護,聲敎洋溢,下而大僚體國,鞠躬盡瘁,帀域群情,晏安磐泰,區區顒祝,亶在於聖質乾健,茀祿川至,學業日就,邦命鼎新,君子萬年,壽考無强,地復之陽,宜加潛養,山出之泉,必待盈滿,則政宜保嗇聰明,涵養氣質,而至若進德修業,顧在誠心力行之如何耳。夫孝悌,爲百行之源,而亦殿下之家法也。怡愉婉容,懋盡養志。義理,乃萬化之本,而卽先王之苦心也。固守勿撓,益思闡明,此皆學問中事也。必待乎林下宿德之賢,左右贊襄,朝夕納誨,然後可以薰陶德性,切磋玉成。且儒賢,先朝之所敬禮,國人之所矜式,鳳鳥不恒有,覽德而降,賢者不自至,見誠而來,亦在殿下誠禮之何如也。臣隣,人君之股肱,必使之以禮,士子,國家之元氣,必培之以敎,民可近而懷保如赤子,財可節而躬行以儉德也。殿下嗣服以來,年豐時和,俗泰民安,玉體尺長,聖學日躋,太平萬歲,屈指可期,而無或曰治已至而學已進也。聖人之心,德愈高而志愈謙,唐堯病博施而問在野,孔子十有五而志于學,蓋致治常若不足,示學者不可躐等之意也。優悠涵泳,從容折旋,遊心於帝王之書,處身於正大之域,心勿忘焉。勿助長也,則日有覺得,歲有進益,自造乎從心所欲,垂拱無爲之地矣。嗚呼,治無古今,道有大小,伊尹無作聰明亂舊政之訓,周公不作無益害有益之戒,盤庚器非求舊,人惟求舊之語,無非聖謨嘉猷,年來日至之公車,亦多至論昌言,沈潛玩索,反復服膺,必以三代自期,言必稱堯·舜,動必法堯·舜,毋規規於小康,毋屑屑於細行也。嗚呼,將治之世,仁愛之天,必示警告,使自修省,則慶雲甘露,不足爲祥於亂時,怪風彗星,不必爲災於治世者,惟以人君,一心對越,常若遇災,一雨一暘,夙宵憧憧于中耳。前月晦夜之霜氣,乃在九月之交,而節則差早,今月二日之雷聲,亦在八月之交,而時則收藏,雖不可謂之災,而亦可謂之不祥矣。惟我慈聖殿下,深居九重,視遠惟明,見霜警惕,憂民穡事,諺敎特下,物膳預減,弭災致祥,太平之福也。伏願殿下,體慈聖愛民之心,法先王敬天之德,不自暇逸,恒存戒懼,則夏霜冬雷,亦不足爲災於將治之世矣。噫嘻,堯·舜之世,四凶不服,孔·孟之時,楊·老橫行,氣數之關歟,治亂之會歟?噫,辛壬之義理不明,馴致戊申乙亥之亂逆,丙丁之凶孽未祛,釀成丙午己酉之禍變,段落各異,脈絡相貫,義利之分,邪正殊塗,邪正之別,忠逆立判,由來十數歲之間,千妖百怪,式月斯生,至于昨年凶逆而極矣。噫,以下十五字刀割寔出於聖慮神武,赫斷廓揮,實宗社臣民之慶也。臣於年前,蟄伏苫塊,便成聾瞽,縱未能枚擧而條列,黨與未誅,根孽尙遺,名登三司之啓者,孰非可討之罪,而上下玩愒,歲月寢久,奚獨輿憤之愈鬱?竊恐義理之復晦,伏願殿下,亟從群請,夬伸王章焉。噫,昨春邪獄之變,尙何言哉?其流之禍,甚於洪水猛獸,濟恭·家煥諸賊輩之慫慂妖薰,購出邪書,誑惑愚俗,波蕩人心者,豈徒然哉?越海招寇,變夏爲夷,卽其眞贓凶謀也。何幸聖斷如神,大行誅討,宏謨盛烈,不在禹下,此皆氣數之關,而一治之機也。邪說不熄,餘憂未已,闢如廓如之道,亦在於明正學扶倫綱,風俗正則邪說熄矣。伏願殿下,燕居深念,益圖鋤治之方焉。仍伏念臣,疎賤愚庸,百不猶人,自來命道,不肖不孝,徒誦經傳,倖竊科名於寧考卽祚之元年,堂后假官,密邇覲耿之初,恩褒寵命,有非如臣無似之賤所可堪承者,伊後恩造,天高地厚,初登賓對,壞損臺體,則薄責以生疎,而知汝淳質於堂后之日也。妄陳一疏,自速人言,則曲庇以見誑,而何足責備於媕妸之時也?嗚呼,天地於臣也,父母於臣也,惶隕感結,不知死所矣。戊午之冬,曲念親老,特畀專城,纔得奉檄,遽罹戴星,烏鳥之情莫伸,木石之頑不死,纍然哀疚之中,又纏無祿之痛,爲子不孝,爲臣不忠,此生此世,㷀如無歸,悠悠蒼天,胡寧忍斯?流光莫淹,冠裳依舊,俯仰冤號,公私悲廓,徊徨日下,不忍便歸,名忝縉紳,恩及簪履,薇垣新命,忽下於旅次病伏之中。新榮舊感,有淚無從,追先帝報陛下,古人先獲,入天門拜新王,臣分至願,況今天籙無疆,國慶荐臻,坤位始定,嘉禮在卽,八域臣民,歡忻蹈舞,臣敢不竭蹶趨承於此時也。念臣年衰蒲柳,禍經草土,形殼苟存,神魄都喪,已泠之灰,不可復燃,旣蹶之駑,不可彊策,恩牌之下,嗚咽呑聲。嗚呼,爵祿之榮,何補於風樹之哀,褥蟻之願,莫逮於蒼梧之慟,有臣如此,不如無生。歸伏田野,歌詠聖澤,晩收桑楡,老死松楸,亦聖世生成之恩也。伏乞天地父母,哀臣憐臣,亟遞臣見帶之職,仍治臣逋漫之罪,以肅朝綱,以安私分,千萬幸甚。省疏具悉。爾其勿辭,察職。
壬戌九月十二日午時,上御熙政堂。藥房入侍時,都提調李秉模,提調李敬一,副提調韓晩裕,記事官金·洪秉喆·金蓍根,直提學金近淳,以次進伏。醫官金光顯·朴春源·李惟鑑·玄必采·吳仁豐·朴烇·趙宗協·丁希泰·卞光壽·趙學魯,進伏楹外訖。秉模等曰,夜間,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,惠慶宮症候,俄者伏承口啓批答矣。大抵自潰固好,而瘡口復合,故紅暈更肆矣。問諸醫官輩,則以爲受鍼,非不萬萬未安,而其在痊治之方,實爲第一要道,如或以受鍼爲難愼,則其次糞灸爲良方,鍼與灸之間,不可少緩云矣。上曰,症候,朝亦一樣,悶切矣。紅暈云乎,紅絲云乎?秉模曰,醫云紅絲,而此症最悶,若以閭閻療治之方言之,則不但當處下鍼,紅絲之延及處,皆宜散鍼,以消其毒氣,此則萬萬惶悚,非所擬議矣。藥料則固當一邊補元,一邊治腫,而腫毒尙在,補劑難進,紅絲之所以悶慮者,以其易犯心經故也。托裏散,允爲內治之良劑,今日亦以二貼進服,似好云矣。上曰,依此爲之,而受鍼則更待下敎,可也。秉模曰,灸治,亦待下敎擧行乎?上可之。秉模曰,設使受鍼,醫女終不如醫官,鍼醫趙學魯,當診察其當鍼處,然後使醫女擧行,雖以灸治言之,醫官當審定其當灸處,然後使醫女擧行,恐合事宜,故預爲仰奏矣。秉模曰,夜間腫處旣自潰,則症候自當漸次向差,而臣等直宿,則恐不可已矣。上曰,更觀動靜,當下敎矣。秉模曰,朝問安,旣爲之,而夕問安,則仰奏後,當爲之矣。上曰,口啓則勿爲,可也。秉模曰,午間,或有可啓之事,則似當口啓矣。又奏曰,直宿則雖不爲之,而腫醫只一人,入直議藥爲難,此後則卞光壽,亦令同爲入直,似好矣。上曰,依此爲之也。秉模曰,臣等,退待閤外乎?上曰,退在藥房,可也。命書榻敎曰,惠慶宮進服乳粉托裏散,依前方二貼製入。又命書榻敎曰,惠慶宮供上,蒼耳煎水,停止,桑灰水,自今日,入之。命退,諸臣以次退出。
上在昌德宮。停常參·經筵。
夜五更,月暈。
惠慶宮進服乳粉托裏散二貼製入事,榻前下敎。
藥房口傳啓曰,伏未審夜間,惠慶宮症候諸節,比昨益臻差勝之效乎?牛糞膏連爲傅貼,而紅暈漸有銷減之喜乎?伏乞特許臣等率醫官趁早入診,進服湯劑及傅貼藥物消詳議定,千萬顒祝,惶恐敢啓。答曰,知道。症候比昨一樣,連試湯劑藥物,卿等,不必入侍矣。
大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,知道。
洪義浩啓曰,合辭方張之時,兩司無詣臺之員,事甚未安。除在外外,未肅拜人員,竝卽牌招,何如?傳曰,允。
金羲淳啓曰,禁衛營將官來言,今日本營軍兵日次私習云矣,敢啓。傳曰,知道。
金羲淳啓曰,御營廳將官來言,今日本廳軍兵日次私習云矣,敢啓。傳曰,知道。
李肇源啓曰,藝文提學黃昇源牌不進,推考傳旨今方捧入,而納采·納徵·告期敎文製進,命下之後,如是違牌,不卽承膺,事甚未安。更爲牌招,何如?傳曰,允。
洪義浩啓曰,行大司憲李直輔,掌令宋稚圭·金日柱,持平金商雨在外,執義鄭來百,持平李東萬牌不進,監察茶時之意,敢啓。傳曰,知道。
以執義鄭來百,持平李東萬,正言沈普永牌不進罷職傳旨,傳于洪義浩曰,只推。
李肇源,以弘文館言啓曰,新除授應敎金銑,副校理洪奭周,竝卽牌招察任,何如?傳曰,允。
以副校理洪奭周牌不進罷職傳旨,傳于李肇源曰,只推。
李肇源,以嘉禮都監都提調意啓曰,玉冊文草圖書,吏曹判書徐邁修,今已書寫,謹此封入,以備睿覽之意,敢啓。傳曰,知道。
金羲淳,以備邊司言啓曰,今日本司坐起,堂上懸病甚多,衆所共知實病外,令政院稟旨,竝牌招,何如?傳曰,允。
洪義浩,以義禁府言啓曰,前府尹李尙度,施以竄配之典事,承傳,啓下矣。李尙度,平安道宣川府竄配,而以承傳內辭意,具罪目,依例發遣府書吏,押送配所,何如?傳曰,允。
洪義浩,以義禁府言啓曰,石城前縣監成時柱憑閱處之事,傳旨,啓下矣。成時柱,時在任所云,依例發遣府羅將,拿來,何如?傳曰,待待命,拿囚。
藝文提學黃昇源疏曰,伏以卽因敎文製進事,召牌嚴臨,臣固當竭蹶趨膺,而近來都下紅疹熾蔓之際,臣之家間,亦有拘忌之疾,淸齋前冒入禁扄,揆以私分,萬萬惶悚,不得已荐犯違逋,恭竢處分。伏乞聖慈,俯垂鑑諒,亟令遞改臣藝學之銜,仍令重勘臣瀆撓之罪,俾便公私,千萬幸甚。臣無任云云。答曰,省疏具悉。卿其淸齋製進。
上在昌德宮。停常參·經筵。
藥房口傳啓曰,伏未審夜間,惠慶宮症候諸節,益有差勝之效乎?牛糞膏·桑灰水,連爲試用,而紅暈果爲快減乎?伏乞早許臣等入診詳察,湯劑及其他藥物,更爲議定,千萬顒祝,惶恐敢啓。答曰,知道。諸節,比昨一樣,連試牛糞膏·桑灰水,卿等,不必入侍矣。
大殿·大王大妃殿·王大妃殿·惠慶宮·嘉順宮,內閣·政院·玉堂口傳問安。答曰,知道。
金羲淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金羲淳啓曰,禁衛營將官來言,今日本營軍兵日次私習云矣,敢啓。傳曰,知道。
金羲淳啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,合辭方張之時,兩司無詣臺之員,事甚未安。除在外·未署經外,未肅拜人員,竝卽牌招,何如?傳曰,允。
李肇源啓曰,知敦寧閔台爀,刑曹參判金魯忠除拜後,過三日不爲出肅,依定式,推考警責,仍卽牌招察任,何如?傳曰,允。
金羲淳啓曰,事變假注書李南翼,身病猝重,勢難察任,今姑改差,何如?傳曰,允。
傳于李肇源曰,禮房承旨馳詣宗廟·景慕宮,奉審摘奸以來。
洪義浩啓曰,行大司憲李直輔,掌令金日柱·宋稚圭,持平金商雨在外,執義鄭來百,持平李東萬牌不進,監察茶時之意,敢啓。傳曰,知道。
李南翼改差,代以申慶會爲事變假注書。
李肇源,以弘文館言啓曰,副校理洪奭周,旣有只推之命,卽爲牌招察任,何如?傳曰,允。
以副校理洪奭周牌不進罷職傳旨,傳于李肇源曰,只推。
傳于李文會曰,自明日,內閣·政院·玉堂問安,勿爲之。
金羲淳,以備邊司言啓曰,前大司諫兪漢寧上疏批答,有所陳諸條,當令廟堂稟處之敎矣。謹按原疏,其一,故相臣忠獻公金昌集·忠文公李頤命·忠愍公李健命·忠翼公趙泰采,勿祧其廟而旌閭事也。夫古之大臣,體國盡節,以定禍亂安社稷爲己任,不以一德爲名,亦不以一事爲功,在平世則措天下於泰山,當危機則決一身於鴻毛,許以一節,則不足以全其德,褒以一字,則不足以盡其義。是以碩德良輔,未嘗不拚得一死,而成就其偉功大節,書之簡冊,列之祀典,又何必切切區區於祧廟旌閭之間哉?兵革危亂之際,造次取義者有之,華夷義理之辨,慷慨成仁者,亦有之。朝廷所以節其諡而旌其門者,磊落相望,而此非所以待一體君臣之大臣者,國典之不祧諸臣廟者,自有定制,若以四大臣之翊聖陞儲,功存社稷,而錄其勳,則固可也。今則不然,建祠江上,賜額曰四忠,俎豆以享,多士主之,之名之功,垂耀穹壤,來世無窮,帶礪之鐵券,閭里之丹楔,何足爲褒顯四大臣之義乎?忠獻公,嘗膺太廟之庭享,法當不祧,諸大臣雖一體同功,恐不當以忠獻爲準,同受法外之恩,不祧與旌閭,竝宜勿論。其一,崇節祠以贈持平臣尹志述復享事也。故太學生尹志述,妙年抗論,闡揚我肅廟朝盛德偉烈之大有關於世敎人紀者,請改撰幽宮之誌,而竟爲群凶之所構誣,以執綱之士,一朝死於市,當時縉紳章甫,莫不爲之掩泣氣短,逮夫英廟朝初年,因館學諸生疏籲,特命雪冤,仍許腏食於四賢祠,聖敎以忠節褒之,書之史冊,炳若日星矣。蓋四賢者,晉之董養,唐之何蕃曁有宋之陳東·歐陽澈也。惟此四士,皆樹節於天下危亂存亡之際,所遇雖不同,所立則同,昔在肅廟朝,緬懷四士之孤忠貞節,特命建祠于太學之傍,而未及就矣。景廟朝嗣位之年尹志述,自太學陳章,請仰述先王之志事,遂創四賢之祠,且志述所樹之節,亦無愧於古之四賢,前後事蹟,實合一祠之列享,而丁未以後,凶黨迭入,角詆公議,竟黜志述之享,此非英廟朝本意也。伊後講筵有敎曰,尹志述事誠難矣。只據禮而發,全不顧身,其心是矣。徐宗一以爲,與宋史中陳東·歐陽澈適符云,予亦謂然,而竝享則少過矣。頃於臨幸,趙明鼎有所云云。予非以拔於四賢祠之故,侮尹志述也。一邊人太作用,故予欲抑之而然矣。其節則白刃可蹈矣,於皇兄有光,予以爲難,不以爲非矣。此下敎,乃在於庚申秋親臨本祠,御筆揭板之數年後,則聖意之不以志述,謂不可享於四賢之祠,可以仰度矣。先大王御極之初,四學儒生,一再陳章,以請復享,而先大王,以事關英廟朝處分,不得允從之意,召諭于疏儒輩,遂不敢復請,而士論之嗟惜,輿情之抑鬱,厥惟久矣。今於諫臣之疏,臣等雖不敢直請允許,在下之公議,終恐有不可遏者矣。其一,己亥宮人褒奬事也。此宮人事,伏承慈敎於前席者屢矣。當時兩賊臣蔑倫干紀之際,受刑不亂,固爲可奬,而亦不可與墨世事竝論,置之,何如?傳曰,依大臣議,施行。
金羲淳,以備邊司言啓曰,以四學儒生李度淵等上疏,贈吏曹判書韓元震,就其書社,賜以恩額事,有當詢大臣處之之命矣。領中樞府事臣李秉模,領議政臣沈煥之,右議政臣徐龍輔謹稽,賜諡文純公韓元震,學問成德,經濟有才,多士公議之所宗仰,而先朝聖心之所曠契也。今玆儒疏所請,就其講道之社,施以揭號之典,其言亦非忕矣。況在聖朝崇儒道正世敎之方,宜賜特異之恩,而第伏念建院請額,有昔年禁令,臣等不敢直請允許,而公議則自有不可遏者矣。上裁,何如?傳曰,公議愈久愈好,非但有禁令如大臣言,其在愼其事之道,今姑置之。
金羲淳,以備邊司言啓曰,因平安道儒生黃宅周等上疏批旨內,所請賜額事,詢于大臣處之事,命下矣。取見其疏本,則溯論故忠臣忠烈公洪命耉·忠正公洪翼漢立殣顚末,仍請平壤府西山之祠,特命賜額矣。夫孤軍覲王,畢命原野,命耉之忠也。尺疏抗義,力扶綱常,使天下萬世,咸知一脈陽秋之不泯於吾東者,翼漢之烈也。今於二臣按節分符之地,特許俎豆之享,顧何所慳,而第惟關西一路,忠臣義士之捐身樹節,不爲不多,而朝家之鄭重難愼於建院頒額之擧者,蓋有微意存焉。今此所請,亦難遽然輕施,置之,何如?傳曰,允。
金羲淳,以備邊司言啓曰,因黃海道儒生姜達興等上疏批旨內,所請兩先正陞配事,當詢大臣處之事,命下矣。取見其疏本,則松禾縣道東書院,卽朱夫子曁我東先正文正公臣趙光祖·文純公臣李滉·文成公臣李珥綴享之所,而仍以先正文正公臣宋時烈·文純公臣權尙夏,陞配爲請矣。顧以先正之嫡傳紫陽,陞配是院,夫孰曰不可,而第惟疊享之禁?厥有成憲,況先正之躋食聖廡,配侑廟庭,實出兩朝曠感之盛德,崇報之令典,而此外配享於朱子祠院者,亦爲數三處矣。黌舍絃誦之聲,春秋芬苾之薦,其將百千世無替,今此道東書院陞享,實有太疊之嫌,而無甚增輝於兩先正之德業,諸後學之尊慕矣。況先朝之所愼重者,有難輕許,置之,何如?傳曰,允。
韓晩裕,以吏曹言啓曰,贈諡貞敏公柳辰同·贈諡忠景公柳珩·贈諡武愍公柳赫然·贈諡忠毅公柳炳然延諡,來十月初四日,定行於忠淸道公州地云矣,敢啓。傳曰,知道。
金羲淳,以兵曹言啓曰,五衛將金在洙,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
上在昌德宮。停常參·經筵。
藥房都提調李秉模,提調李敬一,副提調韓晩裕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮靜攝中氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
洪義浩啓曰,行大司憲李直輔,掌令宋稚圭·金日柱,持平金商雨在外,執義·持平一員未差,監察茶時之意,敢啓。傳曰,知道。
傳于金羲淳曰,大臣·備局堂上引見。
注書金病,代以李墷爲假注書。
李肇源,以奎章閣言啓曰,景慕宮望廟樓今望奉審,無頉之意,敢啓。傳曰,知道。
李肇源,以弘文館言啓曰,副校理洪奭周,旣有只推之命,卽爲牌招察任,何如?傳曰,允。
以副校理洪奭周牌不進罷職傳旨,傳于李肇源曰,只推,待明朝,牌招。
李肇源,以嘉禮都監都提調意啓曰,納徵時禮物,別單書入,而納徵日擧行之意,敢啓。傳曰,知道。
李肇源,以嘉禮都監都提調意啓曰,納徵前一日,本房禮物,別單書入而,令都監郞廳,領納之意,敢啓。傳曰,知道。
李肇源,以嘉禮都監都提調意啓曰,納采後本房禮物,別單書入,而依前例,納采翌日,令都監郞廳,領納之意,敢啓。傳曰,知道。
李肇源,以嘉禮都監都提調意啓曰,定親禮物,別單書入,而依前例,納采後第三日,令都監郞廳,領納之意,敢啓。傳曰,知道。
李肇源,以禮曹言啓曰,今此嘉禮後,中宮殿朝見大王大妃殿·王大妃殿儀註,直爲書入兩慈殿之意,敢啓。傳曰,知道。
金羲淳,以備邊司言啓曰,通信使行所入禮單蔘,預爲分定兩道之意,筵稟,蒙允矣。蔘價,亦爲及時區劃,然後可無窘速之患,關西所在信蔘價小米,其數無多,本道例貿蔘蠲減條小米,卽所以備不時之需也。正合取用於此等之費,而秋事已成,捧糴在近,信蔘價及蠲減條兩項小米,分付道臣,發賣需用之地,何如?傳曰,允。
金羲淳,以兵曹言啓曰,動駕殿座時槍劍軍,例以禁衛軍磨鍊,而取考各年謄錄,則親臨納采·納徵·告期·冊妃時及親迎時,以訓局軍出用,己卯年,亦令訓局擧行矣。今番依此磨鍊,何如?傳曰,依近例以禁營擧行。
李文會,以工曹言啓曰,本月十四日申時量,本曹工匠假家失火,八間盡爲燒燼,登屋救火之際,郞廳直所瓦家十二間內,四間撤毁,人物別無致傷之意,敢啓。傳曰,知道。
壬戌九月十五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調李秉模,提調李敬一,副提調韓晩裕,記事官金·洪秉喆·金蓍根,待敎李敎信,醫官金光顯·朴春源·李惟鑑·吳仁豐·朴烇·趙學魯·卞光壽·趙宗協,行左承旨金羲淳,記事官尹鼎烈,事變假注書申慶會,領議政沈煥之,左議政李時秀,右議政徐龍輔,開城留守金文淳,行禮曹判書李晩秀,行上護軍趙尙鎭,水原留守鄭大容,戶曹判書李書九,行護軍李仁秀,副校理鄭魯榮,以次進伏訖。秉模等曰,日氣淸和,聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,今日則何如?上曰,比昨益勝矣。秉模曰,卽伏聞司果金在昌,承候後所傳之言,則益臻差復云。故問于醫官,則今日不必診察,連用牛糞膏·桑灰水,又以田螺散製入議定以此爲之乎?上可之。秉模曰,藥院口啓,下敎前,不得遽停,而今日日次問安,故口啓不爲矣。上曰,此後勿爲之也。秉模等曰,嘉順宮氣候,何如?上曰,一樣矣。秉模曰,金魯恕,大王大妃殿承候後,出來,故聞之則諸節一樣而,少有憊候云。故問于醫官,則加味六君子湯前方中,去白扁豆,自今日五貼式製入,二錢重人蔘粟米飮一貼式兼進,似好云矣。上曰,依此爲之也。煥之曰,惠慶宮愆候平復,臣等萬萬慶幸矣。上曰,藥房入侍先退。又敎曰,都提調勿爲退去,提調以下退出也。秉模曰,醫官入來診察,何如?上曰,置之。敬一·晩裕··敎信,醫官等先退。上曰,次對爲之。煥之曰,頃因湖西暗行御史申龜朝別單,牙山貢津倉漕運,以七邑輪回領漕便否,論理狀聞後稟處之意,覆啓行會矣。卽見忠淸監司曺錫中狀啓,則以爲本邑,永定差員之後,漕卒之倒懸轉益,至於莫可矯捄之境,雖以兩漕後陞遷一事論之,其爲邑弊,不可勝言。今若以六邑輪回,而漕運時,各船應下,竝令差員,躬執出給,地方官則永定都差員,一依可興倉例遵行,則在漕卒除許多之弊,在本邑,無數遞之患,請令廟堂稟處矣。漕卒之弊,數遞之患,在所當念,道啓所見,不無意見,而差員永定,行之已久,蘇殘救瘼之方,在乎得人,而不在乎輪定與否,有難遽爾更張,更生別弊,今姑置之,何如?上,依爲之。出擧條煥之曰,通信使行,將於丁卯入送,而應入禮單蔘,幾爲二百斤,取考前例,每爲定奪分定於西北兩道矣。近來蔘採,轉益艱之,必須預先經紀,漸次鳩聚,然後庶免臨時窘束之患,而在兩道,亦爲舒力之方。江界體蔘,限一百三十七斤零,北道體蔘,限五十斤使之貿取,分排五年,次次輸納,而目今蔘節已迫,卽速擧行之意,分付兩道道臣,何如?上曰,依爲之。出擧條大王大妃殿敎曰,倭人書啓,依前約爲之乎?煥之曰,姑無回報,以前約爲之之意,言之矣。煥之曰,檢田抄災,已爲過時,開倉捧糴,亦有其限,新除授守令,竝令一兩日間辭朝,受由上京之人,亦令該曹,催促下送,其中如或有厭避不赴者,依法典施以定配之律,何如?上曰,依爲之。出擧條煥之曰,嘉禮在近,下情慶幸,不可盡達矣。慈殿下敎,有府院君家輸送之物,此乃曠代盛事,而府院君,以度支經費中特賜,以爲難安之端,至有陳疏之擧,上之所賜盛擧也,下之不受美事也,何以處之乎?大王大妃殿敎曰,領敦寧之不受美事,而本營異於他營,初欲以本營物輸送矣。更思之,事面與前有異,故以度支輸送矣。嘉禮時諸道求請,亦不如例爲之云,物雖不腆,仰體先朝盛意而然也。仍掩抑良久,又敎曰,先朝若在宥,則凡百酬應,豈任而置之,一以循例而爲之乎?府院君處,以領受之意,卿等亦勸之也。煥之曰,領敦寧,以自度支輸送,尤爲難安,臣等所奏,亦由於此矣。今承慈敎,不啻諄複,此意當傳于領敦寧矣。大王大妃殿敎曰,領敦寧,以後弊爲言,而此後豈更有如此之時乎?仍掩抑敎曰,先王享年長久,則又何有今日垂簾之擧乎?尊號卽國家彝典,而亦不受之者,哀痛中,非但微意存焉,不欲循例爲之故也。主上以先朝晩年誕育,慈愛自別,而若在宥,則今此大禮,必有酬應之物矣。初以壯勇營酬送爲敎,亦有意焉。壯營物,自是先朝常時所用之財也,今則壯營旣罷,故特令自度支輸送,領敦寧之辭巽,固爲美事,須以體先朝之盛意,念國家之重事,勿爲煩讓之意言送也。煥之曰,以此下敎,謹當傳之矣。又奏曰,大禮當前,臣有仰達之事矣。先朝時,中宮殿·惠慶宮問安,先宮而後殿矣。庚申年因慈敎,王大妃殿問安,先於惠慶宮,以臣膚淺之見,何敢妄論禮意,而不可不預爲講定,此後問安,亦依庚申年慈敎遵行乎?大王大妃殿敎曰,國家之事,重常禮尊名位,然後事面順正,而庚申以前,先王非不諒禮意之攸重,抑亦有以情行之者,今時則與其時有異矣。以代序言之,主上於予爲曾孫,而私親招見,此雖微事,必稟于主上後招見,値此不幸之會,莫敢以予之垂簾,任意行之,越禮爲之故也。煥之曰,國家,以統爲重矣。大王大妃殿敎曰,見朝見禮儀註書入者,嘉禮翌日,見於王大妃殿,又翌日,見於大王大妃殿,何時前例然乎?晩秀曰,辛酉年仁顯聖母嘉禮時儀註,而其時兩聖母臨御,謹稽此例,如是磨鍊矣。龍輔曰,嘉禮內習儀時,臺下儀仗,例使各司婢子捧持,而謹考己卯儀軌,則因特敎,輦輿儀仗,竝爲安徐矣。今番何以爲之乎?上曰,依此爲之。可也。出擧條龍輔曰,從前北道十邑卜定馬,或自該邑貿納,或自本司貿來,其例不一,而數年以來,連爲趁開市,下送馬醫貿來矣。所貿之馬,別無顯勝於各邑貿納之時,而馬醫往來之際,爲弊則甚多,自今年爲始,自各該邑,依前貿納之意,分付,何如?上曰,依爲之。出擧條上命大臣就座,羲淳曰,諸宰奏事。大容曰,華寧殿部將以下員役等朔料衣資,未及磨鍊,自辛酉五月,今年九月至,皆以本府庫儲,推移上下矣。來朔則內外營錢穀別單,旣已啓下,當就區劃中分排,而至於已貸用者,各庫需用,各有歸屬,不可一向虛留,庚申條捧留大同米,餘在五百十五石零,庶可以充報貸下之數,下詢大臣處之,何如?上曰,大臣之意,何如?煥之曰,內外營錢穀別單區處之中,該府劃付之數,綽有餘裕,則不必取用於大同餘米,就其區劃中,推移充報於兩年朔料衣資之貸下者,亦無妨矣。上曰,依爲之。出擧條大容曰,陵所植木物力,以儲置米會減,不足之數,自本府外帑庫上下事,旣有成命,而該庫遺在已盡,本府不足之數,則以貯置庫錢,大臣筵稟會減矣。至於五屬邑不足之數,他無變通之道,始興·果川,亦有外帑庫,而米錢遺在,較量於本邑與他屬邑不足之數,分排區劃,綽有餘裕,下詢大臣處之,何如?上曰,大臣之意,何如?煥之曰,兩邑外帑庫,有米錢餘儲,足以分排區劃,則依其所奏施行,似好矣。上曰,依爲之。出擧條大王大妃殿敎曰,內司奴婢貢罷後,竝與曾前所受之保,而屬之戶曹,內司員役輩料布磨鍊,亦爲苟艱云,此則還屬內司爲好矣。煥之曰,戶判當知其事實,進前詳奏好矣。書九曰,此非保也,乃復戶也。內奴元無保人,惟兩西內奴,例爲給復,而此乃帳付元結中所劃給者,則到今內奴革罷之後,所給之復結,便同皮之不存,自當還屬地部,豈可更屬於內司乎?地部事體,與他有異,歲入財賦,非惟正則不取,故今番奴貢給代之磨鍊也。毋論錢穀,必以面目之正大者,先屬于地部,故兩西奴復二千餘結中,除海西柴結,其餘則竝充給代,而猶患不足,至以不得準數給代之意,論列於別單,今若復失此復結,則度支歲入之數縮,當爲五六千兩,其爲有關於經費,誠非細故,先輩名碩,每言內司之當罷,今雖不得遽議,而公私之界分則截然,何可以內司需用之苟艱,貽損於度支之經用乎?且田結財賦之本非地部,則不得主管,良役變通時,諸道免稅結三千餘結,移屬均廳,而猶有後人之議,況內司比均廳,尤有間焉,則惟正之供,恐不可捨此而屬彼,臣之愚見,斷斷如此矣。大王大妃殿敎曰,地部事體之自別,予豈不知,而內司需用甚煩,歲入耗縮□□□應,則其害自歸於度支。且此事委折,雖未詳悉,槪聞奴婢未罷時,今此所出,亦爲上納內司云,今豈可不爲還屬乎?書九曰,無內司則度支,尤爲難支云者,自前果有此論。然此亦以事勢利害而言,王者無私藏,謂以可罷者,乃守經之正論。且裕國用之道,莫過於節省,若不能節省,而爲贍其用,別求生財之道,則天地間,只有此數,益於此則損於彼,民國終必受病矣。且以此事言之,當初給復,所以軫恤內奴也,而後因內奴應役之繁重,所授復結,亦不能自食,添補身貢,竝納內司,故內司則未究立◆之本意,視若應捧之物,欲爲還屬,而其實則乃是內奴所◆之復,元非劃給內司之結也。內奴旣罷之後,受食無人,更將給復於何處乎?且地部專管田結,如每年永災及各宮房各衙門免稅,逐歲增加,國結漸縮,錢穀之一時嬴乏,猶有變通之道,田稅耗縮,則國用從何以生乎?臣之此言,非不恤內司而然也。論以事理,自當如此矣。大王大妃殿敎曰,內司事情,予亦未詳,更當問處之,而度支經用,常所軫念,日前領敦寧家錢木輸送之擧,蓋所以體先朝聖念,別示恩意也。且非日後之可以援例者,故有所下敎,而經費事體之重難,予亦知之矣。書九曰,司農財賦,有國所重,上不得輕易取用,下不敢黽勉承奉,故祖宗盛際,經費定例之外,雖如干匹木布之屬,或有責應於地部之事,則掌賦之臣,必請對覆難,不爲奉行,至今傳以爲美談,近日廷臣,不及先輩,凡有上命,一以奉承爲事,亦可以觀世給矣。日前慈敎之始下臣曺也。臣亦趑趄鄭重,竊欲一陳愚見,以效執藝之義,而旋聞領敦寧,已爲陳疏,遂且中止,俄伏承下敎於大臣者,慈聖盛意,豈不仰認而當慶忭之日?臣亦不敢更有所煩達矣。第此事則雖然,而日後凡他需用,毋論多寡,經費外度支財賦,視作朝家應用之需,則大非制節謹度之義,不可不深留聖念,故玆敢畢陳愚見矣。大王大妃殿敎曰,以予爲宗社爲民生之苦心,日夜憧憧者,惟在於節省財用,雖於內司,猶未嘗一毫輕費,況度支乎?此不待勉戒而知之矣。日前下敎,以今日事勢之有異常時,有此特恩之意,詳載於本曹謄錄,則後豈有援以爲例之慮乎?書九曰,度支凡事,每以前例爲主,歲月旣久之後,今日事勢,未暇詳悉,而文簿所載,易成前例,且該曹文簿,只記錢穀出入之數,而此等微意,何敢煩載乎?臣之俄者所陳,不獨仰勉於慈聖殿下,經費所重,自上亦不可不俯燭,故敢此覶縷矣。大王大妃殿敎曰,雖不仰勉,自上亦常所留念矣。書九曰,兩西復結,充補給代之意,自籌司纔已行會,而臣曹姑未發關,更待下敎而擧行乎?大王大妃殿敎曰,內司事誠可悶,更當詳問下敎,依此爲之,可也。煥之曰,先輩賢臣,皆言革罷內司,而向者臺臣奇學敬疏,亦言內司矣。到今猝難變通,而壯營區處之後內司之用,亦甚裕足矣。大抵內司之物,省用爲好,補不足爲弊,臣之愚見如此矣。秉模曰,臣之所奏,殆若出位論事,而府院君陳疏之意,臣亦稱歎矣。錢五千兩,木十同,布十同,雖非大段底物,以度支經費中物,屢次堅辭,臣意則特許所辭,以成其美,以光盛德似好,而戶判所奏亦好矣。度支之財,國家常用之外,無論多寡,如有他處移用之命,則有司之臣,不得奉承古例也,惟正之貢,內司豈可取用乎?大王大妃殿敎曰,向來竄配諸人,特爲疏放,而如閑司漫職,朝廷尙不擧論,雖有爲國盡忠之心,亦無其路,此後則銓曹無礙檢擬之意,言之也。煥之曰,慈敎鄭重,曲遂萬物,臣固欽仰,而罪有輕重,朝廷雖不及古昔,自有公議,輕者自可檢擬,而重者豈可無礙乎?此則付之公議,似好矣。大王大妃殿敎曰,卿言是矣。惠慶宮供上田螺散製入,大王大妃殿進御加味六君子湯前方中,去白扁豆,自今日五貼式日次製入,大王大妃殿進御二錢重人蔘粟米飮,自今日一貼式煎入。竝出榻敎命退,諸臣以次退出。
上在昌德宮。停常參·經筵。
金羲淳啓曰,行大司憲李直輔,掌令宋稚圭·金日柱,持平金商雨在外,執義·持平一員未差,監察茶時之意,敢啓。傳曰,知道。山林外,兩司未肅拜及在外人許遞,今日政差出。
金羲淳啓曰,禁衛營將官來言,今日本營軍兵,日次私習云矣,敢啓。傳曰,知道。
金羲淳啓曰,御營廳將官來言,今日本廳軍兵日次私習云矣,敢啓。傳曰,知道。
傳于李肇源曰,禮房承旨馳詣永寧殿,奉審摘奸以來。
金羲淳啓曰,江界府使柳師模授符次,密匣請出之意,敢啓。傳曰,知道。
韓晩裕啓曰,左副承旨洪義浩,今日不爲仕進,卽爲牌招,何如?傳曰,許遞。前望單子入之。
承旨前望單子入之,金履永落點。
韓晩裕啓曰,新除授同副承旨金履永,卽爲牌招,何如?傳曰,允。
備忘記,江界府使柳師模下直,長弓一張,長箭一部,片箭一部,筒兒一箇,賜給。
韓晩裕啓曰,吏曹郞廳來言,臺〈諫〉有闕,政事,取稟。傳曰,當日爲之。
金履永啓曰,合辭許久闕啓,事甚未安。今日政新除授臺諫,待下批竝卽牌招,何如?傳曰,允。
傳于金履永曰,未肅拜刑曹參判,許遞,今日政差出。
以副校理洪奭周牌不進罷職傳旨,傳于李肇源曰,只推,更爲牌招。
有政。吏批,判書徐邁修進,參判金達淳病,參議任希存病,行都承〈旨〉韓晩裕進。以吳鼎源爲大司諫,李顯道爲執義,金孝眞爲司諫,鄭彦仁·任㸁爲持平,鄭晩錫爲獻納,趙台榮爲正言,吳淵常爲副修撰,尹長烈爲刑曹參判,閔命爀爲左通禮,李持淳爲贊儀,金履裕爲軍資判官,李奎昶爲漢城主簿。
兵批,兵曹判書李祖承病,參判吳泰賢病,參議金鼎國入直進,參知李得休病,行左承旨金羲淳進。護軍金啓洛·金魯忠,副護軍洪義浩·尹光顔·金在淳,副司直徐有沂·李萬榮·沈銖·李宗烈·李東冕·金商雨·申大龜·李德鉉,副司果奇學敬竝單付。
韓晩裕,以吏批言啓曰,卽接通禮院牒報,則以爲今此親臨納采時,左右通禮,不可不備員,而右通禮李顯道,移拜他職矣。卽速變通差出,以爲備員擧行之地云,通禮院右通禮未差之代,口傳備擬以入之意,敢啓。傳曰,知道。
吏曹口傳政事,以沈銖爲右通禮。
傳于韓晩裕曰,前戶曹判書趙鎭寬敍用。
以大司諫吳鼎源,司諫金孝眞,獻納鄭晩錫,正言趙台榮,執義李顯道,持平任㸁牌不進罷職傳旨,傳于金履永曰,只推。
傳于李肇源曰,召對爲之。
金履永啓曰,新除授守令,一兩日內辭朝事,命下矣。龍潭縣令徐有齡,石城縣監李玄始,懷仁縣監李厚植,當爲署經,兩司除在外·未署經外,未肅拜人員,竝卽牌招,以爲備員署經之地,何如?傳曰,允。
以執義李顯道,持平任㸁,司諫金孝眞,獻納鄭晩錫,正言趙台榮牌不進罷職傳旨,傳于金履永曰,只推,待明朝嚴飭,更爲牌招。
李肇源,以嘉禮都監都提調意啓曰,納采時敎文,旣已依禮文正書,令政院稟旨安寶,而納徵·告期敎文,亦令一體擧行,何如?傳曰,允。
徐美修,以戶曹言啓曰,謹奉大王大妃殿下敎,嘉禮所用錢五千兩,米一百石,木十同,布十同,令本曹郞廳,輸送于永安府院君家,則本家以爲事異常格,不敢領受云,何以爲之?敢啓。傳曰,更爲輸送。
徐美修,以戶曹言啓曰,謹奉傳敎,嘉禮時所用錢五千兩,米一百石,木十同,布十同,令本曹郞廳,更爲輸送于永安府院君家,則以爲慈敎聖批之下,不敢屢事煩瀆,不得已祗受云,故仍爲輸送之意,敢啓。傳曰,知道。
金羲淳,以兵曹言啓曰,今九月十七日,武臣堂上祿試射日次,而永寧殿修改相値,以無故日退行之意,敢啓。傳曰,知道。
領敦寧金祖淳疏曰,伏以臣昨伏承批旨,以慈殿爲大禮特賜,安心祗受爲敎,臣雖愚鹵,豈不能仰認我慈聖特別之眷念,敢爲此必辭乃已之擧哉?誠以大農之財,其重與他尤別,除非五禮需用之常,則尺帛銖錢,未或私焉。豈可以小民惟正之貢,俾充戚家之私用乎?況大禮時輸送,自有先王成憲,日前亦已祗受,則今玆便蕃,又屬無名,非但事體之屑越於今日,竊恐弊端之有啓於來後,反覆思量,寧被猥越之誅,不敢生領受之計,敢此冒萬死申控至懇。伏乞聖明,俯垂諒察,亟稟東朝,還寢戶曹錢木輸送之命,以重經費,以遂微諒,不勝大願云云。答曰,省疏具悉卿懇。昨日賓筵,慈聖又有下敎矣。卿其更勿辭巽而祗受也。仍傳于李肇源曰,此批答,遣史官,傳諭于領敦寧。
副校理洪奭周疏曰,伏以臣以人則至駑下也,以情則至危蹙也。疎闇冥擿,自速大戾,杜門鏟跡,乃分之宜,而不自意前後恩造,與天無極,拔之於坑坎之中,廁之於縉紳之列,淸貫華銜,節次推除,迺者薇垣之職,才蒙鞶褫於三朔虛叨之餘,而曾未終日,玉署恩命,又復有隕自天矣。臣是何人,而左兜右攬,若斯之甚也?臣自今春以後,冒玷三司之銜者,于今而四遭矣。每一陳章而請譴,輒蒙夐越之恩敎,戴盆之下,容光必照,獻芹之微,開納常勤,至於月前諫職時疏批,諭之以卽是橫來,申之以勿復逡巡,鄭重隆摯,迥出常格,高天厚地,殆不足以喩其大也,煌煌華衮,又不足以喩其榮也。區區衷情,旣已悉暴於天日照臨之下,則臣雖卽日退塡溝壑,誠萬萬無餘憾矣。第伏念朝廷之所重者,廉防也,士夫之所愼者,去就也。臣若憑恃寵靈,謂人言不足恤,謂四維不足顧,而揚揚然彈束於淸朝之上,則是眞所謂不識人間有羞恥事者耳。至若大僚之日前筵奏,雖欲爲臣開進身之路,而其所稱經術,言議云云。求之臣身,萬不近似,反躬自揆,冞切恧蹙,假使臣初無情勢之可言,又安敢當此題目,而晏然自居於啓沃之任哉?臣本一蒙學後生耳,弱冠決科,已犯古人一不幸之誡,功令末技,亦未成熟,經傳工夫,尙奚暇論,而加之以數年已來,進爲仕宦之所汨沒,退爲疾病之所纏繞,愚懶之習,與日俱長,不復與冊子相關涉者,亦已久矣。經席輔導,何等重任,而乃欲責之於如許空疎之賤品哉?百爾思量,寸步難進,召命荐降,又犯違逋,玆敢隨牌詣闕,冒昧煩籲。伏乞聖慈,俯賜諒察,亟削臣見帶職名,仍命刋去臣名於瀛館淸選,以安私分焉。臣之芻蕘賤說,固知其不足以塵瀆宸聽,況於乞免之章,尤不容贅及他語,而愚忱所發,亦有不能自已者,惟聖明,留神焉。竊伏惟皇穹篤祐,景貺潛周,三揀旣行,六禮將擧,神人之望允叶,宗社之基永鞏,此誠億萬年無疆惟休,麟趾·騶虞之瑞,本於關雎·鵲巢之化,而治國平天下之要,實惟在於齊家,則我殿下,所以永迓休命,弘敷治化者,其可不惓惓於今日乎?齊家之本,又在修身,而其要則亦惟曰,恭敬節儉而已。禮曰,敬愼重正而親之,禮之大體也。孔子曰,敬之至矣,大昏爲大。稽之於詩,則葛覃有勤儉之德,而螽斯有蕃昌之慶,百福之原,實在於是,三代聖王之受籙無疆,垂裕後昆者,孰不由此而基之哉?是以車服之制,環佩之節,宮梱之禮,圖史之戒,布在方冊,班班可按,而若其直指本原,至要且詳者,莫如一部詩經,二南閨門之化,固爲王道之大端,而推以及乎風雅之所歌詠,則天立厥配,皇矣之受命也。文定厥祥,大明之親迎也,則百斯男,思齊之嗣徽也,朝旣昌矣,鷄鳴之內助也,釐爾女士,從以孫子,旣醉之備五福也。今殿下講學之工,旣已自小學·大學,而遍及乎論語·孟子·中庸·尙書之篇矣。揆以古聖賢爲學之序,則三百五篇之進讀,正維其時,苟能於反覆詠歎之際,而有得乎興觀體驗之實,涵養乎性情之正,而留意乎風化之原,則端本正始之化,通貫乎修齊治平,關雎·麟趾之意,推以爲周官法度,而太平萬歲,其將自今伊始矣。繼講冊子,固當有大臣之議定,而臣職忝經幄,不敢不略獻一得之見,惟殿下,恕其妄而察其愚焉,臣又因此而有附陳者焉。顧今講筵之姑停,已過數朔有餘矣。純亦不已之功,固應無間於微顯,而作輟寒曝之慮,臣亦未敢保其必無也。臣於頃者,待罪言地,曾以頻開講席之意,略效愚見之敷陳,猥蒙嘉乃之恩批,伊後顒竢,亦旣浹月,而尙未聞有三晝進接之命,今臣所叨,又是備員於講官,則耿耿微忱,又安敢避瀆擾之誅,而不以是爲申告之第一義乎?竊伏念萬幾至繁,固若無暇乎講學,而應事之審,實本乎窮理之明,衆務之廣,咸總乎一心之正,則萬幾之至繁,而尤不可以不務乎講學也。聖姿天縱,宜若無竢乎講學,而大舜濬哲,不忘逸遊之戒,孔子生知,尙資敏求之功,則聖姿之天縱,而猶不可以不待乎講學也。若或謂聖上春秋,猶未鼎盛,講學之勤,恐妨攝養云爾,則是乃流俗之淺見,婦寺之小忠,非愚則諛而已。夫輔翼之道,莫如早諭,學問之功,惟務及時,如曰今日不學,尙有來日,則因循荏苒之際,忽不覺其有過時之歎,而扞格妨奪之患,必將有百倍於今日者矣。且況人之氣稟,由習而移,收斂則日就淸明,安肆則日就頹惰,淸明之極而元氣充焉,頹惰之過而昏氣侵焉。然則召接之頻繁,講讀之勤孜,不惟爲聖學將就之道,亦豈不大有助於節宣輔養之方乎?精一執中,堯·舜之勤學也,寸陰是惜,大禹之勤學也,日新又新,成湯之勤學也,遜志時敏,高宗之勤學也,緝熙敬止之工,盤盂几杖之銘,文王·武王之勤學也。歷數前古人君之壽考康疆,祈永萬年者,必先此數聖人焉,則勤學之有妨於攝養云者,臣竊恐其非引君當道之言也。我朝進講之規,有三講焉,有召對焉,有夜對焉,而逮我聖上,又益之以勸講焉,交修之義可謂至矣。一時竝擧,雖若有難,而輪回進對,貴無間斷,夫日乾夕惕,固當無時而不勉,而存養之要,尤好於夜氣之淸明,宋臣眞德秀之言曰,晝日便朝,保守也易,深宮暮夜,持守也難。紛華盛麗,雜然眩目,奇技淫巧,皆足蕩心,此夜對之益,所以尤深於晝訪也。見今冬節漸近,宵漏方水,我殿下自疆不息之工,正宜慥慥於此時,伏願竝加澄省焉云云。省疏具悉。今日召對,爾疏適至,非偶然矣。進講冊子,爾言亦好,今則旣無可引之義,又何逡巡?勿辭察職。
壬戌九月十六日申時,上御熙政堂。召對入侍時,參贊官金履永,侍讀官鄭魯榮,檢討官尹尙圭,待敎李敎信,假注書李墷,記事官洪秉喆·金蓍根,各奉綱目第十卷,以次進伏訖。上曰,召對久未爲之,今玆召接矣。仍敎曰讀之。魯榮讀,自張放以罪左遷北地都尉,止賦斂以趨辦。上曰,下番讀之。尙圭讀,自上以過丞相御史,止其不泄如是。上曰,參贊官,讀之。履永讀,自免關內侯陳湯,止竟封爲定陵侯。上曰,閣臣,讀之。敎信讀,自三年春正月晦日食,止捕斬之。上曰,注書,讀之。賤臣讀,自故南昌尉梅福上書不報,止欲與上爭衡也。上曰,翰林,讀之。秉喆讀,自士者國之重器,止莫有執正。上曰,下番,讀之。蓍根讀,自故京兆尹王章,止上不納。上曰,文義,爲之。魯榮曰,成帝元非所可稱道之君,而最是不用讜直之言,宜爲鑑戒者也。上曰,讜直之言,何爲而不用乎?魯榮曰,成帝前後左右之人,無非張放便佞之徒,而樂與此類宴飮,習與性成,則雖有直言讜論,何由以入乎?是以人君,接賢士大夫之時,多接宦官宮妾之時少,則可爲親賢遠佞之道,而古人所以必以是陳勉者也。大抵人君,當務講學,而學問之要,必貴緝熙,苟不能緝熙,以致間斷,則不免有十寒一曝之歎矣。近日諸臣,固有以頻開講筵爲請者,而召對今旣復始,則無或一二日間斷而後,可言聖學接續之效矣,伏願留念焉。上曰,言甚好矣。下番,爲之。尙圭曰,大凡看史之法,必於當時事,若親聞親見,相對論難,分別是非而後,可爲親切體驗之方矣。今以谷永事言之,語未畢,上曰,此處固欲問之,而以此一事見之,則谷永之言,似勝於劉向矣。尙圭曰,劉向所對之言,不及谷永之說,則果如聖敎,而雖賢者之言,或有得失之時矣。蓋谷永小人也。附麗王氏之故,怙勢沽直,乃能敢言,然其言則無不切直,惟願於此等處,益加明察,不以人廢言焉。上曰,是矣。參贊官爲之。履永曰,孔光之不答溫室樹者,專出工於謀身之計矣。處於危邦者,固有言孫之道,而此則非特言孫也,直是不泄耳。論語雖曰,邦無道危行言孫,而其下集註,又以爲使士言孫,其國可知,則國家治忽,亦可驗於士之言孫與不孫耳。當成帝之時,昏亂極矣。爲士者言不得不孫,而爲人君者,豈非所以反省而知戒者乎?人君做治之道,惟在誠意與否,而苟有直言極諫者,誠心開納,奬拔而用之,爵祿以寵之,則上有虛受之美,下有進言之效,而臣主俱榮,豈非盛事乎?然則容諫二字,實爲進德致治之要,惟願體念焉。上曰,好矣。閣臣爲之。敎信曰,參贊官敷陳之言,儘好矣。孔光之不希旨苟合,雖若僅可,而不敢彊爭,則終不免小人苟合之態也。君違必諫,使其君立於無過之地者,豈非人臣當然底道理乎?至若削藁一事,古人雖有避人焚諫草之語,然此亦不然。書曰爾有嘉猷嘉謨,入告爾后于內,出而順之于外曰,斯謨斯猷,惟我后之德,先儒亦以此言,猶有非之者矣。蓋人君之過,如日月之更,及其更也,人皆仰之,無損於明,益有光輝,則納諫改過,爲人主之盛節,固不當掩護,引君當道,卽人臣之常義,亦豈爲大罪,而何必以此謂章主之過,輒削草藁乃已耶?雖以有所薦擧,惟恐人知言之,尤可見小人用心之勞矣。以人事君,亦是大臣職,則天下賢才,拔茅彙征,明擧顯薦,有何不可,而必欲隱諱,豈有他哉?所擧者未必賢,失望者,亦必多,此所以慮恩怨之歸己,爲韜晦之巧計者也。孔光·谷永,均是小人,而永則傾巧,光則陰譎,陰譎之弊,甚於傾巧,此等處,願加愼審而明辨焉。上曰,方進以經術進云,而方進果是有經術之人乎?魯榮曰,其時所謂經術者,非聖賢之學也。如刑名之類,通謂之經術矣。上曰,能用九九之人,則賢者亦可自至歟?魯榮曰,此不過示以銳意求賢之意也。上擧梅福疏中距臣者三句語而敎曰,如是數上書,而一不召見,何也?魯榮曰,成帝無誠心求治之意,故如是矣。上曰,梅福·劉向,果孰勝歟?魯榮曰,爲國至誠則同,而劉向,漢之宗室,義同休戚,固當拚死盡言,而梅福則身在草野,時値危亂,不無出位之嫌矣。履永曰,賤臣之見異於是,梅福雖是草野之人,當國家危亂之秋,出位盡言,亦無不可,況以南昌縣尉,立身於朝,則豈有出位之嫌乎?若欲責備而論,則雖未知其何如,而見其棄官終歸,則其人之賢,亦可知矣。尙圭曰,言苟直也,言苟善也,則爲人主者,只當用之,何論其出位與否乎?魯榮曰,至使言者,有出位之嫌者,尤豈非人君鑑戒者乎?上曰,孔光非獨一人,而抑有二人乎?魯榮曰,漢時之有二孔光,臣未嘗考見,亦不能思得矣。上曰,班伯之言,何如?魯榮曰,此不過就事論事,而言皆切實,蓋成帝,過於沈湎,故尤爲其時切實之言矣。上命掩卷,履永曰,經筵涼生間姑停,故視事頉稟矣。召對今旣爲之,則自明日視事稟,依例入之乎?上曰,依此爲之。履永承書榻敎曰,大王大妃殿進御人蔘粟米飮停止,蔘橘茶,自今日一貼式煎入。履永又承書榻敎曰,惠慶宮供上田螺黃蠟膏製入。命賜饌,諸臣俯伏就食訖。上命退,諸臣以次奉冊退出。
上在昌德宮。停常參·經筵。
金履永啓曰,行大司憲李直輔,掌令宋稚圭·金日柱,持平鄭彦仁在外,執義李顯道牌不進,持平任㸁陳疏入啓,監察茶時之義,敢啓。傳曰,知道。
李肇源啓曰,明日親臨納采相値,視事頉稟之意,敢啓。傳曰,知道。
金羲淳啓曰,來二十一日,朝參日次,而冊妃親迎初二度兼行習儀相値,頉稟之意,敢啓。傳曰,知道。
李肇源啓曰,來二十一日,輪對日次,而冊妃親迎初二度習儀相値,頉稟之意,敢啓。傳曰,知道。
金羲淳啓曰,禁衛營將官來言,今日本營軍兵日次私習云矣,敢啓。傳曰,知道。
金羲淳啓曰,御營廳將官來言,今日本廳軍兵日次私習云矣,敢啓。傳曰,知道。
傳于韓晩裕曰,藥房問安,自明日,勿爲之。
金履永啓曰,龍潭縣令徐有齡,石城縣監李玄始,懷仁縣監李厚植,兩司當爲署經,而行大司憲李直輔,掌令宋穉圭·金日柱,持平鄭彦仁在外,正言宋冕載未署經,持平任㸁陳疏,執義李顯道,司諫金孝眞,獻納鄭晩錫,正言趙台榮牌不進,只有大司諫吳鼎源一人,無以備員署經,何以爲之?敢稟。傳曰,違牌人只推,更爲牌招。
以執義李顯道,司諫金孝眞,獻納鄭晩錫,正言趙台榮再牌不進罷職傳旨,傳于金履永曰,只推。
金履永啓曰,守令署經事命下,而行大司憲李直輔,掌令宋穉圭·金日柱,持平鄭彦仁在外,正言宋冕載未署經,持平任㸁陳疏,執義李顯道,司諫金孝眞,獻納鄭晩錫,正言趙台榮再牌不進,只有大司諫吳鼎源一人,無以備員署經,何以爲之?敢稟。傳曰,違牌人更爲嚴飭牌招,違牌勿爲呼望。
傳于徐美修曰,召對爲之。
李肇源,以弘文館言啓曰,副校理洪奭周疏批已下,卽爲牌招察任,何如?傳曰,允。
以副校理洪奭周牌不進罷職傳旨,傳于李肇源曰,只推,更爲牌招。
以副校理洪奭周再牌不進罷職傳旨,傳于李肇源曰,只推。
金履永啓曰,執義李顯道,旣已肅謝之後,不爲傳啓,直爲出去,事甚未安,推考警責,何如?傳曰,允。
韓晩裕,以吏曹言啓曰,卽接掌樂院牒報,則以爲今此親臨納采時,殿庭協律郞,例以本院正擧行,而正洪秀晩,以嘉禮都監都廳郞廳進參,卽速變通差出,以爲擧行之地云,掌樂院正洪秀晩改差,其代口傳備擬以入之意,敢啓。傳曰,知道。
吏曹口傳政事,以金在昌爲掌樂正。
金羲淳,以都摠府言啓曰,今日入直內三廳武兼禁軍及軍兵等,當爲中日習射,而永寧殿修改相値,不得爲之之意,敢啓。傳曰,知道。
金羲淳,以都摠府言啓曰,副摠管兪漢謨,以禮曹參判,景慕宮修改事,晝仕出去之意,敢啓。傳曰,知道。
李肇源,以嘉禮都監都提調意啓曰,玉冊文眞·諺書各一件,作貼以入之意,敢啓。傳曰,知道。
金宗善,以嘉禮都監都提調意啓曰,今此嘉禮時,各日儀註九度,謹此書入,而眞諺書各二度,直爲書入于大王大妃殿·王大妃殿,諺書七度,書入于別宮之意,敢啓。傳曰,知道。
壬戌九月十七日申時,上御熙政堂。召對入侍時,參贊徐美修,直提學金近淳,侍讀官李基慶,檢討官尹尙圭,假注書李墷,記事官洪秉喆·金蓍根,各奉綱目第十卷,以次進伏訖。上曰,讀之。基慶讀,自四年春正月,止庶幾可息。上曰,下番,讀之。尙圭讀,自劉向上書,止用其弟根。上曰,參贊官,讀之。美修讀,自故槐里令朱雲言事得罪,止不疑王氏。上曰,閣臣,讀之。近淳讀,自故槐里令朱雲,止敬其威信。上曰,注書,讀之。賤臣讀,自二年夏四月,止且無寧歲。上曰,上番,讀之。秉喆讀,自時康居,止爲好辭之詐也。上曰,下番,讀之。蓍根讀,自凶奴百蠻大國,止親臨觀焉。上曰,文義,爲之。基慶曰,王立一事,亦可見成帝之失政矣。當時王氏,權傾內外,威立勢重,如張禹之以儒稱者,亦皆附麗,而一小吏,能發其私占之罪,其所發之吏,雖未知誰某,而當此一世風靡之時,乃能不畏强禦如此,可見其非俗吏也。爲人君者,必須奬用如此之人,然後可以激厲來後,而初無奬拔之擧,王立之罪,亦宜明正,而不過廢之而止,其所謂廢之者,卽不處以大司馬之職也。大司馬,是何等官爵,則雖無罪者,固不當妄授,豈可以不拜此任,爲懲罪之道乎?於此一着,亦可謂刑賞之俱失矣,願留聖念焉。上曰,好矣。下番爲之。尙圭曰,成帝爲人,亦不及中主,而折檻仍葺,猶能知直言之可旌矣。上曰,旣知其爲直臣,則但使仍葺其折檻,而何不用其言乎?尙圭曰,雖知其直言之可貴,而終不誠心好之之故也。上曰,辛慶忌之言,亦可謂直矣。尙圭曰,誠如聖敎矣。成帝似有容諫之量,非眞納諫之主也。眞能納諫,則必以實心嘉納,實心奬用,而成帝則不然,至如劉向之願賜淸燕,而雖輒入之,終不能用,朱雲之請斬佞臣,不問張禹之所以爲佞,則其無開納之實心明矣。漢業之衰,職此之由耳。大凡以實心行實政,然後可以爲進德修業,而此則內無實心,外示優容,雖或有善政,便歸虛地,國家治忽,亶係於斯,願留聖念焉。上曰,好矣。昨筵已論劉·谷之優劣,而谷永此疏,亦可謂勝於劉向乎?基慶曰,谷永謟附王氏,其爲人無足可觀,而言皆切直如此,其時政令之失亦可知矣。蓋谷永,急於進取,訐以爲直,專出沽譽之計,已失心德之全矣。其在人君來諫之道,豈可以彼失其心德之全,而竝廢其言乎?上曰,谷永此疏,果何如?基慶曰,谷永自是自好者,而觀其所進之言,亦不無理致矣。尙圭曰,谷永之言則皆善,而此所謂大奸似忠者也。上曰,參贊官,爲之。美修曰,文義則上下番,皆已敷奏,臣無更達,而俄見副校理洪奭周疏本,皆可採用之言,而其中開講一事,尤爲切實矣。今日百千萬事,無出於勤聖學立本領,而當務緝熙之工,最戒作輟之患,則召對今旣始之,無論召對與勸講,繼自今勤御法筵,俾無間斷之地,是臣區區之望也。上曰,其言甚好,當體行矣。閣臣,爲之。近淳曰,俄者以旣知爲直臣,則何不用其言爲敎,而成帝之病,專在於不能用不能行,而不但此朱雲一事而已。王立私占之罪,爲吏所發,亦云由是廢之,則成帝非全昧善善惡惡之君,而直是坐於優遊不斷耳。且內爲佞臣妖妾所蠱惑,外爲王氏權臣所操制,亦不得發號施令,可哀也已。雖知朱雲之爲直臣,而爲私所蔽,不惟不用,微有慶忌一言之救,則幾不免死於直言,折檻之勿易仍葺,此何足爲稱道,而後世亦無容諫之主,故先儒猶有稱道成帝之此事者耳。然則聽納直言,豈非人君之盛節,而如文王之不諫亦入,則容諫乃其次也。苟有一言之直,一事之善,則必思用之行之,以爲實心實政之效焉。上曰,好矣。稍厭遊宴,復修經書之業,則此是親近班伯等,而遠出張放之效乎?基慶·尙圭,齊聲對曰,然矣。上擧何武爲吏事而敎曰,以此見之,可謂賢矣。基慶曰,擢拜京兆尹,蓋以其賢矣。近淳曰,成帝雖云尊嚴若神,有穆穆,天子之容,而以其無內修之工,故不過是臨朝時,善修容儀而已。必也敬義夾持,表裏交修而後,自有存中發外之美矣。基慶曰,知其爲直而不用,反不如摧折言者,摧折之害,止於一時,猶可諉於不知其善之故,而旣知之後,外示優容而已,則終無覺悟之日,反貽無窮之弊也。近淳曰,儒臣所陳摧折云云,驟聞之,似不無弊,而苟求其實,則言固好矣。論語曰,說而不繹,從而不改,末如之何。末如之何云者,更無餘望之謂也。蓋不知而摧折者,容有知則可改之時,而知而不用者,永絶來諫聽納之望,其反爲弊,豈不益甚乎?人君之過,如日月之更焉。不知不爲過,而過而不改,是眞爲過矣。此等處,宜加留心而體察者矣。上曰,書不云乎?非知之艱,行之惟艱。美修曰,成帝亦非是知艱者也。蓋不能以實心行實政,故至於漢業之衰微也。近淳曰,夜對勝於晝對,先儒亦以夜對之益,深於晝訪爲言者,何也?蓋莊敬則日彊,安肆則日惰,深宮宴息之時,所接者非貂璫則嬪御,不能無安肆易忽持養之戒,法筵開講之際,延訪者,卽朝士大夫耳。不能不莊敬,自有收斂之效,然則講論之外,必多爲益,見今冬夜漸長,政宜夜對之時矣。上曰,成帝以災變,博謀群臣,而此時之災變多矣。此通言前後歟,抑是專指東井星孛之變而言歟?基慶曰,博謀群臣,在於星孛于東井之下,則似是專指此而言也。上曰,谷永救梁王立事,此果善處者乎?基慶曰,其言果善矣。閨門之私,非本章所指過誤失言,文吏躡尋等說,似是實題語,而雖以其所論三者揆之,亦皆鑿鑿有理矣。近淳曰,父同産長年齒不倫,父同産亦當自恥,必不與姦云者,尤爲明證的據,切於事情之言也。尙圭曰,涼生後召對,今旣爲之,則實爲聖學將就之機會,而夜對自是次第事,冊子將以國朝寶鑑進講,而寶鑑初無懸吐者,使之趁速懸吐以入,似好矣。上曰,夜對冊子,不必以國朝寶鑑,別爲進講,仍講綱目,亦似不妨,而從當臨時更敎矣。仍命退,諸臣以次奉冊退出。
上在昌德宮。停常參·經筵。
夜一更,雷光。五更,月暈。
親臨納采後,內閣·政院·玉堂·藥房口傳問安。答曰,知道。
李肇源啓曰,明日常參·經筵,取稟。傳曰,停。
金羲淳啓曰,今日殿座時出入番禁軍·挾輦軍·槍劍軍,駕前別抄甲士騎士,把門甲士除出標信,請出之意,敢啓。傳曰,知道。
傳于李肇源曰,傳香承旨馳詣受香所,奉審摘奸以來。
金履永啓曰,龍潭縣令徐有齡,石城縣監李玄始,懷仁縣監李厚植,諫院旣已署經,而憲府則行大司憲李直輔,掌令宋稚圭·金日柱,持平鄭彦仁在外,持平任㸁疏批未下,只有執義李顯道一人,無以備員署經,何以爲之?敢稟。傳曰,一司除署經。
李肇源啓曰,臣肇源,今日外宣醞進去,下直之意,敢啓。傳曰,知道。禮房承旨李肇源,宣醞後,復命。
李肇源啓曰,正使左議政李時秀,副使判尹李敬一,奉敎納采禮畢云矣,敢啓。傳曰,知道。
傳于金履永曰,召對爲之。
大王大妃殿,傳于金履永曰,向筵領相,旣有所奏,老病大臣,勢難疆令出疆,領府事上使之任許副,宗親儀賓中,更爲擬入。
李肇源,以弘文館言啓曰,副校理洪奭周,旣有只推之命,卽爲牌招察任,何如?傳曰,允。
以副校理洪奭周牌不進罷職傳旨,傳于李肇源曰,只推。
李肇源,以嘉禮都監都提調意啓曰,本都監都廳洪秀晩,時無職名,令該曹,口傳付軍職,何如?傳曰,允。
兵曹口傳政事,副司果洪秀晩。
金羲淳,以兵曹言啓曰,今九月三十日親迎三度習儀時,侍衛軍兵,當爲磨鍊,而取考己卯謄錄,則挾輦軍六十名,前後射隊軍四百名磨鍊矣。今番依此擧行,何如?傳曰,允。
正言趙台榮啓曰,臣以人器以言議,初不近似於淸朝耳目之任。且曾於臺通,旣有銓論,自來情勢,斷無蠢動之望,故前後屢叨,輒皆逡巡,每蒙體諒之恩,又況昨年之忝叨掌憲也。適當大論之方發,非但情地之如右,同臺緘問,終涉難安,猥隨諸臺之後,冒犯違傲之罪,人言峻發,遣辭危怖,至以岐異沮戲等說,斥之無難,勘以譴削,臣滿心愧懼,無地容措。不敢以時日之稍久,有所自恕,乃者諫院除旨,忽下於此際,署經有命,天牌屢降,飭敎截嚴,義分是懼,而命牌之經宿私次,尤極惶悶,他不暇顧,冒沒出肅,而由前由後,臺端一步,卽臣鐵限,其何敢一刻晏然於臺次乎?請命遞斥臣職。答曰,勿辭。亦勿退待。
金履永啓曰,司諫金孝眞,正言趙台榮,特敎嚴飭之下,謂有情勢,來詣朝房,屢度催促,終不承膺,事體所在,誠極未安。竝從重推考,何如?傳曰,竝許遞。
壬戌九月十八日辰時,上詣仁政殿。親臨納采入侍時,行都承旨韓晩裕,行左承旨金羲淳,行右承旨徐美修,左副承旨李肇源,右副承旨李文會,同副承旨金履永,記事官尹鼎烈,假注書李墷,記事官洪秉喆·金蓍根,直提學李始源·金近淳,待敎李敎信,先行四拜禮訖。以次侍立,上具冕服·玉帶·赤舃,乘輿出宣化門,由協陽門·肅章門,入仁政門陞月臺,左通禮跪啓請降輿,上降輿,左通禮跪啓請執圭,晩裕跪進圭,上執圭陞座。贊儀唱鞠躬四拜興平身,宗親文武百官,行四拜禮。贊儀又唱鞠躬四拜興平身,使者以下,行四拜禮,肇源進前跪啓請傳敎,由東門出,執事者二人,對擧敎書案隨之。肇源降自東階,詣使者東北西向立,執事者擧案,降自正階,立於傳敎官之南,少退西向。贊儀唱跪,使者以下皆跪,肇源宣敎曰,聘輔國崇祿大夫領敦寧府事永安府院君金祖淳女,爲王妃,命卿等行納采禮,宣訖。贊儀唱俯伏興四拜興平身,使者以下,行四拜禮,肇源取敎書函授正使,正使進北向跪受,置敎書函于案,擧案者對擧,退立於正使之後,肇源還侍位。贊儀唱俯伏興四拜興平身,使者以下,行四拜禮,使者由東門出,執雁者及擧案者,由正門前行,使者以敎書函,置于綵輿,細仗鼓吹前導,鼓吹備而不作,使者以下隨行。贊儀唱鞠躬四拜興平身,宗親文武百官,行四拜禮訖。左通禮進前跪啓禮畢,上命侍衛前進,仍降座,左通禮跪啓請釋圭,上釋圭,晩裕跪受圭,左通禮跪啓請乘輿,上乘輿出仁政門由肅章門,入協陽門·宣化門還內,諸臣以次退出。
壬戌九月十八日申時,上御熙政堂。召對入侍時,參贊官李文會,直提學金近淳,侍讀官李基慶,檢討官尹尙圭,假注書李墷,記事官洪秉喆·金蓍根,各奉綱目第十卷,以次進伏訖。上命讀之,基慶讀,自四年春正月,止左遷光爲廷尉。上曰,下番,讀之。尙圭讀,自封孔吉爲殷紹嘉侯,止令從藩所說而求之。上曰,參贊官,讀之。文會讀,自藩至語次,止不令當凶奴。上曰,閣臣,讀之。近淳讀,自冬十月大司馬根病免,止其飾名如此。上曰,注書,讀之。賤臣讀,自罷刺史置州牧,止秩二千石。上曰,上番,讀之。秉喆讀,自詔立辟雍,止不若不爲之愈也。上曰,下番,讀之。蓍根讀,自時又有言孔子布衣,至弟子少於是。上曰,或於少字,作句絶讀之,未知何如。基慶曰,以少於是爲句讀者,承上文而文勢似順矣。蓍根又讀,至輒不爲王氏及丞相御史所持。上曰,輒不之不字,他本有以下字書之者,無或下字爲是耶?基慶曰,若以下字看之,則所持之持字,爲脅持之義,而此則以不字書之,持是扶持之義矣。近淳曰,今以此註所出者見之,不字爲是,而若以下字而言,則不成文理矣。蓍根又讀下文,止十三歲而王氏代漢。上曰,文義,爲之。基慶曰,詔立辟雍,未作而罷,其下胡氏之言,可謂循本之論矣。上曰,雖立辟雍,何以風化天下乎?基慶曰,聖敎誠然矣。苟不能立根本,而但立辟雍而已,則不過是儀文之末也。誠無以風化天下,而若根本先立,則庠序禮樂,豈不有助於風敎之方乎?庠者,養也,養老於此,而興孝興悌焉。禮樂,又是治人化俗之本也。然而成帝則本旣不立,而徒欲區區致意於儀文之末,故胡氏所以有此論也。胡氏豈不知禮樂之爲盛,而不若不爲之愈云者,亦是甚言之之辭也。若以劉向言之,其時人君,雖不足與興學校設禮樂,而其在人臣之義,豈可謂吾君不能,而不陳其說乎?胡氏蓋欲深戒後辟,故其論之激發如此,此宜省察者也。上曰,好矣。下番,爲之。尙圭曰,成帝此時,詔立辟雍之事,後世見之,不堪一笑,而此亦未作而罷。胡氏不若不爲之論,蓋有爲而發也。下文,又增太學弟子員,而歲餘復如故云爾,則其時事可知,而虛文尙不能爲,實政尤何可論?雖虛文果能終始爲之,則庶有漸就實政之道,而文·景盛際,猶可企及,三代之治,亦可挽矣。詩云於論鼓鐘,於樂辟雍,此是形容文王之治化,而後世無三代之治者無他,以其不行三代之政故也。苟欲行三代之政,則特一轉移間事耳。顧今臣民,方以三代之治,望我殿下,而殿下,亦必以三代之君自期,則文王靈臺之詩,佇復作於今日矣。上曰,好矣。參贊官爲之,文會曰,獨兼三公之事,雖以三代人材蔚興之時,尙云難矣。後世宰相,材不及古,而猶且兼爲,此所以不治者也。至於我國,則專尙地閥,一人而歷累官兼衆務者多矣。矧今世級日降,人才眇然之時,此弊尤甚,庶職安得無曠乎,百度何能惟貞乎?必宜量才授任,無或冒居尸位,以盡器使之方,以爲出治之要焉。上曰,言甚好矣。閣臣爲之。近淳曰,參贊官所陳之言,誠好矣。唐·虞建官惟百,夏商惟倍,末俗事煩,官員甚多,至於後世,未聞有經濟之才,而實多太冗之官矣。雖以人材論之,通才之人,何能易得?苟其才也,久任一官,十年不遷,未爲不可,如李溟之以善理財賦,至今稱之,而判度支者,許多年矣。曾在先朝,每擧以爲敎,屢發於筵席,臣亦承聆,而至有通變官方,文學政事,分爲異岐之擧者,蓋以此也。近日以來,此亦不得遵行,畢竟至於曾經文學之官,而今爲政事之職,政事之職,而還通文學之官,有若通才,竝用者然,以其專尙地閥,而不得不如此也。凡人之有才,豈係地閥,而古時則不然,以地微而爲顯官者,如尙震之政丞,崔山斗之舍人,往往有之,不如今之爲甚也。自古草野之間,必多隱淪之賢,而儒賢之已在旌招之列者,益加敦勉,思所以必致之道,而如欲廣求人材,則亦當搜訪於草野矣。上曰,其言亦好矣。匡衡·梅福之言,何如?基慶曰,以庶人而祭天子,禮有所不可,而賢者尙爲之立後,不使餒其鬼,況三代聖王乎?今夫求封殷·周之世,不絶三王之統者,卽是繼絶存亡之義也。上曰,殷湯之後,必以孔子之孫爲之,何也?近淳曰,孔子之先,自微子出故也。基慶曰,此非出於繼統之意,而蓋爲邀福求嗣之計,然以孔夫子之孫,封爲殷後則宜矣。上曰,下文必欲求得凶奴地者,其事似非矣。基慶曰,此果如聖敎矣。周時玁狁內侵,逼近京邑,故不得已有征伐之擧,驅而出之於外,其詩曰,薄伐玁狁,至于太原,今此凶奴地,以爲有不得,傷命損威爲言,而臣則以爲雖得之,其爲傷命損威則一也。夫箭竿鷲羽之屬,中國亦多所産之處,何物不有,何求不得,而豈可以堂堂大漢,爭此稍饒之地,直欲從單于求之耶?令夏侯藩說而求之,已是失着,及其單于之以狀聞也。乃稱藩之擅稱詔,而徒爲濟南守,不令當凶奴者,不亦可笑乎?願加省察焉。上曰,王莽妻衣不曳地,布蔽膝,其矯飾如此,則終可欺乎?基慶曰,古人詩云若使當時身便死,一生眞僞有誰知,然而其眞與僞,寧有終始不知之理乎?上曰,眞能如是,則果何如耶?基慶曰,設使眞能如是,恐亦不免公孫布衣之譏矣。此是大司馬妻耳。衣不曳地,猶或無怪,而布蔽膝,不已過乎?至令見者,以爲僮使,則其駭瞻視,亦可知矣。雖儉約,過則不可矣。近淳曰,矯飾之輩,雖或一時盜名,而畢竟則無不盡露矣。上命掩卷,仍又命退。諸臣以次奉冊退出。
上在昌德宮。停常參·經筵。
李肇源啓曰,明日親臨納徵,再明日冊妃·親迎初二度兼行習儀相値,視事頉稟之意,敢啓。傳曰,知道。
金履永啓曰,合辭方張之時,兩司無詣臺之員,事甚未安。除在外·未署經·疏批未下外,呈告人員,竝卽牌招,何如?傳曰,允。
金羲淳啓曰,禁衛營將官來言,今日本營軍兵日次私習云矣,敢啓。傳曰,知道。
金羲淳啓曰,御營廳將官來言,今日本廳軍兵日次私習云矣,敢啓。傳曰,知道。
韓晩裕啓曰,行右承旨徐美修,今日不爲仕進,卽爲牌招,何如?傳曰,待明朝牌招。
李肇源,以實錄廳摠裁官意啓曰,本廳堂上趙鎭寬,旣已敍用還差,令該曹,口傳啓下,郞廳趙萬元·李存秀陞資,尹濟弘·柳遠鳴·朴宗正移拜外任,李好敏病難察任,竝姑減下,其代弘文館副校理洪奭周,修撰尹久東,副修撰吳淵常,副司果呂東植·金邁淳差下,仍令該曹,口傳啓下,鄭來百,方在罷職中,依例口傳權付軍職,使之冠帶常仕,趙台榮,時無職名,一體口傳付軍職,使之察任,何如?傳曰,允。罷職人敍用。
吏曹口傳政事,兼知實錄單趙鎭寬,兼實錄記注官四單洪奭周·尹久東·吳淵常·金邁淳,兼實錄記注官單呂東植,以上竝單付。
兵曹口傳政事,副司果鄭來百·趙台榮,竝單付。
金履永啓曰,持平任㸁疏批已下,一體牌招,何如?傳曰,允。
金履永啓曰,行大司憲李直輔,掌令宋穉圭·金日柱,持平鄭彦仁在外,執義李顯道,持平任㸁牌不進,監察茶時之意,敢啓。傳曰,知道。
以大司諫吳鼎源,執義李顯道,持平任㸁牌不進罷職傳旨,傳于金履永曰,只推。
傳于金羲淳曰,召對爲之。
傳于李肇源曰,政官牌招開政。
李肇源,以吏曹言啓曰,奏請兼冬至謝恩使書狀官申龜朝呈狀內,矣身素患痰癖之症,添加於換節之時,腰脅牽引,脚部刺痛,時月之內,萬無蘇完之望,萬里之行,雖欲强策,其勢末由,趁卽入啓遞改云。其身病旣如是危篤,則有不可等待其差完,改差,何如?傳曰,允。今日政,差出。
李肇源啓曰,吏曹判書徐邁修,參判金達淳,參議任希存牌不進,推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,竝更牌招,何如?傳曰,參議只推,與判書·參判,一體更爲嚴飭牌招。
李肇源啓曰,吏曹判書徐邁修,參判金達淳,參議任希存再牌不進,推考傳旨及罷職傳旨,今方捧入,而特敎開政之下,連事違召,無意承膺,揆以事體,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
有政。吏批,判書徐邁修進,參判金達淳牌不進,參議任希存進,左副承旨李肇源進。啓曰,禮曹參議,今當差出,而擬望之人乏少,承旨及外任,竝擬,何如?傳曰,允。
以洪秀晩爲司諫,李惟命爲正言,分承旨李存秀爲禮曹參議,趙鎭寬·李敬一爲同經筵,李鼎烈爲敦寧判官,李寧載爲廣興奉事,金箕性爲奏請兼冬至謝恩使,閔命爀爲書狀官。再政。以趙得永爲分承旨。
兵批,判書李祖承進,參判吳泰賢病,參議金鼎國病,參知李得休入直,行左承旨金羲淳進。以蔡弘履爲知事,金在淳·李徽九爲五衛將,張宅說爲慶熙將,金聖浩爲慶尙左水虞候,高喜喆爲草芝僉使,秦昌文爲豐山萬戶,同知單金祥鯉,僉知三單具達逵·李學海·姜昌文,上護軍趙鎭寬,副司直金孝眞竝單付。
李肇源,以弘文館言啓曰,副校理洪奭周,旣有只推之命,卽爲牌招察任,何如?傳曰,允。
以副校理洪奭周牌不進罷職傳旨,傳于李肇源曰,只推,嚴飭更爲牌招。
以副校理洪奭周再牌不進罷職傳旨,傳于李肇源曰,只推,更爲牌招。
金羲淳,以兵曹言啓曰,今九月二十日,文臣朔試射日次,而殿座相値,不得爲之之意,敢啓。傳曰,知道。
金羲淳,以訓鍊都監言啓曰,本局分授都城彰義門西邊第二城廊近處體城七間許頹圮處,今九月二十日爲始,改築之意,敢啓。傳曰,知道。
持平任㸁疏曰,伏以日月屢遷,喬山之劍舃永閟,祥禫遽畢,世室之禮儀隨擧。伏惟我聖上孝思追慕,撫時增倍,如臣最被拂拭庇覆之恩,未有絲毫涓埃之報,而一縷冥頑,亦不遂褥蟻之忱,寤寐明發,只有冤淚盈襟而已。方今聖明當宁,慈殿垂簾,惠澤旁流,治具畢張,掃氛翳而大義昭朗,彙善類而庶職修擧,環東土含生,莫不拭目攢手,思見德化之成。猗歟盛哉。且三揀已過,慶禮將邇,朝野歡忭,尤當如何?臣才質魯鈍,學識鹵莽,固不足以廁跡淸朝,而且於見職,區區情勢,有萬萬不敢冒當者。臣昔在先朝,亦授言職,臣於是時,目見邪學熾滋,正道湮晦,巨魁陰主窩窟,凶徒萃爲淵藪,威勢所使,人不敢誰何,而至若家煥輩,嘯聚響應,蚓盤蚪結,廣布血黨,潛肆凶謀,淪半世於禽獸之域,惑衆民以夷狄之道,將以廢壞倫常,禍亂國家。且其自來種落,傳習悖逆,故愚衷所激,略有論列,而臣聞見謏淺,未諳涉禁,乃於溯論之際,誤觸冒犯之罪,伊時匪怒之敎,誨責丁寧,繼有諫長金翰東之疏斥,直驅構人之科,至請刋改之典,則初下依允之批,而曾未幾何,旋有勿論之命,臣感泣惶隕,靡所自容,每一追惟,不覺心肝悲裂,而到今眞贓旣露之後,雖以翰東護黨之私,亦必瞿然于心矣。向者除旨,適在於私制甫畢之時,馹諭繼降,臣愴念疇昔,益切公私之慟,而情急參班,義重一伸,卽爲就途,而時値潦暑,重患毒痢,召牌之下,連事違傲,而畢竟勘罪,止於例罷,臣滿心慙悚,縮伏訟愆,不意恩除,荐降於此際,聖渥隆摯,義分深重。臣惶恐感激,卽當竭蹶趨承,而遭罹罔測,便成臺端之鐵限,逋慢罪積,實是王法之難容,以若情踪,何敢晏然蹲據,揚揚於諫諍之列乎?伏願聖慈,特察臣難安之情,亟賜鐫免,仍治臣前後之罪,以爲慢命孤恩者之戒,臣於乞免之章,豈宜贅及他說,而竊有區區所蘊,敢此敷陳焉。夫國之有義理,猶人之有血氣,人而無血氣則死,國而無義理則危,其所以維持永久者,不亦重乎?嗚呼,我先大王臨御二十餘年,剖析於精微之際,扶植於施措之間,盛德至善,布人耳目,而所以成始成終者,不外乎義理二字矣。今慈聖殿下曁我殿下,仰而繼述乎志事,發而施爲於政令,陰陽淑慝,由是而益別,忠邪順逆,由是而益明。是非大定,無復餘蘊,而平日群下之秉執義理者,皆蒙寵褒,官以擢之,爵以贈之,至於韋布之微,咸被嘉奬,人莫不欽歎奮發,知所趨向,世道民志,將有靖壹之望,而向於故參判臣鄭履煥特贈之敎,尤可見慈德之出尋常萬萬矣。噫,彼賊勢薰天之時,擧世靡然無不趨附,而確守義理,讎視凶徒者,不過若而人耳。若故參議臣金尙默·李得培,屹立於頹波之中,首倡於士類之間,必欲闡明義理,力排賊黨,立熾正論,終身不渝,竟以此受其擠斥,人至于今稱之,尙可見有凜凜生氣。凡今士類之得知向背,未必不由於此,而且有講道林樊,逆折姦凶,而尙未蒙崇褒之恩,故參判臣金亮行是已。本以宿德秉義之人,向當榮賊跳踉之時,凶焰所熾,掀動一世,而首發正論,直斥凶賊,爲國孤忠,昭載於尋鄕之章,至爲先朝之所曠感,而筵敎勤摯,則其爲志士之咨嗟,容有極哉?伏乞聖慈,洞燭事實,竝加褒贈之典,俾無泯沒之歎焉。夫守宰之任,不輕而重,上而分九重之憂,下而寄百里之命,列聖朝懲貪擧廉,作爲御世之規模,用以垂裕于後昆者,豈不休哉?故自卽位以來,前後絲綸,勤懇惻怛,銓曹之差送也。命之以審擇,守令之辭陛也。戒之以肥己,有足以孚感豚魚,在下臣隣,孰不精白一心,對揚休命,而奈之何貪饕成習,莫可矯革,賦斂之煩重,剝割之橫濫,日甚一日,民不得暫時休息,困於轉輸,迫於催督,終未免流離逃散。百戶大村,曠爲蓬蒿之墟,三農上丁,率歸逐末之商,一夫不獲,尙爲聖王之所深憂,況今萬姓愁嗷,未蒙國家愛恤之澤,蠲減有命,而惠未下究,懷保備至,而人無仰體,貪虐之爲生民害者,至於此極,而告籲無所,則聚首相告曰,御史何時下來,去此猛虎。民情到此,亦孔之慼,迺者慈聖殿下,念先朝字恤之德,哀生民切骨之弊,分遣繡衣,訪問疾苦,釆察善惡,將使裨補於一初之政,奉命之臣,亦必克體上意,備盡廉探之方,凡其褒貶論列,當有眞知實聞,十分審量者矣。且王府關和,至爲嚴重,不宜低仰,而及至議讞,罰不當罪,大失懲貪墨恤黎元之道,而乃有李尙度反詈之變而極矣。持斧事重,有關朝體,以此而歸之不足盡信之科,則有非當初命送之至意,而亦豈尊朝體之義哉?雖以諸倅言之,俱不無罪犯,而幸其倖逭,厭然還赴,虧損廉防,亦非細故。伏望聖慈,更命有司,一從繡啓,依法勘斷,以勵頹俗,以懲貪婪焉,近來戢盜禁暴之政,漸就懈弛,無賴之徒,往往聚黨,出沒城市,恣意橫行,公肆暴亂,毆辱平民,白晝剽掠,無所不爲,而按法之臣,不行捕治,反爲掩匿。甚至校卒輩,夤緣作奸,誨盜馴惡,貽害民間,莫此之甚,而至論外方,則設置諸鎭,專掌禁盜,法意至重,其在奉行之道,必須恪勤嚴明,而詗捕之際,反肆侵虐於閭里,有盜而未必輒捕,捕盜而未必嚴治。此亦由於朝綱之漸弛而然,馴致滋蔓,實非淺慮,臣謂當該捕將,施以譴罷之典,更加嚴飭於各道,俾無如前怠忽之地焉。臣無任云云。省疏具悉。所陳諸條,當詢大臣處之,爾其勿辭察職。
壬戌九月十九日申時,上御熙政堂。召對入侍時,參贊官金羲淳,直提學金近淳,侍讀官李基慶,檢討官朴命燮,記事官尹鼎烈·洪秉喆·金蓍根,各奉綱目第十卷,以次進伏訖。上命開卷讀之。羲淳曰,講筵坐讀,自是古規,而伏聞近來,諸臣皆伏讀云。自今爲始,依古例,坐讀似好,故玆敢仰達矣。上可之。基慶讀,自二年春二月,止不知命矣。上曰,下番,讀之。命燮讀自二月,止葬延陵。上曰,參贊官,讀之。羲淳讀,自追尊定陶共王,止皆爲列侯。上曰,閣臣,讀之。近淳讀,自六月罷樂府官,止豈直什百之相遠哉?上曰,注書,讀之。賤臣讀,自益封河間王良,止多稱之者。上曰,上番,讀之。秉喆讀,自上乃加恩寵,止尋復進用焉。上曰,下番,讀之。蓍根讀,自遣曲陽侯,止免況爲庶人。上曰,文義,爲之。基慶曰,方進事,史斷已言之,而其人雖無可稱,目下天災,不必由於方進矣。奏未訖,上曰,成帝不見楚昭·宋景之事而有此擧乎?基慶曰,楚昭·宋景之事,必無不見之理矣。若見其事而行之,知其善而踐之,則畢竟成就,奚但止於此乎?成帝之病,在於不光明,何武其時三公中賢相也。張南軒稱之曰,西漢孔光·張禹,皆不及何武云,而至於策免就國,則豈能上下相孚,人心咸服乎?上曰,下番,陳之。命燮曰,此篇別無文義之可陳,而王根·王況,罪犯於不道,而少無貶意,猶縻以官爵,進善退惡,王政之美,而不能遠斥,安有任賢勿貳,去邪勿疑之意乎?上曰,此言,好矣。參贊官,亦陳之。羲淳曰,方進不知大臣之體矣。事君之道,若遇災異,則講究弭災之方,而不此之爲,未免歸咎其身,可勝歎哉?以楚昭·宋景事有下詢,因此而有仰達者矣。楚昭·宋景,比之成帝,雖有可稱,亦非後世人辟之所可柯則矣。爲君之道,當法堯·舜,而大臣各得其職,治道休明,則瑞日祥雲,不期而至,豈有災異之見乎?惟殿下,必以堯·舜爲法,是臣區區之望也。上曰,言甚好矣。閣臣,亦陳之。近淳曰,楚昭·宋景之事蹟,成帝必見之而不能行,臣切爲惜之矣。楚昭·宋景,無一毫私意於其中,故熒惑退三舍,而若有私意之參錯,則天心豈應乎?凡遇災異,宜審天理人欲之分,而降及後世,減膳撤樂等事,猶云文具,君不進德修業,專使責備於大臣,豈可乎?此等處,深加澄省焉。上曰,哀帝初年,躬行儉德,若將有爲,及其終也,便不如初,何也?基慶曰,非但此事也,省減諸用,罷樂具官,觀此數事,而當是時也,翕然望至治矣。氣質甚弱,不能有終,此所謂石火電光底消息也。稟氣剛毅,做事果斷,則豈止於此乎?近淳曰,政事,由己而出,不得以直道行之,則罷樂省用,或爲美事,安能克其終乎?上曰,竝與雅樂而罷乎?基慶曰,樂者有本,樂云樂云,鐘鼓云乎?雖大儒碩匠,亦難言樂矣。哀帝之時,制度俱廢,律呂不諧,亦無知樂之人,雅樂恐非可論矣。羲淳曰,罷樂具,躬行節儉之事,頗有可稱,以其姿品之微弱,未成治道,大抵先學問而立德敎,然後可做禮樂之器,庶有節儉之效,而不知其本,雖欲求治其可得乎?上曰,九流百家,合於聖經賢傳而言之者,劉歆事,何如?基慶曰,胡氏史斷,言劉歆則曰,修六藝之術,以觀九家之言,而修六藝者爲誰氏耶?漢儒學問皆如此,惟董仲舒一人,知學問大原之出於天矣。上曰,漢家井田之論,何如?基慶曰,一夫百畝,八口之家食之,周之美制,而至于漢時,富者田連阡陌,貪者無立錐之地,有貴賤焉,有界限焉。故欲使民無無田者,或有此論,而民皆不願,卒莫能行矣。命燮曰,漢承秦弊,難行井田之法矣。上而朝廷,外而方伯,先正風俗,又正界限之後,庶可行之,而自秦時,創兼竝法,自是以後,無至公至正之良法美制,不知王政所始,惟董仲舒一人言之矣。基慶曰,井田之法誠好矣。三代之後,講究此法,似近汚闊,第中原則地形廣大,雖今時,可以經界,惟我國山川狹隘,如非經綸之士,猝難創始,而古儒臣曺植,居在嶺南,以其私田,作井田之制,欲觀經始而未果矣。援古喩今,似若迂遠,無論事之大小,默契三代之所以爲三代之由,則不知之中,亦有所得矣。近淳曰,箕子都於平壤,劃井田以敎民,遺基宛然尙在,而漢之時,去古不遠,足可行之,而不能創之矣。上曰,漢之時,井田之法,何以不行乎?近淳曰,貴戚近習皆不便,故未果創開。孟子曰,暴君·汚吏,必慢其經界,聖人之言,皆爲監戒矣。羲淳曰,漢民名田,與井田有異,雖未及古制,因其時而隨其制似好,而每以近習之中間沮戲,未見其成矣。上命掩卷,諸臣掩卷,少頃命退。諸臣以次退出。
上在昌德宮。停常參·經筵。
夜五更,月暈。
親臨納采後,內閣·政院·玉堂·藥房口傳問安。答曰,知道。
藥房都提調李秉模,提調李敬一,副提調韓晩裕啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
金羲淳啓曰,禁衛營將官來言,今日本營軍兵,日次私習云矣,敢啓。傳曰,知道。
金羲淳啓曰,御營廳將官來言,今日本廳軍兵,日次私習云矣,敢啓。傳曰,知道。
金羲淳啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
韓晩裕啓曰,今日殿座,承旨當爲備員,而行右承旨徐美修牌不進,不得備員,何以爲之?敢稟。傳曰,許遞。
韓晩裕啓曰,今日殿座,承旨當爲備員,而右承旨未差,不得備員,未差之代,政官牌招開政差出,待下批仍卽牌招,何如?傳曰,前望單子入之。
前望單子入之,金魯忠落點。
韓晩裕啓曰,新除授行右承旨金魯忠,卽爲牌招,何如?傳曰,允。
傳于李肇源曰,秋到記明日爲之,處所以成均館爲之,以釋菜參班人試取,講則仁政殿命官爲之。
傳于金履永曰,工·刑換房。
傳于金履永曰,同副承旨明日馳詣華寧殿,奉審摘奸,健陵·顯隆園,一體奉審,摘奸以來。
李肇源啓曰,臣肇源,今日外宣醞進去之意,敢啓。傳曰,知道。禮房承旨李肇源,宣醞後,復命。
李肇源啓曰,正使左議政李時秀,副使判尹李敬一,奉敎納徵禮畢云矣,敢啓。傳曰,知道。
金履永啓曰,新除授分承旨趙得永,卽爲牌招,何如?傳曰,允。
傳于金履永曰,召對爲之。
李肇源,以內醫院都提調·提調意啓曰,駝酪粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
李肇源,以嘉禮都監都提調意啓曰,敎命文草圖書,漢城府尹李敬一,今已書寫,謹此封入,以備睿覽之意,敢啓。傳曰,知道。
李肇源,以嘉禮都監都提調意啓曰,今日納徵時,本都監堂郞,當爲進參,而都廳洪秀晩,昨日政除拜臺職矣。合有變通之道,何以爲之?敢稟。傳曰,都廳兼帶臺職,許遞。
李肇源,以嘉禮都監都提調意啓曰,本都監郞廳洪秀晩,時無職名,令該曹,口傳付軍職,何如?傳曰,允。
兵曹口傳政事,副司果單洪秀晩。
金羲淳,以都摠府言啓曰,今日入直內三廳武兼禁軍及軍兵等,當爲中日習射,而仁政殿親臨納徵相値,不得爲之之意,敢啓。傳曰,知道。
金羲淳,以兵曹言啓曰,內吹螺赤及龍虎營兼內吹今秋等習角賞格木,依判下別單,分等施賞之意,敢啓。傳曰,知道。
金羲淳,以摠戎廳言啓曰,北漢城堞訓鍊都監字內四間頹圮處,自該營,今月十三日始役,十九日畢役之意,敢啓。傳曰,知道。
壬戌九月二十日午時,上詣仁政堂,親臨納徵入侍時,行都承旨韓晩裕,行左承旨金羲淳,左副承旨李肇源,右副承旨李文會,同副承旨金履永,記事官尹鼎烈,假注書李墷,記事官洪秉喆·金蓍根,直提學李始源·金近淳,待敎李敎信先行四拜禮訖,以次侍立。上具遠遊冠·絳紗袍·玉帶·黑靴,乘輿出宣化門,由協陽門·肅章門,入仁政門陞月臺。左通禮跪啓請降輿,上降輿。左通禮跪啓請執圭,晩裕跪進圭,上執圭陞座。贊儀唱鞠躬四拜興平身,宗親文武百官,行四拜禮。贊儀又唱鞠躬四拜興平身,使者以下,行四拜禮。肇源進前跪啓請傳敎,由東門出。執事者四人,各對擧敎書束帛案隨之。肇源降自東階,詣使者東北西向立,執事者擧案,降自正階,立於傳敎官之南,少退西向,贊儀唱跪,使者以下皆跪。肇源宣敎曰,聘輔國崇祿大夫領敦寧府事永安府院君金祖淳女爲王妃,命卿等行納徵禮,宣訖。贊儀唱俯伏興四拜興平身,使者以下,行四拜禮。肇源取敎書函授正使,正使進北向跪受,置敎書函於案,擧案者對擧,退立於使者之後,肇源又取束帛函授正使,正使受函,置束帛函於案,擧案者對擧,退立於使者之後,肇源還侍位。贊儀唱俯伏興四拜興平身,使者行四拜禮,使者由東門出,擧敎書束帛案者,由正門前行,牽乘馬者從之。使者以敎書函,置于腰輿,束帛函置于彩輿,細仗鼓吹前導,鼓吹備而不作,使者以下隨行。贊儀唱鞠躬四拜興平身,宗親文武百官,行四拜禮訖。左通禮進前跪啓禮畢,上命侍衛前進,仍降座。左通禮跪啓請釋圭,上釋圭,晩裕跪受圭,左通禮跪啓請乘輿,上乘輿出仁政門由肅章門,入協陽門·宣化門還內。諸臣以次退出。
壬戌九月二十日申時,上御熙政堂。召對入侍時,參贊官金履永,侍讀官洪奭周,檢討官朴命燮,待敎李敎信,假注書李墷,記事官洪秉喆·金蓍根,各奉綱目第十卷,以次進伏訖。上命開卷。奭周讀,自九月地震,止其道自然也。上曰,下番,讀之。命燮讀,自求能浚川疏河者,止不得安息。上曰,參贊官,讀之。履永讀,自今行上策,止制曰舜·歆議可。上曰,閣臣,讀之。敎信讀,自冬十月,止皆此類也。上曰,注書,讀之。賤臣讀,自詔還陳湯長安,止皆在四月丙辰赦令前。上曰,上番,讀之。秉喆讀,自臣謹按永光三年,止將家屬徙遼西郡。上曰,下番,讀之。蓍根讀,自耿育上疏言,止隕石于虞二。上曰,文義,爲之。奭周曰,有曰保阿乳母,甘言悲辭之托,斷而勿聽,蓋暬御之臣,長侍在傍,善伺人主之意,膚受之愬,浸潤之譖,易行於其間,而爲人君者,日聞其說,一聞再聞,亦旣習熟,左之右之,不能不動,則爲私所蔽,或多不明,此尤可以警省者也。雖有聰明剛斷之君,不可徒恃其聰明剛斷之姿,而或忽於彊志守度之方,則必也親近賢士大夫,抑遠暬御近習而後,可爲保守之道,亦無狎近之弊矣。願留聖念而益加體察焉。上曰,此言誠貴矣。當體念也。下番,爲之。命燮曰,賈讓上策,策非不好,而做大事者,雖不可顧小利害。然難者之說,亦似有理,敗壞城郭,則人功何足言?敗壞田廬,反有害焉。至於塚墓,尤不可敗壞,百姓怨恨,當復如何?上曰,禹之治水,因其勢利導之,而墮斷天地之性云者,何也?命燮曰,鑿辟析破云者,只是因勢利導而已,此豈墮斷天地之性乎?上曰,三策中何策最勝耶?命燮曰,今此中策,雖以救敗之術爲言,而臣之愚見,似勝於上策矣。蓋浚川之功,亦云大矣。惟我英宗大王,軫念城內川渠,每當潦水,輒爲民害之弊,特命去其兩邊樹柵,而更設左右石築,以爲完固隄防之道,永絶橫決潰齧之患。又作五間水門,使之分流疏導,以殺衝激之勢,而親臨董役,不日成之,士民如雲,觀者環堵,皆歌詠聖德,而臣於其時,亦身親見之,從玆以後,川邊民家,得以奠居,尙說先王仁愛之澤,擧有於戲不忘之思矣。近來川道,或有泛濫之時,防築亦多頹圮之處,飭令有司之臣,及今修改,恐爲得宜,適因此端,敢此仰達矣。上曰,好矣。參贊官,爲之。履永曰,玉番·上番敷陳之言,可謂切要矣。凡人君每聽近習之言者,未必皆迷惑而然也。以其常侍左右之故,拘於顔私者,蓋多有之,拘於顔私,則庶流百執事,亦皆如此,將何以勅勵乎?人君處崇高之位,奉三無私,宜勉大公至正之道,而朱子曰,無面目者,乃能公而祛私耳。無面目,卽沒顔面之謂也。雖近習之類,安得無親愛之心,而苟欲終始保之,則必沒顔面而後,可也。願留聖念焉。上曰,閣臣爲之,敎信曰,此文有曰陛下志操衰於始初多矣。凡人之患,易致如此,而雖以學問言之,始無不善,終必難保,收斂精神之時,雜念橫生,則一念之間,聖狂判焉。惟是固執乾剛之德,尤當爲體念者也。顧今殿下,當一初之政,而朝著肅淸,義理闡明,惟在彊志守度,愼終如一,而保持勿失,無異今日,是臣區區之望也。上曰,好矣。王道公正修明則百川理,此何謂也?奭周曰,若能如此,則不但百川爲理,五行亦皆順軌,實有當然之效矣。上曰,解光·耿育之言,未知孰勝。奭周曰,耿育之言,或恐成帝失德之彰露,解光之奏,欲懲昭儀傾亂之罪惡,皆出於人臣忠愛之忱也。上曰,賈讓三策,果以何策爲勝耶?奭周曰,救敗之術,中策似勝,而只是目前救敗耳。不能長久,若論暫勞永逸之方,則上策有長久之利矣。自古中國,河患爲大,而我國幸無如此之弊,然凡事苟欲革弊,則必大更張大奮發,然後可爲長久之道矣。此文有曰善爲川者,決之使道,善爲民者,宣之使言,因此說彼,可謂善喩,夫士之處於無道之邦,而危行言孫者,蓋以言之無益於事,而禍之旋及於身耳。然則使士言孫,其時可知,必欲吹毛覓疵,則何事不可加罪乎?後世文網太密,讜言所以無聞,此文中此等句語,尤好諦看,願加留神省察焉。上曰,王舜·劉歆之言,果何如耶?奭周曰,竝太祖廟與其四親廟而謂之五廟者,韋玄成·匡衡之論也。此則以爲天子七廟,七者常數宗不在此數中,而朱子,亦以天子七廟爲是矣。武帝,漢室有功烈之主,而宣帝,旣定爲世室之後,到今欲變改者,非矣,舜·歆之言,恐是矣。上曰,師丹之疏,何如?奭周曰,其言皆切直矣。上命掩卷。履永曰,明日秋到記,旣命設行於成均館,則當出命官爲之,而試券收取以來,入侍科次等節,亦當依例擧行乎?上曰,依此爲之。履永承書榻敎曰,惠慶宮供上桑灰水停止。履永又承書榻敎曰,惠慶宮進服加味生脈散,自今日一貼式煎入。命賜紅柿一器,諸臣分喫訖。上命退,諸臣以次奉冊退出。
上在昌德宮。停常參·經筵。
自巳時至未時,日暈。
李文會啓曰,合辭方張之時,兩司無詣臺之員,事甚未安。除在外·未署經·疏批未下外,未肅拜呈告人員,竝卽牌招,何如?傳曰,允。
李文會啓曰,行大司憲李直輔,掌令宋稚圭·金日柱,持平鄭彦仁在外,執義李顯道,持平任㸁牌不進,監察茶時之意,敢啓。傳曰,知道。
金宗善啓曰,三品官之無得過三日,循例請牌,曾有定式,而禮曹參議李存秀,過三日不爲出肅,事體所在,極爲未安。從重推考,仍卽牌招察任,何如?傳曰,允。
李肇源啓曰,明日再明日,齊陵忌辰祭齋戒正日相値,視事頉稟之意,敢啓。傳曰,知道。
金羲淳啓曰,來二十五日,朝參日次矣,敢稟。傳曰,停。
李肇源啓曰,臣肇源,今日冊妃·親迎初二度兼行習儀進去,下直之意,敢啓。傳曰,知道。
李肇源,以弘文館言啓曰,本館下番副修撰臣朴命燮,以嘉禮冊妃·親迎時,各差備都預差,今日議政府習儀時,晝仕出去之意,敢啓。傳曰,知道。
金羲淳啓曰,行右承〈旨〉金魯忠,今日不爲仕進,卽爲牌招,何如?傳曰,與懸病承旨許遞,前望單子入之。
承旨前望單子入之,金達淳·金宗善落點。
金羲淳啓曰,新除授左副承旨金宗善,卽爲牌招,何如?傳曰,允。
李文會啓曰,新除授行都承旨金達淳,資是嘉善,行左承旨金羲淳,乃是嘉義,座次有違格例,何以爲之?敢稟。傳曰,都承旨,許遞,前望單子入之。
承旨前望單子入之,尹光普落點。
傳于李文會曰,召對爲之。
以大司諫吳鼎源,執義李顯道,持平任㸁牌不進罷職傳旨,傳于李文會曰,只推。
金羲淳,以兵曹言啓曰,分副摠尹光普遷轉代,口傳擬入之意,敢啓。傳曰,知道。
兵曹口傳政事,以韓晩裕爲分副摠管。
金羲淳,以兵曹言啓曰,新除授分副摠管韓晩裕,時無職名,口傳付軍職,何如?傳曰,允。
李肇源啓曰,臣與命官以下諸試官,偕往成均館,秋到記儒生試取,則收券爲二百三十三張矣,捧入之意,敢啓。傳曰,科次入侍。
李文會,以義禁府言啓曰,慶尙監司南公轍狀啓內,淸河縣監金命淵罪狀,令攸司稟處事,啓下矣。金命淵,時在任所云,依例發遣府羅將拿來,何如?傳曰,待待令拿囚。
李文會,以義禁府言啓曰,卽聞本府入直都事所報,則昨日夕時,着紅衣之別監,泥醉攔入於都事直所,謂以打渠之人,逃入府內,査實捉給云。故事極怪訝,査問府隷,則府隷所告內,與本府庫直,言詰路上互相爭鬨,同庫直脫身逃走,別監則仍爲逐入府內云,當初渠輩之起鬧,是非姑捨,別監之被打於府屬云者,萬萬驚駭。本府庫直,出付秋曹,照法嚴繩,而以掖隷言之,無得投入於本府近處,先朝飭令,不啻截嚴,而乃有此無難冒入於府郞直所者,事未前有,極爲駭妄。當該掖隷,令掖庭署,卽爲査出,從重科治,何如?傳曰,允。掖隷極爲痛惡,出付攸司,照法重繩。
兵曹口傳政事,護軍單韓晩裕。
壬戌九月二十一日未時,上御誠正閣。召對入侍時,參贊官金宗善,侍讀官洪奭周,檢討官朴命燮,待敎李敎信,假注書李墷,記事官鄭宗顯·金蓍根,各奉綱目第十卷,以次進伏訖。上曰,讀之。奭周讀,自策免大司空高樂侯丹,止徧持其書。上曰,下番,讀之。命燮讀,自事下廷尉,止衆莫不憐之。上曰,參贊官,讀之。宗善讀,自司隷孫寶奏請,止如故事。上曰,閣臣,讀之。敎信讀,自夏遣高武侯傅喜就國,止上不聽。上曰,注書,讀之。賤臣讀,自詔共皇去定陶之號,止不如王氏在成帝世也。上曰,兼春秋,讀之。宗顯讀,自免關內侯師丹,止爲成都侯。上曰,下番,讀之。蓍根讀自罷州牧,止詔合葬共皇園。上曰,文義,爲之。奭周曰,師丹重正統之說,是矣。上曰,師丹之言,果好矣。奭周曰,師丹若以此事得罪,則人君難免天下之譏。乃以此二微事罪之,而亦恐人君徒取拒諫之名,人臣反有直聲之譽,故外示以優容之意,內實假託以爲罪,是欲掩其過,而其實則反益其過也。始則拒諫,又罪無罪者,已失人君正大之體,而咸欽·唐林,上書救丹則同,而咸欽,各貶二等之秩,至於唐林,則嘉納其言者,何也?蓋當初怒未解,事過悔心萌,故所以有一事前後之異如此也。人君怒發之初,不顧事之是非而決之,此實容易矣。我孝宗大王有訓,若曰易發難制者,惟怒爲甚,凡事輒於中夜怒弛之時決之,庶可少失,人皆欽仰此敎,至今傳誦,而聖謨洋洋,所宜鑑法者也,願留聖念焉。上曰,言甚好矣。當體念也。有云以錢易之,錢幣之出,果自何時歟?奭周曰,古書云黃帝,採首山之銅爲幣,以此見之,錢幣已自黃帝時出,而古則用龜貝云者,未可知矣。上曰,下番,爲之。命燮曰,馮參以嚴見憚,不得近侍帷幄云爾,則自古端亮正直之士,難得親近,類如是矣。論語曰,友直友諒友多聞,益矣,友便辟友善柔友便佞,損矣。直諒之人,可親不可狎,便佞之徒,難遠而易近,則取友之際,損益可知,而匹庶取友之道,猶宜難愼,況人君乎?以嚴見憚之臣,常侍左右,則其爲益也,當復如何?漢武帝時,汲黯以嚴見憚終不得用,唐太宗之於魏徵,則猶恐不見其嚴憚之容,惟此兩君,自有得失,而亦可見用人之法,爲治之道矣。此等處,願留聖念焉。上曰,參贊官,爲之。宗善曰,此文有曰丁傅,爲公卿列侯者甚衆,然帝不甚假以權勢,不如王氏在成帝世也。以此見之,哀帝非昏暗之主也。深懲成帝之世王氏顓擅之弊,而特不甚假以權勢而已。丁傅猶能如此,而董賢則至於偏惑,小人難近,蓋如是矣。哀帝性本柔弱,然此等處,若能推此初心而做去,則豈不爲漢家中主,而其於丁傅,不過一時如此而止。亦不知丁傅之爲害,竟使漢業,衰微不振,可勝歎哉?上曰,閣臣爲之。敎信曰,朱博亦是欺世盜名之類也。小人難知,則如王莽之矯飾者,此其尤也。小人善爲矯飾,君子每易見欺矣。朱博多權謀之鄙夫耳。非不知師丹·傅喜等之爲君子,而連結傅晏,數毁短之謀成尊號,迎合上旨,終使君子退而小人進,國不得以爲國,則相朱博者,已是人君失着之擧,蓋哀帝,心有所蔽,公不勝私。故至於如此,則凡於天理人慾公私之分,所宜明辨而痛察者也。伏願鑑戒于玆,益加明理之工焉。上曰,好矣。朱博奏罷三公者,果何如?奭周曰,三公卽周禮官制,而如大司空等職,亦是六卿中官名也。以其司徒·司馬·司空之官,出於牧誓,而漢儒但見今文,未及見古文尙書,故三公之號,已與古之三公有異,而今此三公,不能擧其職,則反不如仍其舊矣。上曰,謂之還復舊制,而此不過改置御史大夫之名而已也。奭周曰,旣不能懋其實政,則不如仍舊之爲愈,而大司馬,卽亦掌兵之官耳。此豈爲三公者乎?上曰,朱博·孔光,未知孰優。奭周曰,博能吏權謀多術,及其爲相,阿人主而黨丁傅者耳。光又附麗王莽,始以儒者稱,而畢竟名節,掃地盡矣。彼孔光,鄙夫無足道,而亂世保名節者蓋鮮矣。此惟在在上者,培養之如何耳。上曰楊雄·李尋之言,何如?奭周曰,此亦漢儒傅會之說也。上曰楊·李之言則是耶?奭周曰,二人之言,同是洪範,而此非書經洪範也。卽洪範五行中論也,至論朱博之爲人,而彊毅多權謀,宜將不宜相之說則是矣。上曰,然則不聽其言,何也?奭周曰,博以尊號事,求合上旨,又黨附於丁傅故也。上曰,朱博復置刺史之論,果何如?奭周曰,漢之刺史,實如我國監司,又若御史之權重秩卑,而異於古者方伯之職,雖有以卑臨尊之嫌,然東漢以後,州牧位尊勢重,終至割據一隅,而患不能制,漢之微弱,未必不由於此也。以此論之,仍舊置刺史者,似無妨矣。上命退,諸臣以次奉冊退出
壬戌九月二十一日申時,上御熙政堂。科次入侍時,右承旨李肇源,假注書李墷,記事官洪秉喆·金蓍根,讀券官右議政徐龍輔,行禮曹判書李晩秀,行大司成李魯春,對讀官吏曹參議任希存,行副護軍洪羲運,宗簿正張錫胤,兵曹正郞李晦祥,以次進伏訖。龍輔進前曰,日氣頗涼,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?靜攝中諸節,近益差勝乎?上曰,稍有勝節矣。龍輔曰,嘉順宮氣候,何如?上曰,一樣矣。龍輔就座,考試對讀官等,輪次對讀。上曰,可屈者,直爲置屈,可也。龍輔曰,未知此下諸作之如何,第爲多數,別置何如?上可之。仍還內,少頃,以承傳色口傳下敎曰,其間考券者,未知爲幾何,而似致侵夜矣。諸試官與承史退食後,入而更考也。肇源覆奏曰,諸券今幾盡考,餘者不過三軸,而更鼓且下,仍卽訖考爲宜,諸試官之意,如此矣。盡考後,肇源因司謁微稟,上出御法座。龍輔曰,合考者爲五張,而三張最優,三張之中,引表單張,論以科規,雖不可賜第,而見其句作,似是實才,合置賞格中矣。上可之,龍輔曰,旣無超等之作,皆以三下書等乎?上曰,依此爲之,而以一二三,塡其次第,可也。龍輔曰,此餘二張,竝書次上等,恐好矣。上可之。仍命取居首試券,親拆封彌下之。肇源承受讀奏其封內,第二第三試券,以次拆封,讀奏訖。上命書傳敎曰,秋到記製述居首表三下一,進士朴長輿,講居首通,幼學鄭義命,竝直赴殿試。製述之次三下二韓喆裕,講之次通,幼學李秉溫,竝直赴會試。製述三下三生員柳鼎養,講通幼學柳榮五等,各給二分,講略以下,令該曹考例施賞。肇源承書讀奏。上又命書傳敎曰,入格儒生,明日食後待令,肇源承書讀奏。上曰,明早當謁眞殿。故儒生,使之食後,待令矣。仍命退,晩秀等先退。龍輔進前奏曰,嘉禮親迎時,玉輪差備,大殿則司僕正,中宮殿則副正爲之,古例則然,而副正窠,大典通編註以今減,減之爲言,謂永罷也。此與司饔正之嘉禮時,差出者有異,而謹考己卯年例,以他郞廳,代行矣。今番則以本寺僉正代行,何如?上曰,依此爲之。諸臣以次退出。
上在昌德宮。停常參·經筵。
李文會啓曰,行大司憲李直輔,掌令宋稚圭·金日柱,持平鄭彦仁在外,執義李顯道呈辭,持平任㸁未肅拜,監察茶時之意,敢啓。傳曰,知道。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
尹光普啓曰,行左承旨金羲淳,今日不爲仕進,卽爲牌招,何如?傳曰,允。
李肇源啓曰,卽者檢閱金蓍根,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
李肇源啓曰,卽者檢閱洪秉喆,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍直牌招入直,何如?傳曰,允。
傳于李肇源曰,右承旨與入格儒生,入侍。
注書尹鼎烈病,代以柳聖儀爲假注書。
傳于金履永曰,奉審承旨與奉審閣臣,入侍。
以檢閱洪秉喆牌不進罷職傳旨,傳于李肇源曰,只推,待明朝,牌招。
李文會啓曰,入啓文字,何等審愼,而今日入侍史官座目單子,誤書月日,事極駭然。臣等之不能檢飭,不勝惶悚,當該注書,所當重勘,而本院請推之外,無他可施之罰,何以爲之?敢稟。傳曰,令該府,拿問處之。
李文會,以備邊司言啓曰,北道先運襦衣作木三十八同零,去核木花二千一百九十斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別着念擧行,俾無尺寸斤兩從中閪失之弊事,別爲措辭,發關嚴飭之意,敢啓。傳曰,知道。
李文會,以禁衛營言啓曰,本營騎士將成範鎭,身病甚重,勢難察任,改差,何如?傳曰,允。
李文會,以御營廳言啓曰,本廳騎士別將李普漢,身病甚重,勢難察任,改差,何如?傳曰,允。
李文會,以刑曹言啓曰,義禁府啓辭內,卽聞本府入直都事所報,則昨日夕時,着紅衣之別監,泥醉攔入於都事直所,謂以打渠之人,逃入府內,査實捉給云。故事極怪訝,査問府隷,則府隷所告內,與本府庫直,言詰路上,互相爭鬨,同庫直脫身逃走,別監則仍爲逐入府內云。當初渠輩之起鬧,是非姑捨,別監之被打於府屬云者,萬萬驚駭。本府庫直,出付秋曹,照法嚴繩,而以掖隷言之,無得攔入於本府近處,先朝飭令,不啻截嚴,而乃有此無難冒入於府郞直所者,事未前有,極爲駭妄。當該掖隷,令掖庭署,卽爲査出,從重科治,何如?傳曰,允。掖隷極爲痛惡,出付攸司,照法重繩事,命下矣。取考律文,則大明律鬪毆條,有曰凡奉制命出使,而官吏毆之者,杖一百徒三年,義禁府庫直朱萬哲,依此律決杖一百後,徒三年定配於忠淸道扶餘縣。大明律制書有違條,有曰凡奉制書,有所施行而違者杖一百,大典通編禁制條,有曰私出入官府者杖一百,名例有曰奴僕虐害良民,凌犯官府者,加常人罪一等,別監黃在謨,亦依此律,杖一百罪加一等,決杖六十後,徒一年定配於江原道楊口縣,竝爲押送配所之意,敢啓。傳曰,知道。
副修撰吳淵常疏曰,伏以惟天眷佑,吉慶滋至,翟儀將擧,壼化方新,此實億萬年無疆之休,臣民慶忭,曷有其極?仍伏念臣於見職,前後濫叨,非止一再,而挾冊登筵,亦已屢矣。學識空疎,言辭拙訥,已試蔑效之狀,聖上之所俯燭也,臣何敢諉以宿趼?有除輒膺,重速妨賢之譏,自貽不衷之災,而且臣於目下,有情勢之萬萬難安者,臣以無似,頃當翰圈,地望素輕,聞見謏寡,畢竟僨敗,理所必至。乃者前別兼春秋李重蓮,以圈坐時不爲請牌,陳疏自引,盛加非斥,臣不勝瞿然慙恧之至。臣於伊時,與僚員取考本館謄錄,則丙申改圈以後,無論時任別兼,未嘗有過三人之時,或無時任與別兼,則以曾經翰林者,權付別兼,視翰林除拜之前後,從下位次次付職,備三員則止,近例之可據者,如斯而已。重蓮旣帶別兼,則似當一例請牌,而只憑備三員之近規,未諳時帶之當爲進參,開坐之時,有此錯誤,臣之不善周旋之失,於是著矣。重蓮引嫌之章,蓋出於存館規寓官箴之意,則遣辭之際,雖或有不諒本情,過自疑阻者,臣固當摧謝之不暇,豈或爲費辭自辨之計,而館規緣臣壞了,圈事因此僨誤,反躬慙恧,久而彌切,豈可以時日之稍久,職名之已改,晏然自恕,爲揚揚周行之計,而見差納采時執事,行禮在卽,不敢言私,冒沒出肅,而仍因蹲冒,斷無其理,玆敢略暴情懇,仰瀆崇嚴。伏乞聖明,亟賜鐫削,以靖私義,以謝人言,不勝幸甚。臣於丐免之章,不宜猥有論說,而竊有區區愚悃,欲一獻於黈纊之下,玆敢尾陳焉。竊惟我殿下,以不世出之姿,膺大有爲之機,亮陰甫訖。訪落伊始,皇天之眷顧方新,臣民之蘄向益深,此實殿下奮發大志,彊健進修,不遑自暇之時也。程子曰,自古泰治之世,必漸至於衰替,由於狃習安逸,因循而然,自非剛斷之君,英烈之輔,不能挺特奪發,以革其弊,蓋識勢通變,因時損益,王道之所不能無也。是故夏尙忠,而忠弊則殷承之以質,殷尙質,而質弊則周承之以文,此所謂損之益之,與時宜之者,而至於堯·舜·禹,以聖繼聖,宜無所損益,若其文章氣像,古人云少異,此亦可見自然之勢,有不容已者也。噫,箕子東來,用夏變夷,而八條之敎,文獻無徵,羅麗以來千有餘載,泯泯貿貿,逮夫本朝,聖神相繼,文敎大明,制作之盛,巍乎煥乎,幾與成周配美,猗歟休哉。然或問孔子,如監前代而損益之,其終也能無弊否。朱子曰,惡能無弊,然則其終之無弊,雖聖人,亦有所不能焉。我朝右文日久,文弊愈滋,今日之可憂,顧不在於質之亡耶?夫質者,本也,文者,末也。質之勝文,其弊也小,文之勝質,其弊也大,此孔子所以從先進,政以此也。噫,文勝之弊,可勝言哉?虛僞成套,上下不孚,巧飾成俗,賢邪相混,黯黮猜疑,而人無定志,叢脞瞀眩,而事無遠圖,浮文日盛,則僭汰之習興,奢侈日甚,則貪黷之風縱,朝著之上,奔競附麗之爲務,而名節廉恥之稱掃地,鄕黨之間,射利殖貨之是尙,而篤厚淳質之俗蔑如,駸駸然馴致國綱陵夷,五品不遜。於是邪說暴行,潛伺間隙而大作,人道幾乎熄矣。此其大端也,而其餘種種爲弊之端,譬如人之一身,自臓腑肢體,以至一毛一髮,無不受病,有難殫擧,一言以蔽之曰,質亡之故也。由今之道,不變今之俗,聖君在位,良輔左右,雖欲施敎而敷化,恐無着手之地,豈不大可懼哉?然其救之之道,不在他求,惟在殿下一心上洞見,詘文上質,爲時措之宜,先自立心之始,一以樸實敦大爲之,以至用舍施爲之際,撤去邊幅,蕩掃煩碎,必以此四箇字,爲一副權度,持之堅確,造次不捨,其他制度律令之合有通變者,臣素昧世務,不敢一一指陳,而苟能早立上質規模,則自可漸磨,擧而措之耳。今臣損益之說,雖若發得太早,古語曰凡事豫則立,不豫則廢,以言乎今時,則卽殿下新服厥命之初,以言乎文弊,則可謂岌岌乎殆哉?此正通變損益之會也。今若狃安姑息,苟度時日,一年二年,竟爾蹉跌,則世道國勢,如水益下,其將阽危而莫之能捄也。言念及此,不覺凜然而寒心也。顧臣惓惓願忠之忱,亶在於此,惟殿下,勿以人廢言而垂察焉。臣旣以尙質捄文,爲當今治道之先務,若乃出治之本,則在於君德成就,君德成就,在於經筵,然則經筵之務實,尤爲先務之先務,臣請得以陳之,夫講學之功曰,體認曰踐履,質也本也,曰記誦曰詞章,文也末也,後世學者,務本者鮮矣。多從事於文藻訓詁之末,名物度數之間,誇多而鬪博,矜己而禦人,此所謂入口出耳,而反不如不學之爲愈也。至於帝王之學,異於匹庶,尤不可以徇末而遺本也。殿下臨御以來,雖留心聖學,頻開經筵,其視祖宗朝晉接之規,固已稀闊,而且聽講之際,過尙簡默,一番誦讀,略陳文義之後,絶無反覆發難之事,開誠求助之意,備例而止,應文而止,將何以開廣聖聰,將就聖學,克臻緝熙光明之域哉?在昔文簡公臣金昌協,陳戒於肅廟曰,殿下天縱聖智,默契道妙,是以低視群下,以爲不足俯問,不然則聖心護短,或恐問難之際,群下有以窺見淺深,而遂靳於下問也。以聖祖之聖,昌翕猶慮夫或有是也。陳戒之言,若是直切,而聖祖深賜嘉納,臣謂護短低視,如驕與吝之相因,蓋低視卽驕也,護短卽吝也。眼目不大,心量便小,纔有人我相形之私,却生長短相較之念,我長人短,則驕而低視,我短人長,則吝而護短,是則相因之勢然也,而惟其言而莫予違,不好臣其所受敎,皆由此而爲祟也。若顔子之不知有餘在己,不足在人,大舜之取諸人爲善,默驗其規模氣像,寧有髣髴於是者耶?殿下試以昌協此言,內自省察,如或有一毫近似於此言,痛加克治之功,要使本原之地,光明灑落,如靑天白日,無有絲髮遮翳,以立根基,且以眞實心地,刻苦工夫,爲一定規模於聖賢之訓,眞見得不我欺也。朴實理會,切己體認,一句一字,皆有受用下落處,及夫臨筵講討之時,以通天下之志,集天下之善爲心,和顔降色,坦懷見誠,導之使言,猶恐不我盡也。深宮燕間,曝寒靡常,則益勉繼續之工,溫燖已講之書,反覆玩味,務見意趣,使理與心會,浹洽融液,自然私意日消,天理日著,以至表裏微顯,洞徹無間,則進德致治之本,於是乎在矣。惟殿下,念哉念哉。且臣竊嘗謂書是陳跡,終不如有聲氣之相感,故古人有言曰,寧可十年不讀書,不可一日近小人,程子以宦妾近習,尤以爲戒於經筵,諄復而不已。蓋宦妾近習,非必皆索性小人,顧其本領,終不離於幽陰柔佞之域,故人主與之處,易親而易狎,移心易志於不知不覺之中,雖有親賢講學之時,正不能勝邪,卒未見成效,甚可畏也。祖宗盛際,旣勤三晝之接,又設夜對之規,此非徒爲勵志氣而勤諮訪也。且欲其親賢士時多,親小人時小也。其親賢遠邪,講學明理,交須相資,不可偏廢,斯亦可見矣。臣於曩者,叨侍講筵,以夜對之有助於聖學,猥有陳請,而未蒙採施矣。顧今更漏漸長,宴息多暇,政宜引接儒臣,加意夕惕之工,玆敢復申前說。伏願殿下,竝垂察焉云云。省疏具悉。圈事何至深引?所陳皆切實,予當勉之,爾其勿辭察職。
壬戌九月二十二日午時,上御熙政堂。入格儒生入侍時,右承旨李肇源,假注書李墷,記注官金致龍,記事官鄭宗顯,以次進伏訖。上曰,入格儒生每一人入侍,使之卽退也。朴長輿進奏曰,進士臣朴長輿。上曰,年幾何?長輿曰,年今三十四矣。上曰,做表幾首乎?長輿曰,做得三百首矣。上命退,長輿退出。鄭義命進奏曰,幼學臣鄭義命。上命退,義命退出。進士韓喆裕,幼學李秉溫·柳榮五·愼宜奭·金志濂,以次進奏姓名退出。幼學金龍元·劉志義·姜致魯·許楠·姜采五·李仁迪·李默權·白思謙·李彦九·金璟履·柳聖文·林鶴聞·李仁昇,以次進奏姓名訖,退立殿庭。命頒賞,贊儀唱跪,龍元等以下跪,頒賞訖。贊儀唱鞠躬四拜興平身,龍元等以下,行四拜禮退出。肇源奏曰,生員柳鼎養,則渠家聞有拘忌,不得入來云矣。肇源承書榻敎曰,惠慶宮進服加味生脈散,自明日停止。肇源又承書榻敎曰,惠慶宮供上田螺散一貼製入,桑灰水自今日入之。上命退,諸臣以次退出。
壬戌九月二十二日申時,上御熙政堂。奉審承旨入侍時,同副承旨金履永,原任直閣朴宗慶,假注書李墷,記事官鄭宗顯,記注官金致龍,以次進伏訖。上曰,陵上奉審則何如?履永曰,無頉矣。上曰,華寧殿·顯隆園,亦爲奉審乎?履永曰,一體奉審矣。上曰,閣臣同爲奉審乎?宗慶曰,臣與承旨,同爲奉審矣。上曰,參祭享乎?宗慶曰,未承下敎之前,有難輕先參班,故臣等在華城時,亦與相議,而竟不敢與於駿奔之列矣。上命退,諸臣以次退出。
上在昌德宮。停常參·經筵。
李文會啓曰,行大司憲李直輔,掌令宋稚圭·金日柱,持平鄭彦仁在外,執義李顯道呈辭,持平任㸁未肅拜,監察茶時之意,敢啓。傳曰,知道。
尹光普啓曰,明日常參·經筵,取稟。傳曰,停。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
傳于李文會曰,召對爲之。
以李墷囚單子,傳于李文會曰,付過放送。
李文會,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
尹光普,以內醫院都提調·提調意啓曰,醫官趙宗協,以典設別提,本院番次,每多相妨,令該曹,口傳閑司相換,何如?傳曰,允。
李文會,以備邊司言啓曰,頃以華城軍方釐正之方,令該留守論理狀聞之意,草記行會矣。卽見水原留守鄭大容狀啓,則軍制釐正後錄諸條,竝請令廟堂,稟旨分付矣。其一,衛制旣革,則入防永革,月課試藝,竝爲停撤事也。入防之規,蓋所以衛護行宮也。衛制旣變,則本府事面,與守禦鎭撫之營無異,而間年入防,徒貽軍卒之弊。且多接濟之費,自今年永爲革罷,旣不入防則月課試藝,自當停撤,依所請施行。其一,軍兵入防,旣已撤罷,則使之納布,未爲不可,而自防營時,元無收布,今亦仍舊事也。今此軍卒,皆以良丁抄定,與防營時束伍有異,則旣不入防,又不納布,使三千良軍,閑遊於五邑之內,雖涉無義,防營時三部六司,未必皆以私軍團束,良軍亦應混充,而未嘗納布云爾,則姑且仍舊,未爲不可。其一,從事官所帶管城將,改以中軍兼帶,而守城一款勢難兼行,依陞留後已例,以從事官兼帶事也。守城各邑,地方官之兼帶城將,亦多其例,守臣之論,以此爲便,依施。其一,華寧殿衛將,依摠制時例,以中軍兼帶,兼守門將二窠,依部將時例,以哨官中差出,而無論參上參下,一從久勤,次第單望啓下,參上間一都政遷轉,參下間二都政六品遷轉,仍前施行事也。此亦依施,而遷轉之規,比京職尤捷,以今官方淆雜,不可又開此路,參上則三十朔後,自吏·兵批,依戊午節目,輪回遷轉,參下則三十朔後,自兵批六品遷轉事,定式施行。其一,哨官爲二十五員,而參上參下,各有定窠,不能通融,故差擬之際,每有乏人之患,此後則參上參下,勿爲區別,以本府及屬邑宣部守薦出身中,只取其可堪者,通融擇差事也。此則事勢似然,亦爲依施。其一,親軍衛,改以別驍士,三番分作左右列,而馬軍一哨之限以九隊,古例則然。今此左右列之各領一百五十,有違古制,依前以三番施行,如此則不可無統領之人,別將之任,以中軍兼帶,春秋都試等事,亦仍前施行,而朔試射則停罷事也。親軍衛,改以別驍士則番將稱號,不可仍置,故分作左右列之意,前已別單啓下,而每列之一百五十額,旣違古制,別置中列,又無所據,且來頭充額,亦不無苟簡之慮,一列則有闕勿補,以爲鱗次減額之地。只置左右列各一百,而如是區處,則不必以中軍兼帶別將,依別單,以左列將右列將啓下,春秋都試,依前設行,而旣不入防,朔試射亦令停罷。其一,親軍衛,改稱別驍士之後,馬政若不十分團束,則自願必少,地望漸卑,蓋自親軍衛設始之初,各授一馬,或有致斃者,定以姑立,限至八年,更給官馬,且有內下資裝錢,人授五兩矣。今旣變號,則公貨不可仍給,還收此五兩錢,則其數爲一千五百三十兩,只此則數甚零星,旣有親軍衛資保各一名,依他資保例,各捧二兩,則每年應捧,爲六百十二兩,竝與還收錢,什二取殖,則每年利條,爲三百六兩,以此待姑立馬限滿,每匹以三十兩定例上下,俾立其代,而放債之節,成節目定式事也。以京則禁旅納馬,始許口傳,以鄕則馬兵戰馬,亦皆自備,竝無頒給官馬之規,親軍衛之授馬,已係特恩,改稱別驍士之後,依前給馬,雖非可論,渠輩旣有資保,竝與一列減額之資保,而竝收身錢,則歲入之數,當如狀辭,而立馬之限,改以十年,限滿者,以每匹三十兩,定式上下,則十年之間,二百匹軍馬,可以一齊改立,而所捧之錢,尙有若干餘數,此則漸次留儲,俾作不時之資,而以此成節目,使之報本司施行。至於資裝錢,當初內下,寔出軫恤之德意,到今還收,反涉煩屑,一列減額者,鱗次收捧,添付於貯置錢,其餘竝令仍舊傳授。其一,本府別軍官取才久勤等事,丁巳啓下節目中,二都目許以取才,一都目許以久勤,依此施行事也。其一,別驍士正領之從久勤遷轉,旣有乙卯已例,今亦依此施行事也。此兩條,竝遵舊施行。其一,壯勇鄕軍九哨,旣屬本府,而本府軍制,只變其號而已。依舊是衛部之團束,則元額之外,增置千餘軍丁,有違定例,就其中抄出,自前收布之類,次次充定於逃故釐正之時,其餘則一竝以閑散任置,從他處鱗次歸屬事也。鄕軍九哨,前雖權屬本府,無將領之千餘軍卒,額外增置,果甚無義,所當一竝收布,而當初抄定,鄕將間多混入之類,日後塡代良丁,亦有苟艱之慮,五哨則除給於本府及五邑,以爲逃故釐正之資,其餘四抄,添付於各其邑城丁軍,竝收身布,添作貯留。其一,衛部之制,改以司哨,則長樂衛·新豐衛之號,亦當變改,依防營設始初軍制,竝以精抄軍稱號,而外此各項事例,旣有戊午定式,依節目施行事也。其一,若當幸行時,則斥堠伏兵,曾以屬邑別中司軍出用矣。今不入防,以五司軍兵輪回出用事也,此則竝爲依施。其一,若當停操之年,則自各該邑,官門聚點,着意擧行,而自抵本府,素以外都監見稱,陞留以後,所重尤別,軍制嚴密,則不可以名號之稍變,有所少忽,凡係營邑軍務等事,如前惕念擧行事也。今此軍制名號節目,雖有變通,設始規模,悉仍舊貫,而拱護陵園,保障畿甸,所重自別,且其士馬之精强,頗著成效,而入防革罷之後,竝與春秋習操,而又復解弛,則殊非設營之本意,雖値停操之年,本府所屬軍兵,則勿循常規,各別操鍊,俾無一毫疎忽之弊事,嚴飭分付,何如?傳曰,允。
李文會,以摠戎廳言啓曰,北漢城堞禁衛營字內六間頹圮處,自該營,八月二十二日始役,今月二十二日畢築之意,敢啓。傳曰,知道。
壬戌九月二十三日申時,上御熙政堂。召對入侍時,參贊官李文會,侍讀官宋知濂,檢討官尹尙圭,待敎李敎信,假注書柳聖儀,記事官鄭宗顯·洪秉喆,各奉綱目第十卷,以次進伏訖。上開卷,命讀之。知濂讀,自大赦改元,止七千餘祠云。上曰,下番,讀之。尙圭讀,自丞相博,止河鼓。上曰,參贊官,讀之。文會讀,自夏四月,止納用之。上曰,閣臣讀之,敎信讀,自冬十一月,止光祿大夫。上曰,注書,讀之。賤臣讀,自四年,止至秋乃止。上曰,上番,讀之。宗顯讀,自封傅商,止乃其副也。上曰,下番,讀之。秉喆讀,自東園,止崇死獄中。上曰,文義,陳之。知濂曰,自古便嬖近習之蠱惑人主心志,禍人家國者何限,而豈有如董賢者乎?鄭崇之論封傅商也。言甚直切,可謂犯顔批鱗,而未嘗加罪,至於論賢,則雖知其言之是,而心甚惡之,每以他事見責,及夫趙昌疏入後,適中其惡崇之意,崇竟未免死,以此觀之,便嬖近習之患,有不可言者矣。是故人君,凡於出入起居,左右前後,皆置正人,此蓋慮便嬖近習之言,易致暫間之故也。昔程子,奏於講席曰,禹·皐陶,戒舜以無若丹朱傲,舜大聖人也。豈有一毫近似於此,而當時諸臣,猶以此進戒者,蓋出於人臣告君之辭,不得不如是也。程子告君之說,儘好矣。史記諸編,皆可爲人君鑑戒,而至於亂朝昏辟之政令事爲,易致泛然看過,伏願於此等處,尤加省察焉。上曰,其言好矣,當體念矣。上曰,下番,爲之。尙圭曰,王嘉賢宰相也,其得人之說,亦爲當今之切戒,雖以漢哀時言之,豈無人才,而前蘇令之縱橫也?吏士莫肯伏節死義,以至於欲遣使逐問狀,而見大夫無可使云者,豈有如許苟且之理哉?大抵上於平時,某可將某可相,皆已鑑別於心,則臨時需用,皆可以得人矣。今當昇平無事之時,才難雖不知其如何,而安不忘危,乃是底安之道,設令邊徼有警,隣國交接,則誰堪折衡樽俎,誰效忠孝節義,以爲將爲相,而顧今朝廷上,亦不易得。思之及此,萬不成說,當此昇平,講求人才,以爲臨時取用,則聖朝得人,於斯爲盛矣。伏望常常留意焉。上曰,其言好矣。當體念矣。上曰,參贊官,爲之。文會曰,玉堂·上番之言,果好矣。哀帝不明之主也。無怪其蠱惑董賢,而漢之文帝,乃以三代後明辟,嬖臣鄧通事,至貽千古之譏笑,容悅之臣,易致暱近之患,蓋如是矣。孟子曰,好臣其所敎,不好臣其所受敎,其所云所敎之臣,乃謂不能陳善責難,專事趨走承順者,而未必專指其奸佞也。然大抵人君,好臣其所敎,則末流之弊,駸駸然至於奸佞雜進,國事日非之境,伏望於此省察焉。上曰,其言好矣。上曰,閣臣爲之,敎信曰,哀帝殺鄭崇事,固無可言,而始也政由己出,天下想望,及其末也。亦豈有戕害忠良之意,而讒佞用事,帝心蠱惑,自不覺其至此矣。肅廟朝,以善惡八事作屛風,以爲勸戒之鑑,而哀帝殺鄭崇事,亦在其中,聖謨洋洋,無容更奏,而大抵哀帝,念紀綱之解弛,慮權柄之下移,變易大臣,黜斥何武·孔光之後,畢竟以殺戮爲威,戕害爲事,蓋由於立心不善之故也。人主一心,爲萬化之原,始而立心不善,則小人鄙夫,自然闖間於其間,易至於如此矣。下番人才培養之說,亦好矣。凡於聽言用人之際,犯顔極諫,而進之用之,容悅趨順,而斥之退之,則人才當自至矣。上曰,聖王之功,在於得人,何以則得人乎?尙圭曰,知人而用人,則此爲得人矣。上曰,何以則知人乎?尙圭曰,專在於上之一心上,大而言之,誠意正心,罔非知人之道,外而言之,接賢士大夫之時多,接宦官宮妾之時少,則自然志氣淸明,鑑識瑩澈,而乃可以知人矣。敎信曰,知人之道無他,在於公私之辨,先於吾心發用處,每每體察,此果出於公耶私耶,出於天理耶人慾耶?如是用工,存久漸明,粹然一出於公與天理,則自可以知人矣。尙圭曰,知人則哲,知人誠難矣。臣之俄所陳達,不甚分明矣。今聞閣臣所奏,誠有理矣。上曰,王嘉之疏,大體固好,而此未必正中哀帝之過也。知濂曰,哀帝時,謟佞雜進,外戚驕橫,此固當言之事,而嘉所論列,不及於此,雖似泛然,而其言則亦切實矣。上曰,鄭崇爲人頗可矣。知濂曰,以諫爭一事言之,可見其正直矣。上曰,此云儒者公孫光·滿昌,能吏蕭咸·薛脩等上納用之,而未見其見用處,何也?知濂曰,其事未可知,而以下文見之則無之,蕭咸之說,在於下文董恭求婚之章矣。上曰,哀帝之覺悟於夏賀良事,誠亦好矣。知濂曰,過而勿改,是謂過矣之言,可謂一言興邦,而旣無本原上工夫,故執德不固,反覆無常,終無改過之實矣。尙圭曰,雖云覺悟,而終無改過之實,則反不如初不覽悟矣。上曰,平當之不受印爲是耶?尙圭曰,果是矣。上曰,一歲三萬七千餘祠,何若是多也?知濂曰,一歲中所祠處旣多,而或一處疊祠,故通而計之則如是矣。尙圭曰,此等祠神祈福之方,皆是無理之事也。人君壽考,不在於此,而在於無逸,誠能無逸,則天乃降福,壽考無疆矣。仍命退,諸臣以次退出。
上在昌德宮。停常參·經筵。
夜二更,電光雷動。
夜自二更至五更,灑雨下雨,測雨器水深五分。
尹光普啓曰,明日常參·經筵,取稟。傳曰,停。
李文會啓曰,合辭方張之時,兩司無詣臺之員,事甚未安。除在外·未署經·疏批未下外,未肅拜·呈告人員,竝牌招,何如?傳曰,允。
尹光普啓曰,行左承旨金羲淳,今日不爲仕進,卽爲牌招,何如?傳曰,許遞,前望單子入之。
承旨前望單子入之,朴宗慶落點。
傳于金履永曰,勸講,入侍。
李文會啓曰,訓鍊大將徐有大,今日卒逝,所佩命召還納,將兵之任,不可一刻無摠察之人,何以爲之?敢稟。傳曰,都提調摠察,從事官,發牌聽傳敎。
吏曹口傳政事,典設別提趙宗協,氷庫別提權德恒相換。
以大司諫吳鼎源,執義李顯道,持平任㸁牌不進罷職傳旨,傳于李文會曰,只推。
尹光普,以奎章閣言啓曰,檢校直閣沈象奎·朴宗慶·李存秀,牌招察任,何如?傳曰,允。
尹光普,以弘文館言啓曰,副修撰吳淵常疏批已下,卽爲牌招察任,何如?傳曰,允。
尹光普,以嘉禮都監都提調意啓曰,今此嘉禮時,輦輿儀仗,今已畢造,依前例,使該房郞廳,陪詣闕內,送于內僕寺及儀仗庫,使之藏置,以待冊禮之日,而日前陪來輦輿,一體還爲陪進之意,敢啓。傳曰,知道。
尹光普,以奏請兼冬至·謝恩正副使意啓曰,今番使行,事係莫重,在前如此之時,每有譯官別啓請之例矣。譯官金在和·金在洙,今亦依例帶去,何如?傳曰,允。
李文會,以兵曹言啓曰,今九月十七日武官堂上祿試射,以無故日退行事,草記蒙允矣。今二十五日設行,而試官望備擬以入之意,敢啓。傳曰,知道。
李文會,以禁衛營言啓曰,本營哨官曺元振,以兼參軍,屢犯罪科,不可仍置,汰去之意,敢啓。傳曰,知道。
李文會,以御營廳言啓曰,本廳把摠李思秀,身病甚重,勢難察任,改差,何如?傳曰,允。
壬戌九月二十四日辰時,上御熙政堂。勸講入侍時,參贊官金履永,假注書柳聖儀,記事官鄭宗顯·洪秉喆,領事沈煥之,提學李晩秀,侍讀官宋知濂,以次進伏訖。煥之曰,日候漸涼,聖體,若何?上曰,一樣矣。煥之曰,寢睡·水刺之節,何如?上曰,一樣矣。煥之曰,大王大妃殿氣候,何如?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,比前差勝,而未及快復矣。煥之曰,嘉順宮氣候,何如?上曰,一樣矣。煥之曰,惠慶宮患候,意以謂已臻平復矣。自外聞之,田螺膏·桑灰水,又復進服,則未及決復而然耶?上曰,自初不爲差復矣。煥之曰,此等症候,有難卽差,例皆漸次差復矣。今日則症情,與昨日何如乎?上曰,一樣矣。挾侍仍跪傳講冊詩傳第一卷于煥之,煥之跪受而展奏曰,序文與篇題不讀乎?上曰,此則置之,章下大旨,則讀之,可也。煥之曰,六義亦讀之乎?上曰,讀之,可也。煥之曰,此是開講之始,小臣當先讀而奏之矣。煥之讀奏,自周南關雎篇關關雎鳩,止未有不由此者也。上讀新受音一遍訖。煥之解釋章句以奏,上繼續五遍訖。上曰,文義,爲之。煥之曰,此卽文王得聖女姒氏,以爲之配,而宮人詠歌之詩也。夫宮人,亦沾於文王之化,而性情以正,聲氣以和矣。是以知后妃之聖德,可以配君子,而以雎鳩起興,咏歎頌美,意義漸深,一節深於一節,此蓋爲王化之本,綱紀之始,故孔子之以此篇爲首者此也。以文王之聖德,必欲得聖妃,爲宗廟之主,而或慮夫未得,故寤寐思服,輾轉反側,此第一章所以本其求之之時而言者也。及其天作之合聖女爲配,則友以琴瑟,樂以鍾鼓,此第三章所以本其樂之之時而言者也。其求也哀而不傷,其樂也樂而不淫,故詩人性情之正,於此可見,而聖王聖妃之德,推可知矣。上曰,閣臣,爲之。晩秀曰,大臣已奏是篇之大旨矣。此固爲王化之大本,故古人云有關雎·麟趾之德,然後可以行周官法度,而禮樂刑政,皆出於其間矣。此孔子所以特序於三百篇之首者也。又究其本,則亦在於在我之德,此章有曰君子好逑,蓋君子然後,可以求淑女之配矣。文王有君子之德,故所以有天作之合也。後世后妃,未聞有姒姜之德者,非但賢后妃之難得,爲人君者,旣無文·武之德,則安得以求后妃之賢乎?欲求淑女,必法文王,則自可至於則篤其慶則百斯男矣。伏望每觀此篇,原本而省察焉。上曰,侍讀官,爲之。知濂曰,朱子序文,已言之矣。聖人以此詩,爲三百篇之首,如禮之毋不敬,如書之欽明文思,文王之德,固不可以一言形容,而一言蔽曰,不外乎敬一字,後世人辟之柯則要道,亦在於敬一字,卽今講學之道,大臣諸臣,固已陳達,而於燕涓濩蠖之中,自强不息,每於敬字上加勉,恐似好矣。上曰,此詩寤寐輾轉,琴瑟鍾鼓云者,文王之事乎,宮人之事乎?煥之曰,古有房中之樂,而如是歎詠矣。語未畢,晩秀曰,聖敎非是之謂也。此有二說,或稱文王,或稱詩人,而朱子正論已有之,此媵妾之屬,有以知文王之意而形容者也。宮人雖有爲上之心,豈有如許之理哉?文王之如是求之,雖似過矣,而文王之心,非出於宴私之意,必欲求得聖女,配體至尊,以承宗廟,使乾坤位而王敎行,品物遂而萬事理,則安得不如是求之乎?苟有一毫私意,則烏在其文王之純然天理也哉?上曰,此云關雎詩,得性情之正,何以爲性情之正乎?煥之曰,求之而寤寐思服,迎之而琴瑟鍾鼓,不過乎天則,則咏歎玩味,自可知其性情之正矣。此乃作詩者之言,而能得文王之心者也。文王之心,不越乎天理之正,故作詩者之言,亦如是矣。晩秀曰,六經之文,何莫非聖謨聖訓,而詩傳尤有別焉。讀詩之法,不以貪多爲務,必也諷咏玩繹,然後懲創感發之效,乃可見矣。上曰,其言好矣。上命掩卷。煥之跪傳講冊于挾侍,煥之曰,頃因前大司諫兪漢寧上疏所請,故太學生尹志述復享四賢祠事,有所覆啓,而伏蒙,允下矣。伊時臣以先朝所難愼,雖不敢直請復享,而在下公議,終有不可遏爲辭,今聞該曹,不得擧行云。蓋當初腏享,卽與四賢竝列也。若依臺疏復享,則仍以四賢祠揭板,恐有所礙,而英廟朝,以竝享則小過矣爲敎,且以世代先後論之,尹志述配食四賢之祠,固無所嫌,搢紳章甫之公議,亦多如此。以配行之典擧行事,分付該曹,何如?上曰,依爲之。出擧條晩秀曰,先正臣文正公金麟厚文廟從享時致祭文,其時小臣,承命撰進,而今見其新刊文集,誤以御製書之,至登於御覽矣。其冊張改刊,何如?上曰,其冊張改之,可也。晩秀曰,內入冊子,其冊張,亦改之乎?上曰,改之,亦可也。晩秀曰,當此開講之初,閣臣不備,直提學二員有故,番次亦甚苟艱,只有待敎李敎信一人,誠爲悶然,而自下無以變通,何以爲之乎?上曰,原任直閣,付檢校直閣,以爲輪番之地,可也。晩秀曰,原任直閣,有沈象奎·朴宗慶·李存秀三人,以誰付之乎,抑竝付之乎?上曰,竝付之,可也。出榻敎仍命退,諸臣以次退出。
上在昌德宮。停常參·經筵。
夜一更電光,灑雨下雨,測雨器水深一分。
自開東至辰時,有霧氣。
藥房都提調李秉模,副提調尹光普啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
李肇源啓曰,明日常參·經筵,取稟。傳曰,停。
李文會啓曰,行大司憲李直輔,掌令宋稚圭·金日柱在外,執義李顯道,持平鄭彦仁呈辭,任㸁未肅拜,監察茶時之意,敢啓。傳曰,知道。
李文會啓曰,今日禁衛營·御營廳下番鄕軍賞試才時,建陽門·銅龍門·西營·東營·集春營入直軍,應試間除出,標信請出之意,敢啓。傳曰,知道。
傳于李文會曰,大臣·備局堂上,引見。
傳于李肇源曰,未肅拜承旨,許遞,前望單子入之。
承旨前望單子入之,金明淳落點。
李肇源啓曰,新除授右副承旨金明淳,卽爲牌招,何如?傳曰,允。
兵曹口傳政事,護軍金達淳,副護軍朴宗慶,竝單付。
尹光普啓曰,吏曹郞廳來言,臺諫有闕,政事,取稟。傳曰,當日爲之。
有政。吏批,判書徐邁修進,參判未差,參議任希存病,行都承旨尹光普進。以李翊模爲吏曹參判,李基慶爲司諫,朴宗慶爲分承旨,金達淳爲左尹,閔耆顯爲刑曹參議,南復來爲監察,金載琬爲假監役,洪秉紀爲假引儀,崔弘淵爲漣川縣監,兼掌令申龜朝減下。
兵批,判書李祖承病,參判吳泰賢病,參議金鼎國入直進,參知李得休,右副承旨金明淳進。同知張宅說,護軍金羲淳·徐美修·金魯忠,竝單付。
奏請兼冬至謝恩正使前望單子入之,沈能建落點。
金明淳,以備邊司言啓曰,本司有司堂上金達淳,時無職名,令該曹,口傳付軍職,何如?傳曰,允。
備邊司,以李漢豐爲訓鍊大將。
兵曹,訓鍊大將單李漢豐。
金明淳啓曰,新除授訓鍊大將李漢豐,卽爲牌招,命召傳授,何如?傳曰,允。
金明淳啓曰,新除授訓鍊大將李漢豐,隨牌來到闕下,謂以身病沈重,萬無入院受符之勢,屢度催促,終不入來,揆以事體,誠極未安。從重推考,而將兵之任,不可一時暫曠,何以爲之?敢稟。傳曰,旣到闕下,則豈無入院之道?嚴飭,卽令入來受符。
以副修撰吳淵常牌不進罷職傳旨,傳于李肇源曰,只推。
李肇源,以內醫院都提調意啓曰,內醫李惟鐸,術業精明,日後入診入侍時隨參事,已爲筵奏矣。御醫陞差,何如?傳曰,允。
金明淳,以兵曹言啓曰,來十月十一日,當上番騎兵二百三十六名,依定式本曹點考後,仍令該曹,襦衣題給之意,敢啓。傳曰,知道。
右副承旨朴宗慶疏曰,伏以臣向以祔廟都監都廳之任,特蒙恩資,此雖援例晉秩,臣心悚恧,去而益切,莫省所以措躬者,不獨在於罔功之賞而已也。別有所惕然兢懼者,存焉。噫,臣嘗聞之,驟進濫陞,先輩之所深戒者,而一歲之中,臣所歷揚兜攬,何官非驟進,何級非濫陞乎?此臣所以憂懼轉深,辭巽冞固,而乃敢從下大夫之後,猥廁周行者,職由於不獲已也。不意檢校除旨,忽下於此際,臣惝怳失圖,不知所以爲計也。夫檢校之任,更日俵直,隨事管檢,與時任一般,則臣之區區所執,豈有異於前日之所辭哉?傳不云乎?前日之辭是,則今日之受非也,辭受大節也,而豈可以官銜實兼之稍異,或辭或否於前後者哉?臣於直閣之再辭也。伏奉恩批,辭敎鄭重,曲循臣懇,而特改臣職,竊惟我殿下之體諒於臣身者,亦豈有間於彼此哉?臣已難冒,便是鐵限,而昨於牙牌之下,不敢坐違,雖不得不暫膺召命,因仍蹲據,大非士大夫尙廉勵恥之義,玆敢冒入短章,疾聲仰籲。伏乞天地父母,俯垂諒察,亟許遞改,俾遂臣終始之願,因治臣瀆擾之罪,以肅朝綱,以安微分焉。臣無任云云。省疏具悉。檢校異於實銜,勿辭行公。
壬戌九月二十五日午時,上御熙政堂。大王大妃殿垂簾,藥房入診,大臣·備局堂上引見入侍時,都提調李秉模,副提調尹光普,記事官金·鄭宗顯·洪秉喆,待敎李敎信,左副承旨李文會,假注書柳聖儀,事變假注書申慶會,領議政沈煥之,左議政李時秀,右議政徐龍輔,兵曹判書李祖承,戶曹判書李書九,副護軍李仁秀,校理宋知濂,以次進伏。醫官金光顯·李惟鑑·玄必采·吳仁豐·朴烇·丁希泰·趙宗協,進伏楹外訖。秉模等曰,朝氣淸明,日間聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮調攝中氣候,何如?上曰,大體則次次向差矣。秉模等曰,金在昌承候後聞之,則大體次次差復云,下情不勝慶幸矣。秉模等曰,嘉順宮氣候,何如?上曰,一樣矣。秉模等曰,醫官使之診察,何如?上曰,不必爲之矣。命提調以下先退,光普··敎信先退。煥之曰,今月之內,屢次雷動,而去夜則極不尋常矣。此與冬雷之變有異,故自政院·玉堂,雖不敢援例陳戒,而當此收藏之節,有此轟燁之異,此正上下恐懼修省之時也。臣等猥忝三事之任,初無絲毫之補,不能彈壓庶僚,紀綱解弛,廉防隳壞,貪饕成習,躁競日增,今此災異,非緣衮職之有闕,寔由臣等之不職,今於仁天之示警,自上宜軫凜惕之念,以講消弭之策,而臣等空疎。又無以對揚其萬一,則如臣無似,將焉用哉?自前災異之時,多有責免大臣之擧,伏望斥退臣等,更卜賢相,以爲弭災之方焉。上曰,過矣。大王大妃殿敎曰,昨夜雷聲不小,曷勝恐懼?卿等引咎之言過矣。當是時有是異,專在於上有失政,言念及此,心甚懍然,卿等不思勉戒之道,而過爲此引咎之言,非矣。雖以今日引咎之言見之,朝廷闕失,已悉於其中,凡事不知其非則已矣。旣知其非,則必無爲之之理,卿等何不思淬勵之道乎?當此時所倚仗者,惟卿等耳。卿等須善爲協輔,上以致邦家之乂安,下以究民庶之實惠,是予之望也。上之有失,不能自知,而自下隨事陳戒,然後有則改之,無則加勉矣。煥之曰,伏承下敎,尤用悚蹙,方今聖上,沖年御極,慈聖垂簾,敷治凡事,委任廟堂,廟堂得人,則必無闕失之事矣。臣等之自引,非專以援例而言之也。必須進賢退不肖,然後人才可得,國事可治,故俄所以陳達者此也。大王大妃殿敎曰,昨見訓將之逝單,未知其年幾何,而曾見其篤老之狀矣。今遽至此,國之不幸,嗟惜曷已?昔在先朝己未年,失一武將,悼惜不已。追憶先朝隱卒之盛意,尤切感懷。仍掩抑良久後更敎曰,其武將老則老矣,而本以宿將,遽然至此,尤可嗟惜矣。煥之曰,其武將果是宿將矣。英廟朝,已經閫帥,先王朝,三十年居將任,多有可稱之事,年雖過七十,而臣亦不意其遽至此矣。實是朝家之不幸也。上曰,次對爲之。煥之曰,別無緊急公事,而如有之,則當以草記仰奏矣。第今勸講復開,聖學日躋,臣固不勝欽仰,而但今時則尤異於年前矣。今當日御講筵,而勸講之勸字,乃是自下勸勉之意也。終有所未安者,故臣自外與僚相相議,則皆以爲勸字改以進字,恐合事宜云矣。此後則以進講書出,何如?大王大妃殿敎曰,如是則事面,似好矣。大王大妃殿敎曰,紅疹大熾,深用悚懍矣。煥之曰,諸宰中亦有拘忌者,故今番賓對,多不入來矣。大王大妃殿敎曰,諸宰入參甚小,故固已疑之而欲問之矣。煥之曰,疹憂無處無之,而若過今月,則似可出場矣。今月速去,來月速來,是臣等之顒望也。大王大妃殿敎曰,日字之速速過去,予亦望之矣。大王大妃殿敎曰,領府事,向來非但有病患,是時大臣之出疆爲難,故冬至正使,以宗親儀賓中,使之擬望以入,以光恩副尉落點矣。更思之,淸璿郡主,尙未經疹,而疹憂漸熾,此時光恩之出送,不無思慮之端矣。煥之曰,然則光恩之出送難矣。臣等中,豈無可去之人乎?領府事則向來果有身病,且連年奉使,在國體似涉苟艱,故曾有所仰達者矣。秉模曰,臣雖有年前之行,而今者奉使,小臣初無必辭之意,且今則病愈矣。小臣豈敢憚行乎?時秀曰,小臣伴食尸素,曾無涓埃之報,而原隰之勞,卽是往役也。此雖不足爲一分報效,而如臣無似,不用於此,而將焉用哉?且臣年紀未衰,曾不得一次奉使,則臣何敢不往乎?龍輔曰,大臣中無可奉使之人,故或以宗親儀賓送之,而國體則未免苟艱矣。若有無故大臣,則豈不去乎?領府事則果已累次奉使,而臣則年少無病,政合於此行矣。大王大妃殿敎曰,左右相雖云可往,元來大臣數少,此時大臣之出疆,誠爲難矣。故以宗親·儀賓中,使之擬望以入矣。郡主年旣多,而纔經大病之餘,當此疹憂之大熾,副尉之出送,所以難矣。煥之曰,大臣有四,雖小臣,亦何敢不往乎?程道往還,不過四五朔之間,誰敢憚行,而事勢旣如此,豈無變通乎?秉模曰,時任大臣,不可出送,而小臣則乃原任也。比領相年差小,病不過脚部微,則此行何難乎?大王大妃殿敎曰,此時所恃者大臣也。決不可出送矣。正使前望單子入之,可也。煥之曰,時任正使許遞後,前望乃可以入之矣。大王大妃殿敎曰,許遞,可也。文會承書,大王大妃殿傳敎曰,奏請兼冬至正使光恩副尉金箕性許遞,前望單子入之。煥之曰,扈衛大將,例以勳戚中差出,而先朝時,戚臣無可合之人,故臣雖冒當,此不過一時權察,而至於此時,則戚臣有可合之人,臣之扈衛大將之任,特許遞改,何如?上曰,從當下敎矣。煥之曰,向來肅川府使金養和辭朝時,前兵曹判書李秉鼎,以不爲歷辭,捉囚邱吏,而重臣旋卽遞職,養和遂赴任,晏然仍冒云,朝體所在,極爲駭然。肅川府使金養和,先罷其職,令該府拿處,何如?上曰,依爲之。出擧條煥之曰,合辭事體,何如?爲臺臣者,固宜務積誠意,以冀格聽,而近日以來,臺廳長鎖,未見糾劾之風裁,竝與謄傳故紙,一例廢閣,前後賓對,承宣·玉堂之以不參請推,便成例課,又如今日,則夜來雷雨,極不尋常。凡在言責之列者,因此登筵之會,宜各敷奏,以仰對警惕之聖心,而乃復如前,無一人進參,臣實爲臺臣惜之,兩司行公諸臺,竝從重推考,何如?上曰,依爲之。出擧條龍輔曰,臣於日前,承命進詣泮宮,適有所聞,敢此仰達矣。賢關者,風化之所由興也。向來泮隷之作挐黌序,實是前古所無之變,其爲關係風化,顧何如也,而逃躱數月,尙未捉得,物情駭惋,如使法曹捕廳,一心共憤,極意譏詗,則幺麽一隷,豈有至于今不爲捕捉之理?揆以法綱,萬萬寒心。嚴飭秋曹及左右捕廳,各別譏詗,期於斯速捉得,何如?上曰,依爲之。出擧條龍輔曰,國朝待士之禮甚盛,故士亦自重其身,雖如朝夕食堂之微文細節,亦未嘗放倒,揖讓而升,序齒而坐,周旋進退,濟濟可觀,近聞居齋儒生,率多占便,或令傳餐於齋中,躬造食堂者,絶無僅有,甚至圓點生進,將至滿點,而同齋之儒,不相識面云。首善之地,習尙之不古,臣竊惜之,本館之設置久任郞官,將以檢飭此等事也。苟使諸生,各自淬勵,動以禮義,則無所事乎郞官,不然而有或不循乎賢關軌範者,郞官何可默然而已乎?此後則傳食齋舍之弊,一切嚴禁,非出坐食堂者,無敢書名於到記之意,申明嚴飭,至於春秋釋菜參班儒生,待禮畢,泮堂坐於廊門之外,親捧袖擧案,照數封置于館中,以爲憑考之地事,亦爲定式施行,何如?上曰,依爲之。出擧條秉模曰,駝酪自十月初一日,當爲進上於各殿宮,而眞殿茶禮所用,則自今年,加進一器,別宮亦爲逐日封進之意,分付太僕,恐合事宜,故敢此仰達矣。上曰,依此爲之,可也。秉模曰,近日入侍醫官甚少,事面苟且,而內醫中李惟鐸,人旣老鍊,術亦精明,此後入診時,使之同爲入侍,何如?上曰,依此爲之,可也。命大臣就座,文會顧謂祖承等曰,諸宰奏事。祖承曰,王妃詣闕時前後廂軍兵,當爲磨鍊,而取考謄錄,則以訓局步軍三百名爲之,己卯年,亦依此磨鍊啓下後,因特敎,以大駕前後廂軍兵,仍爲使用矣。今番則何以爲之乎?上曰,以草記更稟,可也。知濂曰,昨日轟燁之異,大僚陳勉,業已陳之矣。節非閉蟄,則職居三司者,雖不得循故事陳戒,而今臣獲陪前席,豈終泯默?噫,顧今聖志,方勤於訪落,慈化政敷於丕冒,元祐至治,庶幾朝野拭目,而仁天之警告,若是其丁寧諄複,以臣愚昧,雖不敢指的聖朝之闕失,傅會某事之召災,而此殆仁愛之天,深有待殿下以聖帝明王之治道,有此諄諄然告之也。誠以此時,警惕乎修省之方,戒愼乎政令之間,做何德政,而天意可底悅豫歟?行何仁術,而民志可以感服歟?義理不得固守,而無闡明之效歟?群生未克懷保,而有怨咨之歎歟?朝著之紀綱不立歟,臣隣之情志未孚歟?言路未盡開歟,倖門未盡杜歟?於此數者,益勉反省之方,懋盡交修之責,上以答皇天之眷顧,下以副黎庶之期望,則消弭之道,恐不外是矣。伏願懋哉懋哉。上曰,其言好矣。當體念矣。仍命退,諸臣以次退出。
上在昌德宮。停常參·經筵。
金明淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李文會啓曰,合辭方張之時,兩司無詣臺之員,事甚未安。除在外·疏批未下·未署經外,未肅拜·呈告人員,竝卽牌招,何如?傳曰,允。
李肇源啓曰,明日常參·經筵,取稟。傳曰,停。
李肇源啓曰,分承旨朴宗慶,今日不爲仕進,卽爲牌招,何如?傳曰,聞有實病,許遞,令該曹口傳差出。
吏曹口傳政事,以洪義浩爲分承旨。
兵曹口傳政事,副護軍單朴宗慶。
兵曹,以朴基豐爲摠戎中軍。
傳于金明淳曰,進講入侍。
李肇源啓曰,副修撰朴命燮,謂有身病,無端徑出,依定式,禁推傳旨捧入之意,敢啓。傳曰,許遞。
傳于金明淳曰,召對爲之。
以修撰尹尙圭·尹久東,副修撰吳淵常牌不進罷職傳旨,傳于李肇源曰,只推,待明朝更爲牌招,違牌勿爲呼望。
傳于李肇源曰,發遣吏郞,諸執事淸齋與否,摘奸以來。
李文會啓曰,行大司憲李直輔,掌令宋稚圭·金日柱在外,執義李顯道,持平任㸁牌不進,鄭彦仁陳疏,監察茶時之意,敢啓。傳曰,知道。
以執義李顯道,持平任㸁牌不進罷職傳旨,傳于李文會曰,只推。
大司諫吳鼎源啓曰,臣疎闇之性,諛寡之識,淸朝耳目,本自不合,長席重任,尤不近似,從前屢膺,輒緣巧會,豈或諉以宿趼,晏若固有而然哉?頃於伏奉薇垣除命之夕,署牌荐降,參班且急,只怵義分,未暇揆量,又不得不冒沒出肅,蓋其本心,非出承當,而內自循省,祗增慙恧,不意夜半轟燁之異,忽在秋後收聲之節,仁愛警告,殆若提命。竊伏惟我聖上,服命維新,反躬而省,側席戒懼,一念靡懈,而顧臣忝竊,適當是時懍惕自倍,苟使臣眞有對揚之實,可堪之勢,有足以畢陳愚悃,少補衮闕,則翌朝賓筵上下交勉之地,臣是何人?乃敢爲獨自逡巡之計,而自量有素,冒進無望,只自縮伏,惟大何是俟,及伏見大僚之筵奏,論臣闕於班次之失,而討忽明張,已歸欠誠之科,姿乏風裁,尤無自解之辭,而至以遇災之辰,全昧擧筆之義,大加非斥,義正辭嚴,至承問備之命,於是乎臣溺職之罪,實無所逃,滿心惶恧,無地自容。今若以在前如此之時,未有陳戒可援之例,曲爲自恕,不思所以自處之道,則是不幾於古人所謂天變不足畏,人言不足恤,而益犯放恣之誅乎?以此情踪,萬無一刻晏然於臺次之路,請命遞斥臣職。答曰,勿辭。亦勿退待。
李肇源,以禮曹言啓曰,因慶設科,出於祖宗朝與國人同慶之意,在前嘉禮後,例爲設科取人,而取考膽錄,則連以別試設行,己卯年合五慶設行庭試,皆前期稟旨擧行矣。今番慶科,以何科設行,而日字,以何間推擇乎?敢稟。傳曰,依戊戌例,合設於今番庭試。
金明淳,以兵曹言啓曰,來十月十六日親迎時隨駕軍兵,當爲磨鍊,而取考己卯謄錄,則禁軍入直外,全數侍衛,訓局軍兵隨駕,禁衛營·御營廳軍兵留陣矣。今番則何營軍兵隨駕,何營軍兵留陣?禁軍·馬步軍,以幾番幾哨磨鍊,而禁軍及各軍門餘軍留營,何以爲之乎?敢稟。傳曰,依己卯例,爲之。
金明淳,以兵曹言啓曰,來十月十六日王妃詣闕時前後廂軍兵,當爲磨鍊,而取考謄錄,則以訓局步軍三百名爲之。己卯年,亦依此磨鍊啓下後,因特敎,以大駕前後廂軍兵,仍爲使用矣。今番則何以爲之乎?敢稟。傳曰,依己卯例,爲之。
金宗善,以賑恤廳言啓曰,西部西小門內契任掌朴有福,今月二十六日,本洞路傍,得一歲遺棄男兒,同里居良女李召史,欲爲收養,貧不自食,願爲受料,告于本部,自該部同日牒呈。故依節目給料,使之乳養之意,敢啓。傳曰,知道。
金明淳,以禁衛營言啓曰,來十月當十一番後部左司屬慶尙右道五哨軍兵逢點實數五百二名,已爲點閱整齊,來十月初一日,與內外各處入直將官軍兵等,依例替代後,舊軍放送之意,敢啓。傳曰,知道。
金明淳,以禁衛營言啓曰,來十二月當十二番後部中司屬慶尙右道五哨軍兵,來十一月二十五日,京中逢點,依例準二朔立番,而依前定奪,每哨以九十七名磨鍊,其餘一百三十五名,竝資保收布上送之意,本道監·兵使處,預爲知委,何如?傳曰,允。
金明淳,以御營廳言啓曰,本廳來十月十一月兩朔應立後部右司屬黃海道五哨軍兵五百十七名,今已逢點整齊矣。十月初一日,與中司軍兵,替代入番後,舊軍放送之意,敢啓。傳曰,知道。
金明淳,以御營廳言啓曰,本廳來十二月,癸亥正月兩朔應立後部後司屬黃海道五哨軍兵,十一月二十五日,京中逢點,十二月初一日,與右司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監·兵使處,措辭知會之意,敢啓。傳曰,知道。
李文會,以義禁府言啓曰,肅川前府使金養和拿問處之事,傳旨,啓下矣。金養和,時在任所,依例發遣府書吏,交代後拿來,何如?傳曰,待待命,拿囚。
壬戌九月二十六日午時,上御熙政堂。進講入侍時,參贊官金明淳,記事官金·洪秉喆·金蓍根,領事李時秀,以次進伏。侍讀官宋知濂,待敎李敎信,各奉詩傳第一卷,進伏訖。時秀等曰,朝寒,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,雖未快復,而次次向差矣。時秀等曰,嘉順宮氣候,何如?上曰,一樣矣。上曰,今日承候於殿宮,適爲遲滯,故日勢已晩矣。時秀曰,小臣眼視不明,着眼鏡乎?上曰,非但今日着之,此後連爲着鏡,可也。上開卷,挾侍跪傳講冊于時秀,時秀受而展卷,知濂·敎信亦展卷,上讀前受音一遍。時秀曰,大旨及章下註,竝讀奏乎?上曰,竝讀,可也。昨日提學,有所奏矣。時秀讀奏,自葛之覃兮,止庶幾近之。上仍讀新受音一遍,時秀解釋章句以奏,上仍讀五遍訖。時秀曰,服之無斁四字,最宜玩味處也。若絺若綌,吾所自治,終始勤勞,以成此服,故其所愛惜,尤有別焉。服之雖至垢弊,無厭斁之意焉。唐人詩有云彤庭所分帛,本自寒女出,居高位則旣貴且富矣。雖着此服,而曾不知此服之所自出,極爲勞苦,貧者則手自織絍,積功以成,故能知衣服之克艱,比之稼穡先知艱難者也。旣能知此箇艱難之事,則雖非己所積功,亦念人之勞苦,自然無華麗其服之心,務從儉薄,非但絺綌爲然,雖於日用器皿之屬,必念始作之人積費勤勞之功,則其用也節,不至於暴殄天物,用其物則念其勞,念其勞故惜其用,惜其用故崇其儉,苟無勤儉之德,則不能無厭斁之意,而后妃乃能服之而無厭,勤儉之德,於斯摯矣。然凡所以致此者,卽文王之德也。文王卑服,卽康功田功,自朝至昃,不遑暇食,旣儉且勤,故有如太姒之聖,天作之合,亦有此勤儉之德也。大抵詩傳之爲文,異於他書,而國風,卽里巷歌謠之詞也。吟哦詠歎之際,人之邪正善惡,感發於外,如二南,又爲國風之正聲也。出言成章,純一而無雜,讀詩之法,不宜以多讀爲務也。必得諷詠感發之要,則思過半矣。上曰,后妃自織之事,如我國親蠶之事乎?時秀曰,親蠶誠盛擧也。躬執勞苦,爲天下先之意也。此與后妃絺綌之工,差有異矣。上曰,玉堂,陳之。知濂曰,此章文義,大臣之奏已盡之,而第伏念先儒之言曰,服之無斁四字,知周家王業之所以興。夫后妃旣處崇高之位,親執織絍之工,貴而不侈,勞而不厭,以若幽閑貞靜之德,克配純亦不已之德,助成王業,克昌厥後,以此觀之,則文王二南之化,內助多矣。此非但太姒之壼德,於斯爲盛,抑亦文王之聖德,有以致此也。大雅曰,刑于寡妻,以御于家邦,文王旣有修齊之化,故后妃焉得以內助?眞所謂有是德有是配也。故昔夏后有塗山之配,殷湯有有莘之配,而禹以惜陰,湯以日躋,先有齊家之聖德,故得有塗山·有莘之聖配焉,則文王之有聖配,亦猶是耳。譬若聖主之得賢臣,雲龍風虎,聲氣相須者也。方今舟梁之吉期不遠,伏願鑑法乎文王之聖德,無使關雎之化,專美有周焉。上曰,好矣。閣臣,陳之。敎信曰,黃鳥于飛,非獨泛言其時物而已。實有警動之意,禮記亦言戴勝降于桑,降之爲言,猶云從天而降,言其奇喜之甚也。蓋其勤女工之思憧憧然,故聞黃鳥喈喈之聲,則覽其時物,喜其時之將至,自然有警動興念底意,此乃喜之之詞也。是刈是濩之是字,猶遂字,繼事之義,蓋言待其葛葉之旣盛,卽始其女紅之事,此速之之詞也。爲絺爲綌兩爲字,可見其成之不易之勞也。至於三章,言告言歸薄汚薄澣,尤見其無一事之或愆,無一事之或忽,自初至終,皆出於至誠,無所勉疆,則非但后妃之德如此,文王之純亦不已,緝熙敬止,亦猶是耳。此實聖學體念處也。朱子經書傳註,獨易之本義,詩之集傳最簡易,詩傳則每多依本文而敷釋,或只用語助字,略加點綴,若其大旨,則不過一二句表明之,此章則所謂親執其勞,而知其成之不易,所以心誠愛之云者,卽要語也。大凡眞知,則行在其中,雖曰行之惟艱,若能知之眞實,則自不得不心誠好之,而行隨知到,顔子之得一善,拳拳服膺,守而勿失者,心誠好之故也。書之允執厥中,中庸之擇善固執,皆是眞箇知其爲善也,故能執之固而爲持久之工也。后妃之知其勞,而服之無斁者,實似乎學之不厭,而爲持久之工矣。大抵讀詩,最貴游泳於言外之意,而況斷章取義,自是古人說詩之法,此等處取譬看之,無所不可矣。上曰,好矣。時秀曰,二南蓋多后妃之化所推,然此非但后妃之德,有以致此,寔由文王之化,自家而國,入人者深,使人得其性情之正,苟無文王之德,則太姒雖聖,豈得以內助而成其化乎?讀二南之詩,必如是看得好矣。上命掩卷,時秀還傳講冊于挾侍。上曰,明日進講,何大臣入來乎?時秀曰,右相當入來矣。上命退,諸臣以次退出。
壬戌九月二十六日申時,上御熙政堂。召對入侍時,參贊官金明淳,侍讀官鄭魯榮,待敎李敎信,假注書柳聖儀,記事官洪秉喆·金蓍根,各奉綱目第十卷,以次進伏訖。上開卷,命讀之。魯榮讀,自上欲侯董賢,止見之仄。上曰,參贊官,讀之。明淳讀,自左遷,止宥之。上曰,閣臣,讀之。敎信讀,自諫大夫,止刑措誠難。上曰,注書,讀之。賤臣讀,自此非公卿,止未發。上曰,上番,讀之。秉喆讀,自揚雄上書,止不悔也。上曰,下番,讀之。蓍根讀,自逮至,止許之。上曰,文義,陳之。魯榮曰,此時是非,不足論道,而王嘉則本以剛直忠鯁,不無名望者也。哀帝之欲侯董賢一言可以喪邦,而心憚王嘉,則猶有一分畏賢之心矣。爲王嘉者,當明正其義,直截說去,而乃以淳于長初封時,谷永分咎之言,擧而陳之。嘉雖忠直,此言則甘自陷於順旨之科,當時君臣分義之掃地,推可見矣。大抵有言逆于予心,必求諸道,有言遜于予志,必求諸非道,然後順指謟佞者,可以退而斥之,逆旨忠直者,可以進而用之矣。此實爲百世人辟之鑑戒也。上曰,其言好矣。上曰,參贊官,爲之。明淳曰,哀·平之世,別無政事得失之可論,而今以此章見之,揚雄上疏,不過禦戎之策,故有天子寤焉之稱矣。語未畢,上曰,揚雄上疏,何如乎?明淳曰,此疏亦是守經之說也。使哀帝,眞知其策之可用,則豈無實心上做去,而爲此姑許之言乎?夫鮑宣之上書,事係民國緊急之憂,故言雖切直而不聽之雄之言,實非目下急務,故姑以許之,以示其聽納之美,而非眞究禦戎之策而然者也。大抵哀帝無足言,而哀帝之所以爲哀帝者,只在於自專快意四字,凡事自專快意,則豈有一事之可成,而其所以然者,專由於本原上,不有天理之公,只是人慾之私,故末流之弊,自如是矣。是以哀帝不足道,而自專快意四字,實爲千古人君之戒矣。伏望於史記此等處,特加省察焉。上曰,其言好矣。上曰,閣臣,爲之。敎信曰,鮑宣上書,皆是切直之言也。其書有曰貧民菜食不厭,衣又穿空,此蓋爲民切至之言也。哀我窮民,或有過於此者,至有不得食菜衣穿,則此豈非爲民上者,所可惕然動念處乎?然而衣食一也,而食哉惟重,故七月篇,衣則一見之,食則月月言之,仁愛惻怛之意,譪然於辭意之間矣。是故孟子曰,王政之行,不過推惻隱之心,然則王政要道,不過乎惻隱二字,而自古人辟,多知好矣,而不爲之則不亦慨然乎?參贊官之所陳皆切當,而其中自專快意之說,推以觀之,非但大事之不成,至於衣服飮食,而莫不有害存焉。專處忘公,快處忘人,以至於發號施令之間,莫非出於人欲之私,而害及百姓,禍貽邦國矣。邵康節之言曰,快意之事,爽口之味,皆爲禍患之本,古人訓戒之意,槪可見矣。魯榮曰,鮑宣上書,民有七亡七死云者,反歸於天災時變,而竟爲禍患之本,則人君於此,亦足以鑑戒矣。朱子綱目之褒貶衮鉞,極爲森嚴,而此以諫大夫鮑宣書之,則鮑宣之爲人,亦可想矣。上曰,此鮑宣,卽小學之鮑宣乎?魯榮曰,然矣。上曰,鮑宣終至死乎?魯榮曰,宣死於獄中矣。上曰,毋將隆之言何如乎?魯榮曰,其言亦切直矣。上曰,王嘉言之於乃加爵土之時,而及其東平王事出,而封賢寵躬,則不言,何也?魯榮曰,以上文見之,雖有論列,而初無直言其不可封之意,則無怪其至此而不言矣。上曰,侍讀官之言,好矣。魯榮曰,副修撰朴命燮,身病徑出,纔已許遞,下番闕直,事甚未安。修撰尹尙圭·尹久東,副修撰吳淵常,竝卽牌招,以爲推移入直之地,何如?上曰,依爲之。出擧條仍命退,諸臣以次退出。
上在昌德宮。停常參·經筵。
李肇源啓曰,明日常參·經筵,取稟。傳曰,停。
金明淳啓曰,合辭方張之時,諫院無詣臺之員,事甚未安。未署經·疏批未下外,呈告人員,竝卽牌招,何如?傳曰,允。
李肇源啓曰,來初一日,輪對日次,而妃受冊·親迎,初二度兼行,內習儀相値,頉稟之意,敢啓。傳曰,知道。
金明淳啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,玉堂備員間,視事頉稟之意,敢啓。傳曰,知道。
尹光普啓曰,左副承旨李文會,同副承旨金履永,今日不爲仕進,竝卽牌招,何如?傳曰,允。
尹光普啓曰,分承旨洪義浩,今日不爲仕進,卽爲牌招,何如?傳曰,允。
金明淳啓曰,摠戎使李仁秀,以南關王廟獻官,今方受香出去矣。所佩密符,來請還納,何以爲之,而將兵之任,不可一刻無兼察之人,何以爲之?敢稟。傳曰,兼察置之,仍佩往來。
李肇源啓曰,吏曹參判李翊模,左尹金達淳除拜後,過三日不爲出肅,依定式推考警責,仍卽牌招察任,何如?傳曰,允。
傳于李肇源曰,禮房承旨馳詣受香諸處,奉審摘奸以來。
傳于李肇源曰,進講入侍。
以左副承旨李文會,同副承旨金履永牌不進罷職傳旨,傳于尹光普曰,許遞,前望單子入之。
承旨前望單子入之,李魯春·韓致應落點。
尹光普啓曰,新除授行左承旨李魯春,同副承旨韓致應,竝卽牌招,何如?傳曰,允。
吏曹,兼大司成單李魯春。
傳于李肇源曰,召對爲之。
李魯春啓曰,卽者義禁府都事來言,時囚無得過三日滯囚,曾有定式矣。時囚罪人李重葉·金命淵·成時柱,當爲捧供,而判義禁黃昇源,同義禁宋銓,俱有身病,同義禁申大謙差祭,只有同義禁吳泰賢一人,不得備員開坐云。判義禁黃昇源,同義禁宋銓,竝卽牌招,以爲備員開坐之地,何如?傳曰,允。
李魯春啓曰,判義禁黃昇源,同義禁宋銓牌不進,推考傳旨今方捧入,而時囚捧供事,命下之後,如是違牌,不卽承膺,事甚未安。竝更牌招,何如?傳曰,允。
李魯春啓曰,判義禁黃昇源,同義禁宋銓再牌不進,推考傳旨今方捧入,而時囚捧供事,命下之後,連事違召,無意承膺,誠甚未安。所當更請牌招,而係是一日三牌,何以爲之?敢稟。傳曰,仍以前牌催促,違牌,勿爲呼望。
李魯春啓曰,判義禁黃昇源,同義禁宋銓,特敎申飭之下,來詣朝房,謂有情勢,終不承膺,事體所在,萬萬未安。推考,何如?傳曰,竝許遞,政官待明朝牌招,開政差出。
李肇源啓曰,吏曹郞廳來言,漣川縣監崔弘淵,諫院旣已署經,憲府則行大司憲李直輔,掌令宋稚圭·金日柱在外,持平鄭彦仁疏批未下,執義李顯道呈辭,持平任㸁未肅拜,不得署經云。除在外·疏批未下外,未肅拜·呈告人員,竝卽牌招,以爲備員署經之地,何如?傳曰,一司除署經。
以分承旨洪義浩牌不進罷職傳旨,傳于尹光普曰,許遞。
以大司諫吳鼎源,司諫李基慶牌不進罷職傳旨,傳于李魯春曰,只推,更爲牌招。
以大司諫吳鼎源再牌不進罷職傳旨,傳于李魯春曰,只推。
李肇源,以嘉禮都監都提調意啓曰,敎命玉冊金寶封裹吉日,令日官池景泌推擇,則今月二十八日辰時爲吉云。以此日時擧行之意,敢啓。傳曰,知道。
李肇源,以嘉禮都監都提調意啓曰,各房工役,旣已完畢,諸色工匠,竝爲放送,監造官仍前直宿,堂上郞廳,輪回往來看檢之意,敢啓。傳曰,知道。
李肇源,以禮曹言啓曰,今九月二十四日勸講入侍時,領議政沈煥之所啓,頃因前大司諫兪漢寧上疏所請,故太學生尹志述復享四賢祠事,有所覆啓,而伏蒙允下矣。伊時臣以先朝所難愼,雖不敢直請復享,而在下公議,終有不可遏爲辭,今聞該曹,不得直爲擧行云。蓋當初腏享,卽與四賢竝列也。若依臺疏復享,則仍以四賢祠揭版,恐有所礙,而英廟朝,以竝享則小過矣爲敎,且以世代先後論之。尹志述配食四賢之祠,固無所嫌,搢紳章甫之公議,亦多如此,以配享之典擧行事,分付該曹,何如?上曰,依爲之事擧條啓下矣。依大臣稟定,故太學生尹志述位版造成,配享于四賢祠事,分付奉常寺及成均館,何如?傳曰,允。
金宗善,以戶曹言啓曰,臣書九,與正郞臣光心,進詣慶熙宮,差備內及內各司,依節目眼同看審後,有頉處別單書入,而修改則擇日擧行,何如?傳曰,允。
金宗善,以戶曹言啓曰,訓鍊院·慕華館,依定式發遣本曹郞廳摘奸,則姑無頉處之意,敢啓。傳曰,知道。
李肇源,以御營廳言啓曰,本廳騎士將李敬熙,受由下鄕,過限不來,事關紀律,汰去之意,敢啓。傳曰,知道。
副修撰吳淵常疏曰,伏以臣之季父臣載紹,方帶同知春秋館事之職矣。臣之所帶春秋兼銜,自在應避之科,玆敢援例陳章,仰瀆崇嚴。伏乞聖慈,亟令該曹,照例遞改,以存公格,以安私義,千萬幸甚云云。省疏具悉。疏辭下該曹,稟處。
壬戌九月二十七日辰時,上御熙政堂。進講入侍時,參贊官金宗善,假注書柳聖儀,記事官洪秉喆·金蓍根,領事徐龍輔,提學李晩秀,侍讀官鄭魯榮,以次進伏訖。挾侍跪傳講冊于龍輔,龍輔跪受而展奏,上讀前受音一遍訖。龍輔讀,自采采卷耳,止不可考矣。上讀新受音一遍,龍輔解釋章句以奏,上繼讀五遍訖。上曰,文義,陳之。龍輔曰,此云不永懷不永傷句語,卽后妃所以得其性情之正也。人有哀樂,中節爲難,而其所以中節而不失其常者,匪聖人則不能也。孔子曰,繪事後素,而子夏對以禮後乎之言,則是推此而知彼之意也。詩云綿蠻黃鳥,止于邱隅句語,泛然看過,似無取於性情之正,而孔子則相彼鳥矣,而推以知止善之義矣。然則於其不永懷不永傷,而釋之以后妃性情之正者,不亦信矣乎?大抵聖人性情之正,非但哀一邊可見,而七情之發皆中節,亦可以推知之矣。是故觀詩之法,貴在善推而諷詠自得之也。上曰,閣臣,爲之。晩秀曰,此詩不知爲何時之作,而以此見之,則意者文王羑里拘幽之日,憂愁悽愴之時也。當此之時,凡人之情,易失其常,而后妃思君子之言,意甚微婉,無悲愁之態,則聖人之無一不出於正,而文王·太姒之聖德,尤可見矣。俄者,大臣陳奏之言,誠好矣。伏願此等處留神焉。上曰,侍讀官,爲之。魯榮曰,大臣·閣臣,已盡達之,而閣臣羑里之對,亦好矣。于其馬瘏僕痡,而聖人愛人及物之意,可見矣。于其金罍兕觥,而聖人勤儉撙節之美,可知矣。聖人制家之法度,實爲後世之柯則矣。上曰,此詩託言乎?龍輔曰,皆託言也。上曰,此亦以下,何人之言乎?龍輔曰,朱子之所作矣。上曰,此果后妃之所自作耶?龍輔曰,未能詳知,而蓋以小序,而次次傳來矣。晩秀曰,大體則自古傳來之言矣。龍輔曰,此章參之關雎首章哀而不傷,則又可備見其情性全體,而見此采采卷耳,則譬如葛覃篇稱頌后妃勤儉之德也。然則太姒之聖德,至矣盡矣,而非文王制家之美,則豈如是乎?龍輔曰,詩傳序文爲之乎?上曰,開講前數次見之矣。龍輔曰,序文甚好,講後以時備覽,好矣。晩秀曰,序文極好,而與大學序文,相爲表裏矣。宗善曰,執義李顯道,以大僚問備事,來呈避嫌,故纔已退却,而不爲傳啓,直爲出去,事體所在,極爲未安,推考,何如?上曰,依爲之。出擧條晩秀曰,嘉禮慶科取稟草記批旨內,依戊戌例,合設於今番庭試事,批下矣。科名以正宗大王祔太廟,大王大妃殿尊崇,王大妃殿尊崇,王妃嘉禮合四慶慶科庭試,稱號,何如?上曰,依爲之。出擧條惠慶宮供上桑灰水,自明日停止事。出榻敎仍命退,諸臣以次退出。
壬戌九月二十七日申時,上御熙政堂。召對入侍時,參贊官李肇源,侍讀官鄭魯榮,檢討官吳淵常,待敎李敎信,記事官金·洪秉喆·金蓍根,各奉綱目第十卷,以次進伏訖。上開卷命讀之。魯榮讀,自元壽元年,止上不聽。上曰,下番,讀之。淵常讀,自至是詔將軍,止上不悅。上曰,參贊官,讀之。肇源讀,自杜鄴以方正,止殆不在他。上曰,閣臣,讀之。敎信讀,自由後視前,止號孝元傳皇后。上曰,注書,讀之。賤臣讀,自孫寵·息夫躬,止爲朝廷惜之。上曰,上番,讀之。秉喆讀,自書奏上不能平,止咀藥而死。上曰,下番,讀之。蓍根讀,自出見使者,止紹其封。上曰,文義,陳之。魯榮曰,王嘉奏以爲無以先入之語爲主,此誠切實之言也。聽言之道,專以公明爲務,自家一心,至公而至明,如鏡之照,如衡之稱,衡無私稱,而鏡無私照,故輕重適其宜焉,姸醜莫能逃焉。夫如是則人之爲言,雖先後多端,而必公以聽之,明以察之,參以事理之當否,無一毫私意之參錯,此聖人所謂無固無必者也。若或此心,偏而不公,昏而不明,則必偏信乎先聞之言,倚靠乎先入之見,有若膠柱而鼓瑟,未免任情而徑行,雖或明知其後入之言,爲十分穩當,不肯改心而回聽,遂以先入爲主,以至文過遂非之境矣。人臣之奏對也,發言盈庭,可否爭執,而其在君上聽言之道,但當至公至明,博采而參考,不當以一人先入之語爲主也。王嘉之此言,雖若例談,而乃切實之言也,此等語深加鑑戒,則自有益矣。上曰,其言,果好矣。下審,陳之。淵常曰,此云寵臣史肓數貶退,旣曰寵臣,則可知其憸小之人也。貶退之固好,而謂之數貶者,蓋由於憸小之人,工於媚悅,乍退而旋復進用,旣進而又復見退故也。明王之於小人,辨之必嚴,視之若浼,斥而遠之,至於哀帝之於董賢,酣惑而未之悟,寵倖無比,流穢靑史,此何足道哉?大體寵臣之題目,非治世之事也。治世之主,則其所任用,皆賢人君子,縻以爵粶,公而無私,何嘗有寵倖之名乎?自古近習之徒,必以曲逕媒進,或以別技干榮,私交於君,而寵踰於人,甚至蠱君心而蠧國政爲人上者,其可不鑑戒哉?古語曰無啓寵納侮,又曰武王不泄邇,人主誠心求賢,求而得之,則量其才而授之職,不以私臣待之,然後人臣方可稱其職,人主亦以致其理矣,伏願體念焉。上曰,參贊官,陳之。肇源曰,此云愼己之所獨鄕,察衆人之所共疑,夫人主,以一身而莅群下,所貴乎博採而周咨,豈可自信己見,獨斷無諱乎?雖以用人之事言之,某也賢某也不賢,誰爲能誰爲不能,豈以一己之見,得以盡知之乎?必採衆人共公之論,然後乃可以折衷矣。是故孟子曰,國人皆曰賢,見賢焉,然後用之,非但用人爲然,人君之爲治,無往不然,此言誠好矣。此云不以私愛害公義,此爲帝王家鑑戒處也。三代聖王,代天理物,奉三無私,何嘗有以私害公之事,而至於漢唐中主,則迹其行事,亦多近之者矣。一私字之爲害於治道,容有極哉?苟有私意蔽公義,則一政一令,無非悖理,一言一事,無非乖當,雖知奢侈之爲非,而窮奢焉。雖知拒諫之爲非,而拒諫焉。此皆私意橫流,而不知反故也。伏願監前世已行之事,而留心存戒焉。上曰,閣臣,陳之。敎信曰,王嘉臨死之言,有令人激節處矣。董賢之當初封侯,旣托以討東平之功,故若論賢之不當封,則自歸於護逆之科,故嘉亦不敢言,而及其托遺詔益封賢也。嘉乃封還詔書,直諫無諱,遂至於死,臨死之際,亦能不怨天不尤人,只喟然歎曰,幸得備位宰相,不能進賢退不肖,以是負國,死有餘罪。凡人困窮,必呼天疾痛,必呼父母,臣下不得於君,則哀痛之辭,自發於外,而究其本心,則非出於怨國也。故屈原之著離騷經,非無悻悻底意,而朱子許其忠愛焉。以此觀之,則王嘉之言,非出於怨國之心,而哀帝之失,於是益著矣。當時賢者,不過王嘉·鮑宣等數人,而不得全保,相繼就死,此專由於人君之習尙,有以致之也。人君能虛己納諫,惟諍言是尙,則擧世成習,直言敢諫之士進焉。苟或悅人獻謟,惟佞言是尙,則擧世成習,阿諛容悅之輩至矣。近日俗習,媕婀成風,臺閣之上,未聞讜直之聲,雖講筵奏對,務從無稜,惟恐逆于上心,至於疏章之間,忌諱多瑞,甚至於死字亡字等屬,亦諱而不書,此習寧不寒心?君上之前,夫豈有可諱之事乎?誠願自上,常念此箇廢習,廣開不諱之門,以爲來諫之方焉。上曰,其言甚好,當體念矣。上曰,王嘉·杜鄴之奏,孰爲優乎?魯榮曰,杜鄴之言,果好,而切直不及於王嘉矣。淵常曰,小臣愚意,則哀帝之時,傳氏之族甚盛,人所難言,而杜鄴能直諫無諱,其所切直,不讓於王嘉矣。上曰,哀帝召王嘉,詣尙書責問,而孔光,乃劾嘉以罔上不道,光之言,何至如此乎?魯榮曰,孔光只出於迎合帝意也。淵常曰,孔光非不賢矣,而直則不足矣。敎信曰,小臣日前,亦以孔光事,有所仰奏,而光乃無狀小人也。傅晏與董賢,相抗之人,而光乃斥晏而右賢,甘心於佞倖之黨。雖以此一事論之,無足觀矣。魯榮曰,傅晏亦憸小之輩也。貪權妬寵,與賢忌克,初無向國盡職之心,乃與孫寵·息夫躬輩,綢繆謀議,邀功邊境,甚不可矣。上曰,哀帝初立之時,孔光,以立異議嗣,忤太后旨,免爲庶人,而非久又徵爲光祿大夫,何也?魯榮曰,哀帝欲侯董賢而未有緣,告東平之章,本因宋弘以聞者,而今於本章,除去弘名,而改作董賢名,上意傾向蕫賢,而孔光乘此時依附賢,故復爲進用也。敎信曰,孔光,其時稱以老士宿儒,故乍罪而旋復矣。大抵光之爲人,外似忠藎,而內求迎合,故依附董賢,無所不至,拜謁送迎,恭執子弟之禮,傅晏·息夫躬疾董賢,賢欲殺之之際,光又承望風旨,沮毁晏·躬。及夫王莽之當塗用事也,又復謟附,稱莽功德,比擬周公,執此以究,則其爲色性,小人的然,無疑矣。上曰,鮑宣之奏,亦好矣。魯榮曰,聖敎至當矣。上曰,鮑宣之言與王嘉之奏,孰爲優乎?魯榮曰,人臣進言之體,有激節處,有宛轉處,臣雖未的知其孰優孰劣,而要之皆是剴切之言矣。敎信曰,鮑宣詳論天人相與之理,歷詆寵倖病國之事,而其言有曰海內貢獻,當養一君,此卽惟辟玉食之義也,而其意則蓋謂不可但以天下養人主之一身,當以人主之一身,休養天下之億兆,不宜私愛其臣,賞賜無節也。宣之此等言,甚切直也。魯榮曰,斥一董賢,似非難事,而其時坐此免官就國者,前後相望,王嘉所謂千人所指者,猶有顧畏寵臣之意,而乃能直言無諱,至於就死,是以難也。上曰,然則鮑宣·王嘉之言,皆以孔光爲賢,何也?魯榮曰,雖如王莽之臣慝,而以其欺世盜名之故,方其就國也。吏民之上書訟冤者百數,孔光亦是鄕原之類,鄕原者,德之賊也。初以儒術見稱,頗有虛名,故當時以爲賢也。淵常曰,孔光可與爲善,可與爲惡,光遭此昏亂之世故然也。若使光之識見,遭逢治世,則亦不至於是也。魯榮曰,只是患得患失之一鄙夫也。敎信曰,如孫寵·息夫躬之徒,人所易知之小人也。至如孔光,外似賢矣,而內實陰祕,乃無狀之小人也。左右謟附,上下迎合,故畢竟全保妻子爵祿自如,非但當時釣虛名而掠令譽,至于後世之人,亦有以賢人知之者,其爲世道之害,容有極哉?此非一時病國害民之比。人主於此等人物,各別明辨而痛斥之,可也。上掩卷命退。諸臣以次奉冊而退。
上在昌德宮。停常參·經筵。
夜自三更至二十九日開東,灑雨下雨,測雨器水深三分。
李肇源啓曰,明日常參·經筵,取稟。傳曰,停。
李魯春啓曰,合辭方張之時,兩司無詣臺之員,事甚未安。除在外·未署經·疏批未下外,未肅拜·呈告人員,竝卽牌招,何如?傳曰,允。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
尹光普啓曰,右副承旨金明淳,今日不爲仕進,卽爲牌招,何如?傳曰,允。
以右副承旨金明淳牌不進罷職傳旨,傳于尹光普曰,許遞,前望單子入之。
承旨前望單子入之,南履翼落點。
豐山萬戶秦昌文下直,長弓一張,箭一部,片箭一部,筒兒一箇賜給。
傳于李肇源曰,進講入侍。
尹光普啓曰,吏曹判書徐邁修,參判李翊模,參議任希存牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,竝更牌招,何如?傳曰,參議只推,一體牌招。
尹光普啓曰,吏曹判書徐邁修,參判李翊模,參議任希存再牌不進推考傳旨及罷職傳旨,今方捧入,而特敎開政之下,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
有政。吏批,判書徐邁修進,參判李翊模未肅拜,參議任希存進,行都承旨尹光普進。以閔命爀爲副應敎,李好敏爲校理,徐長輔爲副修撰,李顯默爲分承旨,金達淳爲工曹參判,趙鎭寬爲判義禁,金啓洛爲同義禁,徐有昌爲平市令,李魯謙爲敦寧主簿,卞緯鎭爲肅川府使,金履裕爲公州判官。兼執義單閔命爀,奏請兼冬至謝恩使書狀官朴師燮爲智陵參奉。
兵批,判書李祖承病,參判吳泰賢病,參議金鼎國入直進,參知李得休病,行左承旨李魯春進。僉知二單金在淳·李徵九,副護軍李文會·金履永·金明淳·洪義浩,副司果朴命燮,竝單付。
韓致應啓曰,副校理鄭魯榮,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于李肇源曰,召對爲之。
李魯春啓曰,行大司憲李直輔,掌令宋稚圭·金日柱在外,執義李顯道,持平任㸁牌不進,持平鄭彦仁疏批未下,監察茶時之意,敢啓。傳曰,知道。
以大司諫吳鼎源,司諫李基慶,執義李顯道,持平任㸁牌不進罷職傳旨,傳于李魯春曰,只推。
李肇源,以弘文館言啓曰,本館上番闕直,事甚未安。校理宋知濂,副校理洪奭周與今日政新除授副應敎閔命爀,校理李好敏,副修撰徐長輔,竝卽牌招,以爲推移入直之地,何如?傳曰,允。
李肇源,以嘉禮都監都提調意啓曰,玉冊金寶各二件印出,冊寶同粧一貼,謹此奉進之意,敢啓。傳曰,知道。
李肇源,以嘉禮都監都提調意啓曰,同牢宴床熟設及各樣花子造成,自內資寺擧行,而處所則例行於闕內公廨矣。今番則以何處爲之乎?敢稟。傳曰,考已例擧行。
金宗善,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭,依定式,發遣本曹郞廳奉審,則淨業院碑閣·流霞亭,姑無頉處,文昭殿碑閣,東邊防草二張脫落,蠶壇碑閣,東邊連含一箇腐傷,追慕洞碑閣,四面墻垣瓦子,間間脫落,分付各該司,使之卽速修改之意,敢啓。傳曰,知道。
李肇源,以備邊司言啓曰,持平任㸁上疏批旨內,所陳諸條,當詢大臣處之事,命下矣。取見其疏本,其一,卽故參判金亮行,故參議金尙默·李得培施褒贈之典事也。金亮行,以名門華冑,講道林下,經術爲兩朝之所禮遇,秉論爲士流之所推仰。當乙丙國勢扤捏之時,密贊大義,逮戊己賊熖熾張之日,膺召旋歸,終始一節,嚴於忠逆之辨,在先朝,追念奬詡之敎,屢發於筵席。金尙默,釋褐之初,朝野待之以宰相之器,與故參判沈履之·故判書宋載經等,倡爲攻洪之論,及韓鍮挾斧封章,請斬一逆臣,因被鞫竄。於是時也,尙默,以玉暑東壁,上疏伸救鍮,風聲振一世。凡士流中淸議,莫不推詡,而朝著之相與攻洪者,或懼而危之,交遊遂散落,然而獨立不撓,與故宰臣鄭履煥·金龜柱,慨然同歸。丙申以後,大義始闡,群兇騈誅,一時名流,若將彙進,而尙默爲國榮之所擯黜,不復列於朝,其立身本末如斯矣。李得培,自是淸流,爲權兇輩所惡,低回下大夫之列,而先歿於乙未之前,惜未樹立之著于世矣。蓋自某年以來,搢紳章甫之秉義討賊者,亦有故掌令金鍾厚,故洗馬金漢祿,名著于林野之間,而如故諫長李奎緯,故縣監申光儀輩,亦多其人,則何可一一擬之以褒贈之典乎?若其樹立事功之最著見者,雖宜有華衮之及於身後,而亦未可因一臺臣之言,遽爲輕議於重典,竝置之,以待有識之公論。其一,向來因繡啓被拿還職之守令,更爲拿問勘罪事也。人見各殊,律例多岐,許多守令,勘罪輕重,果能一一平允,如稱分金。臣等亦未敢信,而王府議讞,事體至重,今於稟啓判下,還官已久之後,更爲拿勘,太涉屑屑,置之。其一,近來戢盜之政,漸致解弛,當該捕將,施以譴罷之典事也。偸盜之終不屛跡,無賴之市巷作弊,捕將焉得辭其責也,而此亦匪今始有,則有難專責於見任之捕將矣。臣等亦於日前籌坐,申飭兩廳,聞方極力譏詗,隨捉嚴治云。譴罷置之,更爲嚴飭于左右捕廳及諸道討捕之處,何如?傳曰,允。
持平鄭彦仁疏曰,惟天惟祖宗,眷顧冞篤,椒塗光啓,翟儀將臨,吾東方億萬無疆之慶,實基於是,臣民忭祝,洋溢海宇。仍伏念,臣以百無肖似之賤,蒙被兩朝之雨露,名忝從班,今已七年于玆矣。未嘗發一言論一事仰副聖朝求助之意,下酬平日願忠之志,尸素之愧,不衷之譏,歷數同朝,臣實爲首,居常愧懼,如集于木,柏府除命,又下於鄕廬蟄伏之中,臣誠惝怳感激,莫省攸爲,當此慶禮在卽,率普均歡之時,猥叨侍臣有不敢一向退處,雖已出肅,恭俟鐫改之命,而顧今我聖上一初光御之時,陳善納誨,論時政而糾官邪者,是豈若臣庸陋所可擬議者哉?揆分揣己,百回思量,而終不敢憑恃寵靈,蹲冒匪據。玆敢畢暴私懇,疾聲呼籲。伏乞將臣職名,亟許鐫免,以爲重臺選而靖私分焉。臣於乞免之章,不宜贅他,而念時事之孔艱,慨俗習之莫挽,敢以憂治危明之意,略陳一得之愚。伏乞留神採擇焉。殿下以今日國事,謂可有一分維持之勢耶?伏惟我殿下,睿姿卓冠百王,聖學日就緝熙,上而太母,抗裘冕之尊,下而廟堂,任匪躬之責,所以孜孜講究於治道者,殆至日中不遑,宜其政敎休明,風俗丕變,以基乎萬億磐泰之業,而夷考其實,則治不徯志,民不究惠,內而紀綱日頹,百隷怠慢,外而貪饕成俗,民生日瘁,朝廷之上,悠悠泛泛,姑息苟且,廟堂公事,若非簿書期會,卽是擧行節目,一未聞有陳嘉謨而進長策,以爲活民醫國之計者,臺閣言議,則竝廢謄傳故紙,何況讜言直論,臺廳長鎖,公車日閴,苟求其罪,實自臣等,而於是乎泯泯棼棼,如水益下,如網解紐,顔情勝於公法,避謗浮於畏罪,未有一人之擔着撐柱,忘身殉國者。今日之事,雖謂之壞屋漏船,莫可扶持,亦非過語。臣不勝一一指摘,而賈生所云,背理傷道,難徧而疏擧者,政爲今日道也。雖以今日已著之事言之,則遣繡衣,察民隱而糾官慝者,是何等曠絶之擧,而繡啓囚供,每每相反,金吾之請覈,該道之按査,不勝紛紜,較挈長短,爭辨有無,便同抱牒而相訟者,其爲損國體而虧法紀者,已不勝言,而苟或專信道査,一遵決處,則朝家之只置道臣,足矣。又安用時遣繡行,徒致膠擾哉?此非囚供之粧撰,則必是繡啓之失實也。旣已行査之後,繡啓歸虛,則當被溺職之罪,囚供粧撰,則宜倍欺罔之律,而一例漫漶,無所別白,囚供之欺詐不實者,只勘本罪,繡啓之全然落空,則亦無論責,是豈綜明之政也?尤可駭歎者,最後諸囚之或有全然發明,而亦不請査,直加歇勘,又何無嚴無憚,至此之極耶?臣謂其時判堂,亟施譴削之典,宜矣。向來壯營別庫之屬于內帑者,特允臺請,付之有司,聖德光輝,超卓千古,則在下奉行之道,宜其欽仰讚頌,行不逾時,而已過半年,尙未究竟云,臣尤不勝其慨歎也。亦宜申加飭令,趁卽擧行,恐不可已也。若其他法禁之日紊,名分之陵夷者,縱不得一一毛擧,而法府禁隷,作挐於禁門之外,無賴賤流,橫行於閭閻之間,奴辱其主,隷罵其官者,傳聞狼藉,識者憂歎,禁暴止亂之政,於何可尋也?闕門之閽禁不嚴,而騎堂多苟充之歎,班行之錯雜莫甚,而監臺無呈課之事,鑾蹕未還,而衛班先空,享帖一頒,而疏籲相繼,此皆挽近初有之事,而一切任他,不少警動,則臣未知轉相效尤,將作何許爻象耶?近來連山之變,卽是載籍罕有之變,按査之行,雖未得其造謀之端緖,而手戕邑倅,旣是莫大之變怪,則降號革邑,自是按例之事,邑是縣監,降號旣無可施,則革邑在所應行,而廟堂臺閣之上,迄無議到,臣誠莫曉也,亦宜下詢大臣,亟行應行之典,斷不可已也。自夫今月以來,閭巷之間,遊宴荒嬉,殆無限節,轉轉相效,猶恐或後,大小奔波,如醉如狂,甚至市井小民,靡費累千金財貨,大張女樂,飮食流連,橫亘數十餘里,聽聞爲之驚駭,雖已爲法司之略加勘治云,而猶不知戢,日甚一日,宴遊啓汰侈之漸,則治世之所宜操切,好樂有無荒之戒,則良士之所以瞿瞿,苟使按法之臣,申明會飮之禁條,則豈如是狼藉駘蕩也?臣謂,嚴飭法司,量加禁戢,宜矣。噫,嶠南一路,卽我東衣冠之鄕也。家誦程·朱之書,士服先正之訓,俗尙之敦厚,人才之輩出,莫京於嶺外,觀於邪術之漸染,殆遍國中,而惟是七十州士民,無一玷汚,則其遺風餘韻之有足欽尙者,有如是矣。此所以先大王辛亥冬聖敎特加奬歎,至令收錄於兩先正後孫,則大聖人激揚彰癉之政,式至今於戲不忘,而近年以來,嶺士之罕登朝籍,殆若相忘,按臣無遺逸之薦,銓家無甄錄之政,甚非所以奬拔激勸之意也。臣謂另飭於銓臣按臣,廣加收錄,以爲立賢無方之政,而苟欲扶植嶺士,則尤莫先於除荊棘去稂莠,俾爲培養之本也。若論其荊棘稂莠,則前承旨金翰東,是也。近來章奏之論翰東者,多矣,尙未得翰東之眞贓斷案耳。臣不必疊陳章奏之所已著者,只論其未著之情狀,以謝嶺人。噫,翰東麤鄙濫猾之一鄙夫耳。嶺中有識之士,擯斥而不與者,厥有久矣。惟其平生伎倆,但視勢利之所在,拚死趨附,在京則到處吮咀,歸鄕則輒事藉賣。向來家煥之布列徒黨,威制半世也,翰東被其豢養,視作依歸,頤指氣使,如服鷹犬,東西跳踉,若弄傀儡,不畏唾罵,終始奴事,及至甲寅一疏,而始露出其眞面,爲家煥立幟邪術,公肆反詈,至謂之急於構人,渠雖非躬犯邪術,而爲邪魁效死,若是甘心,則卽是邪術之護法傳神也。大抵家煥之爲邪術渠帥,醞釀凶圖,路人皆知,則凡有血氣者,莫不爲國家深憂永歎,而雖其與家煥親切者,尙能畏憚名義,不敢顯然扶護,則翰東之挺身對章,甘與同歸者,究其用意,雖謂之與家煥一而二,可也。尤可痛者,乙卯捕廳事以後,先朝之處分光明,擧國之聲討當發,渠亦自知其末如之何,則遂乃密礪豺牙,怨毒日深,已無北面聖朝之心,而及至再昨年夏秋,渠旣身在京輦,奄遭崩天之慟,而因山之前,無端決歸,其心所在,將欲何爲?自是之後,大小祥祀,中月禫禮,偃然在家,一不來哭,渠之受先朝厚恩,與天無極,世罕其比,而其潛懷怨懟,不顧臣節,尙且如此,則是可忍也,孰不可忍也?今年終祥之時,嶺表人士之曾沾祿仕者,無論文武,新進與罷散蔭官,無不奔走跋涉,趁期齊到,追頌至德,語到輒涕。臣於是,益仰先朝盛德之入人如是,而益痛翰東之凶戾狠毒,若是之深也。今若使翰東,負此罪戾,而晏然無事,則其爲嶺士之羞恥,聖世之失刑,倘如何哉?臣謂,前承旨金翰東,爲先施以絶島定配之典,宜矣,臣無任云云。省疏具悉。所陳諸條,當詢大臣處之,爾其勿辭察職。
副校理鄭魯榮疏曰,伏以卽接家信,臣母素患痰癖之症,猝地添劇,冷交攻,食飮不下,症形之危篤,一倍前日,促令臣歸護。臣纔聞此報,方寸煎灼。伏念臣跡本孤孑,子母相依,臣若暫時離捨,則醫治看護之節,他無可靠之人,衷情煎灼,按住不得,玆敢不避畏越,拜章徑出。伏乞天地父母,俯垂矜諒,亟賜遞改,俾得安意救護,仍治臣瀆撓之罪,以肅朝綱焉,臣無任云云。省疏具悉。爾其勿辭救護。
壬戌九月二十八日辰時,上御熙政堂。進講入侍時,參贊官李肇源,記事官金·洪秉喆·金蓍根,領府事李秉模,以次進伏。檢討官吳淵常,待敎李敎信,各封講冊進伏訖。秉模等曰,日氣乍涼,日間聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮症候,何如?上曰,益勝矣。秉模等曰,嘉順宮氣候,何如?上曰,一樣矣。上曰,開卷。挾侍跪傳講冊于秉模。秉模受而展卷。淵常·敎信亦展卷。上讀前受音一遍。秉模讀奏,自南有樛木,止螽斯三章。上讀新受音一遍。秉模解釋章句以奏。上仍讀五遍訖。秉模曰,后妃有逮下之德,故詩人,以木之下挹者,取以起興。奏未竟,上曰,樛木篇,后妃逮下之意,無所槪見,何也?秉模曰,詩人讚述,自有言外之旨,讀詩之際,吟哦而咏歎,則后妃之氣像,自可想得。是故孔子曰,人而不爲周南·召南,其猶正墻面而立也。大抵二南之形容太姒之德,可謂至矣盡矣,而苟究其本,則文王之至德,有以致此。伏願於誦詩之時,必以文王爲法焉。上曰,玉堂陳之。淵常曰,聖王治平之化,必造端乎夫婦之間,故一室之內,和氣瀜瀜,以之自家而國,自國而天下,黎民可以雍矣,萬邦可以協矣。於是乎天休滋至,邦籙無疆,其理孔昭,有不可誣者矣。文王旣盡刑妻之化,聖姒亦有逮下之德,外內交修,上下和協,是以有衆妾頌祝之辭。非但頌祝之辭爲然,旱麓篇有曰,福祿攸降,思齊篇亦曰,則百斯男,此其驗也,餘慶所及,誕受多祉,是必至之理也。伏願以聖人造端之道體念焉。上曰,閣臣陳之。敎信曰,俄者下詢樛木篇后妃逮下之意,於樂只君子之三樂字,其義瞭然。樂其德者,非謂其私恩小惠,得其歡心,只是修己之德,使人心悅誠服而樂之也。然則先有吾心之所樂,然後可以及人,而有使人樂之之效也。吾心之所樂,卽顔子所樂者,何事與曾點浴沂章所云,天地萬物,上下同流之樂,是已。此乃人欲淨盡,天理流行之妙處。殿下若以此,反究於身心,而體驗於吾心固有之樂,則群黎百姓,擧將偏爲爾德而樂之矣。至於螽斯篇,閨門之內,和氣爲主,故詵詵之釋,以和集最爲襯切,先有融洽之和氣,然後可以受和平之福故也。詩中最多天降福祿之語,而朱子謂春秋之災祥,易之吉凶,書之洪範五福與詩之備言福祿者,皆是歆動人君之意,蓋聖人立經垂敎,因此亦有勸善之意也。福祿在天,若不可以期必,而自有福善之天理,不可諉之於命數之偶然。況人君,造命者也,其所以代天理物,不過曰一心之主宰,故心和氣和,則天地之和應焉。所謂和氣,卽七情發而皆中節之和也。和之極功,至於天地位萬物育,則草木昆蟲,皆在吾和氣之中矣。此章特詩人托詠之詞,故反以螽斯之福,取比言之,而若言其爲人君之道,則使草木昆蟲,皆被錫福之化,自是當然之道理,此等處尤宜體念矣。秉模曰,閣臣所奏,得之矣。所謂逮下云者,將人之所樂處,有以推己而及之,故能使人樂之也。上曰,此云子孫繩繩,非指人而言者乎?秉模曰,此謂螽斯而言也。故宜爾之爾字,亦釋之以螽斯,全章皆比體也。上掩卷。秉模還傳講冊于挾侍。上命退。諸臣以次退出。
壬戌九月二十八日申時,上御熙政堂。召對入侍時,參贊官李魯春,檢討官吳淵常,待敎李敎信,假注書柳聖儀,記事官洪秉喆·金蓍根,各奉綱目第十卷,以次進伏訖。上開卷,命讀之。淵常讀,自秋七月,止就第。上曰,參贊官讀之。魯春讀,自冬十二月,止不悅。上曰,閣臣讀之。敎信讀,自後置酒,止大司空。上曰,注書讀之。賤臣讀,自六月,止合浦。上曰,上番讀之。秉喆讀,自太皇太后,止北宮。上曰,下番讀之。蓍根讀,自徙孝哀皇后,止丁姫。上曰,文義陳之。淵常曰,欲捕從事官,而鮑宣閉門不納,以外面看之,則極爲無嚴,而此可見漢之尙有法綱矣。夫爲國之道,如有違制犯法之徒,則必隨事糾治,然後可以立國之紀綱,而其時孔光,卽大臣也。鮑宣,以一司隷,使人鉤止,沒入其車馬,則可見其猶有法綱,故據法爲之之意也。然以大不敬不道,竟至抵罪,則哀帝之失,不亦大乎?溯上而言之,則張釋之,尙有論及太子傅之事矣,由下而言之,則董宣有强項領之稱矣。哀帝之於鮑宣也,亦能包容奬用,則何遽不若文帝·光武之於釋之·董宣,而至於欲救鮑宣者,遮丞相自言,又守闕上書,而不聽焉,則此哀帝之所以爲哀帝也。且胡氏史斷,甚好矣。大抵外而盜賊戎狄,不足爲憂,而內有奸臣謟附,忠賢斥退,則爲憂始大矣。譬猶病之有陽症陰症,陽症發外而易治,陰症在內而易痼,國之受病,何異於是乎?是時哀帝,承漢末衰替之運,內有董賢之蠱惑,一政一令,無足可稱,故此史氏所以寵信謟佞,憎嫉忠直而結之者也。然其時漢旣衰矣,而匈奴·烏孫,猶不廢禮,西域佩印綬者,凡五十國,則漢之威令,尙曁遠邇,似無卒亡之患,而及其數年後亡之者,豈不以國無顯然可憂,有不可恃者乎?是以人君,內立綱紀,以固其本,而遠謟佞近忠直,其慮深矣。上曰,參贊官爲之。魯春曰,玉堂陳奏之言,好矣。胡氏曰,治內固本,又曰,西域佩印綬者,三百七十六人,此無他,武帝專事邊功,故有此威武之遠曁矣。以此觀之,則國之治亂,專在於人主固本之如何耳。西漢末,楊雄·孔光,亦以名世大儒,負漢歸賊,而其中名節之可稱者,只梅福一人也。東漢末,國雖衰微,而名節彬彬可觀矣。千古逆賊,必曰王莽·曹操,而東漢末,則士論方張,故雖以曹操之奸,尙不得遽然篡奪矣。哀帝時,則初無士論之可畏,故王莽之凶圖,如是其速且易也。蓋漢高,慢罵儒生,故及哀·平之世,而士氣委靡,未見有正論之扶國者矣。光武謙恭下士,明帝崇儒重道,至于末世,士論扶正,故亂逆不敢遽出於其時矣。苟究其本,則此專在人君培養敎導之如何也。上曰,其言好矣。上曰,閣臣爲之。敎信曰,寵信謟佞,憎嫉忠直,實是哀帝之斷案也。君子小人,誰不欲明辨,而小人中,豈有如孔光者乎?孔光之言,昨旣陳達,而如光之爲小人,實難知矣。蓋光,卽孔子後裔,而蔚有名望者也。楊雄亦可稱以竝時鉅儒,而至於孔光,則天下旣想望矣。當王莽覬覦神器之時,以漢三朝老相,盛尊事光,則不惟不能捍禦,乃反謟附而贊成之者,卽孔光也。楊雄之附新,宋人多言之,朱子書以莽大夫楊雄,則雄固不可稱,而孔光則以賢相天下信之者,乃反如是矣。豈非小人之最難知者乎?是故君子小人之辨別,實是爲國固本之道也。上曰,王閎下文有斥董賢之言,而此云以董恭求婚之說,往來於蕭咸,何也?淵常曰,本傳不得見之,而蓋其時賢之威勢可畏,故意者或至如此,而遊於董賢之門,已不可矣。上曰,哀帝旣用何武·孔光,而董賢父子,終不斥退,何也?淵常曰,哀帝於董賢,蠱惑無比,至於哀帝後數年,而賢始自殺,則哀帝之終身寵信而不悟,可知矣。上曰,此云擧幡大學下,則當時士氣,尙有存者,誰爲培養而然乎?淵常曰,文武培養之故也。哀帝則特賴文武之培養士氣,而乃能苟安者也。哀帝若又如文武培養,則至于子孫千百世,而亦當如哀帝賴先之休也。士氣國本之說,參贊官已陳之矣。東漢別無卓越之可論,而惟以明章,培養士氣之故,人皆外死生崇名節,至于安帝後衰殘之時,雖有曹操之奸賊,尙能支撐其國脈者,專在於士氣,士氣之培養,豈不重且大矣乎?敎信曰,太學爲培養士氣之本,而又有若光武之於嚴光,然後可以行培養之化矣。古人曰,非光武,不能成嚴光之高,又曰,一絲扶漢鼎,然則專用應退之人,乃爲培養之本,而成人之美,亦一培養之道也。其於用廉退遠謟佞之義,伏望留神焉。上曰,傅喜不仕於王莽之時,可謂賢矣乎?淵常曰,以下文不順指從邪,以故斥退觀之,可謂其時外戚中稍賢者矣。上曰,王莽之奬用傅喜,故欲示其好賢而然耶?淵常曰,小人專爲欺人悅人,而如許等事,尤極痛惡矣。昨筵以孔光日食之對下詢,而未及仰對矣。退而考見其本傳,則其所對,以日喩君象,如谷永之專攻上躬,而又無直切之言。至於董賢,初不論斥,以此無觸忤而拜官矣。淵常曰,臣有區區所懷,敢此仰達矣。臣於春間,因本館故事,請行夜對,日前章奏,又有所尾陳,而古人以夜對爲勝於日三之講,蓋萬機酬接之暇,向晦宴息之時,志氣易惰,故宜於此,尤加振發提綴之謂也。間因暑節,屢月停講之餘,近日進講召對,日再開筵,聖工日躋,臣固欽仰萬萬,而顧今冬月將屆,夜色漸長,殿角之玉漏威遲,宮筵之金燭煒煌,廈氈靜穆,萬籟俱寂。苟於此時,引接一二儒臣,和顔坦懷,導之使言,或討論文義,或講確治道,則筵席之體貌暇豫,上下之情志流通,聖學無欠於間斷,下情庶有所罄竭,而其於游泳緝熙之方,反有勝於朝晝晉接之規矣。伏願留神焉。上曰,其言好矣,當體念矣。出擧條上曰,此後進講召對,講筵·筵說,竝爲書入,可也。仍命退,諸臣以次退出。
上在昌德宮。停常參·經筵。
李肇源啓曰,明日冊妃,親迎三度習儀相値,視事頉稟之意,敢啓。傳曰,知道。
李肇源啓曰,合辭方張之時,兩司無詣臺之員,事甚未安。除在外·未署經·疏批未下外,未肅拜·呈告人員,竝卽牌招,何如?傳曰,允。
傳于李魯春曰,進講入侍。
兵曹口傳政事,以李鎭復爲分副摠管。
傳于韓致應曰,召對爲之。
李魯春啓曰,行大司憲李直輔,掌令宋稚圭·金日柱在外,執義李顯道,持平鄭彦仁·任㸁牌不進,監察茶時之意,敢啓。傳曰,知道。
以大司諫吳鼎源,司諫李基慶,執義李顯道,持平鄭彦仁·任㸁牌不進罷職傳旨,傳于李魯春曰,只推。
以副應敎閔命爀,校理李好敏,副校理洪奭周牌不進罷職傳旨,傳于李肇源曰,只推。
以校理宋知濂牌不進罷職傳旨,傳于李肇源曰,只推。
尹光普,以吏曹言啓曰,卽按通禮院牒報,則以爲,明日親迎三度習儀時,左右通禮,不可不備員,而左通禮閔命爀,移拜他職矣。其代,卽速變通差出,以爲備員擧行之地云。通禮院左通禮未差之代,口傳備擬以入之意,敢啓。傳曰,知道。
吏曹口傳政事,以朴命燮爲左通禮。
尹光普,以吏曹言啓曰,新除授掌樂院正金在昌呈狀內,矣身素患痰癖之症,當此交節之時,猝然添劇,時月之內,萬無供職之路,卽速入啓遞改云。其身病旣如是,則有難强令察任,改差,何如?傳曰,允。
金宗善,以戶曹言啓曰,時御所內各司,依定式,發遣本曹正郞臣尹光心與兵曹參議臣金鼎國,佐郞臣閔昌呂,東所衛將臣李輔國,西所衛將臣李恒訥,南所衛將臣李徵九,北所衛將臣金祥鯉,眼同看審後,有頉處別單書入,而修改則擇日擧行,何如?傳曰,允。
李肇源,以弘文館言啓曰,本館上番,無他推移之員,不得以下番,姑陞入直之意,敢啓。傳曰,知道。
李肇源,以成均館同知館事意啓曰,居齋儒生等,今日夕食堂,不爲設行,而大司成臣李魯春,以承旨坐直,故臣退自政席,直爲馳入泮宮,招致諸生,問其捲堂之由,則諸生等書進所懷以爲,伏以臣等,忝居首善之地,久沐列聖朝培養之化,重被先大王作成之恩,歌詠菁莪,徒費薤鹽,春間因通津儒生閔榮宅·成澗等通文,始知有李元根·李允根兄弟,誣逼先正臣宋時烈之事,卽施鳴鼓之罰矣。其後繼伏聞,通津府使朴基赫,不惟不治其誣辱先正之罪,乃反窮治其衛護先正之人,至有刑配榮宅,杖囚成澗,其他儒生,竝被株累之律,臣等聞來,雖甚駭惋,第以名在朝籍者,本無儒罰之例,故含忍度日,迄至于今,卽伏見方外儒生李大集·申紀朝等通文,則首論元根誣賢之罪,次及臺赫陷士之跡,末乃指斥臣等,謂以君師之誣,無意辨之,春秋之義,無意明之。又曰鳴鼓之太學,不免反坐,又曰不念四百年菁莪之化,徒費一二日薤鹽之供,有若營護元根,原恕基赫者然,臣等旣不能辨明先正之被誣,又不得懲討該倅之黨惡,而人言又至於此,臣等滿心慙恧,無地自容,以何廉隅,晏然入食堂乎云云。臣以聖廟捲堂,事體重大,卽爲還入之意,多般開諭,縷縷勸入,諸生等終不回聽,何以爲之?敢稟。傳曰,聞極驚駭。爲先勸入,本事始末,泮堂詳細草記。
李魯春,以備邊司言啓曰,關西先運襦衣二百四十四領,紙衣二百六十五領,照數捧上稱量,綿品紙品,亦爲看審後,仍爲監封,逢授於齎去禁軍處,沿路輸運,本道頒給等節,各別惕念事,措辭關飭之意,敢啓。傳曰,知道。
李魯春,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李魯春,以訓鍊都監言啓曰,今九月三十日親迎三度習儀時,因兵曹節目,挾輦軍六十名,將官率領侍衛,前後廂軍四百名,各其將官率領,分半分屬,雜人馬一切嚴禁,禮畢後,除標信罷陣之意,敢啓。傳曰,知道。
吏曹啓目粘連,觀此弘文館副修撰吳淵常上疏則以爲,臣之季父臣載紹,方帶同知春秋館事之職矣。臣之所帶春秋兼銜,自在應避之科,亟令該曹,照例遞改亦有白有臥乎所,相避之法,在下當遞,吳淵常兼帶春秋館記事官之任,依例減下,何如?判付啓,依允。
禁府啓目,石城前縣監成時柱原情云云,問目內辭緣,泛稱遲晩,刑推得情,何如?判付啓,除刑推議處爲良如敎。又啓目,淸河縣監金命淵原情云云,問目內辭緣,泛稱遲晩,刑推得情,何如?判付啓,除刑推議處爲良如敎。又啓目,舒川前萬戶李重葉原情云云,問目內辭緣,泛稱遲晩,刑推得情,何如?判付啓,除刑推議處爲良如敎。
右副承旨南履翼疏曰,伏以天祐宗祊,慶祿川至,大王大妃殿下·王大妃殿下上冊寶縟儀載擧,惠慶宮患候,夬臻平復,嘉禮涓吉,納采納徵,次第順成,臣民慶忭,曷有其極?仍伏念臣,杜門訟愆,自分永謝明時,不意聖眷如天,簪履不遺,乃於數月之間,再奉除旨,以臣爲承政院右副承旨者,臣惶隕感激,若夢非眞,臣何敢輒事逡巡,不爲一謝恩命,仰覲耿光之計哉?第臣昨年所被人言,不但以尋常彈駁言,事實相左,詬辱狼藉,直驅臣於罔測之科,臣駭惶慙憤,寧欲溘然而不可得,雖在時月稍久之後,豈敢爲費辭自辨,而臣之竊所自悼者則有之。曩在甲寅,職居三司之列者,以疏以啓,前後迭出,公車日積,臣於伊時,適忝薇垣,勢難異同,不得不隨衆陳疏,而所言亦不過雷同耳。世之論臣者,若罪臣以不能駐足於奔馳之場,未免同歸於波蕩,則臣固拜受慙訟之不暇,而到今年久之後,言者之言,全沒事狀,有若臣挺身獨言者然,人不見諒,胡至此極?只緣臣言行無素,竟致身名之大僇,上累聖明簡拔之恩,下辱家庭淸愼之規,俯仰跼蹐,生不如死。臣自有遭罹以來,垢汚在身,屛蟄自訟,此生此世,不敢自齒於簪紳之列矣。不自意收錄之眷,遽及於滓穢之賤,惝惶感泣,莫省攸措,臣非木石,豈不欲聞命趨簉,以伸叩謝,而情地危臲,去就何論?周行束帶,已矣無望,玆不得不瀝血呼籲,略暴危苦。伏乞聖慈,俯垂矜諒,亟賜鐫削,以安微分,不勝幸甚,臣無任云云。省疏具悉。爾其勿辭察職。
待敎李敎信疏曰,伏以臣父行承政院左承旨臣魯春,方帶春秋兼銜矣。臣之記事之任,揆以公格,自在當遞之科,玆敢援例陳章,仰瀆崇嚴。伏乞聖明,特命遞改,以存公格,以安私分,千萬幸甚,臣無任云云。省疏具悉。疏辭,下該曹稟處。
壬戌九月二十九日辰時,上御熙政堂。進講入侍時,參贊官李魯春,假注書柳聖儀,記事官洪秉喆·金蓍根,領事李時秀,檢討官吳淵常,待敎李敎信,以次進伏訖。時秀曰,秋雨稍過,日候亦冷,日間聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮調攝中氣候,何如?上曰,雖未快復,大體則次次向差矣。時秀曰,嘉順宮氣候,何如?上曰一樣矣。時秀曰,俄聞承宣言,則此後講筵·筵說,書入事,命下矣。筵說記注,注書爲之,而注書在房外,未得諦聽,則似難詳記矣,使之入伏,何如?上曰,坐次甚窄,下番聞而傳之,可也。魯春曰,筵說之書入,自今日爲之乎?上曰,依此爲之。可也。挾侍跪傳講冊于時秀。時秀跪受而展奏。上讀前受音一遍訖。時秀讀,自桃之夭夭,止兔罝三章。上讀新受音一遍。時秀解釋章句以奏。上繼讀五遍訖。上曰,文義陳之。時秀曰,桃夭章,別無可以陳達者,而桃之夭夭,蓋其婚姻之時也。大旨有曰,男女以正,婚姻以時云者,其義大矣。大抵百姓安樂,然後婚姻可得以時矣。苟或困窮,則雖不欲失時,其可得乎?婚姻以時,未必爲人君德政,而功化所及,自然如此,則文王德化,於斯盛矣。以正以時二字,尤可見文王之德化矣。兔罝之詩,卽賢人衆多之義,而干城好仇腹心等句語,非但詩人贊美之意也。雖野人,有可用之才,則朝有彙晉之美,故詠歎之不足,而有是作也。不然而上無取用之實,則雖有同心同德之人,未必用之,況野人乎?人之常情,每患近則親而遠則疎,人君常軫遺才之念,廣開取用之路,然後野無遺賢,而德化旁暢矣。伏願於此留神焉。上曰,玉堂爲之。淵常曰,大臣旣已陳之矣,而此章宜字,訓詁釋以和順之意者,有深意焉,和字之義大矣。中庸云,致中和,天地位萬物育,且有和順積中,英華發外之語,所謂和者,非可以一箇論也。有一心之和,有一氣之和,一體之和,而又爲一家一國之和,推以至於天地萬物之和者,極爲浩博,其本則不外乎方寸之間,而功效之著達,有不可誣矣。苟欲一心之和,則先加克治之工,使吾心之全體,不失其中正,喜怒哀樂,無所偏倚,而克伐怨欲不行焉,則天理流行,人欲淨盡,自一言一行,以至萬事萬物,皆能措之中和之域,而人心和悅,天地和泰,陰陽不易其位,風雨不失其時,雖草木昆蟲之微,無一物不囿於太和之中,此乃天地萬物之和也。聖人之極工,帝王之能事,而其要則惟在吾之一心上做去,而至爲切近,不可以高遠難行之事知之也。故詩人贊述文王之化,而每章宜字下,朱子以和順二字釋之,殿下講讀之際,理會此等意義,反躬體驗,則好矣。上曰,其言好矣。時秀曰,玉堂陳奏之言,誠好矣。上曰,之子于歸,何以知其宜其室家也?時秀曰,之子有和順之德,故知其宜其室家矣。和順之德,推之家而國而天下,而無往而不宜焉,則居高位,有和順之德者,其功化,尤當如何哉?上曰,閣臣爲之。敎信曰,經文只言之子于歸,則何以知其必有宜家之美,而集傳所云男女以正,卽宜家之所以然。易卦家人之象辭曰,王假有家,交相愛也,程傳以爲其惟文王之妃乎。孔子又總言一卦之大象曰,言有物,行有恒,是知文王后妃德業之著於外,由言行之謹於內,而言行爲假有家交相愛之本也。以此詩觀之,宜其室家,猶交相愛之意,而男女以正之道,亦不過一言一動,皆有法則而已。詩人之詞,異於敍事紀載之體,故每多言外之旨,而此註男女以正四字,卽剖析言外之旨者也。必於朱子註解中,切己體驗,則諷詠之外,必有所自得者矣。上曰,上下篇,皆是稱頌后妃之辭,而兔罝篇之係於其間,何也?時秀曰,桃夭篇,稱頌后妃之辭,而兔罝篇,亦言文王之德化,故意者係之於此矣。大抵詩者,非指的某事之言,而風之爲詩,尤有別焉。情感于中,聲發于外,樂而爲和平之音,哀而爲憂愁之音,此桃夭章所以目見其之子宜家之德,而發而爲聲者也。兔罝之詩,亦如是矣。敎信曰,周南次第,關雎以下,爲齋家之效,桃夭·兔罝以下,爲治國之效,此章雖於后妃之德,似無襯着,而微賤之野人,皆成賢才,則可見其文王之化,自家而推矣。編詩之意,亦只取其治國之亟功而已矣。上曰,婚姻必以春爲之者,何也?時秀曰,周禮仲春令會男女,其小註有曰,陰陽之交,以成婚禮,順天時也。上曰,近來則婚姻,何不以春爲之乎?時秀曰,非但婚禮,凡事皆異於古矣。化行俗美,則百姓婚姻,亦豈不以時爲之,而後世則時勢亦有所不同而然者矣。上曰,明日則芣苢·漢廣二篇,當爲之矣。時秀曰,明日三度習儀,百官皆進參矣。領府事若以藥院入侍,則當入參進講矣。上曰,明日次對,不爲之乎?時秀曰然矣。淵常曰,本館有八道邑誌冊子,每於博考時,爲考覽之資,中間自內入之,姑未下,此冊於本館,不可無者,在前多有行關八道,謄來此冊之例。今亦依此行關,以爲謄來之地,何如?上曰,內入件如有之,則當還下,不然則自內閣爲之矣。淵常曰,本館上番姑陞入,事甚未安。副應敎閔命爀,校理宋知濂·李好敏,副校理洪奭周,旣有只推之命,竝卽牌招,以爲推移入直之地,何如?上曰,依爲之。出擧條大王大妃殿進御加味六君子湯前方中,去厚朴·縮砂,加便香附·烏藥·益智仁各一錢,自今日五貼式,日次製入事。出榻敎王大妃殿進御香砂六君子湯,自今日一貼式煎入事。出榻敎惠慶宮供上杏桂膏製入事。出榻敎仍命退,諸臣以次退出。
壬戌九月二十九日申時,上御熙政堂。召對入侍時,參贊官韓致應,檢討官吳淵常·徐長輔,待敎李敎信,記事官金·洪秉喆·金蓍根,各奉綱目第十卷,以次進伏訖。上開卷,命讀之。淵常讀,自以甄邯爲侍中,止皆自殺。上曰,下番讀之。長輔讀,自策免大司空,止葬義陵。上曰,參贊官讀之。致應讀,自孝平皇帝元始元年,止置羲和官。上曰,閣臣讀之。敎信讀,自夏五月朔日食,止遣使貢獻。上曰,注書讀之。賤臣讀,自越嶲郡,止隕石于鉅鹿二。上曰,上番讀之。秉喆讀,自大夫龔遂,止秋九月晦日食。上曰,下番讀之。蓍根讀,自凶奴單于,止厚賜焉。上曰,文義陳之。淵常曰,彭宣乞骸骨歸鄕里,而班固史斷以爲宣見險而止,異乎苟患失之者矣。夫宣之見險而止,奉身而退,有若工於謀身者。然此亦有可觀者。大抵士君子立身事君之方,非爲一身寵祿,必也許身奉公,進思盡忠,退思補過,將以致其君而澤其民也。苟其言不用而道不行,則致爲臣而去,獨善其身,亦是君子難進易退之義也。不肯立朝,而邁邁求退者,雖若無補於國,而可尙者,其名節也。一有尙名節之人,則一世自可慕效而淬勵。以此觀之,則士之仕也,難進而易退者,不能無補於風化矣。後世則不然,人君專以爵祿恩寵御下,而人臣亦以竭蹶趨走爲恭,或有不當進而冒進者,或有當退而不退者,於是乎患得患失之輩,靡然成風,拚棄名節,吮癰咀痔,無所不爲。此無他,上之所以御下,旣失其道,不能使之以禮,專以爵祿駕馭,故爲其臣者,咸囿於此箇導率之中,駸駸然入於忘廉失節之域矣。且以寵幸之臣言之,其所食君之食,衣君之衣,有別於人,宜其盡忠報國,百倍於疏逖之臣,而畢竟背義而忘上矣。奏未畢,上曰,彭宣之去,非耶?淵常曰,小臣所奏,非以彭宣爲非也。因其乞骸歸鄕之事,而敷衍仰奏之辭也。上曰,宣以體國大臣,旣知王莽篡奪之漸,不思所以除祛之道,而遽然求退,果如何耶?淵常曰,律之以極盡底道理,則彭宣之去,有非體國之道也。然此時王莽,勢成威立,有非一人可救,其所以見幾休退,不害爲鐵中錚錚也。臣之所奏,亦非謂盡其臣節而讚之也。大抵人主使臣之際,必須先名節而後爵祿,或有以義而退者,則必使之遂其志焉。奬其名節,樹之風聲,則難進易退之賢士,自可願立於朝矣。西漢之立國,專尙文法,武帝猜疑,宣帝刻削,皆不能知人而任用,至于元·成,浸以微弱,不能振刷,名節掃地盡矣。伏願於此等處,澄省而體認焉。上曰,好矣。下番陳之。長輔曰,孫寶之論周公·召公,果是直言也。周之周·召,協輔共貞,其功業聲名,炳烺一代,照耀百世,允爲後人之鑑法,而方其協輔之時,猶有不相悅者,而世級漸降,阿諛成習,如黃龍游江之事,群臣同聲和應,一辭謟附,歸美於王莽。當此時也,寶獨能以直節自守,正言無諱,而終不得保其職,竟至坐免,可勝歎哉?如韓琦·范仲淹,宋朝之賢相也。上殿論事,可否相爭,而及其下殿,不失和氣,如未嘗爭,其爭也,是可否國事而然也,故有益於治化,有補於世道矣。其所以使然之方,惟在上之導率如何也。少頃,上曰,盡奏乎?長輔曰,已盡奏矣。上曰,參贊官陳之。致應曰,俄者下番玉堂,已以黃龍遊江,敷衍仰奏矣。大抵自古聖君哲辟,不以祥瑞爲貴。春秋二百餘年之間,非無可瑞之事,而初不書之,只書災異者,政以此也。哀·平之時,漢之末葉也。王莽擅權,濁亂國事,固無足道,而至如白雉犀牛之屬,當時諸臣,托以祥瑞,謟頌王莽,其時旱蝗·隕石·日蝕等諸般災異,不一而足,而此則未嘗歸咎於莽,此專由於畏莽勢熖,諱之而不敢言也。此等處,固不足以鑑戒論也,而大抵不諱災異,然後直言敢諫之美著焉。此乃有國之禎祥也。伏願自上體念乎不貴祥瑞,不諱災異之道焉。上曰,閣臣陳之。敎信曰,此時王莽之行事,無足稱者,固不待陳奏,而亦可以戒之矣。莽之政令,外面驟看,則似若有善事,如置羲和官,封孔子後之事,動輒倣古,依據前經,雖盜竊聖人之遺法,而終莫能逃其罪矣。至若龔勝·邴漢·梅福之倫,守直不撓,有似乎夷·齊之淸者也。其時朝廷,猶有如此之流,故莽終有所顧忌,不能售其逆心矣。俄者以彭宣休退之失爲敎,誠至當矣。朱子特以宣之見幾而去,謂能差勝於謟附賊邊之類,故大書於綱也。微末庶僚,猶可見幾而作,至於一國之大臣,夷險向前,鞠躬盡瘁,可也,奚暇休歸而求爲自全乎?漢廷大臣,苟有一箇賢者,則尙有可以除祛王莽之道,而顧其時,則不過孔光·彭宣之徒作相,光乃色性小人,宣亦謀身而已,將焉用彼相哉?是故爲國之道,得賢爲第一先務,至如法制,特其節目間事也。雖有良法美制,非其人則莫可措矣,無其德則莫可行矣。古人有言,有關雎·麟趾之化,然後可以行周官法度,若使宰輔得人,德化先行,則法制自可擧而措之耳。伏願以先德化而後法制之道體念焉。上曰,孔光,始則憂懼莽權之日盛,至請乞骸,末乃盛稱莽功,比擬周公,其爲無狀小人,誠如閣臣之言矣。淵常曰,小臣日前講筵,以孔光可與爲善可與爲惡之說,率爾仰對,退而思之,極涉不審矣。大抵光,時有盛名,故莽藉賴於光,光亦專事依附,光之所以處莽者,只憂懼不知所出六字,見於史耳。其外初無一辭討莽之表而出之者。推此以觀,則光乃無足觀之人也。此云劉秀典文章,秀乃劉向之子也。奏未竟,上曰,如劉向則必不謟附莽矣。淵常曰,然矣。秀則忝厥父乃以詞章末技,見用於莽。大抵長於文詞者,不能用力於本原之地,故必有質少之歎,取人當以質勝文少矣。上曰,此云孫建爲爪牙,而所以爲爪牙之事,無槪見者,何也?淵常曰,小臣未及見全史,不敢臆對,而雖以此一句觀之,可知其爲貪權樂利之類也。上曰,此時別無文義之可以拈出發問者矣。仍掩卷,敎曰,今朝進講筵說,速爲書入,可也。致應曰,小臣出去,謹當申飭,使之書入矣。淵常曰,本館上番,姑陞入直,事甚未安。副應敎閔命爀,校理宋知濂·李好敏,副校理洪奭周,旣有只推之命,竝卽牌招,以爲推移入直之地,何如?上曰,依爲之。出擧條命退,諸臣以次奉冊而出。
上在昌德宮。停常參·經筵。
藥房都提調李秉模,副提調尹光普啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,藥房口傳問安。答曰,知道。
李魯春啓曰,行大司憲李直輔·掌令宋稚圭·金日柱在外,執義李顯道,持平鄭彦仁呈辭,任㸁未肅拜,監察茶時之意,敢啓。傳曰,知道。
李肇源啓曰,明日妃受冊·親迎初二度兼行內習儀,再明日同牢宴·朝見禮初二度兼行內習儀,三明日親臨告期相値,視事頉稟之意,敢啓。傳曰,知道。
李魯春啓曰,備邊司郞廳來言,今日賓廳日次,而冊妃·親迎三度習儀相値,不得來會云矣,敢啓。傳曰,知道。
李魯春啓曰,右副承旨南履翼,今日不爲仕進,卽爲牌招,何如?傳曰,允。
李肇源啓曰,判義禁趙鎭寬,工曹參判金達淳除拜後,過三日不爲出肅,依定式推考警責,仍卽牌招察任,何如?傳曰,允。
李肇源啓曰,臣肇源,今日冊妃親迎三度習儀進去,下直之意,敢啓。傳曰,知道。
傳于韓致應曰,同副承旨馳詣宗廟·景慕宮,奉審摘奸以來。
傳于尹光普曰,進講入侍。
尹光普啓曰,分承旨趙得永,今日不爲仕進,卽爲牌招,何如?傳曰,許遞。令該曹口傳差出。
吏曹口傳政事,以金明淳以分承旨。
兵曹口傳政事,副司果單金在昌。
李肇源,以弘文館言啓曰,本館上番副修撰吳淵常,以嘉禮冊妃時捧敎命官,今日議政府三度習儀時,晝仕出去之意,敢啓。傳曰,知道。
李肇源,以弘文館言啓曰,本館連日姑陞入直,事甚未安。副應敎閔命爀,校理李好敏·宋知濂,副校理洪奭周,旣有只推之命,竝卽牌招,以爲推移入直之地,何如?傳曰,允。
以副應敎閔命爀,校理李好敏·宋知濂,副校理洪奭周牌不進罷職傳旨,傳于李肇源曰,只推。
李肇源,以成均館同知館事意啓曰,本館草記批旨,聞極驚駭,爲先勸入,本事始末,泮堂詳細草記事,命下矣。臣謹依聖敎,取考前後儒通,則今年五月通津儒生閔榮宅等六十餘人,移通于太學,以爲本邑儒生李元根·允根兄弟,適當鄕校齋會之日,謂其聖殿曰,如許之地,本不投足,又曰宋子大全,何許冊也,又曰萬同廟一體君臣祭祀同,不知其義也。以此三條,臚列其罪狀,以同聲討罪之意,有所致通,故自太學,卽施元根等鳴鼓之罰矣。其後七月,公州儒生金相東等十四人,繼通于太學,臚列元根等罪狀,與通津儒通,別無異辭。且以爲,通津府使朴基赫,不惟不治其罪,乃反曲護杜撰,誣報畿營,或酷刑徒配,或嚴杖枷囚,如許亂類,不可置之於朝籍中,而尙未聞封章請討之擧,不勝訝鬱爲辭。且今月二十八日,方外儒生李大集·申紀朝·鄭運升三人,致通于太學,以李元根誣賢之言,朴基赫陷士之跡,其所論列,比前通尤有甚焉,末乃指斥太學之尙不聲討,謂以鳴鼓之太學,不免反坐。又曰不念四百年菁莪之化,徒費一二日薤鹽之供,有若營護元根,原恕基赫爲辭,故館儒等之相率捲堂,職由於此,而至於閔·成兩儒之反被刑配,未知緣何委折,而事在營邑,自本館無以究覈,令道臣詳細狀聞,何如?傳曰,令廟堂詳査稟處。
李肇源,以成均館同知館事意啓曰,臣伏奉本館草記批旨,招致諸生,傳宣聖旨,仍爲勸入,則諸生以爲,臣等旣被人言,義難晏然,不得不相率捲堂矣。聖敎至此,不敢膠守微見,謹當還入云,故仍設食堂,臣則退去之意,敢啓。傳曰,知道。
金宗善,以奉常寺都提調·提調意啓曰,東籍親耕田所種唐黍打作,則所出爲四石三斗,稻打作,則所出爲四石五斗,豆打作,則所出爲十斗,太打作,則所出爲二石八斗,粘粟打作,則所出爲一斗之意,敢啓。傳曰,知道。
李魯春,以兵曹言啓曰,分副摠管李魯春遷轉代,依例口傳擬入之意,敢啓。傳曰,知道。
李魯春,以兵曹言啓曰,本曹佐郞林景鎭身病猝重,屢度呈狀乞遞。宿衛重地,不可久曠,今姑改差,何如?傳曰,允。
李魯春,以兵曹言啓曰,今九月各廳堂下武臣朔試射,臣曹連因有故,不得設行之意,敢啓。傳曰,知道。
李魯春,以兵曹言啓曰,今秋等能麽兒考講時,都摠府都事韓啓豐,訓鍊院僉正南燦·孔述祖,判官金尙埰·柳英逵,主簿李運植,武臣兼宣傳官黃協基·申在恒·權師億,部將李齊年·魚錫命,典獄署主簿李緯坤,通禮院引儀金聲俊等,一次不通,中樞府經歷李晩植,都事曺允兢·朴旨鳳·尹瀅,訓鍊院正李石求,僉正崔命燮,判官宋哲文,主簿尹商大·洪浩淵·朴東源,武臣兼宣傳官李柱·金最爀·李箕豐·李周虎·李英穆·許乘,部將宋文永·金濟柔·柳英漢·李最爀·崔粹俊·安義得·元永駿·金漢弼,守門將黃相轅·金基祚,長興庫主簿金宗淳,尙衣院別提尹致章等,二次不通,竝依定式從重推考,訓鍊院僉正李鼎會,武臣兼宣傳官白恒鎭,司饔院主簿柳光濂,四次不通,越俸一等,何如?傳曰,允。
李魯春,以兵曹言啓曰,今日五更二點,忽聞罷漏鍾聲,以至三點,而更鼓與鍾聲俱止,傳漏尙徑先打鍾者,萬萬警駭,當該習讀官,令該府拿問定罪,何如?傳曰,允。
李魯春,以禁衛營言啓曰,本營千摠柳和源,身病甚重,勢難察任,改差,何如?傳曰,允。
壬戌九月三十日辰時,上御熙政堂。藥房入診,進講同爲入侍時,都提調李秉模,副提調尹光普,假注書柳聖儀,記事官鄭宗顯·金蓍根,待敎李敎信,侍讀官徐長輔,以次進伏訖。秉模曰,日候稍寒,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,症候次次向差,臣等不勝慶幸之地。秉模曰,嘉順宮氣候,何如?上曰,一樣矣。挾侍仍跪傳講冊于秉模。秉模跪受而展奏。上讀前受音一遍訖。上曰,一篇爲之乎,二篇爲之乎?秉模曰,讀詩之法,貴在吟詠反復,而不要務多,一篇似好矣。秉模讀奏,自采采芣苢,止芣苢三章。上讀新受音一遍。秉模解釋章句以奏。上繼讀五遍訖。上曰,文義陳之。秉模曰,采采芣苢,不過婦人相樂之辭,而文王德化,宛然可見於其間矣。大抵王道之本,在於修齊,而若言其功效之著達者,則由一心之和平,而致一家之和平,由一家之和平,而致天下之和平矣。然則觀於一家之有則,而可以知王化之所本矣。是故,傳有曰,觀於鄕,知王道之易易。其云王道之易易者,亦不過君君臣臣父父子子之道也。王道大行,以至於室家和平,天下無事,則王者垂拱無爲,而治躋郅隆矣。以此觀之,文王當三分天下有其二之時,克推修齊之道,以致和平之治,則於是乎文王若無事矣。聖德美化,至大至博,而其所以然者,不越乎緝熙敬止,而其云止者,亦不越乎爲人君止於仁之道也。此詩全體,極爲淡泊,而淡泊中有深味焉,玩而味之,則有異於後世之文,而要在優游諷詠自得之也。上曰,玉堂爲之。長輔曰,大臣已陳之矣,而大抵此章,辭簡而意複,以外面泛看,則雖似無味,玩繹體認,則無味中,自不覺其有味矣。此實由於文王后妃聖德至化,自家而至於國,自國而至於天下,涵泳流動,以至於芣苢之歌詠而極矣。千載之下,想像其肹蠁雍熙之化,則豈不休哉?伏願殿下,布德行仁,一如文王之爲,則閭巷歌謠之美,竊以爲庶幾復覩於今日矣。上曰,閣臣爲之。敎信曰,此章其言外之氣像,尤可見矣。陶潛詩云,採菊東籬下,悠然見南山,此中有眞意,欲辨已忘言,謂其悠然閒適之意,非言語所可形容也。譬如此章,相樂之意,屢形於薄言之際,而和平無事之氣像,言外形容,要在諷詠而自得之而已。大抵氣像好時,百事皆好,惟其氣像好時,樂意融貫,自有鳶飛魚躍活潑潑之妙矣。況人君氣像所貴,有包容萬物之意,常宜寬廣和平,凡於日用之間,雖衣服飮食之節,若値未愜之時,必反省而無一毫芥滯於心中,則此是和平之氣像。此於學問工夫,爲充養浩氣之方,而亦可爲節宣頤養之道矣。秉模曰,心之和平,實爲萬化之原,此詩不過閭巷間歌謠,而推以見之,則王政不過擧斯心加諸彼而已。文王之所以致治者,亦不過推是心以行之也。上曰,大體芣苢章,似難知矣,而別無可問者矣。秉模曰,然矣。光普曰,分承旨趙得永,身病猝重,出場間不得出仕云,何以爲之乎?上曰,以啓辭爲之,可也。秉模曰,閣臣番次苟艱,今則月將改矣。閣臣中,曾有拘忌者,使之淸齋後惟移入直,何如?上曰,依此爲之,可也。秉模曰,宗親·儀賓中,燕行時,有御醫隨送之例,而經稟後,乃可以入啓受點,故敢此仰達矣。上曰,依此爲之,可也。仍命退,諸臣以次退出。
上在昌德宮。停常參·經筵。
李魯春啓曰,合辭方張之時,兩司無詣臺之員,事甚未安。除在外未署經疏批未下外,未肅拜呈告人員,竝卽牌招,何如?傳曰,允。
李肇源啓曰,明日常參·經筵,取稟。傳曰,停。
李魯春啓曰,來初五日朝參日次矣,敢稟。傳曰,停。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
尹光普啓曰,分承旨金明淳,今日不爲仕進,卽爲牌招,何如?傳曰,允。
以分承旨金明淳牌不進罷職傳旨,傳于尹光普曰,許遞。
吏曹口傳政事,以李顯默爲分承旨。
傳于金宗善曰,進講入侍。
尹光普,以吏曹言啓曰,今此宗廟冬享大祭獻官大祝,中時無職名人,令該曹,口傳付軍職,何如?傳曰,允。
兵曹口傳政事,大護軍曺允大,副司果洪時濟,竝單付。
尹光普,以吏曹言啓曰,卽接奉常寺牒報,則以爲,宗廟五享大祭典祀官,以本寺判官塡差,判官或有故,則以僉正塡差事,曾有定式矣。判官玄重祚,以粢盛穀監穫事,西藉田出去,僉正白慶楷,受由下鄕,今夜宗廟冬享大祭受誓戒時,無以推移塡差,僉正白慶楷斯速入啓變通云。奉常寺僉正白慶楷改差,其代,口傳備擬以入之意,敢啓。傳曰,知道。
吏曹口傳政事,以洪聖臣爲奉常僉正。
傳于李魯春曰,召對爲之。
李魯春啓曰,行大司憲李直輔,掌令宋稚圭·金日柱在外,執義李顯道,持平鄭彦仁·任㸁牌不進,監察茶時之意,敢啓。傳曰,知道。
以大司諫吳鼎源,司諫李臺慶,執義李顯道,持平鄭彦仁·任㸁牌不進罷職傳旨,傳于李魯春曰,只推。
以習讀官張泰允拿處傳旨,傳于李魯春曰,分揀。
以副應敎閔命爀,校理李好敏·宋知濂,副校理洪奭周牌不進罷職傳旨,傳于李肇源曰,只推。
李肇源,以弘文館言啓曰,本館上番姑陞入直,事甚未安。副應敎閔命爀,校理李好敏·宋知濂,副校理洪奭周,旣有只推之命,副校理鄭魯榮,由限已過,一體牌招,以爲推移入直之地,何如?傳曰,允。
李肇源,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
李魯春,以備邊司言啓曰,持平鄭彦仁上疏批旨內,有所陳諸條,當詢大臣處之之命矣。取見其疏本,則首陳紀綱之頹弛,民生之困悴,廟堂之簿書期會,臺閣之謄傳故紙,未有一人忘身殉國,縷縷陳說,深致憂慨之意。如臣等無似,猥據匪據,不能事事,勤攻之來,惶愧樂聞之不暇,而今日百千萬事,莫先於廣開言路,祖宗朝盛際,昌言格論,日積公車,上有弗咈之德,下有繩愆之美,淸議恢張,直道興行,流風餘韻,尙令人激感,而邇來俗習靡靡,日就骫骳,衮職官邪,久矣無聞,此亦臣等不能導勸之責,而立殿陛之間,與宰相相可否。諫臣之職也,有懷無隱,寧激無渝,使朝陽鳴鳳,復見於聖世,深有望於掌言責之地也。繼陳諸條中,其一,金吾擬律判堂譴削事也。今番諸道繡啓後,被拿諸守令,或行査後擬律,或不査而直勘,査之當否,勘之輕重,固未必一一平允,最後歇勘云云,亦未知的指何囚,而王府議讞,亦宜各有所據,則今不可遽施譴削之重典,置之。其一,壯營別庫之出付有司者,趁卽擧行事也。別庫財力之特付有司,實出於宮府一體之聖意,而間因事故,未免擧行之稽滯,致煩臺臣之□歎,亦不勝慙悚,而今則屯土錢穀,皆有區處,別單啓下,亦已多日,更無可論矣。其一,禁隷作挐闕門之外,賤流橫行閭里之間,騎省之閽禁不嚴,監臺之呈課無聞,鑾蹕未還而衛班先空,享帖一頒而疏散相繼事也。凡此諸條,誠如臺臣所言,臣等之所共憂歎,其中或有已經査勘之事,更爲預加嚴飭,復踵前習者,隨現勘處。其一,連山降號,旣無所施,革邑在所應行事也。邑民戕倅,實係無前之變,永革其邑,果合大懲創之擧,而疆界有限,民社有定,其來已至數百年之久,一朝廢革,恐多掣肘,分付本道,降置本縣於五十郡縣之末,以示不齒之意。其一,閭巷之間,遊宴無節,嚴飭法司,量加禁戢事也。閭巷小民之聚會張樂,不但有糜費之弊,乘醉鬪鬨,甚至有殺越之變,挾娼會飮,本有禁條,攸司自當按例而行矣。其一,嶺南一路,罕登朝籍,另飭詮臣,廣加收錄事也。嶺南素稱人材府庫,先賢遺風,尙有可觀,藉曰今不如古,讀書澡行之士,必多其人,採探而登聞,拔尤而奬用,道臣詮臣之責也。以此意另加申飭,留意薦拔,以副朝家求材之意。其一,前承旨金翰東,被家煥之豢養,甲寅一疏,爲家煥立幟,爲邪術護法,再昨夏秋,身在京輦,奄遭崩天之慟,而因山之前,無端決歸,大小祥祀,中月禫禮,偃然在家,一不來哭,潛懷怨懟,不顧臣節,爲先施以絶島定配之典事也。前後臺章之論翰東者,多矣,未有如此疏之指陳罪狀,極其嚴峻。渠之受恩於先朝何如,而天崩之際,身旣在京,不待因山,遽卽還鄕,遂至終祥,一不來參,他事固勿論,卽此一事,焉逭重律?前承旨金翰東,亟施竄配之典,以謝嶺士,何如?傳曰,允。
吏曹啓目,帖連啓下是有亦,觀此奎章閣待敎李敎信上疏,則以爲,臣之父行承政院左承旨臣魯春,方帶春秋兼銜矣。臣之記事官之任,揆以公格,自在當遞之科,特命遞改,以存公格亦有白有臥乎所,閣臣兼帶春秋,例不得減下是白乎乃,父遞子仍,有所未安,故前已減下是白如乎,李敎信兼帶春秋館·記事官之任,今姑減下,何如?判付啓,依允。
判義禁趙鎭寬疏曰,伏以臣之向來一疏,職是急於必遞,未暇緩聲,意非在觸激而多所箚着,語自有段落而易歸混圇,雖緣臣悶迫之切疎闇之甚,而原其心,豈有他也?竟致大僚之深引,遂蒙薄罷之寬典,罪重罰輕,惶恧無地,不自意甄敍旋降,職名荐加,愆尤如臣,何以得此?惟當以體諒爲感,末勘爲倖,收錄爲榮,妄着自愧,徑情自戒而已。其於多小誚責,雖則頻仍,而凡事已過則心平,徐究則情見,臣豈敢仰首自鳴,重犯多言之咎哉?臣旣躬奉恩造,時値嘉會,瞻望廷僚之奔走,若在天上,固宜竭蹶趍承,補前日未效之忱誠,而顧此判金吾新銜,是果何等任也?非可以品秩之纔變,而有所濫竽者,且況蒙勘未幾,訟罪莫贖,又何敢自同無故之人,猥處匪分之地乎?天牌狎臨,承膺無路,略構短章,仰瀆崇嚴。伏乞聖明,俯賜矜察,亟收新命,以尊公體,以安私分,不勝幸甚,臣無任云云。答曰,省疏具悉。今屬過境,卿其勿辭行公。
獻納鄭晩錫疏曰,伏以人臣之事君,欲推其所學,施之邦國,而非爲利祿也。人君之用臣,欲資其所能,達之政治,而非爲恩倖也。故學無可推,則不敢輕受其非分,能無可資,則不可謬擧其匪人。夫然後上盡器使之道,下絶負乘之譏,而衆職咸擧,治道乃成焉。今臣本儱侗闒茸之一庸夫耳。姿性則百無肖似,事務則一切昏聵,從前僥冒言責者,凡幾遭矣,而曾不能出一言論一事,以效襪線之補,每自循省,不覺顔騂而身粟。況今天心未豫,而霜降太早,雷作不時,民力已竭,而父子不保,隣族受困,此政君臣上下,汲汲皇皇,求所以格天保民,而然而紀綱頹而莫振,廉恥壞而罔勵,公道杜絶而未能恢張,貪風熾盛而無所懲畏,言路多諱而官箴亦廢,刑章失中而倖免或多,大小內外,恬嬉偸惰,惟以持祿保位爲妙訣,營私趍利爲能事,擧皆泄泄然不知憂懼,賈誼所謂抱火厝之積薪之上,而因謂之安者。不幸近之于斯之時,宜揀公忠達理有風裁者,而置諸諫官,使之繩糾愆謬,釐補穿弊,上以正時政之失,下以達民生之苦,以盡其耳目之責,豈可以如臣下劣之流,苟然充位,任其尸素?且況今夏之奉命,尤是臣不敢當之任,而及見諸倅之供,果著僨事之罪,臣固當杜門訟愆,不敢抗顔開喙,而第敢略陳其梗槪,惟聖明垂察焉。尙州·咸陽之諸般犯科,吏供明白,印跡的實,而猶且分疏,或稱謬例,或稱公用,私分而若諉以謬例,則倉庫將無留儲之穀乎,料販而若托以公用,則公貨一任掊克之資乎。此兩邑未論輕重,旣被勘律,臣不必細論,而至若晉州牧牟還一千八百石之私分,倉簿班班可考,而對臣酬酢,無辭服罪,又書勸隣倅,同歸不法,及其納供,虛辭粧撰,留庫皮牟,盡數私分,而謂以加分之數,只爲四百六十石,牟還勘簿,已在昨秋,而謂以報營磨勘。在於今夏畢分之後,臣之出道時,取見其分留勘簿,而謂以繡衣之來,適値於分留未報之前,其所爲言,節節無稽。身爲官長,若是誣飾,則歸對吏鄕,其必曰夫子未出於正,將何以杜其奸而戢其猾乎?固城則書役所之斂錢,自官成給,其勸善文,分排收斂,合數爲一千八百七十餘兩,而只擧其先捧者一千一百七十兩零,論列矣。該倅之供謂以,各廳則勸分出物,鄕民則隨宜添補,初無自官排斂之事云。苟如是,則勸善文之打着印署,果誰主之,大小面之分排多小,果誰定之,而數間屋子之重修,奚至近二千金之斂乎?且其供謂以,牟還私分之分留勘簿中,如例懸錄云者,效尤晉倅,何足道哉?左兵營所屬各倉,果皆有年例作錢條,各營作錢條,監色色落代錢條,故臣於査簿時,右項諸條,一一計除,抄出其加數作錢者,而有所論列矣。今其供鋪張應作之用,捏合私用之數,而若無一斛之加作者然,且秋糴時精穀濫斛,則民之納價,不期翔而自翔,春糶時麤殼半斛,則官之給價,不期低而自低,春直反減於秋直,其陰浚巧斂,甚於勒奪,而在公則昨陳今仍,無補緩急之備,在民則多納寡受,自致朘削之苦。今其供高價則托以軍餉,廉直則稱以民願者,眞所謂掩耳偸鈴也。臣之潛行時,遍觀城堞而村民之言,營屬之招,亦皆謂不易一磗矣。今其供,石灰楡汁之多入材瓦鐵物之措備云者,若諉之秋等修葺,可也。春等後之至六月不爲營始者,何也?百雉粉堞,周遭江上,其修葺與不修葺,萬目所覩,十手所指,而猶尙如此,則其他穀物之暗地幻弄者,何辭之不可飾乎?自已犯科,而謂之年久襲謬,簿籍見捉,而謂之風聞過誤者,誠不滿一哂,彼皆以世祿之家,或爲守宰,或爲閫帥,初旣無難犯科,終又容易飾詐,則若慶橚爰辭之與吏招相反者,固不足責也。此不過掉脫罪過,苟全祿位之計,誠可哀也,而臣竊有憂歎而慙恧者。蓋君依於國,國依於民,民安則國如盤石,民離則國如累卵,故列置守宰,分設營閫,非以榮其身,只欲厚民生而奠民居也。若其上之所以命臣,臣之所以奉命,亦惟在於察民疾苦耳。故凡有見聞,査究條列,而猶懼其罷軟不勝,墜失明命,令多分疏而落空,還穀之私分,例也,公物之料販,例也,修城穀修繕錢之私用,亦例也,哀彼民生,未蒙察眉之聖澤,徒增切骨之深冤,終必至於轉而之四,無所控訴,此莫非臣之不肖無狀,使朝廷之命不尊,民生之苦未達,已是臣罔赦之罪,而且彼旣無罪,臣當反坐,亟被虛罔誣人之律,然後刑政得宜,朝綱始肅,而況其右兵營泗川縣之道査,尙未究竟,則臣方俟勘之不暇,分義雖重,廉防甚嚴,屢犯違傲,末由竭蹶,有臣如此,生不如死。伏乞天地父母,察臣之懇,諒臣之情,亟削臣職,仍勘臣罪,以爲負國辱命者之戒焉,臣無任云云。省疏具悉。上款所陳,方當警懼之時,見爾疏許多說弊,何無一言繩糾?下款事,任㸁疏廟堂回啓見,可悉矣。爾其勿辭察職。
壬戌十月初一日辰時,上御熙政堂。進講入侍時,參贊官金宗善,假注書柳聖儀,記事官洪秉喆·金蓍根,領事沈煥之,檢討官吳淵常,待敎李敎信,以次進伏訖。煥之曰,日候陰冷,聖體,若何?上曰,一樣矣。煥之曰,寢睡·水刺之節,何如?上曰,一樣矣。煥之曰,大王大妃殿氣候,何如?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。煥之曰,症候尙未快復乎?上曰,未及差復矣。煥之曰,嘉順宮氣候,何如?上曰,一樣矣。挾持,仍跪傳講冊于煥之。煥之跪受而展奏。上讀前受音一遍訖。煥之讀奏,自南有喬木,止喬木三章。上讀新受音一遍。煥之解釋章句以奏。上繼讀五遍訖。上曰,文義陳之。煥之曰,此篇別無文義之可以敷陳者,而大抵周都在岐西,而江·漢爲近,故舊染淫亂之俗,先被文王之化而於變矣。文王之德,本之修齊,而義化之行,見諸南國者如此,則見一漢廣之詩,而天下之正家,可知矣,天下之家正,而天下之治平,可見矣。非被聖人之化,而能若是哉?此外更無逐章陳列之辭矣。上曰,玉堂爲之。淵常曰,此章蓋言文王之化,而大旨所云先被江·漢之間者,可見其自近而遠也。婦人之性,偏塞難化,出游之女,習於游冶,尤爲難化者也。今夫淫亂之俗,化爲貞一之操,則民俗之丕變,由此而可知也。臣伏見羹墻錄,英廟讀二南,敎曰,以文王之化,江·漢之女,猶恐有强暴之奪志,而先正臣趙光祖,以人臣爲都憲,化行俗美,至於男女異路,豈不盛歟?近日京外風俗不如古,此學校之政廢,而小學之道不明故也。自今申飭京外,勸課諸生,必以小學爲重。大哉,聖人之訓也,此豈非今日殿下所當繼述者乎?孔子曰,德之流行,速於置郵而傳命,德化之孚應,捷如影響,光祖人臣也,而尙然矣,況人主居崇高之位,布宣德化者乎?此章之意,專以文王之德化爲言,伏願深加體念焉。上曰,所奏,好矣。上曰,閣臣爲之。敎信曰,以錯薪起興,而欲秣其馬,註亦以爲悅慕之辭。凡人有慕悅之心,則必欲親附而不覺自託於卑下,故游女之心,初非欲使人悅慕,而故爲此端莊之貌也,特望見之人,自不覺其有此悅慕之意焉。孟子謂文王,以百里爲王,而以德服人者,中心悅而誠服,原其文王以德服人之意。亦非先有心於服人,人自服之耳,此意與孟子之言參看,則可見文王推行德化之本矣。淵常曰,言秣其駒,慕悅之至也,終不可求而敬之深也。此江·漢之男子,以游女言之,而此言以人主求賢之意,反以體驗,則好矣。人君於賢者,非慕之至,則無以致敬,非敬之深,則無以致之,慕之而不敬,則賢者必不肯幡然矣。此等處留神,是臣區區之望也。上曰,此篇皆是比體,而以南有喬木爲興,漢之廣矣爲比者,何也?煥之曰,上四句,以喬木不可休,對游女不可求而言,故屬興,下四句,但以漢廣不可泳,江永不可方,以比貞女不可復求之意,而不說其所比之事,故屬比。此所以興比體製之殊,備見於一章之內者也。上曰,江·漢之俗,好游,何也?煥之曰,其風俗自來如此矣。上曰,文王之前,亦然乎?煥之曰,殷京在河北,而江·漢在其南,則曾王化之所未及者也。故其俗自來好游,至于文王之初,而始服其化矣。煥之曰,因成均館草記,儒生捲堂事,有令廟堂,詳細稟處之命矣。近日京外儒生輩,以微細事,輒作通文,自相擠陷,誠一痼弊也。欲正士趍宜禁此習,而導齊儒生之本,實在泮宮。今此通文與捲堂事,令泮堂,査問畿營爲稟處之地,似合事宜,敢此仰達矣。上曰,依爲之。出擧條宗善曰,卽伏見平安監司·義州府尹·鳳城甲軍去來狀啓,則多有沾汚處,故査問於顉來陪持,謂以渡水時致此云。專撥狀啓,何等重大,而有此疎漏,事極可駭,原狀啓,所當還下送,使之改修正上送,而係是邊情,雖不得不捧入,而該道臣及府尹,常時不能檢飭之失,不可無警,推考,何如?上曰,依爲之。出擧條命挾侍,出酡酪粥雉灸,分饋大臣·閣臣·玉堂·承史訖·命退,諸臣以次退出。
壬申十月初一日申時,上御熙政堂。召對入侍時,參贊官李魯春,檢討官吳淵常·徐長輔,待敎李敎信,假注書柳聖儀,記事官洪秉喆·金蓍根,各奉綱目第十一卷,以次進伏訖。上開卷,命讀之。淵常讀自起癸亥,止遼東。上曰,下番讀之。長輔讀自四年,止按職如故。上曰,參贊官讀之。魯春讀自起明堂,止爲證則末矣。上曰,閣臣讀之。敎信讀自徵能治河者,止高宗。上曰,注書讀之。賤臣讀,自置西海郡,止太師。上曰,上番讀之。秉喆讀自五月,止象刑。上曰,下番讀之。蓍根讀自發定陶恭王,止大司徒。上曰,文義陳之。淵常曰,自此卷爲王莽篡逆之後,尤無文義之可以敷奏者矣。西漢衰亡,苟究其由,則亶由於宣帝之規模不大,元帝昏庸,繼以成·哀,政在外氏,委靡不振,如水益下,莫可救焉。平帝則繼立於大勢已去之後,固無可論,而若使哀帝,大奮發大振作,有意於扶顚支危,則可以轉危爲安,豈有王莽之禍哉?政法專尙柔道,則易致如此,故一弛一張,文·武之道,而中庸,以發强剛毅,足以有執爲言,又於知仁之下,着一勇字而歸重焉。此可見剛勇之不可廢,而孔子曰,剛毅木訥,近於仁,剛毅二字,似與仁道相遠,而非剛毅則無以成仁矣。故天行四時,春生秋殺,雨露之餘,必有霜雪,此王者之所當法也。且胡氏論明堂辟雍,引周易王者鄕明而治之語,此可以理會處也。臣向以明字,分至明與察察之明,有所仰達矣,而此明字,與他明字,煞有間焉。蓋王者繼天立極,代天理物,位極崇高,而治當光明正大,故王者所居之堂,名之曰明堂,天子南面而治,南,文明之方也,此所謂向明也。王者亦一天也,天之爲道,極其光明,日月星辰之繼曜,雨露霜雪之互行,不言而信,不動而威者,以其無私覆也。故太淸廓然,穹然無一毫滓穢,人皆仰之。人君之不能光明,以其一心,有物我之私,喜怒哀樂,不得其正,政令事爲,由是乖盭,於是護短藏拙之意,參錯於其間,以至宮府不能一體,上下互相疑阻,畢竟百度解弛,萬事隳壞,可勝歎哉?臣旣以護短藏拙之語,仰奏短拙,卽己之過失也。堯·舜以下,不能無過,故顔子不貳過,顔子亦有過,而此豈爲顔子之瑕疵乎?知其過而不貳,所以爲顔子也。程子曰,仲由喜聞過,今人有過,不喜人規,終身不悟,若以己之過失,不欲人知之,則不但欺人,便是自欺也,安有自欺而改過之理乎?宋太祖,洞開重門,使群臣如見吾之心云者,眞帝王大氣像,而光明正大者也。惟殿下,懋哉懋哉。上曰,其言,好矣。上曰,下番爲之。長輔曰,起明堂辟雍,徵通經異能,此等事,事非不可,而莽之設心所爲,則專出於假飾詐僞,沽衒名譽,此實尤爲痛惡處也。齊宣王問孟子以,人皆謂我毁明堂,毁諸已乎?孟子對以,明堂者,王者之堂也,王欲行王政,則勿毁也。夫起明堂而行王政,則可矣,不然則安用明堂爲哉?戔戔玉帛,賁于邱園,以招賢士,與之共國,是固治世之盛事,而如彼衰季,賊臣用事,則自以爲通經異能,而至者,亦不過貪榮嗜利之徒也。眞箇自好之士,復安有入其網羅之理乎?夫時君世主,政令弛措之間,不以虛僞應事物,惟以實心行實政,則所居之室,雖非明堂,而德政治化,自可以光明正大矣。思皇多士,生此王國,亦當彈冠于于,願立其朝矣,其於濟世經邦,豈少補也哉?明王致治之本,亶在於誠實無僞,伏願此等處,必加講究而體念焉。上曰,參贊官爲之。魯春曰,玉堂已陳之,而別無可達者矣。上曰,閣臣爲之。敎信曰,胡氏明堂之說,朱子旣取錄於此,雖謂之朱子之言,可也,而朱子詩經以爲,水旋邱如璧爲辟雍,泮其水於辟雍爲泮宮,皆是學校之名也。胡氏訓辟雍以和德者,本禮記註疏中語,而以爲非學校之名者,異於朱子之旨矣。朱子綱目,成於四十三歲,經書傳註,成於四十八歲,則此非晩年定論也。大抵明堂,是人君出治之所,而室各有八窓,通明四達,故所以取譬於人,則心爲一身之主,而以言其主宰,則云天君,以言其神明所舍,則云八窓。又云靈臺,其取譬而命名者,皆有深義。凡宮室衣服之制,莫不寓義於名物制度之中,而矧此明堂辟雍,王政制度之大者乎?古人云,顧名思義,政謂此等處而言矣。上曰,莽雖爲此,天下必不信,何故而爲之耶?淵常曰,誠然矣。莽雖爲此,天下誰肯信之乎?上曰,變異見於上之時,莽亦不能文,而於此則欲爲文之,果何意耶?淵常曰,誠然矣。徒假故制,欲效美名,而安得以文之也?上曰,云敞之事,可謂難矣,而他門人之更名者,有愧於敞矣。淵常曰,難矣。君師父一體,敞於吳章,旣師事之,則收屍棺斂,可謂大義,而敞之此事,千載之下,令人擊節,門人之更名者,敞之罪人也。上曰,逄萌事,何也?淵常曰,逄萌,無不可去之義矣。上曰,逄萌,曾仕者耶?淵常曰,史稱北海逄萌,而不記其官,似是未曾仕宦者也。上曰?然則與彭宣有異,此時又與彭宣時不同矣。淵常曰,聖敎至當。臨難去國,大臣則不可,而如逄萌者,無不可去之義矣。上曰,遣太僕王憚等八人,行天下觀風俗,何也?淵常曰,此亦王莽誇張之擧也。上曰,紹嘉公·承休公,是改前日所封者之號耶?淵常曰,臣未能詳記矣。上顧謂敎信曰,閣臣所見,何如?敎信曰,然矣。如紹嘉公·承休公云者,古無其例,只以國名,加於公字之上,如周公·召公之類,是也。王莽,每事模倣古制,故有此改封之擧矣。上曰,考見第十卷,可也。命退,諸臣以次退出。
上在昌德宮。停常參·經筵。
李魯春,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李魯春啓曰,合辭方張之時,兩司無詣臺之員,事甚未安。除在外未署經外,未肅拜·呈告人員,竝卽牌招,何如?傳曰,允。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
尹光普啓曰,右副承旨南履翼,今日不爲仕進,卽爲牌招,何如?傳曰,許遞,前望單子入之。
尹光普啓曰,分承旨金履永,今日不爲仕進,卽爲牌招,何如?傳曰,許遞,前望單子入之。
承旨前望單子入之,金近淳落點。
分承旨前望單子入之,趙萬元落點。
傳于李魯春曰,進講入侍。
尹光普,以吏曹言啓曰,卽接掌樂院牒報,則以爲,明日仁政殿殿座時,殿庭協律郞,本院正,當爲進參,而正金在昌,纔已改差矣。其代,卽速變通差出,以爲擧行之地云。掌樂院正未差之代,口傳備擬以入之意,敢啓。傳曰,知道。
吏曹口傳政事,以申龜朝爲掌樂正。
傳于金宗善曰,召對爲之。
李魯春啓曰,行大司憲李直輔,掌令宋稚圭·金日柱在外,執義李顯道,持平鄭彦仁·任㸁牌不進,監察茶時之意,敢啓。傳曰,知道。
以副應敎閔命爀,校理李好敏,副校理鄭魯榮牌不進罷職傳旨,傳于李肇源曰,只推。
以檢閱洪秉喆,禁推傳旨,傳于李魯春曰,分揀。
李魯春,以備邊司言啓曰,壯勇營,時在銀錢米木布,區處別單書入之意,敢啓。傳曰,知道。
壬戌十月初二日辰時,上御熙政堂。進講入侍時,參贊官李肇源,記事官金·洪秉喆·金蓍根,領事徐龍輔,檢校直閣朴宗慶,侍讀官洪奭周,以次進伏訖。龍輔等曰,近日則朝候甚涼,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔等曰,大王大妃殿氣候,何如?上曰,一樣矣。龍輔等曰,王大妃殿氣候,何如?上曰,一樣矣。龍輔等曰,惠慶宮症候諸節,今則何如?上曰,大體一樣,而姑未快差矣。龍輔等曰,嘉順宮氣候,何如?上曰,一樣矣。龍輔曰,小臣以煖帽事,敢此仰達矣。大凡諸臣服色,從上服爲可,雖値日寒,如非自上進御煖帽之時,則諸臣不敢着之矣。且伏念,先朝每於日未寒之時,則必使入侍諸臣,脫置煖帽於廳上,而入房內矣。上曰,如殿座及賓對之時,則上雖不爲進御,而諸臣則着之,可也。龍輔曰,明日亦當殿座,而日氣不至甚涼,自上若不進御煖帽,則諸臣似當從上服不着矣。上曰,昨日眞殿行禮時,亦御煖帽,明日殿座,亦欲進御矣。龍輔曰,然則此後次對及殿座之時,則諸臣皆着之,其他房內入侍之時,則皆於廳上脫置而入,爲好矣。上可之。仍敎曰,殿座日,則進講不爲乎?龍輔曰,然矣。上開卷。挾侍跪傳講冊于龍輔。龍輔跪受而展卷。上讀前受音一遍訖。仍敎曰,今日當講汝墳麟趾二篇乎,只講汝墳一篇乎?龍輔曰,此下麟趾篇雖小矣,然進講不必務多,一篇亦好矣。龍輔讀奏,自遵彼汝墳,止汝墳三章。上讀新受音一遍。龍輔解釋章句以奏。上仍讀五遍訖。龍輔曰,此詩,乃南國婦人之作也。周南諸侯之國,深被文王之化,故至于婦人之吟咏,亦得性情之正。上章之惄如調飢,哀而不傷,下章之不我遐棄,樂而不淫,前二章,篤於夫婦之仁,後一章,篤於君臣之義。此可見德化所曁,而其中父母孔邇一句,尤當深看處也。此時文王,雖三分天下有其二,非周之天下也,乃殷之天下也,而德化攸覃,齊民服從,至於他國之民,愛戴文王,若子之於父母,文王之使民如此者,非家諭而戶說也。究其所以然,則本自一心上推去。夫人主一心,萬化之原也。好善惡惡之心,得之天性,下愚與上聖,同此心也。故上之人好善,則是亦斯民之好也,上之人惡惡,則是亦斯民之所惡也。此大學所謂民之所好好之,民之所惡惡之者也。外面泛言,則善與惡甚相反,而若究其善惡所由分之幾,則只是一念之差,通書所云幾善惡者,卽此之謂也。一念初萌處,苟或一毫不善,則這便是惡也。善之所以爲善者,動靜云爲,一出於天理之公也。惡之所以爲惡者,動靜云爲,或出於人慾之私也。雖以講讀言之,聖經賢傳,誠心好之,惓惓服膺,則此天理之公也。若以不得已之意,强勉俯就,則是人慾之私也。人主必於一念之發,克審善惡之幾,去惡而從善,積累而施措,以至於從民所好之域矣。彼桀·紂則只爲私慾所媕,終至暴惡,衆叛親離,而文王之德,純然一出於天理之公,從民所好也。故至於他國之民,視文王如父母孔邇。伏願於此一句,深看而體驗焉。上曰,閣臣陳之。宗慶曰,大臣以善惡之幾仰奏,其言,誠好矣。大體日用事爲之間,是非判焉,善惡分焉,有不可揜者矣。雖以此篇言之,惄如調飢,方其未見之時,思之也切,故發而爲憂傷之辭,不我遐棄,當其旣見之後,喜之也深,故發而爲欣悅之辭。喜怒哀樂,動於中而著於外,咨嗟咏歎之際,邪正是非,推可見矣。音響節奏之間,治亂得失,有足觀矣。是故治世之音,和而平,亂世之音,怨而勞,其政也和,故其音諧,其政也乖,故其音怨,此所謂聲音與政通者也。詩之爲文,異於他書,諷詠之際,自有言外之旨,伏願以是體驗焉。上曰,玉堂陳之。奭周曰,漢廣·汝墳,皆南國之詩,而編之於周南者,蓋以被文王之化而有此詩也。江沱·汝漢,距周都爲數千餘里,而文王之德化,至及於汝漢之庶民,民之從之也,如桴鼓影響之捷,其爲上行而下效,本自關雎之化所推,則人主於閨闥隱微之際,可不愼哉?是故古昔哲辟,必用力於一心上隱微之地,以之身修而家齊,國治而天下平焉。後世人君,則反是,每於接臣隣出辭令之際,則不無修飾之端,至於燕閑幽獨之中,則或有放肆之擧。此無他,人主處九重深邃之地,輒以爲此幽獨之事,外人豈得知也?遂至隨事放過之境,殊不念閨門之化,覃及於遠,有欲掩而不得者,其可忽乎哉?閭巷匹庶,猶以愼獨二字爲爲學之原,何況於帝王之學乎?且伏念,二南之詩,卽房中之樂也。人主必採閭里歌謠之詞,被之管絃,奏之房中者,蓋以民情大可見也。雖以此篇惄如調飢一句言之,至化所曁,發而爲詩,故其言怨而不傷,若使國無善政,一物不獲其所,則其發於歌謠者,豈得如是乎?大抵人君,豈欲使民勞苦,而或於土木事役聲色玩好之間,不能制一己之私,則其流之害,自及於民矣。誠於此等謌謠諷詠而玩繹之,則王化之所推,民情之所發,自可推類而知。伏願體念焉。上曰,此云父母孔邇,紂雖暴也,而旣有天子,則百姓何得以文王爲父母乎?龍輔曰,其時紂爲獨夫,文王乃聖人,故民心自然背紂而向周矣。上曰,此時若無文王之命,而供紂之役,則百姓當尤爲怨歎乎?龍輔曰,汝墳之人,以文王之命而往役,故猶以爲慰,若無文王之命,則當至土崩瓦解之境,奚但怨歎而止乎?上曰,文王若不率傍國,以服事紂,則民將不以父母孔邇視之乎?龍輔曰,紂雖無道,文王若不服事,則是有違於天理之正,百姓之愛戴難保,其若是之摯也。雖然文王,亦豈有如是之理乎?上曰,汝墳之人,非文王之民乎?龍輔曰,然矣。汝南之邦,卽服從文王之國也。仍奏曰,俄者閣臣·玉堂所奏,甚好,而玉堂之愼獨與民情等語,尤合體念矣。在昔班彪之言有曰,漢成帝,尊嚴若神明,成帝之心,自以爲臨朝凝重,修飾外面,使人望之,儼然可畏,則此足以欺天下之人。雖然夷考其燕居之時,興居無節,寵嬖蠱心,當時漢業,有衰微之歎,至于後世,亦以沈於酒色,譏議之,雖欲外飾,苟不愼獨,則十手十目,其可欺乎?雖以民情疾苦言之,至若征伐營造等失德之大者,固不暇論,而凡係國用,雖些少之物,皆出於民,民之疾苦,在所當恤,而向來御題,若曰先知稼穡之艱難,乃逸,臣等固欽仰聖意之留念於此矣。試以目下易知之事論之,則彼硯匣,卽些少之器也。其所營造,豈至害及於民,而國事則不然,造作之物力,戶曹主管,貢人進排,貢價則自惠廳上下,而惠廳所儲,乃田稅大同也,小民之輸納大同也,男負女戴,粒粒辛苦,而官長苟非其人,則必至濫捧,京司所納,爲一二斗,而小民所費,輒倍其數矣。諸般國用之經費,皆自稼穡艱難中出來者也。是故昔宋仁宗,夜索燒羊,已而思之曰,朕若不時求此,則羊必多傷,民受其弊,遂令勿索。漢文帝,方營露臺,當入百金,而謂以百金,中人十家之産,何以臺爲?特命置之。夫燒羊微物也,百金些財也,而爲念民生之疾苦,愛惜其用,後世以二后之事,稱其賢焉。大體臨文之際,不必拘攣於章句訓誥之末,必須推類而驗之。觀汝墳之詩,則必思文王行何德政,而百姓之愛戴如此,反覆尋思,旣得其所以然,則必體而行之,商紂有何虐政,而百姓之怨懟如彼,反覆尋思,旣得其所以然,則必惕然戒之。伏惟聖上,動法文王,豈或近似於下段所云,而其在鑑戒之道,當如是矣。文王之爲治,本自閨闥之化,故桃夭以上諸詩,皆言修齊之事也,兔罝以下諸詩,皆言治平之事也。以其有關雎之化也,故擧而措之,無遠不屆,至他國之民,愛戴文王如父母。伏願誦詩之際,必如是深推而觀焉。上曰,魴魚,何爲而尾變爲赤乎?龍輔曰,註云,勞故然矣。仍奏曰,前者勸講時,皆讀十遍矣。今日進講,則只讀五遍,自內多讀之乎?上曰,近日則夜長,故夜亦讀之矣。龍輔曰,夜氣淸明,尤合於體認工夫矣。上曰,閣臣沈象奎,付檢校之後,尙無入直之事,何也?龍輔曰,在外不上來云矣。上曰,從近上來之意,自本閣催促,可也。上掩卷,命退。龍輔還傳講冊于挾侍,仍退出。宗慶等隨而出。肇源曰,訓鍊大將李漢豐上疏,昨旣還下,問議大臣矣。原疏,何以爲之乎?上曰,姑置政院,可也。命退,承史以次退出。
壬戌十月初二日申時,上御熙政堂。召對入侍時,參贊官金宗善,侍讀官洪奭周,檢討官徐長輔,待敎李敎信,記事官鄭宗顯·金蓍根,各奉綱目第十一卷,以次進伏訖。上曰,注書何不入來乎?宗善曰,講冊未及取來,故遲滯矣。上曰,注書何爲而不持冊乎?賤臣追後奉冊而進伏。宗善曰,上番翰林洪秉喆,家有時急拘忌之事,陳疏徑出,故禁推傳旨,依例捧入矣。上曰,然則原啓辭爻周,禁推傳旨還入,可也。賤臣承命而出,傳旨持入。宗善承書分揀以出。上開卷,命讀之。奭周讀自太皇太后,止詔曰可。上曰,下番讀之。長輔讀自孺子用安,止不與直。上曰,參贊官讀之。宗善讀自秋九月,止竟不得信。上曰,閣臣讀之。敎信讀自初始,止奏可。上曰,注書讀之。賤臣讀自十二月,止欲求之。上曰,上番讀之。宗顯讀自我漢家,止婦人之仁悲夫。上曰,下番讀之。蓍根讀自新莽,止示神焉。上曰,文義陳之。奭周曰,此卷蓋言王莽篡逆之事,而莽已盜竊權柄,則漢之大勢已去矣。然而漢之所以爲漢,莽之所以爲莽者,自夫五侯之時,不能防微杜漸之故也。西漢專尙忠厚,可謂三代後小康之國矣,而當王氏擅權之時,朝廷之上,曾無一介忠諫之士,審機於內而逆折奸萌者矣。翟義·劉崇之倡義起兵,孰不感泣,而方伯連帥之間,又無一介忠志之士,援救於外而亢扞國難者矣。苟究其由,則蓋自元·宣之後,不能培養士氣而然也。此時有若何武·鮑宣直節之士,已皆斥逐,而其惟進用者,不過孔光·劉歆諂附之徒而已,則漢之衰微,其所由來者遠矣。人君非不知忠直之可用,而好臣其阿諛順指者,誠以有言逆于予心,則惡之,有言遜于予志,則好之也。然其所謂阿諛順指者,非出於願忠之心,而專爲持祿位,保妻子之計也。故當其倉卒危難之際,利在權臣則附之,利在賊臣則附之,復安有捐身報國之心也哉?若夫忠賢正直之士,面折廷爭,犯顔極諫,譬如苦口之藥石,雖不爲人主之樂用,而及其倉卒危疑之際,伏節死義之人,則向所謂忠賢正直之士也。非被人君培養之化,而能若是乎?漢之權勢,專在外戚,而外戚之所以縱橫者,亦由於元·宣後士氣委靡之故也。培養士氣,逆折奸萌,實是爲人君鑑戒處也。上曰,其言好矣。上曰,下番爲之。長輔曰,上番陳奏之言,好矣。當天下寥寥無一介義士之時,義·崇數人,奮不顧身,扶義起兵,則可謂差强人也。蓋翟義,方進之子也。方進通經術爲宗師,則義之所以起義者,必有得於家庭之學矣。班彪之言曰,莽以外戚縱橫,雖有賁育之勇,不可敵,而翟義·劉崇,不量其力,懷忠奮發,以亡其家云者,亦甚無理矣。是時豈顧身之時哉?義之死,可謂死得其所矣。假令漢氏,崇尙文治,培養士氣,作成人才,有如三古之盛,則必無王莽之禍,而雖或有之,亦豈無忠義之士,群起輩出,奮不顧身,而爲國效死者乎?惜乎,漢氏之不能培養,而以致哀·平之委靡不振矣。上曰,參贊官爲之。宗善曰,上番防微杜漸之說,誠好矣。大抵王莽之篡逆,始於成帝封五侯之日,而太后不能檢制,至於勢成威立,莫可奈何,則雖握璽不與,何可及也?易曰,履霜堅氷,陰始凝也,馴致其道,至堅氷也。王莽之本,實由於太后馴致,故綱目特書以太皇太后,詔莽稱假皇帝,朱子之旨深矣,而孔子所謂,非一朝一夕之故,由辨之不早,是也。經史相爲表裏,於此等處,可以理會矣。上曰,閣臣爲之。敎信曰,此云更造貨,蓋造貨本意,專出於凶年饑饉之時,欲其貿遷有無,以權一時之宜者也。後世則專事末利,故此實爲有國之痼弊也。洪範有曰,食曰貨之訓,而以食爲先,則農爲本而貨爲末,可知矣。古者諸侯百官之祿,皆以田制均分,漢時亦有千石萬石之號,而叔·季以來,井田廢而兼竝交作,貨幣行而奸僞日滋,況如王莽錯刀契刀之說,又何足道哉?夫貨者,流行之物,而農者,天下之本也。伏望觀其本末,而以重食重農,爲王政之本焉。上曰,新井石牛之說,皆是詐僞之言乎?奭周曰,未能詳知,而設或有之,乃災異而非美祥也。況如臨淄人夢新井之說,尤爲詐僞之言也。王莽,假符命以眩耀天下,而又有若獻符命者,則必以爵賞誘之,故擧世莽波而有如此之說矣。上曰,劉崇·翟義之本末,俱有著見,而陳豐之下落,無所槪見,何也?奭周曰,豐,其時年少,雖有義勇,而別無可稱,故似不見矣。上曰,竟不得信,何也?奭周曰,漢之恩澤,尙浹於人心,聞信起兵,天下義之,藏匿其蹤,故似不得矣。上曰,哀章旣云學問,而又曰無行,則其所謂學問者,非眞學問耶?奭周曰,學問者,但指其講習文字耳。後世所謂學問云者,率多泥於章句之末,而漢雖稱近古,如孔光·劉歆之以大儒名世者,甘自陷於諂附賢莽之科,如哀章者,又何足論哉?上曰,哀章亦劉秀之類也。奭周曰,聖敎誠然矣,而劉秀,則比哀章,尤有甚焉。章之學問,固無足論,而至於秀也,經術文章,俱非章比,況其父劉向之爲漢家攻王氏,實是斷斷忠赤,則以向之子而爲莽之黨與者,其不孝不忠,尤倍他人矣。上曰,召對不爲之時,則玉堂以故事陳奏,可也。仍命退,諸臣以次退出。
上在昌德宮。停常參·經筵。
上詣仁政殿。告期還內後,內閣·政院·玉堂·藥房口傳問安。答曰,知道。
李肇源啓曰,明日常參·經筵,取稟。傳曰,停。
李魯春啓曰,行大司憲李直輔,掌令宋穉圭·金日柱在外,執義·持平二員未差,監察茶時之意,敢啓。傳曰,知道。
金近淳啓曰,今日殿座時,入直禁軍·出番禁軍·挾輦軍·槍劍軍·駕前別抄甲士·騎士·把門甲士除出,標信請出之意,敢啓。傳曰,知道。
傳于金近淳曰,侍衛軍兵毛具。
李肇源啓曰,正使左議政李時秀,副使判尹李敬一,奉敎告期禮畢云矣,敢啓。傳曰,知道。
李肇源啓曰,臣肇源,今日外宣醞進去下直之意,敢啓。傳曰,知道。
尹光普啓曰,分承旨趙萬元在外,無以備員,何以爲之?敢稟。傳曰,許遞,令該曹,口傳差出。
吏曹口傳政事,以李存秀爲分承旨。
尹光普啓曰,假注書柳聖儀身病猝重,勢難察任,今姑改差,何如?傳曰,允。
柳聖儀改差,代以南吉寬爲假注書。
李肇源,以奎章閣言啓曰,檢校直閣沈象奎,昨承筵敎,使之催促上來,則謂有身病,不爲上來,事體所在,誠極未安。推考,更爲下諭,申飭上來,何如?傳曰,允。
金近淳,以備邊司言啓曰,卽見平安監司金勉柱災實分等狀啓,則以爲,平壤等二十二邑,置之稍實,定州等十八邑,置之之次,雲山等二邑,置之尤甚。仍以爲,年分災實槪狀,待各邑齊到,更爲條列登聞計料,後錄諸條,竝請令廟堂稟旨分付矣。其一,之次邑尤甚邑,新還當捧,若令一竝以本色還作,則實無準捧之望,之次邑尤甚面里,依前代捧,之次面里,限折半,尤甚邑尤甚面里,亦爲依前代捧,之次面里,限三分二,稍實面里,限三分一,以相當穀許令準折代捧,待明秋還作本色事也。其一,本道舊還,全在於江邊山郡,而擧皆被災新舊還,一時竝督,則災邑民情,誠爲可悶,尤甚之次邑所在舊還,限今年勿爲擧論,以紓民力之事也。其一,推奴徵債,限明秋防塞事也。其一,尤甚邑限明秋,勿定配所事也。本道今年穡事,淸北稍遜於淸南,果不無優劣之殊,分等依狀請施行,還餉代捧,自是謬例,固難每每許施,而道臣陳請,旣有參量,許多穀物之一時竝督,誠亦可念,與尤甚之次邑舊還,限今年勿爲擧論事,推奴徵債防塞事,尤甚邑勿定配所事,一體許施,何如?傳曰,允。
禁府啓目粘連,向前成時柱亦觀其所供,穀物之竝載一船,色吏之私自代送,雖在於裝發之後是如爲白乎乃,莫重稅船,有此臭載,則當初不善檢飭之罪,到今無以自解,以此照律,何如?判付啓,依允。又啓目粘連,向前金命淵,亦陰雨之備,固宜謹守,而一任監色,慢不察飭,致有失火之擧,揆以法意,極爲可駭,以此照律,何如?判付啓,依允。又啓目粘連,向前李重葉亦觀此啓語,所謂軍入里前洋,旣是行船熟路,則身爲船將,隱嶼有無,不能審察,有此致敗之患,事極可駭,以此照律,何如?啓依允。
吏曹參判李翊模疏曰,伏以臣於疾病沈頓之中,伏奉亞銓除旨,此乃臣往者叨冒之職,已試蔑效之地,譏議指摘之不勝,尙當有餘言,則不審聖明,何取而有此誤恩之重加也?臣誠惝怳感激,莫省所以。今之除拜是職者,或稱情勢,或言廉防,有若鐵限之莫踰,而畢竟踰而越之,曾不若折柳之樊焉。臣嘗病之,誠不敢易其言,而取必於至尊之前,强聒以情勢廉防等語,惟是身嬰奇疾,寢成膏盲,四體不利,陳力無望,此爲至難强耳。語云,量而後入,不入而後量,此猶以有猷有守者之出處去就之節而言之,臣則本無才猷,又乏持守,今皆不暇念及於此,至於自己疾,豈有不自量之理?三年一疾,岐黃殫技,四時流汗,眞元盡脫,風火上熾,眩暈隨作,神精迷忘,跬步喘息,方其劇時,凜凜有頃刻之慮。以此病狀,使之周旋政席,晨夜隨行,自量其不能也。參聞注擬,補助聰明,自量其不能也。若無所猷爲,袖手默觀,與政吏輩,旅進旅退而已也,則又奚取焉?此所謂無益於勝敗之數。如輪之一輻,蓋之一橑,有之可以備數,而無之不爲闕用也。夫疾病之來,人所不免,勞苦之極,天必呼之,臣之自量其難强之狀,亦已審矣。除命之初,宜卽陳暴,而誠不欲以狗馬猥賤之形證,每每煩瀆於紸䌙之下,徒事違逋,罪悔日積,怵然悸恐,不知措躬之所也。今則召牌屢違,惶隘轉甚,情窮勢迫,靡所因極,玆不得不疾聲仰龥。伏乞聖慈,俯垂鑑諒,察其不獲已之實,哀其至難强之情,特解其所帶亞銓之職,使得便意調養,隨分自在,以卒天地生成之澤,不勝大願。臣無任云云。答曰,省疏具悉。卿其勿辭,調理行公。
壬戌十月初三日巽時,上詣仁政殿。親臨告期入侍時,行都承旨尹光普,行左承旨李魯春,右承旨李肇源,左副承旨金近淳,右副承旨金宗善,同副承旨韓致應,記事官金,假注書柳聖儀,記事官鄭宗顯·金蓍根,待敎李敎信,先行四拜禮訖,以次侍立。上具冕服·玉帶·黑靴,乘輿出宣化門,由協陽門·肅章門,入仁政門陞月臺。左通禮跪啓請降輿,上降輿。左通禮跪啓請執圭。光普跪進圭,上執圭陞座。贊儀唱鞠躬四拜興平身,宗親文武百官,行四拜禮。贊儀又唱鞠躬四拜興平身,使者以下,行四拜禮。肇源進前跪啓請傳敎,由東門出。執事者,對擧敎書案從之。肇源降自東階,詣使者東北西向立。執事者,擧案降自西階,立於傳敎官之南,少退西向。贊儀唱跪,使者以下皆跪。肇源宣敎曰,聘輔國崇祿大夫領敦寧府事永安府院君金祖淳女爲王妃,命卿等行告期禮。宣訖,贊儀唱俯伏興四拜興平身,使者以下,行四拜禮。肇源取敎書函,授正使。正使進北向跪受,置敎書函於案。擧案者,對擧退立於使者之後,肇源,還侍立。贊儀唱俯伏興四拜興平身,使者,行四拜禮。使者,由東門出。擧敎書案者,由正門前行。使者,以敎書函,置于腰輿,細仗鼓吹前導,鼓吹備而不作,使者以下隨行。贊儀唱鞠躬四拜興平身,宗親文武百官,行四拜禮訖。左通禮進前,跪啓禮畢。上命侍衛前進,仍降座。左通禮跪啓請釋圭,上釋圭,光普受圭。左通禮跪啓請陞輿,上陞輿,出仁政門,由肅章門,入協陽門·宣化門,還內。諸臣以次退出。惠慶宮供上杏蠟膏製入桑灰水,自今日入之事。出榻敎
上在昌德宮。停常參·經筵。
未時,微有雷,申時,雷動有電光,灑雨下雨,測雨器水深三分。
昌城尉卒逝後,大殿·大王大妃殿·王大妃殿·惠慶宮,嘉順宮,內閣·政院·玉堂口傳問安。答曰,知道。
李肇源啓曰,明日常參·經筵,取稟。傳曰,停。
金近淳啓曰,禁衛營將官來言,今日本營軍兵,日次私習云矣,敢啓。傳曰,知道。
金近淳啓曰,御營廳將官來言,今日本廳軍兵,日次私習云矣,敢啓。傳曰,知道。
李魯春啓曰,行大司憲李直輔,掌令宋穉圭·金日柱在外,執義·持平二員未差,監察茶時之意,敢啓。傳曰,知道。
李肇源啓曰,吏曹郞廳來言,臺諫有闕,政事,取稟。傳曰,當日爲之。
李魯春啓曰,分承旨李存秀,今日不爲仕進,卽爲牌招,何如?傳曰,許遞,今日政差出。
兵曹口傳政事,副護軍單李存秀。
傳于李魯春曰,進講入侍。
李肇源,以吏批言啓曰,瓦署別提金相輔,受由過限,未上來,依例改差,何如?傳曰,允。
有政。吏批,判書徐邁修進,參判李翊模受由,參議任希存病。同副承旨韓致應進,啓曰,禮曹參議,今當差出,而擬望之人乏少,外任竝擬,何如?傳曰,允。
以洪羲運爲大司諫,金㙆爲執義,申爲司諫,金銓·南度中爲持平,李好敏爲獻納,金履永爲分承旨,趙尙鎭爲刑曹判書,許晊爲左尹,朴宗慶爲禮曹參議,李翊模爲同經筵,李致祜爲兵曹佐郞,尹鎰爲軍資判官,李顯相爲奉常主簿,尹義東爲掌樂主簿,黃載鼎爲瓦署別提,南陽進爲純陵奉事,金喜成爲桃源察訪,李晩中爲利仁察訪,故吏判趙曮贈左贊成例兼,判義禁趙鎭寬考,左尹吳載紹,右尹許晊。
兵批,判書李祖承,參判吳泰賢,參議金鼎國病,參知李得休入直進,行左承旨李魯春進,副護軍南履翼·趙得永·金履永·趙萬元·金明淳,竝單付。
行左承旨李魯春,同副承旨韓致應啓曰,伏以臣等,卽伏見靑臺之報,雷動之聲,迺在於收藏之節,臣等聚首相顧,不勝愕貽。顧今聖化旁達,慈德均冒,先王之志事克紹,聖世之義理丕闡,是宜天心悅豫,休祥滋至,而夫何轟燁之異,若是其丁寧警告也?天人之際,雖未敢妄度傅會,而試以目下著見之事言之,百度懈弛,庶官恬嬉,廟堂訏謨,不過簿書之期會,臺閣風采,未聞官師之相規,招徠雖頻,而林下宿德之士,尙無幡然之望,訪落雖勤,而前席討論之地,未見啓沃之益,紀網日頹,邑倅見戕於下隷,民隱莫察,繡啓徒歸於文具,糶糴紊亂,而蔀屋之愁未紓,貪墨成風,而鬱林之載無聞,朝廷之上,委靡成習,頹俗無振刷之期,閭巷之間,侈汰轉甚,名分有日壞之歎。凡此數者,深爲有識之憂歎,未必非召災之一端,而臣等區區之見,竊以爲,天下萬世之本,惟在於人主之一心,其幾甚微,而其應甚著,古人所謂一念之善,景星卿雲,一念之惡,疾風雷雨,誠至言也。臣等未敢知燕閒幽獨之中,或欠於操存省察之工,廈氈都兪之餘,或忽於緝熙時敏之方歟?殿下苟能穆然深思,惕然恐懼,反躬自省,益察危微之幾,一念洞屬,克盡對越之誠,則轉災爲祥,其在於斯,而彼一政一事之得失利害,特不過推是心而擧措之耳。臣等職忝近密,誠切憂愛,敢貢陳腐之見,仰瀆崇嚴之聽,伏願澄省焉。惶恐敢啓。答曰,俄者傳敎,已悉予悚懼之意,今見所陳切要,當體念矣。
備忘記,眇予小子,叨承艱大之業,仰托慈聖之洪庇,下賴公卿之協贊,而乃於閉塞之節,有此轟燁之異,予雖沖人,上天之警告,必爲予否德,懍悚之懷,何敢自忽?自今日,減膳三日,大臣言責之臣,其悉陳修省之要事,政院知悉。
禁府照目粘連,石城前縣監成時柱矣本府議啓內,觀其所供,穀物之竝載一船,色吏之私自代送,雖在於裝發之後是如爲白乎乃,莫重稅船,有此臭載,則當初不善檢飭之罪,到今無以自解,以此照律罪,杖八十收贖,奪告身三等,私罪,奉敎依允爲旀,功減一等爲良如敎。又照目粘連,淸河縣監金命淵矣本府議啓內,陰雨之備,固宜謹守,而一任監色,慢不察飭,致有失火之擧,揆以法意,極爲可駭,以此照律罪,杖八十徒二年定配收贖,公罪,奉敎依允爲旀,功義各減一等爲良如敎。又照目粘連,舒川浦前萬戶李重葉矣本府議啓內,觀此啓語,所謂軍入里前洋,旣是行船熟路,則身爲船將,隱嶼有無,不能審察,有此致敗之患,事極可駭,以此照律罪,杖一百收贖,告身盡行追奪,私罪,奉敎依允。
應敎金銑,副應敎閔命爀,校理宋知濂,副校理鄭魯榮·洪奭周,修撰尹尙圭·尹久東,副修撰吳淵常·徐長輔等箚曰,伏以今玆雲臺之報,又何爲而至也?收藏之節,震電交作,始焉殷殷,繼以燁燁,其端雖微,其幾甚著,某事某應,臣雖不敢一一指的,而上天之若是譴告,夫豈無所以而然哉?抑臣等之所大懼者,不但在於今日之震電,而實在乎今日以後,警懼修省之未盡其道耳。凡人之情,創見則懼,懼則敬心生,頻見則狃,狃則怠心生,敬心之生,轉災爲祥之機也,怠心之生,而欲其災之弭也,不亦難乎?今者十月之震電,卽小雅所謂不寧不令者,則其爲災也,亦不小矣,而近年以來,無歲無之,其不耳慣目習,而視以爲尋常者鮮矣。臣等未敢知我殿下,肅敬對越之際,得無或以頻見之故,而少有懈於惕勵奮發之念乎?頃者九月之雷,雖異冬節,而亦已乖於收聲之令矣。聖上旣深加警惕,大僚亦迭陳勉戒,而伊後幾日,尙未聞有某事之爲大振作,某事之爲大淬礪,而凡百擧措之恬嬉暇豫,無一毫之有異於前日者,則仁愛之天,又安得無諄諄之告戒乎?若使今日以後,警懼修省之方,又復如前日而止,則臣等死罪,竊以爲不但無弭災之應,而災異之作,又將有大於此者矣,豈不深可懼哉?顧今種種可言之事,臣等蒙昧,旣不能悉知,亦不暇歷數,而若擧其最大者言之,則向所謂恬嬉暇豫四字,實爲目下之病根也。悠悠萬事,莫大乎聖學之克勤,而講筵之停輟,恒多於開卷之日,臨筵晉接之時,又每少於燕閒獨處之際,則十寒衆楚之憂,臣等何敢保其必無,而殿下講學之工,得無或近於暇豫乎?民生之困悴,莫今日若,而廟堂之奉行,不越乎簿書期會之末,務筵席之討論,不聞有閭里疾苦之詳陳,烹阿之典,不及於怙勢之大吏,秉銓之筆,只憑於循資之常格間或議到於蘇病釐弊之擧者,不入於回啓置之之中,則不過曰申明嚴飭而已,不過曰惕念擧行而已。竟未嘗有一事一法之眞箇措置者,紙上空言未必能到於窮民之耳邊,況冀其有瘳於切骨之苦瘼乎?然則今日之所以恤民者,亦可謂太恬嬉矣。至若言路開閉,實關於國家之元氣,而骫骳之積習,加以忌諱之多端,危言讜論之寥寥不聞者,亦已久矣。雖或有君德時敏之一二論及者,而體念二字,便歸批旨之例語,而旣言之後,猶夫未言之前,是則求言之方,亦未免於恬嬉暇豫之歎矣。書曰,曰豫恒燠,若冬䨓之作,實由於恒燠,則漢儒傅會,雖不敢爲,而天人自然之應,亦有不可誣者矣。臣等於治箚將上之際,伏覩備忘記下者,十行絲綸,丁寧諄複,有足以仰感天心,誠不勝欽頌萬萬,而古人有言曰,應天以實不以文,今此雷異之後,亦必有院啓臺章之堆積於公車者,而在下者,旣難免應文自上,而又視以備例,則遇災求言之盛意,反或不免爲應天不以實之歸,此尤臣等之所大恐也。惟聖明勿以臣等之言爲不足采,而先以實心體行,則昌言嘉猷,其將繼此而日進矣。伏願深留聖意焉。取進止。答曰,省箚具悉。警懼之心,明燭不寐,際見箚本,匡救諸條,無非昌言,應天之道,先以實心體行者,尤爲切要,予當將此四字,爲修省之方。
壬戌十月初四日辰時,上御熙政堂。進講入侍時,參贊官李魯春,記事官金·鄭宗顯·金蓍根,領事李秉模,直提學金近淳,檢討官徐長輔,以次進伏訖。秉模等曰,昨日勞動之餘,夜間聖體,若何?上曰,一樣矣。昨日有感氣,而今日則少愈矣。秉模曰,自何時而然乎?上曰,自再昨夜有微感之漸,而今則差勝矣。秉模曰,寢睡·水刺之節,一樣無損乎?上曰,然矣。秉模曰,醫官使之入侍,診察,似好矣。上曰,不必爲之也。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮症候,漸向差復,而猶有餘症,指末又生傍腫,而毒氣則未有云。昨日所進杏蠟膏,連爲傅貼,而今則諸節,何如?上曰,比前差勝,而姑未夬復矣。秉模等曰,嘉順宮氣候,何如?上曰,一樣矣。秉模曰,房堗旣燠,外氣乍涼,閉戶,似好矣。上可之。上命開卷。挾侍跪傳講冊于秉模,秉模受而展卷。上讀前受音一遍。秉模讀奏自麟之趾,止關雎之應得之。上讀新受音一遍。秉模解釋章句以奏。上仍讀五遍訖。秉模曰,麟鳳龜龍,統稱爲四靈,而其出也,必於有道之國,此所以爲王者之瑞也。王者之爲治,盛德至仁,有以及乎庶物,物於是乎應期而至,爲國之瑞,則彼麟鳳龜龍之屬,皆從人事而類應者也。故麟鳳龜龍之著於書者,非直爲瑞物而已。所貴者,惟是王者之德,有以致此也。漢·唐以下,則君不修德,而惟祥瑞是尙,下之人,每以圖讖祥瑞等事,傅會爲說,媚悅其君,此何足道哉?苟無其德,則雖有休徵,無補於季世之政也。苟有其德,則雖無嘉瑞,不害爲有道之長也。若其群賢應時,則必曰見龍在田,吉士盈廷,則必曰鳳鳴朝陽,耆舊名碩,亦稱以國之蓍龜,是亦非龍而龍也,非鳳而鳳也,非龜而龜也,何必待神鱗躍而瑞羽儀然後,方可爲祥乎?至如此篇之以麟趾起興者,亦以文王與后妃之德,有似乎麟性之仁厚也,非謂麟之出於其時也。上曰,君德自家而國,而麟趾之詩,序於兔罝之下,何歟?秉模曰,文王之化,始於關雎,終於麟趾,而麟爲王者之瑞,故特爲起興,而以言乎王道之成也。秉模曰,此房甚燠矣。若有外氣之侵入,則恐有妨於將攝之節矣。上曰,此房乃講所,而非常時寢處之所也。秉模曰,小臣伏聞,夜間益加講讀之工,而今旣有感候,則姑觀勢爲之,似好矣。上曰,閣臣陳之。近淳曰,大體詩三百,一言而蔽之曰,思無邪,其中有善有惡,而善惡皆我師也。見善而知所以勸,見惡而知所以懲,要其歸趣,則思無邪而已。是故上古之世,陳詩觀風,被之管絃,司徒之官,典樂而敎人,以之成就人才,此所謂興於詩成於樂也,而後世則典樂之敎廢而不行,只當讀其詩而玩繹之耳。夫讀詩之法,無他,必須理會全篇之旨意,吟咏嗟嘆之際,自然有感發懲創之效,非辟之心,無自而入,和平之氣,自發於外矣。試以今日所講論之,若曰麟之趾振振公子于嗟麟兮者,泛然看之,則甚爲無味,然苟能諷詠而涵濡,則自有无限意趣。公子公姓公族,自近而遠,麟趾麟定麟角,自下而上,詩人用意之深於一節者,自可見於無味之中矣。故明道先生嘗以爲,詩之爲文,雖若重疊,自有至意,不曾專事於章解句釋之工,而惟以諷詠爲讀詩之要訣,如瞻彼日月,悠悠我思,道之云遠,曷云能來一章,必三復而咏嘆之,誠能以程子讀詩之法,潛思而玩賾,則不知手之舞足之蹈矣。如此用工,何書不然,而惟詩爲最,伏願體念焉。上曰,玉堂陳之。長輔曰,周南十一篇,至麟趾而全體大用備矣。自關雎至桃夭,身修家齊之事也。自兔罝至漢廣·汝墳,國治而天下可平之漸也。至于麟趾而天下平焉,王道成焉。上曰,高聲奏之也。長輔復奏曰,此篇之必以麟起興者,專取其仁厚之性也。易曰,體仁足以長人,又曰,博厚配地天地之德,惟是仁厚,而文王與后妃之德,侔乎天地,極其仁厚,公姓公族,皆化於善,故詩人必以仁厚之麟,取譬托興焉。伏願以仁厚二字體念焉。上曰,文王之時,果無眞箇麟至之事乎?秉模曰,此詩非爲麟至而作也。文王后妃之德,譬如麟之仁,故取而起興也。大體王道之盛,不在於麟之至與不至也。苟有文王之德,則麟雖不至,而若麟之時也。至如漢武帝時,獲一角獸,蓋麟云,而麟出非時,何足謂麟哉?上掩卷。秉模還傳講冊于挾侍。秉模曰,實錄纂修之役,開局已久,汗靑無期,臣固有不能董飭之罪,而公家百事,當寬綽處,貴在優游不迫,當振勵處,豈容任他玩愒?自今限以臘月念前畢修,以爲隨卽校正之地,如過此限,則當該堂上,限竣役省記本廳,告訖後,出直之意,預爲分付。堂上李秉鼎,自開局之初,最爲勤勵敏速,而近來連爲懸病,誠極未安。推考警責,使之惕意擧行,何如?上曰,依爲之。秉模曰,醫·譯地雖卑微,朝家之所軫念也。譯官則有三年抄啓之法,又有使行時賞加,而醫官積滯,未有甚於近日。如金進源·玄必采·金宗建·吳仁豐·高景殷,入仕或近二十年,或過十餘年,竝爲加資,恐爲疏滯之道,故敢此仰達矣。上曰,依爲之。竝出擧條近淳曰,奉謨堂奉審,向來一提學李晩秀,以四孟朔擧行事,稟定矣。今將定日擧行,方入草記,而此後則每當孟朔,則必於初一日,先以某日奉審之意,草記啓下後擧行,似好,故敢此仰達矣。上曰,依此爲之也。近淳曰,政院書吏中,內閣兼吏十二人,曾已差出,擧行內閣之事矣。十二人中六人,或年老或有故,院吏中更擇六人差出,何如?上曰,依此爲之也。命退,諸臣以次退出。
上在昌德宮。停常參·經筵。
藥房都提調李秉模,提調李敬一,副提調尹光普啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
昌城尉卒逝翌日,大殿·大王大妃殿·王大妃殿·惠慶宮·嘉順宮,朝廷二品以上·藥房口傳問安。答曰,知道。
金近淳啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
尹光普啓曰,明日聖節望闕禮習儀相値,視事頉稟之意,敢啓。傳曰,知道。
李魯春啓曰,行大司憲李直輔,執義金㙆,掌令宋穉圭·金日柱在外,持平金銓·南度中未肅拜,監察茶時之意,敢啓。傳曰,知道。
尹光普啓曰,明日聖節望闕禮,依例爲之之意,敢啓。傳曰,知道。
尹光普啓曰,事變假注書申慶會,身病猝重,勢難察任,今姑改差,何如?傳曰,允。
大王大妃殿,傳于尹光普曰,嗚呼,昨日之雷,又何爲而發也?前月轟燁,猶屬秋節,而此係收藏之時,則已非常理順度,亦足以警懼怵惕,反躬省愆之不暇,況此純陰之月,又復疊見荐出而不知止者,是必有厥由。顧予未亡人,誠不敢知所由以致此也。無乃女后垂簾,百度不能得其貞歟?沖辟臨御,群工不能輔以誠歟?近習放肆,中禁有不嚴之弊歟?言路杜塞,下情有不通之歎歟?生民之困悴日甚,而廟堂無拯捄之惠歟?世道之橫潰如前,而朝著無寅協之望歟?上下之玩愒成習,而國綱日就於不振歟?中外之貪饕無忌,而公法自底於不行歟?凡此數條,無非目下之隱憂深慮,靜究厥由,咎實在予。噫,予未亡人,猥以否德,遭國家之不幸,冒當匪據于今三載,施爲注措之際,寧或一日放心,而褊見寡識,不能事事,惟恐獲譴于天,蚤夜兢惕,果然轟轟之災,式月斯生,則是豈非予所自致哉?思之及此,寧欲無言,然徒知災異之可懼,而不圖修省之實事,則烏在其畏天時保之意也?凡爾大小臣僚,體予由衷之諭,各陳消災之方,以備採用,期有實效。上天之警告如此,予豈可安於寢食?自今日,減膳三日。
傳于金近淳曰,進講入侍。
申慶會改差,代以金益耟爲事變假注書。
傳于金宗善曰,召對爲之。
金近淳,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
領議政沈煥之,左議政李時秀,右議政徐龍輔等箚曰,伏以月前賓對,臣等以收藏之節,再有雷異,略陳懍惕之忱,卽又靑臺有報,而月是純陰,聲今三至,轟轟燁燁,無異盛夏,未敢知,聖朝有何大闕遺,而仁愛之警告,若是其淳複歟?夫雷者,奮發之象也。聖人則之,遷善改過,所謂風雷之交益也。惟我殿下,沖齡光御,宗廟·社稷之所付托,百官萬民之所蘄向,政宜赫然奮發,勵精圖理,典學則如大禹之惜寸陰,高宗之懋時敏,勤政則如成湯之昧爽丕顯,文王之日昃不遑,納諫則如大堯之嘉言罔伏,帝舜之明日達聰,毋安於小成,毋急於細務,毋以聰察爲先,毋以淵默爲主,燕涓濩蠖之中,廈氈堂皇之上,情志洞達,氣象恢廓,使八方兆庶,仰之如日月中天,而端扆出治,三載于玆,朝象未知其寅協,世道未見其於變,義理粗伸,而隄防有漸壞之憂,邪醜纔掃,而正學無丕闡之效,非不欲名義以勵,而俗趨日卑,非不欲敦樸做去,而虛僞成風,年穀屢登,而莫講備豫之策,民弊多端,而無一塞源之圖,言路杜閉,則職由於好惡之不明,侈習沈痼,則只坐於勸懲之失宜,紀綱之不立,豈非廟堂不重之致,廉恥之不張,豈非董率不嚴之故歟?大抵無諸己而後,可以求諸人。今臣每一循省,無往非自反處,則亦何望其正色立朝,日贊贊徯志之治乎?天人相應,捷於影響,今者之雷,安知非警動我殿下,以成就其發强剛毅之聖德耶?伏想殿下,亦必怳然而懼,淵然而思,以圖夫修省消弭之策,而乃於中夜奉讀所下備忘記,所以遇災驚惕,責躬求助之聖意,藹然辭敎之外,推此以往,堅持聖志,毋忘今日之雷聲,則周郊之反風,宋星之移躔,奚但專美於古耶?臣等無狀,固不敢擬議於燮理之責,而顧其職,則輔相也。凡百注措,未嘗有一二事克叶物情,則其何以享天心而致和氣乎?凡今之召災致異者,何莫非臣等之罪,則苟欲消弭,莫先於斥退臣等,改卜賢弼,殿下亦宜深自勉勵,以答天譴,言雖拙訥,實出衷曲,惟殿下念哉。短箚聯陳,震蹙竢勘之至。取進止。答曰,省箚具悉卿等之懇。今者雷異,寔由予否德,恐懼怵惕,無以爲諭,輔予沖人,此時尤有望於卿等,何遽自引若此?多少陳戒,予當受而自勉,卿等勿辭,亦須益軫燮理之責,以答天心。仍傳曰,此批答,遣史官傳諭。
兵曹判書李祖承疏曰,伏以禮隆塗山,頌騰關雎,舟梁之吉辰漸近,嗣徽之洪休咸覩,慶溢宗枋,歡均朝野。仍念臣受委重寄,行且半年,以齟齬之性,處睢盱之地,戎政之怠弛,警衛之疎忽,默自循省,無往匪罪,雖微人言,方且惕息竢勘之不暇。此際伏見前持平鄭彦仁疏本,有曰,闕門之閽禁不嚴,而騎堂多苟充之歎。臣於是,滿心慙恧,無地自容。臣以一部之長,勿論內外司,凡屬曹務者,皆臣之所專管董飭,則臺臣苟充之歎,雖未知何所指論,而臣顧可以晏然自恕,不思所以控引之道哉?以臣此職,此時瀆擾,固義分之萬萬不敢,而四維所在,終難放倒,玆不得不略構短疏,冒陳危衷。伏乞聖慈,俯賜體諒,亟令攸司,重勘臣不職之罪,以謝臺議,以伸私義,千萬幸甚,臣無任云云。答曰,省疏具悉。臺言非有指的,卿何深引?勿辭行公。
壬戌十月初五日辰時,上御熙政堂。進講入侍時,參贊官金近淳,假注書南吉寬,記事官鄭宗顯·金蓍根,領事李秉模,提學李晩秀,侍讀官洪奭周,以次進伏訖。秉模等曰,夜間聖體,若何?上曰,一樣矣。秉模曰,感候快差乎?上曰,差勝矣。秉模曰,有熱候乎?上曰,無矣。秉模等曰,大王大妃殿氣候,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,雖一樣,而腫處自潰後,姑未完合矣。秉模曰,俄伏聞金在昌承候後所傳,則向差而傍腫稍硬云。諸醫官,皆以受鍼,則自當速瘳爲言,而事甚難愼,有所不敢矣。秉模等曰,嘉順宮氣候,何如?上曰,一樣矣。上命開卷,讀前受音一遍訖。秉模讀自維鵲有巢,止采蘩三章。上讀新受音一遍。秉模解釋章句以奏。上仍讀五遍訖。秉模曰,之子于歸,百兩御之,古人非不知崇儉之爲好,蓋以大婚之禮,乃是人倫之始,百福之原,而配體至尊,奉祀宗廟,則今此于歸之日,凡干應行之節,固宜必敬必愼,物采儀觀,亦不容一毫闊略,故御之以百兩者,可以見以其禮之重,故儀之備而物之多也。今當大慶之不遠,進講此章,固非偶然。自上講習之際,顧其文而思其義,以其禮之重,而念其所以重之故,則其敬愼重正之道,自當有所不能已者。凡厥六禮之備,壹遵節文之宜,無或少忽焉。上曰,用之公侯之宮,祀事耶,蠶事耶?秉模曰,南國被文王之化,婦人亦知重祀之道,親采澗蘩,以享其宮,則可以想誠敬之克盡,而朱子釋之以祀事,其命意槪可見矣。一說之謂以蠶事,恐未必然矣。蓋鵲巢爲關雎之應,而采蘩爲葛覃之應,百兩于歸,卽君子友瑟之化也,南澗采蘩,卽后妃澣濯之化也。其敬禮之美,勤儉之德,於斯可見,而螽斯·麟趾之慶,悉本於此,豈不休哉?仍奏曰,昨日轟燁之異,實爲驚心,伏見玉堂箚批,則以明燭不寐爲敎,警惕憂懼之意,臣不勝欽仰感歎之至,而目今庶政之中,雖未知某事爲召災之端,而治國之道,不越乎文質之竝行。蓋文勝則史,質勝則野,而文之弊多,質之弊小,故與其文多而質少,不若文少而質多。顧今世道日卑,上自朝廷,下至閭巷,全無醇謹樸實之風,徒尙虛僞浮薄之習,則擧一世,都是文具,古語云,災不自至,人有所召,今此仁愛之譴告,安知不由於此乎?求言責躬之敎,減膳撤樂之擧,乃是祖宗朝常規,而燕濩淵默,惕厲警懼,一心對越,無暫或怠,然後可以災不爲災。若或始終有殊,敬怠相乘,則此乃徒用文而不以實也。大抵祛文懋實,憧憧若遇災之初,則誠之所到,天心可回,實心體行,勉勉爲修身之工,則化之所曁,俗習可變,修省之道,導率之策,必於誠敬上做去,則轉災爲祥,於變時雍,可使同囿於熙皞之域矣。先大王格天之誠,蚤夜惟勤,而或遇雷異,則敎以豫怠乍發於心,災異輒見于上,天人之際,其應捷於影響,以是爲警惕,無暫放忽。臣嘗有承聆者矣。況今沖年嗣服,庶政叢脞,皇天警告,災異荐發者乎?伏願克盡繼述之方,以爲消弭之道焉。上曰,悚懼矣。秉模曰,果如堂箚批旨,而明燭不寐,以盡應天之道,則殆乎虞舜之底豫於父母者然。伏況上天之於人君,豈有不應之理乎?此亦一理也。伏願體念焉。上曰,閣臣陳之。晩秀曰,大臣所奏誠好,臣無容更煩,而鵲巢·采蘩二章,專爲造端重祀,而百兩御之,迺是諸侯大婚之禮,于以用之,亦爲婦人重祀之道也。文王之化,於緝熙敬止,所以推以及遠,化行俗美者,罔非出於敬止之中矣。昨於堂箚,伏見明燭不寐之批,今此前席,又承悚懼之敎,臣固欽仰之不暇,而誠敬之意,藹然於方寸之內,亦足爲轉災爲福之幾也。如彼婦人,亦有憧憧之誠,況我至尊,旣盡對越之道,則於昭之上天,亦豈無悅豫之意乎?恭惟祖宗朝盛時,則昌言格論,直陳於君前,史不勝書,而蓋以人臣而讜直不諱者,亦是至難之事也。朝廷之上,如無危言極諫,則國不得爲國。顧今朝象恬嬉,讜言無聞,而草野遺逸之士,亦豈無願忠自效之心乎?自上誠能推心盡誠,克勤招徠,則可以致於朝著之上,而于以置諸言責之列,廣開不諱之門,俾爲來諫之道,則於是乎有懷畢陳,納君無過。夫然後國政可治,天心可回,和風景雲,不日而至矣。上曰,其言好矣。上曰,玉堂陳之。奭周曰,鵲巢章百兩御之之說,大臣亦已仰奏,而此二章中,亦可見崇儉之意矣。召南之有采蘩,猶周南之有葛覃,葛覃之絺綌澣濯,實著勤儉之德,則采蘩一篇,亦當作如是觀,而鵲巢之所詠歎者,迺是諸侯大昏之禮也。後世文勝之弊,則固無論已,雖以詩經中言之,大雅韓奕之篇,詠韓侯娶妻之禮,而有曰八鸞鏘鏘,有曰祁祁如雲,有曰爛其盈門,可見其鋪張艶稱之盛,而此篇則不過曰,之子于歸,百兩將之而已,言之簡而辭之質,有足認古人刋落浮文之意。蓋盛禮之敬重,浮文之刋落,竝行而不相悖矣。方今大禮在前,禮節儀文之有所重者,固當必敬必愼,無或忽略,而至於服御玩好之具,以及於其它浮文之所在,一切從儉約上做去,不但有裨於國用民力,百福之原,亶在於是。螽斯·麟趾,振振繩繩,子孫千億,本支百世,端由葛覃之一篇勤儉,而猗我先大王,每當大禮之擧行,必以省約二字,爲養福之源,洋洋詒燕之謨,臣於簪筆之列,亦嘗有恭聽者矣。惟願益懋繼述之方焉。采蘩章大旨,以誠敬二字爲肯䋜,而若其一篇精神,都在於薄言還歸一句。蓋將事之時,固宜克盡其誠敬,而詩人所惓惓,迺在於還歸之後,豈不以誠敬之工,必貴於貫徹終始乎?中庸曰,誠者物之終始,不誠無物,若誠於始而不誠於終,則雖有其事,便與無同。此章,主祭祀言,而凡事莫不皆然。今以講學言之,一篇之內,始讀之時,雖有誠敬,而屢遍之後,有所或忽,則是乃有始而無終也。初次之讀,雖有誠敬,而將畢之際,若有少懈,則是亦有始而無終也。對臣等講讀之時,雖致誠敬,而燕閒獨處之際,若有一毫之放過,則是亦非貫徹始終之工也。張而不弛,文·武不能,則燕閒獨處之際,亦豈必終日竟夜,常如臨朝之穆然端坐,而雖在宴處游息之中,要當使此心不放然後,始可謂誠敬之貫徹始終矣。昨日雷異,旣下求言減膳之敎,今筵又以悚懼爲敎,祗畏之聖念,臣固欽頌之不暇,而臣未敢知事過已久之後,憧憧對越之誠,果能常如遇災之初頭乎?臣於昨日聯箚,亦以恬嬉暇豫四字,爲目下百事之病根,此固臣僚玩愒之罪,而若不自上先加振刷奮發,則恬嬉暇豫之習,臣竊恐終無可瘳之日矣。實心體行,豈不爲應天之本,而如但曰我有實心,曾無實事之著見者,則亦終歸於應天不以實之科耳。惟願自今日以後,講學之勤孜也,晉接之頻繁也,治道之明習也,民事之講究也,必須有實跡之顯然著明,而某事某事之可以指的,其有勝於遇災之前者然後,方可謂之應天以實。伏乞益加體念焉。又奏曰,言路事,旣有言端,敢以區區愚見,有所仰達矣。忌諱多端之弊,亦已略及於昨箚,而此弊之甚,莫近日若也。果使言者之言,誠有干犯大義,違悖正理,昭然不可揜者,則雖以諫爲名,亦烏可不加之罪,而今則不然,所言者雖是,而必於所言之外,抉擿其一句一字曰,此句含此意,此字藏此義,所論雖在此,其意實在彼云。至於古語之引用,則抛却所引之句,而於其本文出處之上下句,以爲包藏暎帶,官師相規,則捨却所論之本事,而指其被論者之它事,以爲某人有某事,故借此而論之,售其傾軋之云。似此指點,則蓋包藏閃忽之目一出,而淺者可使爲深,說東者可使爲說西,無意者可使爲有意,雖古人之昌言嘉謨,亦難免指目之中矣。設使言者,眞箇有是心,包容看過,不害爲寧失不經,若其本無是心而勒加是名,豈不大有妨於開言路平刑政之道乎?臣意,則自今以往,須竝與包藏閃忽四字,而勿以輕易加人,然後庶幾爲來諫之一大助矣。上命掩卷。近淳曰,昨伏見備忘下者及院啓堂箚之批,遇災修省之聖念,洋溢十行,臣誠不勝欽仰萬萬,而第伏念,人心之操舍無常,工夫之敬怠相乘,操則敬,舍則怠,操舍之頃,敬怠之所由分也。臣未敢知殿下今日之心,果能如昨日之心乎?又未敢知明日之聖心,果能一如今日昨日之聖心否乎?於此而一或有間斷,則未可謂眞箇修省,而求言減膳之敎,其將徒歸於文具矣。且近年以來,冬雷之異,幾乎無歲無之,人之視之,恬若尋常,事過之後,又未嘗必有其應,則或謂之是適然者有之,或謂之不足深憂者有之,殿下若或一邊有以是自恕之心,而不得不以祖宗朝古事已例,姑示之以悚懼惕厲之意,則誠僞之別,又固有不可揜者矣。伏願猛加澄省,使一日十二時,一月三十日,專如遇災之日,推以至於一年三百六十日,常存敬畏,無時豫怠,則今此上天之警告,豈非仁愛我殿下,玉成我殿下,以永啓萬億年無疆之休乎?今我殿下,沖年嗣服,上托慈聖之洪庥,下賴臣鄰之協贊,燕濩淵默,聰明仁孝,固未聞有過擧失德之著於外者,則聖躬闕遺,臣固不敢强爲指陳,而若以今日之時弊言之,則誠難以一一毛擧矣。最是朝廷之上,顔私日勝,士夫之間,廉恥道喪。官爵,公器也,而請囑肆行,躁競莫甚,名檢,大防也,而勢利所在,燥濕不擇,汲汲遑遑,如恐不及,營營逐逐,無所不爲,似此風習,前所未見。以言乎言路,則忌諱多門,瞻顧成習,間或不得不有章疏,則泛托陳勉,都沒模稜,略及時政,全說皮膜,姑以爲應文塞責之科,此固是近來難醫之弊習,苟究其故,誠亦不得已也。凡人之情,自非聖賢,則未嘗不趍利而避害,利則爲之,害則不爲。藉使言出於口,而利隨於身,疲軟庸懦之人,或不無咨趄而反顧,況其所謂當言之言,難言之言,身不必利,而適足爲害身之資斧乎?若不受人之疑怒,卽亦被人之疵議,疑怒疵議之至,不期害而自害,害之歸而使之言,人孰肯爲之乎?以言乎吏績,則禁網太疎,貪墨成風,昔之畏罪而不犯法者,今則恃勢而不畏法。昔在先朝天鑑無微不燭,天威無遠不加,以是雖未能人人皆廉,而絶不敢恣行不法,雖未必邑邑善治,而大抵多各欲自好,雖或有陰濟其私,求肥其身者,亦皆畏罪而畏法,實不敢顯然犯贓。今也則國綱一弛,恬然無所顧忌,人心一縱,蕩然無所防限,雖大貪婪大不法之事,輒敢有便爲也,何妨之意?此意之生,其將何所不爲乎?臣姑未嘗耳聞其言,目見其人,而傳聞種種,安知其不然?此豈非懍然而寒心處乎?凡此時弊,大略如右,如是而民安得不困,國安得不悴,主威安得不日卑乎,朝綱安得不日壞乎,人心士習,安得不日趍於莫可捄之域乎?臣年淺小臣也,顧安有所知見,而有識之論?蓋不勝其漆室嫠婦之憂矣。殿下方在沖齡,慈聖深居九重,亦安得盡燭此狀乎?伏願繼自今,益勉聖學,益勵聖志,摠攬權綱,飭礪群工,俾有日新丕變之效焉。秉模曰,閣臣·玉堂,皆以廣開不諱之門,仰奏其言,誠爲今日之急務也。登筵之臣,孰不欲讜言直論,歷陳於君前,而其奈忌諱多端,有懷莫攄,畢竟囁嚅而退者,蓋以一有觸諱,彈章踵至之故也。今臣適叨前席,時則遇災求言之會也,而又復顧忌泯默而退,則是孤負聖上虛佇之至意也。玆敢以蘊諸中者,仰陳之,卽金箕殷事也。箕殷之抄啓應試也,以沈檀之孫英錫,不可比肩同赴,懸病不進,而先朝之前後責敎,不啻嚴重,小臣亦嘗有承聆者矣。其時筵敎,若曰辛壬義理,卽予所固守者,豈或歇后,而近來一戚臣家擧措失宜,遂爲擧朝之所棄,則戚臣家無所藉重,於是乎拈出辛壬之義理,言必稱吾所秉執者辛壬義理,吾所闡明者辛壬義理,把作藉重之資,近日一種此習,予所深惡而痛斥矣。今此金箕殷之事,亦欲闡明辛壬之義理歟?如以枳塞沈檀之孫,方可爲辛壬義理闡明之方,則予豈後於箕殷?渠以幺麽新進,焉敢不赴於臨殿親試之日乎?仍命催促應試矣。其時雖過加激惱,多費辭敎,而夫以天地容物之大度,蟣蝨箕殷,無足深介於淵衷也,明矣,而其後臺疏之論箕殷也,至謂趍附不正,憸巧可惡,靜攝之中,致激淵衷之煩惱云云。箕殷當初之事,誠爲酸妄,而人之爲言,得不過中乎?此事臣之素所慨嘆者,故敢此不諱而直陳矣。近淳曰,近來臺官之循例踏罷,太近頻數,大抵臺廳長鎖,言路不開,爲臺官者,惟以違牌爲事,喉院茶時之啓,便成日課,則國體所在,誠極可悶,而其中進言之臺諫,雖未能如例詣臺,固不宜無端徑罷矣。向來前正言奇學敬,日前前持平鄭彦仁所陳疏本,或敷陳民國之謨,或指摘時政之失,其言多有可觀,誠可謂近來寥寥中錚錚。此等人,固宜優容假借,使之益進昌言,而混被徑罷,殊甚可惜。已罷者雖難仍任,此後則必擇其人而用其言,亦須久其任而責其成,恐合於恢言路重臺官之道,適當遇災求言之會,竊有區區愚見,故敢此仰達矣。奭周曰,承宣所奏,儘爲好矣。一罷一敍,雖若無大關於勸懲,而以其進言之故,特揀於混同踏罷之中,則當此修省之日,亦未必不爲廣開言路之一助。當該臺臣,雖難仍任,特爲甄敍,恐無不可。至若前正言奇學敬,旣蒙許遞,初不踏罷,承宣之混擧仰奏,未免有不審之失。當該承旨金近淳,推考,何如?上曰,依爲之。出擧條晩秀曰,閣臣中檢校,備三員,則其餘減下,曾有先朝定式矣。卽今檢校爲四員,徐有榘,乃檢校待敎,而旣有實待敎,則檢校待敎,似當減下矣。上曰,姑置之,可也。仍命書榻敎曰,惠慶宮進服加味生脈散,自今日一貼式煎入。上命退,諸臣以次退出。
壬戌十月初五日未時,上御熙政堂。召對入侍時,提學李晩秀,參贊官金宗善,侍讀官洪奭周,檢討官吳淵常,假注書南吉寬,記事官鄭宗顯·金蓍根,各持綱目十一卷,以次進伏訖。上命讀,奭周讀自改諸官名,止祠薦如故。上曰,下番讀之。淵常讀自禁剛卯金刀,止實什稅五也。上曰,提學讀之。晩秀讀自故富者,止榷酒酤從之。上曰,參贊官讀之。宗善讀自凶奴擊車師,止降凶奴。上曰,注書讀之。賤臣讀自莽罷漢廟,止發病不肯起。上曰,上番讀之。宗顯讀自十二月雷,止涕泣於市道。上曰,下番讀之。蓍根讀自莽將軍甄豐,止臺成萬金。上曰,文義爲之。奭周曰,此卷皆王莽之事,莽賊事,固不足引以爲言,而古人陳戒,不避忌諱,故辛甲之獻箴于武王也,至以后羿之田獵爲戒,則莽賊與后羿,奚異哉?莽之所謂井田,徒竊殷周助徹之名,而其實則反歸於病民,本無足論,而其曰敢有非井田聖制,無法惑象,投諸四裔,以禦魑魅云者,尤可見拒諫自用之甚矣。雖在唐虞之世,不但都兪,亦有吁咈,借令眞箇有良法美政,而號令之下,同然一辭,無復有爭難可否者,是豈盛世之美風也哉?後世人辟,亦或有急於法制之立,而禁人不敢出一言者,此可爲炯戒矣。若論田制之得失,則胡氏所謂,視民飢寒,如在己一句,實是知本之論矣。上曰,胡氏之言,果好耶?奭周曰,果是至論矣。人君要當先有此心,則發見於法制事爲之間者,自無非仁政矣。昨日故事,臣亦有敷陳者,而民之飢寒,實係人君,如對金盤玉食,則吾民之粒粒辛苦,可以想像矣。惟願常存此心,以爲行仁政之本焉。上曰,好矣。上曰,下番陳之。淵常曰,上番以民之飢寒如在己敷奏,其言甚好矣。然欲以實心視民,此句上以天下爲公之公字,是也。推一公字,存諸胸中,則視民如己之心,不待勉强而可以油然矣。大抵天下公器也,帝王公位也。天以四海之廣,兆民之衆,付之一人,作君作師者,非爲帝王一人之身也。將以敎養元元地也,人君若眞箇知此道理,則豈有一毫豐豫侈大之意哉?是故古昔聖王,以實心行實政,薄於自奉,厚於養民,而後世人主則不然,以天下爲己之私物,以帝王爲己之私位,盡天下之財,殫衆民之力,不顧民力,專奉一己,或興土木之役,或起征伐之事,以至聲色玩好輿馬服御,窮耳目之娛,盡心志之慾,如漢武帝·隋煬帝,是也。蓋天下之財力有限,稻粱黍稷金玉珍寶,皆出自地利,損於上則益於下,厚於往則薄於來。爲人君者,欲專其利則而民窮,民窮則國隨以殆,可不戒哉?是故節用而愛民,爲治天下之要道,欲節用而愛民,則先祛一己之私慾,恒自內省曰,天下非予之私物,帝王非予之私位,予安得豐豫侈大,以害百姓也云爾,則政令施措之際,自有澤流下民,非必好施小惠,而民被其澤,國富而民安矣。至若我國土地瘠薄,山多野小,雖勤儉節用,猶患財力之不裕,是故列聖朝,以節儉相傳,世祖服木綿裘,著靑草鞋,宣祖賜公主薍簾,英廟儉德,尤前古所罕有也。所御衣或多屢澣而有見絮者,此便是殿下家法也。伏願深體繼述之道焉。上曰,閣臣陳之。晩秀曰,此是王莽篡逆之事,則別無可奏者,而究其所爲,大抵是假借六籍,變亂舊章之事也。漢家制度,雖曰不及三代,而文·景以來良法義政,一朝改易,卽此一事,亦豈不致亂亡乎?大抵三代之法,匪不美也,以今世而行古法,若不得古人之意,而只得其度數之糟粕,則徒失今法之便,而難望古法之效。故程子曰,有關雎·麟趾之意然後,可以行周官之法度。如王莽者,初豈可擧論於此意之有無哉?惟我列聖朝制作大備,重熙累洽,而三代之制,亦未可謂盡復,則尙論之士,亦豈無慨然復古之心哉?其在非堯·舜不陳之義,臣豈敢爲泥古循俗之論,而第念古人制法之意,苟未能一一盡合,則遵舊法而率舊章,實爲治國之要道,以此留念,恐好矣。上曰,參贊官陳之。宗善曰,王莽之禁賣奴婢,亦自附良法中一事,而胡氏所謂,不可以莽之所嘗爲,指而爲非者,誠是矣。漢世奴婢之法,未知如何,而以我東言之,則雖曰箕子時所創,決不如今時之爲弊矣。蓋一隷賤籍,則傳子傳孫,至累十世,不齒凡民,侵徵之害,及於九族鄰里,切骨之冤,足以干和,昨春革罷命下後,仁心仁聞,浹民骨髓,遠邇無不感泣。孟子尙以齊王易牛,謂之是心足以王矣。況殿下此擧,爲國家億萬年祁天永命,則豈比一牛之易乎?八方群黎,不啻萬倍於奴婢,則亦曰擧此心加諸彼而已矣。伏願復推此意,雖一民之飢,一夫之寒,視若在己,發政施仁,如奴婢之革罷,則以先王之心,行先王之政,豈有加於此哉?上曰,好矣。上曰,以漢高廟爲文祖廟,何意耶?晩秀曰,王莽所行事,動輒效古聖人,故今此以漢高廟爲文廟者,卽虞舜受終于文廟之義也。蓋內懷叵測之意,外飭虛僞之文,玩弄一世,行其所胸臆之無所不至也。奭周曰,王莽之罪,固不足更討,而究其原,則亦一言以蔽之曰,不誠而已。自其所行事,皆出於飾詐,謙恭節儉,愛人下士,雖其時號爲君子者,皆爲所欺,及其篡位以後,動輒效古,而所謂周禮·六經云者,徒竊其名,全無其實,亦可見其不誠之害矣。雖以莽賊事觀之,人主用人,若但以文而不以實,則其弊也,終有難言者矣。上曰,班固之論,何如?晩秀曰,自漢大封之後,九國比境,三垂周帀,原蔓多難制之憂,國本有漸鑠之患,一切削奪,失於太甚,諸侯之權勢凌替,至于國統之三絶。故莽於其間,外無顧忌,內肆擅弄,其所不奪不厭之慾,便若行其所無,但使藩屛,無或侈大,以爲宗祊捍衛之圖,則何畏彼一莽賊耶?是迺矯枉過正之弊也。漢興,懲秦之孤立,大封諸侯,而末流之患,濫以致溢,竟遭七國之難,故唐承其弊,專委藩鎭,而國勢終至於危亡,宋監其弊,盡祛兵權,而虜酋仍肆於侵侮。以此觀之,是弊也,皆由於偏輕重而紊綱紀也。是故爲人君者,凡百事爲之間,得其中而治其本而已矣。上曰,甄豐,本是王莽之黨,而莽亦殺之矣。奭周曰,小人之朋,以利相合,故利盡交疎,必至相害,況於篡賊之黨乎?不但甄豐,而如劉歆之徒,盡被戕殺矣。上曰,使莽得國之後,能爲善後之道,則不至於敗亡耶?晩秀曰,如莽之以篡逆得之者,決無能善其後之理矣。莽·操·懿·溫,篡逆之罪,豈有輕重之可言,而莽之欺人孤寡,窺竊神器之狀,尤甚可痛。天道有知,安免滅亡乎?上曰,如是故其所作爲,亦如彼悖亂,以至于亡矣。上曰,莽之興神仙事,又何故也?奭周曰,小人與篡賊,究其本,則專是一箇慾字。莽之初也,其慾在於篡竊,旣充其慾之後,又欲久據其位,故乃爲神仙之術,此亦一慾字中出來者也。晩秀曰,莽之篡位,專假符命,符命神仙,同一詭誕之事,光武中興,亦不免赤伏之信惑。大抵漢儒學術,多涉讖緯,不如宋儒之醇正矣。上命掩卷。奭周曰,召對不行日,故事書入事,旣承下敎矣。若至屢日,則自止有難預定,何以爲之乎?上曰,召對何可屢日不行,而若有故至屢日,則自上,當書下自止矣。此後過申無召對之命,則可知其不行矣。晩秀曰,臣俄於閤外,亦聞近來故事書入之規,甚爲好矣。曾前故事,亦嘗有自上賜批之例,不但爲儒臣之榮耀,往復問難之際,亦有所裨益於聖學。自今以後,時或賜批,亦或發難,恐爲資益之道,故敢此仰達矣。上曰,當依此爲之矣。奭周曰,夜對冊子,亦當以綱目爲之事,曾有下敎矣。召對·夜對之同用一冊,實合於主一無適之聖工,臣固欽頌,而古人曰,欲法堯·舜,當法祖宗。大抵事蹟漸近,則鑑法亦切要。國朝寶鑑,篇帙頗浩汗,固難驟看,而先朝命撰羹墻錄四卷,卷帙旣簡,分門立章,領會亦易,而列聖朝盛德大業曁夫洋洋謨訓,昭布於方策之中者,可謂約而備矣。伏願燕閒之暇,每加披閱,講筵之上,時或取而討論,則其在繼述之道,亦有光矣。上曰,內間亦有此書矣。其言甚好,當依此矣。上命退,諸臣以次退出。
上在昌德宮。停常參·經筵。
李肇源啓曰,明日常參·經筵,取稟。傳曰,停。
李魯春啓曰,行大司憲李直輔,執義金㙆,掌令宋穉圭·金日柱在外,持平金銓未肅拜,南度中未署經,監察茶時之意,敢啓。傳曰,知道。
李魯春啓曰,今日望闕禮習儀時,憲府則監察代行矣。雖無諫院,仍爲行禮之意,敢啓。傳曰,知道。
李肇源啓曰,行刑曹判書趙尙鎭,除拜後,過三日不爲出肅,依定式推考警責,仍卽牌招察任,何如?傳曰,允。
李肇源啓曰,三品官之無得過三日,循例請牌,曾有定式,而禮曹參議朴宗慶,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
李魯春啓曰,臣魯春,今日望闕禮習儀,進去下直之意,敢啓。傳曰,知道。
注書金病,代以柳訸爲假注書。
大王大妃殿,以承傳色口傳下敎曰,此何時也?昌城尉·鶴林君弔祭禮葬,待下敎擧行。
傳于李肇源曰,進講入侍。
韓致應啓曰,兵曹參知李得休,纔已許遞,入直省記判書·參判·參議中,無故者一員,所當替直,而謂有情病,不爲入直,至於省記,不得趁卽修正以入,事未前有,誠極駭然。當該騎曹諸堂,一竝從重推考,仍卽牌招,以爲推移入直之地,何如?傳曰,允。
吏曹口傳政事,以洪義浩爲兵曹參議。
傳于韓致應曰,召對爲之。
以慶尙監司南公轍狀啓,永川郡民家失火事,傳于金宗善曰,燒死人若有身還布蕩減,結構奠接之方,廟堂區劃,分付。
李肇源,以嘉禮都監都提調意啓曰,同牢宴床孰設及各樣花子造成處所,以何處爲之事,草記批旨內,考已例擧行事,命下矣。取考謄錄,則次知中使,監造於差備云。無指的可據之處所,而擧行日字在近,何以爲之乎?敢稟。傳曰,端陽門內爲之。
李肇源,以禮曹言啓曰,今十月初四日所下傳敎,自今日減膳三日事,命下矣。三日之限,止於今日,自明日,依例復舊封進之意,分付,何如?傳曰,允。
金近淳,以備邊司言啓曰,卽見水原留守鄭大容災實狀啓,則以爲,今年本府穡事,摠論一境,便是穴農,而未移鹹損水沈等,不得不給災者,合爲一百九十八結六十三負七束,地部劃下二十結外,不足災一百七十八結六十三負七束,特許加劃,以爲均俵事,請令廟堂稟旨分付矣。本府結摠,本自不少,今年災傷,亦云夥多,而今此所請加劃之數,不甚過濫,特依狀辭施行,分俵之際,各別申飭,俾實惠下究之意,一體分付,何如?傳曰,允。
李魯春,以義禁府言啓曰,前承旨金翰東,亟施竄配之典事,承傳啓下矣。金翰東,咸鏡道明川府竄配,而方在慶尙道安東地云。以承傳內辭意,具罪目,依例發遣府書吏,自安東地執捉,仍令押送配所,何如?傳曰,允。
金近淳,以訓鍊都監言啓曰,本局分授都城彰義門西邊第二城廓近處,體城七間許,頹圮處,今已畢築,女墻仍爲始役,把守軍兵,撤罷之意,敢啓。傳曰,知道。
金近淳,以左右捕盜廳言啓曰,黌序作挐逃躱罪人黃再特,今十月初一日,捕捉於全羅道全州地,移送秋曹之意,敢啓。傳曰,知道。
知敦寧閔台爀疏曰,伏以臣日前伏見吏曹成貼,以臣爲廟享亞獻官者,臣之有貞疾,同朝之所共憐,而義分是重,不敢言私,力疾隨參於誓戒隷儀之班,而顧今證形,夜來添劇,達曙叫苦,安危未分,砭藥罔效,食飮專却,至於淸齋將事,非所暇論。且臣方有所不敢進享班之端,屢懇銓曹,終未見諒,以病以故,情窮勢縮,與其冒行而欠潔於享事,毋寧煩籲而獲罪於殿下也,明矣。玆不得不出伏鄰舍,仰瀆崇嚴。伏乞聖慈,特賜矜察,令該曹,趁卽變通,俾無公私狼狽之地,千萬幸甚,臣無任云云。答曰,省疏具悉。疏辭,許令該曹付標。
壬戌十月初六日辰時,上御熙政堂。進講入侍時,參贊官李肇源,假注書南吉寬,記事官鄭宗顯·金蓍根,領事李時秀,直提學金近淳,檢討官吳淵常,以次進伏訖。時秀等曰,聖體,若何?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣,而尙未快復矣。時秀等曰,嘉順宮氣候,何如?上曰,一樣矣。上命開卷,讀前受音一遍訖。時秀讀自喓喓草蟲,止草蟲三章。上讀新受音一遍,時秀解釋章句以奏,上仍讀五遍訖。時秀曰,此章別無文義之可陳。蓋觀詩之道,惟在於氣象語意而已。章句之間,不必深究矣。未見之時,其憂忡忡,旣覯之日,其心則夷,此可見哀而不傷,樂而不淫之意,而與澤陂所謂涕泗滂沱,溱洧所謂伊其相謔等語,氣象顯殊,文王之德化,此可以驗矣。上曰,閣臣陳之。近淳曰,別無所奏矣。上曰,玉堂陳之。淵常曰,文義別無可奏,而南國諸侯之夫人,久被后妃之化,思其君子之時,乃有哀而不傷,樂而不淫之意,而此外諸篇,多有戍卒婦怨別之語,人君必軫匹夫匹婦不獲之歎,使民以時,俾有室家之歡,此亦仁政之一事。上曰,此篇不若卷耳矣。彼云維以不永懷,此云憂心忡忡,以此觀之,自有氣象之差殊矣。淵常曰,聖敎果然矣。卷耳,后妃之事也。此章諸侯婦人之語,故其氣象,自有異同矣。上命掩卷。時秀曰,近來冬雷,殆乎無歲無之,今番轟燁之異,方當閉塞之節,與盛夏無異,此時恐懼,當復如何?昨伏見玉署箚批,則聖心之惕厲警懼,溢於辭表,臣不勝欽仰感歎之至。古語云,災不虛生,必有所召,臣未知目下庶政,有何闕失,以致仁天之譴告,而第念人和則天和,天人相與之際,其應靡忒。顧今朝廷之上,玩愒成習,百司怠慢,庶務叢脞,有識之歎,厥惟久矣。如欲矯捄弊習,消弭天災,則亶在於我殿下奮發一心。凡於施措之間,銳意圖理,無或有姑息之弊,則群工自底於振勵,庶政不患於因循,風草必偃,影響斯捷,大化旁流,克致中和位育之功,而轉災爲祥,星雲之瑞,庶可見矣。且以講學之工言之,惟日孜孜,無至有寒曝之歎,則此亦奮發之效也。惟殿下,懋哉懋哉。上曰,當體念矣。時秀曰,有國制治之道,輔相爲重,輔相得人,然後上可以燮理陰陽,下可以董飭百僚,而顧臣譾劣,猥荷罔極之恩造,濫叨三事之峻秩,曾無一分之報效,尸素之誚,自知不免,而近日疏章中,簿書期會之言,果是臣着題語也。目今陰陽乖和,災沴頻作,是臣之咎也。庶績未諧,恬嬉成風,亦臣之罪也。顧安用一日苟冒於匪據之位哉?淸朝才彦,不患無人,且當初元之政,尤宜擇相,趁此時亟賜斥退,改卜賢德,則此亦我殿下奮發之一端也,亦有關於敬天弭災之道也。此非但小臣之幸也,實爲國家之幸也。上曰,過矣。淵常曰,臣以蒙愚疎謬,久侍經幄,實無以仰裨聖化,彌綸時艱,常懷惶愧,若隕淵谷,迺者殿下,遇災警惕,渙發絲綸,藹然求助之意,溢於辭表,臣寸衷感激,雖隨衆聯箚,已蒙優答,而及登前席,愚悃倍切,玆敢復伸焉。臣聞災不虛生,必有所召,顧今不寧不令之災,式月斯生,臣不敢傅會爲說,以蹈漢儒之陋,而仁愛之天,譴告諄諄,有可以仰揣矣。此政君臣上下,恐懼修省,不容少緩之幾也。夫所謂修省之方,不過曰勉君德,革弊政而已。以言乎君德,則雖無闕失之可以指陳,而勤御經筵,而有時工課之間斷,則殿下典學之功,猶有未純歟?頻接臣僚,而或欠情志之流通,則殿下願治之志,猶有未篤歟?招徠之便歸文具,則殿下好賢之誠,或有所倦歟?言路之未免杜塞,則殿下容受之量,或有未恢歟?以言乎時弊,則有難一筆而盡也。賈生所謂太息流涕者,不足以諭也。國之所恃以爲國者,廊廟也,銓衡也,臺閣也,守令也,士氣也,而廊廟之上,因循姑息,無所振刷,而國綱漸至凌夷,秉銓之臣,按簿注擬,激揚無聞,而賢不肖未免雜進,臺閣跋前疐後,而忌諱多端,則以媕阿爲工謀,守令蔑法循私,而不恤民隱,則以貪饕爲能事,士則國之元氣也,而旣失培養之方,作成之化,讀書種子,日就殄絶,而躁競奔趨於勢利之場,炎劫爭奪於得失之地,惡拘檢而樂放縱,無顧憚而蔑廉恥,此尤大可憂也。五弊相因,擧世靡然,風俗日渝,紀綱日紊,民玩其法,下罔其上,去仁義而趨利,喪眞實而循僞,若此不已,則臣誠不知稅駕之地也。殿下深居九重,何由知其世道人心至此之極也?然於區區事爲之間,欲捄其弊,則眞所謂徒法不能行,豈有實效之可收哉?莫如求之根本之地,根本之地,豈非殿下之一身乎?周子曰,治天下有本,身之謂也。又曰,本必端,端本在誠心而已。臣於向日,猥上一疏,深陳文勝之弊,殿下試以敦大樸實,爲做治之體,奮發嚴重,爲出治之用,早立規模,持之悠久,以之典學,則敦本務實,有眞知力踐之效,以之接下,則開心布誠,無礙滯阻隔之患,以之求賢,則寤寐英豪,有必致乃己之誠,以之納諫,則恢量祛諱,有舍己勇遷之美,斯豈非誠心之發,而大易所謂正其本而萬事理者耶?語曰,表端影直,又曰,風草必偃。殿下一轉移之間,將有丕變之化,五條時弊,將有不期祛而自祛,而又明諭在廷具僚,使之改心易慮,精白淬礪,夬掃積痼之彌文,共趨反樸之嘉謨,則聖德日躋,治化賁隆,申命用休,將有卿雲景星之瑞,應天以實之意,不外於此,惟殿下懋念哉。上曰,其言甚好,當體念矣。出擧條上曰,何以則可以敦大樸實耶?時秀曰,敦大樸實之人,不難知矣。聽言觀行,矯飾粧撰者,則此乃浮薄虛僞之人也。悃幅無華,表裏如一者,則是固敦大樸實之人也。人君在上,標準一世,導率群下,惟在於敦樸之道,其文學才藝,猶屬末節。凡於發政之時,務盡寬大之意,用人之際,擇其厚重之士,優游不迫,浸漬薰陶,則在下者從上之好,必有日遷善不自知之效矣。惟殿下,以寬厚之德,爲導率之方焉。淵常曰,臣旣以文質爲言矣。文勝爲當今痼弊,自上務爲尙質抑文,講學則以實心實學爲本,而不事章句訓誥之末。至於用人之際,亦取其文少質多者而用之,則敦樸之化,自有不期然而然者矣。殿下方講綱目,可以體認矣。漢之孔光·谷永,宋之王安石輩,皆博學有經術者,而但本原之地,無誠實之工,而徒飾文作僞,自欺欺人,竟未免爲小人。大抵質多之人,其捷利應辦之才,不如文勝者,故易爲疎斥,人主以實心務實政,則可以辨別人才之誠僞,而治化可底於敦樸矣。時秀曰,俄聞承宣言,入直騎堂,實病甚重,而僚堂適皆有故,不得替直云。兵曹堂上中老病人許遞,令該曹,口傳差出,以爲推移入直之地,何如?上曰,依爲之。出擧條仍命退,諸臣以次退出。
壬戌十月初六日未時,上御熙政堂。召對入侍時,參贊官韓致應,直提學金近淳,侍讀官洪奭周,檢討官吳淵常,假注書南吉寬,記事官鄭宗顯·金蓍根,各持綱目十一卷,以次進伏訖。上命讀,奭周讀自三年凶奴,止是爲無策。上曰,下番讀之。淵常讀自今天下比年,止悸寢劇死。上曰,參贊官讀之。致應讀自莽迎龔勝,止參豐欽。上曰,閣臣讀之。近淳讀自沛國陳咸,止不隄塞。上曰,注書讀之。賤臣讀自四年春,止猶如故焉。上曰,上番讀之。宗顯讀自西南夷,止稽古事。上曰,下番讀之。蓍根讀自五年春,止坐床下。上曰,文義爲之。奭周曰,嚴尤此言,亦好矣。上曰,嚴尤旣能爲此言,則何以仕于莽也?奭周曰,嚴尤非但仕莽,乃受將軍之高位,爲莽拒漢室義兵而死,則其人更無可言,而綱目乃取其一言之得,載其本末,如此之詳,蓋綱目,經朱子筆削,於此亦可見其不以人廢言之義矣。後世人君,憚於從諫,必求言者之素行而抉摘之曰,如汝者有何所識,而敢爲此言云爾,殊不知狂夫之言,聖人猶擇,但取其言之偶合,何論其人之賢否乎?至於尤之此言,大體固好,而其分別三策,亦未爲洽當矣。上曰,此云未有得上策者,若必求其上策,則誰可當之?奭周曰,內修外攘,使夷狄自不敢梗化者,迺上策,而大舜之干羽兩階,有苗來格,是可謂之上策矣。若秦皇·漢武之所以異者,秦皇窮兵黷武,至死不悟,漢武能下輪臺之詔,克修富民之政,秦亡漢存,亶係乎改與不改,而固不在乎禦戎之得失也。嚴尤之以下策無策分言者,未知其可也。尤云秦始皇不忍小恥而輕民力,漢武獨不輕民力乎?特其所以不亡者,亦在乎季年之能養民力耳,臣敢因民力二字,而有所敷陳者焉。征伐之於民力,所害固多,而土木錦繡珍異玩好,何莫非民力受傷處,而雖一器之飯,若究其所從出,則播種耘穫之艱,稅納糶糴之苦,殆有不忍恝焉。古人所謂粒粒辛苦,儘非虛語也。雖以目下所見物件言之,殿上所鋪之茵席,御前所置之丌案,臣等所奉之書冊,孰非出自民力者乎?公家所用,雖至微至細之物,無不出自稅貢,自民而官,自鄕而京,中間加納,不一其弊,故且以丌案言之,一案之進上,則民間所徵,必費十案之價,而當其督納之時,所見至爲愍惻矣。懸鶉百結,衣不掩骭,當寒呵凍,口不成聲,彼其夕食之不繼,有何餘力之輸官,而鞭扑交下,必求趁限,惟正之供,尙然,況於額外無名之徵斂乎?爲人君者,如或念及於此,則經用之當然者,雖不容一切裁損,豈忍以耳目玩好之故,而使絲髮之害,及於吾凍餒之赤子哉?惟殿下,每於讀書講學之時,輒就語及民力處,另加體念,應事臨政之際,燕閒涓蠖之中,亦必無忘民力二字,則崇儉節用之德,蓋將有不期然而然者。伏乞深留聖意焉。上曰,好矣。上曰,下番陳之。淵常曰,龔勝不食死大文,盡錄當時節義之士,而如薛方,欲守箕山之節云者,近於獻媚偸活,絶無氣節之凜凜可畏者。比宋之洪邁,明之鐵鉉·景淸,不可同日而語,此無他,漢之立國規模,非不敦樸,而至於武·宣之際,崇儒右文,區區於微文末節,而不無喪眞尙僞之弊,故士氣從而委靡,國脈因以削弱,以至此時,無伏節死義之士,而如孔光·劉秀輩,乃反投身亂賊,恬不知恥,甚可歎也。大抵觀史之法,察幾明微,爲體認之要道,事之已然之後,其迹已見,未然之前,其幾甚微,自非窮格之工,有難知之。苟究其幾,則王莽之亂,幾見於成帝初拜王鳳爲大將軍,董賢之禍,幾見於文帝寵鄧通之時,龔勝·薛方輩之不能抗言就死,幾見於武·宣尙文之過,此不可不察也。幾之義意甚微而顯,雖以一心上論之,一念之善惡,終至於私義之判,所謂差毫謬千也。伏願於此等處,留神焉。上曰,龔勝爲漢死節,而乃於受莽詔之時,東首加朝服拖紳,何也?近淳曰,加服拖紳,未免失禮也。奭周曰,此果失禮之事,而觀其臨死一語,凜凜烈烈,且爲漢室辦死,惟此一人,則似此細事,何必苛評乎?程子有言曰,當於有過中求無過,不當於無過中求有過。不但論人之法,人君用人,亦當如是,大節旣立之人,雖或有微眚薄過,亦當置之勿問矣。上曰,參贊官陳之。致應曰,此篇皆王莽篡逆之事,固無文義之可陳者,而龔勝朝服拖紳之事,誠如聖敎,果有所失,而論人之法,當觀大節,略其小疵。當其時王莽之勢焰掀天,擧世趨附,殆乎漢無人之歎,而獨龔勝輩若而人,毅然不屈,能全其節,雖使尙論者言之,足謂一節之士也。所可惜者,苟使時君,引用此輩,布列朝廷,主張世道,則雖以王莽之凶,決不能恣行胸臆,若此之無忌憚也。正所謂伏節死義之士,當用於平居無事之時者,此也。西漢之末,名節寥寥者,政由於用之不早,養之無素之患,有國之所重,豈不以培養名節,爲進退消長之機乎?上曰,閣臣陳之。近淳曰,此卽天下無君之時,別無强覓文義而仰奏者矣。上曰,薛方之言,如彼何也?奭周曰,觀其言,似專出於畏死,此則雖不仕莽,無異失節矣。上曰,班固之言云貞而不諒,薛方近之,何也?奭周曰,班固亦非深知義理之人,故其言如是矣。上曰,然則綱目,何錄薛方也?奭周曰,其時所謂名士者,有若干人,而龔勝·陳咸,卓然不汚,郭欽·蔣翊,亦無愧焉。薛方巽辭以求免,紀遵兩唐,至受莽爵祿,綱目備而書之,以見其優劣耳,匪有所取乎薛方也。上曰,陳咸,何如?奭周曰,咸雖不死,其大節無異龔勝矣。上曰,咸之三子皆在位,則不如咸者乎?奭周曰,非在莽臣之位也。乃於居攝之初在位,而因咸之言,解官歸鄕,三子人品,雖未可知,而亦非失節者矣。上曰,嚴尤,何官?奭周曰,似嘗爲侍中矣。上曰,尤未嘗仕於漢時乎?近淳曰,一仕莽朝,大節已隳,其嘗仕漢與否,有不足論矣。上曰,此皆莽事,無可問者。命掩卷。仍命退,諸臣以次退出。
上在昌德宮。停常參·經筵。
李肇源啓曰,來十一日朝參日次矣,敢稟。傳曰,停。
李肇源啓曰,明日宗廟冬享大祭,齋戒相値,視事頉稟之意,敢啓。傳曰,知道。
李魯春啓曰,行大司憲李直輔,執義金㙆,掌令宋穉圭·金日柱在外,持平金銓疏批未下,南度中未署經,監察茶時之意,敢啓。傳曰,知道。
金近淳啓曰,禁衛營將官來言,今日本營軍兵,日次私習云矣,敢啓。傳曰,知道。
金近淳啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,來十一日專經文臣殿講日次矣,敢稟。傳曰,爲之。武臣殿講,一體爲之。
李肇源啓曰,來十一日輪對日次矣,敢稟。傳曰,當次人受點後日次待令。
李肇源啓曰,專經文武臣殿講爲之事,命下矣。處所,以何處爲之乎?敢稟。傳曰,以便殿爲之。
傳于金宗善曰,進講入侍。
以兵曹參議金鼎國牌不進罷職傳旨,傳于金近淳曰,只推。
傳于尹光普曰,發遣吏郞,諸執事淸齋與否,摘奸以來。
傳于李肇源曰,夜對爲之。
李肇源,以禮曹言啓曰,今十月初五日所下大王大妃殿傳敎,自今日減膳三日事,命下矣。三日之限,止於今日,自明日,依例復舊封進之意,分付,何如?傳曰,允。
李肇源,以內醫院都提調·提調意啓曰,內醫金宗建·高景殷,旣已加資,御醫差下,何如?傳曰,允。
金近淳,以備邊司言啓曰,諸道舊還未捧,至於三十一萬五千餘石,先自近年條,溯而上之,每年徵捧,自是近例,諸道今年年事,雖有優劣之殊,其劣處,亦不至於全道被歉,而舊還之一味仍置,徒滋吏奸,元數之必期準捧,亦妨民力,京畿癸丑條中二千石,廣州甲寅條中一千石,湖西戊午條全數,甲寅條中一萬石,湖南戊午條·丁巳條全數,嶺南丁巳條中七萬石,統營戊午條全數,丁巳條中四千石,關西甲寅條全數,辛亥條中五千石,合十一萬七千四百七十餘石,分排磨鍊,準此收捧之意,分付諸道,何如?傳曰,允。
金近淳,以備邊司言啓曰,卽見咸鏡監司李義弼災實分等狀啓,則安邊等十一邑,置之稍實,吉州等十四邑鎭,置之之次,尤甚名色,不爲擧論,後錄條件,竝請令廟堂,稟旨分付矣。其一,推奴徵債,限明秋防塞事也。其一,明川以南進俸吏,依近例,姑許停退事也。本道年事,各樣災傷,雖或有受損之處,旣無一邑偏歉,不害通道之登稔,道臣分等,必有斟量,依狀請施行,後錄兩條,亦爲一體許施,何如?傳曰,允。
黃海監司朴宗來疏曰,伏以歲序如流,祥禫奄訖,愾廓之痛,薄海惟均,祔儀誕擧於太室,寶冊齊獻於東朝,舟梁大禮,吉日已定,伏惟遇慶增愴,聖慕冞切,北望宸極,誠不勝下情之區區。仍伏念臣,猥以無似,濫叨重寄,無所獻爲,徒費厚廩者,居然歲已周矣。謏才之難稱,臣非不自量,職任之非輕,臣非不稔知,而猶且受之,若固有之,經歲經時,一味蹲據,不思所以自處者,是豈臣只耽榮祿,冒昧苟然而已哉?誠以臣厚被先朝生成之澤,重荷聖主簡拔之私,圖報之願,赴蹈不辭,粵自受任以來,夙夜憂懼,民邑事務,簿書期會,凡精力之所到,知慮之所及,靡敢不用其極,思將尺寸之知,以效塵刹之酬矣。只緣臣滿柳易衰,疾病侵尋,積年痰癖之祟,重爲風土所傷,寢食俱失,榮衛都損,胸膈痞滯,則水飮難下,頭目眩暈,則轉側亦艱,神精漸爽,視聽日耗,文牒閱眼,首尾不能領會,事爲經心,俄頃忽復遺忘。以若病形,以若筋力,冒當劇務,斷無其望,而迺者秋務向闌,民事不可暫緩,故强策行部,纔已還營,而原隰驅馳,撼頓旣多,簿訟酬接,勞瘁又甚,舊新症,一倍添劇,始也猶或强作,今則轉成委頓,終日昏涔,奄成床笫上一土木,巡宣之責,一方所係,而豈可看作養病,一任其瘝曠也哉?左右思量,惟有早丐此身,得缷重任,隨便調治,賴天之靈,若復得此恒人,則矢心殫竭,死而後已,不然則惟當歸伏田間,分作聖世之棄物而已。臣情到此,寧不衋傷,玆敢收回餘精,冒陳血懇。伏惟聖慈,天地父母,特加矜憐,亟許遞免,以便治療,以安微分,千萬幸甚,臣無任云云。答曰,省疏具悉。方伯之任,不可輕遞。卿其勿辭,調理察任。
壬戌十月初七日辰時,上御熙政堂。進講入侍時,參贊官金宗善,假注書柳訸,記事官鄭宗顯·金蓍根,領事沈煥之,直提學金近淳,侍讀官洪奭周,以次進伏訖。煥之曰,日間聖體,若何?上曰,一樣矣。煥之曰,寢睡·水刺之節,何如?上曰,一樣矣。煥之曰,大王大妃殿氣候,何如?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣,而姑未快復矣。煥之曰,伏聞內醫之言,則雖未臻快復,而不至大段矣。上曰,然矣。煥之曰,嘉順宮氣候,何如?上曰,一樣矣。上讀前受音一遍訖。煥之讀奏,自于以采蘋,止采蘋三章。上讀新受音一遍訖。煥之解釋文義以秦。上仍讀五遍訖。上曰,文義陳之。煥之曰,大抵此詩,記婦人奉祀之事也。南國被文王之化,雖婦人,亦莫不有幽閒齊莊之德,能敬奉其祭祀,此可見王化之遠,而別無文義之可以敷衍仰奏者矣。上曰,閣臣爲之。近淳曰,此章如上篇采繁之義,別無他可陳者,而有齊季女四字,最爲要旨,註曰,少而能敬,尤見其質之美,蓋齊者敬也。采之盛之,箱之奠之,循序有常,儀物備矣,而然若非有齊之季女,則此儀物之備,亦不過文具而已矣,何足貴哉?故有齊季女四字,尤爲一篇之可觀處矣。上曰,大夫之妻,何以爲季女乎?近淳曰,此大夫之妻主饋者也。似應老矣,而今稱季女,則豈或其子婦之共奉祭祀者邪?果可疑矣。煥之曰,其大夫年少,則其妻亦宜少矣。其稱季女,豈爲異事乎?近淳曰,備物稱儀,敬奉祭祀,在於年少之婦人,則其賢尤可見,而王化之深遠,亦當推知矣。少者如此,則何況老者,婦人如此,則何況丈夫乎?且齊敬二字,不特用之於祭祀,凡事莫不貴其齊敬也。雖以目今言之,講學而無怠忽之思,字字句句,罔不軫察者,惟此齊敬也。遇災求言,誠實事天,以爲消弭之方者,亦惟此齊敬也。凡天下事,無一不從齊敬上做來矣。雖以祭祀言之,苟或無齊敬之實,則籩豆雖盛,未免有儀不及物之歎矣。願留聖意焉。上曰,玉堂爲之。奭周曰,閣臣所陳儀不及物之說,甚好,而但或專於儀而忽於物,則亦非內外貫徹之道。蓋蘋藻,雖薄物也,而猶且致潔焉,則其粢盛犧牲之大者,從可知矣。凡人情,恒務於大,而易忽於小,故書曰,不矜細行,終累大德。雖以講學言之,讀詩之際,優游渢詠,先得其詩人性情,以爲勸徵者,此果本也,而至於訓誥名物之末,亦不可不致精。若於此忽之,則本末未備,有欠於治心之方矣。伏願殿下,懋念哉。雖燕閒幽獨之中,至微至細之事,恒存敬畏,不可放忽,是臣區區之望也。上曰,其言好矣。采蘩·采蘋,旨義旣同,則何爲分錄兩篇乎?煥之曰,采蘩,是美諸侯夫人,此則美大夫妻,故分爲二篇矣。煥之曰,今番雷異,實是上下修省之時,而自上旣下求言之敎,慈殿又下責己之敎,臣固欽仰不暇,而自政院·玉堂,有所陳勉,臣等請勉之章,亦有所仰陳者。伏願勿以文具視之,而誠心對越,備盡消災之道焉。上曰,當體念矣。煥之曰,頃以武將,以病辭職,有前例與否,下詢故臣等,取考近例,或有可據,而大抵武將單擧病狀乞解,戎垣重任,實有關於體例,然而訓鍊大將李漢豐,病情自夏間漸次沈痼,實無以管轄訓局之重務云,及此時似有變通之道矣。上曰,許遞,可也。出擧條宗善曰,訓鍊大將李漢豐,許遞事,命下矣。將兵之任,不可一刻無摠察之人,何以爲之乎?上曰,禁將兼察,從事官,發牌聽傳敎,可也。出擧條近淳曰,大臣旣以愼辭令敷奏矣。因此而竊有所提奏者。向者密陽府使朴宗羽,催促下送傳敎中,一段語,有欠於大聖人寬容不迫之意。雖事屬過境,爲日已久,而其在愼辭令之道,不可以微細而忽之。雖至死境四字,特命抹去,似好矣。上曰,依爲之。出擧條上使夾侍,出示黃海監司上疏于煥之。煥之曰,近來方伯閫帥守令,數遞可悶,且聞其病勢不至難强云,何可徑遞乎?上命承宣書疏批曰,省疏具悉。方伯之任,不可輕遞,卿其勿辭,調理察任。煥之曰,向筵領府事,以金箕殷事,有所仰奏云,而臣今登筵,亦以此事,有所仰達矣。當初箕殷,以沈英錫之爲沈檀孫也,故不欲同赴於抄啓課試,至有先朝飭敎,而終不承命。蓋箕殷,於洪爲疎戚,而洪旣見棄於淸議,只憑辛壬義理,爲藉手之資,故當時自上,有下敎曰,箕殷必是薰染於藩里之論也。至使臣煥之,勸其赴試,臣因渠所親人通意,使之入赴矣。其後注書洪奭周,擬假官望,吏議沈象奎差享官,而有一臺臣,疏斥洪·沈兩人矣。其時沈象奎,以他疏見謫,洪奭周,因此事被罪矣。箕殷之不欲與英錫同赴,不甚異事,而先朝處分,則實出於摧折年少新進之盛意也。若洪·沈兩人之差擬,箕殷則尤何可爲罪乎?且聞箕殷與洪,雖有戚分,亦未嘗相熟,而頗有文華,人亦貞固云矣。此等人,何官不可,而今旣洪·沈兩人,皆見收用,則獨箕殷,終不擧論於堂后之望,似爲過矣。此後則以無礙之意,入侍承史傳于堂后,似好矣。上曰,依比爲之,可也。上命書傳敎曰,雖有已例,不可援以爲例。訓將上疏還給,其時捧納承旨推考。上掩卷。命退,諸臣以次退出。
壬戌十月初七日酉時,上御熙政堂。夜對入侍時,參贊官李肇源,假注書柳訸,記事官鄭宗顯,記事官金蓍根,直提學金近淳,侍讀官洪奭周,檢討官吳淵常,以次進伏訖。上曰,上番讀之。奭周讀自烏孫,止越次立之。上曰,下番讀之。淵常讀自元鳳元年,止雹殺牛羊。上曰,參贊官讀之。肇源讀自莽置萬國,止發兵擊之。上曰,閣臣讀之。近淳讀自開錢貨,止告訴者多。上曰,注書讀之。賤臣讀自莽自見顓權,止竹柏或枯。上曰,上番讀之。宗顯讀自夏莽始賦,止日食。上曰,下番讀之。蓍根讀自冬莽大發兵,止西域遂絶。上曰,文義爲之。奭周曰,王莽,自以爲制定則天下平,遂專以講合六經之說爲事,而至於獄訟民務,亦不暇省。蓋莽之所爲,固無可言,而然後世之人,或有徵莽之事,而至謂六經之說,無益於治,癈而不講,則此亦大失矣。夫莽,何嘗眞知六經之道哉?其所謂講合六經者,不過是假托傅會而已。觀於地震之說,亦可見矣。若眞知六經之道,則其於爲國乎,何有哉?且六經,不特治平大本之所由出也。雖至微至細,如錢穀甲兵之末,蔀屋閨門之事,亦莫不有焉。雖以詩經言之,閭巷小民之一喜一怒一嚬一笑,碎小情態,無不備載,得失可見。苟欲治國,捨六經,奚以哉?三代以上,經綸與經術,本非二道,而自三代以後,所謂經術之士,不過章句而已。經綸之士,又不免權謀而已。故經綸與經術,始分爲二,可勝歎哉?伏願殿下,求治道於六經之中,必思所以比隆唐虞焉。上曰,其言好矣。下番陳之。淵常曰,王莽所謂地有震有動,震者有害,動者不害云者,尤是誕妄。其强引經傳,諱災祕變有如是,眞所謂安其危利其菑,而樂其所以亡者也。易曰,坤動云者,言其用也。以其氣之發散吹噓,生成萬物而言也,非謂翻轉震盪之謂也,而今莽,傅會經言,敢爲慢天欺民之計,此固不足道也,而後世號稱英明之主,亦有以災爲瑞,不思修省之方,反爲粉飾之擧者,豈非逆莽之覆轍乎?蓋賢君與天貫通,其災異之應,常速,彼仁天之警告,欲其警惕修省,奮發有爲,以爲避凶趍吉,轉災爲祥之機也。然則災異之屢見,非所憂,而遇災而不圖轉移之方,是可憂也。古人有言曰,無災異則國恒亡,故堯·湯之水旱,太戊之桑穀,宋景之熒惑,無損於靈長之祿。苟能實心對越,備盡消弰之方,則益有光於盛德至治,惟殿下念哉。上曰,王莽時,何以有災?豈亦仁愛之警耶?淵常曰,王莽之時,天以滅亡之兆示之,而莽終不悟矣。上曰,參贊官爲之。肇源曰,此時王莽篡逆,天下大亂,別無好文義可陳者,而儒臣之說,又已盡之,不敢更陳矣。上曰,閣臣爲之。近淳曰,周官一書,本治國之大法,而王莽假托用之,其書遂晦。其後宋王安石者,亦頗摹倣,然徒事制度之末,而不知其本。方孝儒,又好周官,紛更高皇之制度,而亦終無實效。此皆事其末而遺其本者也。程子曰,有關雎·麟趾之化,然後周官可作,此豈非拔本之論乎?今殿下,方講詩經,若興關雎·麟趾之化,則周官之治,不難致矣。願體念焉。上曰,此稱王莽,尤備大臣,尤備二字,何意?奭周曰,此尤爲防備之謂也。上曰,逯竝,何如人?奭周曰,不知其何狀,而仕於莽,爲大司馬,則必非賢者,而不特逯竝,此時無一箇可觀之人矣。朱子曰,伏節死義之士,當求於犯顔直諫之中,王莽之時,犯顔直諫者無聞,或有小犯者則殺之,安得有可觀之人乎?近淳曰,小人迎合人君之意,上所好則爲之,上所惡則不爲,外面觀之,似是忠矣,而實則不然。夫忠臣者,上所好而或不爲,上所惡而或爲之,惟視其義之正而已。書曰,有言逆于汝心,必求諸道,有言遜于汝志,必求諸非道,此言爲辨忠邪之要矣。奭周曰,臣嘗見本朝故事,仁祖朝崔睍者,辭連於鞫獄當死,仁祖下敎曰,睍曾於夜對時,逆予心之所欲爲者,此忠臣也,豈有犯罪之理哉?惟此下敎,甚盛德矣。夫人臣苟阿順上旨,則於身有利,何苦而覆逆哉?然其心不忍負國,故事苟非正,則雖死而爭之,不顧其身之利害焉。此等處,可見忠與不忠矣。上曰,王莽所言,震者有害,動者不害,此出於何書耶?奭周曰,無稽之言,因周易坤動二字,有此傅會,然動豈地震之謂乎?奭周曰,此後夜對之日,則雖不行召對,故事勿爲,何如?上曰,依此爲之。上曰,馬耆,何以知漢將之往西域而襲殺之也?奭周曰,馬耆方詐降,聞知漢將之往而殺之矣。上掩卷。仍命夾侍,出御製文字二冊下示曰,閣臣·承宣,讀奏三四篇,可也。肇源·近淳,各輪回讀奏訖。肇源·近淳,齊聲仰奏曰,奉讀御製,聖學極臻高明,盡善盡美,臣等下情,不勝欽仰攢頌矣。近淳曰,御製中人君之心,當如鏡明一句,尤覺聖學之高明。蓋心本湛然如鏡之明,而特以物慾蔽之,明者爲昏,故必痛加明明德之工,然後可復其本體,炯照萬事,罔有蔽遮矣。且御製中,大奸似忠之句,可見聖心,已洞燭忠奸之情矣。臣等無容更勉,而然非知之艱,行之惟艱,伏願益加行字上工夫焉。肇源曰,古人云,欲法堯·舜,當法祖宗,御製中屢眷眷於列聖心法,臣深仰繼述之聖德矣。奭周曰,御製中節儉從諫之句,深察君道之要,爲國之道,實無出於此數句矣。上命夾侍,賜饌。諸臣分食訖。近淳曰,夜對賜饌,故事也。先正臣宋浚吉,嘗於筵中,請頻行夜對,當時自上有敎曰,夜對甚好,而今年歉荒,難於宣醞矣。浚吉曰,不必張大,雖數器,何妨乎?臣以爲,先正之言甚好矣。奭周曰,宣饌雖故事,亦特恩也,不必番番設之矣。近淳曰,夜對不以國朝寶鑑爲講,而必以綱目者,臣未知聖意。以綱目是召對所講,故取專一之意乎?上曰,取其專一。且寶鑑無吐,故姑不講耳。近淳曰,寶鑑雖不進講,伏願時時取覽,而此外又有羹墻錄,載列聖謨訓,亦願常目焉。奭周曰,羹墻錄,臣亦嘗以時時取覽仰請,而雖不進講,常目在之,甚好矣。上曰,夜對,何以稱好也?近淳曰,夜氣澄明,群動皆息,討論之工,倍覺專一於書,而君臣之間,簡其禮數,縱橫談論,其事甚盛,故自古以夜對爲好者,此也。奭周曰,孟子有夜氣之說,而凡人苟無存養之工,則夜氣易爲昏惰矣。宋眞德秀夜氣箴,有裨於養夜氣之工。伏願取覽,而至若夜對,則不特有益於講學,氣象亦甚好,有太平意思矣。且日夜講學,雖若勤劬,而實有益於攝養之方。禮曰,莊敬日强,安肆日偸,程子亦曰,某受氣甚薄,三十而寢盛,四十而後完,今七十二,校其筋骨,無損盛時。夫工夫之刻苦,莫如伊川,而其收效如此,則講學之有益於攝養,尤可驗矣。近淳曰,程子嘗言,吾以忘生循慾爲恥。蓋程子之所修養,有異於道家之修養,而乃其學問中所得者也。奭周曰,攝養之方,固無過於無逸,而御製中,以無逸二字,眷眷不已,實仰聖見之卓然矣。上命退,諸臣以次退出。
上在昌德宮。停常參·經筵。
李肇源啓曰,明日常參·經筵,取稟。傳曰,停。
金近淳啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李魯春啓曰,行大司憲李直輔,執義金㙆,掌令宋稚圭·金日柱在外,持平金銓疏批未下,南度中未署經,監察茶時之意,敢啓。傳曰,知道。
李肇源啓曰,臣肇源,依定式進詣香室,奉審香祝樻·祝板袱子,則精潔之意,敢啓。傳曰,知道。
傳于李肇源曰,禮房承旨,馳詣宗廟,奉審摘奸以來。
傳于李魯春曰,進講入侍。
李肇源啓曰,臣承命馳詣宗廟,尊所奉審則無頉,祭物·祭器·祭井看審則精潔,諸執事進排官·佾舞工人摘奸則無頉矣。臣則仍留享所,待將事修掃畢,復命之意,敢啓。傳曰,知道。
兵曹口傳政事,副司果單李惟命。
傳于李魯春曰,召對爲之。
傳于尹光普曰,遇災修省,宜先庶獄庶愼,而審理積滯,刑曹判書有闕之代,政官牌招開政,以無故人差出,使之趁卽擧行。
尹光普啓曰,吏曹判書徐邁修,參判李翊模,參議任希存,牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,竝更卽牌招,何如?傳曰,允。參議只推,一體牌招。
尹光普啓曰,吏曹判書徐邁修,參判李翊模,參議任希存,再牌不進推考傳旨及罷職傳旨,今方捧入,而特敎開政之下,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,竝待明朝牌招。
金近淳,以都摠府言啓曰,今日入直內三廳武兼禁軍及軍兵等,當爲中日習射,而冬享大祭齋戒相値,不得爲之之意,敢啓。傳曰,知道。
李肇源,以成均館兼大司成意啓曰,因大臣所啓,儒生捲堂事,有令廟堂,詳細稟處之命矣。近日京外儒生輩,以微細事,輒作通文,自相擠陷,誠一痼弊也。欲正士趍,宜禁此習,而噵齊儒生之本,實在泮宮,令泮堂,査問畿營,爲稟處之地,似合事宜,事判下矣。臣謹依聖敎行會畿營,取考前後文蹟,則當初通津儒生閔榮宅等,聯名稟目于該府以爲,李元根者,適當齋會之日,謂以如許之地,本不投足。且宋子大全,先大王所賜題也。元根之弟允根,敢曰何許冊,渠家慢聖侮賢,衣鉢相傳,元根之堂叔漢肇,斥呼先正之諱曰,某何許者,其時士論,齊發鳴罪矣。允根,今又慢視聖殿,此聖門之罪人也。不滿先王之特題,此朝廷之逆臣也。敢侮先正,此斯文之亂賊也。宜聞于巡營,極刑論罪云云。該府使朴基赫,以此報營,至於一再査究,則榮宅,本與元根兄弟,常懷嫌怒,而又與其妹夫李綏祉,專以陷人爲能事,往來鄕校,割名付罰,無難爲之,齋任紛紛遞改,校生間間焚香,故境內有識之士,一不投足,適當齋會,元根謂以如許鄕戰之場本,不欲往參,此榮宅之說,而謂之慢聖者也。又於元根之家,有宋史而冊面半露,座客曰,此乃宋子大全耶云爾,則允根,問其兄元根曰,宋子大全,卽何冊乎?元根曰,卽古之尤菴集也。此榮宅所謂何許冊之說,而謂之侮賢者也。至於榮宅之納供官庭也以爲,如許地何許冊等說,實非親聽,乃傳聞於妹夫李綏祉處,而稟目簡通,果是成澗之所製。澗卽綏祉家客,曾與元根,亦有嫌端,聯呈稟目之僞着署名,情節綻露,焉逭反坐云云。成澗供招,則以爲,渠與元根,有衆所共知之嫌,故榮宅,來要稟目之構草也。或慮計未得售,反受其害,屢辭不獲,末乃構草以給,含毒助謀,罪實自服云云。該府使論報文牒之始末,大略如斯,而閔榮宅則又以他事,已爲刑配,成澗則嚴刑懲勵,李綏祉則逃躱不現矣。今因數三儒生,遽爾發通,致有齋生捲堂之擧,固已萬萬驚駭,而儒通旣發,斥責備至,則儒生之捲堂,自是處義之不得不然。第觀其通文辭意,則滿紙臚列,無非極罪,所謂如許地何許冊等說,榮宅已自納供,俱悉於邑報,而外此諸條,又是榮宅稟目及供招中所無者,則是果孰傳而孰聞之耶?苟非明證的見之爲眞正斷案者,則何可以鄕曲耳剽之言,徑先發文,直加之以惡逆之名,而斷以極律,有若三司之請勘者然乎?蓋其顚末,全由於鄕戰爭鬨,互相擠陷之端,初非推上朝廷之事,而致此紛聒,近日士習之劻勷,誠極駭然。投通儒生李大集·申紀朝·鄭運升等三人,爲先施以停擧之罰。至若閔榮宅·李元根,最初惹鬧之根委,如欲更加査詰,則必也同庭推辨,然後可以明覈虛實,而此非黌堂絃誦之地,所可議者。令道臣,詳査狀聞,何如?傳曰,允。別無更査之端,置之。
刑曹判書趙尙鎭疏曰,伏以天祐東方,祖宗垂隲,納徵告期,次第順成,大禮卜吉,不日將行,億萬年無彊之福,自今日攸基,臣民頌忭之忱,曷其有極?仍伏念,臣無所肖似,不才冥升,屢叨匪據,每當議讞,惟以從公論斷,不敢挾私低昂,爲一半分報效之圖,而區區自勉于中矣。頃値滯囚之會,又當金吾之任,一遵律文,略有勘處者,而迺者憲臺之論,斥以爲不請査直勘,至謂之無嚴無憚,有若任自闊狹,惟意操縱者然。言之無難,何其若是?噫,捧供請査,自多層節,科罪勘律,則有關和。凡在囚繫者,若或抵賴而相背於持斧之論,則必請更査,期於得情,而若或遲晩自服,無所窮覈,則據律論勘,照法懲勵,因其所坐之輕重,隨以勘罪之緊歇者,自是王府之已例,事勢之卽然,而今此臺臣之所爲說者,若是深緊,未知其指意之別有所在,而抑以繡啓體重,不可異同云爾,則烏在其王府拿覈之義,而不復區別而混勘之可也?臣實莫知其何謂也。然而臣若每每當是,事事稱平,苟能愜物情而服人心,則雖欲旁伺而吹覓,將無可執而爲言,而人之譏評,如是拶逼,則固當反躬自省,受而爲咎,敢諉橫逆而有所自辨也哉?臣方杜門屛蟄,默訟愆尤,不自意司寇新除,遽下此際,未勘失職之罰,而反蒙宿趼之叨,驚惶感激,靡所容措。其在不俟駕之義,卽當竭蹶,而以此情跡,實難蠢動,敢違召命,冒陳短章。伏乞聖慈,俯賜鑑諒,特加鐫削之罰,亟治不職之罪,以謝人言,以靖私義,千萬幸甚,臣無任云云。答曰,省疏具悉。宜欲一伸,許遞。
大司諫洪羲運疏曰,伏以皇天之眷顧維新,宗社之毓慶冞篤,椒闈將啓,八域懽忭,伏惟我聖上永言孝思,遇慶益切。仍伏念,臣之蒙愚譾劣,濫被兩朝之恩造,驟進榮塗,若固有之,觸事僨誤,無往非罪。向者忝叨近密,陪護享班,駕駐齋殿,而徑歸候班,致使侍衛隨退,儀節不備,又未能提奏警責,以效相規之義。苟求其罪,臣實爲首,薄·罷未幾,恩敍繼降,惶愧之忱,歷月靡措,豈可以職名之有異,宿趼之復叨,晏然冒出,不思所以自引之道乎?噫,朝家器使之方,亦有擧一而反隅者。如臣昏憒,雖於該房按例之事,如彼尸位而溺職,尙可以諫諍封駁,能效其陳善納誨之責乎?矧玆臺閣長席之任,地望自別,有非人人可以冒據,則伏想日月之鑑,不待臣畢暴長短,庶蒙體諒之恩矣。玆敢仰首嗚呼,略陳衷懇。伏乞將臣職名,亟賜遞改,以靖私義,以重臺閣焉。臣於昨日,伏聞轟轟之響,乃發於閉藏之節,私憂過慮,自不勝耿耿之中,新授諫職,遽下於此際,繼伏見傳敎下者,責躬之敎,求助之意,藹然於十行之上,臣百回奉讀,感極而涕,尙何敢以乞免之章,有所自阻不陳其願忠之志哉?噫,災不虛生,必有所召。臣未敢懸度臆說,如漢儒之傅會洪範,雜引五行,而自夫去月以來,雷雨之發作,太涉頻數,仁天之警告,若是丁寧,則其爲恐懼修省之方,不可以晷刻弛心,而寧可諉之於秋節之未盡,比歲之常事,泛視歇看,一向伈泄哉?臣嘗稽之故事,則九月雷異,皆有陳戒之疏啓,求助之綸綍。蓋以九月爲天氣收藏之節也。雷乃發聲,不可謂之陰陽調順,則天時節候之一失其常,卽是災異也。朱夫子云,古者聖王,遇災而懼,修德正事,故能變災爲祥。伏況我聖上沖年御極,正是凝命之際,則所以惕然戒懼於上天之警告者,實是進德修政之一大機會也。在廷之臣,何不念及於是,而登筵儒臣,略略提說之外,寂未聞焉,臣竊惜之。昔成王遊於卷阿,而召公作詩戒之,古人之愛護沖君,猶恐有失,隨事進戒之意,若是懇懇,雖於一遊之頃,不敢放忽。況於天災數見之際,若是等閒,又何望其底豫天心,轉災爲祥乎?宜乎昨日之雷,捷如影響也。噫,天道雖幽,可以之示於人,人事雖顯,可推以合於天。宋臣張栻所謂求之於視聽言動之間者,正在我殿下一心操存之間耳。殿下誠以今日之雷異,大加警動,反顧循省,以爲問學不可不勤,政令不可不愼,紀綱不可不振,義理不可不明,堤防不可不嚴,民隱不可不恤,以至淸心寡慾,節省儉約之方,嚴恭寅畏,仁明弘毅之工,慥慥修飭,點檢提撕,則天心悅豫,吉祥之萃至,卽是轉移間事耳。臣自叨講官,及忝承宣,昵侍經席者,屢矣。伏覩聖學之緝熙光明,日就時敏,發難奧旨,體驗前言,逈出尋常,固非群下之所可蠡測,酬接庶務,泛應曲當,殆乎金秤而玉錘,我東方萬億盤泰之業,實基於是,退自筵席,未嘗不蹈忭讚頌。唯願須臾無死,俟見德化,而第伏念,三晝晉接之餘,萬機酬應之外,所與處者,宦侍近習耳。此輩無遠慮,但欲容悅求媚,各濟其所欲耳。自古帝王,每於臨經求道之際,親接賢士之時,孰不知此輩之爲可戒,而人情近則易昵,昵則易狎,宴息之中,服事之頃,顔面旣熟,情念隨之,駸駸遂至於發政害事者,從古皆然,固知我朝家法之卓越前古,保無此患,而臣於昨秋,奉命湖南也,以內侍之由暇作弊者,有所論列,至許嚴處,臣至今莊誦,而月前臺章,又及宦侍之縱恣者,是何等驚怪乎?雖以臣在院時所見者言之,公事出納之際,每多不謹之患,致煩嚴截之敎,操切裁抑之聖意,臣尤不勝欽嘆,而此輩之不謹於服事者,亦豈無漸而然哉?論語所云,小人難養,近之則不遜者,能無是慮耶?伏願深留聖念於深嚴燕處之中,益加團束,俾爲澄淸之本焉。噫,今日國事,媲如渡江河無維楫,悠悠泛泛,莫知向方,幸而無風穩流,亦無利涉之望,一遇風浪,何以措手?將欲恃風俗,則風俗渝矣,將欲恃紀綱,則紀綱頹矣,公藏私蓄,俱已罄矣,城郭兵甲,無可論矣,將欲恃輔相,則難期其平庶政而服衆望也,將欲恃言路,則只見其臺烏噤而仗馬立矣。殿下上承艱大之業,下係億兆之望,將何恃爲國,而不爲之警懼乎?恭惟我先大王,以天縱之聖,臨御於春秋鼎盛之後,摠攬百度,董勵群工,伊時百僚,奔走率職,罔敢或怠。一自再昨年以後,內而百司,外而營邑,蕩然無舊日樣子,用捨惟其所欲,勤慢任其行止,漫漶便爲長策,占便已成俗套,萬無救藥之望。苟使在廷臣僚,追想先朝董勵之至意,俯念今日怠慢之無忌,則寧無怵乎其心哉?臣不勝一一指的,而苟欲矯正,則宜先耳目之任,尙伏記辛亥冬,特命諸臺,不待牌而鎭日詣臺,日陳新啓,其時內外官僚,莫不淬勵奉職。今若追述故事,另爲倣行,則每日請牌,無屑越之歎,官師規箴,有拭目之效,而亦宜峻選臺職,許其久任,母使如臣罷軟者,僥濫其間,則言路之恢張,宜有實效矣。臣因此而有所耿結者,近來諸臣章奏之或有言事,聖批則旣不可否,悉諮廟堂,及其回啓,每多寢格,而敷納採施,擧而措之者,十不一二,竊恐言者,由是解體,求聞便歸觀美也。亦宜申飭廟堂,留意採施,以爲來言之道焉。臣伏見前獻納鄭晩錫之疏,盛言嶺南閫邑之罪,其疏雖曰自引,其實卽一彈章,而批旨旣無處分,則將使被論之人,晏然自在乎?臺疏體重,施否無分,則有非待言官之道,而晩錫旣擧繡啓之所陳,囚供之自明辨破,頗詳證之以印迹文書,對面服罪,則其言必有所據,而一向掩置,則朝家刑政之乖當,亦非細故。臣謂另飭道臣,更加詳覈後,嚴賜處分,恐不可已矣。至於前持平任㸁疏中,繡啓諸倅之更請拿覈者,廟堂回啓,旣請置之,更拿,徒傷事體,臺言未必得當也。大抵今番繡啓,囚供之太多紛紜者,殆是前古未有之事,前後臺言,言之已詳。臣不必疊陳,而臺章如是屢發,請勘及於禁堂,則雖是蔭武守令,使之冒恥蹲據者,亦非勵廉隅敦俗尙之意也。亦宜付之銓臣道臣,諒其情地之輕重,卽爲遞改,亦使方秋民事,不至瘝曠,宜矣。刑獄之多滯,亦係人國之大政,近來司寇之長,或兼他職務,或乍除旋遞,皆不能專意其職,獄案回啓,多至數年不上,委積該曹,不勝煩多。其在重人命嚴獄體之意,豈不萬萬未安乎?臣謂前後判堂之在職稍久而不爲回啓者,捧現告一竝推考,仍爲另加申飭,從速擧行,宜矣。向來嶺獄逆豎之尙未就捕及湖西邪黨之或有逃匿,其爲損國威而虧法綱,已無可言,而昨年五家統戶之法,實是大聖人良法美制,而深有得於周禮比閭之法,臣曾待罪湖邑,略行此法,數月之內,盜賊至於屛跡,無賴不得轉徙,益信先聖遺制之萬世而不可易也。挽近以來,無論京而五部,外而諸邑,實心奉行者,殆無其人,依樣塞責者,徒備簿籍,王綱之不立,人心之無憚,誠非細故。臣謂嚴飭京兆及諸道着心遵行,內而部官,外而守令,視此爲殿最,則庶有成效之著見矣。顧今日辰良吉,六禮順成,舟梁之大慶,近以旬餘,環東土臣民,聚首祝慶,屈指待期,俟見儀衛之盛德化之美,則所以致美於儀章禮節者,宜無所不庸其極,而第伏念聖人修齊之化,實基於今日,而節省爲養福之本,儉約爲納軌之源。伏願深留聖念,凡係繁文細節之無關於禮儀者,竝宜省約,經用財賦之或近於濫費者,另行撙節,使八方民庶,咸知崇儉之盛德,則豈不休哉?臣尤不任其企祝也。臣無任云云。省疏具悉。求言之時,先見爾疏,予心已欣然,所言亦多可用,方留意,爾其勿辭察職。
獻納李好敏疏曰,伏以天人之際,甚可畏也。災祥禎祲,各以類至,如影隨形,其理不忒。今此孟冬之月,震虩之異,何爲而作也?臣誠驚懼失守,求說不得,而卽伏見十行絲綸,辭敎懇惻,惕災之念,藹溢於言表,求助之意,亶出於至誠,猗歟盛矣。臣奉讀再三,衷腸自激,臣雖識不足以周當世之務,言不足以補衮職之闕。然豈敢不罄竭愚忱,以答敬天之聖念也哉?竊惟我殿下,新服厥命,一念兢惕,設施注措之間,所以慰民心而應天休者,日新又新,則是宜堯天舜日,廓然淸明,景星卿雲藻繪太平,而前月雷雨之警,旣失收藏之意。今又轟轕之響,殆若春夏之令,警告之象,式月斯生,此何以也?昔宋孝宗隆興初,旱蝗爲災,朱夫子,進戒曰,陛下始初淸明,行誼未過,以天心仁愛之至,不待政過行失,而先致其警戒之意,臣不敢知今日天心之警戒,亦出於仁愛之至而然歟。噫,十月之名以陽月者,疑於無陽,而然則陽氣之不蟄而發者,爲災甚矣,而近來冬雷,無歲無之。故上下恬然,不甚警怪,所謂多孽之國,視以爲常者也。豈不爲之寒心也哉?夫側身修省,反災爲祥。若殷中宗·周宣王之事,布在方冊,爛然可稽,以殿下之典學,想已稔聞。豈有待於群下之敷陳,而每見自古人君之遇災者,輟樂減膳,降服避殿,下罪己之詔,懸求言之旌,而苟無實心如殷宗·周王,則未免備文應例之歸。臣又不敢知今我聖明,實心警懼,側身修省,果如古先哲王乎?今日之可言者,非止一二,前後進言者,又非止一二,則臣雖妄陳蕘說,而其何能更出於諸臣之外,而有槪於聖心也哉?然旣有區區所懷,不敢終事泯默,惟殿下垂聽焉。夫懋聖學以立大本,振紀綱以正朝廷,崇節儉以抑侈風,擇守令以恤民隱,董法官以決幽滯,此五者皆爲當今切急之務,而一有未盡,則皆足以損治體而致譴告,可不念哉?臣竊聞爲治而不法三代,則皆苟焉而已。三代之治,所以大過漢唐者,唯在於一學字而已。然帝王之學,與匹庶有異,必本誠敬,以致中和之極,則天地位焉,萬物育焉。若切切於言語文辭之間,而不求諸本原上,則修齊治平之理,無以粲然明著,而不足以盡中和位育之功,是以聖帝明王,莫不致力於誠敬之學。徹上徹下,眞實無妄,虛明靜一,萬機之至,泛應曲當,而罔有私意之或間,渾然天理之流行,臣所謂懋聖學而立大本者此也。朱夫子,告于時君,每以立紀綱爲重,蓋紀綱不立,則事無統緖,而治不從欲矣。在家而有一家之紀綱,在國而有一國之紀綱,上下相屬,輕重相制,挈領振維,萬目咸張,然後國體尊而治道隆,文武絶恬嬉之習,職司無瘝曠之弊。近年以來,國綱解紐,因循於苟安偸息之餘,率入於委靡頹榻之域,全無灑濯心神,寅亮天工之意,臣曾以此爲言,而時月之間,新效未著,一味伈泄,無所振刷。若此不已,則習熟見聞,如水益下,將有國不爲國之慮,可不懼哉?政須大小警惕各率其職,事求必立,官戒或怠,百度惟貞,庶績咸熙,內而卿士大夫,外而方伯守宰,皆知紀綱之不可壞而後,朝著正而治道成,臣所謂振紀綱而正朝廷者此也。古人云奢侈,甚於災害,蓋天地之生財有限,而人之侈心無已,以無已之侈,用有限之財,其勢必至於民窮財竭而莫之捄矣。是以爲治之要,在於節儉,上而化之,下而則之,捐珠抵璧之世,必有窪尊坯飮之俗,而若以高髻廣袖之心,要祛一尺全匹之風,則將不從其令而從其所好矣。近日俗尙甚侈,居處衣食,上下無章,力所能爲,無有限制,富者糜財而從欲,貧者傾産以效尤,以至身有袨服之美,室無蓋藏之儲,豈噵率之方,猶有所未盡者而然歟。今若益軫節儉之道,一粒知稼穡之艱難,一縷念紅女之勤苦,上自朝廷,下至閭巷,咸以朴素爲貴,奢靡爲恥,則習俗之陋,不期革而自革矣。臣所謂崇節儉而抑侈風者此也。若夫生民之休戚,專係於守令之臧否,守令或非其人,則郡邑受其弊,而邦本從而搖矣。考之前史,列於循吏傳者,不過若而人,是若間世而出,得之甚難。然人不必龔黃,不愛錢則愛民矣。治不必召杜,不肥身則肥民矣。守宰之失職,全由於貪虐,而才不能以蘇弊,明不足以察隱者,又次之,惟在銓曹遴選之如何,而第人材之小大不一,列邑之閑劇判異。若於遷轉之際,不加秤稱,徒循常格,則恐難一一而得其人矣。必須博採精簡,取其廉白循良之人,而隨材之小大,稱邑之閑劇,勿使拘於格例,唯務愼於取捨,則用人之道得,而生民被其澤矣。臣所謂擇守令以恤民隱者,此也。至如法曹審理,卽有國之大政,民命之所係也。平反精審,雖在於有司之能否,而苟或淹滯遲延,使有罪者久逭典章,無辜者積抱幽菀,則其爲興怨讟而干和氣,當如何?竊聞近來秋曹,多有滯案,而議讞不能以時,吏牘盈抱,案簿生塵,事之可駭,莫此爲大矣。昔我世祖朝,曾因天寒,夜召刑房承旨尹弼商,問時囚之多少,弼商悉數以對,則自上極加奬翊曰,此寶臣也。欽恤之盛德,無容議爲,而其時廷臣之悉心奉職,克體深仁,亦非後人之所可幾及矣。古之錄囚者,或手把丹筆,夜坐涕泣,則豈肯任其幽滯,不卽審決,若近來法官乎?伏望嚴飭該曹堂郞,無循前日之爲,克念刑獄之重,卯酉赴衙,無或因循捱過,梳櫛積案,無至許久留滯,則豈非助治導和之大者乎?臣所謂董法官以決幽滯者,此也。臣竊以爲所陳五者之中,若論其緩急本末之序,則又當以聖學,爲本爲急也。學有不至,則理有未明,而其餘四者,無以盡其道矣。苟能聖工日躋,至誠無間,本源之地。萬理昭著,則條陳諸語,特是聖學中一事,而與天合德,無可譴告,六氣時序,庶徵庸休,夫豈有轟燁之異,作於非時乎?書曰顧諟天之明命,詩曰昊天曰明,及爾出王,昊天曰朝,及爾遊衍,是乃誠敬之道,而應天之實,弭災之方,不外於是。殿下幸垂裁擇,勿以常談而忽之,則仁天警告之意,庶有以仰答也。臣旣陳微見,敢及私懇,臣素無才能,試之官職,無一可堪,而耳目之任,尤不襯當,自前辭巽者此也,而今當遇災求言之時,妄陳瞽說,無足聽聞,顧何敢晏然坮次,以防言路乎?伏乞天地父母,俯賜矜念,亟許鐫改,以重臺職,以安私分,千萬幸甚。臣無任云云。省疏具悉。所陳諸條,當留意,爾其勿辭察職。
持平金銓疏曰,伏以臣卽一蒙騃庸品耳。才調無稱,神識又短,樗櫟之散,莫適於尺度,瓦礫之賤,不當於器用,僥倖一第,猥通朝籍,而華貫榮塗,有非夢寐之所到也。千萬不自意,日昨除旨之下,以臣爲司憲府持平者,臣於是,震悸惝怳,罔知攸措。夫臺官之任,出入禁闥,補闕拾遺,指陳時政,繩愆糾繆,此淸朝之重任,士夫之雋選,其所注擬,非比尋常。雖使風采峻整,望實相副者當之,猶皆縮退辭遜之不暇。況臣蔑劣愚迷,萬不近似,非但臣所自知,抑亦一世之所共知,則一時謬恩,雖出於天無棄物之仁,而臣若晏然濫冒,視若固有。臣之拚棄廉隅,沾汚名器,固不足道,其貽累於日月之明者,尤何如也?言之及此,實出血懇,是豈徒循俗套,巧飾例讓者哉?伏乞聖明,亟命有司,刊臣臺望,以重公器,以安私分焉。臣於臺垣一步,鐵限自劃,則固何敢以言責自居,而除旨適在於雷異告警之日,我聖上責躬求助,辭旨丁寧,又伏承慈聖殿下十行絲綸,愈益懇惻。斯足以感格天心,轉災爲祥,固無事乎?如臣愚賤之贅說,而區區憂愛之忱,有不能泯然無言者,玆敢附陳焉。嗚呼,從古論爲國者,莫不以紀綱之弛張,言路之開閉,生民之苦樂,長吏之臧否爲言,而其終則歸之於人主之一心,此誠端本之確論,今者日進於殿下之庭者,亦莫不以是爲言。殿下蓋嘗稔聞而體認,雖使臣更有所陳說,捨此奚以哉?伏惟我殿下,以成王沖幼之年,承文·武艱大之業,仰成慈敎,功化丕暢,勤勵乎三晝之接,涵泳乎隻日之講,終始典學之念,本源克治之工,亦可謂至矣。然而中庸曰君子之道,譬如行遠必自邇,登高必自卑,此蓋出於阿衡之言,聖人之學,固無積累之漸,而以夫子十五志于學律之,則今日卽殿下進道初程,幽獨得肆之地,燕閒無事之際,提掇此心,無少間斷,常以高遠之事業,自期乎否乎?心學政事,自相體用,未有體立而用不行者,試以著於政事者言之,向所謂數事之弊,莫此若也。臣愚死罪,未敢知殿下本源之工,或有所未盡,治不徯志歟。紀綱之不立,實由於朝廷之不尊,賤而僭貴,下而凌上,輿儓奴隷,譏罵朝官於街路之上,詬辱士夫於門庭之內,傍人莫敢誰何,攸司置之勿問,甚至有邑民而戕害官長,伴僕而擬刃儒生,世道之變,有如此矣。古人以言路開閉,卜治道之汚隆,誠哉言也。叔季以來,骳骫成習,非今斯今,而媚悅之風日長,忌諱之門漸廣,尋常官師之箴,勤攻之言,亦不復聞。但以違傲爲日課之資,謄傳爲塞責之科,臣亦今日之臺臣,此言無或近於同浴譏裸,而有識之寒心,固已久矣。書曰本固邦寧,民不固而國以寧者,未之聞也。先大王臨御二十餘年,子惠之德,懷保之澤,史不勝書。殿下一初之政,繼述其事,民庫之弊,先蠲於兩西,燒券之恩,徧及於寺奴,生死骨肉,山沿鼓舞,況比年屢豐,嘉應荐降,斯可以各奠厥居,樂生遂業。然而愁怨之聲,仳㒧之歎,猶復如前,蓋其無藝之求,掊克之事,不一其端。簽丁不均而貧殘偏困,穀簿不明而受納俱病,久陳而不無白徵之弊,抱冤而或有莫伸之歎,此皆長吏之過也。朝家每當大政,以守令爲民生休戚之本,連下另擇之敎,爲政官者,豈不欲精白對揚,而一時銓衡,鑑別難盡,或不無不得其人之歎,苟非昏憒無能,則大是苛刻肥己者,下吏之舞弄竝滋,小民之困悴日甚,殿最者所以黜陟,而夤緣而倖免,按廉者所以勸懲,而漫漶而自存,其間亦豈無仰體分憂之念?盡心於民事者,而旣不得擺脫於文法,又多掣礙於上官,不能遂其所欲爲者,況遞易頻數,坐席不暖。雖有設施釐革,已無及於行輈之催還,未捄目前之急,而反貽來頭之弊,從前以久任爲擇守令之本者,蓋亦有見於此矣。凡此數事,未必是今日召災之端,而若使紀綱立而言路無壅,民生安而長吏得人,亦豈非修省之一助耶?臣之所深憂,抑有大於此者,夫義理者,天下之公見,有國之大防,惟我先大王,苦心秉執,卽此至精至嚴之義理,而可以建天地質鬼神,俟百世而不惑者也。噫,彼一種凶逆之類,世濟凶論,矯誣聖德,國是職此而靡定,人心由是而不壹,凡幾年矣。今我聖上,嗣服初元,闡明先志,亦惟慈聖殿下,念國勢之綴旒,痛醜類之鴟張,渙宣明旨,發揮精義,凶種逆魁,次第就戮,淸論得伸,善類彙進,從此義理闡揚,無復餘蘊,而人情俗習,狃安則易忽,久遠則寢忘。顧今凶魁餘孽,尙多嶺海之假息,懲討大論,只傳臺省之故紙,一日二日,伈泄玩愒,向所謂義理之已闡者,臣則曰猶有所未盡也。國家刑政,若是弛縱,尙何望天心之悅豫,災沴之不至也哉?臣不敢以漢儒傅會之見,拶合爲說,天人一理,感應桴捷,目今應天以實之道,顧不在於俯循輿情,廓揮乾斷也哉?伏願聖明,亟允三司之請,各正其罪,則其在靖世道壹民志,實爲一大機會也。伏願殿下,勿以人廢言。臣無任云云。省疏具悉。所陳當留意,爾其勿辭察職。
壬戌十月初八日辰時,上御熙政堂。進講入侍時,參贊官李魯春,假注書柳訸,記事官鄭宗顯·金蓍根,領事李秉模,直提學李晩秀,檢討官吳淵常,以次進伏訖。秉模曰,日氣陰濕,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣,而尙未快復矣。秉模曰,尙未快復,則桑灰水,頻數洗之,似好矣。上曰,夜間亦屢次洗之,而昨有下敎於掌務官者,桑灰水,必深煎以入,可也。秉模曰,嘉順宮氣候,何如?上曰,一樣矣。上曰,今日入侍座目,提學職銜,誤書直提學矣。魯春曰,進講座目單子中,內閣提學職銜,誤書以直提學,臣之矇然捧入,不勝惶悚,而入啓文字之如是錯誤,不可無警,當該翰林金蓍根,推考,何如?上曰,依爲之。出擧條上讀前受音一遍,秉模讀自蔽芾甘棠,止甘棠三章一遍,上讀新受音一遍,秉模解釋文義以奏,上仍讀五遍訖。上曰,文義爲之。秉模曰,召伯巡行南國,宣布文王之化,深仁厚澤,浹於民心。故其民思之不已,至有此甘棠之詩,文王可謂有臣矣。惟我國置方伯之任,亦將以上承至化,下究惠澤,而爲方伯者,或未宣布其德意,惟以小惠,求譽於民。故民俗亦承順其意,一有小惠,則輒爲之建祠立碑以媚之,此亦可謂甘棠也哉?故先朝,痛禁此等之弊,聖意有在矣。且方伯之任,宣廟以前,則不得率眷,周年遞歸,廩亦太薄,人皆厭避,爲弊多端矣。其後先正臣李珥建白,創行率眷之法,而瓜限亦二周年,自是以後,稍重其任,仁廟·孝廟兩朝之際,則以中望及極望人,參互差送,及夫近日,則遂爲國中之好官中望人,反不能得,而從此又生弊矣。今欲捄弊,當以仁廟·孝廟時事爲法,以存內外輕重之別,至若人之賢否,則又不在於官之輕重,差送之際,必須擇賢,然後可任宣化之政,此雖銓官之責,而自上亦願深留聖意,必得賢如召伯者,則甘棠之化,可見於今日矣。上曰,閣臣爲之。晩秀曰,召伯宣布文王之化,南國之民,莫不愛之。愛之旣深,則雖其所憩之樹,亦愛之,其德之入人深者,可以見矣。然人君必先有可布之德,然後臣下,得以布之,苟無所本,則臣下雖欲宣化,其可得乎?且上有文王之聖,而下無召伯之賢,則亦難乎宣布矣。故爲人君者,先修化民之政,而又得宣布之臣,然後可致甘棠之化,而得人之方,必賴於則哲之明。伏願殿下,覽此詩益勉則哲之德焉。上曰,其言好矣。玉堂爲之。淵常曰,此篇卽南國之民,爲召伯去後之思,愛護甘棠如此,可見民心之愛慕,愈久而愈深也。召伯,以一方伯,猶能使民愛慕之如此,況王者布德敷仁,惠養百姓,則其所愛戴,豈止此而已乎?含恩感仁,可以沒世不忘矣。臣昨覽御製,視民如傷說篇中,備道民生疾苦之狀,末乃以人君無逸之意歸重焉,可以仰認仁民愛物之聖意矣。曷勝欽歎?第無逸一篇之宗旨,不外乎先知稼穡之艱難,先知稼穡之艱難,則其於養生送死之道,可以無憾。伏願恒軫此心,俾有實政實惠。上曰,召南但詠召公之德,不及周公何也?秉模曰,周公在內,近於文王,雖有德而不見,故其詩不作,召公在外,遠於文王,功業明著,則詩作於下矣。晩秀曰,此見於慶源輔氏小註,而其說似然矣。上曰,杜甫詩云,樹木猶爲人愛惜甘棠之詩,亦此義耶?秉模曰,然矣。晩秀曰,俄者大臣,亦以則哲之明仰勉,而大抵人君之心,先務公平,然後始可以有則哲之明,所謂公者,如鏡之照物,枰之稱物,無一毫之私也。苟能心公,則忠邪何難辨哉?後世人辟不知此,故不能用賢矣。淵常曰,私之一字,在心則斯不能,明矣。然後世之主,自以爲明者,或歸於綜核苛察,明於小而昏於大,詳於近而暗於遠,此則非帝王之明矣。上掩卷。秉模曰,專經文武臣殿講,有命矣。近日多流行之病,拘忌不得參者甚多,且此時旣異於他時,殿講日字,退定,似好矣。上曰,原啓辭,以後日次來待改書,出處所傳敎則爲休紙,可也。晩秀曰,親迎擧動時,兵曹先後廂磨鍊草記批旨,有依己卯例磨鍊之命矣。各年前例,大駕中宮殿,先後廂及陪從,東西班各爲磨鍊,己卯年,以道路便近,特命同牌擧行,而節目則勿爲付標事,下敎。己卯儀軌,班次圖亦以分班載錄,其時聖敎實出於一時便宜,今番前後廂及陪從官,一依列朝舊例磨鍊,似合事體,諸大臣之意亦同,兵判則未及登筵,臣適入侍,故敢此仰達矣。上曰,依爲之。出擧條晩秀曰,嘉禮慶科草記,依戊戌例,合設於今番庭試事,命下矣。戊戌慶科,合九慶,而初試取三百人,今番初試額數,旣以三百人稟定,則似不必以合慶,別爲增額,故敢此仰達矣。上曰,依爲之。出擧條秉模曰,實籙郞廳李惟命,方帶臺職,而姑未署經,不得行公,則無寧使之專意史役,本職許遞,仍令該曹,口傳付軍職,何如?上曰,依爲之。出擧條上命退,諸臣以次退出。
壬戌十月初八日申時,上御熙政堂。召對入侍時,參贊官李魯春,假注書柳訸,記注官金致龍,記事官金蓍根,提學李晩秀,侍讀官洪奭周,檢討官吳淵常,以次進伏訖。上命開卷讀之,奭周,讀自四年夏,止百姓愈疾。上曰,下番讀之。淵常,讀自於是,止攻之。上曰,閣臣讀之。〈晩秀〉讀自莽復下詔,止病焉。上曰,參贊官讀之。魯春,讀自琅邪,止攻凶奴者。上曰,注書讀之。賤臣,讀自或言能度水,止六七萬。上曰,上番讀之。致龍,讀自地皇元年,止卒徒死者萬數。上曰,下番讀之。蓍根,讀自大雨,止赦得出。上曰,文義陳之。奭周曰,王莽亂逆,天下憤怨久矣,而琅邪·臨淮之兵,於是起矣。大抵天人一理,符應如響,故得罪於天,則民叛之,不得罪於天,則民附之,其理孔昭,觀此可驗。且莽之乘傳求利,遣使州郡等事,渠則自謂爲民之事,而實媒綠林之亂矣。若莽者,不足言,而凡後世人主之好事擾民者,其心則以爲良法美政,而紛紜騷擾,率爲害民之端。以是觀之,苟不端本而徒事政令之末,則不必害民之事爲害,而其利民者,亦爲害,不特大事爲害,而其小事亦爲害。古人言起一利,不如除一害,生一事不如減一事,可謂格言也。宋柳宗元種樹郭橐駝傳,以種樹之方,喩爲政之法,蓋養樹之法,培植灌漑之以時而已。不爲宋人之揠苗,然後樹可以長養,此與爲政之法,亦無小異矣,伏願殿下省察焉。上曰,下番爲之。淵常曰,楊雄之卒,通鑑則不以莽大夫書之,而朱子特書之,此所謂筆法也。史稱雄好古樂道,則可謂洪儒矣,而有此仕莽之失,安在其好古樂道也。蓋雄之所謂道者,非君子之大道,而不過欲以文章,成名於後世,其立志已自卑下,而且所謂文章者,亦非六經經緯之文,而乃索隱好奇之文也。古人云有德者必有言,有言者不必有德,若雄者,固無足言,而蓋文章之無益於道如此,況爲人君者,尤豈用文華爲哉?唐玄宗·梁簡文帝,皆工於文詞,而其爲治實無可觀,此無他,不知六經之文,而徒尙詞華之文故也,此等處,可謂鑑戒矣。上曰,閣臣爲之。晩秀曰,此篇別無指摘可陳之文義,而大抵觀史之法,不可徒觀其文字而已。或觀其風俗,或觀其時勢於泛泛之處,而必觀當時之肯䋜於瑣瑣之處,而亦觀當時之事典,又或觀到一事,輒掩卷而思之曰,此事當成乎,當敗乎?某兵可勝乎,不可勝乎?其風俗,何如,時勢,何如?一一默思,然後復開卷,以吾心中所思者,較驗於書中所載,如是則資益必多矣。且楊雄之事,玉堂亦有所陳而蓋楊雄,古人多推詡以博士洪儒,與董仲舒·荀卿竝稱,而畢竟仕莽而爲大夫則其爲人,無可觀矣。然當時之仕於王莽者甚多,習俗視若尋常,不以爲非。故雄亦不免於流俗科臼之中,有此仕莽之失矣。不然則又或雄,誤認王莽爲經術之人,故不憚其立仕也耶?無論如此如彼,不可以儒者稱之矣。上曰,參贊官爲之。魯春曰,玉堂·閣臣之言已盡,臣別無可以仰陳者矣。上曰,仕於王莽者,不獨楊雄,如劉秀之輩,不可勝數,而何獨於揚雄?特書莽大夫也。晩秀曰,聖問甚好矣。雄卽好古樂道之人,而有此仕莽之事,故朱子特書以莽大夫,蓋深痛之也,若他人則何可盡書以莽大夫乎?魯春曰,此處可見朱子筆法之嚴矣。雄雖稱洪儒,而其說貽弊於後世者甚多,如解明哲保身四字,尤爲無據。蓋詩所云明哲保身者,非苟全性命之謂也,而雄則誤以苟全性命,解之,後世之胡廣馮都者流出,而其弊尤無嚴矣。蓋漢儒傅會經旨,朱子出而義理始明,使雄生於朱子之後,則或免此誤否乎?然觀雄爲人,雖仕於盛時,必不能爲犯顔直諫之士,而爲人君者,徒見其淹博詞華,易以見欺矣。奭周曰,古之名儒,雖如韓愈·司馬光者,猶皆極口譽雄,而不覺其仕莽之非。故朱子特書莽大夫三字,使後人,洞見是非,可謂有功於萬世矣。蓋雄之學術,本不醇正,徒尙奇僻,如太玄八十一首,擬易而作,僭妄不經,詞賦之間,亦好用奇字,其學之未醇,可知矣。大抵好奇之弊,不可不去,如欲風俗一趍於經常之則,亦在人君之好惡如何耳。上曰,史稱唐尊之言,王莽聞而說之云,何爲而說之也?奭周曰,王莽本好奇僻之行,而唐尊之藉藁飮瓦,象刑赭幡,皆奇僻之行,故尊說之矣。且莽,專欲以奇僻之行,欺其群下,以至亂亡,此則固不足言,而大抵人君,苟不以誠信待下,則下亦不以誠信待上,上下相欺。然而人君則只一人而已,群下則有億兆人之多,以億兆人之多,同心而欺一人,則雖有權術之主,其勢不能以勝之矣,故人君必貴誠信者,此也。上曰,范升何如人?奭周曰,升求王莽之引見,則必非賢者,且東漢時,立左傳博士,升言不可,言又駁論周黨之不仕,觀其數事,似亦好奇之人矣。上曰,郅惲果能知天文乎?晩秀曰,似知天文者,然其取於天還於天之說,非可以言於王莽者矣。奭周曰,惲於光武時,爲守門之任,光武夜獵而歸,惲拒而不納,光武從他門而入,以此觀之,似是剛直之人矣。然上書於莽,則極爲無識矣。上命掩卷,諸臣以次退出。
上在昌德宮。停常參·經筵。
李肇源啓曰,明日常參·經筵,取稟。傳曰,停。
李魯春啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
傳于金宗善曰,召對爲之。
尹光普啓曰,吏曹判書徐邁修,參判李翊模,參議任希存,牌不進,推考傳旨及罷職傳旨,今方捧入矣。開政命下,已至經宿,而如是違召,不卽承膺,事甚未安,判書·參判,竝更牌招,何如?傳曰,允。參議只推,一體牌招。
以持平金銓牌不進罷職傳旨,傳于李魯春曰,只推,更爲牌招。
有政。吏批,判書徐邁修進,參判李翊模牌不進,參議任希存牌不進,右承旨李肇源進,以李重蓮爲校理,曺允大爲刑曹判書,張顯孫爲北部令,孟養大爲典籍,南周獻爲活人別提,學諭單安以鼎,醫官金進源·玄必采·金宗建·吳仁豐·高景殷,以上今加通政,加資事,承傳。
兵批,判書李祖承病,參判吳泰賢受由,參議洪義浩入直進,參知金鼎國病,左副承旨金近淳進,副護軍單李得休。
以持平金銓再牌不進罷職傳旨,傳于李魯春曰,只推。
獻納李好敏啓曰,臣於日前疏,附陳衷懇,非徒未蒙恩遞,反承優批,臣誠滿心惶恧,益無所措,而卽又庚牌儼臨,怵畏恩命,雖不得不黽勉出肅。第臣姿性庸下,本不合於淸朝耳目之任,且傳啓中李遠培,爲寸內之親,臣若隨衆參啓,無所回避,則恐有妨於聖世尙厚之風,臺中已例,亦有如臣情勢者,間多引避,臣何可晏然於臺次乎?請命遞斥臣職。答曰,依啓。
李魯春啓曰,行大司憲李直輔,執義金㙆,掌令宋穉圭·金日柱在外,持平金銓牌不進,南度中未署經,監察茶時之意,敢啓。傳曰,知道。
李肇源,以嘉禮都監都提調意啓曰,今此嘉禮時班次圖,依例圖出封入,以備睿覽之意,敢啓。傳曰,知道。
李肇源,以實錄廳摠裁官意啓曰,本廳郞廳鄭晩錫·李基慶,方在罷職中,依例權付軍職,使之冠帶常仕,別兼春秋林景鎭,本職纔已改差,亦令該曹,口傳付軍職,何如?傳曰,允。罷職人敍用。
兵曹口傳政事,副司果李基慶·鄭晩錫·林景鎭,以上竝單付。
戶曹啓曰,湖西田稅大同再運舟橋船,盡數入來後,卽爲草記事,年前有所定式矣,卽接舟橋司移文,則湖西·公州等三十邑,田稅大同再運次下去船五十九隻內,石城一船致敗,其餘五十八隻,今已畢入來云矣,敢啓。傳曰,知道。
金近淳,以備邊司言啓曰,卽見廣州留守金觀柱災實狀啓,則以爲本府今年穡事,大體言之,可謂均登,而若其覆沙之處,則未免仍棄。不得不給災者,爲十三結五十六負四束,流來舊覆沙,又爲二十七結八十負九束,地部劃下十結外,不足災三十一結三十七負三束,特許加劃事,請令廟堂稟旨分付矣。本府年事,旣幸均登,加請災結,亦頗精約,依所請施行,至於流來舊頉之特許移施今災,係是格外之事,則有不可看作常例,而每不免混同磨勘者,殊涉未安,更加着意勸耕,俾國結漸充,謬例快革之意,一體申飭,何如?傳曰,允。
金近淳,以備邊司言啓曰,北關後運紙衣七百三十四領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
壬戌十月初九日未時,上御熙政堂。召對入侍時,參贊官金宗善,假注書柳訸,記注官鄭宗顯,記事官金蓍根,直提學金近淳,侍讀官洪奭周,檢討官吳淵常,以次進伏訖。上命開卷讀之,奭周,讀自二年,止率正。上曰,下番讀之。淵常,讀自莽以田況,止捕殄盜賊。上曰,參贊官讀之。宗善,讀自有不用心,止多之故也,上曰,閣臣讀之。近淳讀自今宜急先牧尹以下,止以應之。上曰,注書讀之。賤臣,讀自赤眉破廉丹,止縯·仲·秀。上曰,上番讀之。宗顯,讀自性剛毅,止以相應。上曰,下番讀之。蓍根,讀自於是,止孛于張。上曰,文義陳之。奭周曰,此一卷,專言莽事,而此章,始見光武之起義,可謂開眼處也。此章所記,雖其大略,而光武所以中興,槪可見矣。蓋曰受尙書通大義,則可見眞正英雄之未嘗不從學問中出來,而東京文治,亦已肇端于此矣。曰汎愛容象,則可見其不以雄才大略,矜己傲物,而君人之度,眞與天地,同其大矣。最是謹厚者,亦復爲之一句及性勤稼穡,縯常非笑之云者,可以深認光武之氣象,蓋世之以英雄豪傑自許者,必也。衒其才能,矜其氣岸,而眞正英雄,則不然,漢史之稱文帝曰,無事則謙抑如不能,有事則英氣奮發,光武亦然。故見小敵則怯,見大敵則勇,此眞帝王規模也。無事之時,妄自衒露者,當其有事,鮮不劻勷失措,矧乎人君,以雷霆萬勻之威,臨乎群臣之上,苟或炫聰明騁辯給以好勝爲心,以英彩示人,則上下之情,何由可通,而忠言嘉謨,何由得進乎?此正深戒處也。上曰,下番爲之。淵常曰,光武之德,專在於汎愛容衆四字,而容衆者,卽謙虛之量也,苟無此量,則雖匹夫,尙不能保身齊家,況人君乎?第以漢高·楚項之事觀之,才力氣勇,羽未嘗不及於高祖,而畢竟楚敗而漢興者,特以高祖,有容衆之量,能用蕭·曺·張·韓之人傑,而羽則驕矜猜狠,只一范增,亦不能用故耳。然則人君,可不恢其量乎?上曰,汎愛容衆者,可與謀大事者,何也?淵常曰,苟無汎愛容衆之量,雖有豪傑,不能用也,尙何以謀大事乎?奭周曰,人君雖有聰明聖智之姿,而天下之大,兆民之衆,決非一人之知力所可獨辦。故必也合衆人之聰,具衆人之明,然後始可以成大事,此所以容衆二字,爲人君之先務矣。上曰,參贊官爲之。宗善曰,玉堂所陳汎愛容衆之說,甚好,蓋人君無容衆之量,則雖有善,不能用之,何以治天下哉?大舜以上聖之資,猶尙取諸人以爲善,況不及大舜者,苟無取人爲善之量,則何以治國家哉?伏願以大舜之量自期焉。上曰,史稱劉縯,慷慨有大節,常懷復社稷之慮云。然則縯,亦非尋常之人,而竟不及光武之所成就何也?宗善曰,光武知慮內蘊,縯則發見於外,故不及光武矣,且光武,亦未嘗無慷慨大節矣。淵常曰,慷慨有大節,可謂豪傑之士,而謹厚容衆,尤爲優勝矣。故天命不歸縯而歸於秀矣。上曰,閣臣陳之。近淳曰,聖敎,以劉縯·光武之優劣爲問,甚好矣。大抵縯之慷慨有大節,固是豪傑之資,而猶近於一節,光武則或稱汎愛容衆,或稱謹厚長者,其氣象之美,不可以一言名狀,非縯之所及也。馬援稱光武恢廓大度,同符高祖,此言幾近之矣。然漢高之豁如大度,則雖光武,又或不及,而至於謹厚詳密之規模,則比高祖又勝之矣。蓋量之一字,人人不同,大而天地江海之量,小而斗筲井管之量,不可齊一,莫不受之於天賦之初然。苟能進其識見,恢其智思,則小量可變爲大量,故程子曰,量隨識長,此言甚好,臣願殿下日躋聖學,益進帝王之量焉。上曰,公孫祿之言,是矣,而只駁群臣,不陳莽惡何也?奭周曰,祿之言,非不是也,而祿卽漢室之大臣也。與何武,互相稱擧,以至得罪於莽,則不失爲漢末之賢臣,而乃就莽徵,大節已失。況其不能指斤莽惡,而只毛擧群臣之罪乎?上曰,祿之所言諸人中,獨罪魯匡何也?奭周曰,匡,似是莽之所疎,而六筦非匡之所獨造,莽乃欲委罪於匡,以塞其責耳。上曰,馮衍之言,何如?奭周曰,言則是矣,而爲廉丹椽屬者,亦失去就之義矣。淵常曰,衍所言中,砥礪其節,納雄傑之士,詢忠智之謀云云,可謂格論,蓋不詢智謀,則雖有傑士,無用矣。不礪其節,則傑士又不肯爲之用矣。上曰,衍,漢室大臣之後也。奭周曰,廉丹,亦廉褒之裔,乃漢世臣,而爲莽效死,自以爲節,其識見如此,故綱目書曰,赤眉破廉丹誅之,可謂嚴矣。上曰,劉縯若不死,則當爲天子耶?奭周曰,光武必讓之矣。上曰,莽有智詐,而見欺於王業之言,何也?奭周曰,莽之心本欲諱災,而業乃中其心,蓋人有所偏着,則鮮不爲人所欺矣。且莽雖曰狡詐,跡其所爲,亦愚人已矣。上命掩卷。奭周曰,本館事體,與他司自別,且當講筵連開之時,諸般擧行,甚爲浩繁,而吏隷額數之不敷,料布之殘薄,不但渠輩之難以支保,每値公務擧行,苟簡莫甚,實有狼狽之慮,一番變通,在所不已,自前亦多草記請釐之擧矣。顧今汰冗省費之時,固難議到於添額加料等事,而謹考本館謄錄,則在前亦有他司吏隷招來立役之例。若就厚料布衙門中,吏隷數多處,量宜定額,使之應役于本館,則旣有合於遵舊,且無損於經用,實爲兩便之道,而自本館,有難擅便,往復廟堂,從長變通,恐合便宜。此事如或持難,亦自廟堂,某條區劃,必須令有實效,雖不必出擧條,而亦不可不一經筵稟,故敢此仰達矣。上曰,往復于廟堂,可也。宗善曰,海州儒生,以故相臣鄭澈書院請額事,封章伏閤,已至多日矣。疊享與請額,俱有英廟朝禁令,故曾在先朝,若有儒生輩,以此等事,伏閤經月,則自政院,招致曉諭後,下送之意,有所下敎矣,今亦曉諭下送乎?上曰,唯。上命退,諸臣以次退出。
上在昌德宮。停常參·經筵。
藥房提調李敬一,副提調尹光普啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
李肇源啓曰,明日常參·經筵,取稟。傳曰,停。
李魯春啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金近淳啓曰,禁衛營將官來言,今日本營軍兵,日次私習云矣,敢啓。傳曰,知道。
金近淳啓曰,御營廳將官來言,今日本廳軍兵,日次私習云矣,敢啓。傳曰,知道。
金近淳啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
尹光普啓曰,假注書南吉寬,身病猝重,勢難察任,今姑改差,何如?傳曰,允。
南吉寬改差,代金益耟爲假注書。
傳于李肇源曰,召對爲之。
李魯春啓曰,行大司憲李直輔,執義金㙆,掌令宋穉圭·金日柱在外,持平金銓牌不進,南度中未署經,監察茶時之意,敢啓。傳曰,知道。
李肇源啓曰,嘉禮翌日,陳賀頒敎文,當爲製進,藝文提學黃昇源,待明朝牌招,何如?傳曰,允。
以咸鏡監司李義弼狀啓,薦新生銀魚,限內不得封進,惶恐待罪事,傳于金宗善曰,勿待罪事,回諭。
以咸鏡監司李義弼狀啓,薦新生文魚·生大口魚,限內不得封進,惶恐待罪事,傳于金宗善曰,勿待罪事,回諭。
以吏曹參議任希存,再牌不進罷職傳旨,傳于尹光普曰,只推。
以持平金銓牌不進罷職傳旨,傳于李魯春曰,只推。
領議政沈煥之,左議政李時秀,右議政徐龍輔箚曰,伏以臣等,頃因修省之會,略效陳勉之義,而以奮發二字,爲殿下獻焉,欲望殿下惕然警懼,赫然奮發,鼓號令而肅紀綱,如電霆之震,省闕遺而進德業,如風雷之遷,以正萬化之源,以聳一世之聽,臣等亦乞其不肖之身,早缷匪據,毋曠重務,庶幾有以尊朝廷而答天譴,以成我殿下奮發之治矣,乃蒙聖眷隆摯,批旨優渥,寂寥數行,無足聽聞,而特許體念,懇款一段,實出衷曲,而終靳允可。是則殿下未嘗留意於奮發之政,而臣等之言,不免爲備例飾讓之歸,於是乎臣等之罪,益無所逃矣。竊觀近日經幄臺閣之進言者,莫不以廟堂之不事事,爲召災之端,其言皆是矣。勤攻之美,惟當爲聖朝喜而已。至於章奏回啓,每多寢格,未知臺臣之指意何在,而惟我聖上,不以臣等爲愚陋。凡於諸臣論事,輒勤詢問之命,聖意蓋欲聞可否之論也。言可用則採之,不可用則置之,卽從古盛際之美事,曰兪曰咈,惟當一循乎事之當否,何必苟同,亦何必强異,而臣等見識魯下,才智短拙,其於從違取捨之間,安望其一一中理,而臺閣之與廟堂,爭可否,實亦淸朝美風,苟有不愜於臺臣之心,何不明言其某事某事乎?臣等忱誠徒切,而德意莫承,智慮素蔑,而庶務日墜,上有乖於天心,下無補於世道,苟不早賜斥免,改卜賢弼,則雖使日至之昌言,堆積公車,將無所施用。此臣等所以夙宵震惕,不能自已者也。伏乞聖明,亟降威譴,使弭災納言之道,兩得其宜焉。當此求助之日,身居輔相之任,無一言獻忠,徒煩巽牘,冒瀆威尊,惶赧不知所云云云。答曰,省箚具悉卿等之懇。卿等卽我先朝昔日倚毗之臣,書曰,人惟求舊,予在沖齡,思所以仰述我先大王治法政謨,而幸賴卿等之協力,朝廷有淸明之象,寡躬資匡弼之益,予於此時,豈可不專心仰成於卿等乎,近日章奏之間,或多語侵廟堂者,細究其意,予甚訝惑,特以遇災求言之故,姑不索言而嚴斥,卿等想或諒之矣,又何可因其言而遽此深引乎,多日停講,亦甚可悶,卿等安心卽起視事,參講。仍傳于金宗善曰,此批答,遣史官傳諭。
京畿監司李始源疏曰,伏以臣猥以無似,叨守藩寄,行將一朞于玆矣。材劣識懵,觸事昏憒,衆瘼深痼,而才不足以刷櫛,民俗頑淆,而威不足以懲戢,至於黌院之間,擠排傾軋之習,在處皆然,不勝其駭悖,而臣旣不能導迪於前,又不足彈壓於後,職思其責,無一報效,夙夜愧懼,惟譴何是俟,迺者太學捲堂事出,而此事根委,實由於臣矣。臣取見方外生之通文及齋儒所懷,則雖無攙及於臣身者,而刑配閔·成兩人者,非該倅之所敢擅便,卽因營題而行之者也。今因成均館草記,本事顚末,已被天鑑之俯燭,臣無容更贅,而竊伏念鄕鬨儒戰,朝家法制之所嚴禁也,而誣人反坐,其律亦重。謹按先朝受敎有曰,凡爭鬨校院,公然惹鬧者,勿問本事曲直,永除儒籍,刑配海島。臣旣知此輩之挾雜,且邑報論列,證左孔昭,然而苟究其情,則都由於愚昧無識,故不欲深責,成澗則略治以放,榮宅則又以他罪,薄配于其本鄕砥平縣,玆事始終,不過如斯而已。今此儒通中諸條臚列,無非臣前日所未聞之事,如使元根輩,爲此悖說,則何不槪見於呈官單子及最初投泮之通耶?其亦可訝也已,當初泮儒之驟見通文,聲罪施罰者,固也。嗣後事端漸露,知其出於含憾誣人,則更不追理者,亦勢也。況營邑刑政,本無關於章縫,校院爭鬨,不宜推上朝廷,而今日多少紛紜,果何爲而然也?臣誠莫曉其故也,只緣臣之罷軟不勝,以至於此,苟求其本,則不言之中,臣亦與焉。臣何可委罪於該倅,而晏然若不知者哉?玆不得不以悚愧之私,仰瀆崇嚴。伏乞聖明,亟遞臣藩任,以爲人臣不職者之戒焉。臣無任云云。答曰,省疏具悉。已洞悉矣,卿其勿辭察任。
壬戌十月初十日申時,上御熙政堂。召對入侍時,參贊官李肇源,假注書柳訸,記注官鄭宗顯,記事官金蓍根,直提學金近淳,侍讀官洪奭周,檢討官吳淵常,以次進伏訖。上命開卷讀之,奭周,讀自漢兵,止輜重。上曰,下番讀之。淵常,讀自漢帝玄,至未晩也。上曰,參贊官讀之。肇源,讀自諸將,止助威武。上曰,閣臣讀之。近淳,讀自邑至洛陽,止不聽。上曰,注書讀之。賤臣,讀自莽棘陽長,止無不一當百。上曰,上番讀之。宗顯,讀自秀乃與,止震恐。上曰,下番讀之。蓍根讀自於是,止以降。上曰,文義爲之。奭周曰,臣於昨筵,亦有所奏,而大抵光武之長處,在於見小敵則怯,見大敵則勇,此十箇字,其所謂怯者,非眞怯也。特不欲輕用其勇於細小處故也。雖以古聖王之事言之,文王小心翼翼,緝熙敬止,及其一怒,則遂安天下,文王之勇,蓋亦在於大,而不在於小耳。此所謂帝王之勇,若夫遇一小事,輒發威怒者,則其於大事,反或恇怯矣,且以此篇中諸將膽氣益壯,無不一當百之句觀之。其所謂膽氣益壯之人,卽前所謂皆欲逃走之人也。一人之勇怯,前後判二,若是者無他,倡之故也。由是推之,凡國家之用人,亦安得別般非常之人哉?亦惟爲人君者,倡之以善,則皆爲善人,倡之以不善,則皆爲不善人矣。善人多則庶事休明,惡人多則庶事壞隳,故聖帝明王,莫不致力於倡率二字,此亦可以留念處矣。上曰,下番爲之。淵常曰,此篇王常之言,可謂善矣。大抵天人一理,人所欲者,天必從之,人所惡者,天必違之。書曰天視自我民視,天聽自我民聽,此之謂也。故王莽之亡,光武之興,只在於民心之向背而已。然則祈天永命之本,顧不在於順民之心乎?且此下文所云觸情恣慾四字,尤是人心之所當深戒者,蓋慾者,亦情也。情本出於人性,非不善也,而以其有形氣之私,不能無失,苟或觸情恣慾,而無所知戒,其弊不可言矣。匹庶尙然,而況人君哉?必也一動一靜,務循天理,毋以情慾之私亂之,然後民心悅而天心從矣,伏願留念焉。上曰,參贊官爲之。肇源曰,上下番所奏甚好,臣不敢更贅矣。上曰,閣臣爲之。近淳曰,上番玉堂,以倡之一字,仰陳者,果好矣。蓋軍無皆勇之士,惟爲將者,必倡之然後勇,勇者,氣之翻然勃然者,而倡者,奮激之謂也,是氣也。未有不激之而生,故漢高之善將將,亦善激其諸將之氣也,不特爲將之法如是,雖治國平天下之道,實不外此。當國事委靡之時,苟無在上者倡激而奮發之,則何以捄其弊哉?向來大臣,以奮發二字仰勉,亦此意也。今當遇災求言之辰,臺疏堂箚,日陳于前,而若徒以文具置之,無所大奮發之政,則非臣區區之望也。上曰,當留念焉。上曰,王常亦好箇人也。奭周曰,然矣。此後大樹功名,雲臺卄八將,加畫四人之時,王常入其中矣。上曰,其所言,亦好矣。淵常曰,其所言與氣象,皆好矣。上曰,此人不仕王莽矣。奭周曰,不仕於莽,而奮起草野,一見光武,已知眞主,可謂賢豪矣。上曰,此云王莽聞之始懼,其前則莽不知盜賊之可懼乎?奭周曰,天奪其魄,且莽本諱災亂,故群下,因以壅蔽之,至是始聞而懼,其愚闇極矣。淵常曰,以前者王業事推之,則他事可見矣。上曰,光武與諸將,議不合,笑而起,其事,何如?奭周曰,當此危急之時,與諸將議不合,則必忿爭之,不然則亦必愁鬱,而乃只一笑而起。此所謂容衆之量也,且可見其心之確定不撓矣。上曰,苟非光武之爲人,則未必放馮異歸父城矣。奭周曰,然矣。此亦其大度矣。上曰,光武先知馮異之不逃走乎?奭周曰,然矣。光武與馮異,一見相知,終成曠世之際遇,蓋以其能推心相接故也。上命掩卷。肇源曰,中宮殿諸臣,新除授肅拜,例自冊妃日爲之矣,今亦依此擧行乎?上曰依爲之。出擧條上曰,講筵筵說,當下于內閣,令書吏書入,可也。近淳曰,當依下敎爲之矣。命退,諸臣以次退出。
上在昌德宮。停常參·經筵。
夜二更,灑雨下雨,自五更至十二日開東,灑雨下雨,測雨器水深二分。
李魯春,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李魯春啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李魯春啓曰,禁衛營將官來言,今日本營軍兵,日次私習云矣,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,明日同牢宴朝見禮,初二三度兼行,內習儀,再明日,親臨冊妃相値,視事頉稟之意,敢啓。傳曰,知道。
李肇源啓曰,來十六日漢學文臣殿講日次,而親迎相値,頉稟之意,敢啓。傳曰,知道。
李肇源啓曰,來十六日日次儒生殿講日次,而親迎相値,頉稟之意,敢啓。傳曰,知道。
李肇源啓曰,刑曹判書曺允大,除拜後過三日不爲出肅,依定式推考警責,仍卽牌招,何如?傳曰,允。
李肇源啓曰,藝文提學黃昇源,牌不進推考傳旨,今方捧入,而頒敎文製進命下之後,如是違牌,事甚未安,更爲牌招,何如?傳曰,允。
以持平金銓牌不進罷職傳旨,傳于李魯春曰,只推。
李魯春啓曰,行大司憲李直輔,執義金㙆,掌令宋穉圭·金日柱在外,持平金銓牌不進,南度中未署經,監察茶時之意,敢啓。傳曰,知道。
傳于李肇源曰,屢勤旌招,尙此邁邁,予甚愧焉。當此修省之日,尤切見賢之願,政院將此意,諸儒賢處敦諭,代撰以入。
金益耟陞付,代以曺錫鯤爲事變假注書。
傳于韓致應曰,召對爲之。
以咸鏡監司李義弼狀啓,今月朔膳中,生文魚·生大口魚,限內不得封進,惶恐待罪事,傳于李肇源曰,勿待罪事,回諭。
備邊司,以金祖淳爲訓鍊大將。
韓致應啓曰,新除授訓鍊大將金祖淳,卽爲牌招,傳授命召,何如?傳曰,待開門牌招。
韓致應啓曰,御營大將金祖淳,移拜訓鍊大將矣。將兵之任,不可一刻無摠察之人,何以爲之?敢稟。傳曰,禁將兼察。從事官,發牌聽傳敎。
兵曹,訓鍊大將單金祖淳。
敦諭右贊成宋煥箕,嗚呼,君子之出處,必以其時,時可以出而不出者,非時措之義也。顧今時,果何等時也?眇予沖齡,叨承祖宗艱大之業,恐孤寧考付托之重,憂勤一念,早夜洞屬。此誠天命民心眷顧蘄向之一大機會,而迺者轟燁之異,忽在收藏之月,仁天之警告,夫豈徒然?噫,予小子,臨御以來,治不徯志,庶事漸底於叢挫,習俗日趍於汚下,民生倒懸而國勢有綴旒之危,正學不明而義理有陻晦之漸,凜乎若涉大川而無津涯,斯豈非抱道懷德之士,出而匡濟之時乎?卿以士林宗匠,克紹先美,羽儀王庭,亦旣屢矣。昔我先正,以明天理正人心,出而事我孝廟,弘濟時艱,允升大猷,蓋以其時之可出而不可以處也。況今艱虞之溢目,不啻如捄焚拯溺,而予之所期望於卿者,若孝廟之期望於先正,則卿何不以先正之所以事孝廟者,事予乎?方當遇災修省之日,非無廷臣嘉猷之入告,而若其朝夕啓沃,左右輔翼之方,惟在林下宿德之賢,自愧前日之誠淺,冞切此時之凝佇。玆宣心腹之諭,庸替弓旌之招,卿須深量出以時之義,益勉不遐棄之思,幡然登途,以副如渴之望。行左承旨臣李魯春製進。
敦諭行大司憲李直輔,不見卿于今三載,寤寐側席之思,何日忘諸?每以疾病爲辭,視我邁邁,良以優禮之意,姑徐敦迫之擧矣。噫,顧今時何等時也?國勢岌嶪而無奠安之策,民生困悴而無拯濟之術,風習淆漓,紀綱頹弛,而無轉移振肅之方,凡此數者,無非召災致警之端也。肆予小子,叨承艱大之業,夙宵祗懼,駕漏船而馭朽索,亦未足以喩此也。此際轟燁之異,乃在收藏之時,仁天之告誡,若是丁寧,是豈無所以而然哉?寡眜不德,其所求助於下者,不啻如渴者之求飮,今者消弭之道,惟在於修省,修省之方,亶係於招延宿德之士,克籍仔肩之力,苟求其人,則非林下諸賢而伊誰?嗚呼,天地無獨運之理,林樊非獨善之所,卿以地則喬木,以義則甘盤,讀書講道,蔚爲宗匠,亦嘗出以輔導矣。揆以時勢,參以道理,豈待弓旌之屢招,而不思終惠之道乎?玆將十行,庸敷心腹,天時不至甚寒,舊疴想應勿藥,須念不俟駕之義,卽日登途。右承旨臣李肇源製進。
敦諭掌令金日柱,自爾之遯野,敦諭批旨之敷予心腹者,凡幾遭矣。其奈誠意未孚,遐心莫挽,遲回郊坰,殆若長往者然。臨筵開講,何日非凝佇之時乎?竊想皎皎之駒,倘佯名區,武夷匡廬之遊躅,若將復攀,緬懷高標,曷勝聽蟬之思也?嗚呼,予以沖齡,叨承丕基,夙夜洞屬,如集于木。迺者轟燁之異,忽在收藏之節,仁愛之警,夫豈徒然?苟求厥由,咎實在予,此正君臣上下勵精圖理之時也。纔以求助之意,遍及臣僚,而此時思賢,不啻如渴,近來章奏之間,莫不以應天以實,爲目下第一義,始乃瞿然而思之,予所以側席之念雖切,而或欠於誠實,招旌之禮雖勤,而終近於文具,致使巖穴之士,未見賁然而來者。此亦予應不以實之一事,尙何望孚天心而弭天災乎?撫躬慙恧,不知爲喩,縱予誠淺德涼,未有致賢之實,而如爾同休共戚之人,豈忍一向邁邁,不思所以輔導啓沃之道乎?斷斷苦心,惟在必致,玆宣十行之諭,罄竭予衷,望須幡然卽出,以副至意。同副承旨臣韓致應製進。
敦諭掌令宋穉圭,自予之肇開書筵,爾旣首膺講官,逮予之臨御經筵,爾又首被臺選,招徠之勤,自我先王,眷毗之篤,爰曁寡躬,而爾則一向邁邁,始以情懇,終以病辭,君臣之間,尙未識面。嗚呼,此豈予望爾之苦心?亦豈爾待予之至意乎?顧予沖齡,新服厥命,國勢有綴旒之危,朝綱有解紐之憂,民生之困悴日甚,士習之浮譊日增,念及經濟,茫無涯岸,履玆艱大,若臨淵谷,際此轟燁之異,乃在收藏之節,仁天警告,若是丁寧,予心悚懼,曷其云喩?略以求助之意,先及於大臣·臺臣,而此時思賢,尤不啻如渴望飮。爾其亟回遐心,幡然造朝,羽儀我筵席,表準我朝著,使綴旒之國勢,轉而爲安,解紐之朝綱,整之以肅,措民生於衽席,正士習於繩墨,弘濟時艱,庸答天譴,以副予側席虛佇之思。左副承旨臣金近淳製進。
李肇源,以吏曹言啓曰,今此嘉禮冊妃時,敎命差備官前獻納李好敏,時無職名,令該曹口傳付軍職,何如?傳曰,允。
兵曹口傳政事,副司果單李好敏。
李魯春,以兵曹言啓曰,今十月十一日,武臣賓廳武經講書日次,而中日相値,不得爲之之意,敢啓。傳曰,知道。
李魯春,以兵曹言啓曰,今此使行堂上譯官二員,加定帶去事,司譯院草記蒙允矣。所騎驛馬,依例加把,而拜表不遠,遠道驛馬,勢難及期上來,在前如此之時,有兩西驛馬入把之例,今亦依此例,平安道驛馬二匹,自本道,擇送灣府之意,該道監司處,行移,何如?傳曰,允。
壬戌十月十一日申時,上御熙政堂。召對入侍時,參贊官韓致應,直提學金近淳,侍讀官洪奭周,檢討官吳淵常,假注書金益耜,記事官鄭宗顯·金蓍根,各持綱目十一卷進伏訖。上開卷命讀,奭周讀自玄殺大司徒縯,止封武信侯。上曰,下番讀之。淵常,讀自秋莽將軍,止不復就寢矣。上曰,參贊官讀之。致應,讀自成紀隈囂,止燉煌皆下之。上曰,閣臣讀之。近淳,讀自公孫述起兵,止擊之敗走。上曰,注書讀之。賤臣讀自曄開武關,止王盛等皆死。上曰,下番讀之。宗顯,讀自商人杜吳,止或切食其舌。上曰,下番讀之。蓍根,讀自班固曰,止守將王匡哀章。上曰,文義陳之。奭周曰,班固此論,辭雖簡約,而莽之終始本末,略具於是矣,其中不仁而有侫邪之才一句,尤屬肯䋜,莽固不仁,而若無侫邪之才,則安能惑人而竊柄哉?司馬溫公,以爲與其有才而無德,不若才德之兼亡,誠有見乎此也。便儇巧侫之易近,質實朴野之難合,乃千古之通患,人君取人,最宜深戒,且莽雖不仁而有才,若非假外戚之勢,則其禍亦未至如是之甚。然則賊莽滔天之禍,實自成帝之專任外戚而致之也。班氏之首揭,始起外戚四字,實爲一篇眼目,而至若直道而行四字,非眞以王莽爲直道也。蓋以哀帝時,不附丁傅之事爲言,而直道二字,終是太重,未免語病矣。上曰,下番爲之。淵常曰,光武不伐昆陽之功。此可見光武之氣象與度量處也,當是時,群盜竝起爭雄,而昆陽之戰,卽光武之初起時大事功也。不伐不矜,凡人之所難能也,而成大業者,不誇其能,有大志者,不有其功,惟光武不矜不伐,所以興復漢室,卒成帝業者也,大抵謙恭爲帝王之盛節,帝堯垂拱平章之化,從那允恭克讓上做去,大禹地平天成之功,就他不矜不伐上驗得,光武之於堯·禹,雖有間焉,而其爲謙德,則一也。蓋人主志愈卑而德彌著,苟以位尊勢重,而不自謙抑,則志自滿足,低視群下,文飾過失,易於拒諫,巍然自聖,有謂人莫己若之意矣。德業無以進修,治化無以郅隆,雖有嘉言忠謀,無自而入,而讒諂面諛之人至矣。豈不可戒者哉?臣於向日疏中,以驕吝二字,有所仰陳,未知尙留宸聰,而驕吝皆從不能謙抑中出來,此等處,亦可以反隅而體念也。上曰,參贊官爲之。致應曰,王莽之時,漢廷諸臣,自大官以下,無不臣事於莽,幾乎無漢,而至於民則謳吟思漢,日望興復,及夫光武,一擧義而天下靡然從之,此可見漢家仁厚之澤,入人者深也。蓋漢高度量豁如,以寬厚開國,至于文·景,能恭謹節儉,幾致刑措,前後數百餘年之間深仁厚澤,浹人肥膚,根基已固,民心如結,此所以雖經哀·平衰亂之餘,而人心之歸向,猶如此,有不期然而然者,漢業之中興,實基於此矣。夫光武雖是天命眞主,苟不從民望而起,則其成功豈如彼容易哉?人心之所歸,卽天命之所在,而得民心之本,又在乎寬厚仁愛四字,是以書稱民惟邦本,本固邦寧,伏願深軫愛民恤民之政,以固邦本焉。上曰,閣臣爲之。近淳曰,此班固史斷中,秦燔詩·書,以立私議,莽誦六藝,以文姦言云者,亦可以爲千古人君之鑑戒,蓋秦之燔詩·書,出於李斯之議,欲以愚黔首,而不知其自愚其身,欲以立私議,而不知其自有公議,藉使群下及諸儒,噤口咋舌,不敢非議時政,當時之士,豈無公眼,後世之筆,豈無惇史?始皇此擧,眞可謂愚矣。王莽折節力行,以要名譽,動稱周公,模擬法度,傅會經義,文致姦言,欲以欺世而不知天不可欺,人不可欺,及其篡逆,始乃恣睢,猶自以黃虞復出,亦見其至愚而可笑矣。大抵秦爲無道,莽是亂逆,顧何足道,而人君治國之道,用人之法,於此而亦可以推知,蓋天下之患,莫大於一私字,私苟未祛,則天下終無可治之日。秦之亡,雖未必專由於燔詩·書,而其亡也。在於一私字,至於君子小人之分,固當先察於忠與姦之中,而忠與姦之辨,又當精察於實與文之間,實孚則爲忠,文勝則爲姦。索性之小人辨之易,文姦之小人辨之難,辨不可不明,人不必求備。苟不能才德兼備,則寧取其德優而才遜者,苟不能文質俱全,則寧取其質多而文少者,以是取人,庶或寡差,此等處,亦願留意澄省焉。上曰,秦則燔詩·書而亡,莽則誦六藝而亡,若相反然何也?奭周曰,所指重在以文姦言一句,而與以立私議一般,燔與誦,雖若相反,私與姦,實無相反。夫秦之焚坑,蓋欲以愚黔黎而掩己惡,莽之假托,亦將傅會經傳,矯誣一世,其欲欺人則同也。莽之惡,不但止於此也,姑借此與秦對言,以見其殊塗同歸之故耳。上曰,光武之不服喪,雖爲避禍,無乃害義耶?奭周曰,此事似不近人情,而事有權經,光武此事,非爲一身計,乃爲宗社計耳。夫更始之忌光武,不在劉縯之下,而昆陽以後,威名日盛,光武此時,蓋亦汲汲乎殆哉?義之所在,何可苟免,而漢家社稷之存亡,實係於一身,則權其輕重,自不得不爲是耳,顧其情則亦慼矣。上曰,王匡有二人乎?奭周曰,此果二人矣。上掩卷。近淳曰,昨伏見相箚批旨,有人惟求舊之敎,因是而竊有區區愚見,故敢此仰達矣。近者講筵日開,聖學日就,討論經義,咨訪治道,睿志卓然,太平可期,臣誠不勝欽仰萬萬,而其不能仰塞明命,則所愧如臣之非其人耳。山林敦諭,纔已命下,同朝聳喜,方蘄其幡然造朝,而且伏念草野讀書之士,必有素所講究,遠勝於在朝夙夜之人,老成經事之論,亦宜深達治體,胥資於新進氣銳之言,傳曰,謀於野則獲,經曰,詢玆黃髮,此義甚盛,臣嘗佩服者也。行護軍鄭日煥,以曾經僚屬,特被先朝之奬拔,其終始一節,人所難及。聞以大禮參班,來留京邸,宜令特參講筵,以時延訪,行副護軍申大羽,亦以曾經僚屬,文識行誼,素有著稱,亦宜時賜召接,以備顧問,在昔祖宗朝盛際,多有似此之例。先朝,亦有宣召人別爲引接之盛事,當此修省之時,亦爲繼述之道,伏願澄省焉。上曰,當留意矣。出擧條近淳曰,講筵筵說,今方依下敎,自內閣謄進,而若使寫字官書之,則恐有遲緩之慮,使閣吏分書似好,而凡例則講說外閒謾說話,竝從便刪節,每講說,以各編分書乎?上曰,依此爲之,而凡例,則依日省錄例,可也。仍命退,諸臣以次退出。
上在昌德宮。停常參·經筵。
李魯春啓曰,行大司憲李直輔,執義金㙆,掌令宋穉圭·金日柱在外,持平金銓未肅拜,南度中未署經,監察茶時之意,敢啓。傳曰,知道。
大王大妃殿,以承傳色口傳下敎曰,進講與召對,伊間則姑爲停止。
大王大妃殿,以承傳色口傳下敎曰,習儀,待下敎爲之。
大王大妃殿,以承傳色口傳下敎曰,雨勢若止,則習儀今日內當爲之,知此擧行。
傳于李肇源曰,戶曹參判兼帶摠管,許遞。
李肇源啓曰,藝文提學黃昇源,疏批已下,待明朝牌招,頒敎文使之製進,何如?傳曰,允。
李肇源,以吏曹言啓曰,今此景慕宮望祭獻官,以前參判吳泰賢塡差,而時無職名,令該曹口傳付軍職,何如?傳曰,允。
兵曹口傳政事,護軍單吳泰賢。
李肇源,以嘉禮都監都提調意啓曰,敎命玉冊金寶,明日臣等,陪詣闕下內入,而敎命則令政院,稟旨安寶,何如?傳曰,允。
李肇源,以奎章閣言啓曰,檢校直閣沈象奎,下諭後過限,不爲上來,極爲未安,從重推考,更爲申飭,使之斯速上來,何如?傳曰,近來內閣事,何如是泛忽,何時下諭,而以更飭,今始草記乎?當該閣臣推考,檢校直閣沈象奎,爲先禁推,因此思之,殿座時檢校閣臣,一不陞殿,此亦違越定式之事,此後嚴飭。
李肇源,以弘文館言啓曰,本館下番副修撰臣吳淵常,以捧敎命官,今日敎命文內入時陪進事,晝仕出去之意,敢啓。傳曰,知道。
李魯春,以兵曹言啓曰,明日仁政殿親臨冊妃時,本曹堂上侍衛,不可不備員,而參判未差,參知臣金鼎國,謂有情病,不爲入來,參判有闕之代,令該曹以在京無故人,口傳差出,侍下批,與參知,一體牌招,以爲備員之地,何如?傳曰,參知許遞,與參判有闕之代,令該曹口傳差出。
吏曹口傳政事,以金羲淳爲兵曹參判,李東稷爲參知。
李魯春,以備邊司言啓曰,卽見京畿監司李始源災實狀啓,則分等不爲擧論,仍以爲新舊災合爲一千三百五十結,較諸事目所下四百結,其所不足,爲九百五十結,特許加劃事,請令廟堂,稟旨分付矣。本道今年穡事,旱澇風霜,雖不無小小災傷,而論其大體,峽野無分優劣云爾,則不害爲均熟之歲。第畿甸素稱瘠土,若而被災之處,民情之偏苦,反或有不及於平年者。今此所請,比之挽近數年,雖似稍過,特許加劃,俾實惠下究,白徵無冤,實合聖朝恤隱之政,分俵之際,另加嚴飭,無有把束見漏之弊事,一體分付,何如?傳曰,允。
藝文提學黃昇源疏曰,伏以皇天祖宗垂祐,舟梁大禮已定,吉辰近臨,宗社億萬年無疆之休,實基於是,臣民慶忭,中外攸同。仍伏念臣桑楡已頹,昏謬轉甚,遇事憒裂,觸處郵罪,往忝匪分,金吾之長,浹月淟涊,無一報稱,日夜憂懼,惟譴何是俟,迺者憲疏繼出,而臣不職之罪,無所自逭矣。向來臣之待罪金吾,適在本府議讞瀾漫之餘,半日之中,勘當前判堂未及決末之類,而以繡啓道査,參互兩間,傍照律文,隨輕重論勘,則事實雖有先後之別,而司直之地,論斥備至,失勘之罪,蔽之惟均。顧何敢費辭辨明,不思所以自處之義哉?至於不請査直加歇勘,則臣又不勝滋惑也,臣於伊時擧行,都是已行査者也。直勘與不直勘,固無可辨,而其中兩邊將所坐稍輕,爰辭亦無可疑,遂如例照勘,未知憲疏指意,或在於是耶?旣無區別指的,有若混圇說去。然尤何敢自謂無是,而晏然而已哉?召牌荐降,踪地冞蹙,玆敢冒控文字,仰瀆宸嚴,伏惟聖明,俯垂鑑諒,亟令鐫削臣所帶兼銜,仍令重勘臣當官不職,以警具僚,以謝人言,不勝幸甚。臣無任云云。答曰,省疏具悉。卿不必爲引,且職非當辭,卽爲入來製進。
大司諫洪羲運疏曰,伏以臣,卽狂戇顓蒙之一愚夫耳。遇事則不辨輕重,發言則不知裁擇,分甘沈淪,念斷榮塗,而偏荷兩朝生成之澤,與天無極,臣之一身,非臣之所敢自有,惟以生死向前,有懷無隱,爲平生準的而已,迺者忝叨諫職,適在於遇災求言之辰,草草數語,出於副急,文不成理,語無要領,退自循省,不勝愧悚。不意濫蒙恩批,逈出尋常,隆摯之敎,奬詡之意,字字鄭重,同朝聳聽,簪紳傳誦,從古人臣之獲此於君父者,能有幾人,臣雙擎奉讀,只有感涕之被面,且惶且愧,歷日靡弛。卽伏見諸大臣自引之箚,尤不任瞿然悚恧之至。臣之疏語,及於廟堂者,不過歷論國事泛說弊源,偶有所提及,蓋以大臣,身任燮理之責。故自古遇災應旨之章,未嘗不責備於廟堂,而近日之疏啓筵奏,亦多有攙及之語,臣疏所言,只出於膠守故事,掇拾前套耳,何嘗有一毫帶得之意也?苟使大臣,眞有可言之過失,則臣非畏縮而不言者,惟當明白指陳,竊附相規之義,何必泛言於過去之句語,若是其囫圇哉?至於章奏回啓,每多寢格云者,臣之所言,非有指的於某事也,亦非謂廟堂回啓之有失裁量也。大抵近來言事之疏,無論緊漫,寢閣者多,而採施者少。臣之愚意,竊恐言者由是解體,只冀廟堂之留意採施,俾爲一分裨益於來言之道,而亦不過泛論大體也。今若責臣以語不別白,則臣當自服之不暇,而疑臣以指意有在,則實是本情之萬萬不到也。噫,臺章之指斥大官,宰相之樂聞勤攻,乃是臺閣之風采,巖廊之美事也。苟臣言之一分近似於是,則豈不有光於聖世,與榮於臣身,而今以沒模稜無依據之循襲例語,翻作一番之葛藤,反躬自愧,如無所容。臣雖無是心無是事,而緣臣一言之妄發,致使聖朝倚毗之大臣聯籲自引,臣罪至此,尤無以自恕。伏況相箚批旨中,所以責諭於語侵廟堂者,十分嚴截,臣是近日章奏中一人耳。雖以遇災進言之故,倖逭嚴譴,而亦何敢冒據臺垣之長,不請當勘之律乎?玆敢忙進短章,仰瀆崇嚴。伏乞亟削臣職,以安私分,以肅朝綱焉。臣無任云云。省疏具悉。已諭於大臣之箚批矣。
上在昌德宮。停常參·經筵。
自開東至辰時,有霧氣。
上詣仁政殿,冊妃還內後,內閣·政院·玉堂·藥房口傳問安。答曰,知道。
李肇源啓曰,明日常參·經筵,取稟。傳曰,停。
李魯春啓曰,行大司憲李直輔,執義金㙆,掌令宋穉圭·金日柱在外,持平金銓未肅拜,南度中未署經,監察茶時之意,敢啓。傳曰,知道。
金近淳啓曰,禁衛營將官來言,今日本營軍兵,日次私習云矣,敢啓。傳曰,知道。
金近淳啓曰,御營廳將官來言,今日本廳軍兵,日次私習云矣,敢啓。傳曰,知道。
金近淳啓曰,今日殿座時,出入番禁軍·挾輦軍·槍劍軍·駕前別抄甲士騎士,把門甲士除出,標信請出之意,敢啓。傳曰,知道。
傳于金近淳曰,侍衛軍兵毛具。
李肇源啓曰,臣肇源今日外宣醞進去,下直之意,敢啓。傳曰,知道。右承旨李肇源,外宣醞後,復命。
李肇源啓曰,正使左議政李時秀,副使判尹李敬一,奉敎授王妃備物典冊禮畢云矣,敢啓。傳曰,知道。
傳于李魯春曰,頒敎文中,赦句添入。
李魯春啓曰,頒敎文中,赦句添入事,命下矣。某罪以下宥之乎?敢稟。傳曰,依己卯年例,爲之。
李魯春啓曰,頒敎文中,赦句添入事,命下矣。藝文提學黃昇源,待明朝牌招,使之製進,何如?傳曰,允。
李肇源,以弘文館言啓曰,本館下番副修撰臣吳淵常,以捧敎命官,今日冊妃時,敎命文陪進事,晝仕出去之意,敢啓。傳曰,知道。
李肇源,以承文院都提調意啓曰,本院提調,近甚數少,使行文書,査對在近,議政府左參贊金載瓚,禮曹判書李晩秀,行上護軍趙尙鎭,行上護軍具㢞,行工曹判書李秉鼎,行上護軍趙鎭寬,知敦寧府事閔台爀,行大護軍洪明浩,兵曹判書李祖承,漢城府判尹李敬一,戶曹判書李書九,行大護軍李集斗,刑曹判書曺允大,行護軍林蓍喆,工曹參判金達淳,承政院左承旨李魯春,漢城府左尹吳載紹,還差,使之察任,何如?傳曰,允。
金近淳,以兵曹言啓曰,今十月十三日立冬,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
中宮殿敎命文。王若曰,風驪著配體之象,賁六五之黃裳,關雎爲正始之基,啓萬億之蒼籙。予惟王者之御極,尤重君子之造端。定乾坤之位,合日月之明,天道未能獨運,承宗祧之統,奉禘嘗之禮,壼政於是相成,至哉萬品所資,允矣百福攸本。玆揚顯冊,式遵彝章。咨爾金氏,篤生名門,俶嫺懿訓。惟文正文忠曁忠獻之大義卓節,世毓其光。若太任·太姜纘姜嫄之流慶緜徽,天作之合。服詩禮而治絲繭,不煩阿姆之言,儀圖史而範珩璜,早播淑女之頌。荷先靈之默佑,昔日發鞠夢之祥,奉太母之徽猷,令辰叶嘉會之吉。玆涓吉備禮,冊封爲王妃。寵命祗服,景祿誕膺,念沖人弘濟之艱,所賴佐治于內,想寧考揀選之盛,可但繼序之思,表裏交修,家一正而天下定矣。夙夜匪懈,臣十亂而婦人有焉。愉色婉容,恭承殿宮之樂,陰功玄化,用啓臣民之情。於戲,嬀汭贊協華之謨,塗山勗敷文之敎。如臨如履,體一人敬畏之心,俾熾俾昌,迓百世靈長之祉。故玆敎示,想宜知悉。領府事李秉模製進。
中宮殿冊禮玉冊文。王若曰,周梁之吉日已卜,六禮咸宜,漢殿之寶冊初宣,百祿鼎至。載是琬琰,偕我琴鍾。蓋聞天地交泰而萬品亨,日月儷明而四序順。王化必資內助,家人爲治平之基,邦典最重大婚,關雎居風雅之首。咨,爾金氏,淑質坤厚,懿範天成。奕世忠貞,篤生塗·莘之德,大家詩禮,早襲蘋蘩之儀。雖彤管之含章,令聞夙著,媲黃裳之元吉,景命維新。猗歟寧考之簡心,怳若溫音之在耳。珩珮合度,想昔日喜動天顔,龜筮定祥,幸小子遹追先志。太母之明命祗奉,中壼之縟禮誕陳。承聖祖積慶之庥,佳氣集龍潛之邸。用戴經備物之義,是月告蠶績之功。玆遣使臣議政府左議政李時秀,漢城府判尹李敬一,持節備禮,冊命爲王妃。朱雁玄端,賁儀文於迎相,玉簡金篆,晉位號於配尊。彝章式遵,象服是稱。於戲,孝敬卽我家法,勤儉如古后妃。齊風第一篇,炯壼戒於簪珥,女則三十卷,廣陰敎於紘綖,愉愉婉容,奉殿宮萬年之樂,振振嘉頌,衍本支百世之休。克贊宸極之治,永緜宗祧之慶。故玆敎示,想宜知悉。奎章閣提學李晩秀製進。
壬戌十月十三日午時,上詣仁政殿。親臨冊妃入侍時,行都承旨尹光普,行左承旨李魯春,右承旨李肇源,左副承旨金近淳,右副承旨金宗善,同副承旨韓致應,記事官金·尹鼎烈·洪秉喆·金蓍根,直提學李始源,檢校直閣朴宗慶,待敎李敎信,以次侍立。時至,通禮跪啓外辦,上具遠遊冠·絳紗袍·玉帶·赤舃,出宣化門·協陽門·肅章門,入仁政門陞月臺,入殿內。通禮啓請降輿,上降輿,通禮啓請執圭,光普跪進圭,上執圭,陞座。贊儀唱鞠躬四拜興平身,宗親文武百官行四拜禮訖,引儀引使者以下,由東偏門入就位,贊儀唱鞠躬四拜興平身,使者以下,行四拜禮訖。肇源,進當座前,跪啓傳敎,由東門出,執事者,對擧敎命冊寶案從之,傳敎官降階,詣使者稱有敎,贊儀唱跪,使者以下跪。肇源宣敎曰,冊金氏爲王妃,命卿等展禮,宣訖,贊儀唱俯伏興平身,使者以下俯伏興平身,執事者,各以敎命案冊函寶綬,進傳敎官,傳敎官授正使,正使北向跪受,傳敎官以冊函寶綬授正使,竝如授敎命之儀訖,還侍位,贊儀唱俯伏興四拜興平身,使者行四拜禮訖,引儀引使者由東門出,擧敎命冊寶,命服案者,由正門前行,使者以敎命冊函寶綬及命服函,各置于腰綵輿,細仗鼓吹前導,使者以下,隨行,贊儀唱鞠躬四拜興平身,宗親文武百官,行四拜禮訖,通禮進當座前,跪啓禮畢,上降座,通禮啓請釋圭,上釋圭,光普跪受圭,通禮啓請乘輿,上乘輿降月臺,出仁政門,由進善門入協陽門,出給解嚴標信,入宣化門還內。諸臣以次退出。
前一日,典設司,設使者次及布幕,如初設,尙宮以下,次於內門外之東西向。其日,引儀設使者位於大門外之東,西向北上,擧敎命冊寶案者,在南差退,俱西向,主人位於大門外之西,東向,又設拜位於門南,北向,設使者以下及主人位於中門外,亦如之。惟不設拜位設尙傳位於中門外,主人之南,擧敎命冊寶,捧儀仗內侍,在南差退,俱東向,內侍先置案三於內門外近限主人,設妃受冊位於堂庭中北向,使者至妃氏第大門外,掌次者迎入次。凡賓主及行事者,皆朝服,內侍常服尙宮以下,先詣入次,敎命冊寶,陳於幕內。其命服使者,授尙傳先進司僕寺副正,進輦於幕南,兵曹正郞,陳妃氏儀仗於輦前左右,尙宮以下,入內門序立北向東上,謁者引使者以下,出次就位,主人出立於大門內之西,東向,儐者進受命,出門西東向曰,敢請事。正使曰,某奉敎授王妃備物典冊。儐者入告,遂引主人出迎於大門外之西,東向,少頃就拜位四拜,使者不答拜,謁者,引使者入門,而右擧敎命冊寶,案者從之,主人入門而左,至中門外,各就位,擧敎命冊寶案者,以次進副使前,副使取敎命冊函寶綬,擧案者皆退進授正使訖。退復位,尙傳,進正使前,東向跪,正使,以敎命冊函寶綬,跪授尙傳,尙傳傳捧詣內門外,內侍助擧跪置於案,俯伏興退,又內侍,捧儀仗詣內門外,北向立。王妃具翟衣加首飾,傅姆贊出,尙宮導王妃,降自西階,就受冊位,尙宮跪取敎命冊函,女官助擧尙服,跪取寶綬,俱興,進立王妃之右,西向,尙寢帥其屬,傳捧儀仗,陳於敎命冊寶之後,俱北上。諸應侍當者,侍衛如式,尙宮俯伏跪啓請四拜,王妃四拜,尙宮稱有敎,尙宮俯伏跪啓請跪,王妃跪,尙宮開函宣冊臨時設案訖。以冊還置於函,尙宮俯伏跪啓請俯伏興四拜,王妃俯伏興四拜,尙宮捧敎命及冊函,西向跪,以次授王妃,尙宮跪啓請跪,王妃跪受敎命冊函,以授典言,典言跪受,女官助擧尙服,捧寶綬西向跪授,王妃受以授尙記,尙記跪受,尙宮俯伏跪啓請俯伏興四拜,王妃俯伏興四拜訖。尙寢,帥其屬設王妃座於堂上,北壁南向,設敎命冊寶案於座前,近東北上,尙宮,俯伏跪啓請陞座,尙宮導王妃,陞自中階,陞座,繖扇侍衛如常儀,女官擎執典言尙記置敎命冊寶於案,內侍陳儀仗於庭之東西,典贊就東階下,西向立,尙宮以下,俱降立於庭中,北向東上,典贊唱四拜,尙宮以下四拜訖。諸應侍衛俱還,侍衛尙宮,進當座前,俯伏跪啓禮畢,俯伏興退,王妃降座,尙宮前導入內,兵曹稟旨放仗,其儐使者及使者復命,如告期儀,唯復命辭云,奉敎授王妃備物典冊禮畢。
上在昌德宮。停常參·經筵。
金近淳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,允。
李肇源啓曰,明日常參·經筵,取稟。傳曰,停。
金宗善啓曰,行大司憲李直輔,執義金㙆,掌令宋穉圭,金日柱在外,持平金銓未肅拜,南度中未署經,監察茶時之意,敢啓。傳曰,知道。
金近淳啓曰,禁衛營將官來言,今日本營軍兵,日次私習云矣,敢啓。傳曰,知道。
金近淳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李肇源曰,禮房承旨馳詣宗廟·景慕宮,奉審摘奸以來。
備邊司薦望,以申大謙爲御營大將。
兵曹,御營大將單申大謙。
金近淳啓曰,新除授御營大將申大謙,卽爲牌招,命召傳授,何如?傳曰,允。
傳于尹光普曰,戶刑換房。
李肇源,以奎章閣言啓曰,檢校直閣沈象奎,禁推事,命下矣。所帶檢校之任,依定式減下,何如?傳曰,禁推分揀,牌招察任。
金宗善,以義禁府言啓曰,今此親迎擧動時,大駕各差備都事,中宮殿左右考喧都事,本府入直都事,當直入直都事,當以十三員分排,而無以推移,假都事三員,令該曹口傳差出,以爲分排之地,何如?傳曰,允。
上在昌德宮。停常參·經筵。
自辰時至人定,灑雨下雨,測雨器水深二分,自人定至夜五更,灑雨下雨,測雨器水深七分。
王大妃殿進御香砂六君子湯,自明日停止事,榻前下敎,惠慶宮供上桑灰水,自明日停止事,榻前下敎,惠慶宮供上消核膏製入事,榻前下敎。
藥房提調李敬一,副提調尹光普啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔,執義金㙆,掌令宋稚圭·金日柱在外,持平金銓未肅拜,南度中未署經,監察茶時之意,敢啓。傳曰,知道。
李肇源啓曰,明日親迎動駕,再明日親臨陳賀,三明日朝見禮相値,視事頉稟之意,敢啓。傳曰,知道。
金近淳啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李肇源曰,領相聞有愼節,遣御醫,持相當藥物,不離看病。
醫官朴烇書啓,臣敬奉下敎,齎傳藥物于領議政沈煥之,看審病症,則自昨日申後,忽得風漸,言語閉塞,神識昏迷,右半身不遂,脈則左右浮滑無力,藥則連試蔘附湯,至于今朝,少無動靜。故主家方連用蔘附湯計料,而臣旣伏承不離之命,故仍留之意,竝以詮次啓達。傳曰,藥物更爲擇好齎去,不離看病。
醫官朴烇書啓,臣敬奉下敎藥物,更爲齎傳于領議政沈煥之,晩後病症,又爲看審,則右半身不遂及不語昏塞諸症,與朝一樣,脈度浮滑,亦無加減,而藥則朝用一兩重蔘附湯,小無動靜,故主家,方用腎瀝湯,而臣旣伏奉不離看病之命,故仍留之意,竝以詮次啓達。傳曰,更爲持藥物,不離看病。
李肇源啓曰,明日大駕詣別宮入幕次後,大王大妃殿·王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
李肇源啓曰,卽者議政府司錄來言,明日親迎動駕時,隨駕及再明日陳賀時,物膳監進,左右參贊,當爲擧行,而行左參贊金載瓚在外,右參贊李致中有身病,不得擧行,合有變通之道云,何以爲之?敢稟。傳曰,竝許遞,政官牌招,開政差出。
有政。吏批,判書徐邁修進,參判李翊模牌不進,參議任希存式暇,右承旨李肇源進,承文提調單金載瓚·李晩秀·趙尙鎭·具㢞·李秉鼎·趙鎭寬·閔台爀·洪明浩·李祖承·李敬一·李書九·李集斗,曺允大·林蓍喆·金達淳·李魯春·吳載紹,以柳烇爲獻納,奇學敬爲正言,趙尙鎭爲左參贊,趙鎭寬爲右參贊,尹弘鎭爲典設別提,玄丕承爲和陵參奉。
兵批,判書李祖承病,參判金羲淳病,參議洪義浩入直進,參知李東稷病,同副承旨韓致應進,上護軍趙尙鎭,副護軍金鼎國·金進源·玄必采·金宗建·吳仁豐·高景殷,以上竝單付。
傳于李肇源曰,訓將有難領軍,御將代領,訓局軍爲先廂,禁將當爲隨駕,兩營留陣,前大將李得濟·申大顯代領。
李肇源啓曰,御將代領,訓局軍爲先廂,兩營留陳,前大將李得濟·申大顯,代領事,命下矣。御營大將申大謙,前禁衛大將李得濟,前御營大將申大顯,竝卽牌招,聽傳敎,何如?傳曰,允。
李肇源,以奎章閣言啓曰,景慕宮望廟樓,今望奉審無頉之意,敢啓。傳曰,知道。
李肇源,以奎章閣言啓曰,內殿擧動時,陪從閣臣一員,修入望筒受點事,曾有先朝受敎定式矣,今十六日親迎時,中宮殿陪從閣臣望單,書入之意,敢啓。傳曰,知道。
李肇源,以禮曹言啓曰,今此嘉禮翌日陳賀時,大王大妃殿·王大妃殿·中宮殿·惠慶宮,百官進致詞表裏,儀註直爲書入各殿宮之意,敢啓。傳曰,知道。
李肇源,以內醫院都提調·提調意啓曰,年例各殿進上臘藥所用牛黃八十五部一分二里九毫,麝香一百八十二部五分及自今年加入牛黃三部八分六里八毫,麝香二十部七分四里八毫,竝令戶曹·宣惠廳進排,而依丙申定式,牛黃十三部一分及自今年加入牛黃三部八分六里七毫,以本院春秋兩等元貢中,取用,何如?傳曰,允。
金近淳,以兵曹言啓曰,今十月十七日,武臣堂上朔試射日次,而殿座相値,不得爲之之意,敢啓。傳曰,知道。
金近淳,以訓鍊都監言啓曰,今此正宗大王祔太廟,大王大妃殿尊崇,王大妃殿尊崇,王妃嘉禮,合四慶,慶科庭試武科時,本局軍兵及武藝廳中,直赴殿試與會試之類,竝別單書入之意,敢啓。傳曰,知道。
金近淳,以禁衛營言啓曰,今此正宗大王祔太廟,大王大妃殿尊崇,王大妃殿尊崇,王妃嘉禮,合四慶慶科庭試武科時,本營將校中,直赴殿試人,別單書入之意,敢啓。傳曰,知道。
金近淳,以訓鍊都監言啓曰,今十月十六日,王妃詣闕時,因兵曹節目,前後廂軍三百名,各其將官率領,分半分屬,雜人馬一切嚴禁,待標信罷陣之意,敢啓。傳曰,知道。
上在昌德宮。停常參·經筵。
大駕,詣別宮後,內閣·政院·玉堂,藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
中宮殿詣闕後,內閣·政院·玉堂·藥房口傳問安。答曰,知道。
金宗善啓曰,行大司憲李直輔,執義金㙆,掌令宋稚圭·金日柱在外,持平金銓未肅拜,南度中未署經,監察茶時之意,敢啓。傳曰,知道。
金近淳啓曰,司僕內乘來言,捲簾毛帳,取稟。傳曰,捲三面。
傳于金近淳曰,侍衛軍兵毛具。
韓致應啓曰,臣以大王大妃殿·王大妃殿·惠慶宮·嘉順宮問安進去,下直之意,敢啓。傳曰,知道。
金近淳啓曰,中宮殿所用內旨四部,問安牌五部,馬牌五部,新造以入之意,敢啓。傳曰,知道。
大王大妃殿,傳于李肇源曰,禮不可不嚴,而情亦不可不伸者,此先朝平日下敎,而精義所在也。今當此日,追念昔年,愴喜交切之中,當以先朝之心爲心,中宮殿,於惠慶宮,雖不可獻幣,不可無見謁之禮,令該曹,節目磨鍊以入。
大王大妃殿,傳于李肇源曰,皇天眷佑,舟梁之禮,乃行於名德積累之門,家國之慶,孰大於是?仍念忠獻公貞忠大功,可以克享天心,永昌厥後,故纔及數代,篤生賢淑,光膺德選,此實宗社無疆之休,而又豈非忠獻之餘慶所及也?以予慰悅之心,不可無表志之擧,故相金昌集家,遣承旨致祭。
壬戌十月十六日辰時,大駕詣別宮。親迎入侍時,行都承旨尹光普,行左承旨李魯春,右承旨李肇源,左副承旨金近淳,右副承旨金宗善,同副承旨韓致應,記事官金·尹鼎烈·洪秉喆·金蓍根,直提學李始源,檢校直閣李存秀·朴宗慶,待敎李敎信,以次侍立。時至,通禮啓請外辦,上具冕服·玉帶·赤舃,乘輿出萬安門·仁政門,至降輿所。通禮啓請降輿乘輦,上降輿乘輦,通禮啓請執圭,光普跪進圭,上執圭。通禮啓請進發,上進發出肅章門·進善門·敦化門,執雁者前行,駕至敦化門外,通禮啓請駕少駐,敎侍臣上馬,執雁者亦乘馬前行,上仍進發,過芭子橋,至宗廟前路,通禮啓請釋圭,上釋圭,近淳跪受圭。上命左承旨入侍,魯春進前。上曰,宗廟奉審以來。通禮啓請降輦,上降輦步過,通禮啓請乘輦,上乘輦,通禮啓請執圭,近淳跪進圭,上執圭,仍進發至宮大門外。侍臣皆下馬,執雁者,亦下馬前行,至下輦所,通禮啓請釋圭,上釋圭,光普跪受圭,通禮啓請降輦乘輿,上降輦乘輿,通禮前導,至降輿所,又啓請降輿,上降輿入大次。行禮時至,主人導上以入,行禮,竝依親迎儀訖。上以司謁口傳下敎曰,外辦入之。通禮啓請外辦,魯春,宗廟奉審後,請承傳色,以無頉之意,復命。少頃,上乘輿出宮中大門,至降輿所,通禮啓請降輿乘輦,上降輿乘輦,通禮啓請執圭,光普跪進圭,上執圭。通禮啓請駕進發,出於義洞口,至宗廟前路,通禮啓請釋圭,上釋圭,近淳跪受圭,通禮啓請降輦,上降輦步過前路。致應進前曰,臣承命問安於大王大妃殿·王大妃殿·惠慶宮·嘉順宮。答曰,知道矣。通禮啓請乘輦,上乘輦,通禮啓請執圭,近淳跪進圭,上執圭,仍進發,由敦化門·進善門·肅章門·協陽門,入宣化門還內。諸臣以次退出。
謝恩獻納柳烇,左參贊趙尙鎭,右參贊趙鎭寬,典設別提尹弘鎭,前一日典設司,設殿下大次於王妃第內門外,又設小次於內門內,俱道東南向。竝隨地之宜近侍及侍衛官,次於中門外,贊者前期設奠雁案於正廳北壁南向,設褥席於案前北向,又設殿下王妃東西褥位於正廳。褥上設單席其日,殿下具冕服乘輦出敦化門外,掌畜者執雁,乘馬前行,駕至。王妃第大門外,主人具朝服出立於道左,鞠躬祇迎,駕至大門外,左通禮,跪啓請釋圭,殿下釋圭,近侍跪受圭,左通禮,跪啓請降輦乘輿,殿下降輦乘輿,左右通禮,前導入大次。近侍及通禮,止於內門外行禮時至,左通禮,至大次前,跪啓請出次,殿下出次,左通禮跪啓請執圭,近侍跪進圭,殿下執圭,主人導殿下以入,掌畜者,以雁授尙傳,尙傳傳捧至內門,傳授尙宮,尙宮傳捧,隨入殿下,由正階陞正廳。女官捧繖扇陳於階下殿下,詣東壁褥位南端,傅姆導王妃,尙宮前導出房。執燭及侍從如式就西壁褥位南端,尙宮,俯伏跪啓請揖,王妃就位,殿下揖,王妃就位,殿下·王妃稍退,各就褥位,主人具朝服立於殿下之後差退,主母具禮衣立於王妃之後差退,尙宮,捧雁跪進于殿下之右,尙宮,俯伏啓請釋圭,殿下釋圭,女官跪受圭,尙宮,俯伏跪啓請行奠雁禮,殿下,受雁進奠於北壁案上,尙宮,俯伏跪啓請執圭,女官跪進圭,殿下執圭,主人降立於階下,北向,尙宮,導殿下稍退南向立,主人四拜訖。主母撤雁案尙宮,俯伏跪啓禮畢,尙宮,導殿下降階入小次,女官,仍以繖扇侍衛,主人陞自東階,尙宮導王妃出至西階上,傅姆在左,保母在右,主母在後。主人少進西向戒之曰,戒之敬之,夙夜無違。命主人退立西向,主母進立王妃之右,施衿結帨。戒之曰,勉之敬之,夙夜無違。命王妃聽受訖,宮人進輿,尙宮俯伏跪啓請乘輿,王妃乘輿以降,侍衛如常儀,至內門內,尙宮,俯伏跪啓請降輿,王妃降輿少駐,尙宮,俯伏跪啓請出次,殿下出次,尙宮俯伏跪啓請揖,王妃就輦,殿下揖,王妃就輦,主人導殿下以出。女官捧繖扇,至內門以授內侍,內侍受,以授捧持入,還宮如來儀。在出還宮儀尙宮俯伏跪啓請乘輦,王妃乘輦,姆加景。景之制,蓋如明衣,加之以爲行道,禦塵,令衣鮮明宮人侍從及內侍導從,儀仗前導如常。在出宮詣闕儀
上在昌德宮。停常參·經筵。
上詣仁政殿,親臨陳賀,還內後,內閣·政院·玉堂·藥房口傳問安。答曰,知道。中宮殿·王大妃殿朝見禮後,內閣·政院·玉堂·藥房口傳問安。答曰,知道。朝廷二品以上,單子問安。答曰,知道。
藥房都提調李秉模,提調李敬一,副提調尹光普啓曰,日吉辰良,大禮順成,臣民慶忭,曷罄名言?伏未審動駕之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔,執義金㙆,掌令宋稚圭·金日柱在外,持平金銓未肅拜,南度中未署經,監察茶時之意,敢啓。傳曰,知道。
金近淳啓曰,來二十一日朝參日次,而方物封裹相値,頉稟之意,敢啓。傳曰,知道。
李肇源啓曰,來二十一日輪對日次,而方物封裹相値,頉稟之意,敢啓。傳曰,知道。
金近淳啓曰,禁衛營將官來言,今日本營軍兵,日次私習云矣,敢啓。傳曰,知道。
金近淳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金近淳曰,侍衛軍兵毛具。
金宗善啓曰,頒赦事,命下矣。未承授推考傳旨,自本院,依例爻周之意,敢啓。傳曰,知道。
尹光普啓曰,吏曹郞廳來言,百官加下批政事,取稟。傳曰,當日爲之。
金近淳,以兵曹言啓曰,今日殿座時,本曹堂上侍衛,當爲備員,而參知臣李東稷,身病猝重,勢難進參,令政院稟旨變通,仍令該曹,口傳差出,待下批牌招,以爲備員之地,何如?傳曰,許遞,今日政差出。
尹光普,以吏批言啓曰,嘉禮已過,分承旨·分兵曹堂郞,司饔院正,竝減下之意,敢啓。傳曰,知道。
有政。吏批,判書徐邁修進,參判李翊模進,參議任希存進,行左承旨李魯春進,百官加下批,以趙萬元爲兵曹參知,分承旨李顯默·金履永,分兵曹參議閔昌爀,參知林漢浩,正郞任厚常,佐郞韓翼鎭,司饔正韓興裕,以上減下。
兵批,判書李祖承進,參判金羲淳病,參議洪義浩病,參知趙萬元未肅拜,同副承旨韓致應進,百官加下批,以徐美修爲副摠管,安宗厚爲廣州中軍,朴聖儉爲安義僉使,上護軍金載瓚,分副摠管韓晩裕·李鎭復,分五衛將南海源·元最鎭,分都摠都事李東馝·尹益儉,分守門將南宮·金基爀,以上減下。
大王大妃殿,以承傳色口傳下敎曰,嘉禮都監,別單書入,尙衣院,一體書入。
醫官朴烇書啓,領議政沈煥之病症,晩後更爲看審,則症脈凡節,比朝有加,漸至沈重之境,故先用三錢重粟米飮,二貼繼用,一兩重蔘附湯一貼,又用腎瀝湯三分一,而小無動靜之意,詮次啓達。傳曰,藥物更爲齎傳,不離看病。
金近淳,以都摠府言啓曰,今日入直內三廳武兼禁軍及軍兵等,當爲中日習射,而仁政殿親臨陳賀頒敎相値,不得爲之之意,敢啓。傳曰,知道。
尹光普,以吏曹言啓曰,在前頒赦時,例有別歲抄書入之事矣,今番則何以爲之?敢稟。傳曰,書入。
李肇源,以禮曹言啓曰,今此嘉禮翌日,大殿陳賀時,諸道所封箋文中,熙川郡守張夢說,橫城縣監田義顯,雖非應封官,以別軍職封箋矣,一體看審捧入之意,敢啓。傳曰,知道。
李肇源,以司饔院監膳提調意啓曰,漁夫貢人等呼訴內,冬節已屆,魚族深入,設網屢日,勢難捉得,將至闕供之境云,每年如此之時,以他可合之魚及活鷄,例有參半代封之規,而莫重御供,自下不敢擅便,惶恐敢啓。傳曰,代封。
金近淳,以都摠府言啓曰,都摠管曺允大,以刑曹判書,赦典座起,晝仕出去之意,敢啓。傳曰,知道。
金近淳,以訓鍊都監言啓曰,本局分授都城彰義門東邊第一城廊近處體城五間許頹圮處,今十月十八日爲始,改築之意,敢啓。傳曰,知道。
敎中外大小臣僚耆老軍民閑良人等書。王若曰,景運初啓,鳳扆穆於御邦,縟禮誕成,翟䄖光於正壼。式昭嘉典,庸誥多方。竊觀聖王致理之隆,蓋本大婚正始之懿。虞廷惇五典之敍,實自嬀汭之觀刑,周家興二南之謠,亶由洽陽之作。合肆乃人倫之始,其職則玄紘以加,亦惟王化之原,斯禮也,大璋而聘。顧今殷諒闇卽吉之日,尤重漢長秋迎相之儀。想眇躬踐阼之初,忍言宗邦綴旒之勢?伊寶命新服之際,政急中壼織紞之章。乾坤定而品物亨,宜先室家之正位,宗祧承而禮儀備,最係蘋藻之昭誠。廷議叶文祥之期,蓋是神人之顒望,宮嬪誦窈窕之句,咸願君子之好逑。王妃金氏,名門篤生,徽範夙就。先正繼而兩元輔忠藎,毓餘慶於塞淵,太任嗣而聖姒氏間貞,集衆美於儀度。家庭服詩禮之訓,可但彤管之令譽?閨梱昭珩璜之文,允協黃裳之元吉。猗歟,寧考之簡在,展也太母之命言。追廈氈注書之音,尙憶天顔之喜動,承簾帷定名之敎,何幸慈心之悅嘉。淑質符被祈之容,籩豆簠簋之宜仗,懿德著袂良之頌,琴瑟鍾鼓之可諧。玆蠲吉辰,載擧盛禮,已於本年十月十三日辛亥,授冊寶正位,十六日甲寅,大婚禮成。淸渭之舟梁載造,咸瞻肅雍其車,端闈之椒幄初開,爭頌俔天之妹。六禮倣京室之制,已基修齊治平之原,兆民喜父母之臨,擧仰位育發舒之化。奉殿宮萬年之樂,永賴內壼之寅承,衍本支百世之休,冀迓上穹之申貺。斯固朝野之胥悅,郍無遐邇之覃恩?陽和布仁,咸囿動植,雷雨作解,盡滌垢瑕。自本月十六日昧爽以前,除謀反大逆謀叛,子孫謀殺歐罵祖父母·父母,妻妾謀殺夫,奴婢謀殺主。謀故殺人魘魅蠱毒,關係國家綱常,贓汚强竊盜外,雜犯死罪以下,徒流付處·安置充軍,已至配所,未至配所,已發覺未發覺,已決定未決定,咸宥除之。敢以宥旨前事,相告言者,以其罪罪之,在官者各加一資,資窮者代加。於戲,正倫爲長祥之基,關雎·麟趾之化可監,厚德乃斂福之本,風驪龜範之訓足徵。嘉與四方而同休,庸示一國之洪慶。故玆敎示,想宜知悉。藝文提學黃昇源製進。
壬戌十月十七日巽時,上詣仁政殿。嘉禮後親臨陳賀入侍時,行都承旨尹光普,行左承旨李魯春,右承旨李肇源,左副承旨金近淳,右副承旨金宗善,同副承旨韓致應,記事官金·尹鼎烈·洪秉喆·金蓍根,直提學李始源,檢校直閣李存秀·朴宗慶,待敎李敎信,以次侍立。時至,通禮啓請外辦,上具遠遊冠·絳紗袍·玉帶·赤舃,出宣化門·協陽門·肅章門,入仁政門,陞月臺入殿內。通禮啓請降輿,上降輿,通禮啓請執圭,光普跪進圭,上執圭,仍陞座,贊儀唱鞠躬四拜興平身,百官行四拜禮,致詞官進當座前致詞訖,贊儀唱鞠躬四拜興平身,百官行四拜禮,宣敎官陞自東階就位,傳敎官進當座前,跪啓傳敎,取敎書授宣敎官,宣敎官宣敎訖。退復位,贊儀唱鞠躬四拜興平身,百官行四拜禮,贊儀唱跪搢笏三叩頭,百官跪搢笏三叩頭,贊儀唱山呼,百官及樂工軍校,齊聲呼千歲,又唱山呼,又呼千歲,又唱再山呼,又呼千千歲,贊儀唱鞠躬四拜興平身,百官行四拜禮,展箋官擧箋案,入置座前,宣箋目官,詣箋案南宣箋目訖,宣箋官,詣箋案南宣箋,仍降復位,通禮進當座前,跪啓禮畢。領府事李秉模,左議政李時秀,右議政徐龍輔,陞階進前曰,日吉辰良,大禮順成,宗社億萬年無疆之休矣。寒殿臨御,聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等,仍降階復位,上降座,通禮啓請釋圭,上釋圭,光普跪受圭,通禮啓請乘輿,上乘輿出殿內,降月臺由仁政門·肅章門·協陽門,入宣化門還內,諸臣以次退出。
上在昌德宮。停常參·經筵。
中宮殿·大王大妃殿,朝見禮後,內閣·政院·玉堂·藥房口傳問安。答曰,知道。朝廷二品以上,單子問安。答曰,知道。
李肇源啓曰,明日常參·經筵,取稟。傳曰,停。
金宗善啓曰,行大司憲李直輔,執義金㙆,掌令宋稚圭·金日柱在外,持平金銓未肅拜,南度中未署經,監察茶時之意,敢啓。傳曰,知道。
備忘記,中官吳喜謙·洪命福,百官加親授。
金近淳啓曰,卽者扈衛廳兵房軍官來言,扈衛大將沈煥之,今日卒逝,摠察無人,印信來納,何以爲之?敢稟。傳曰,依舊例卽爲差代。
兵曹,扈衛大將單金祖淳。
大王大妃殿,傳于李肇源曰,禮曹草記中,大臣·儒臣問議事,旣無可據之前例,則何必問議?當自內擧行,昨日傳敎中,節目磨鍊,置之。
尹光普,以吏曹言啓曰,社稷署令朴光久呈狀內,矣身素患痰癖之症,當此換節之時,一倍添劇,時月之內,萬無供職之望云,其身病旣如是沈重,則有難强令察任,改差,何如?傳曰,允。
李肇源,以禮曹言啓曰,卽接景慕宮官員所報,則今二十一日庭試初試時,令三員俱爲觀光云,莫重之地,不可曠直,依定式,令吏曹,以成均館官員,口傳啓下,以爲推移入直之地,何如?傳曰,允。
李肇源,以奉常寺都提調意啓曰,別祭享所用東籍田所種粢盛各穀,每於秋成後,本寺正,躬進監穫矣。正李基憲身病猝重,不得出去,正李基憲今姑改差,其代,令該曹口傳差出,使之擧行,何如?傳曰,允。
吏曹口傳政事,以李東煥爲奉常正。
金近淳,以備邊司言啓曰,關西後運襦衣一百四十五領,紙衣一百領,照數稱量,木綿紙品,竝爲看審監封,逢授於齎去禁軍處,沿路輸運及本道頒給等節,更爲各別嚴飭之意,敢啓。傳曰,知道。
上在昌德宮。停常參·經筵。
金宗善啓曰,行大司憲李直輔,執義金㙆,掌令宋稚圭·金日柱在外,持平金銓未肅拜,南度中未署經,監察茶時之意,敢啓。傳曰,知道。
李肇源啓曰,明日停朝市,再明日方物封裹相値,視事頉稟之,意,敢啓。傳曰,知道。
注書尹鼎烈病,代以李潮爲假注書。
傳于李肇源曰,自予宅恤之初,式至今身佩安危之大,責兼師保之重,以靖世通輔君德,爲己任者,卽此領相也。坐鎭巖廊,績庸茂著,予小子方倚毗而仰成,不啻如濟川之楫,何期天不憖遺,奄聞長逝之報?驚悼愴衋,無以爲喩。卒領議政沈煥之家,柩材以東園副器輸送,祿俸限三年仍爲輸送。其子,待闋服調用,成服日,遣閣臣致祭,易名之典,何待諡狀,令弘文館卽爲擧行,致賻禮葬等節,令該曹依例擧行。
傳于李肇源曰,自見逝單,愴悼何已?卒昌城尉家,弔祭禮葬等節,依例擧行,祿俸限三年輸送,其祀孫,待闋服調用。
李肇源啓曰,卒領議政沈煥之議諡事,命下矣。應敎金銑,副應敎閔命爀,竝卽牌招,以爲擧行之地,何如?傳曰,允。
以應敎金銑,副應敎閔命爀牌不進罷職傳旨,傳于李肇源曰,只推。
李肇源啓曰,應敎金銑,副應敎閔命爀,旣有只推之命,竝更牌招,以爲議諡之地,何如?傳曰,待開門牌招。
李肇源,以奎章閣言啓曰,原任提學沈煥之喪,依定式,遣檢書官,傳給內賜賻物以來之意,敢啓。傳曰,知道。
李魯春,以戶曹言啓曰,卒領議政沈煥之喪,禮葬,主家以平日遺意,不敢祗受云矣,敢啓。傳曰,大臣平日意向如此,則雖不得不許施,亦豈可不示特異之意,錢五百兩,布木各五同,卽爲輸送,可也。
李魯春,以戶曹言啓曰,卒領議政沈煥之禮葬不受草記批旨內,大臣平日意向如此,則雖不得不許施,亦豈可不示特異之意,錢五百兩,布木各五同,卽爲輸送,可也事,命下矣。錢五百兩,布木各五同,依下敎輸送之意,敢啓。傳曰,知道。
李肇源,以禮曹言啓曰,五禮儀大臣之喪,自上有擧哀之節,而取考謄錄,則或因特敎擧行矣,不得循例取稟之意,敢啓。傳曰,知道。
李肇源,以禮曹言啓曰,冬至方物物膳除減事,因慈敎行會矣,關文未到之前,濟州牧所封大殿冬至方物,已爲上來,所當還爲下送,而越海之地,亦涉有弊,何以爲之?敢稟。傳曰,以正朝方物施行。
李肇源,以禮曹言啓曰,卽接宗廟署官員所報,則今二十一日,庭試初試時,本署郞官,俱爲觀光云,依定式以臣曹佐郞李周奭,差定假官,代直之意,敢啓。傳曰,知道。
李肇源,以禮曹言啓曰,卽接永禧殿官員所報,則今二十一日庭試初試時,兩官俱爲觀光云,依定式,令吏曹以成均館官員,口傳啓下,以爲代直之地,何如?傳曰,允。
金近淳,以兵曹言啓曰,今十月二十日,文臣朔試射日次,而以停朝市,不得爲之之意,敢啓。傳曰,知道。
金宗善,以義禁府言啓曰,今此慶科庭試別試文武科初試時,本府都事八員赴擧,只有二員,本府入直都事,當直入直都事,公事回公都事,文一二所武一二所禁亂都事,無以推移,假都事五員,令該曹口傳差出,以爲分排之地,何如?傳曰,允。
上在昌德宮。停常參·經筵。
惠慶宮進服加味生脈散,自明日停止事,榻前下敎。
藥房提調李敬一,副提調尹光普啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,行大司憲李直輔,執義金㙆,掌令宋穉圭·金日柱在外,持平金銓未肅拜,南度中未署經,監察茶時之意,敢啓。傳曰,知道。
權襈啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
李肇源啓曰,明日親臨方物看品處所,以何處爲之乎?敢稟。傳曰,便殿爲之。
尹光普啓曰,行左承旨李魯春,左副承旨金近淳,同副承旨韓致應,今日不爲仕進,竝卽牌招,何如?傳曰,竝許遞,前望單子入之。
承旨前望單子入之,朴宗輔·申大羽·權襈落點。
尹光普啓曰,新除授行左承旨朴宗輔,左副承旨權襈,同副承旨申大羽,竝卽牌招,何如?傳曰,允。
以同副承旨申大羽牌不進罷職傳旨,傳于權襈曰,只推。
傳于權襈曰,違牌承旨許遞,前望單子入之。
承旨前望單子入之,洪義浩落點。
吏曹口傳政事,行大司成單李魯春,兵曹口傳政事,副護軍單金近淳。
大王大妃殿,以承傳色口傳下敎曰,司饔院與別宮分司,其外別單遺漏者,盡爲書入。
李肇源啓曰,卒領議政沈煥之家成服日,遣近侍致弔事,禮曹單子啓下矣,何承旨進去乎?敢稟。傳曰,都承旨進去。
李肇源啓曰,卽者吏曹郞廳來言,今日庭試文科初試試官望,當爲擬入,而判書徐邁修,參判李翊模,參議任希存,俱以病不來云,判書·參判·參議,竝卽牌招,何如?傳曰,允。
尹光普啓曰,吏曹判書徐邁修,參判李翊模,參議任希存,牌不進推考傳旨及罷職傳旨,今方捧入,而試望擬入,一時爲急,如是違召,不卽承膺,事甚未安,判書·參判,竝更牌招,何如?傳曰,允。參議只推,一體牌招。
權襈啓曰,今此武一所試官吳泰賢,二所試官兪漢謨·林蓍喆·宋銓,牌不進,無以備員受點,竝更爲牌招,何如?傳曰,允。
權襈啓曰,武二所試官尹東晩·李鎭復,牌不進推考傳旨,今方捧入,而莫重慶科,如是違牌,不卽承膺,事體所在,誠極未安,竝更牌招,何如?傳曰,令該曹更爲擬入。
權襈啓曰,武二所試官兪漢謨·林蓍喆·宋銓,再牌不進,推考傳旨,今方捧入,而莫重慶科,如是違牌,不卽承膺,事體所在,極爲未安,所當更請牌招,而係是一日三牌,何以爲之?敢稟。傳曰,令該曹更爲擬入。
權襈啓曰,文一所試官金羲淳·吳載紹·林蓍喆,二所試官兪漢謨·姜彝正,牌不進推考傳旨,今方捧入,而莫重慶科,如是違牌,事甚未安,更爲牌招,何如?傳曰,嚴飭牌招。
權襈啓曰,文一所試官林漢浩·尹致性,牌不進,只有尹光顔一人,洪奭周·申龜朝·尹行直,牌不進,二所試官閔耆顯·李庚運牌不進,只有金履永一人,無以備員受點,令該曹更爲擬入,何如?傳曰,只推,更爲牌招。
以文一所試官林漢浩·尹致性·洪奭周·申龜朝·尹行直·姜浚欽,二所試官閔耆顯·李庚運·鄭晩錫牌不進罷職傳旨,傳于權襈曰,只推。
以武一所參試官李惟采,二所參試官崔時淳牌不進罷職傳旨,傳于權襈曰,只推,更爲牌招。
尹光普,以吏曹言啓曰,今此慶科庭試別試文科初試試官中,前參知林漢浩,前承旨金履永,前佐郞任厚常,時無職名,令該曹口傳付軍職,何如?傳曰,允。
兵曹口傳政事,副護軍金履永·林漢浩,副司果任厚常,竝單付。
金宗善啓曰,今此慶科庭試武科初試,一二所監試官,當爲修正以入,而憲府則行大司憲李直輔,執義金㙆,掌令宋穉圭·金日柱在外,持平金銓未肅拜,南度中未署經,無以備員受點,何以爲之?敢稟。傳曰,山林外竝許遞,政官,牌招開政。
有政。吏批,判書徐邁修牌不進,參判李翊模進,參議任希存進,右副承旨權襈進,以沈銖爲執義,李在璣·韓翼鎭爲持平,韓晩裕爲戶曹參判,徐邁修爲司導提調,沈應圭爲社稷令,中官吳喜謙·洪命福,今加通政,百官加親授。
兵批,判書李祖承進,參判金羲淳試所進去,參議未差,參知趙萬元呈辭在外,左承旨朴宗輔進,以李致中爲知事,權思穆爲訓鍊判官,副護軍單李顯默·閔昌爀·李東稷。
權襈啓曰,右邊捕盜大將申應周,以武二所試官,明日慕華館出去矣,所佩命召及大將牌傳令牌,何以爲之?敢稟。傳曰,仍佩往來。
以應敎金銑,副應敎閔命爀牌不進罷職傳旨,傳于李肇源曰,只推。
李肇源啓曰,應敎金銑,副應敎閔命爀,旣有只推之命,更爲牌招,以爲議諡之地,何如?傳曰,允。
以應敎金銑,副應敎閔命爀,再牌不進罷職傳旨,傳于李肇源曰,只推,待開門,嚴飭牌招。
李肇源,以奎章閣言啓曰,原任提學沈煥之,喪第三日,依定式遣檢書官,致弔恤孤,仍爲勸粥以來之意,敢啓。傳曰,知道。
李肇源,以奎章閣言啓曰,原任提學沈煥之成服日,遣閣臣致祭事,命下矣。何閣臣進去乎?敢稟。傳曰,檢校直閣李存秀,進去。
權襈,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
尹光普,以敦寧府言啓曰,中宮殿冊禮,今已順成,卽當記載於御牒,而王妃世譜,依敦寧式,同姓限八寸,異姓限五寸,一體修整譜冊次,依例設都監之意,敢啓。傳曰,知道。
尹光普,以宗簿寺都提調意啓曰,中宮殿冊禮,今已順成,卽當記載於譜略及國朝御牒·王妃世譜,而先大王睟容奉安殿號,亦當添載於御牒矣。在前譜略修正時,或有設廳之例,或有自本寺擧行之例,今番則何以爲之乎?敢啓。傳曰,自本寺擧行。
朴宗輔,以戶曹言啓曰,卒昌城尉家,禮葬等節,有依例擧行之命矣。禮葬旣已擧行,則致賻無疊行之例,前此啓下別致賻物種,置之之意,敢啓。傳曰,知道。
李肇源,以禮曹言啓曰,己酉二月,因備局節目,毋論大小科,陳試許赴人,具由草記事,定式,而己未十月日次儒生,殿講入格,直赴會試進士趙琮鎭,庚申三月庭試初試入格幼學任龜材·金尙玉·徐京輔,壬戌二月庭試初試入格縣令兪漢寔,幼學羅仁樸·徐廷輔,丁巳六月咸鏡道功令生製述入格給二分幼學金商耉,同年八月日次儒生殿講入格給二分生員李鳳采,戊午二月三日製入格給一分幼學金希聖,己未十二月日次儒生殿講入格給一分幼學趙瑢鎭,俱以應頉陳試矣。取考各人等陳試文蹟,則京而漢城府,外而營本官公文,明白無疑,而遭艱朞服未葬與父子俱參人,竝許陳試,法典所載,趙琮鎭等七人,今番殿試,旣兼會試,依例許赴,金商耉等四人,依例許赴於今此庭試初試,較藝等第之意,分付,何如?傳曰,允。
李肇源,以禮曹言啓曰,卽接四館所牒呈,則壬戌九月秋到記儒生製述入格進士朴長輿,殿講入格幼學鄭義命,以上直赴殿試。同年三月三日製入格生員尹行慶,同年九月七夕製入格進士尹錫永同年九月秋到記儒生製述入格進士韓喆裕,以上直赴會試。同年三月三日製入格生員宋象純,同年九月七夕製入格進士成致商,同年九月秋到記儒生製述入格生員柳鼎養,以上給二分事,命下,而依例分等許赴事,報來矣。進士朴長輿等二人,直赴殿試,生員尹行慶等三人,今番慶科殿試,旣兼會試,依例許赴,生員宋象純等三人,依例許赴於今庭試初試,較藝等第之意,分付,何如?傳曰,允。
李肇源,以禮曹言啓曰,當日申時量,本曹失火云,故聞甚驚駭,臣晩秀,馳進看審,則因試官房點火,火漸延燒,大廳四十間,郞廳入直所十間,盡爲燒燼,而大廳北壁所藏奉安樻,未及奉出矣。臣職在禮官,不能預加察飭,乃使鬱攸之患,至及於莫重文字,誠不勝萬萬震懍,恭俟重譴,而當該應辦官,令該府拿問重勘,今則試所,勢難設場於本曹,依三所設場時例,文一所,移設於刑·工曹,何如?傳曰,允。
李肇源,以承文院都提調意啓曰,列聖朝誥命及諡號詔勅,奉安於禮曹奉安閣矣。今此禮曹大廳被烖,打開門戶,諸般文書,纔已奉出,今方奉安于本院之意,敢啓。傳曰,知道。
上在昌德宮。停常參·經筵。
李肇源啓曰,明日常參·經筵,取稟。傳曰,停。
權襈啓曰,行大司憲李直輔,執義沈銖,掌令宋穉圭·金日柱在外,持平韓翼鎭·李在璣,武一二所進去,監察茶時之意,敢啓。傳曰,知道。
李肇源啓曰,來二十五日朝參日次,而國忌齋戒相値,頉稟之意,敢啓。傳曰,知道。
傳于朴宗輔曰,方物看品入侍。
尹光普啓曰,臣光普卒領議政沈煥之家,致弔進去下直之意,敢啓。傳曰,知道。
金宗善啓曰,臣宗善,今日方物封裹進去,下直之意,敢啓。傳曰,知道。
以副應敎閔命爀牌不進罷職傳旨,傳于李肇源曰,許遞,政官牌招,開政差出。
李肇源啓曰,吏曹判書徐邁修,參判李翊模,參議任希存,牌不進推考傳旨,及罷職傳旨,今方捧入,而開政命下之後,如是違牌,事甚未安,判書·參判,更爲牌招,何如?傳曰,參議只推,與判書·參判,一體牌招。
有政。吏批,判書徐邁修牌不進,參判李翊模進,參議任希存牌不進,左副承旨李肇源進,以張錫胤爲副應敎,尹行達爲吏曹佐郞,鄭來百爲左通禮,李魯謙爲監察。
兵批,判書李祖承病,參判金羲淳試官進,參議申大尹未肅拜,參知金明淳入直進,右承旨洪羲運進,副護軍韓致應·申大羽,副司直金㙆·南度中·閔命爀·金銓竝單付。
李肇源啓曰,議諡有命,已至多日,尙未擧行,事甚未安,新除授副應敎張錫胤,卽爲牌招,何如?傳曰,允。
以吏曹參議任希存,再牌不進罷職傳旨,傳于李肇源曰,只推。
朴宗輔,以議政府左右相意啓曰,今日方物看品時,六曹堂上,當爲進參,而兵曹判書李祖承入直,參判金羲淳試所進,參議未差,參知趙萬元在外,無以備員擧行,在外參知許遞,與未差之代,口傳差出,仍卽牌招,以爲推移進參之地,何如?傳曰,允。
洪義浩,以兵曹言啓曰,今日議政府方物封裹時,本曹堂上一員,當爲進參,而參判臣金羲淳,文一所試官進,參議未差,參知臣趙萬元呈辭在外,臣祖承入直,他無進參之員,參議未差之代,令該曹,以在京無故人,口傳差出,待下批牌招,以爲推移進參之地,何如?傳曰,允。
吏曹口傳政事,以申大尹爲兵曹參議,金明淳爲參知。
以兵曹參議申大尹牌不進罷職傳旨,傳于李肇源曰,許遞。
以咸鏡監司李義弼狀啓,中宮殿朔膳生文魚·生大口魚,不得一時封進,惶恐待罪事,傳于朴宗輔曰,勿待罪事回諭。
以文一所試官洪奭周·尹行直,二所試官閔耆顯再牌不進罷職傳旨,傳于李肇源曰,只推。
大王大妃殿,以承傳色口傳下敎曰,丁未嘉禮謄錄,庚申冊禮賞格謄錄,尙方提擧,別單卽爲書入。
大王大妃殿,以承傳色口傳下敎曰,大禮順成,予心慶喜,追念昔日,愴懷亦切,嘉禮別單,旣有分等施賞者,告于大殿,依判下擧行。
傳于尹光普曰,政官,待開門牌招開政,賞典下批。
李肇源,以奎章閣言啓曰,奉謨堂奉審四孟朔爲之事,筵稟定式矣,今冬孟朔奉審,以何日爲之乎?敢稟。傳曰,以二十五日爲之。
李肇源,以奎章閣言啓曰,檢校直閣沈象奎,隨牌來詣闕外,謂有情勢,納牌徑還,逬出城外,牙牌何等體重,而有此前所未有之擧,事體所在,萬萬寒心。本閣請推之外,無他可施之罰,何以爲之?敢稟。傳曰,牙牌體重,自有先朝定式,而無難違越,萬萬駭然,近來國綱雖曰解弛,納牌逬出,豈有如許無嚴之事乎?不可不嚴處,檢校直閣沈象奎,施以竄配之典,此豈敢如是草記乎?當該閣臣,亦施不敍之典。
朴宗輔,以戶曹言啓曰,卽接奏請兼冬至謝恩副使韓晩裕移文,則歲幣領去譯官手本內,以爲歲幣物種,到黃海道金川境,小好紙一馱,因馬蹶水沾,其中四十二卷,實難堪用云,依此數卽爲改備下送爲辭矣。聞甚驚駭,卽自臣曹,小好紙四十二卷,各別極擇,仍卽封裹,出付行中首譯金在和,上通事李實處,申飭下送,而莫重歲幣物種,不善領護,致有此沾濕改備之境,事關後弊,不可無責。當該差使員交河郡守鄭時養,從重推考,領去譯官李時升·洪得鎭·丁載達等,待回還,令攸司科治,何如?傳曰,允。
李肇源,以禮曹左右相意啓曰,御覽方物還下白細綿紬十匹,黃細綿紬十匹,白細苧布十匹,黃細苧布五匹,紅細苧布五匹,滿花席五張,雜彩花席十張,白綿紙二百九十九卷,極擇改備,其餘物種,同爲封裹之意,敢啓。傳曰,知道。
洪義浩,以兵曹言啓曰,今十月二十一日,武臣賓廳講書日次,而慶科庭試別試武科初試,兩所開場相値,差備官,勢難推移,故不得爲之之意,敢啓。傳曰,知道。
洪義浩,以兵曹言啓曰,五衛將金在淳,素患痰癖之症,當寒添劇,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
洪義浩,以武一所試官意啓曰,臣所今日平明開場,擧子捧單數,自天字至奈字半字,合爲二千九百六十七人矣。先自柳葉箭試取,而元貫革外,加設八貫革,試取之意,敢啓。傳曰,知道。
洪義浩,以武二所試官意啓曰,今日臣所柳葉箭,自天字至雨字,應射擧子一千八百人內,四矢入格二人,三矢入格三十六人,二矢入格一百七十七人,合爲二百十五人矣,日暮姑停之意,敢啓。傳曰,知道。
洪義浩,以武一所試官意啓曰,臣所今日柳葉箭應射擧子,自天字至餘字,合爲一千三百人內,入格一百二十三人,而日暮姑停之意,敢啓。傳曰,知道。
洪義浩,以武二所試官意啓曰,臣所今日平明開場,擧子捧單數,自天字至巨字半字,合爲二千五百二十五人矣。先自柳葉箭試取,而元貫革外,加設八貫革之意,敢啓。傳曰,知道。
權襈,以刑曹言啓曰,因禮曹草記,今番慶科庭試初試,文一所,設場於本曹矣。本曹依前例,移接於平市署之意,敢啓。傳曰,知道。
洪義浩,以禁衛營言啓曰,臣準源,進詣南廟,有頉處,看檢改備後,別單書入之意,敢啓。傳曰,知道。
大司諫洪羲運箚曰,伏以今日國綱,一何解紐之至此也?每當科試,輒以試官之違召,至於徹夜者,已成例法,人皆慣習見聞,視爲常事,此豈細故也哉?夫試事,往役也,雖有可言之情勢,難强之疾病,莫不聞命趍承者,蓋以往役義重,有異於官職故也。伏況先朝飭敎,與定式,極爲嚴截,尙若在耳,而昨年監試官處分之聖敎,追遵成憲,若是申嚴,則飭墨未乾,漫然若相忘者,伊後復踵前習,終無改圖之效。雖以昨日事言之,未知違牌諸臣之緣何事故,而竟晷侵宵,一直違傲,寒夜深更,屢煩丙枕之酬應者,已是臣分之萬萬不安,而其爲隳法紀損國體者,爲如何哉?一事如此,他事可以反隅,竊恐朝綱一頹,滔滔泯泯,將無收拾之望。此臣所以終宵繞壁,不能自已,略控短箚,備陳愚見,伏願聖明,軫頹綱之不可不振,念國體之不可不尊,亟賜處分。昨日違牌試官,除非衆所共知之實故,則一竝捧現告,施以譴罷之典,至於武所試官,更擬有命,則當以無故人擇擬,而三望之一竝有頉,竟至又改,不審之失,宜有警責,當該兵判,亦爲推考,宜矣。取進止。省箚具悉。近來無情勢而違傲之習,可勝言哉?然而今番,則皆稱拘忌,容有可恕矣。
應敎金銑疏曰,伏以祖宗垂隲,日辰湊吉,舟梁之慶禮載成,翟闈之母儀儼臨,神人胥悅,區宇咸祝,仍伏念臣於昨今,三違召命矣。職是宿硏,身亦冒膺,則今何敢不揆義分,自犯逋傲之誅也。第今諡議之命,有不敢承奉者,臣之自來情勢,不但通朝之共知,向叨見職,冒陳自暴之章,庶入聖鑑之俯燭,今無容復事覼縷,而僨誤旣大,尤悔冞深,自劃有素,鐵限在前,而一再副急之出,雖緣事會,尙靦面目,則今使之忝東壁而參諡座,在臣私義,有罪而已,決不可復當。噫,四維之壞張,所關不少,一官之去就,微諒難化,罪積逋慢,分甘鈇鉞,玆於庚牌之下,瀝陳衷懇。伏乞特垂體諒之恩,因治瀆擾之罪,以伸私分,以肅朝綱,千萬幸甚。臣無任云云。省疏具悉。許遞。
校理李重蓮疏曰,伏以惟天惟祖宗,眷顧冞篤,舟梁之盛儀載擧,壼極之新化方彰,八域含生,孰不歡欣鼓舞,而臣於此際,忝在執事之列,獲參侍臣之班,仰覩縟儀,瞻依耿光,榮已極矣,願亦足矣。區區慶抃之忱,尤當如何,仍伏念臣,蔑裂愚闇之一賤品耳。特蒙先大王不世之恩,多年近密,偏被造化,隨事提誨,殆若慈父,冥行埴,獲免大何者,伊誰之賜也?恩山德海,沒世不忘,而逮夫我聖上嗣服之初,猥荷收簪之聖念,置之橫經之邇列,顧臣追先報今,生死竭力,以效萬一之願,容有極哉?第臣有情私之萬不獲已者,玆敢仰首而鳴焉。臣之策名榮塗,今已十有餘年,中間踐歷,罔非踰濫,含恩飽德,闔門攢頌,則臣豈敢妄引瀛館之故事,更希恩澤之荐加,而臣之老父,稟本虛脆,氣先年衰,痰癖衝膈之祟,寒熱交攻之症,長時發作,寧日常少,床玆轉側,猶難自力,戶庭行動,輒復須人,而又自近年以來,添以虛勞之疾,奄奄難振。若有澌頓之憂,少得滋補,每收時日之效,人情到此,方寸煼灼,臣家世淸寒,性又疎迂,菽水之饋,尙云難繼,刀圭之功,尤非可論。若於此時,畀臣一小縣,使之少伸子職,則烏鳥私情,固無可言,而在聖朝錫類之仁,亦豈非無願不遂耶?顧今聖上之所勉勵,群下之所顒望,惟在於進學一事。雖有管蠡之見,絲粟之才,莫不奔走罄竭,以冀螢爝之補,如臣謏學,雖不足與議於顧問論思之任,而若其秉彝之所同得,則不後於人。豈欲離違軒陛,較計身家,而猶且煩辭仰籲,殆若按例,此可見疾痛者必呼父母,情急者不敢緩聲。伏乞仁覆之天,俯賜鑑諒,俾遂至願焉。臣無任云云。省疏具悉。疏辭,下該曹稟處。
副修撰吳淵常疏曰,伏以百祿鼎至,六禮順成,惟我聖后,正位坤極,麟·睢之化,螽斯之慶,自今伊始。此實我東方萬億年無彊之休,八域含生,孰不歡欣蹈舞,而臣猥忝執事之末,躬覩縟儀之擧,區區攢悅,有倍恒情。仍伏念臣,庸愚疎憃,百不猶人,而自簪筆之班,以至橫經之列,依近耿光,有年于玆矣,觸事僨誤,無往不罪。惟聖上曲加涵容,幸免大戾,造化生成,若偏臣身,顧今聖學日懋,講綴頻開。臣固不足備數於論思之任,而其在區區犬馬之忱,豈敢遽爲言私出外之計,而第臣生而不天,早孤伶仃,且失怙恃於所生之地,徒藉餘蔭,濫竊科祿,致養無所,痛纏靡洎。臣之情事,實爲至戚,而所相依爲命,惟偏母在耳。今年七十有三,而早遘窮毒,晩嬰奇疾,桑楡頹景,日覺凜然,年來病與歲加,不離床笫,臣常誦古人事親日短之語,未嘗不衋然內傷矣。臣家本貧空,性又疎迂,藥餌之補,甘瀡之供,亦不能盡子之職。一念怐熬,情勢俱蹙,奉檄而喜,人子常情,錫類之仁,聖朝所重,臣若徒懷怵畏,自阻於慈覆之下,不以此時陳乞,而荏苒歲月,則恐爲沒身之恨,玆敢不避猥屑,仰首鳴號。伏乞天地父母,俯垂哀憐,特令選部,畀臣一縣,奉公之餘,俾伸烏鳥之至情,則臣當生隕死結,攢祝洪私而已。臣於陳懇之章,不宜贅及他說,而旣在經幄,竊有欲一陳於前席者,玆敢尾陳焉。程子有言曰,自古國家所患,無大於在位者不學,在位者不學,則人主不得聞大道,朝廷不得致善治,不聞道則淺俗之論易入,仁義之言難進。夫不素養士而求在位者之有學,是何以異於不種而求苗之碩也?是故,祖宗盛際,崇儒重道,上有樂育之化,下有作成之休。儒賢輩出而世顯,倡明正學,標準一世,委巷之士,莫不從師求友,敦尙識趣,砥礪名行,及其釋褐立朝,所以藉手者,亦皆依據經術,持守名節,于斯時也。人無不學,化行而俗美,逮夫世級逾降,而師友道喪弁髦聖經,而不顧名敎之爲重,厭薄儒術,而徒知利祿之可求,風聲習氣,日趍於輕薄鄙淺之域,而朝廷用人,亦不過此臼中人,則程子之所憂者,無或近之耶?當此之時,尤宜收羅林下讀書之士,使之朝夕左右,浸灌義理,諮訪治道,則非但有助於日躋之聖功,亦可爲繼列朝之宏謨,丕變之化,其將權輿於是矣。殿下臨御之初寤寐思賢,招延旁達,十行絲綸,又下於遇災修省之時,凡厥瞻聆,孰不欽仰贊歎也?然旌招玉帛,應文之末節也。必也盛禮俱至,藹然好賢之意,有足以孚感,然後可以必致。彼在外之儒賢,旣皆以世祿之裔,荷先朝之殊遇,身處林樊,心係王室,則實非隱淪長往者流也。伏願殿下,益懋虛佇之誠,益勤招徠之禮,旣致之後,益思實心究用之道,則上可以裨益治化,下可以矜式臣僚,豈不休哉?昔在孝廟,擢先正臣金集爲小宗伯,銓曹言非文臣,不得除禮官。敎曰,稽古讀書之人,豈拘常規也?此正大聖人立賢無方之意,而豈非殿下今日所當先繼者耶?惟殿下懋念哉。臣無任云云。省疏具悉。疏辭下該曹稟處,尾陳招延事,纔已敦諭,予方切期其簉朝矣。
壬戌十月二十一日辰時,上御便殿,親臨方物看品入侍時,行左承旨朴宗輔,右承旨洪義浩,左副承旨李肇源,右副承旨權襈,同副承旨金宗善,記事官金·尹鼎烈,記注官金致龍,記事官洪秉喆,檢校直閣朴宗慶,檢校待敎徐有榘,以次進伏訖。上曰,承旨閣臣,下殿點檢也。宗輔等,承命下殿,點檢方物,上命挾侍,白細紬螺鈿梳函·黃龍畫表筒及筆墨等物,取來親審訖。宗輔等,還上殿各就座,上下公事,命書判付書訖。命退,諸臣以次退出。
上在昌德宮。停常參·經筵。
權襈啓曰,行大司憲李直輔,執義沈銖,掌令宋穉圭·金日柱在外,持平韓翼鎭·李在璣武一二所進去,監察茶時之意,敢啓。傳曰,知道。
李肇源啓曰,明日常參·經筵,取稟。傳曰,停。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,本廳軍兵,日次私習云矣,敢啓。傳曰,知道。
洪義浩啓曰,卽者副校理洪奭周,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
朴宗輔啓曰,同副承旨金宗善,今日不爲仕進,卽爲牌招,何如?傳曰,許遞,今日政差出。
兵曹口傳政事,副護軍單金宗善。
李肇源啓曰,吏曹判書徐邁修,參判李翊模,參議任希存,牌不進,推考傳旨及罷職傳旨,今方捧入,而開政命下之後,如是違牌,不卽承膺,事甚未安,判書·參判,更爲牌招,何如?傳曰,允。參議只推,一體牌招。
以副應敎張錫胤牌不進罷職傳旨,傳于李肇源曰,只推。
李肇源啓曰,吏曹判書徐邁修,參判李翊模,參議任希存,再牌不進,推考傳旨及罷職傳旨,今方捧入,而特敎開政之下,連事違召,不卽承膺,揆以事體,誠甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
李肇源啓曰,副應敎張錫胤,旣有只推之命,更爲牌招,以爲議諡之地,何如?傳曰,允。
傳于洪義浩曰,討逆科,除初試設行,當親臨,卽日唱榜,日字庭試殿試放榜後,卽爲擇入。
以咸鏡監司李義弼狀啓,德源府民家失火事,傳于洪義浩曰,結搆奠接之方,廟堂,別加措劃分付。
傳于洪義浩曰,納采時正使左議政李時秀,副使判尹李敬一,納徵時正使左議政李時秀,副使判尹李敬一,告期時正使左議政李時秀,副使判尹李敬一,冊禮時正使左議政李時秀,副使判尹李敬一,竝熟馬一匹面給。納采時捧敎文官副司果李好敏·吳淵常,納徵時捧敎文官副校理鄭魯榮,副司果李重蓮,告期時捧敎文官司饔正韓興裕,副司果金熙華,冊禮時捧敎命官副司果李好敏,副修撰吳淵常,捧玉冊官副司果金在昌,正言宋冕載,捧金寶官副校理鄭魯榮,副司果姜浚欽,各加一資,資窮者代加。冊禮時殿庭執事廣興守金鍒等八人,納采·納徵·告期·冊禮時擧案者以下諸執事掌次者別檢張瀚,竝兒馬一匹賜給。掌畜者掌苑別提尹守翼陞敍,儐者副司勇沈能岳陞六,納采納徵時左通禮閔命爀勿論,右通禮沈銖半熟馬一匹賜給。告期冊禮親迎陳賀時,左通禮朴命燮加資,右通禮沈銖半熟馬一匹賜給。同牢宴饌案熟設次知司饔院正韓興裕,半熟馬一匹賜給。熟設次知監造官內資直長南建九,兒馬一匹賜給。計士令本衙門高品付料,贊儀李持淳,典儀李喜孫,各兒馬一匹賜給。禮貌官引儀林貞鎭·李命翼,引儀趙明益等,代致詞宣箋目官高景漢,各加一資,資窮者代加。安寶尙瑞院直長李東師等二人,待令日官安縣監池景喆等二人,各上弦弓一張賜給。奏時官朴萬億等二人,崔景運等十三人,各不粧弓一張賜給。司謁趙廷舜等八人,各上弦弓一張賜給。排設司鑰崔重崙·白弘福,別坐除授。嘉禮次知別監安時喆,排設次知別監李壽百,司鑰除授。嘉禮時大殿中宮殿隨駕司鑰·別監·中禁等,依己卯年例施賞。
傳于權襈曰,冊禮時都提調右議政徐龍輔,鞍具馬一匹面給。提調判書李晩秀·徐邁修·李書九,竝熟馬一匹賜給。都廳廳敎金銑,副司果洪秀晩竝加資。郞廳正郞李泰熙·李洛秀,佐郞徐有敎,令鄭東杓,司果李英紹,副正金基厚,竝陞敍。監造官金宗鉉·李勉求·崔文顯·李元模·金鳳淳·沈能簡,別工作監役朴南源,別宮修理所監役官奉事尹定鎭,竝陞六。
傳于李肇源曰,嘉禮都監都提調右議政徐龍輔,鞍具馬一匹面給。提調行禮曹判書李晩秀,吏曹判書徐邁修,戶曹判書李書九,竝熟馬一匹賜給。行戶曹判書趙鎭寬,工曹判書閔台爀,日淺竝勿論,敎命文製述官領府事李秉模,熟馬一匹面給。書寫官判尹李敬一,篆文書寫官光恩府尉金箕性,玉冊文製述官行禮曹判書李晩秀,書寫官吏曹判書徐邁修,金寶篆文書寫官行大司成李魯春,竝熟馬一匹賜給。都廳校理閔命爀,兒馬一匹賜給。應敎金銑,司果洪秀晩,竝加資。郞廳禮曹正郞李泰熙,工曹正郞李洛秀,戶曹佐郞徐有敎,廣興令鄭東杓,副司果李英紹,繕工副正金基厚,竝陞敍。敦寧主簿金鍒。日淺勿論,監造官掌苑奉事金宗鉉,氷庫別檢李勉求,副司勇崔文顯·李元模·金鳳淳,內資奉事沈能簡,別工作監役朴南源,別宮修理所監役官繕工奉事尹定鎭竝陞六。監造官童蒙敎官金魯恕,日淺勿論。別看役前郡守李完基,前同知李興潤,竝加資。嘉善秦泂,實職調用。前僉知金道佺,邊將除授。監牧官張世紀,念其兄昔日效勞,相當職待窠卽爲調用。前僉知金樂中,令本監,相當窠調用,畫員·寫字官·都廳錄事·計士·員役·工匠·醫女·針線婢等,依己卯年例施賞。
傳于朴宗輔曰,分承旨金明淳·李存秀·趙得永·李顯默·金履永,各兒馬一匹賜給。分假注書李根祜·趙民和,分史官金致龍·李晳,各加一資,資窮者代加。分兵曹參議閔昌爀,參知林漢浩,正郞任厚常,佐郞韓翼鎭,竝兒馬一匹賜給。分摠管尹光普·李魯春·韓晩裕·李鎭復,竝兒馬一匹賜給。分都事李東馝·尹益儉,各不粧弓一張賜給。分五衛將元最鎭·南海源,內禁衛將金樂淳等三人,各上弦弓一張賜給。部將李喜述等四人,分守門將南宮等二人,各不粧弓一張賜給。分司饔提調西春君爗,半熟馬一匹賜給。郞廳僉正宋煥章,主簿金珩吉·柳光濂等三人,各兒馬一匹賜給。
傳于李肇源曰,進圭都承旨尹光普,傳敎官禮房承旨李肇源,竝加資,史官竝各加一資,資窮者代加。
傳于朴宗輔曰,嘉禮時敎命差備韓聖揆·金允謙,命服差備金性彦·李潤碩,玉冊差備金完碩·李永世,金寶差備李元碩·申鳳文,嘉禮次知梁大宜竝加資。執雁差備李團宜,赤舃差備吳信甲,同牢宴次知崔鳳佐,排設次知方得賢,竝半熟馬一匹賜給。當傳曺壽喆,案床陽繖扇雲劍差備朴性熙等十五人,隨駕長番內官吳福謙等二十人,各兒馬一匹賜給。褥席各差備朴昌厚等六人,隨駕時出入番內官金陽馥等十一人,朱杖差備二十人,歸遊赤二十人,各上弦弓一張賜給。嘉禮從事官·同牢宴薛里排設從事官等,各加一資,資窮者代加。中宮殿隨駕內官方得賢等十二人,依己卯年例施賞。
傳于李肇源曰,尙衣提調領敦寧金祖淳,戶曹參判朴宗輔,各半熟馬一匹賜給。郞廳僉知金龍柱,主簿金魯喆,別提尹致章,直長柳季麟,各兒馬一匹賜給。別看役李完基加資。計士李載鼎等二人,畫員金得臣等五人,令本衙門高品付料,員役,令該曹米布分等題給,工匠·針線婢等,令該曹米布題給。
傳于李肇源曰,今番賞典,一人雖兼數事,無得疊授。
大王大妃殿,傳于洪義浩曰,舟梁禮成,中壼位定,若論聖躬成就之功,當思積年保護之人,今當慶喜之時,豈無表意之擧?判敦寧朴準源,鞍具馬一匹面給,賞典時,同爲擧行。
大王大妃殿,傳于洪義浩曰,自再揀日至今待令,非但渠輩效勞之不少,先朝特敎,定送自別,府院君房待令左右捕校,瓜近邊將作窠差送,捕卒亦令該曹米布從厚施賞。
大王大妃殿,以承傳色口傳下敎曰,別單前例,雖依前而予之今番慰悅之意自別,副使特爲加資,政院·翰注及分注書,特爲陞六。
李潮有頉,代以成在基爲假注書。
注書金陞六,代以韓用儀爲假注書。
有政。吏批,判書徐邁修牌不進,參判李翊模進,參議任希存進,右副承旨權襈進。以尹序東爲兵曹參議,鄭晩錫爲宗簿正,沈能岳爲敦寧主簿,李儒亨爲果川縣監,判尹李敬一今加正憲,嘉禮時副使,都承旨尹光普,今加資憲,嘉禮時進圭官,左副承旨李肇源,今加嘉善,嘉禮時傳敎官,前應敎金銑,副司果洪秀晩,以上今加通政,嘉禮時都廳,左通禮朴命燮今加通政,嘉禮時左通禮,前郡守李完基今加崇政,前同知李興潤今加嘉義,嘉禮都監別看役,以上加資事,承傳。李存秀爲承旨。
權襈,以吏批言啓曰,行都承旨尹光普,今陞資憲矣,依例送西後,兼都承旨下批之意,敢啓。傳曰,知道。
兵批,判書李祖承進,參判金羲淳試官進,參議尹序東未肅拜,參知金明淳入直,左副承旨洪義浩進。以秦泂爲五衛將,金振聲爲蛇渡僉使,李興淳爲鹿島萬戶,副護軍申大尹·趙萬元,副司果金宗鉉·李勉求·崔文顯·李元模·金鳳淳·朴南源·尹定鎭·金·尹鼎烈·洪秉喆·金蓍根·趙民和·沈能簡·李根祜,以上竝單付。
洪義浩,以兵批言啓曰,都承旨尹光普,自吏曹送西矣,資級係是資憲,當爲知中樞下批,而時無見窠,依例作闕下批之意,敢啓。傳曰,知道。
兵批,再政。知事單尹光普。
李肇源,以禮曹言啓曰,卽接前都正李克永呈單,則以爲,同姓四寸弟,故府使舒永長子羲簡,嫡妾俱無子,以其同生弟羲贊子憲在,欲爲繼後,而未及禮斜之前,羲簡夫妻俱歿,不得循例立案,依新定式,草記稟處事呈單矣。因大臣筵達,兩邊與受,明有可據,而不得登聞者,令該曹論理草記事,允下,而李克永單辭旣如此,依大臣筵奏,定式,李羲贊子憲在,立爲李羲簡之後,何如?傳曰,允。
李肇源,以宗簿寺提調意啓曰,璿源譜略修正事,命下矣。今方始役,而校正官一員,國朝御牒書寫官一員,宗臣中差出,本寺郞廳三員,別工作監役官一員,使之逐日仕進,纂修監董,而依例差祭安徐,凡公會勿參,出草校讐編次之際,本寺忠義衛一人,勢難獨當,亦依例加出忠義衛一人,付軍職冠帶常仕,與本寺忠義衛,眼同擧行,何如?傳曰,允。
洪義浩,以武一所試官意啓曰,臣所今日平明開場,柳葉箭自成字,仍爲試取之意,敢啓。傳曰,知道。
洪義浩,以武二所試官意啓曰,今日臣所平明開場,自露字柳葉箭,試取之意,敢啓。傳曰,知道。
洪義浩,以武一所試官意啓曰,臣所今日柳葉箭應射擧子,自成字至奈字半字,一千六百六十七人內,入格一百五十二人,昨日入格一百二十三人,合爲二百七十五人,而柳葉箭今已畢試,騎芻,仍自天字試取之意,敢啓。傳曰,知道。
洪義浩,以武二所試官意啓曰,今日臣所柳葉箭,自露字至巨字半字,應射擧子七百二十五人內,三矢入格九人,二矢入格五十七人,合六十六人,昨日入格計之,則都數爲二百八十一人矣。柳葉箭今已畢試,騎芻,自天字鱗次試取之意,敢啓。傳曰,知道。
洪義浩,以武一所試官意啓曰,臣所今日騎芻應射擧子,自天字至地字,一百人內,無一人入格,而日暮姑停之意,敢啓。傳曰,知道。
洪義浩,以武二所試官意啓曰,今日臣所騎芻,自天字至黃字,應射擧子二百人內,三中入格一人矣,日暮姑停之意,敢啓。傳曰,知道。
權襈,以義禁府言啓曰,奎章閣檢校直閣沈象奎,施以竄配之典事,承傳啓下矣。沈象奎,全羅道南原府竄配,而以承傳內辭意,具罪目,依例發遣府書吏,押送配所,何如?傳曰,允。
上在昌德宮。停常參·經筵。
大王大妃殿進御蔘橘茶,自明日停止事。榻前下敎
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
權襈啓曰,行大司憲李直輔,執義沈銖,掌令宋穉圭·金日柱在外,持平韓翼鎭·李在璣,武一二所進去,監察茶時之意,敢啓。傳曰,知道。
朴宗輔啓曰,明日拜表,再明日三明日翼陵忌辰祭齋戒正日相値,視事頉稟之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,注書金·尹鼎烈陞六代,被薦人趙晉和,薦狀公事,依例成送吏曹之意,敢啓。傳曰,知道。
朴宗輔啓曰,行右承旨李肇源,同副承旨李存秀,今日不爲仕進,竝卽牌招,何如?傳曰,與都承旨許遞,前望單子入之。
承旨前望單子入之,金達淳·李溏·徐有榘落點。
朴宗輔啓曰,新除授右副承旨李溏,同副承旨徐有榘,竝卽牌招,何如?傳曰,允。
韓用儀有頉,代以林東鎭爲假注書。
林東鎭有頉,代以洪遇燮爲假注書。
李溏,以弘文館言啓曰,議諡命下,已至多日,上番闕直,亦甚未安。校理李重蓮·宋知濂,副校理鄭魯榮·洪奭周,修撰尹久東,副修撰吳淵常·徐長輔,竝卽牌招,何如?傳曰,允。
以校理李重蓮·宋知濂,副校理鄭魯榮·洪奭周,修撰尹久東,副修撰徐長輔牌不進罷職傳旨,傳于李溏曰,只推。
李溏啓曰,左右史不可不備,檢閱被抄人趙雲翊,令該曹,口傳付職,仍卽牌招入直,何如?傳曰,與徐有恂,同爲付職,一體牌招。
李溏,以成均館同知館事行大司成意啓曰,今九月初九日,儒生課試,當爲設行,而大提學未差,限內不得爲之之意,敢啓。傳曰,明日春塘臺,當親臨試取,通方外事,分付,試紙,用大厚紙事,亦爲分付。
李溏啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,行護軍單李肇源。
李溏,以吏曹言啓曰,卽接通禮院牒報,則以爲明日拜表時,左右通禮,不可不備員,而左通禮未差,右通禮鄭來百,身病猝重,萬無進參之路,卽速變通差出,以爲備員擧行之地云,通禮院右通禮鄭來百,今姑改差,與左通禮未差之代,竝口傳備擬以入之意,敢啓。傳曰,知道。
李溏,以吏曹言啓曰,卽接奉常寺牒報,則以爲今此合諡時,本寺正,當爲進參,而正李東煥,以文二所參試官進去,無以擧行,卽速變通差出云,奉常寺正李東煥,今姑改差,其代,口傳備擬以入之意,敢啓。傳曰,知道。
李溏,以吏曹言啓曰,卽接掌樂院牒報,則以爲明日親臨春塘臺,九月製試取時,協律郞,本院正,例爲進參,而正申龜朝身病猝重,無以進參,卽速變通云,掌樂院正申龜朝,今姑改差,其代口傳備擬以入之意,敢啓。傳曰,知道。
吏曹口傳政事,以安策爲左通禮,崔時淳爲右通禮,尹悌東爲奉常正,權漢緯爲掌樂正,檢閱二單趙雲翊·徐有恂。
洪義浩,以都摠府言啓曰,今此親臨九日製時,侍衛寶劍,不可不備員,而都摠管沈能建,以奏請兼冬至謝恩使進,副摠管兪漢謨·朴基豐試官進去,都摠管李彦植受由在外,吳載熙·曺允大有身病,副摠管徐美修未肅拜,將不得備員,合有變通之道,令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,竝許遞,令該曹口傳差出。
兵曹口傳政事,以李秉鼎·黃昇源·閔台爀·洪義謨爲都摠管,李肇源·尹得逵·徐有和爲副摠管。
李溏,以禮曹言啓曰,傳曰,討逆科除初試設行,當親臨,卽日唱榜日字,庭試殿試放榜後,卽爲擇入事,命下矣。討逆慶科庭試吉日,令日官池景泌推擇,則來十一月初八日爲吉云,以此日定行,何如?傳曰,允。
李溏,以禮曹言啓曰,本曹改建間,上直郞廳,朝房直宿之意,敢啓。傳曰,知道。
洪義浩,以兵曹言啓曰,明日殿座時,入直禁軍等,別將當爲率領侍衛,而禁軍別將申應周,以武二所試官進去矣,依前例,二番內禁將趙應鉉,使之兼別將擧行,何如?傳曰,允。
洪義浩,以兵曹言啓曰,內禁衛將金樂淳,素患痰癖之症,近益添劇,時月之內,無望供職,呈狀乞遞,宿衛領軍之將,不可久曠,改差,何如?傳曰,允。
洪義浩,以訓鍊都監言啓曰,今十月二十四日,春塘臺殿座時,因兵曹節目,挾輦軍一百名,把摠洪栒,哨官李義秀,率領侍衛,金虎門軍九十名,弘化門軍九十名除出,五十名把摠趙鎭祿率領,春塘臺下排立作門,五十名,除器械,各門分把八十名,哨官李惟時,廣智營軍四十五名,哨官趙元植率領,設布帳外排立,而待標信擧行,軍餉色軍十五名新營軍十五名,下都監軍二十五名,將校各一人率領,設布帳外,一體排立,依定式北營標下軍三十名,別將李光燮率領,集春門外把守,雜人一倂嚴禁,而除標信擧行之意,敢啓。傳曰,知道。
洪義浩,以御營廳言啓曰,今十月二十四日,親臨春塘臺九日製試取時,依兵曹節目,東營入直軍四十一名,集春營入直軍四十名,新營入直軍五十九名內各留營直五名,餘皆除出,入直千摠李尙說,把摠金植,哨官韓在祿·邊在華率領,設布帳外排立,而東營·集春營入直軍,待標信擧行,事畢後,各還本處入直之意,敢啓。傳曰,知道。
洪義浩,以武一所試官意啓曰,臣所今日平明開場,騎芻,自玄字,仍爲試取之意,敢啓。傳曰,知道。
洪義浩,以武二所試官意啓曰,臣所今日平明開場,騎芻,自宇字,仍爲試取之意,敢啓。傳曰,知道。
李溏,以武一所試官意啓曰,臣所今日騎芻應射擧子,自玄字至往字,九百人內,入格一人,而日暮姑停之意,敢啓。傳曰,知道。
李溏,以武二所試官意啓曰,今日臣所騎芻,自宇字至陽字,應射擧子一千四百人內,四中入格一人,三中入格五人,合爲六人矣,日暮姑停之意,敢啓。傳曰,知道。
權襈,以義禁府言啓曰,明日親臨春塘臺九日製試取時,本府都事五員赴擧,只有五員,本府入直都事,當直入直都事,公事回公都事,文一二所·武一二所禁亂都事,靑陽門·月覲門·集春門禁亂都事,無以推移,假都事五員,令該曹口傳擇差,以爲分排之地,何如?傳曰,允。
吏曹啓目,粘連,觀此弘文館副修撰吳淵常上疏,則以爲臣偏母,今年七十有三,而早遘窮獨,晩嬰奇疾,病與歲加,不離床笫。臣家本貧空,性又疎迂,藥餌之補,甘瀡之供,亦不能盡子之職。一念怐熬,情勢俱蹙,特令選部,畀臣一邑,俾伸烏鳥之至情亦爲白有臥乎所,吳淵常,家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
又啓目,粘連,觀此弘文館校理李重蓮上疏,則以爲臣之老父,稟本虛脆,氣先年衰,痰癖衝膈,寒熱交攻,長時發作,寧日恒少,戶庭行動,輒復須人,而又自近年以來,添以虛勞之症,奄奄難振。若有凘頓之憂,少得滋補,每收時時之效,臣家世淸寒,性又疎迂,菽水之饋,尙云難繼,刀圭之功,尤非可論。若於此時,畀臣一小縣,使之少伸子職,則烏鳥私情,固無可言,而在聖朝錫類之仁,亦豈非無願不遂耶?伏乞仁覆之天,俯賜鑑諒,俾遂至願亦爲白有臥乎所,李重蓮,家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
左議政李時秀箚曰,伏以舟梁之盛禮載成,坤闈之寶位誕正,宗社億萬年關雎·麟趾之頌,自今日伊始,八域含生,蹈舞惟均。臣於此時,猥忝使者,將命於六禮之日,與覩於百兩之儀,榮莫大矣,勞何有焉?迺玆慈旨渙宣,寵命忽降,錫馬重典,至及臣身,慙悚之極,不省攸措。國有恩賞,太濫則褻,上不宜輕施,下不可虛受,臣旣無寸效之可紀,則何敢夤緣飾慶之會,承當匪分之寵,以仰累初元懋賞之治哉?略控短箚,仰瀆崇聽。伏乞亟命收還,以安賤分焉。取進止。答曰,省箚具悉卿懇。卿其安心領受。仍傳曰,此批答,遣史官傳諭。
右議政徐龍輔箚曰,伏以禮成舟梁,慶叶關雎,二南之治化方敷,萬年之邦基益鞏,臣民歡忭,曷有其極?迺者伏奉傳敎下者,錫馬寵典,至及於罔功賤臣,臣誠惶霣愧恧,不知攸措。夫禮莫盛於六禮,而婚禮不賀,所以致敬愼重正也。如臣庸魯,躬逢斯會,猥忝敦匠周旋物采之班,與覩翟儀之盛,榮莫大矣。勞何有焉?賀且不敢,賞尤奚論,玆敢略控短箚,仰瀆崇嚴。伏乞聖明,亟許收還,以安私分焉。取進止。答曰,省箚具悉卿懇。卿其安心領受。仍傳曰,此批答,遣史官傳諭。
判敦寧朴準源疏曰,伏以日吉辰良,舟梁之大禮順成,宗社億萬年無疆之慶,基自今時,八域臣民,歡欣蹈忭之忱,曷有其已?仍伏念臣於昨日,伏奉大王大妃殿錫馬之命,十行辭旨,逈出常格之外,聞命以還,震越慙恧,實不知措躬之所也。噫,臣地忝肺腑,職在宿衛,食息寤寐之頃,所顒望而攢祝者,亶在於寶齡添增,玉體康寧而已。外此則臣之鹵下蔑裂,顧無自效其誠力,每一循省,惶汗浹背,千萬不自意,慈恩謬加,推勞罔功之賞,乃在於飾喜廣慶之日,榮寵之踰分,固不暇論,而至若聖躬成就四字之敎,有非人臣之所敢承當者,假使萬分一近似於是,奉此恩言,已不容自安於私心。矧玆數年以來,尤無絲毫仰裨於睿質德性之際者,則其將貪天而欺心,冒當不敢當之殊褒乎?五官失次,明發戰悈,略綴數行,仰暴血懇。伏乞聖明,亟稟東朝,收還臣錫馬之慈敎,以安微分,以重王言,千萬至祝。臣無任云云。答曰,省疏具悉卿懇。東朝特恩也,卿其勿辭,安心領受。仍傳曰,此批答,遣史官傳諭。
兵曹判書李祖承疏曰,日吉辰良,大禮順成,吾東方億萬年無疆之休,實基於此,慶祝之誠,朝野同情。仍伏念臣一縻重務,連値事會,未敢言私,黽勉强策,式至于今矣。伏見大司諫洪羲運箚本,以日前試望改擬之不察有頉,有問備之請,臣滿心慙恧,無地自容。夫私故有無,非銓曹所知,而排比之際,一循資歷,待其牌望之去來,修呈進不進,以備點下者,試官差出之法,自古已然。臣亦按例擧行,幸已備員開場,則彼見擬者之紛紜違傲,豈臣所能預料,亦豈臣所可勸赴者哉?然諫臣之意,旣出於振紀綱,而官師之規,亦是淸朝之美風,則臣安敢不受以爲過?惟是觸處生疣,驢技已殫,昨緣賞典擧行之不敢遲滯,雖不得不冒沒赴政,而因仍蹲據,必至於滋益孤負。玆敢略綴短疏,仰冀體諒。伏乞聖明,亟遞臣本兵之任,仍勘臣溺職之罪,以謝人言,以靖私義,千萬幸甚,臣無任云云。答曰,省疏具悉。不必爲引,卿其勿辭行公。
兼都承旨尹光普疏曰,伏以天佑宗祊,慶叶神人,舟梁之大禮順成,嵩呼之縟儀誕擧,實是我東方億萬年之福,臣民歡忭,曷有其極?仍伏念臣,姿性庸陋,才識淺短,不足以備數於任使之列,而猥荷兩朝特達之洪恩,前後揚歷,罔非踰分,隨處辜負,毫無報效,居常愧懍,如集于木,不意聖眷轉隆,殊渥荐降,向者加資之命,忽承於駿奔之餘。今玆陞品之敎,又下於昵陪之際,數朔之間,節次推排,居然躋正卿之班,臣是何人,偏蒙誤恩,超躐無漸,若此之極也,聞命驚惶,莫省措躬之所。適當國有大慶,職忝邇列,獲覩六禮之盛擧,粗效一時之周旋,在臣身榮幸已極,有何微勩之可記者哉?以言乎格例,則前席進圭,不過是職分內當然事也。以言乎人品,則八座崇秩,實非如臣湔劣之所可擬議也。臣雖不肖,亦何敢夤緣倖會,貪冒寵私?上以累聖朝愼賞之政,下以速微臣負乘之笑乎?臣於昨日,怵畏義分,不得不章皇出肅,少伸榮忭之忱,而至若仍因冒據,若固有之,則萬萬非臣之所可自安,玆敢短章呼籲於天地父母之前。伏乞聖慈,憐臣由中之懇,察臣不稱之實,亟命還收臣新授資級,以重公器,以安私分,千萬幸甚,臣無任云云。答曰,省疏具悉。卿其勿辭行公。
行右承旨李肇源疏曰,伏以惟天惟祖宗,眷佑我邦家,日吉辰良,舟梁之大禮順成,萬化攸本,百祿是宜,環東土數千里,擧切歡忭鼓舞之忱。臣於此際,獲忝邇列,仰覩盛儀,益不禁慶忭之至。迺者賞典傳敎之下,以臣爲嘉善大夫者,臣誠驚惶懍惕,不知所以措躬也。身値慶會,職叨該房,周旋於六禮之庭,奔趍於三呼之班,直不過文書之出納,儀節之奉行而已。榮則大矣,勞何有焉?按例施恩,聖念雖出於遵舊,罔功濫賞,臣心自愧於匪分。況臣以喬木之世〈家〉,儒素相傳,縱忝詩禮之家聲,粗守謹拙之遺規,而先臣在時,每以臣兄弟之驟進,深存盈盛之懼,平居未嘗不以謙退畏愼,諄諄敎戒,言猶在耳。至今不忘,而臣兄已躋宰列,臣又不才冥升,次第聯翩於金貂卿月之班,則不衷之譏,猶屬例語,私心之怵畏兢惕,當復如何?卽日祗肅,雖伸榮忭之微忱,因仍冒膺,終乖廉恥之大防,玆敢略暴肝膈之懇,仰瀆崇嚴之聽。伏乞天地父母,察臣由中之辭,非出飾讓,亟收體下之恩,曲循微諒,特命收還臣新授職秩,俾爵賞無濫,私義獲安,不勝大願。臣無任云云。答曰,省疏具悉。卿其勿辭行公。
上在昌德宮。停常參·經筵。
權襈啓曰,行大司憲李直輔,執義沈銖,掌令宋穉圭·金日柱在外,持平韓翼鎭·李在璣,武一二所進去,監察茶時之意,敢啓。傳曰,知道。
李溏啓曰,今日拜表,諫院無進參之員,除在外·未署經·試所進去外,獻納柳烇,卽爲牌招,何如?傳曰,允。
洪義浩啓曰,布帳外環衛軍兵解嚴,標信請出之意,敢啓。傳曰,知道。
以獻納柳烇牌不進罷職傳旨,傳于權襈曰,只推。
李溏啓曰,今日拜表,憲府則監察代行矣,雖無諫院,依例行禮之意,敢啓。傳曰,知道。
傳于李溏曰,三使臣留待。
傳于洪義浩曰,侍衛軍兵毛具。
兵曹口傳政事,副護軍單李存秀。
大王大妃殿,以承傳色口傳下敎曰,賞不可疊受,嘉禮副使李敬一,錫馬之典還收。
李溏,以弘文館言啓曰,本館上番闕直,事甚未安,校理李重蓮·宋知濂,副校理鄭魯榮·洪奭周,旣有只推之命,與副應敎張錫胤,一體牌招,以爲推移入直之地,何如?傳曰,允。
以副應敎張錫胤,校理宋知濂·李重蓮,副校理鄭魯榮·洪奭周牌不進罷職傳旨,傳于權襈曰,只推。
傳于洪義浩曰,科次入侍。
金達淳,以吏曹言啓曰,慶科庭試別試文科初試一所試官前正李東煥,時無職名,令該曹口傳付軍職,何如?傳曰,允。
李溏,以禮曹言啓曰,卽接永禧殿官員所報,則今此九日製,兩官俱爲觀光云矣,依定式,令吏曹以成均館官員,口傳啓下,以爲代直之地,何如?傳曰,允。
洪義浩,以都摠府言啓曰,今此親臨九日製時,侍衛不可不備員,而都摠管李秉鼎·黃昇源·閔台爀·洪義謨,副摠管李肇源,俱爲未肅拜,令政院稟旨牌招察任,以爲備員侍衛之地,何如?傳曰,允。
洪義浩,以御營廳言啓曰,東廟有頉處,臣看檢修改後,別單書入之意,敢啓。傳曰,知道。
權襈,以刑曹言啓曰,慶科庭試文一所,旣已出榜,本曹還爲入接之意,敢啓。傳曰,知道。
洪義浩,以武一所試官意啓曰,臣所今日平明開場,騎芻自秋字,仍爲試取之意,敢啓。傳曰,知道。
洪義浩,以武二所試官意啓曰,臣所今日平明開場,自雲字,騎芻仍爲試取之意,敢啓。傳曰,知道。
洪義浩,以武一所試官意啓曰,臣所今日騎芻應射擧子,自巨字至奈字半字,四百六十七人內,入格二人,再昨日入格一人,合爲三人矣。騎芻,今已畢試,鐵箭,仍自天字試取,而元防牌外,加設一防牌,試取之意,敢啓。傳曰,知道。
洪義浩,以武二所試官意啓曰,今日臣所騎芻,自雲字至巨字半字,應射擧子九百二十五人內,四中入格一人,三中入格九人,合十人,而三日入格計之,則都數爲十七人矣。騎芻,今已畢試,鐵箭,自天字鱗次試取,而元防牌外,加設一防牌之意,敢啓。傳曰,知道。
洪義浩,以武一所試官意啓曰,臣所今日鐵箭應射擧子,自天字至金字,二千五十人內,入格一百八人,而日暮姑停之意,敢啓。傳曰,知道。
洪義浩,以武二所試官意啓曰,今日臣所鐵箭,自天字至閏字半字,應射擧子一千二百十九人內,入格四十七人矣,日暮姑停之意,敢啓。傳曰,知道。
領中樞府事李秉模箚曰,伏以禮成舟梁,慶溢宗枋,臣民欣頌,愈久愈騰。臣於此際,以敎命文製述之勞,至蒙寵錫之恩,旣榮且耀,何敢辭爲,而罔功之賞,明主所愼,在微物猶然,矧此錫馬之隆典乎?言匪備例,懇實由衷,亟收成命,以安賤分,不勝區區之願。仍伏念臣,忝叨藥院之任,已至半年,筋骸雖弊於衰暮,義分惟在於殫竭,不敢爲辭免之計矣。自六七日來,重觸外氣,宿症兼發,四體麻痺,轉動不得,日次闕禮,間亦累矣,而擬竢調治,更效趍走,其奈藥餌無刀,昏倒轉甚。今日殿座,又不得進參候班。臣罪至此,實無所逃。伏況殿宮湯劑之隨時議定,不容少忽,而臣乃晏然病伏,有若身無職任者然,揆以國體,寧不悚然。玆敢疾聲仰籲。伏乞聖明,俯垂矜諒,亟賜鐫改,仍治臣瀆擾之罪,以肅紀綱,千萬幸甚。取進止。答曰,省箚具悉卿懇。卿其勿辭領受,安心調理。仍傳曰,此批答,遣史官傳諭。
壬戌十月二十四日辰時,上御春塘臺,九日製儒生試取入侍時,行都承旨金達淳,行左承旨朴宗輔,右承旨洪義浩,左副承旨權襈,右副承旨李溏,同副承旨徐有榘,假注書成在基·洪遇燮,記事官趙雲翊·徐有恂,檢校直閣李始源,待敎李敎信,以次侍立。時至,上具翼善冠·衮龍袍,由協陽門出。上曰,三使臣入侍。出駕敎正使沈能建,副使韓晩裕,書狀官閔命爀,以次進前。上敎曰,好爲往返也。上進發,由建陽門·靑陽門,詣大次。義浩曰,儒生入場時,只開月覲·集春兩門,則許多擧子,似有狹礙難容之慮,通化門,亦爲許開,何如?上曰,依此爲之。在基,承命出傳。義浩曰,標信宣傳官,帳殿擧行,極涉顚錯,萬萬駭然,當該宣傳官,所當重勘,而本院請推之外,無他可施之罰,何以爲之乎?上曰,拿處,可也。出擧條義浩曰,別雲劍李集斗,身病猝重,不得進參,合有變通之道,故敢此仰達矣。上曰,前望入之。入之,申大謙落點。上敎義浩曰,儒生已皆入場乎?使之催促入場,如有追後來到者,亦令一例許入,可也。義浩,出去宣旨後,以儒生盡入之意仰奏,引儀,唱試官以下行四拜禮,入場儒生,亦一齊行禮訖,試官右議政徐龍輔,行禮曹判書李晩秀,吏曹參判李翊模,行副護軍尹光顔·李存秀,副司果李好敏,副校理吳淵常,以次升殿。龍輔曰,勞動之餘,聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,中宮殿,連日勞動之餘,氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上曰,領相意外喪逝,驚悼何言?龍輔曰,元老大臣,意外喪逝,實爲世道之不幸矣。上命書題,晩秀承書曰,母金玉爾音而有遐心。限未時,懸題後,上由靑陽門·建陽門還宮。
壬戌十月二十四日申時,上御熙政堂。九日製科次入侍時,右承旨洪義浩,左副承旨權襈,同副承旨徐有榘,假注書成在基,記事官趙雲翊·徐有恂,讀券官右議政徐龍輔,行禮曹判書李晩秀,吏曹參判李翊模,參考官行副護軍尹光顔·李存秀,對讀官副司果李好敏,副修撰吳淵常,加差試官行都承旨金達淳,直提學李始源,檢校直閣朴宗慶,待敎李敎信,以次進伏訖。義浩曰,江原道今春等勸武都試時,鐵原勸武李應曄,以優等居首,自本道依例修啓,而直赴帖文,尙未受出,無以應赴於今番慶科之意,屢次號訴,故事甚疑訝,詳加査實,則原啓本之入啓啓下,明有日字考據,而初無下該曹回啓之事,莫重啓本之中間閪失,萬萬驚悚。該吏自本院,嚴加科治,李應瞱之都試居首,觀於今番本道直赴人起送之啓,明白無疑,直赴帖文,依例成給,以爲應試於殿試之地,似好,故敢此仰達矣。上曰,依爲之。出擧條晩秀曰,冬至在近,中宮殿進上曆書,依例封進,何如?上曰,依爲之。出擧條龍輔曰,朝者勞動之餘,聖體,若何?上曰,一樣矣。龍輔曰,日已迫曛,試券又多,試官,若以原定差出,則似有不足之慮,時原任閣臣及入直吏兵曹堂郞·承旨,竝加差試官,以爲一齊考取之地,何如?上可之。以閣臣·承旨·吏兵曹堂郞,加差試官。出榻敎又命趙雲翊·徐有恂,使之對讀,仍命賤臣,招入入直兼史,使之備位史座,賤臣,承命出傳,兵曹參議尹序東,佐郞閔昌呂,吏曹佐郞崔之聖,兼春秋金喆修·金致龍,同入進伏。上曰,考券,可矣。義浩奏曰,儒生試券,旣以列書八道四都,則試官,亦以各道分排考券乎?上可之。仍敎曰,鄕儒之文,多數擢取。龍輔等考券,上曰,盡考後入稟,可也。仍入小次,以承傳色口傳下敎曰,夜已分矣。試官承史,食時後,入來畢考,可矣。龍輔等,退出,食時,更入盡考後,以三十張擢置之意入稟,上出次。敎龍輔曰,三十張,更爲再考,二十張則以三下書等,而居首則直赴會試,之次則各給二分,而其餘十張,則以次上書等,考例施賞,可矣。龍輔曰,聖人處分,莫非造化,臣不敢煩稟,而今日菊製之設行,仰認聖意,則寔出於今番慶科,使之同赴會試,以慰遠方多士之心,而若以給分,則今番會試,無以應赴矣。上曰,然則竝直赴會試,可也。義浩等,開坼皮封,讀奏訖。上命書傳敎曰,九日製賦三下一幼學尹命圭,之次三下生員李在修·趙鉐,進士李魯新,幼學南履豐·黃成烈·金鋼·尹明國·尹濟寅,進士閔致孝,幼學權敎仁,進士洪醇浩,幼學南潞·梁得正·李白圭·金志濂·金希台·盧顯壽·禹崑河·李東喆,竝直赴會試,次上幼學李秉祜等十人,令該曹考例施賞。傳曰,入格儒生,明日來待。仍命退,諸臣以次退出。
上在昌德宮。停常參·經筵。
藥房副提調朴宗輔啓曰,親臨試士,勞動旣多,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
權襈啓曰,行大司憲李直輔,執義沈銖,掌令宋穉圭·金日柱在外,持平韓翼鎭·李在璣,武一·二所進去,監察茶時之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
金達淳啓曰,假注書洪遇燮身病猝重,勢難察任,今姑改差,何如?傳曰,允。
李溏啓曰,卽者翼陵忌辰祭獻官,實差有頉,以預差行副護軍朴奎淳,陞實受香,而原單子未卽改付標,以致遲滯,事體所在,萬萬未安,當該差祭堂上,推考警責,何如?傳曰,允。
傳于李溏曰,入格儒生入侍。
以申義養囚單子,傳于權襈曰,附過放送。
洪遇燮改差,代以沈能憲爲假注書。
洪義浩啓曰,閑良李應曄,直赴殿試帖成給事,擧條啓下矣,直赴板請出之意,敢啓。傳曰,知道。
李溏,以內醫院都提調意啓曰,提調李敬一,有實故,時日之內,無以供職,今姑許遞,其代,令該曹口傳差出,何如?傳曰,允。
吏曹口傳政事,以李秉鼎爲內局提調。
金達淳,以吏批言啓曰,中官韓聖揆·金允謙·梁大宜,加資事,命下矣。俱已資窮,不得下批之意,敢啓。傳曰,熟馬一匹賜給。
朴宗輔,以戶曹言啓曰,慶熙宮差備內雨漏修改,及時御所內各司雨漏修改吉日,令日官池景泌推擇,則今十月二十七日辰時爲吉云,以此日時,擧行,何如?傳曰,允。
李溏,以禮曹言啓曰,今十月二十九日,正宗大王祔太廟,大王大妃殿尊崇,王大妃殿尊崇,王妃嘉禮合四慶,慶科庭試別試文科殿試時,節目當爲磨鍊,而凡於殿試,親臨與命官,前期稟旨後,磨鍊節目事,曾有定式矣,今番則何以爲之?而處所以何處爲之乎?敢稟。傳曰,親臨磨鍊,春塘臺爲之。
李溏,以宗簿寺提調意啓曰,曾前譜略修正時,子孫錄中,若有職銜名字之可以厘正者,則有難一一經稟,故從便擧行之意,稟旨後厘正矣,今亦依此爲之,何如?傳曰,允。
李溏,以宗簿寺提調意啓曰,譜略進上,以幾件封進,而五處奉安,依例以全秩爲之乎?敢啓。傳曰,二件進上,五處奉安件,全秩爲之。
洪義浩,以兵曹言啓曰,今十月二十九日正宗大王祔太廟,大王大妃殿尊崇,王大妃殿尊崇,王妃嘉禮,合四慶慶科庭試別試武科殿試時,直赴殿試人及直赴會試人,應試別單,書入之意,敢啓。傳曰,知道。
洪義浩,以兵曹言啓曰,今十月二十九日,正宗大王祔太廟,大王大妃殿尊崇,王大妃殿尊崇,王妃嘉禮,合四慶慶科庭試別試武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣,今番則何以爲之?而處所以何處擧行乎?敢稟。傳曰,親臨磨鍊,春塘臺爲之。
洪義浩,以兵曹言啓曰,討逆慶科庭試,來十一月初八日定行事,自禮曹,推擇啓下矣。武科初試吉日,令日官池景泌推擇,則今十月二十八日爲吉云,以此日擧行,而取考謄錄,則在前討逆庭試武科初試,或取六百人,或取四百人,或取三百人矣,今番則取幾人乎?敢稟。傳曰,取三百人。
洪義浩,以武一所試官意啓曰,臣所今日平明開場,騎芻自巨字,仍爲試取之意,敢啓。傳曰,知道。
洪義浩,以武二所試官意啓曰,今日臣所平明開場,鐵箭自閏字半字,仍爲試取之意,敢啓。傳曰,知道。
洪義浩,以武一所試官意啓曰,臣所今日騎芻應射擧子,自秋字至號字,一千五百人內,無一人入格,而日暮姑停之意,敢啓。傳曰,知道。
洪義浩,以武二所試官意啓曰,今日臣所,鐵箭自閏字半字,至崗字,應射擧子一千一百八十一人內,入格一百二十三人矣,日暮姑停之意,敢啓。傳曰,知道。
壬戌十月二十五日辰時,上御熙政堂。藥房入診,入格儒生,同爲入侍時,副提調朴宗輔,假注書成在基,記事官趙雲翊·徐有恂,待敎徐有榘,右副承旨洪義浩,假注書洪遇燮,以次進伏。醫官金光顯·李惟鑑·玄必采·吳仁豐·李惟鐸·趙學魯·丁希泰·卞憲·趙宗協·金時中,進伏楹外訖。宗輔曰,昨日勞動之餘,聖體,若何?上曰,一樣矣。宗輔曰,寢睡·水刺之節,何如?上曰,一樣矣。宗輔曰,大王大妃殿氣候,何如?上曰,一樣矣。宗輔曰,王大妃殿氣候,何如?上曰,一樣矣。宗輔曰,惠慶宮氣候,何如?上曰,一樣矣。宗輔曰,嘉順宮氣候,何如?上曰,一樣矣。宗輔曰,進上事體,何等莫重,而今日封進駱粥,不善煎成,致承飭敎,臣之不能檢察,極爲惶悚,而當該監煎醫官,不可仍置,令該府拿問處之,何如?上曰,依爲之。卿則推考,可也。出擧條宗輔曰,本院秋等麝香二百六十七部內,待令雲母膏所入爲五部,別宮封進丸劑所入爲二十四部五分,啓下淸心元安神丸蘇合元所入爲九十五部,臘藥及紫金丹所入爲二百八十五部八分八里矣,不足爲一百四十三部三分八里,依例令戶曹,別貿取用,何如?上曰,依爲之。出擧條義浩曰,入格儒生,以次入侍,而賞格儒生,先爲頒賞乎?上曰,依此爲之,可也。頒賞後,引儀,唱尹命圭等四拜,四拜訖,幼學尹命圭,生員李在修·趙鉐,進士李魯新,幼學南履豐·黃成烈·金鋼·尹明國·尹濟寅,進士閔致孝,幼學權敎仁,進士洪醇浩,幼學南潞·梁得正·李伯圭·金志濂·金希台·盧顯壽·禹崑河·李東喆·李秉祜·李松祜,生員成永愚,幼學李濟觀·權漢東·朴宗協·生員姜稷等,以次進伏。各奏姓名,上命退,諸生退出。義浩曰,入格儒生中,服着違式,不能察飭,事涉駭然,當該成均館官員,所當重勘,而本院請推之外,無他可施之罰,何以爲之乎?上曰,拿處,可也。出擧條命書榻敎曰,大王大妃殿進御加味六君子湯,自明日停止。仍命退,諸臣以次退出。
上在昌德宮。停常參·經筵。
辰時巳時,日暈。夜自三更至五更,灑雨下雨,測雨器水深三分。
李溏啓曰,明日常參·經筵,取稟。傳曰,停。
權襈啓曰,行大司憲李直輔,執義沈銖,掌令宋穉圭·金日柱在外,持平韓翼鎭·李在璣,武一·二所進去,監察茶時之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
金達淳啓曰,行左承旨朴宗輔,今日不爲仕進,卽爲牌招,何如?傳曰,允。
金達淳啓曰,故領議政忠獻公金昌集家,遣承旨致祭事,禮曹單子啓下矣,何承旨進去乎?敢稟。傳曰,都承旨進去。
傳于洪義浩曰,召對爲之。
以金啓濂·金宗建囚單子,傳于權襈曰,嚴飭放送。
權襈啓曰,敦化正門及東挾門開門標信,請出之意,敢啓。傳曰,知道。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪義浩,以武一所試官意啓曰,臣所今日平明開場,鐵箭自生字,仍爲試取之意,敢啓。傳曰,知道。
洪義浩,以武二所試官意啓曰,今日臣所平明開場,鐵箭自劍字,仍爲試取之意,敢啓。傳曰,知道。
洪義浩,以武一所試官意啓曰,臣所今日鐵箭應射擧子,自生字至奈字半字,九百十七人內,入格六十人,昨日入格一百八人,合爲一百六十八人矣,各技皆已畢試,今方修正榜目之意,敢啓。傳曰,知道。
洪義浩,以武二所試官意啓曰,今日臣所鐵箭,自劍字至巨字半字,應射擧子一百二十五人內,入格三人,而合三日入格計之,則都數爲一百七十三人矣,各技皆已畢試,仍爲計劃榜目修正之意,敢啓。傳曰,知道。
今十月二十九日合四慶慶科庭試別試武科殿試時,原榜人及直赴會試人規矩,片箭三矢一百三十步,一巡一中,柳葉箭五矢,一百二十步,一巡二中,講書粗以上,取二技。
今十月二十九日,合四慶慶科庭試別試武科殿試時,直赴殿試人規矩,貫革五矢,一百步,一巡一中,柳葉箭五矢,一百二十步,一巡一中,鳥銃三柄一巡一中,鞭芻一次一中,講書粗以上,取一技。
今十月二十八日,討逆慶科庭試武科初試時規矩,鐵箭三矢,一百二十步,片箭三矢,一百三十步,一巡一中,柳葉箭五矢,一百二十步,一巡二中,取二技。
壬戌十月二十六日申時,上御熙政堂。召對入侍時,參贊官洪義浩,侍讀官李重蓮,檢討官尹尙圭,直閣李存秀,假注書沈能憲,記事官趙雲翊·徐有恂,各奉綱目第十二卷,以次進伏訖。上開卷,命讀,重蓮,讀自冬十月,止北都洛。上曰,下番讀之。尙圭,讀自分遣使者,止乃復亡歸。上曰,參贊官讀之。義浩,讀自莽廬江連率,止遂自結納。上曰,閣臣讀之。存秀,讀自十二月,止州郡響應。上曰,注書讀之。賤臣,讀自二年春正月,止四海怨叛。上曰,上番讀之。雲翊,讀自徵隗囂,止摧枯折腐耳。上曰,下番讀之。有恂,讀自公等,止北道主人也。上曰,文義陳之。重蓮曰,更始之分遣使者,徇下縣邑,此固前代帝王收攬天下之已事,而更始素無實德,不足以服人,惟賞罰明信,然後乃可以羈縻亂世之群雄耳。今使者初至上谷,已背約信,則寇恂之勒兵䝱使者,其意似出於右袒主將,而其言則實興復之第一急務。大抵信爲人主御世之大柄,一或失信,則人心不服,庶官解體,政令頹而紀綱壞矣。故孔子道千乘之國,必曰敬事而信,子貢問政,孔子又以兵食可去,民無信不立答之,大哉信之爲義也。今者寇恂之以先隳大信,責使者,甚得其要,此所以終成中興之良佐者,宜矣。人君之堅守不失者,亦在一信字,伏願省察焉。上曰,好矣,下番陳之。尙圭曰,鄧禹之初見光武,光武意其求仕,禹曰,不願,惟其意不在於爵祿。故終能輔佐光武,以成中興之業,光武所以一言契合者,亦以此也。大抵人臣事君,有志於道德者,有志於功名者,有志於爵祿者,志於道德者尙矣,而雖志於功名者,亦非貪戀爵祿者所可及也。人君之欲興功業成治道者,必得不貴爵祿之人而任之,然後可以有致治凝績之效,雖以鄧禹所論更始者觀之,更始諸臣,志在財幣,專無尊主安民之志。然則國家興衰,世道汚隆,專係任人可知也。世降俗汚,貪饕祿利者,滔滔皆是,抑躁競之習,奬恬退之風,進不貴爵祿之人,正是當今急務也。光武卽位之初,褒卓茂禮嚴光,說者以爲東京二百年,儒學名節,皆由此啓之,此後世人辟,所當鑑法處也,伏乞留心焉。上曰,參贊官陳之。義浩曰,下番以鄧禹事敷陳,亦好矣,而鄧禹乃光武之第一功臣,其宏材大略,固有過人,而其立志自期,在於垂名竹帛,畢竟有志者事成。此特人臣之事,而竊念人主之學問與治法,必先以立志爲本,自期必以堯·舜,則勉勉不已,及其成功,則是誠堯·舜而已矣。伏願以立志爲務焉。上曰,閣臣陳之。存秀曰,鄧禹之杖策追光武者,特以能知光武之可定天下也。光武之可以定天下者,以軍政齊肅,賞罰明信也。人主御世之柄,寔不出於賞信罰必,非但中興之主爲然,雖堯·舜之道,亦不外是。故舜典曰,象以典刑,刑期無刑,車服以庸,明試以功,此所以賞罰明信也。後世人君,孰不欲賞信罰必,而賞或昵近而濫加,罰以疎遠而不均,蓋一事之如是,似或不害於治法之大本,而賞罰不明,則人心有解紐之歎,群下有徼幸之望,此等處,不可不深念,伏願省察焉。上曰,好矣。仍下敎曰,更始若不亡,則光武將事之乎?重蓮曰,更始姿品甚下,無不亡之理矣。上曰,光武善輔之則或不亡乎?義浩曰,更始姿品雖下,而以下段封淮陽之事觀之,光武之心則必欲善導而事之矣。上曰,其時着婦人服者,何歟?重蓮曰,無所考據矣。上曰,幘是何物也?重蓮曰,賤者之服也。義浩曰,以岸幘南廡之語觀之,似是便服也。上曰,鄧禹·馮異,孰勝?重蓮曰,馮異有大樹將軍之稱,禹之功業,非不卓然,而以其謙退論之,馮似勝耳。上曰,劉永誰也?義浩曰,似是宗室,而更始至親也。上曰,劉賜之爲丞相,乃更始所命乎?義浩曰,旣是同祖,則乃從父兄弟,而丞相,卽更始所命也。仍命退,諸臣以次退出。
上在昌德宮。停常參·經筵。
李溏啓曰,明日常參·經筵,取稟。傳曰,停。
權襈啓曰,合辭方張之時,兩司無詣臺之員,事甚未安,除在外·未署經·陳疏外,呈告人員,竝卽牌招,何如?傳曰,允。
李溏啓曰,來初一日輪對日次矣,敢稟。傳曰,當次人受點後,日次待令。
大王大妃殿,以承傳色口傳下敎曰,時原任大臣來待。
洪義浩啓曰,臣義浩,今日入直禁軍,戎器點考進去,下直之意,敢啓。傳曰,知道。
洪義浩啓曰,臣依定式,進詣仁政殿月臺,入直禁軍戎器點考,皆無頉,仍以傳敎內辭意勞問,則亦皆好在云矣,敢啓。傳曰,知道。
朴宗輔啓曰,左議政李時秀,右議政徐龍輔,依慈敎來待矣。傳曰,入侍。
以慶尙監司南公轍狀啓,薦新及朔膳靑魚,限內不得封進,惶恐待罪事,傳于朴宗輔曰,勿待罪事回諭。
洪義浩啓曰,今此討逆慶科庭試武科初試一二所監試官,兩司各二員,當爲進參,而憲府則行大司憲李直輔,執義沈銖,掌令宋穉圭,持平韓翼鎭在外,掌令金日柱疏批未下,只有持平李在璣一人,無以備員受點,何以爲之?敢稟。傳曰,山林外在外人,竝許遞,政官牌招開政。
以吏曹參議任希存牌不進罷職傳旨,傳于李溏曰,只推。
洪義浩啓曰,今此討逆慶科庭試武科初試一所試官姜彝正·宋銓,二所試官徐美修·吳泰賢,尹東晩,牌不進,無以備員受點,竝更牌招,而一所參試官李昇羽在外,南度中,二所參試官李惟采·金啓河牌不進罷職傳旨捧入,亦無以備員受點,何以爲之?敢稟。傳曰,只推,一體牌招。
洪義浩啓曰,武一所試官宋銓,二所試官徐美修·吳泰賢·尹東晩,再牌不進,推考傳旨,今方捧入,而試官受點,一時爲急,而如是違牌,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,令該曹更爲擬入。
以司諫申,獻納柳烇牌不進罷職傳旨,傳于權襈曰,只推。
李溏啓曰,武二所試官金羲淳·尹長烈,牌不進推考傳旨,今方捧入,而試官受點,一時爲急,如是違牌,事甚未安,竝更牌招,何如?傳曰,允。
大王大妃殿,傳于朴宗輔曰,嘉禮都監提調行禮曹判書李晩秀,吏曹判書徐邁修,戶曹判書李書九,竝加資,篆文書寫官光恩副尉金箕性,金寶篆文書寫官行大司成李魯春,竝熟馬一匹面給。
卜相,李秉模。
傳于李溏曰,加卜。
加卜金觀柱。
李溏,以吏曹言啓曰,新除授繕工監假監役官金載琬,除拜後過限未出仕,依例改差,何如?傳曰,允。
李溏,以吏批言啓曰,行禮曹判書李晩秀,今陞輔國矣。本曹時無相當窠,依例送西後,兼判書下批之意,敢啓。傳曰,知道。
有政。吏批,判書徐邁修疏批未下,參判李翊模進,參議任希存牌不進,右副承旨李溏進,啓曰,判書徐邁修疏批未下,參議任希存牌不進,小臣獨政未安,何以爲之?敢稟。傳曰,仍爲之。
以李基慶爲執義,趙恒存爲持平,李肇源爲工曹參判,徐有敎爲刑曹正郞,南度中爲吏曹佐郞,金邁淳爲檢詳,閔致成爲東部令,領議政單左議政李時秀,左議政單右議政徐龍輔,右議政單廣州留守金觀柱,承文都提調單右議政金觀柱,注書單趙晉和,行禮曹判書李晩秀崇祿,今加輔國,吏曹判書徐邁修正憲,今加崇政,戶曹判書李書九資憲,今加正憲,以上嘉禮都監提調加資事,承傳,兼禮曹判書單李晩秀。
吏批,再政,以李魯春爲戶曹參判,南周獻爲戶曹佐郞,尹弘鎭爲禁府都事,鄭夏容爲內資奉事,韓海玉爲繕工奉事,洪邁源爲掌苑奉事,韓象履爲氷庫別檢。
權襈,以兵批言啓曰,禮曹判書李晩秀,自吏曹送西矣。資級係是輔國,當爲知中樞下批,而時無見窠,依例作闕下批之意,敢啓。傳曰,知道。
兵批,判書李祖承,參判金羲淳,參議尹序東病,參知金明淳入直進,左副承旨權襈進,副護軍單金銑·洪秀晩·朴命燮,副司直單沈銖·韓翼鎭,知事作闕單曺允彬,知事單李晩秀。
李溏啓曰,新拜右議政金觀柱,時在廣州府任所,上來事,依例遣史官傳諭,上來時給馬事,本道監司處,下諭,何如?傳曰,允。傳諭,當以別諭書下矣。
大王大妃殿,傳于李溏曰,當此莫大之慶,當軫念上下共歡之道,舊遺在及諸道拯劣米最久條,依己卯年例蕩減,市民徭役及懸房贖,依庚申年例除減。
禮曹,來十一月初十日,大王大妃殿誕日陳賀時,應行節目,參考前例,磨鍊爲白去乎,依此擧行,何如?啓,旣承慈敎,以進表裏磨鍊爲良如敎。
同副承旨徐有榘疏曰,伏以臣,卽伏見司諫申疏本,則以喉院之不捧其疏,盛加論斥,至以承宣之獨昧義理爲言,誠不勝駭懍忸蹙之至,諫疏所論德隣事,卽輿情之所共討也。出納之地,豈有異議,而竊念先朝禁令,極其截嚴,載在故事,奉如金石,不敢違越,卽臣分之所當然,不得不以禁令遵守之意,有所往復矣。今其爲言,如是嚴峻,滿心危怕,不知爲喩。至於獨昧義理云云,全沒稱停言之者,雖甚容易,受之者寧不懍惕,晏然職次,非所可論。玆敢忙陳短章,徑出禁扃。伏乞聖明,亟削臣職,以謝人言,俾靖私義,千萬幸甚,臣無任云云。省疏具悉。遵守禁令,卽職也,爾其勿辭察職。
戶曹參判韓晩裕疏曰,伏以舟梁叶吉,翟儀臨梱,臣民懽忭,薄海惟均。臣以無似,適會乏使,猥膺專對之命,今旣辭陛首路,回瞻觚稜,祗切戀結之忱,所帶戶曹參判之任,方當出疆,不可一時虛縻。伏乞亟命攸司,照例遞改,以存公格,以安私分,不勝幸甚,臣無任云云。答曰,省疏具悉。所辭依施。
壬戌十月二十七日午時,上御熙政堂。大王大妃殿垂簾,大臣引見入侍時,行左承旨朴宗輔,假注書成在基,記事官趙雲翊·徐有恂,左議政李時秀,右議政徐龍輔,以次進伏訖。時秀等曰,雨後日氣陰寒,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?向來症候,近則快復乎?上曰,雖未至快復,次次向減矣。時秀等曰,嘉順宮氣候,何如?上曰,一樣矣。大王大妃殿敎曰,領府事,何不入來耶?時秀曰,聞有拘忌,不得來待矣。大王大妃殿敎曰,中宮殿問候,何不爲之耶?時秀等曰,取考故例,則常時無問候之節,而如當隆寒盛暑,則問候矣。大王大妃殿敎曰,英廟朝,曾有問候之例矣。龍輔曰,當殿有事,則問候矣。大王大妃殿敎曰,似然矣。伊時則予每有愼節,故果問候,今此下詢,欲明知故事矣。仍下敎曰,惟天惟祖宗,默佑宗祊,顒望之餘,嘉禮順成,乾坤配合,日月竝明,一國臣民,恰然歡忭,朝家之慶,孰有大於今日乎?時秀曰,八域臣民攢祝之餘,坤位正極,宗社億萬年無疆之休,自今日伊始,實是臣民莫大之慶矣。龍輔曰,繼自今,天地竝位,關雎·麟趾之化,基自今日,宗國之慶,臣民之幸,莫大於此,而況又六禮之日,日吉辰良,天心所在,亦有默佑之道,誠不勝賀祝之至矣。大王大妃殿敎曰,列聖朝以來,舟梁之禮,何代無之,而至如今日之慶,考諸往牒,實是稀有,追念庚申,尙忍言哉?當其岌嶪之時,安知有今日,而三燧旣經,大禮順成,國家有磐泰之勢,臣民有父母之樂。歡悅之情,喜欲不寐,而撫憶先朝,悲歡交極,瞻望璿源殿,於昭陟降之靈,歡欣奇愛,容有其極,而冥然漠然,終未承一語詢詢之敎,愴痛之懷,實難自抑矣。仍哽咽涕泣,掩抑不能成聲。時秀等曰,慈敎至此,臣等下懷,亦不任悲愴之忱矣。大王大妃殿,掩泣良久敎曰,故領相自庚申以後,當國家艱危之日,竭忠報效,扶植世道,沖辟女主賴以爲安,今已三載矣。不幸下世,驚悼慘惜,無以爲喩,許多事務,亦未知何以爲之也。時秀等曰,故領相向國之誠,實是貫金石而炳日星,臣等素嘗歎服欽仰,而伊來筋力,不至大損,疾病亦未沈痼,而意外喪逝,實爲世道之不幸。如臣等懵昧者,隨後相議,與共事務,而今無質疑詢事之處,時急公事,實無擧行之望矣。大王大妃殿敎曰,主上雖春秋鼎盛,聽斷無遺,天位天職,必賴夾輔之助,而況今沖主在宥,女君垂簾,艱危溢目,當此不幸之時,失此元輔,咄咄嗟惜,久而愈切。當今鎭撫之策,專在於大臣,而大臣之數少,莫如今日,當博詢朝論,採取公議,以爲新卜之意,稟于大殿,可也。仍下諺敎曰,元輔之喪,予懷惻傷,歷屢日難抑,言念國事,將何爲乎?蓋自金奉朝賀下世之後,先朝之倚毗此元輔,非比尋常者,豈有他哉?爲宗國爲世道,扶植義理之苦心盛意也。及至大喪之後,國勢之艱危何如,實賴此元輔之不有身家,一心宗國,裨補沖辟,曁未亡人斥群邪而登善類,僅免目下汲汲之危,其精忠偉烈,雖求之古名碩,實所罕有,益可驗先朝則哲之明,其不偶然。邇者邦運不幸,失此賢輔,孤危之勢,何所依泊?思之廢寢,不覺明發,未亡人,不幸當此艱虞之會,左右思量,罔知攸濟。然大抵迓續國命之本,不外於扶植義理四字,鼎席不可久曠。若而朝紳中,亦豈無繼此而追踵前烈,扶接此一脈者乎?其使廟堂,會議卜相。宗輔跪讀訖。時秀曰,臣亦以此意,欲爲陳達,而近未登筵,不得稟達矣,慈敎誠至當矣。朝家之依賴世道而彌綸,專在於大臣,而如臣等無似,猥蒙誤恩,備位充數而已。實無以仰答佛肩之任,若得耉長老成之人,以爲輔導,則豈不有光於簡拔之盛德乎?上曰,旣承慈敎,以卜相之意,書出傳敎。宗輔,書傳敎訖。時秀等曰,大臣之職,其任不輕,薦出之例,其法至重,取考政府故事,卜相之法,原任例爲列書入啓,而若有加卜之命,則廟堂會議請對,仰請聖簡,以爲加卜,亦有近來已例。今伏承前席下敎,則不必請對,恭俟聖簡矣。大王大妃殿敎曰,請對仰請,果自何朝乎?龍輔曰,英廟朝,亦有是例矣。大王大妃殿敎曰,予亦思之,果似有之矣。庚辰年是月昨日,有卜相之事,其時則出於特簡,而今則沖辟女君,豈知某人爲堪輔相之任乎?朝廷之上,自有其人,卿等須博詢加卜,可矣。時秀曰,俄者慈旨,亦以義理二字爲敎,臣謹當仰薦一人矣。卽今廣州留守臣金觀柱,素有秉執,擔當義理,自在微僚,佩服人望,固已久矣。故領相在世時,亦以此人可當此任,今若求朝野叶望之人,則無出此人,且已徑兩銓,則論以踐歷,亦不至驟躐矣。大王大妃殿敎曰,許多臣僚,豈獨此人乎?此人雖當國家艱危之日,不顧私身之禍福,只有爲國之誠心,而此亦人臣當爲之事,何獨以此爲義理之擔當乎?先大王臨御二十餘年之間,秉執者此義理,則到今繼述志事,不外此義理二字,凡今日北面於庭者,夫孰非遵守此義理之人乎?龍輔曰,慈敎誠至當矣。今日在庭,孰非遵守義理之人,而此人人望,實爲朝廷之允叶,且在英廟朝,已經玉署之職,則踐歷亦已久矣。其在求舊之道,今日簡拔,無過此人矣。大王大妃殿敎曰,滿庭臣僚,老成之人,不爲不多,豈但此一人乎?卿等退去廟堂,博採公議,以爲加卜之地,可矣。時秀曰,臣以無似,猥忝三事,自顧湔劣,實無承當之道,虛縻久據,不勝慙愧之至矣。大王大妃殿敎曰,輔相之職,不須他求,盡心國事,一以至公,董率百僚,警飭委靡,使無曠職而已。當此依賴大臣之時,失一元輔,亦甚不幸,而卿胡以此等言語,過爲巽辭,縷縷發端乎?雖終日言之,徒歸無益,毋更煩說,以惱聖心也。仍下敎曰,今番嘉禮時,都監凡事,一依祖宗朝故事,故賞典亦一從己卯之例,而己卯則日字最急,自三揀至嘉禮,不過爲十餘日,而今番則日字遲久,一月有餘,董事諸臣之勤勞太過,且飾喜廣慶之心,自別於前。一日二日,欣滿愈切,都監三提調及篆文製述書寫諸臣,雖旣有頒賞之典,而於予心則猶未足盡爲,酬勞,三提調,竝加資,製述書寫官諸人,更施以熟馬賜給之典,可也。時秀曰,國有爵賞,太濫則褻,爵不可輕施,賞不可疊受,承命敦事,自是臣子之職,則夫焉有勞之可酬功之可道乎?且以臣弟言之,濫叨寵靈,資級已窮,不無驟躐之懼,尙何望爵階之冒加乎?大王大妃殿敎曰,今番都監,禮判最多勤苦,豈以一資之加,爲足以酬其勞哉?龍輔曰,誠如慈敎矣。若論其勞,則禮判實爲居多,而左相爵賞愼重之奏,實爲守經之論,而禮判事,則亦不無親嫌之義,有此所達矣。今番賞典,久遠之例,雖不可考,而一依己卯謄錄,其時擧行,卽列聖朝已行之規也。志喜廣慶,果爲自別,則隨時處分,莫非造化,惟在自上裁處之如何矣。上命宗輔曰,承旨出去,取考文蹟,都監三提調,則竝加資,篆文製述書寫官,更以熟馬賜給之典,書入,可也。時秀曰,從前陳奏奏請等使行,有不虞備銀加送之例,今番奏請使入去時,管餉運餉庫儲留銀中,限二千兩付送,不爲入用,則回還時還爲會錄之意,趁渡江前,分付於關西道臣,何如?上曰,依爲之。出擧條大王大妃殿敎曰,進講久廢,誠爲悶然,而當此冬節,日氣不佳,且不無外間拘忌,勸勉聖學,雖是第一件事,而保護之道,亦不可不愼,進講姑爲停止,待敎爲之,可也。宗輔曰,卜相事,命下矣。左議政李時秀,右議政徐龍輔,卽爲命招,何如?上曰,依爲之。出擧條命退,諸臣以次退出。
上在昌德宮。停常參·經筵。
權襈啓曰,行大司憲李直輔,掌令宋稚圭,持平趙恒存在外,執義李基慶,持平李在璣武一二所進去,掌令金日柱疏批未下,監察茶時之意,敢啓。傳曰,知道。
李溏啓曰,明日殿試相値,視事頉稟之意,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗輔啓曰,同副承旨徐有榘,今日不爲仕進,卽爲牌招,何如?傳曰,允。
以同副承旨徐有榘牌不進罷職傳旨,傳于李溏曰,只推,更爲牌招。
朴宗輔啓曰,新除授注書趙晉和,卽爲牌招入直,何如?傳曰,允。
傳于李溏曰,守令有闕之代,政官牌招開政。
以同副承旨徐有榘再牌不進罷職傳旨,傳于李溏曰,只推,更爲牌招。
朴宗輔啓曰,明日殿座時,承旨當爲備員,而行都承旨金達淳奉命在外,同副承旨徐有榘牌不進罷職傳旨捧入,何以爲之?敢稟。傳曰,同副承旨許遞,今日政差出。
傳于李溏曰,明日殿試,以命官磨鍊。
李溏啓曰,今此試官望中,時無職名人,令該曹口傳付軍職,何如?傳曰,允。
李溏啓曰,明日文科殿試,讀券官領府事李秉模,領議政李時秀,左議政徐龍輔命招不進,右議政金觀柱在外,無以備員受點,何以爲之,而讀券官金祖淳·李晩秀·李秉鼎·李肇源牌不進推考傳旨,今方捧入,而無以備員受點,更爲牌招,何如?傳曰,允。
李溏啓曰,讀券官金祖淳·李晩秀·李秉鼎再牌不進推考傳旨,今方捧入,而備員受點,一時爲急,如是違牌,事甚未安,所當更請牌招,而係是一日三牌,何以爲之?敢稟。傳曰,嚴飭,更爲牌招,違牌勿爲呼望。
李溏啓曰,讀券官黃昇源·趙鎭寬·李書九牌不進推考傳旨,今方捧入,而備員受點,一時爲急,如是違牌,萬萬未安,竝更牌招,何如?傳曰,允。
李溏啓曰,考官趙鎭寬·趙尙鎭·閔台爀牌不進推考傳旨,今方捧入,而備員受點,一時爲急,如是違牌,萬萬未安,竝更牌招,何如?傳曰,嚴飭,更爲牌招。
洪義浩啓曰,明日武科殿試考官曺允大·尹光普牌不進,只有李祖承一人,無以備員受點。參考官尹悌東在外,韓興裕·鄭晩錫牌不進,原望筒,改付標以入,曺允大·尹光普,更爲牌招,何如?傳曰,允。
以參考官韓興裕·鄭晩錫牌不進罷職傳旨,傳于李溏曰,只推。
以對讀官閔耆顯·李好敏·李重蓮牌不進罷職傳旨,傳于李溏曰,只推。
有政。吏批,判書徐邁修疏批未下,參判李翊模進,參議任希存進,右副承旨李溏進。以金銑爲承旨,金鼎國爲晉州牧使,李憲祖爲假監役。
兵批,判書李祖承進,參判金羲淳病,參議尹序東病,參知金明淳入直,右承旨洪義浩進。以崔得梓爲慶熙將,具毅和爲訓鍊主簿,同知秦泂,僉知玄道均,護軍韓晩裕,以上單付。
再政,以南錫九爲武兼。
以任俊常,爲事變假注書。
洪義浩,以兵曹言啓曰,來十一月初二日,一內禁軍番次矣,該番將未差代,依例口傳差出,何如?傳曰,允。
李溏,以奎章閣言啓曰,先朝御考恩賜直赴會試儒生二人內,戊午十二月上齋生應製再次比較進士金文欽,以前所受直赴帖來納,故依節目考準案冊,成小帖貼連以給後,知委禮曹及四館所,許赴於今此慶科庭試會試之意,敢啓。傳曰,知道。
李溏,以禮曹言啓曰,卽接奎章閣移文,則先朝御考恩賜直赴儒生二人內,戊午十二月上齋生應製再次比較進士金文欽,以前所受直赴帖來納,故依節目考準案冊,成小帖貼連以給後,知委禮曹及四館所,許赴於今此慶科庭試會試事,啓稟蒙允事移文,而四館所牒報內,今十月九日製入格幼學尹命圭,生員李在修·趙鉐,進士李魯新,幼學南履豐·黃成烈·金鋼·尹明國·尹濟寅,進士閔致孝,幼學權敎仁,進士洪醇浩,幼學南潞·梁得正·李白圭·金志濂·金希台·盧顯壽·禹崑河·李東喆等,直赴會試事命下,而依例許赴事報來矣。先朝御考恩賜直赴會試進士金文欽,試考直赴會試幼學尹命圭等二十人,今番殿試,旣兼會試,依例許赴事,分付,何如?傳曰,允。
李溏,以禮曹言啓曰,己酉二月,因備局節目,無論大小陳試,許赴人具由草記事,定式,而庚申三月庭試初試入格幼學許,壬戌二月庭試初試入格府使徐弘輔,幼學徐能輔,金魯賢·申錫敎·李培秀·朴齊奎·金國泰,俱以應頉陳試矣,取考各人等陳試文蹟,則明白無疑,而遭艱·朞服·未葬,與父子俱參人,竝許陳試,法典所載,命官相避,陳試亦有新定式矣,今番殿試,旣兼會試,許等八人,依例許赴之意,分付,何如?傳曰,允。
李溏,以禮曹言啓曰,郊壇四孟朔,遣禮官看審有無頉,自該曹草記事,定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則南壇·先農壇·先蠶壇·雩祀壇·祈雨壇·馬祖壇·漢江壇·司寒壇,壇上及紅箭門·墻垣·階砌,俱爲無頉,而厲壇西邊紅箭門箭木一箇,北邊紅箭門箭木一箇,朽折矣。卽爲修改事,分付該監,而此後看護等節,另加申飭之意,敢啓。傳曰,知道。
李溏,以禮曹言啓曰,今十月二十九日慶科庭試別試文科殿試,以命官磨鍊事,命下矣。處所,以何處爲之乎,敢稟。傳曰,以春塘臺爲之。
洪義浩,以兵曹言啓曰,今此合四慶慶科庭試別試武科殿試,以春塘臺親臨節目,磨鍊啓下,而以命官磨鍊事,命下矣。處所,以何處擧行乎,敢稟。傳曰,以春塘臺爲之。
洪義浩,以兵曹言啓曰,直赴殿試,奉承傳選武軍官李明春等一百十人,會試人兼司僕洪道榮等三十三人,隨其錄名,許赴於明日殿試之意,敢啓。傳曰,知道。
洪義浩,以訓鍊都監言啓曰,今十月二十九日春塘臺慶科庭試,文武科命官殿試時,因兵曹節目,廣智營軍四十名,哨官安宗植,出番軍二哨二百四十四名,別將閔光升,把摠尹載大,哨官兪漢良·白毅鎭率領,設布帳外排立,作門雜人一切嚴禁,而竝待標信擧行之意,敢啓。傳曰,知道。
洪義浩,以御營廳言啓曰,今十月二十九日春塘臺合四慶慶科庭試別試,文武科殿試時,依兵曹節目,東營入直軍三十八名,集春營入直軍四十名,新營入直軍六十三名內,各留營直十名,餘皆除出出番鄕軍二哨,領軍千摠李膺福,把摠元永厚,哨官李重晉·李大濟·邊在華·尹赫祥率領,設布帳外排立,而東營·集春營入直軍,待標信擧行,事畢後,依例撤罷,各處入直軍兵,還入直所之意,敢啓。傳曰,知道。
洪義浩,以備邊司言啓曰,卽見全羅監司韓用龜災實分等狀啓,則沃溝等八邑,置之尤甚,全州等十五邑鎭,置之之次,羅州等三十一邑,置之稍實,仍以爲事目災一千二百結外,不足災九千六百七結六十二負三束,特許加劃,後錄條件,竝請令廟堂稟旨分付矣。其一,新還各穀,就其尤甚邑鎭尤甚·之次面里及之次邑鎭尤甚面里,抄出其最失業之類,許令分數停退事也。其一,舊還尤甚·之次邑鎭,限明秋全數仍停,昨年尤甚·之次邑鎭新還停退條,今年入於尤甚·之次者,一體仍停事也。其一,各宮房各軍門折受加火與屯土所在處,差監踏驗,每有勒徵之弊,尤甚之次邑鎭,依前災年例,竝令本官及鎭將從實執卜,收稅上納事也。其一,尤甚邑訓局砲保錢木參半,兵曹及各軍門各衙門保布,竝爲純錢,之次邑訓局砲保純木,各衙門軍布木邊中,折半代錢事也。其一,稅大同拯劣米太,尤甚之次邑,限明秋停退事也,其一,尤甚之次邑,勿定配所事也。其一,推奴徵債,限明秋防塞事也。今年諸道,俱無尤甚名色,而本道獨有之,則沿峽被災之煞有淺深,卽此可知,分等依狀請施行。近萬加請,不爲不多,而本道畓結,甲於諸路,且其尤甚·之次之邑,俱是濱海斥鹵之地,細究事情,宜有參量,特爲準數劃下,另飭均俵,俾災邑窮民。咸被實惠,尤甚·之次邑舊還,令停,昨年停退條之一體仍停,事勢固然,而至於新還之分數停退,苟非通一路大歉,有難輕議。第念右沿諸邑,十年以來,荐被歉荒,挽近數載,雖幸食實,而民力未蘇,朝家軫念,比他有異,昨年旣許闊狹,到今亦難用一切之法。另飭道臣,更加詳察,精抄其最貧窮至無依之類,量宜停退,而無或一毫濫施,以致來歲竝督之苦。各宮房各衙門折受屯土之自邑鎭從實執卜,在窮民誠爲實惠,軍布代錢,近年以來,連値綿豐,一番闊狹,未爲不可,與尤甚·之次邑拯劣米停退·勿定配所·推奴徵債防塞事,一體許施,何如?傳曰,允。
洪義浩,以備邊司言啓曰,卽見慶尙監司南公轍災實分等狀啓,則尤甚名色,不爲擧論,善山等四十五邑,置之稍實,淸河等二十六邑,置之之次,仍以爲事目災一千一百結外,不足災九百八十五結八十二負四束,特許加劃,後錄諸條,竝請令廟堂稟旨分付矣。其一,居昌還太,限一千石作租,寧海小豆一百八十七石零作太,榮川小豆三百七十二石零作租,安義還租二萬八千五百石內,限八千五百石移貿於沿邊諸邑,以爲次次轉貿事也。其一,山倉餉還平倉移捧中,三分一,許令仍留,二分,上捧山倉事也。其一,推奴徵債,依前防塞事也。分等依狀請施行。以本道幅圓之大,災摠之若是精約,卽三五十年之所未有,一路均登,槪可推知,而道啓所請,必有參量,準數加劃,使卽均俵。正穀之換作皮穀,易致無實,而今此所請,其數不多,以豆作太,尤無所拘,不必靳持。至於安義還弊,觀於向日繡啓,宜有別般釐正,從便移貿,實合事宜,竝爲許施,而移貿之際,若不十分操束,則奸鄕猾胥,夤緣作奸,高價執錢,減數分給,而兩邑之民,均受其害,令道臣另加察飭,如有此弊,當該邑倅,俾卽隨現論勘。山倉餉還之分數仍留,不害爲便民之政,與推奴徵債防塞事,一體許施,何如?傳曰,允。
洪義浩,以備邊司言啓曰,卽見黃海監司朴宗來災實分等狀啓,則尤甚名色,不爲擧論,延安等八邑,置之之次,瑞興等十五邑,置之稍實,仍以爲事目災二百結外,不足災一千一百八十七結五十四負三束,特許加劃,後錄諸條,竝請令廟堂稟旨分付矣。其一,白川角山等五面,延安亭村等十四面,安岳濱海八面,專尙畓農,而災損偏酷,還穀之本色備納,其勢末由,限折半以相當穀準折代捧,待明秋還作本色事也。其一,江都所送選武布,以錢收送事也。其一,牙兵入防,依近例停止事也。其一,推奴徵債,限明秋防塞事也。分等依狀請施行,以災摠較畓結,分數雖似稍過,若而邑被災,比之昨年,果爲偏甚,特準所請,嚴飭均俵,俾實惠下究。還穀代捧,雖非徑法,被災面里,宜有闊狹。選武布之代錢收送,牙兵入防之停止,已成近例,與推奴徵債防塞事,竝爲許施,何如?傳曰,允。
洪義浩,以備邊司言啓曰,卽見江原監司申獻朝災實分等狀啓,則尤甚名色,不爲擧論,原州等五邑,置之之次,寧越等二十一邑,置之稍實,仍以爲事目災一百二十結外,不足爲二百五十九結八十八負四束,依數準許,推奴徵債,限明秋防塞事,竝請令廟堂稟旨分付矣。分等依狀請施行。本道土地磽确,雖値稍登之歲,每不免略干災損,而今此所請,不至過多,特爲準數劃下,以爲一一均俵之地。推奴徵債防塞事,便成年例,一體許施,何如?傳曰,允。
洪義浩,以備邊司言啓曰,卽見忠淸監司曺錫中災實分等狀啓,則尤甚名色,不爲擧論,韓山等二十九邑,一鎭置之之次,淸風等二十五邑,置之稍實,仍以爲事目災五百結外,不足災五千九百七十九結六負一束,特令加劃,後錄諸條,請令廟堂稟旨分付矣。其一,之次邑中,韓山等十一邑鎭,與泰安·舒川地方,安興·所斤·舒川浦三鎭舊還,竝許勿捧事也。其一,石城等五邑,今年拯劣米,瑞山·海美兩邑,各年拯米,竝令停退事也。其一,安興餉米乙卯春泰安郡分俵中未納本倉之數,爲一千一百餘石,姑許仍留,待明秋還納事也。其一,牙山貢津倉所屬七邑大同裝載,依前擧行事也。其一,推奴徵債,限明秋防塞事也,本道今年穡事,大體則免歉,而沿峽之優劣懸殊,分等依狀請施行。數年以來,諸道加請之災,雖未必一一適宜,而廟議皆準其請者,蓋所以仰體初元恤民之德意也。今此所請,雖曰減於庚申,庚申災摠,本過分數,有非每年之所當援例者,則未可以比前有減,謂之十分精略。然而始旱終霜,年事則果遜於諸道,特以寧失之義,準數許劃,另飭均俵,俾無把束白徵之弊。被災邑舊還勿捧,拯劣米停退,安興餉米之待明秋還納,其在紓民力之道,宜有闊狹,竝爲依施。七邑大同之不得一時裝載,已成近例,與推奴徵債防塞事,一體許施,何如?傳曰,允。
洪義浩,以武一所試官意啓曰,臣所今日平明開場,擧子捧單數,自天字至岡字·半字,合爲二千三百九十八人矣。先自柳葉箭試取,而元貫革外,加設八貫革,以片箭,依例合試之意,敢啓。傳曰,知道。
洪義浩,以武二所試官意啓曰,臣所今日平明開場,擧子捧單,自天字至光字·半字,合爲二千七百五十七人矣。先自柳葉箭·片箭試取,而元貫革外,加設八貫革之意,敢啓。傳曰,知道。
洪義浩,以武一所試官意啓曰,臣所今日柳葉箭·片箭應射擧子,自天字至暑字·半字九百二十三人內,兩技入格十一人,柳葉箭入格三十七人,片箭入格四十三人,合爲九十一人,而日暮姑停之意,敢啓。傳曰,知道。
洪義浩,以武二所試官意啓曰,今日臣所柳葉箭·片箭,自天字至陽字,應射擧子一千六百人內,柳葉箭·片箭兩技入格十人,柳葉箭單技入格七十四人,片箭單技入格三十六人,合爲一百二十人矣。日暮姑停之意,敢啓。傳曰,知道。
權襈,以義禁府言啓曰,慶尙監司南公轍狀啓內,晉州牧使李元八,投印徑歸,揆以紀綱,誠極寒心,爲先罷黜,其罪狀,令攸司稟處事,啓下矣。李元八,姑未上來云,依例發遣府羅將,所到處拿來,何如?傳曰,待待命拿囚。
敦諭右議政金觀柱。國之置相,豈徒然哉?譬川之有舟楫,若室之須棟樑,雖使庶績熙而百度貞,猶不可一日無輔相。矧今國勢之艱危,朝象之委靡,搖搖如不繫之舟,岌岌如將傾之廈。予小子,藐玆沖幼,莫知攸濟,惟是仰藉慈天之覆庇,俯賴良輔之承弼,得以明義理辨賢邪,猶幸有牽架彌綸之望矣。乃者天不憖遺,元輔云亡,仰成無所,環顧罔涯。肆我慈聖,念宗國之艱虞,悶鼎席之暫曠,十行辭旨,惓惓乎扶植義理,迓續邦命之本,於是乎甌卜僉擧,屬鄕重望,官惟其人,曰吾相定矣。噫,卿以同休戚之地,處有素秉執之義理,一封琅玕,卄年田野,讀書守窮,不怨不尤,歷數士流,孰如卿多?我先王晩年拔擢,已示登庸之漸,予小子歷試卿月,可見倚毗之重,玆命爰立,諒非偶爾。卿其卽日登途,上來肅命,體慈聖追踵前烈之敎,副小子虛佇側席之望。行左承旨朴宗輔製進。
行大司憲李直輔疏曰,伏以良辰載屆,大禮順成,乾坤定位,日月竝明,實萬世無疆之休,而伏惟我殿下,玆當縟儀,孝思益切。自秋以來,切欲冒進文字,以伸犬馬之忱,以訟情禮之闕,申辭久帶之重寄,冀蒙褫鞶之洪恩,而秪伏俟譴之中,不敢仰瀆崇嚴,至今泯默,徒增悚惶,猥荷聖慈,特加十行溫綸,極爲隆摯,臣拜稽莊誦,只自隕越于下。噫,臣處身無狀,厚誣兩朝,乃千古罪人也。其何敢頻數趨召,上累淸朝乎,又何敢猥越陳章,仰勉聖德乎?惟是一縷奄奄,朝夕待盡,圖報國恩,此生永已,中夜屢興,寧欲無吪,玆伏奉求助之敎,又不勝攢祝之私也。昔楚莊王,天不見妖,地不出孽,則禱于山川曰,天其忘予歟。楚莊,偏覇之主,然其一心敬畏如此,故卒能興邦。況以我殿下,聖學夙就,慈聖殿下,慈化普洽,八方生靈,延頸拭目,佇見熙皡之盛,而乃於天之示警,二聖修省之意,藹然溢於辭表。臣愚以爲殿下,常存此心,慄慄危懼,以天維顯思,日監在玆,益有勉於對越之誠,則其將轉災而爲祥,轉危而爲安矣。惟德動天,至誠感神,未有修德積誠而不能孚格者也。然昔賢謂方寸之中,一有偏係,則雖與邪思惡念有間,而害乎天理者大矣,人主非必有大段過失而後,天降之災也。一念之差,便有其應,可不懼哉?存心養性,所以事天,而但天下至難之事,莫過於操心。靈覺喜動,出入無常,如欲執持,則轉益繁撓,小有懈弛,則旋卽放失。纔覺間斷,便不接續,常常省察,輕輕照檢,赫然明命,參前倚衡,則理順心安,無所愧怍而樂意生,樂意生則雖欲自住而不可得矣。顧其用工之法,布在方冊,而所以維持防範,專在於此。伏願殿下,日御經筵,頻接儒臣,討論文義,講究治道,自强不息,如天行之健,體用動靜之間,一以堯·舜爲準則,浸灌於仁義之府,優游於禮法之場,而不爲外物所撓奪,則事天之實,自在其中矣,且臣聞必有關雎·麟趾之化,然後可行周官之制度。若於造端之道,戒懼謹獨,靡不用極,則不惟誠正修齊之功,於此爲始而已,萬化之本,百福之源,皆由於是。苟或不然,則天命有所不行,此皆格言而至理所存,最宜銘念者也。嗚呼,先大王,祖述唐·虞之治,沈潛孔·朱之學,寤寐千聖,蚤夜孶孶,曉漏丁東,諷誦不掇,至誠苦心,有可以感動神明,而遽以未卒之志業,遺之於殿下,其希聖希天之學,卓然成就,豈不期望於冥冥之中乎?伏願殿下,仰體遺志,祗服聖訓,每以舜何人予何人之語,慨然興慕,勇往直前,發憤忘食,樂而忘憂,異日有以接群聖之統,而二帝·三王之治,復見於昭代,則在天之靈,其將曰善繼善述而嘉悅無窮矣。惟我先朝,臨御二紀,盛德大業,史不勝書,而崇道學明義理,尤可以爲百王之表準矣。今日繼述之美,豈不在此歟?近古儒臣,爲世尊尙者,幾皆蒙褒贈之典,而獨於故贊善金元行,故參判金亮行,故贊善宋明欽,恩命之降,尙有所未遑,衿紳之抑鬱久矣。金亮行,則月前臺臣大僚,首先仰達其學問之高明,秉執之堅確,發揮殆無遺蘊,可見公議之不泯,而臣全蔑知識,且於金元行·金亮行,有師事之義,近於循私,不敢張皇論列,而第伏聞亮行歿後,聖考追思不已,臨筵發歎曰,容貌淸高,出入筵中,風儀可觀,所守甚確,可謂當世之蓍龜也。及其孫直淳以薦剡引見也,下敎曰,近世儒者,汝祖爲第一,而秉執義理,甚爲牢確矣。因命賜祭,此外鄭重之褒,屢發於筵席。亮行嘗獲瞻耿光,而被特達之知,故及其歿也,繾綣之寵,久而彌篤。苟非則哲之明,則契合之昭融,何乃若是其盛哉?金元行,以禍故自廢之跡,晩被英廟非常之眷,弓旌相續,而固守素履,終身隱淪。且愼於語默之幾,未嘗言及時事,而志氣激烈,議論嚴厲,其於忠邪淑慝之別,辨之甚明。當群凶猖獗,國勢艱危之日,痛恨憂慨,如不欲生者,不但門生後進,熟見而已,故老相傳,多有感歎者,雖百世之下,觀乎遺集,則可以知胸襟磊落光明,有正人君子之度矣。宋明欽,則必欲報英廟不世之遇,一登前席,忠言炳炳,有光竹帛,而不免爲凶黨之猜嫉,幾陷罔測,幸賴聖度天大,終賜寬宥,至有隱卒之典。先朝亦屢下奬詡之敎,及其孫啓榦以薦剡引見也,縷縷下敎,開示其追憶寵與之至意,又命賜祭,尙今多士欽頌聖意之攸存矣。蓋三儒臣,俱以家世相傳之學,講道林樊,德成行尊,蔚爲宗師,而造詣之崇深,非如臣顓蒙所可窺測。然其出處語默之際,守正不撓則一也,而眷顧王室,至誠惻怛,亦皆出於世臣忠愛之苦衷者,誠可以增三綱五常之重矣。倘蒙竝賜表章,永樹風聲,俾後學有所型範,則其爲世道斯文之幸,當何如哉?伏願殿下,俯詢大臣,誕降明旨,侈以華衮之榮,上以遵先朝之至意,下以循一世之公議,聳動士林,扶植名敎,則其於聖朝嘉奬儒術,闡明義理之道,亦將爲裨補之一端矣。如臣無似,久叨匪據,實是國人之所共駭惑者,豈可一日寘之於招延之列哉?伏乞天地父母,特垂終始生成之澤,亟命有司,刊名選籍,施以重繩,使臣之餘生獲免欺誣之辜,公私幸甚。臣無任云云。答曰,省疏具悉卿懇。予小子祗承先寧王遺訓,講義明理,欽奉天道,早夜惕厲,猶恐有隕,乃者皇天弗豫,殷雷降警,惟予慄慄危懼,求助于卿。今見來章,卿以先王之崇道明義,期望予沖人,而以存心養性。爲事天之本,予曷敢不佩服昌言,圖惟善述?自顧寡昧,學未日就,當筵講磨,專須宿德,卿起幡然,予日望之。三儒臣事,先王之所奬詡也,小子之所景仰也,所請當詢大臣處之矣。左副承旨權襈製進。
掌令金日柱疏曰,伏以邦休川至,大禮順成,慶溢殿宮,歡騰朝野。伏惟我殿下,造端謹始,正義篤恩,以基關雎·麟趾之化者,必有慥慥不已之妙,草莽微臣,竊不勝齎誠而祈祝焉。仍念臣頃陳一疏,猥暴微懇,伏承批旨,特許帶職來往,且令式遄其歸,臣稽首祗奉,感淚橫逬,不自知糞土賤臣,何以獲此於聖明也。臣於其時,劃卽登途,周遶關外山川,行至半程,忽聞賤息病報,䑛犢之情,不能自抑,星夜馳還,大觸風寒,感疾幾殊,扶舁來稅。追伏聞間者,十行諭旨,又下於臣,而乃緣中途交違,今玆道臣,差員而齎傳,臣於是惶隕震惕,益不知措躬之所也,噫,臣自昨夏辭退之後,居然周歲有餘,而荐承非常之聖諭,凡幾遭矣。況伏念向來所陳瞽說,得蒙採擇而略見於施措之間,則顧臣隕越之忱,雖摩放赴蹈,寧或有辭避之念哉?第臣虛脫之質,景迫桑楡,榮衛之銷鑠,已無餘地,神精之耗脫,殆同朽株,少失將攝,百祟挾攻。今春以來,舊症新,一時肆劇,屢濱危域,自分鬼籍,至今生全,實非始慮之所到也。玆蓋聖上俯燭狗馬之賤疾,曲垂哀矜之仁恩,雖或縻以職名,而不甚督迫驅策,故臣得以偸閒田廬,任便調息,保此一縷之命。爲臣子而偏蒙恩私於君父者,歷數今往,豈復有如臣者乎?況今遇災求助之辰,藹然辭敎,可孚豚魚,以臣隕結之心,苟可以自效襪線,則何敢噤默不言,自同寒蟬,而顧臣病狀㱡㱡,非但無以趨膺召命,神識昏瞀,亦無以措辭而陳說。竊獨惟念所下諭旨,以應天以實四字,縷縷敷示,若有大警惕於聖心者,是則敬天弭災之要道,殿下固已得之矣,雖使臣有所陳說,豈復有加於此四字者哉?然善易者不言易,惟願殿下,於此四字,默加體究,念玆在玆,凡於身心性情之際,日用動靜之間,所以精察而力行者,一以立誠去僞爲本,日積月累,存久不弛,則將見上帝鬼神,還收威怒,堯天舜日,廓然淸明。其效之遠,終至於天地位育,鳥獸咸若矣,豈不盛哉,豈不休哉?昔宋帝臨筵自言,朕之爲學,只是一誠字。筵臣張九成進曰,陛下臨朝時,固是誠字,在內時,何如?帝曰,亦只是誠。九成又進曰,對宮嬪時,何如?帝方經營答語,九成曰,只此便是不誠。宋帝默然無以應。臣竊惟宋帝臨朝接下,不憚自欺如此,則其馴致於凌夷衰替,爲役於讐虜,無足怪矣,而張九成,只此不誠之說,其可謂明白警切,深有補於人君省躬典學之要矣。今殿下,旣以應天以實四字,有所警惕乎淵衷,則所謂實者,誠也,誠能深繹乎九成之言而鑑戒乎宋帝之失,早夜服膺,不懈益虔,則何憂乎學不進德不修,災孽之不收,上帝之不格乎?惟殿下念哉懋哉。臣數月馳驅之餘,病情益危,委身床縟,若將垂盡。勤諭之下,無望進身,短章陳列,亦不能自盡愚悃,微臣情勢,可謂戚矣。伏願聖上,俯賜鑑諒,特垂哀憐,亟許遞免臣職,以便公私,不勝幸甚。臣無任云云。答曰,省疏具悉爾懇。屢降批諭,方切凝佇,巽牘又至,遐心莫回,惄焉如失,益愧誠淺。第諗山水之遊徑還,起居之節有愼,殊庸憫念。疏中一誠字,敷衍爲說,惓惓忠愛,溢於辭表,勉予以省躬典學之要,曷敢不服膺而銘佩?矧今端揆新卜,輿情叶望,尤宜致爾經席,朝夕予左右相須交勉克殫同休共戚之義者,此其時也。爾何可一例遜讓,不思幡然之圖乎?冬候不至嚴沍,美疴想應勿藥,望須卽起造朝,以副如渴之思。右承旨洪義浩製進。
兵曹口傳政事,副護軍單徐有榘。
兵曹口傳政事,以李近胄爲內禁將。
上在昌德宮。停常參·經筵。
藥房提調李秉鼎,副提調朴宗輔啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李溏啓曰,明日常參·經筵,取稟。傳曰,停。
權襈啓曰,合辭方張之時,兩司無詣臺之員,事甚未安,除在外·武一二所進去·未署經外,未肅拜·呈告人員,竝卽牌招,何如?傳曰,允。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,備邊司郞廳來言,今日賓廳日次,而三公未肅拜,不得來會云矣,敢啓。傳曰,知道。
李溏啓曰,戶曹參判李魯春,除拜後,過三日不爲出肅,依定式推考警責,仍卽牌招察任,何如?傳曰,允。
傳于李溏曰,禮房承旨,馳詣宗廟·景慕宮,奉審摘奸以來。
權襈啓曰,行大司憲李直輔,掌令宋稚圭,持平趙恒存在外,執義李基慶,持平李在璣武一二所進去,掌令金日柱牌不進,監察茶時之意,敢啓。傳曰,知道。
傳于朴宗輔曰,藥房副提調,率醫官入侍。
傳于朴宗輔曰,坐直承旨入侍。
傳于權襈曰,科次入侍。
傳于朴宗輔曰,坐直承旨入侍。
傳于朴宗輔曰,提調·副提調,率醫官入侍。
以司諫申,掌令金日柱牌不進罷職傳旨,傳于權襈曰,只推。
洪義浩,以兵曹言啓曰,今十月朔各廳堂下武臣試射,臣曹連因有故,不得爲之之意,敢啓。傳曰,知道。
權襈,以刑曹言啓曰,今番慶科庭試初試文二所移文內,以爲朴始榮·林時春,以隨從闌入,故執捉移送臣曹矣。取考律文,則大典通編諸科條有曰,不錄名闌入者,幼學以下,則限己身降定水軍。朴始榮·林時春等,依此律照勘,而令兵曹,依例定配所,竝卽押送之意,敢啓。傳曰,知道。
洪義浩,以訓鍊都監言啓曰,去夜五更量,幼學崔禧相,本局邏卒處,犯夜被捉,依例移送刑曹之意,敢啓。傳曰,知道。
權襈,以刑曹言啓曰,因訓鍊都監啓辭,去夜三更犯夜幼學崔禧相,移送刑曹事,命下矣。崔禧相,依更數決笞五十度,放送之意,敢啓。傳曰,知道。
洪義浩,以武一所試官意啓曰,臣所今日平明開場,柳葉箭·片箭,自暑字·半字,仍爲試取之意,敢啓。傳曰,知道。
洪義浩,以武二所試官意啓曰,臣所今日平明開場,自雲字,柳葉箭·片箭,仍爲試取之意,敢啓。傳曰,知道。
洪義浩,以武二所試官意啓曰,臣所今日柳葉箭·片箭應射擧子,自崑字·半字至岡字·半字五十人內,兩技入格一人,柳葉箭入格七人,片箭入格九人,合爲十七人,而通計三日入格,則都合爲二百五十一人矣。柳葉箭·片箭,俱已畢試,仍自天字,鐵箭依近例,以兩防牌試取之意,敢啓。傳曰,知道。
洪義浩,以武一所試官意啓曰,臣所今日柳葉箭·片箭應射擧子,自暑字·半字至崑字·半字一千四百二十五人內,兩技入格七人,柳葉箭入格四十八人,片箭入格八十八人,合爲一百四十三人,而日暮姑停之意,敢啓。傳曰,知道。
洪義浩,以武二所試官意啓曰,臣所今日鐵箭應射擧子,自天字至歲字一千四百人內,入格二十八人,而日暮姑停之意,敢啓。傳曰,知道。
洪義浩,以武一所試官意啓曰,臣所柳葉箭·片箭,自雲字至稱字半字,應射擧子一千五十七人內,柳葉箭·片箭兩技入格二十人,柳葉箭單技入格九十三人,片箭單技入格一百二十人,合爲二百三十三人矣。日暮姑停之意,敢啓。傳曰,知道。
洪義浩,以武二所試官意啓曰,臣所今日鐵箭,自天字至光字·半字,應射擧子二千七百五十七人內,入格八十四人矣。各技皆已畢試,今方修整榜目之意,敢啓。傳曰,知道。
禮曹判書李晩秀疏曰,伏以渭梁之盛禮誕成,京室之嘉頌普騰,乾坤齊體,宗社增鞏,太平萬歲,其始自今,歡欣鼓舞,八域同情。臣於千萬夢想之外,忽又伏奉晉秩之命,五內失守,四體投地,忘寢廢食,罔知所出。臣謹稽列聖朝嘉禮儀軌,敦匠賞典,除都廳外,一無加資之例,非但爲愼惜名器,蓋亦婚禮不賀,恩賞亦簡之意也。昨者慈敎,非爲臣有絲毫可紀之勞,寔出於遇慶志喜,特施殊典之聖意,而如臣者,實有萬萬不可强之情,萬萬不敢當之義。臣之從前踐歷之踰溢涯分,未暇費辭煩陳,邇來三載之間,四遷其秩,八座崇班,一蹴輥到,以臣耳目所及,未有似此驟躐,每一環顧,中夜屢起,不啻如履春氷而臨峻谷。至若輔國一級,地望絶異,苟非年及耆宿,望重朝著之人,寧使虛其位,不容苟其授。顧臣,以人則憃愚無寸能,以官則通籍纔一紀,以年則禮經所謂命爲大夫之時耳。今乃一朝,置之於亞於公孤之地,而又況兄躋首揆,弟陞上卿,政紙一出,瞻聆亦駭,盈盛亢極,闔門震怖,此殆臣鍾鳴漏盡,知進而不知退,冥升之災,自陷顚沛而後已也。噫,臣受恩先朝,與天無極,陶鎔生成,得有今日。記昔庚申春,冠冊大禮時,臣猥忝都監之任,禮成之日,以陞資屬耳,賞不荐加,筵敎諄諄,愛欲其生之德意,藹然若慈父之於迷子,追惟玉音,血涕盈襟。今臣切至之憂,十倍於昔年,則豈敢不以蒙被於我先王者,仰首祈懇於我殿下。我慈聖之前哉?情窮勢極,言不知裁。伏乞聖明,曲加哀憐,仰稟東朝,亟命收還臣新授資秩,以垂天地父母終始全保之澤,不勝大願。臣無任云云。答曰,省疏具悉。慈殿特恩也,卿其勿辭行公。
兵曹參判金羲淳疏曰,伏以舟梁禮成,乾坤正位,百祿鼎新,嘉頌洋溢,大小歡忭,秉彝所同。仍伏念設科取士,用飾慶也,試士往役,與有榮也。臣以不才,忝叨是役,倖免僨誤,寔籍王靈,內自循省,且惶且懼,而迺者諫長箚語,以諸試官違召,聲罪甚嚴,臣驟看駭懍,若不自容,而苟知情實,宜無是言。臣於是時,弟妹遘疹,纔經節拍,未之潔齊,心有不安,此臣所以寧犯違傲之罪,不敢妄進者,而及其喉院,不以實白,召命屢辱深夜,則義分是怵,黽勉趨膺,亦見其迫隘不得已也。考其跡,則雖不免逋慢而顚倒,揆以常情,寧有是理哉?方今百隷怠官之時,似此相規,固亦臺閣之美風,而不諒人之情實,直歸之於隳綱蔑分之科,誠有是也,雖被鈇鉞,尙有餘罪。天日至明,雖賜原恕,臣以何顔冒據職次乎?禮,君召一節以趨,二節以走。今臣坐辱召牌,亦旣屢矣,而未效趨走之禮,臣罪至此,尤無所逃,玆敢悉暴實狀,仰冀體諒。伏乞聖慈,亟賜遞斥臣職,仍治臣違命之罪,以謝人言,以靖私義,不勝幸甚。臣無任云云。答曰,省疏具悉。卿其勿辭行公。
壬戌十月二十九日未時,上御熙政堂。藥房副提調率醫官入侍時,副提調朴宗輔,記事官趙晉和·趙雲翊·徐有恂,以次進伏,醫官金光顯·李惟鑑·秦泳,李惟鐸·趙宗協,以次進伏於楹外訖。宗輔曰,醫官待令,診察,何如?上可之。惟鑑·泳·宗協進伏於楹內,泳開戶入房內進前。宗輔曰,自昨夕有熱候,又有咳嗽之候,詳細診察,可也。泳診察良久,仍仰瞻面部,奏曰,左右三部脈候,雖少有浮數之意,姑未知疹候與感候矣。仍退伏,惟鑑進前。上曰,手足間,間有熱躁之意,大便如常時而稍滑,眼彩略有紅暈矣。惟鑑入診訖,仍奏曰,左右脈候,大體調順,而稍似浮數,姑未知感候與疹候矣。惟鑑仍退伏。宗協入診訖,仍奏曰,脈度少有浮數之意,似是挾感之候矣。宗輔曰,泳則眼視不明,惟鑑亦爲詳細仰瞻,可也。惟鑑曰,肢末亦有寒氣乎?上曰,然矣。湯劑如可爲之則爲之,不然則置之,可也。惟鑑等曰,姑觀夜來動靜,議定湯劑,似好矣。上曰,咳嗽,甚矣。宗輔曰,惟鐸多見外間疹症,使之進前診候,何如?上可之。惟鐸,入診訖。仍奏曰,脈候雖浮數,而似非滯候,姑觀今日,議定湯劑,似好矣。上曰,醫官金時中入來與否,注書出去知入,可也。賤臣承命出來,仍回奏曰,姑未及待令矣。命退,諸臣以次退出。
壬戌十月二十九日申時,上御熙政堂。春塘臺庭試殿試儒生科次入侍時,行左承旨朴宗輔,左副承旨權襈,記事官趙晉和·趙雲翊·徐有恂,行工曹判書李秉鼎,上護軍黃昇源,右尹吳載紹,副護軍金履永,吏曹參議任希存,應敎張錫胤,副司果朴宗京,以次進伏訖。秉鼎曰,伏聞聖候,有不安節,俄有率醫官入侍之敎,卽今諸節,更何如?上曰,似有感候,而不至大段矣。秉鼎曰,大王大妃殿氣候,何如?上曰,一樣矣。秉鼎曰,王大妃殿氣候,何如?上曰,一樣矣。秉鼎曰,中宮殿氣候,何如?上曰,一樣矣。秉鼎曰,惠慶宮氣候,何如?上曰,一樣矣。秉鼎曰,嘉順宮氣候,何如?上曰,一樣矣。秉鼎曰,今此殿試,取幾人乎?上曰,依戊戌年例,取五人,可也。秉鼎考券。上曰,對讀官高聲讀之。秉鼎,盡考試券,擢取五張。上曰,五券中三券,命官讀之,二券,讀券官二人。分讀後,命官書等入之,可也。秉鼎·昇源·載紹讀券訖,秉鼎各書等三下,入榻前坼封,讀奏封內訖。命書傳敎曰,內局都提調許副,其代,以左議政爲之,率醫官入侍事,遣史官,傳諭。命書榻敎曰,進御蘇葛飮一貼煎入。又命書榻敎曰,大王大妃殿進御桔吉飮,自今日一貼式,限三貼煎入。又命書榻敎曰,惠慶宮供上消核膏,依前方製入。命退,諸臣以次退出。
壬戌十月二十九日初更,上御熙政堂。藥房提調·副提調率醫官入侍時,提調李秉鼎,副提調朴宗輔,記事官趙晉和·趙雲翊·徐有恂,以次進伏。醫官金光顯·李惟鑑·秦泳·李惟鐸·趙宗協·金時中,以次進伏於楹外訖。秉鼎曰,少間聖體調攝,若何?上曰,一樣矣。宗輔曰,醫官金時中,俄未診候,使之先爲入診,何如?上可之。時中進伏於房內,診候訖,仍奏曰,脈候有浮數之體,背部·腹部及額上,有隱映之色矣。宗協進前,詳細仰瞻,仍奏曰,額上及兩顴,顯然有隱映之色,脈體一樣,有浮數之意矣。上曰,氣熱有汗氣,而間間或寒縮,午後則不下大便,而小便則頗通利矣。宗協曰,旣爲仰瞻其疹痕,則湯劑卽爲進御,似好矣。上曰,無渴意而鼻涕不流,頗煩鬱矣。泳·惟鑑進前,診候仰瞻。上曰,晩後略有鼻涕之流矣。泳等曰,脈候比午間一樣,而數意則頗緊矣。秉鼎曰,醫官中,雖有罪名,權付軍職,冠帶常仕,自有已例,前議藥同參安載述。以下缺
上在昌德宮。停常參·經筵。
自辰時至午時,灑雨下雨,測雨器水深七分。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上,口傳朝問安。答曰,知道。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上,口傳夕問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝,若何?昨日湯劑進御之後,寢睡諸節,一向萬安乎?臣等率諸御醫,趁早入診,詳察聖候,議定繼進湯劑爲宜。臣等不任區區伏慮,敢此問安,竝爲仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
權襈啓曰,合辭方張之時,兩司無詣臺之員,事甚未安,除在外·武一二所進去·未署經外,未肅拜·呈告人員,竝卽牌招,何如?傳曰,允。
李溏啓曰,上候平復間,視事頉稟之意,敢啓。傳曰,知道。
洪義浩啓曰,來初五日,朝參日次矣,敢稟。傳曰,停。
李溏啓曰,吏曹郞廳來言,新恩政事,敢稟。傳曰,當日爲之。
有政。吏批,判書徐邁修疏批未下,參判李翊模,參議任希存,右副承旨李溏進。以李肇源爲同義禁,金翼行爲監役,金在三爲永平縣令,沈能秀爲景慕宮令,典籍單徐能輔,文科甲科第一人,典設別提單李得鉉,武科甲科第一人。
兵批,無政事。
洪義浩啓曰,左議政徐龍輔,命召傳授次,密匣請出之意,敢啓。傳曰,知道。
朴宗輔啓曰,藥房三提調,持湯劑來待矣。傳曰,封入。
權襈啓曰,行大司憲李直輔,掌令宋穉圭,持平趙恒存在外,執義李基慶,持平李在璣武一二所進去,掌令金日柱牌不進,監察茶時之意,敢啓。傳曰,知道。
藥房口傳啓曰,晩後聖體調攝,比朝若何,而加味升葛湯,果已進御乎?中宮殿調攝諸節,晩後若何,而加味羌活散,封入後已爲進御乎?臣等率諸御醫,診察向夕諸節,議定繼進湯劑,不容少緩,亟許召接,千萬顒祝,惶恐敢啓。答曰,知道。
朴宗輔啓曰,藥房三提調,持湯劑來待矣。傳曰,封入。
李溏,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
朴宗輔,以內醫院都提調·提調意啓曰,本院三提調以下,自今日直宿事,命下矣。臣等自今日,直宿本院,而醫官金光顯·李惟鑑·秦泳·玄必采·李惟鐸·丁希泰·卞·趙宗協·安載述·金時中,竝爲直宿,別掌務官一員差下,醫官供饋等節,依例分付戶曹,何如?傳曰,允。
朴宗輔,以內醫都提調·提調意啓曰,今此直宿時,中宮殿問安醫女四名,依前例,亦爲入番待令之意,敢啓。傳曰,知道。
洪義浩,以訓鍊都監言啓曰,本局分授都城彰義門東邊第一城廊近處體城五間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
洪義浩,以武一所試官意啓曰,臣所今日平明開場,柳葉箭·片箭,自崑字·半字,仍爲試取之意,敢啓。傳曰,知道。
洪義浩,以武二所試官意啓曰,臣所今日平明開場,自稱字·半字,柳葉箭·片箭,仍爲試取之意,敢啓。傳曰,知道。
洪義浩,以武二所試官意啓曰,臣所柳葉箭·片箭,自稱字·半字至光字·半字,應射擧子一百人內,柳葉箭單技人格五人,片箭單技入格三人,合爲八人,再昨日兩技入格十人,單技入格一百十人,昨日兩技入格二十人,單技入格二百三十三人矣。合以計之,則兩技入格三十人,單技入格三百五十一人,而柳葉箭·片箭,今已畢試,鐵箭自天字,依近例,以兩防牌試取之意,敢啓。傳曰,知道。
權襈,以義禁府言啓曰,京畿監司李始源狀啓內,永平縣令洪勉謙,爲先罷黜,其罪狀,令攸司,稟處事,啓下矣。洪勉謙,今方上來待命,拿囚之意,敢啓。傳曰,知道。
判尹李敬一疏曰,伏以舟梁之盛禮順成,嵩呼之縟儀誕擧,臣民慶忭,曷有其極?臣於其時,猥膺副使之任,隨大臣後趨簉六禮之日,欣瞻百兩之儀,榮幸實深,勞勩何論,而迺者慈旨誕宣,遽蒙升資之命,臣誠驚惶感激,莫省攸措。伏念臣以謭劣無似之質,猥荷先大王特達之恩,節次冥升,滾到卿月,固已萬萬踰濫,而今又更進一步,則私心惶蹙,有不暇論,朝家恩賞之屑越,亦非細故,玆敢披瀝衷悃,仰瀆崇嚴。伏乞聖明,特命收還臣新授資級,以重賞典,以安私分,不勝大願。臣無任云云。答曰,省疏具悉。卿其勿辭行公。
戶曹判書李書九疏曰,伏以舟梁之盛禮載擧,坤闈之寶位誕正,關雎·麟趾之化,肇自今日,慶溢宗祊,歡均區宇。如臣無似,幸値嘉會,猥叨重任,周旋六禮之班,躬覩百兩之儀,區區忭祝,有倍他人。不意昨者,伏奉東朝下敎,遽侈晉秩之恩,臣誠惝怳兢惕,靡所自措。夫罔功之賞,在典爲僭,不稱之爵,於分爲倖。以臣庸陋,厚蒙洪造,濫躋降顯,淵氷之戒,恒切于中,縱使殫竭誠力,趨事赴功,粗效尺寸之微勞,猶未足以自盡其常分。況今國有大慶,名忝有司,奔奏鳩功,乃其職耳,免罪則幸,於功何有?且臣受任最後,董事月日,比諸僚尤淺,始也恩賞之混被,尙切惶愧,矧玆一資加進,是何等隆典,而乃敢晏然冒受乎?恩䙝則善不知勸,位亢則榮反爲懼,玆敢略控情懇,仰瀆崇嚴。伏乞聖明,俯賜鑑諒,仰稟慈旨,亟命收回新資,以重恩典,以安愚分焉。臣無任云云。答曰,省疏具悉。卿其勿辭行公。
執義李基慶,獻納柳烇聯名箚曰,伏以科場之不嚴,國綱之解紐,固是近日之所共憂,而猶不料無賴亂法之徒,乃在於試場之間也。臣等伏承武一所監試之命,連日進參,而目見下屬之怠慢,奸竇之多歧,非復四五年前所聞見也。事屬猥屑,或已懲治,則雖不敢一一仰陳,而驚惋傷歎,容有極哉?其中代射之罪,卽科場之重律也。一日之內,捉得四人,枷送刑曹矣。纔出試場擧子之與四人相親者,成群作黨,左遮右攔,破碎枷杻,毆擊獄卒,肆然劫奪,使之逸去,故原犯一人,卽爲追捕,其餘三人,錄其姓名,移送刑曹,使之捕治,而刑曹則據例不受,還送移文。噫,武擧,亦科試也。將以甄別才藝,爲國需用,而又是八方人物觀瞻之地也。罪人之自法府移送者,恃其衆力,無難脫出,而試所不敢窮治,法曹不能干涉,則幾何而不至於法不法而亂滋興乎?伏乞亟命攸司,搜捕逃躱者三人及已就捕者一人,依律處斷,其作黨奪去之類,査問於四人,一一抵罪,以懲亂民,而臣等則奉命監試,如是應行之事,致煩崇聽。伏願亟下司敗,明正其罪,以爲罷軟不勝任者之戒焉。取進止,答曰,省箚具悉。劫奪代射罪人,事未前聞,萬萬可駭,紀綱之頹弛,何至於此?此不可尋常處之,逃躱三漢及作黨奪去之類,竝令捕廳刻期譏捕,嚴査草記。科場之不嚴,從可知也。事過後,爾等及試官,竝罷職。
壬戌十一月初一日辰時,上御熙政堂。藥房入診入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,檢校待敎徐有榘,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·卞·趙宗協·金時中·安載述,以次進伏於楹外訖。龍輔曰,夜間聖體調攝,若何?上曰,寢睡比昨少勝,而咳嗽則一樣矣。龍輔曰,醫官使之入診,好矣。上可之。載述進伏於房內診候訖,仍奏曰,兩觀及額上,顯有發㿀之意,眼精亦有紅暈矣。泳等進前診候訖,奏曰,脈度比昨一樣,而疹候已爲發表矣。上曰,時時有頭疼之症,而亦不深緊矣。宗協曰,舌間無白苔乎?上曰,舌間則紅潤矣。載述進前,仰瞻詳察,仍奏曰,胸腹間隱映處紅滑,勝於面部矣。龍輔曰,所進湯劑,退出後當與醫官等議定矣。龍輔曰,日氣向寒,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,中宮殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。上曰,漿水可以進御乎?龍輔等曰,不可以進御矣。命書榻敎曰,惠慶宮進服加減歸脾湯,自今日一貼式煎入。又命書榻敎曰,中宮殿進御加味羌活散一貼,山査茶一貼煎入,又命書榻敎曰,進御加味升葛湯一貼,山査茶一貼煎入。又命書榻敎曰,藥院三提調以下,自今日直宿本院。命退,諸臣以次退出。
壬戌十一月初一日申時,上御熙政堂。藥房入診入侍時,都提調徐龍輔,提調李秉鼎,副提調朴宗輔,假注書沈能憲,記事官趙雲翊·徐有恂,閣臣徐有榘,醫官金光顯·朴春源·李惟鑑·秦泳·吳仁豐·李惟鐸·丁希泰·卞·趙宗協·金時中·安載述等,以次進伏訖。龍輔等曰,聖體調攝之節,比午間,若何?上曰,一樣矣。龍輔等曰,水刺之節,何如?上曰,一樣,而咳嗽終不止矣。龍輔等曰,俄者封進湯劑,果卽進御乎?上曰,果卽進御,而旋爲少吐矣。龍輔等曰,中宮殿調攝諸節,亦何如?上曰,一樣矣。龍輔等仍請醫官入診,上可之,秦泳·趙宗協·金時中·安載述,承命入房內進前仍診候。時中等診候訖,請仰瞻詳察發表諸候,齊奏曰,左右脈度浮數,比朝診時一樣,而額上兩顴㿀痕,比朝尤甚分明矣。上曰,更爲議藥,可也。諸醫官等曰,俄者所進之藥一貼,猶似不足,依前方一貼,臨臥時更爲進御,似好矣。龍輔等曰,諸醫官之所奏如此,俄者所進之藥,更爲進御,何如?上可之。龍輔等曰,中宮殿進御湯劑,亦爲更進一貼,何如?上可之。仍命書榻敎曰,進御加味升葛湯一貼,更爲煎入。又命書榻敎曰,中宮殿進御加味羌活散前方中,加黃芩·地骨皮各七分,一貼煎入。仍命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。朝廷二品以上單子問安。答曰,知道。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。朝廷二品以上單子問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,加味升葛湯,更爲進御之後,寢睡諸節,亦若何?中宮殿調攝氣候,何如?湯劑,夜又封入,果已進御,而諸節一向萬安乎,臣等率諸御醫,趁早入診,詳察聖候,議定繼進湯劑爲宜。臣等不任區區伏慮,敢此問安,竝爲仰稟。答曰,知道。
大王大妃殿·王大妃殿·中宮殿·惠慶宮·嘉順宮·藥房口傳問安。答曰,知道。
權襈啓曰,行大司憲李直輔·掌令宋穉圭·金日柱,持平趙恒存在外,執義李基慶,持平李在璣武一二所進去,監察茶時之意,敢啓。傳曰,知道。
傳于朴宗輔曰,藥房入診,領議政同爲入侍。
朴宗輔啓曰,藥房三提調,持湯劑來待矣。傳曰,封入。
藥房口傳啓曰,晩後聖體調攝,若何?加味升葛湯進御之後,汗候益爲浹洽,咳嗽漸向差勝乎?中宮殿調攝氣候,此時,若何?加味羌活散,朝已封入,果爲進御乎?臣等率諸御醫,診察聖候諸節,議定繼進湯劑,不容少緩,亟賜召接,千萬顒祝,惶恐敢啓。答曰,知道。
朴宗輔啓曰,藥房三提調,持湯劑來待矣。傳曰,封入。
備邊司,以金載瓚爲廣州留守。
洪義浩,以備邊司言啓曰,廣州留守交龜,一時爲急,新除授留守金載瓚,令政院稟旨,政官牌招開政下批,仍卽催促,使之卽爲辭朝,何如?傳曰,允。
洪義浩啓曰,因備邊司草記,新除授廣州留守金載瓚,令政院稟旨,政官牌招開政下批事,允下矣。政官卽爲牌招,何如?傳曰,允。
有政。吏批,判書徐邁修疏批未下,參判李翊模·參議任希存進,右副承旨李溏進。以沈能岳爲戶曹佐郞,廣州留守單金載瓚。
兵批,判書李祖承,參判金羲淳,參議尹序東病,參知金明淳入直進,右承旨洪義浩進。兼南漢守禦使單金載瓚。
洪義浩啓曰,摠戎使李仁秀所佩密符,還納修正次,密匣請出之意,敢啓。傳曰,知道。
洪義浩啓曰,摠戎使李仁秀罷職事,命下矣。將兵之任,不可一刻無兼察之人,何以爲之?敢稟。傳曰,御將兼察,牌招聽傳敎。
李溏,以禮曹言啓曰,來十一月初四日,正宗大王祔太廟·大王大妃殿尊崇·王大妃殿尊崇·王妃嘉禮合四慶慶科庭試文武科放榜時,親臨與權停例,何以爲之,而處所,以何處擧行乎?敢稟。傳曰,以權停例磨鍊。
李溏,以司饔院都提調·提調意啓曰,藥房移設於本院矣,本院移接於扈衛廳之意,敢啓。傳曰,知道。
洪義浩,以武一所試官意啓曰,臣所今日平明開場,鐵箭自律字,仍爲試取之意,敢啓。傳曰,知道。
洪義浩,以武一所試官意啓曰,臣所今日鐵箭應射擧子,自律字至岡字·半字九百九十八人內,入格五十六人,昨日入格二十八人,合爲八十四人,竝計柳葉箭·片箭兩技入格十二人,都合爲九十六人矣。元定額數不足爲五十四人,而各技旣已畢試,以此修正榜目之意,敢啓。傳曰,知道。
洪義浩,以武二所試官意啓曰,今此初試元數一百五十人內,入格爲一百十六人矣。元數不足,乃爲三十四人,而只取其入格,修入之意,敢啓。傳曰,知道。
壬戌十一月初二日辰時,上御熙政堂。藥房入診,承候大臣同爲入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,檢校待校徐有榘,領議政李時秀,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·卞·趙宗協·安載述·金時中,以次進伏於楹外訖。時秀等曰,夜間聖體調攝,若何?上曰,咳嗽終不止矣。秉鼎曰,今日則疹候幾盡發表矣。進御諸節,亦何如?上曰,連進稀粥矣。咳嗽何以則可止乎?連爲唾痰,腹部牽引矣。龍輔曰,醫官使之診候,似好矣。上可之。載述·時中進前仰瞻,仍奏曰,背部·腹部,俱爲發㿀,面部則雖眼述者,亦可以分明見表矣。時中曰,脈體,昨日則浮數,而今日則調均,帶得緩闊之意,似是盡爲發表之效矣。泳進前診候訖,奏曰,背·腹部發㿀,亦分明乎?上曰,以手撫之,則大如粟米,故知之矣。時秀等曰,日氣調和,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,中宮殿症候,夜來,何如?上曰,姑未詳知其疹候與否矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。龍輔曰,兩殿湯劑,退出後當與醫官等議定矣。龍輔曰,討逆慶科吉日,以今月初八日啓下,武科初試,業已設行矣。見今聖候在靜攝之中,難以親臨,如欲退行,則遠方儒武之滯留,亦甚可悶。曾在英廟甲午,有文武庭試,命官試取於景福宮,文科科次則行於時御所之例矣。今亦依此爲之,似甚便好,故敢此仰達矣。上曰,依甲午年例爲之,可也。出擧條龍輔曰,兩殿疹候,一向平順,下情慶幸,無以形達。謹考本院謄錄,疹候時移直設廳,自是應行之例。症候雖極平順,揆以重事體之意,古例不可不遵。自今日移直廚院,設廳擧行,而廳號則依古例,大殿以侍藥廳稱號,中宮殿以議藥廳稱號,醫官以下員役及諸凡進排等節,不必各爲磨鍊,依此,分付,何如?上曰,依爲之。出擧條命書榻敎曰,中宮殿進御査吉茶一貼煎入。又命書榻敎曰,中宮殿進御加味羌活散一貼煎入。又命書榻敎曰,進御加味升葛湯前方中,去防風,加山査肉一錢五分,一貼更爲煎入。又命書榻敎曰,大王大妃殿進御枳吉飮,依前方,自明日一貼式,限二貼煎入。又命書榻敎曰,進御加味升葛湯前方中,加連翹三分,前胡一錢,黃芩七分,薄荷少許,一貼煎入。命退,諸臣以次退出。
壬戌十一月初二日申時,上御熙政堂。藥房入診入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,檢校直閣李存秀,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·卞·趙宗協·安載述·金時中,以次進伏於楹外訖。龍輔曰,午間聖體調攝,若何?上曰,面部及腹部·背部,皆爲發㿀矣。龍輔曰,醫官進前診候,似好矣。上可之。載述·時中進前仰瞻訖,時中奏曰,口中,何如?上曰,咳嗽不止,故喉間,間間有不平之時矣。龍輔曰,中宮殿疹候,聞府院君言,則已有消㿀之漸云,下情萬萬慶幸矣。命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。朝廷二品以上單子問安。答曰,知道。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。朝廷二品以上單子問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝,若何?加味升葛湯,更爲進御之後,寢睡諸節,亦若何?中宮殿調攝氣候,何如?査吉茶,夜又封入,果爲進御,而諸節一向萬安乎?臣等率諸御醫,趁早入診,詳察聖候諸節,議定繼進湯劑爲宜。臣等不任區區伏慮,敢此問安,竝爲仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
權襈啓曰,新除授廣州留守金載瓚,旣已下批,卽爲牌招,傳授密符,何如?傳曰,允。
傳于金達淳曰,承旨房順房。
朴宗輔啓曰,藥房三提調,持湯劑來待矣。傳曰,封入。
藥房口傳啓曰,臣等俄又登筵,仰瞻聖候,漸已消㿀,諸節一向萬安,下忱慶抃,殆難名狀,而淸肺飮進御,已過數時,益有差勝之效乎?中宮殿調攝氣候,晩後,何如?淸涼飮進御之後,諸節益臻康復乎?進御湯劑,纔已議定,而晩後諸節,更宜詳察,亟許臣等率醫官入診,千萬顒祝,惶恐敢啓。答曰,知道。
傳于朴宗輔曰,藥房入侍。
朴宗輔啓曰,藥房三提調,持湯劑來待矣。傳曰,封入。
權襈啓曰,廣州留守金載瓚牌不進推考傳旨,今方捧入,而密符傳授,一時爲急,如是違牌,事甚未安,更卽牌招,何如?傳曰,允。
權襈啓曰,廣州留守金載瓚再牌不進推考傳旨,今方捧入,而密符傳授,一時爲急,連事違召,無意承膺,事體所在,萬萬未安,所當更請牌招,而係是一日三牌,何以爲之?敢稟。傳曰,此時何可屢煩酬應乎?嚴飭肅命。
權襈,以都摠府言啓曰,今日入直內三廳武兼·禁軍及軍兵等,當爲中日習射,而上候未寧,藥院直宿,限平復間,停止之意,敢啓。傳曰,知道。
洪義浩,以禮曹言啓曰,今此討逆慶科庭試文武科放榜吉日,令日官池景泌推擇,則今十一月十二日午時爲吉云,以此日時擧行,何如?傳曰,允。
廣州留守金載瓚疏曰,伏以皇穹眷佑宗祊,玉候諸節,有日康之效,坤殿疹候,臻遄復之慶,臣民蹈舞,寰宇同情。仍伏念臣,跡近城闉,而卽邱壑已退之物,名在朝籍,而是明時自廢之蹤,身心莫暴於神天,視聽已斷於當世,臣所自處,人所以處臣,不復責之以生人之事者久矣。然而飮啄而自同無故,疾病而尙此不殊,時或以臣身之去就,仰徹宸聰,致煩酬接,此臣所以罪上添罪,日夕危蹙,只恨迷頑之喘,若是支離。昨者南漢留後之命,忽下於千萬匪意,促敎繼降,天牌荐臨。噫,臣雖不忠無狀,迷若木石,亦有一段秉彝之天則,豈敢一違再違,力辭明命,乃以區區私義,仰煩於此時靜攝之中?第伏念臣,卽天地間一僇人耳。名位太濫,言行無素,人言一至,全體已壞,上以累先朝則哲之明,下以辱先父沖謹之操,俯仰上下,更無所藉手自立之望,此臣之腐心痛骨,含恨茹恥,而不敢自齒于生民之列者也。臣於昨夏遭罹之日,瀝血控辭,質天爲說於天地父母之前,倘聖明庶或照燭,而臣之斷斷衷情,已悉此疏,今豈敢誣也?臣冠裳已沾於淖泥,累辱竝及於君父,此生此世,更無可以復洗此愧,此實天下之至醜也,君子之所棄也。若使臣忘廉昧恥,復立周行,則是非病則鄙夫耳。殿下雖得如臣百輩,累而已,更安用臣爲也?一夫之辭受,雖係於私義,四維之壞張,有關於世敎,臣惟鈇鉞是俟,決不敢爲冒膺之計,而至若疾病之情,有不暇煩陳焉。噫,萬物不能自生,化育者天地也,孺子不能自遂,生成者父母也。殿下於臣,天地於萬物也,父母於孺子也,今以必呼之情,仰籲聽卑之下。伏願聖慈,惻然垂恤,更賜覆燾之恩,益軫顧復之慈,臣之所叨職名,亟命刊改,仍治臣逋慢之罪,以靖私分,以肅朝綱,千萬至祝。臣無任云云。答曰,省疏具悉。卿有何必辭之義,而如是煩瀆於此時乎?以見任特爲譴補,此亦禮使之意也,卿其知之。
壬戌十一月初三日辰時,上御熙政堂。藥房入診,承候大臣同爲入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,領議政李時秀,一提學李晩秀,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·卞·趙宗協·安載述·金時中,以次進伏於楹外訖。時秀等曰,夜間聖體調攝,若何?上曰,滑便二次利下矣。時秀等曰,寢睡諸節,何如?上曰,初昏則昏困穩睡矣。龍輔曰,醫官使之進前診候,似好矣。上可之。時中·載述進前仰瞻訖,時中奏曰,疹候色澤,甚光潤矣。秉鼎曰,手部·足部亦已透㿀乎?上曰,手足俱爲透出矣。秉鼎曰,入診之時,酬接凡節,每如常時,如此至平順之症候,閭巷間亦未見之矣。泳·宗協進前仰瞻訖,泳奏曰,今日則頗有消㿀之漸矣。上曰,臥則咳嗽益加矣。宗協曰,脈體比昨調均,眼精無熱候,肥膚亦柔闊矣。時秀曰,今番疹候,卽是聖疹,下情不勝慶幸之至,而飮食動作之節,十分愼攝,是臣區區之望也。時秀曰,近來日氣調和,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,中宮殿疹候諸節,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣,命書榻敎曰,進御淸肺飮一貼煎入,又命書榻敎曰,中宮殿進御淸涼飮一貼煎入。又命書榻敎曰,進御淸肺飮前方中,去麥門冬,加荊芥一錢,山桅五分,一貼更爲煎入。命退,諸臣以次退出。
壬戌十一月初三日未時,上御熙政堂。藥房入診入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,檢校直閣李始源,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·卞·趙宗協·安載述·金時中,以次進伏於楹外訖。龍輔曰,午間聖體調攝,若何?上曰,間間有喘氣,而咳嗽若劇矣。龍輔曰,此是疹候例症矣。上曰,喉間甚痛,如粒在喉,吞下極難矣。秉鼎曰,醫官使之診候,何如?上曰,不必入診矣。俄者似有寒氣,此症,何如乎?秉鼎曰,此亦消㿀時例症矣。上曰,失音更不加於此耶?時中等奏曰,此症則雖加於此,不必爲慮矣。上曰,朝診後,大便一次利下,汗氣間間有之,而右眼精,益紅暈矣。宗協奏曰,此症俱是消㿀時例症矣。龍輔曰,湯劑,當與諸醫議定,而更進一貼,則似好矣。命退,諸臣以次退出。
上在昌德宮。停常參·經筵。
夜自一更至初五日開東,灑雨下雨,測雨器水深一寸五分。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。朝廷二品以上單子問安。答曰,知道。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。朝廷二品以上單子問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡諸節,亦若何?淸肺飮更爲進御之後,益有差勝之效乎?中宮殿調攝氣候,何如,而諸節漸向康復乎?臣等率諸御醫,趁早入診,詳察聖候,議定繼進湯劑爲宜。臣等不任區區伏慮,敢此問安,竝爲仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
備忘記,廣州留守金載瓚下直,長弓一張,長箭一部賜給。
朴宗輔啓曰,藥房三提調,持湯劑來待矣。傳曰,封入。
藥房口傳啓曰,臣等朝於診筵,伏承聖候,幾皆消㿀,諸節漸向康復,區區慶幸,有難狀達,而日勢過午,咳嗽餘症,比朝,若何?中宮殿調攝氣候,何如?淸涼飮俄已封入,果爲進御乎?進御湯劑,旣欲差晩議定,則此時諸節,更宜詳察,亟許臣等率醫官入侍,千萬顒祝,惶恐敢啓。答曰,知道。
權襈啓曰,前廣州留守金觀柱所佩密符,還納修正次,密匣請出之意,敢啓。傳曰,知道。
敎廣州留守金載瓚書。王若曰,留相,非筋力之任,謀帥,貴詩禮之人,特敷寵章,實循公議。惟卿,趾美賢相,受知先朝,豎脚於標榜之外,而義理秉執,自是靑氈,律身於繩墨之中,而規度寬弘,坦然素履。傳家淸白,一世艶歎,向國忠丹,同朝罕匹。自簪筆而登奎閣,淸顯遍叨,由銓衡而按箕藩,內外歷試。文學兼以政事,何適不宜?剛方濟以周通,乃績予懋。朝廷之倚毗益重,士類之蘄望愈深,是以嗣服之初,首畀冢宰之任。雖政注偶失照檢,未足謂之一眚,胡人言橫加構擠,殆有甚於三至。卿何深引乃爾?予已洞悉無餘。有控辭則輒賜體諒,蓋不欲其迫促,想疾病之近已差可,豈使任其優閒?惟玆守禦之符,卽卿前日所佩。自營制更張之後,設外鎭居留,蓋京輔捍衛之形,莫南漢爲重。臺隍據咽喉之地,控三路舟車之衝,山谿得金湯之要,托百年保障之勢。惟玆屛翰之責,必藉老成之人,玆授卿以廣州府留守兼南漢守禦使。固當祗膺新除,胡爲復引前義,施以譴補之例,亦出禮使之恩,卿其式克欽承,往哉坐鎭。若夫撫摩軍卒之道,欲資卿地望之隆,至於積峙糇糧之方,亦賴卿宏遠之略,措置則自有成法,通變則必經稟裁。於戲,羊叔子之裘帶優遊,宜勉隨地而圖報,寇平仲之鎖鑰重望,亦可臥閤而養威,故玆敎示,想宜知悉。知製敎李存秀製進。
壬戌十一月初四日辰時,上御熙政堂。藥房入診,承候大臣同爲入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,領議政李時秀,原任直提學鄭大容,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·卞·趙宗協·安載述·金時中,以次進伏於楹外訖。時秀等曰,夜間聖體調攝,若何?上曰,夜來諸節少勝,而消㿀幾盡爲之,飮啖亦稍勝於昨日矣。龍輔曰,醫官入診,似好矣。上可之。時中·載述進前仰瞻訖,時中奏曰,消㿀已過太半,而眼精紅暈亦快減,咳嗽雖間間不止,當熱從咳散矣。上曰,寒氣已止息,安神丸進御,何如耶?時中曰,姑觀夜間進御,似好矣。上曰,疹候平復間,殿宮問候,姑勿竝擧,可也。時秀等曰,當依下敎,待上候平復,可以竝爲問候於殿宮矣。命書榻敎曰,進御淸肺飮前方中,加玄蔘五分,一貼煎入。又命書榻敎曰,進御金銀花茶,調安神丸一丸入之。又命書榻敎曰,中宮殿進御木通茶,調安神丸一丸入之。又命書榻敎曰,中宮殿進御淸涼飮前方中,山桅加五分,加燈心一團,一貼煎入。又命書榻敎曰,藥房入診,領議政同爲入侍。命退,諸臣以次退出。
壬戌十一月初四日未時,上御熙政堂。藥房入診入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,檢校直閣李存秀,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·卞·趙宗協·安載述·金時中,以次進伏於楹外訖。龍輔曰,午間聖體調攝,若何?上曰,咳嗽尙不止息矣。龍輔仍請醫官入診。上可之。時中·載述進前仰瞻訖,時中奏曰,神氣比朝益差勝,玉音亦淸矣。上曰,脚部亦不多發,而旋卽消㿀矣。龍輔曰,舌本刺痛,晩後,何如?上曰,喉痛似勝而終不快止矣。泳·宗協進前仰瞻訖,泳奏曰,消㿀幾盡爲之,而身熱,比朝益退矣。龍輔曰,寢睡時,無煩鬱之意乎?上曰,咳嗽不止,故每多鬱意矣。泳奏曰,脈體左右三部調均,數體比昨日顯然快減,湯劑更爲進御爲宜,而安神丸則姑觀明日進御,似好矣。宗協奏曰,雖已消㿀,餘症尙在,手部·足部又皆發表,安神丸,姑不可進御矣。時中曰,昨日所進湯劑中,加玄蔘五分,更爲進御,似好矣。宗協曰,時中之言,好矣。上曰,安神丸,今日不可進御乎?秉鼎曰,醫官之言皆如此,姑待明日進御,似好矣。命退,諸臣以次退出。
上在昌德宮。停常參·經筵。
自開東至未時,灑雨下雨,測雨器水深二分。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。朝廷二品以上單子問安。答曰,知道。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。朝廷二品以上單子問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,淸肺飮安神丸進御之後,寢睡諸節,亦若何?中宮殿調攝氣候,何如?臣等率諸御醫,趁早入診,詳察聖候,議定繼進湯劑爲宜。臣等不任區區伏慮,敢此問安,竝爲仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
權襈啓曰,備邊司郞廳來言,今日賓廳日次,而藥院直宿相値,不得來會云矣,敢啓。傳曰,知道。
傳于李溏曰,飭已施矣,直提學金近淳仍任,向來處分,出於尊國體遵閣規之意,示警足矣。檢校直閣沈象奎罪名,亦爲分揀。
藥房口傳啓曰,臣等俄於診筵,躬覩聖候日益康復,伏承中宮殿氣候漸臻天和,歡欣蹈舞,曷有其極?兩殿進御安神丸,向夕封入,雖已議定,晩後諸節,更宜詳察,特許臣等率醫官入侍,千萬顒祝,惶恐敢啓。答曰,知道。封入,俄間一樣,卿等不必入侍矣。
吏曹口傳政事,直提學單金近淳。
兵曹口傳政事,副護軍金近淳。
傳于洪義浩曰,發遣吏郞,諸執事淸齋與否,摘奸以來。
洪義浩,以奎章閣言啓曰,直提學金近淳,仍任事,命下矣。卽爲牌招察任,何如?傳曰,允。
洪義浩,以奎章閣言啓曰,檢校直閣沈象奎,罪名分揀事,命下矣。時在全羅道南原地,秉馹上來事,下諭,何如?傳曰,允。
洪義浩,以內醫院都提調·提調意啓曰,議藥廳待令醫官,以侍藥廳醫官兼直意,前已擧條,啓下矣。醫官金光顯·李惟鑑·秦泳·玄必采·吳仁豐·李惟鐸·丁希泰·柳曾模·卞·趙宗協·安載述·金時中,竝爲直宿,而諸凡進排等節,依前定奪,不必別爲磨鍊,以此分付,何如?傳曰,允。
李溏,以義禁府言啓曰,全羅道南原府竄配罪人沈象奎,罪名分揀事,承傳啓下矣。沈象奎放送事,分付該道道臣之意,敢啓。傳曰,知道。
壬戌十一月初五日未時,上御熙政堂。藥房入診,承候大臣同爲入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,領議政李時秀,一提學李晩秀,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·卞·趙宗協·安載述·金時中,以次進伏於楹外訖。時秀等曰,風日不佳,聖體調攝,若何?上曰,今則諸節,少爲差勝,體上及脚部,皆已消㿀,湯劑,姑俟晩後進御無妨耶?龍輔曰,口味,何如?上曰,思食之念姑無之,而舌根甚痛,可悶矣。秉鼎曰,眼精與咳嗽,快勝於昨日矣。仍請醫官入診。上可之。時中·載述進前仰瞻訖,仍奏曰,諸節比昨益差勝矣。上曰,大便,今日則姑不放下,而小便,色如常時矣。龍輔曰,今則諸節,日日愈勝,此後專在於調攝。醫家之言四十九日調攝爲可,少愈之後,食飮之道,必爲節略,是臣等區區之望也。上曰,自明日侍藥·議藥廳,竝撤罷,可也。龍輔等曰,症候雖平順,其在重事體之道,何可輕先撤罷乎?上曰,然則藥房輪直,似好矣。龍輔曰,今豈可遽然輪直乎?龍輔曰,議藥廳待令,以侍藥廳醫官兼直之意,已爲啓下,事體所在,廳號各有所重,而醫官等旣已竝爲直宿,則諸凡進排等節,似不必別爲磨鍊矣。上曰,依此爲之,可也。龍輔曰,議藥同參柳曾模,卽柳鏛之曾孫,鏛之癸亥勞勩可紀,而今曾模術業,亦甚精明,使之追直於侍藥廳,何如?上曰,依此爲之,可也。命書榻敎曰,大王大妃殿進御加味養胃湯,自今日一貼式煎入,又命書榻敎曰,進御金銀花茶,依前方調安神丸一丸入之。又命書榻敎曰,中宮殿進御木通茶,依前方調安神丸一丸入之。又命書榻敎曰,藥房入診,領議政同爲入侍。命退,諸臣以次退出。
上在昌德宮。停常參·經筵。
大殿·大王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。朝廷二品以上單子問安。答曰,知道。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。朝廷二品以上單子問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,安神丸進御之後,寢睡諸節,亦若何?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
傳于洪義浩曰,禮房承旨,馳詣景慕宮,奉審摘奸以來。
傳于朴宗輔曰,藥房入診,領議政同爲入侍。
藥房口傳啓曰,臣等朝於診筵,伏承聖候,遄復天和,坤殿氣候,益臻萬安,慶忭之極。退與諸醫,十分商確,已以湯劑·丸劑,竝姑停止,議定仰稟,而晩後諸節,不可不更爲診察,特許臣等率醫官入侍,千萬顒祝,惶恐敢啓。答曰,知道。晩後一樣,卿等不必入侍矣。
藥房口傳啓曰,皇天祖宗默佑我邦家,兩殿疹候,自初平順,不日乃瘳,至有昨今診筵直宿撤罷之敎,此誠國朝以來初有之大慶,臣等不勝歡天喜地,慶忭蹈舞之至。第伏念疹候,雖臻康復,保護之節,尤不容一毫少忽,此時撤直,萬萬未安,伏乞亟許依前直宿焉,惶恐敢啓。答曰,知道。依俄筵下敎,卽爲撤直。
藥房口傳再啓曰,臣等猥以依前直宿之意,仰請而未蒙允兪,又下依俄筵下敎撤直之命,區區下情,誠不勝抑鬱之至。聖候諸節,雖幸康復,其在保護愼重之道,遽爲撤直,萬萬非臣分之所敢出。廚院移直,果不無貽弊各司之端,聖意倘或以此軫念,則侍藥廳·議藥廳名號,依下敎撤罷,亟許臣等與醫官退直本院,千萬顒祝,惶恐敢啓。答曰,知道。卿等之言如此,姑爲本院退直。
今十一月初八日討逆慶科庭試,武科殿試時,直赴殿試人,規矩鐵箭三矢八十步,騎蒭一次一中,貫革五矢百三十步一巡一中,柳葉箭五矢百二十步一巡一中,鳥銃三柄一巡一中,鞭蒭一次一中,講書粗以上取一技,原榜人及直赴會試人,規矩片箭三矢一百三十步一巡一中,柳葉箭五矢一百二十步一巡二中,講書粗以上取二技。
權襈,以兵曹言啓曰,今十一月初八日討逆慶科庭試殿試,設行於景福宮事,前已定奪,而貫革排立處,樹木蔚密,勢難開基設場矣。在前武科命官殿試,或設於訓鍊院,或設於慕華館,今番則以何處設行乎?敢稟。傳曰,以訓鍊院爲之。
壬戌十一月初六日午時,上御熙政堂。藥房入診,承候大臣同爲入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,領議政李時秀,二直提學金近淳,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·柳曾模·卞·趙宗協·安載述·金時中,以次進伏於楹外訖。時秀等曰,夜間聖體調攝,若何?上曰,一樣矣。時秀等曰,寢睡諸節,若何?上曰,咳嗽少減,而寢睡亦一樣矣。龍輔曰,大便亦利下乎?上曰,利下矣。龍輔曰,醫官待令,入診,似好矣。上可之。時中·載述進前仰瞻。上曰,俄者大便放下時起動,則脚力不調,夜來臂部·脚部,頗有癢症而朝後卽止矣。載述奏曰,脈度左右三部,數體比昨夬減,而今日則甚調均矣。泳·宗協進前仰瞻訖,泳仍奏曰,消㿀,今則皆爲之,至於㿀痕亦消矣。脈體甚調均,無浮數之意,今日更進丸劑,似好矣。龍輔等曰,日氣猝寒,當與醫官議定湯劑,而安神丸姑爲停止,似好矣。上可之。龍輔等曰,中宮殿湯劑,亦與醫官議定後,仰達矣。上曰,直宿,自今日撤罷,可也。龍輔等曰,兩殿聖候,雖已康復,其在重事面之道,不可遽然撤直。臣等退出後,當以啓辭,仰請勿罷矣。命退,諸臣以次退出。
上在昌德宮。停常參·經筵。
大殿·大王大妃殿·王大妃殿,中宮殿·惠慶宮·嘉順宮,內閣·政院·玉堂口傳朝問安。答曰,知道。朝廷二品以上單子問安。答曰,知道。
藥房都提調徐龍輔·提調李秉鼎,副提調朴宗輔啓曰,伏未審夜間,聖體調攝若何,寢睡諸節,亦若何?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
權襈啓曰,來十一日,朝參日次矣,敢稟。傳曰,停。
洪義浩啓曰,來十一日,輪對日次矣,敢稟。傳曰,後日次爲之。
傳于朴宗輔曰,藥房入診,領議政同爲入侍。
李溏啓曰,明日訓鍊院武科殿試時,兩司當爲進參,城上所,牌招言送,何如?傳曰,允。
金達淳啓曰,假注書沈能憲,身病猝重,勢難察任,今姑改差,何如?傳曰,允。
權襈啓曰,事變假注書任俊常,身病猝重,勢難察任,今姑改差,何如?傳曰,允。
藥房口傳啓曰,臣等朝於診筵,伏承聖候諸節比昨益勝,區區下忱,尤切慶幸,而第伏念湯劑·丸劑之竝姑停止,今已兩日,晩後諸節,不可不更爲詳察,特許臣等率醫官入侍,千萬顒祝,惶恐敢啓,答曰,知道。與朝者一樣,卿等不必入侍矣。
傳于金達淳曰,夕問安勿爲之。
以對讀官南履翼·呂東植·李重蓮牌不進罷職傳旨,傳于洪義浩曰,只推。
洪義浩,以禮曹言啓曰,卽接宗廟署官員所報,則今初八日庭試時,本署郞官,俱爲觀光云。依定式,以臣曹正郞李南圭,差定假官代直之意,敢啓。傳曰,知道。
洪義浩,以禮曹言啓曰,卽接永禧殿官員所報,則今初八日庭試時,兩官俱爲觀光云。假官,依定式,令吏曹以成均館官員,口傳啓下,以爲代直之地,何如?傳曰,允。
權襈,以兵曹言啓曰,明日討逆慶科庭試,武科訓鍊院命官殿試時,直赴殿試奉承傳額外,壯勇衛李英植等十六人,直赴會試奉承傳,武藝別監曺世佑等十人,隨其錄名許赴之意,敢啓。傳曰,知道。
權襈,以兵曹言啓曰,正宗大王祔太廟·大王大妃殿尊崇·王大妃殿尊崇·王妃嘉禮合四慶慶科庭試別試,武科殿試時,直赴殿試人選武軍官李明春等一百十人內,九十九人已爲應試參榜,所授帖文,依例爻周,額外壯勇衛李英植,壯勇營鄕武士元尙玉,親騎衛車聖輪·安達秀·鄭萬載·朴繼先等六人,遭故不赴,竝依法典陳試,南兵營親騎衛李寅彩,該道狀聞中起送云,而不爲赴試,平安兵營別武士李永宅,初不載錄於起送狀本,其委折,關問該道後,稟處,慶尙監營選武軍官陳有億,左兵營馬兵李在寅,俱以該道都試入格人,覆啓蒙允,距殿試日字甚近,勢難及期上來應試,亦爲陳試,平安兵營別武士申光國,單子中父職名誤書,拔去退付後,殿試直赴,會試人兼司僕洪道榮等三十四人內,二十五人俱爲應試,所授帖文,依例爻周,武藝別監曺世佑·金洙淡,壯勇營鄕武士金尙福等三人,遭故不赴,依法典陳試,親軍衛李根龍作故帖文,一體爻周,黃海監營選武軍官姜弼復,忠淸監營馬兵朴明得,慶尙監營選武軍官鄭忠煥,左兵營別騎衛閔桂新,以各該道都試入格人,覆啓蒙允,距殿試日字不遠,勢難及期上來應試,亦爲陳試,別付料軍官金大鉉,身病不得赴試,依法典勿施,何如?傳曰,允。
權襈,以訓鍊都監言啓曰,今十一月初八日景福宮討逆慶科庭試,文科命官試取時,因兵曹節目,出番軍二哨二百四十四名,千摠李長喆,把摠金兌鍾,哨官安宗植·李榮培率領,設布帳外排立,而除標信擧行之意,敢啓。傳曰,知道。
權襈,以御營廳言啓曰,今十一月初八日景福宮討逆慶科庭試,文科命官試取時,依兵曹節目,出番鄕軍二哨,領軍千摠李膺福,把摠元永厚,哨官李大濟·邊在華率領,設布帳外排立,而事畢後,依例撤罷之意,敢啓。傳曰,知道。
李溏,以義禁府言啓曰,今此討逆慶科庭試時,本府都事皆爲赴擧,只有武都事一員,而本府入直都事·當直入直都事·公事回公都事·舊光化門東西挾禁亂都事·武所禁亂都事,無以推移,假都事五員,令該曹口傳差出,以爲分排之地,何如?傳曰,允。
右議政金觀柱疏曰,伏以邦休滋至,吉禮順成,萬姓頌舟梁之慶,六宮播鍾鼓之詠。仍伏念天下之事,不出乎常慮之外,官人之方,不違於齊人之望,事出常慮則舛,官或拂望則僨,此天理之自然而人事之必至也。庶事尙爾,況朝廷之處置乎,微官猶然,況鼎席之枚卜乎?臣之本末,臣自知之,以臣身而擬此職,其果不乖於常慮而不拂乎人望乎?不獨臣之所自知者明,抑亦中外之人,必將瞠然驚惑曰,此子亦參,時事可知云矣。臣身之受人嗤點,固不足恤,而豈意聖朝初元之政,若是之乖且舛也?嗚呼,臣本鄕里之一愚夫耳,息偃於圭蓽之下,歌詠於田畝之間,期以沒齒。不自意四三年來,荐被殊渥,外歇內顯,朝除暮遷,裒然至卿月之班,而疎迂之跡,不合時樣,鈍滯之性,全昧世情,出入周行,每多齟齬之患,措處事爲,不識方便之宜。以臣愚分,揆臣踐歷,愧切濫竽,懼深負乘,未嘗不驚愕於寢夢之間,而惶汗有時自浹。況此所被新命,是何等事體,何等責任也?歷數四百年黃閣諸彦,蓋無如臣之蔑蔑倥倥,無一可稱而苟然備充者,顧臣驚遑震剝,求死不得之狀,傍觀方且哀矜而愍然矣。以聖上體下之仁,豈不俯燭其實,而迺者十行別諭,辭旨隆摯,期責鄭重,實非愚臣所敢承當者。臣於是神精遁爽,四體投地,尤不知何所措辭而仰復論旨也。目今天佑宗國,兩殿疹候,咸復天和,小大抃慶,庭賀將擧,此政跛躄皆起之時,而臣獨泯伏城外,不敢爲變動之計,殆若冥然無知,蠢然不省者然,誠以國事不敢以臣身而誤了,廉防不可以情禮而遽壞故耳。新命之下,亦已有日,而心神飛越,靡所自措,今始收拾驚魂,略暴危悃。伏乞聖慈,俯察披瀝之懇,卽下鐫斥之命,改卜賢德,以幸國事,以全微諒,不勝萬幸。臣無任云云。答曰,省疏具悉卿懇。甄卜于卿,豈徒然哉?予小子叨承艱大,惟慈聖盛德洪休,是仰是賴,而亦有廊廟之同心協贊,天不憖遺,遽失元老,眷言國事,若涉無津。卿以宿德重望,處在休戚與共之地,詢謀僉同,吾相乃定。義理之闡明,世道之彌綸,民生之經濟,顧不以委毗於故領相者,屬之於卿,卿亦豈不以此自任,承弼予沖人乎?予不多誥,望須毋循常規,卽起幡然,弘濟時艱。仍傳曰,此批答,遣史官,傳諭。
壬戌十一月初七日午時,上御熙政堂。藥房入診,承候大臣同爲入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,領議政李時秀,檢校直閣徐有榘,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·柳曾模·卞·趙宗協·安載述·金時中,以次進伏於楹外訖。時秀等曰,夜間聖體調攝,若何?上曰,一樣矣。時秀等曰,寢膳諸節,何如?上曰,厭進一樣矣。時秀等曰,咳嗽,何如?上曰,似少減而夕間則每如前矣。龍輔曰,醫官入診,似好矣。上可之。時中等進前診候訖,仍奏曰,脈候幾復常度,而左右寸脈,少有數意矣。載述奏曰,脈體幾乎如常,寸脈似有數意矣。宗協奏曰,脈體調均,比昨日尤勝,而大體常時左脈大於右脈,不可以數體言之矣。龍輔曰,昨伏承掇直之敎,今方退直於本院,而陳賀草記,該曹旣已入啓,此是國朝初有之慶,臣等歡忭之忱,曷有其極?使入侍醫官。相議湯劑,則醫官等以爲,諸症旣已差減,餘熱雖未盡退,更觀明日,議定湯劑似好云矣。上曰,依此爲之,可也。時秀曰,試官受點,則例爲直宿於試所,而景福宮則無主接之所,今番庭試試官,待點下闕內別省記入直而差早開門,以爲出送之地,何如?上曰,依此爲之,可也。命書榻敎曰,中宮殿進御加味芍藥湯一貼煎入。命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
朝廷二品以上單子問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢膳諸節,亦若何?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
大王大妃殿誕日進獻單子安寶次,寶請出之意,敢啓。傳曰,知道。
藥房口傳啓曰,臣等俄以仍爲竝直之意,仰陳口啓,而聖候雖臻康復,日候適又斗寒,湯劑·丸劑之停止,已至三日,此時諸節,尤宜詳察。伏乞更許臣等率醫官入侍,千萬顒祝,惶恐敢啓,答曰,知道。與朝者一樣,不必更察矣。
藥房口傳啓曰,臣等俄於診筵,伏承聖候夬臻康復,坤殿氣候,比昨益勝,至有自今日輪直之敎,相顧欣欣,尤不勝攢祝之至。第伏念臣等猥叨嘗藥之地,其在保護之道,有不容以聖候之復常遽然輪直,亟許依前直宿焉,惶恐敢啓。答曰,依俄筵下敎,輪直。
傳于洪義浩曰,今番庭試,取三人。
以朴宗薰爲假注書。
金用默爲事變假注書。
以咸鏡監司李義弼狀啓,永興府民家失火事,傳于朴宗輔曰,當寒失所矜悶,結構奠接之道,廟堂別加申飭。
洪義浩,以禮曹言啓曰,皇天祖宗,默佑陰隲,大殿·中宮殿疹候,遄臻平復,此實有國以來所未有之大慶。告廟·頒敎陳賀等節,乃是國朝彝典,卽爲擇吉擧行,何如?傳曰,旣承慈敎,依此擧行。
洪義浩,以禮曹言啓曰,今此討逆慶科庭試,文武科放榜,以今十一月十二日推擇,啓下矣。聖候尙在調攝中,以權停例磨鍊擧行之意,敢啓。傳曰,知道。
壬戌十一月初八日午時,上御熙政堂。藥房入診入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,待敎李敎信,以次進伏,醫官金光顯·朴春源·李惟鑑·秦泳·玄必采·吳仁豐·卞·李惟鐸·柳曾模·丁希泰·趙宗協·安載述·金時中,以次進伏於楹外訖。龍輔曰,夜間聖體調攝,若何?上曰,咳嗽少減,故寢睡亦善爲之矣。龍輔曰,口味,何如?上曰,別無顯勝矣。龍輔曰,醫官入診,似好矣。上可之。時中等進前診候。上曰,大便,夜下二次而稍滑,小便則一樣矣。秉鼎曰,水刺數進而少爲進御,似好矣。時中奏曰,脈度左右三部,比昨尤勝,少無數意矣,大便之滑下,此是消㿀後吉症,似不必如何矣。宗協入診後,仍奏曰,脈候甚調均,今日尤勝於昨日矣。上曰,自今日藥院直宿撤罷,使之輪直,可也。龍輔曰,諸節雖臻康復,此時豈可徑先輪直乎?退出後,當以口啓仰請勿罷矣。命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
朝廷二品以上單子問安。答曰,知道。
大王大妃殿進御加味養胃湯前方中,陳皮·人蔘,各加五分,加杏仁七分,自今日一貼式煎入事,榻前下敎。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
傳于朴宗輔曰,藥房入診,領議政同爲入侍。
金達淳啓曰,吏曹郞廳來言,新恩政事,取稟。傳曰,當日爲之。
有政。吏批,判書徐邁修疏批未下,參判李翊模進,參議任希存進,行都承旨金達淳進。以沈兢之爲敦寧主簿,洪羲玄爲明陵別檢,尹悌東爲靑松府使。
再政,掌樂主簿單黃明漢,文科甲科第一人,活人別提單朴禮綱,武科甲科第一人。
兵批,判書李祖承病,參判金羲淳病,參議尹序東入直進,參知金明淳病,左副承旨權襈進,同知崔得梓,僉知吳應常,大護軍具世勣·曺允彬,護軍吳毅常,以上單付。
藥房口傳啓曰,臣等朝於診筵,伏承聖候一向萬安,益切慶忭,而晩後諸節,不可不詳察,暫許臣等率醫官入侍,千萬顒祝,惶恐敢啓。答曰,知道。與朝者一樣,卿等不必入侍矣。
以元有朋爲假注書。
朴長輿爲事變假注書。
以鄭元容爲假注書。
洪義浩,以禮曹言啓曰,卽接永陵參奉所報,則今十四日·十六日本陵忌辰祭享,兩官當爲備員,而令李永運呈辭在外,無以進參云矣。莫重祭享,兩官不可不備,本陵令李永運改差,其代,令吏曹以在京無故人口傳差出,以爲備員將事之地,何如?傳曰,允。
吏曹口傳政事,以盧爲永陵令。
洪義浩,以禮曹言啓曰,大殿·中宮殿疹候平復,告廟·頒敎陳賀取稟草記,傳曰,旣承慈敎,依此擧行事,命下矣。告廟頒敎陳賀吉日,令日官池景泌推擇,則今十一月十七日爲吉云,同日曉頭,先行告祭於宗廟·永寧殿·社稷·景慕宮,辰時頒敎陳賀,而大殿·大王大妃殿·王大妃殿·中宮殿·惠慶宮進箋陳賀,方物物膳,依前例封進事,知委京外,箋文頭辭,亦令文任撰出,而以大殿·中宮殿疹候平復之慶合撰,何如?傳曰,允。
諭右議政金觀柱敦諭疏批。罄悉予意,以卿平日體國之心,豈或一味巽讓,以備中書故例乎?不日簉朝,方切翹跂,卽因承宣之提奏,聞自郭外轉向江上,想緣旅次疎冷,移寓調息之計,而一步之稍遠,更覺悵失,噫今日之擔負義理,彌綸世道,捨卿伊誰?卿若體寡躬委毗之誠,遵慈聖勤懇之諭,則想不待予言之畢而幡然卽起,不俟終日。顧予靜攝之中,思卿益切,此際卿子登科,尤喜得人,玆布心腹之諭,兼申眷係之衷。卿其亟回遐心,須卽入城,庸副予日夕側席之望。同副承旨金銑製進。
壬戌十一月初九日午時,上御熙政堂。藥房入診,承候大臣同爲入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,領議政李時秀,原任直提學鄭大容,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·柳曾模·卞·安載述·趙宗協·金時中,以次進伏於楹外訖。時秀等曰,夜間聖體調攝,若何?上曰,一樣矣。時秀等曰,寢睡,何如?上曰,一樣矣。時秀等曰,咳嗽快減乎?上曰,姑未快止矣。時秀等曰,進御諸節,何如?上曰,思食之念,自昨日有之矣。龍輔曰,疹後食飮之節,不可不愼之矣。時秀曰,所經疹候,雖極平順,益加少愈之戒,是臣區區之望也。時或有起居之節乎?上曰,大便將下時,每爲起動矣。龍輔曰,醫官使之入診,何如?上曰,不必多數入侍矣。時中·載述進前診候訖,時中奏曰,脈候左右三部調均,今則快臻平復矣。龍輔曰,俄伏聞金魯忠問候之言,則慈殿感候,雖不至大段,稍有痰滯云,故湯劑,與醫官以此議定矣。上曰,依此爲之,可也。上曰,慈殿欲爲召見大臣,承史姑爲少退以待,府院君與提調,率醫官先退,可也。大王大妃殿垂簾入侍時,諸臣以次進伏訖。大王大妃殿敎曰,近以紅疹之大熾,每切顒祝之心,而大禮順成後,兩殿疹候,同在一時,而症亦平順,今至康復之境,豈有如此莫大之慶乎?祖宗默佑,皇天眷顧,欣喜之心,無以爲喩。時秀曰,皇天祖宗,果爲默佑而陰隲,兩殿症候,自初平順,日漸康復,此是國朝四百年初有之事矣。大王大妃殿敎曰,無前之慶,又在於大禮之後,孤危之國勢,可以鎭安,而億萬年無疆之休,其自今伊始矣。時秀曰,然矣。此非但臣等歡抃之忱,八域民庶,其將手舞而足蹈矣。龍輔曰,外間亦未聞如此平順之症候,而發㿀消㿀之際,日氣之寒暖,各適其時,尤爲萬幸矣。大王大妃殿敎曰,祖宗篤佑,症候平順,日氣連好,事事皆適,雖閭巷之間,此是難得之事。況帝王家,如此大慶,實是往牒所無,欣幸何言?時秀曰,如此平順之症候,實所罕有矣。大王大妃殿敎曰,此是國朝四百年所無之慶,而症候一向平順,故果爲弛慮矣。時秀曰,湯劑之停止,今亦爲四日矣。大王大妃殿敎曰,以此孤危之國勢,三霜甫過,大禮順成而又有此大慶,曠蕩之典,何可已乎?承旨知此意,各道徒流案及刑曹·捕廳罪人,無論輕重,名下各書罪名以入,可也。此下敎,不當出文蹟,而其在導揚和氣祈天永命之道,宜有疏蕩之擧。丙申以後·庚申以後支屬之入於徒流案者及各道罪人之緣坐者外,未及啓下而年久滯囚者,無漏書入也。時秀曰,未及上徹而關係重罪者,似或有之矣。大王大妃殿敎曰,此則雖不緊急,待各道報來,大臣知入,可也。典獄·捕廳,亦有如此者,竝書入也。時秀曰,典獄則每上囚徒,似無未及啓下者矣。大王大妃殿敎曰,大臣詳問,竝一一書入,無使遺漏也。時秀曰,旣承下敎,徒流案外,中外未及啓下之重囚,當申飭書納矣。大王大妃殿敎曰,中宮殿疹候,先於大朝數日發㿀,故諸節今已快復矣。龍輔曰,伏聞當初發㿀不少云,蓋此症,多發則易爲差復矣。大王大妃殿敎曰,大殿咳嗽,近亦快解,欣幸何言?時秀曰,近則咳嗽漸至差勝,玉音亦淸,諸節已臻康復矣。大王大妃殿敎曰,欲諭欣喜之心,乃召見卿等矣。命退,諸臣以次退出。
上在昌德宮。停常參·經筵。
大王大妃殿誕日,大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上口傳問安。答曰,知道。大王大妃殿,單子問安。答曰,知道。內閣·政院·玉堂口傳朝問安。答曰,知道。朝廷二品以上單子問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
權襈啓曰,備邊司郞廳來言,今日賓廳日次,而朝廷問安相値,不得來會云矣,敢啓。傳曰,知道。
傳于朴宗輔曰,藥房入診,領議政同爲入侍。
鄭元容有頉,代以金鐮爲假注書。
朴長輿有頉,代以鄭義命爲事變假注書。
鄭義命在外,代以朴英載爲事變假注書。
藥房口傳啓曰,臣等朝於診筵,伏承聖候快復天和,區區下忱,尤不勝忭祝,而晩後諸節,更宜詳察,暫許臣等率醫官入侍,千萬顒祝,惶恐敢啓。答曰,知道。與朝者一樣,卿等不必入侍矣。
大王大妃殿,以承傳色口傳下敎曰,藥房三提調以下別單,卽爲書入。
大王大妃殿,以承傳色口傳下敎曰,賞典可考前例及政院所屬,亦爲書入。
以咸鏡監司李義弼狀啓,咸興府民家失火事,傳于朴宗輔曰,當寒失所可矜,結構奠接之方,廟堂別加嚴飭。
朴宗輔,以戶曹言啓曰,舊遺在,依己卯年例蕩減事,命下矣。取考己卯謄錄,則蕩減石數爲三千四百七十五石,故庚子餘遺在一千三百六十四石十一斗一升九合五夕,辛丑遺在中二千一百十石三斗八升五夕,分排各貢,蕩減實數別單書入之意,敢啓。傳曰,知道。
洪義浩,以禮曹言啓曰,今十一月初十日大王大妃殿誕日,諸道所封賀箋中,熙川郡守張夢說,橫城縣監田義顯,雖非應封官,以別軍職封箋矣。一體看審捧入之意,敢啓。傳曰,知道。
以咸鏡監司李義弼狀啓,薦新生靑魚·生瓜魚,限內不得封進,惶恐待罪事,傳于洪義浩曰,勿待罪事,回諭。
壬戌十一月初十日午時,上御熙政堂藥房入診,承候大臣同爲入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,領議政李時秀,一直提學李始源,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·卞·柳曾模·趙宗協·安載述·金時中,以次進伏於楹外訖。時秀等曰,夜間聖體調攝,若何?上曰,一樣矣。時秀等曰,寢膳諸節,何如?上曰,一樣,而思食之念,與昨無加矣。龍輔曰,醫官待令,使之入診,何如?上曰,不必多數入侍矣。時中·載述進前診候仰瞻訖,時中奏曰,眼精快差,脈度左右三部調均,比昨日尤勝矣。秉鼎曰,山査茶,時時進御,則似好矣。上曰,今則無口渴,不必進茶矣。龍輔曰,山査茶,有消食治蛔之功,間間進御,則甚好矣。上曰,然則煎入,可也。時秀曰,中宮殿諸節,已臻康復,慶幸實爲萬萬矣。泳等曰,伏聞時中診候之言,則諸節一如昨日,今日湯劑,亦不當進御矣。上曰,丸劑不可進御乎?泳等奏曰,今日則日候甚寒,稍待明間日氣之快解,安神丸進御,似好矣。龍輔曰,藥房提擧,旣爲輪直,則醫官亦使之輪直,何如?上曰,依此爲之,可也。上曰,領府事明日如入來,入參於診筵之意,傳之,可也。命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。朝廷二品以上單子問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
傳于朴宗輔曰,藥房入診,領府事·領議政同爲入侍。
傳于洪義浩曰,朝廷問安,自明日間爲之。
藥房口傳啓曰,臣等朝於診筵,伏承聖候一向萬安,益切慶忭,而晩後諸節,更宜詳察,暫許臣等率醫官入侍,千萬顒祝,惶恐敢啓。答曰,知道。與朝者一樣,卿等不必入侍矣。
事變假注書朴長輿書啓,臣敬奉聖諭,馳往傳諭于西部西江坊下中里契右議政金觀柱所住處,則以爲臣於目下所叨,有萬分難冒之義,無一毫可膺之望,故頃陳肝血之懇,冀蒙體諒之恩。及承批旨,大失所圖,臣方心隕膽墜,益無容措。玆者近侍之臣,又臨宣諭旨,所以誨牖臣責勉臣者,諄複懇摯,愈往愈隆,是何微忱之未格天聽,一至於此也。臣於是惶駭震慄,實欲鑽地以入而不可得也。臣於疾病迷錯之中,雖欲敷露危悃之一二,勢亦末由,當俟病勢少間,收召驚魂,謹以文字,申暴前懇云矣,敢啓。答曰,知道。
以全羅監司韓用龜狀啓,古阜郡民家失火事,傳于朴宗輔曰,當寒失所可矜,結構奠接之方,廟堂別加嚴飭。
洪義浩,以吏曹言啓曰,新除授果川縣監李儒亨呈狀內,矣身與本道都事朴孝成,有親査應避之嫌,在法當遞,卽速入啓遞改云。守令之與本道都事相避,載在法典,果川縣監李儒亨,改差,何如?傳曰,允。
洪義浩,以禮曹言啓曰,大殿·中宮殿疹候平復,頒敎陳賀,以今十七日推擇,啓下矣。聖候今已平復,而尙在調攝中,節目,以權停禮磨鍊以入之意,敢啓。傳曰,知道。
洪義浩,以議政府領左相意啓曰,卽見檢詳金邁淳呈狀,以爲身病猝重,時日之內,勢難察任云,今姑改差,何如?傳曰,允。
權襈,以兵曹言啓曰,因刑曹草記,今番慶科庭試初試時攔入朴始榮·林時春,依律文,令兵曹降定水軍事,啓下矣。攔入罪人朴始榮,黃海道豐川府水軍充定,林時春,全羅道古阜郡水軍充定,竝定驛子押送之意,敢啓。傳曰,知道。
李溏,以義禁府言啓曰,卽接月令醫員金宗漢手本,則以爲時囚罪人趙煐,素患痰癖之餘,屢日冷處,積氣上衝,飮食不下,泄瀉添劇,眩暈時作,洪勉謙,素有風症,冷處多日,四肢不仁,添傷痢疾,度數無常,轉側須人,勺水難下,目今病勢,俱有難救之勢云。自前罪人病勢危重,則一邊保放,一邊草記,曾有定式矣。趙煐·洪勉謙,姑爲保放之意,敢啓。傳曰,知道。
壬戌十一月十一日辰時,上御熙政堂。藥房入診,承候大臣同爲入侍時,都提調徐龍輔,提調李秉鼎,副提調朴宗輔,記事官趙晉和·趙雲翊·徐有恂,領中樞府事李秉模,領議政李時秀,以次進伏,醫官金光顯·朴春源·李惟鑑·秦泳·玄必采·吳仁豐·李惟鐸·丁希泰·卞·柳曾模·趙宗協·安載述·金時中,以次進伏於楹外訖。秉模等曰,夜間聖體調攝,若何?上曰,一樣矣。秉模等曰,中宮殿諸節,一向康寧,今番慶忭之忱,實是往牒所無之事矣。龍輔曰,寢睡諸節,若何?上曰,一樣,而咳嗽雖未快止,比昨亦爲少減矣。龍輔曰,口味,何如?上曰,一樣矣。中蒸飯,自藥房製入,則自內當煎進矣。龍輔曰,醫官使之入診,似好矣。上可之。時中等進前診候訖,仍奏曰,脈度左右三部調均,一如昨日,湯劑與丸劑不必進御矣。龍輔曰,提調有貴事矣。仁元聖母痘候時,提調之曾祖故重臣彦綱,以提擧直宿,大王大妃殿水痘時,提調先重臣昌壽,以提調直宿,今此中宮殿疹候時,提調直宿,事甚稀貴矣。秉鼎曰,壼殿痘疹,卽國朝三有之慶,而臣之三世,適以提擧連參,私心榮幸,無以狀達。上曰,誠貴矣。命書榻敎曰,惠慶宮進服加減歸脾湯,自明日停止。命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
傳于洪義浩曰,禮兵房承旨,率新恩入侍。
大王大妃殿,傳于洪義浩曰,侍藥廳都提調左議政徐龍輔,別入直永安府院君領敦寧府事金祖淳,各內廐馬鞍具一匹面給,子壻弟姪中一人,初仕除授,豹皮一令·田二十結·奴婢各五口賜給,別入直判敦寧府事朴準源加資,子壻弟姪中一人,初仕除授,豹皮一令·田二十結·奴婢各五口賜給。提調行工曹判書李秉鼎,副提調行左承旨朴宗輔竝加資,廐馬一匹面給,豹皮一令·田十五結,奴婢各四口賜給。注書趙晉和,上下番翰林趙雲翊·徐有恂,竝六品遷轉。入直醫官監牧官金時中,守令除授。安載述,罪名蕩滌,實職調用。別提趙宗協,監牧官作窠差送。前縣監秦泳,庚戌以後,至今待令,加資,熟馬一匹面給。李惟鐸,東班職調用。首醫金光顯加資,守令除授,田十結·奴婢各二口賜給。李惟鑑·玄必采·吳仁豐·丁希泰·柳曾模,竝加資。卞,自庚戌效勞甚多,監牧官作窠差送。別掌務官方禹疇,掌務官金檖·玄在德,竝加資。本院別入直醫官朴明逵·朴春源·卞觀海,竝加資。輪回別入直醫官秦東秀等五人,本院別入直醫官金進源等七人,各熟馬一匹賜給。問安進醫官李玄圭等十三人,各兒馬一匹賜給。藥色書員二,各書題除授。掌務書員二,差備待令書員四,湯藥書員四,各從自願免賤。使喚書員以下,竝限己身免役。其餘下人等,令該曹,米布從厚題給。
大王大妃殿,傳于洪義浩曰,議藥廳都提調左議政徐龍輔,別入直永安府院君領敦寧府事金祖淳,各內廐馬鞍具一匹面給,子壻弟姪中一人,初仕除授,豹皮一令·田二十結·奴婢各五口賜給。別入直判敦寧府事朴準源加資,子壻弟姪中一人,初仕除授,豹皮一令·田二十結·奴婢各五口賜給。提調行工曹判書李秉鼎,副提調行左承旨朴宗輔,竝加資,廐馬一匹面給,豹皮一令·田十五結·奴婢各四口賜給。注書趙晉和,上下番翰林趙雲翊·徐有恂,竝六品遷轉。入直醫官監牧官金時中,守令除授,安載述,罪名蕩滌,實職調用。別提趙宗協,監牧官作窠差送。前縣監秦泳,庚戌以後至今待令,加資熟馬一匹面給。李惟鐸,東班職調用。首醫金光顯加資,守令除授,田十結奴婢各二口賜給。李惟鑑·玄必采·吳仁豐·丁希泰·柳曾模,竝加資。卞,自庚戌效勞甚多,監牧官作窠差送。別掌務官方禹疇,掌務官金檖·玄在德,竝加資。本院別入直醫官朴明逵·朴春源·卞觀海,竝加資。輪回別入直醫官秦東秀等五人,本院別入直醫官金進源等七人,各熟馬一匹賜給。問安進醫官李玄圭等十三人,各兒馬一匹賜給。藥色書員二,各書題除授。掌務書員二,差備待令書員四,湯藥書員四,各從自願免賤。使喚書員以下,竝限己身免役。待令醫女蓮蟾等四,從自願免賤。使喚醫女蘭花等,三米布題給。其餘下人等,令該曹,米布從厚題給。
大王大妃殿,傳于洪義浩曰,聞提調曾祖故重臣及先重臣,辛卯·己卯兩年,皆以藥院提擧,效勞於議藥廳云。三世以此任被賞典,事不偶然,豈可不特示稀貴之意?藥房提調行工曹判書李秉鼎,子壻中一人,初仕調用。
大王大妃殿,傳于洪義浩曰,今番賞典事,雖兼兩廳,毋得疊受。
藥房口傳啓曰,臣等朝於診筵,伏承聖候一向萬安,區區下情,尤切忭祝,而晩後諸節,更宜詳察,暫許臣等率醫官入侍,千萬顒祝,惶恐敢啓。答曰,知道。與朝者一樣,不必更診矣。
洪義浩,以內醫院都提調·提調意啓曰,今番賞典中,有掌務官玄在德加資之命矣。在德,未經準職,何以爲之?敢稟。傳曰,準職除授。
大王大妃殿,傳于洪義浩曰,政院吏隷及所屬,令該曹,米布分等題給。
洪義浩啓曰,今十七日陳賀頒敎文,當爲製進,藝文提學黃昇源,待明朝牌招,何如?傳曰,允。
壬戌十一月十二日辰時,上御熙政堂。藥房入診入侍時,都提調徐龍輔,提調李秉鼎,副提調朴宗輔,假注書金鐮,記事官趙雲翊·徐有恂,檢校直閣李存秀,醫官秦泳·金時中·安載述·趙宗協,以次進伏,醫官金光顯·朴春源·李惟鑑·玄必采·吳仁豐·李惟鐸·丁希泰·柳曾模·卞,伏於楹外訖。龍輔等曰,夜間聖體調攝,若何?上曰,益勝矣。龍輔曰,寢睡與咳嗽,比前,何如?上曰,益勝矣。龍輔曰,重蒸湯飰進御後,諸節,更何如?上曰,別無如何矣。龍輔曰,一日幾次進御乎?上曰,午間二三次進御矣。命醫官進前。時中·載述入診後,時中等曰,脈候左右三部,一向調均,極爲安靜矣。龍輔曰,今日便道,何如?上曰,大便,今日姑未下矣。安神丸進御,不過一丸,雖無他症候,亦不可更爲進御乎?秉鼎曰,諸醫詳議進奏。泳等曰,脈體左右三部調均,往來又極安靜,夬爲復常。旣無昏睡之症,諸節又無所礙,則安神丸,亦不必進御矣。龍輔曰,仰瞻神氣益勝,仰聆玉音尤勝,萬萬喜幸矣。秉鼎曰,水刺後,茶飮進御,似好矣。上曰,何茶乎?泳等曰,三仙茶,似好矣。入山査神曲麥芽,其味亦好矣。秉鼎顧謂泳等曰,干茶進御,何如?時中曰,淡干茶,疹後不必進,三仙茶爲宜矣。秉鼎曰,水刺進御後,小小進御,好矣。上曰,茶飮,調入砂糖爲宜耶?時中曰,和糖多許,則雖異於淸,恐妨於蛔,略爲調味,則好矣。龍輔曰,近因金在昌身病,惠慶宮無承候之人,湯劑不得詳議以定,下情不勝悶鬱矣。上曰,然矣。秉鼎曰,大王大妃殿湯劑,前方極好,當至後日次,連爲製入,今日姑不議定矣。命退,諸臣以次退出。
壬戌十一月十二日午時,上御熙政堂。禮房承旨率文武新恩入侍時,右承旨洪義浩,右副承旨李溏,假注書金鐮,記事官趙雲翊·徐有恂,以次進伏訖。上曰,下番呼文科新來,宣傳官呼武科新來。有恂承命呼文科新恩,南宮玾呼武科新恩,塗墨進退訖,以榜次進伏戶外。文科新及第黃明漢·金魯鼎·洪起燮,各奏職姓名。上命魯鼎擧顔,仍敎曰,欲爲招見,以靜攝中,不得爲之。聞是侍下,特爲賜樂。武科新及第朴禮綱進前,奏職姓名,韓時哲等十人,立於庭下,各奏職姓名訖。命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。朝廷二品以上單子問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
傳于朴宗輔曰,藥房入診,領府事·領議政同爲入侍。
傳于洪義浩曰,禮房承旨馳詣永陵,奉審摘奸,局內諸陵,一體奉審以來。
傳于朴宗輔曰,政官牌招開政,賞典下批。
有政。吏批,判書徐邁修疏批未下,參判李翊模進,參議任希存進,右副承旨金銑進。以李東煥爲奉常正,吳淵常爲檢詳,李博載爲中部令,李重蓮爲固城縣令,金光顯爲果川縣監,判敦寧朴準源今加崇祿,行工曹判書李秉鼎今加崇祿,行左承旨朴宗輔今加嘉義,行護軍金光顯今加資憲,行護軍朴春源今加嘉義,行副護軍秦泳·李惟鑑·玄必采·吳仁豐·朴明逵·卞觀海今加嘉善,副司果丁希泰·柳曾模,副司正方禹疇·金檖今加通政,加資事,承傳,承文正字趙象基單付。
兵批,判書李祖承病,參判金羲淳病,參議尹序東入直進,參知金明淳病,左副承旨李溏進。副司果,趙晉和·趙雲翊·徐有恂竝單付。
洪義浩啓曰,左副承旨權襈,今日不爲仕進,卽爲牌招,何如?傳曰,許遞,前望單子入之。
承旨前望單子入之,洪秀晩落點。
李溏啓曰,行都承旨金達淳,資是嘉善,行左承旨朴宗輔,今加嘉義,座次有違格例,何以爲之?敢稟。傳曰,都承旨許遞。
藥房口傳啓曰,臣等朝於診筵,仰覲衣巾穆臨,伏承玉候益康,滿心欣忭,比昨尤切,而晩後諸節,更宜詳察,暫許臣等率醫官入侍,千萬顒祝,惶恐敢啓。答曰,知道。與朝者一樣,卿等不必入侍矣。
注書趙晉和陞六,代以曺錫正爲假注書。
傳于金銑曰,頒敎文中赦句添入。
金銑啓曰,頒敎文中赦句添入事,命下矣。某罪以下宥之乎?敢稟。傳曰,雜犯死罪以下竝宥。
金銑啓曰,頒敎文中赦句添入事,命下矣。藝文提學黃昇源,待開門牌招,何如?傳曰,允。
以咸鏡監司李義弼狀啓,進上生瓜魚·生靑魚,不得及期封進,惶恐待罪事,傳于朴宗輔曰,勿待罪事,回諭。
朴宗輔,以內醫院都提調·提調意啓曰,內醫方禹疇·金檖,旣已加資,御醫差下,何如?傳曰,允。
左議政徐龍輔箚曰,伏以皇穹垂隲,景運潛周,兩殿疹候,不日乃瘳,慶溢宗祊,喜騰區宇,肖愞動息,莫不鼓舞歡欣,恭獻山斗之祝。臣於是時,猥忝保護之列,入而覲玉體之日康,出則對廷僚而相賀,區區下忱,有倍於人。迺者我慈聖殿下,以止慈之大德,値曠古之盛會,飾喜之擧,靡不用極,恩誥寵齎,遍及於直宿諸臣,而臣之賤名,裒然濫廁於其間,臣誠惝怳悚蹙,莫省所以。夫臣而嘗藥,職分之當然,數日直宿,應行之舊例。伏況今番聖候,自初平順,旋復天和,此實於昭陟降,眷顧保佑之力,臣等有何可紀之勞,可言之績,而上駟皐比,田民蔭補,恩數便蕃,龍光焜耀。慈意雖出於廣慶,私心實愧於罔功,玆敢短箚陳籲。伏乞聖明,亟許收還,俾恩賞無濫,微分得安,不勝幸甚。取進止。答曰,省箚具悉卿懇。卿其勿辭,安心領受。仍傳于洪義浩曰,此批答,遣史官,傳諭。
前廣州留守金觀柱疏曰,伏以惟天惟祖宗,默垂眷佑,兩殿聖候,夬臻平復,候班間設,賀儀將擧,臣民蹈忭,中外同情。仍念臣頃承新命,心魂隕喪,略露寸牘,仰暴危悃,而未暇敷陳其一二矣。及承批旨,不惟未蒙體諒,迺者恩諭荐降,所以奬勵飭勉,愈往愈隆,字字句句,罔非愚臣萬不堪承者,臣於是戰震惕息,益無容措。噫,臣數十年屛廢田廬,不接人事,則其於長短本末,世或有不知者矣。粵自四五年來,猥被兩朝殊渥,周歷內外,超躐崇班,試之政理則茫不知頭緖,考其器識則最出於人下,其迂愚蠢劣,百無一取之狀,固已暴諸耳目而國人無不知之矣。況我聖上則哲之明,豈有不燭於斯乎?況今國勢岌岌,若涉無津,實如聖批之所諭,而安危所係,最在論相,則政宜十分難愼,妙簡其人,以救一半箇綴旒之勢,而乃以如臣之泥目塗耳,全沒省識者,擧而置諸具瞻之位,聽聞之駭惑,談議之沸騰,殆遍國中,則其所以上累聖德,下壞人心,爲如何哉?臣之無狀,雖不能一毫裨補於國事,若其素心,則不欲緣臣而致累聖德而壞人心,以蒙百世之罪咎矣,臣自承批諭以來,心膽若墮,如癡如狂,晝憂夜歎,全失常性,如復因循,未卽遞改,則幾何其不摧殘以死也?玆不得不疾聲更籲於天地父母之前,至於臣目下病狀,有不暇瀆陳。伏乞至慈,特垂哀愍,亟賜遞免,俾此垂盡之殘喘,獲延於晷刻之間,不勝大願。臣無任云云。答曰,省疏具悉卿懇。日來傾嚮,方切如渴,此際辭章又至,巽讓如前。以卿平日體國之心,何若是一向浼浼,以負予朝夕翹跂之望乎?顧今國勢之岌嶪,朝象之泮渙,實非一葦之可抗,而只賴如卿宿望,擔負義理,彌綸世道,猶可有一分捄濟之望,則卿何不念及至此,一味逡巡,以備中書之故例乎?矧予昔疾今瘳,不日視朝,卿須諒此至意,卽起入城,庸副予側席求助之望。同副承旨金銑製進。
壬戌十一月十三日辰時,上御熙政堂。藥房入診,領府事·領議政同爲入侍時,都提調徐龍輔,提調李秉鼎,副提調朴宗輔,假注書金鐮,記事官趙雲翊·徐有恂,待敎李敎信,領府事李秉模,領議政李時秀,醫官秦泳·金時中·安載述·趙宗協,以次進伏,醫官金光顯·朴春源·李惟鑑·玄必采·吳仁豐·李惟鐸·丁希泰·柳曾模·卞,伏於楹外訖。秉模等曰,夜間聖體調攝,若何?上曰,一樣矣。秉模曰,綱巾已爲進御,盥嗽亦已爲之乎?上曰,盥嗽則姑不爲之,而甚爲畓畓,故網巾則着之矣。秉模曰,中宮殿氣候,一樣萬安乎?上曰,然矣。龍輔曰,昨日新恩入侍時,出御上房,易觸風寒。在今愼攝之道,莫過於節飮食而愼風寒,進御網巾,亦爲太早,盥嗽姑不可爲之。至於梳櫛,則必待諸節夬復,元氣充實,然後始可爲之矣。重蒸湯飯進御之後,凡節更,何如?上曰,別無如何矣。三仙茶與山査茶無異矣。秉鼎曰,消食之功則有之矣。命醫官進前。時中·載述入診後,時中曰,脈候左右三部,極爲調均,與昨一樣,而尤爲安詳矣。泳等曰,今日安神丸,不必進御,三仙茶中神曲,味雖少澁,拔之則其力尤爲孟浪,依前製進爲好,但不必多飮,小小進御,尤好矣。龍輔曰,聖候今已康復,至有慈殿所下賞典。臣雖猥忝藥院,症候自初平順,臣等實無一分可記之勞,而錫齎至此,恩數太濫,私心惶蹙,有不敢冒受矣。上曰,所辭過矣。龍輔曰,前議藥同參安載述罪名,旣有蕩滌之命矣。事當以還屬本院之意,直爲草記,而見今議藥同參額數已滿,雖不得循例啓稟,係是入侍醫官,不可無闊狹,加設還屬,何如?上曰,依爲之。出擧條上命宗輔讀吏曹判書徐邁修疏,仍敎曰,領相見吏判疏乎?時秀曰,未得見矣。上曰,懸吐讀之。讀訖。上曰,批答何以爲之耶?秉模曰,未知情病之如何,而冢宰重任,恐不可輕遞矣。上曰,領相之意,何如?時秀曰,臣當此無前之大慶,不得不黽勉膺命,而旣不敢以見職自處,則今於詢問之下,不敢仰對矣。上曰,左相之意,何如?龍輔曰,首相旣不得仰對,則冢宰重任,遞仍當否,臣亦不敢仰對矣。上良久,命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
傳于洪義浩曰,傳香承旨馳詣宗廟·景慕宮,奉審摘奸以來。
藥房口傳啓曰,臣等朝於診筵,伏承聖候一向萬安,下情不勝欣忭,而晩後諸節,更宜詳察,暫許臣等率醫官入侍,千萬顒祝,惶恐敢啓。答曰,知道。晩後諸節,與朝者一樣,卿等不必更診矣。
傳于洪義浩曰,左右史甚苟艱,前後陞六上下番翰林四人,別兼春秋差下,使之輪回入番。
吏曹口傳政事,別兼春秋洪秉喆·金蓍根·趙雲翊·徐有恂,以上竝單付。
李溏,以左右捕盜廳言啓曰,武一所監試官李基慶·柳烇聯名箚子批旨內,劫奪代射罪人,事未前聞,萬萬可駭,紀綱之頹弛,何至於此?此不可尋常處之,逃躱三漢及作黨奪去之類,竝令捕廳刻期譏捕,嚴査草記事,命下矣。代射罪人林魯豐·宋文衡·朴尙浩等,一竝捉來嚴査,則林魯豐·宋文衡·朴尙浩等所供內,矣身不有科法之至嚴,肆然代射之罪,萬死無惜,而至於現捉移送秋曹之時,自場屋着枷出來,則同接諸人,威脅鎖匠,勒解枷杻,行到鐘樓街上,時値黃昏,故敢生逃躱之計,毆打獄卒,逃走隱避,今又致捉於捕廳,而至於同黨諸人,則柳相舜·沈泳之·李元彬·林魯膺·許鎜等五人云,故竝爲捉囚。宋文衡代射罪人李潤德,則本以全羅道全州人,逃躱之後,尙未捕捉,方自臣廳發送校卒,待其捉來,嚴査草記之意,敢啓。傳曰,知道。先捉人,移送法曹,照法嚴繩。
洪秀晩,以一所巡廳言啓曰,去夜初更五點量,犯夜人執捉,取考號牌,則武藝別監金禹積,而着白衣泥醉叫攘,擧措駭然,何以爲之?敢啓。傳曰,嚴棍放送洪秀晩以一所巡廳言啓曰,犯夜人武藝別監金禹積,依傳敎嚴棍十五度,放送之意,敢啓。傳曰,知道。
壬戌十一月十四日辰時,上御熙政堂。藥房入診入侍時,都提調徐龍輔,提調李秉鼎,副提調朴宗輔,假注書金鐮,記注官金致龍,記事官金喆修,二直提學金近淳,醫官秦泳·金時中·安載述·趙宗協,以次進伏,醫官金光顯·朴春源·李惟鑑·玄必采·吳仁豐·李惟鐸·丁希泰·柳曾模·卞,伏於楹外訖。龍輔等曰,夜間聖體調攝,若何?上曰,一樣矣。但夜來咳嗽,比前有加矣。龍輔曰,寢睡則穩便乎?上曰,然矣。龍輔曰,重蒸湯飯,連爲進御乎?上曰,連爲進御,而甚有厭症矣。龍輔曰,中宮殿調攝氣候,若何?上曰,一樣矣。命醫官進前,金時中·安載述入診後,時中曰,脈候左右三部,如前調均,極爲安靜,比昨一樣。夜間咳嗽之暫加,不過適然之事,脈候別無所見,湯劑·丸劑,不必更爲議定矣。上曰,郡主有病患出送,趙宗協審視,可也。宗輔曰,永陵兩次忌辰祭時,先朝或再遣承旨,或分遣承史,今番則何以爲之乎?上曰,史官進去,可也。命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。朝廷二品以上單子問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。
大王大妃殿·王大妃殿·中宮殿·惠慶宮·嘉順宮藥房口傳問安。答曰,知道。
傳于朴宗輔曰,藥房入診,領府事·領議政同爲入侍。
洪秀晩啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
洪義浩啓曰,別兼春秋洪秉喆·金蓍根·趙雲翊·徐有恂,竝卽牌招,以爲推移入直之地,何如?傳曰,允。
洪義浩啓曰,吏曹郞廳來言,承旨及臺諫有闕,政事,取稟。傳曰,待明朝爲之。
金鐮奉命在外,代以金魯鼎爲假注書。
洪義浩啓曰,假注書曺錫正,身病猝重,勢難察任,今姑改差,何如?傳曰,允。
曺錫正有頉,代以洪起燮爲假注書。
藥房口傳啓曰,臣等朝於診筵,伏承聖候萬安,益切欣抃,而晩後諸節,更宜詳察,暫許臣等率醫官入侍,千萬顒祝,惶恐敢啓。答曰,知道。
大王大妃殿,傳于洪義浩曰,侍藥廳議藥廳承傳色洪命福,別入侍中官梁大宜,竝加資,熟馬一匹面給,子孫弟姪中一人除職。入侍中官李元碩·黃泰文·李潤碩·蔣良臣·金命甲,竝加資,熟馬一匹賜給。燈燭內官姜聖輔·崔太鍰·金昌器·安廷潤,差備內官李時興·安如磐·全道文·鄭文裕·裵益明·郭喜完·竝熟馬一匹賜給,所任中陞敍。傳命司謁白景采·尹得運,司謁趙廷舜·金廷相,熟馬一匹賜給。別監九人,令該曹,米布磨鍊題給。
洪義浩,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
洪義浩,以禮曹言啓曰,大殿·中宮殿,疹候平復,權停例領敎陳賀時,大王大妃殿·王大妃殿·中宮殿·惠慶宮,百官進致詞箋文·表裏儀註,直爲書入各殿宮之意,敢啓。傳曰,知道。
洪秀晩,以備邊司言啓曰,本司有司堂上金達淳,時無職名,令該曹口傳付軍職,何如?傳曰,允。
兵曹口傳政事,護軍單金達淳。
李溏,以左右捕盜廳言啓曰,宋文衡代射逃躱罪人李潤德,發送校卒於全羅道全州府,捉來嚴査,則所供內,矣身不有科法之至嚴,肆然代射之罪,萬死無惜,而至於現捉,自場屋着枷,移送秋曹之時,林魯豐同接諸人,威脅鎖匠,勒解枷杻,行到鍾樓街上,則時値黃昏,林魯豐·林魯膺兄弟及其矣同接數三人,毆打獄卒,次次逃走,故矣身亦爲逃走,下往全州矣,今爲致捉,到此地頭,無辭遲晩云矣,敢啓。傳曰,知道。移送秋曹,照法嚴繩。
李溏,以左右捕盜廳言啓曰,謹依草記批旨,武一所代射罪人林魯豐·宋文衡·朴尙浩,同黨諸人柳相舜·沈泳之·李元彬·林魯膺·許鎜等八人,移送秋曹之意,敢啓。傳曰,知道。
壬戌十一月十五日辰時,上御熙政堂。藥房入診,領府事·領議政同爲入侍時,領中樞府事李秉模,領議政李時秀,都提調徐龍輔,提調李秉鼎,副提調朴宗輔,假注書曺錫正,記事官金致龍·鄭宗顯,待敎李敎信,醫官秦泳·趙宗協·安載述·金時中,以次進伏,醫官金光顯·朴春源·李惟鑑·玄必采·吳仁豐·丁希泰·柳曾模·李惟鐸·卞,以次進伏於楹外訖。秉模等曰,夜間聖體調攝,若何,而咳嗽之節,漸有差勝之效乎?上曰,比昨差勝矣。秉鼎曰,朝因府院君,伏承聖候咳嗽之節,已臻差復,下情不勝欣忭矣。上曰,去夜便道頗澁,欲放未放矣。龍輔曰,醫官使之入診乎?上可之。載述·時中入診訖,還就其次,與泳議定湯劑當否,泳奏曰,脈候三部,一向調均,寢睡·水刺,亦無損節,則便道之少澁,乃是一時適然之候,而與便道之不利有異,湯劑·丸劑,別無可以議定者矣,上命退,諸臣以次退出。
壬戌十一月十五日申時,上御熙政堂。藥房入侍時,都提調徐龍輔,提調李秉鼎,副提調朴宗輔,假注書金魯鼎,別兼春秋趙雲翊·徐有恂,待敎李敎信,醫官金光顯·李惟鑑·秦泳·玄必采·吳仁豐·丁希泰·柳曾模·李惟鐸·卞·趙宗協·安載述,以次進伏訖。龍輔曰,午間聖體調攝,若何?上曰,一樣矣。龍輔曰,薄荷煎水,連嗽口中乎?上曰,連爲嗽之,而舌上針刺多出,今則安神丸進御似好耶?龍輔曰,進御安神丸,似無妨矣。別無他症,今則不必診候,使諸醫議進安神丸當否似宜。上可之。龍輔曰,大便,何如?上曰,今日一次如前利下矣。泳·載述·宗協曰,湯劑·丸劑,不爲進御,爲日已久。舌上針刺,不過上焦微熱,金銀花·竹葉茶,調大安神丸三分二,臨臥時進御似穩當耳。上曰,中蒸飯,不必自藥房炊來矣。又敎曰,舌上略有白苔矣。泳等曰,薄荷水,連嗽口中,安神丸進御,則白苔·針刺,自當卽瘳矣。近日日候頗解,房堗不必過溫矣。龍輔曰,大王大妃殿湯劑,俄已議進,而惠慶宮問安,以金在昌久未承候之故,醫女所傳不分明,明日問安後,更爲議定湯劑矣。命書榻敎曰,進御金銀花茶,調安神丸一丸入之。又命書榻敎曰,大王大妃殿進御加味養胃湯停止,加味六君子湯,自明日一貼式煎入。仍命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。比昨一樣,卿等不必入侍矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
傳于洪義浩曰,內閣·政院·玉堂問安,間日爲之。
傳于洪義浩曰,禮房承旨馳詣社稷·宗廟·永寧殿·景慕宮,奉審摘奸以來。
有政。吏批,判書徐邁修疏批未下,參判李翊模進,參議任希存病,右承旨洪義浩進。啓曰,判書徐邁修疏批未下,參議任希存病不來,小臣獨政未安,何以爲之?敢稟。傳曰,仍爲之。
以林蓍喆爲承旨,鄭來百爲執義,朴瑞源爲司諫,任厚常爲獻納,沈鎜爲校理,元在明爲副修撰,徐美修爲同義禁,金啓河爲吏曹正郞,朴宗球爲監察,中官李元碩正憲今加崇政,黃泰文·李潤碩嘉義,今加資憲,蔣良臣嘉善,今加嘉義,侍藥廳·議藥廳入直中官洪命福通政,今加嘉善,侍藥廳·議藥廳承傳色中官金命甲通訓,今加通政,侍藥廳·議藥廳入侍中官以上,加資事,承傳。
再政。以金時中爲果川縣監。
兵批,判書李祖承病,參判金羲淳病,參議尹序東病,參知金明淳入直進,同副承旨洪秀晩進。僉知單李近胄,大護軍單金光顯·朴春源,護軍單秦泳·李惟鑑·玄必采·吳仁豐·朴明逵·卞觀海,副護軍權襈·丁希泰·柳曾模·方禹疇·金檖竝單付。
洪秀晩啓曰,醫官朴春源,陞資嘉義,而今日政事,吏曹誤以資憲送西,至付大護軍矣。原單子,今方改付標以入,而臣之矇然不察,不勝惶恐。當該吏曹堂上,不可無警,推考,何如?傳曰,允。
洪起燮有頉,代以李在嵩爲假注書。
金魯鼎有頉,代以徐永輔爲假注書。
藥房口傳啓曰,臣等朝於請診之啓,伏承不必入侍之批旨,仰認聖候一向萬安,下情益切欣忭,而安神丸進御之後,諸節不可不更爲詳察,暫許臣等率醫官入診,千萬顒祝,惶恐敢啓。答曰,知道。
傳于洪義浩曰,卿宰,侍從罷散人敍用,仍令該曹口傳付軍職。
兵曹口傳政事,護軍金啓洛·李仁秀,副護軍李周顯,副司果申·李顯道·任㸁·李東萬·沈普永·姜世揆·李基慶·柳烇·金邁淳,竝單付。
兵曹,以吳毅常爲禁衛中軍。
洪義浩,以吏批言啓曰,新除授果川縣監金光顯呈狀內,矣身年今六十九矣,年限已過,則其在法典,不敢冒赴,卽爲入啓遞改云。堂上守令之以六十七歲爲限,載在法典,改差,何如?傳曰,允。
洪秀晩,以左右捕盜廳言啓曰,謹依草記批旨,宋文衡代射罪人李潤德,移送秋曹之意,敢啓。傳曰,知道。
判敦寧朴準源疏曰,伏以邦籙無疆,兩殿疹候,不日平復,此誠國朝四百年未有之大慶也。喜氣歡聲,洋溢區宇,蹈舞攢頌之心,曷有其已?仍念臣於是際,以直宿之勞,厚蒙恩賞,加秩蔭子,侈以土地臧獲,臣子宗輔,又以職兼嘗藥,旣陞一資,便蕃之錫,亦復如之,瞻聆照爛,曠絶今古,固知我慈聖,當此無前之慶,所以志喜而推廣之者,出尋常萬萬如此。然臣之直宿,已多年于玆,則在今日,固無足以別加稱道者。夙夜承候,周旋伏侍,卽賤臣地分內事,而矧惟祖宗眷佑,神明持護,聖候平順,遄臻天和,欣祝之心居先,而翔矧之憂反弛,則尤安有絲毫之勞,尺寸之功,可以貪天而冒賞者乎?假使眞有可紀之端,在臣道理,猶將跼蹐驚惶,思效循墻之義,今乃罔功蔑勞,夤緣倖會,父子同受上賞,盈盛之災,理所必招。以殿下愛欲生之聖意,豈待老臣之自陳衷懇而始垂㦖憐也?凜恧之極,疾聲控籲。伏乞聖慈,察臣非飾之言,亟稟東朝,收還恩賞,以安賤分,不勝大願至祝。臣無任云云。答曰,省疏具悉卿懇。卿其勿辭,安心領受,卽爲肅命。仍傳曰,此批答,遣史官,傳諭。
吏曹判書徐邁修疏曰,伏以天地合德,日月竝明,舟梁之大禮叶吉,彤管之女史紀元,嵩呼殿陛,慶溢宗祊。臣以此時,幸忝董事,自切忱誠之懽忭,不量筋力之衰鈍,首尾數朔,隨諸僚後,而群情子來,百工期辦程能,督役無煩,臣等榮之云乎,勞何有焉,而賞典之下,臣名亦在其中。聖恩雖出按例,臣心實愧罔功,僭猥是懼,不敢遽請收還,而古明王惜繁纓之義,竊爲聖朝誦之。仍伏念臣於銓任,宜遞也亦已久矣。言病而不得遞,言老而不得遞,言情勢而竝不得遞,則自惟世臣體國之道,當以先公後私爲四字符。臣雖生晩,亦嘗聞前輩之出處矣。去就之節,必貴雍容,報效之念,常先廉防,斟酌乎事會之輕重,眷係乎時勢之險夷者,實出忠愛之同情,而未暇恤其一身之利害而已。況臣受恩罔極,致位至此,方當國有大慶之日,豈敢以本職之求遞,尙或逡巡於都監兼銜哉?是以引入之餘,忽復出脚,赴衙參政,略不持疑,則惜臣者閔其淟涊,誚臣者笑其郞當,而若臣之所以自解者,進退之大閑旣定,小德出入,不須問也。今焉事役竣矣,分義伸矣,至是而猶且遲徊顧望,不卽引去,則非但目下傴僂之狀,羞搢紳而駭瞻聆,竝與從前求遞之說而都不免爲飾辭邀寵之歸,臣縱焦唇弊舌,何由自脫於嗤點之物議哉?且臣乞休之懇,歲將周矣,年至而引禮,雖與年未至而告退者處義不同,而亦須三辭而一揖,逬閒而避要,然後人信其世情之齟齬,而浮沈之蹤跡,亦可以相忘於江湖。臣顧不然,長縻睢盱之場,屢行京察之政,而每以休致二字,漫作章疏間備例之話欛,此其不誠之罪,固難望其孚感天聽。然臣則無似,問其齒則八耋之年也,論其位則六卿之長也,語其陳請之數則不一不再而連章疊牘矣。昔在皇朝盛際,都御史張純奏曰,古禮七十致仕,所以優崇老成,且開知足之端也。竊見內外文官,有踰厥紀,亦或年及者,在公日少,請急時多,百務之曠廢,比甚而間有畏淸議乞致仕。吏部又以精力未衰,奏留之,彼此相蒙,防範如掃,乞申明古禮,俾各自陳,詔從之。嗚乎,當時懋實之政,禮下之風,至今想像,猶令人激感興起,而我朝所以取法措治者,果不在於皇朝歟?片葉風籜,奚損鄧林之攢植,隻鳧雲擧,豈虧渤海之游泳?其可爲臣一人,蔑關重之行止,使士夫之名節,無賴於砥礪,朝廷之擧措,有譏於苟且哉?臣今求遞念急,乞身次之,寤寐至願,有如飢渴。多少官師之規警,未必添臣之情勢,而近來堂奏臺疏中,泛論銓注,以臣自歉之心,殆若箚着於臣,則瓜熟防滿之際,此又足爲促去之一端。退自賀班,齋沐治疏,仰冀仁天之垂憐者,蓋亦積費商量,而非出於萬一之得已。伏乞聖慈,俯軫銓地之不可曠,名檢之不可壞,亟許臣所辭見識,仍推帷蓋之恩,夬副懸車之請,俾臣視蔭餘景,獲逭於放倒昌披之咎,千萬血祝。臣無任屛營祈懇之至云云。答曰,省疏具悉。銓任許遞。
右贊成宋煥箕疏曰,伏以臣癃喘垂盡,坯蟄窮巷,今當頒慶之日,逖阻嵩呼之班,區區螻蟻之忱,無路自伸,瞻望踧踖,若無容措。不意玆者,敦諭忽降,十行諄複,其所期勉,有出尋常,臣雖在奄奄中,奉讀一回,自不禁感涕交頤而愧汗浹背也。臣竊自惟愛君寸誠,根於秉彝,銷鑠不得,雖緣疾病沈篤,一未趨膺恩命,而每聞聖上德學,惟日益新,則喜而忘食,近見仁天警告,式月斯生,則憂不能寐。今於綸音之下,豈不欲罄衷獻言,而見識淺短,精力惛耋,顧何能一一歷陳也?第竊聞朱子於寧宗朝,因冬雷之變,進箚曰,伏願陛下,克己自新,早夜思省,擧心動念,出言行事之際,常若皇天上帝,臨之在上,宗社神靈,守之在傍,懍懍然不復敢使一毫私意,萌於其間,以煩譴告,而又申飭中外大小之臣,同寅協恭,日夕謀議,以求天意之所在而交修焉,則庶乎災害日去而福祿日來矣。噫,其所以弭災之說者,不過本於人主之身耳,豈非所謂端出治之本,淸應物之源者耶?此似疎而實密,似易而實難,惟殿下念哉。賤臣固不足齒於備問之列,而苟可以强策病軀,則其何敢終孤眷遇之隆而自犯逋慢之誅乎?情勢到此,悶蹙益甚,誠不知措躬之所也。伏況臣所叨之職,貳公弘化,何等至重,而經年久辱於床簀中,其爲物情駭異,私分惶恧,當復如何哉?伏乞聖慈,俯垂矜諒,亟回召命,特許遞職,俾得安意溝壑,以畢餘生,千萬大幸,臣無任屛營祈懇之至云云。答曰,省疏具悉卿懇。前月敦諭,罄盡至意,惠然來思,惟日凝佇,巽牘又至,遐心莫回,所愧誠淺,尤增悵失。疏中所陳紫陽奏箚之辭,言懇意摯,予小子敢不佩服而銘誦之乎?間予有無妄之憂,幸賴陟降之默佑,殿宮之蔭庇,旋致勿藥之喜,勉循稱慶之擧,此時思卿,益勞予心。稍俟小間,講席行將開矣,非卿宿德而將何求助乎?卿若念及於此,想不以冬沍爲辭,幡然强起,其何可一味巽讓,固守東岡之陂乎?更願卽速登途,以慰我如渴之思。右副承旨金銑製進。
掌令宋穉圭疏曰,伏以臣冒辭憲職,未承兪音,區區微分,瀆擾是懼,遂自泯默,遽已經時,逋慢之罪,實所難逭,日夕懍惕,精爽飛越。忽於夢寐之外,敦諭乃降,辭旨猥隆,臣伏讀感泣,繼以惶惑。臣是何人,宜被重勘,而反叨異渥,一至此哉?噫,我殿下,以沖弱之齡,承艱大之業,憂勤兢惕之意,屢發於絲綸之間,凡爲臣子者,以其憂愛之忱,苟有尺寸之長,孰不願立於朝,思效絲毫之補?顧臣才識,若可以廁於備問之列,則何敢逡巡退縮,以圖自便,而況今聖上,遇災警懼,求助臣隣之際乎?臣自知甚明,自量甚審,其於所被聖諭,尤有所萬萬不敢當者矣。且臣,虛縻華銜於樵牧之社,使淸朝言責之任許久曠廢,竊恐此亦召災之一端,臣之罪戾,於是益大。臣固知冒昧趨造,一經睿鑑,則愚陋之狀,畢露無餘,不煩祈請,自當罷遣,而貞疾固已難醫,近又添腹浮新證,委席喘喘,若將就盡,雖欲强策而不可得,只自瞻望悶蹙而已。伏乞聖慈,曲加矜察,亟降指揮,收還召命,鐫削職名,以便公私,千萬幸甚。臣無任屛營祈懇之至云云。答曰,省疏具悉爾懇。月前敦諭,已罄側席之思,況今祖宗垂隲,昔疾今愈,診筵已撤,講席將開,緇衣之思賢益篤,谷駒之來思方佇。不料此際,巽章又至,遐心莫回,悵失之餘,尤愧誠意之未孚。爾雖以疾而爲辭,旣非耆艾之年,當有勿藥之喜,獨不念不仕無義之義,庸副予求助之至意乎?更敷尺牘之諭,庸替戔帛之禮,爾殊勉回高尙之志,俟間登途,無孤予如渴之望。同副承旨洪秀晩製進。
壬戌十一月十六日未時,上御熙政堂。藥房入診入侍時,都提調徐龍輔,提調李秉鼎,副提調朴宗輔,假注書洪起燮,別兼春秋洪秉喆·金蓍根,待敎李敎信,醫官金光顯·李惟鑑·秦泳·玄必采·吳仁豐·丁希泰·柳曾模·李惟鐸·卞·趙宗協·安載述·金時中,以次進伏訖。龍輔曰,午間聖體調攝,若何?上曰,昨日安神丸進御之後,舌苔及舌上針刺,果有分減,咳嗽亦差勝矣。龍輔顧醫官等曰,安神丸進御之後,上候舌苔·舌上針刺·咳嗽等節,漸臻差減,丸劑之連爲進御當否,爾等議定,可也。泳·宗協·載述·時中曰,上候旣有差勝之勢,則不必更爲議定他劑,金銀花·竹葉茶,依昨日調安神丸三分二,臨臥時連爲進御,似好矣。上曰,昨日所御安神丸,爲三分二有餘矣,而進御之後,進粥水刺順下,然後始乃就寢。此後則安神丸所調之茶,差早煎入,可也。秉鼎曰,山楂茶,連爲進御乎?上曰,時時進御矣,而漱口薄荷煎水,稍爲過多,此後則差少煎入,可也。龍輔曰,中宮殿調攝氣候萬安,臣等誠欣幸萬萬矣。命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,朝廷二品以上單子朝問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,來二十一日,朝參日次矣,敢稟。傳曰,停。
洪義浩啓曰,來二十一日,輪對日次矣,敢稟。傳曰,後日次爲之。
傳于朴宗輔曰,藥房入診,領府事·領議政同爲入侍。
傳于洪義浩曰,禮房承旨與禮曹判書,藥房入診,同爲入侍。
李溏啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
林蓍喆啓曰,吏曹郞廳來言,百官加下批政事,取稟。傳曰,當日爲之。
有政。吏批,判書未差,參判李翊模進,參議任希存進,行都承旨林蓍喆進。百官加下批,以徐邁修爲知經筵,右承旨洪義浩今加嘉善加資事,承傳,知經筵單趙鎭寬,同經筵單徐邁修。
兵批,判書李祖承進,參判金羲淳病,參議尹序東病,參知金明淳入直,同副承旨洪秀晩進。百官加下批,以吳泰賢爲副摠管,宋敏欽爲五衛將,金命淳爲五衛將,趙宗協爲順天監牧官,卞爲興陽監牧官,上護軍單徐邁修。
藥房口傳啓曰,臣等朝於診筵,伏承聖候一向萬安,下忱益切慶忭,而雪後寒劇,此時諸節,更宜詳察,暫許臣等率醫官入侍,千萬顒祝,惶恐敢啓。答曰,知道。與朝者一樣,卿等不必入侍矣。
林蓍喆啓曰,故領議政沈煥之諡號粘目,啓下矣。政官牌招開政,下批,何如?傳曰,待明朝牌招。
洪義浩啓曰,卽者副校理鄭魯榮,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
林蓍喆,以吏曹言啓曰,今此陳賀頒赦後,別歲抄,當爲稟旨書入,而去月十七日書入別歲抄,姑未啓下,故不得循例稟旨書入之意,敢啓。傳曰,知道。
朴宗輔,以戶曹言啓曰,中宮殿供上及宣飯所用各司元貢不足物種之不可不及今加定者,參考前例,與惠廳堂上相議酌定後,分道磨鍊別單書入,依此加定,而自今年九月初六日爲始,給價之意,分付宣惠廳,何如?傳曰,允。
洪義浩,以禮曹言啓曰,今此大殿·中宮殿疹候平復頒敎陳賀時,諸道所封方物中,自京廳封進方物,依例看品內入,而各道方物,亦依前例,待其齊到看品捧入之意,敢啓。傳曰,知道。
洪義浩,以禮曹言啓曰,今十一月十七日大殿·中宮殿疹候平復陳賀時,諸道所封箋文中,橫城縣監田義顯,雖非應封官,以別軍職封箋矣。一體看審捧入之意,敢啓。傳曰,知道。
洪義浩,以內醫院都提調·提調意啓曰,前果川縣監金光顯,旣遞外任,依例還屬本院,何如?傳曰,允。
洪秀晩,以兵曹言啓曰,今十一月十七日,武臣堂上朔試射日次,而陳賀權停禮相値,不得爲之之意,敢啓。傳曰,知道。
洪秀晩,以兵曹言啓曰,五衛將李宅永·秦泂,俱以身病猝重,時月之內,無望供職,呈狀乞遞。宿衛輪番之任,不可久曠,竝改差,何如?傳曰,允。
洪秀晩,以禁衛營言啓曰,本營千摠趙歧,身病甚重,勢難察任,改差,何如?傳曰,允。
洪秀晩,以御營廳言啓曰,本廳騎士將金敬身,受由下鄕,過限不來,事極駭然,爲先汰去之意,敢啓。傳曰,知道。
洪秀晩,以御營廳言啓曰,本廳哨官元在誠,身病甚重,勢難察任,改差,何如?傳曰,允。
李溏,以義禁府言啓曰,卽接月令醫員李章奎手本,則以爲時囚罪人李元八,屢月瘧疾,眞元大脫,飮啖全廢,氣息凜綴,實有難保之慮云。自前罪人病勢危重,則一邊保放,一邊草記,曾有定式矣。李元八,姑爲保放之意,敢啓。傳曰,知道。
領敦寧金祖淳疏曰,伏以皇天祖宗,默祐陰隲,我聖上疹候遄臻,勿藥之喜,爰及坤殿,同時平復,殿宮弭唯憂之念,宗防有益鞏之勢。此實國朝以來所未有之慶,蹈舞歡欣,八城同情。況臣夙夜於近密之地,獲覩玉體日康,酬接如常,區區攢祝之忱,曷有其極?臣於日前,伏見賞典下者,臣名亦參其中,天駟之駿,文豹之煥,田地臧獲之殷也,而又令其家人得以霑祿。有一於此,尙云稀世之寵章,而兼而有之,裒然在上,此果奚爲而致之哉?臣誠惝怳驚恧,無地自容。臣旣跡忝肺腑,義不敢偃處在家,一旬之直,卽不過職分常事耳,初無議藥之責,保護之勞,則豈可與藥院都相,均被首賞也。恩賞,朝家之重典,謬施則屑,辭受,君子之大防,冒承則僭,此固上下之所兢兢而不敢一毫放忽者也。臣故於筵席,猥陳必辭之義,而未蒙允可,退又反復思惟,終不得其承受之說,玆不得不冒入文字,仰瀆於靜攝之中。伏乞聖慈,俯諒微懇,仰稟東朝,亟命還收臣所被賞典,以安微分,千萬幸甚。臣無任瞻天祈懇之至云云。答曰,省疏具悉卿懇。卿其安心領受。仍傳于洪義浩曰,此批答,遣史官,傳諭。
副校理鄭魯榮疏曰,伏以天佑宗國,百祿鼎至,兩殿玉候,不日康復,賀儀載擧,百僚蹈舞,歡欣幸慶,大小同情。臣於此時,猥忝近列,日趨起居之班,粗伸慶忭之忱,區區犬馬之誠,有倍他人。臣纔自班序,退歸直廬,卽接家信,臣母素患痰癖之症,遇寒添劇,症形危篤,轉側須人,專伻急報,促令歸視。臣方寸煎灼,按住不得,玆敢忙陳短章,徑出脩門。禁直擅離,旣犯常憲此時瀆撓,尤合重譴。伏乞天地父母,俯垂矜諒,亟賜鐫改,以便救護,仍治臣罪,以肅朝綱,不勝幸甚。臣無任云云。省疏具悉。爾其勿辭救護。
敎中外大小臣僚·耆老·軍民·閑良人等書。王若曰,內院移直,綿一旬於起居,上穹降休,迓兩慶於康復,肆颺十行之明誥,庸答八方之懽情。顧予沖人,叨承丕緖,體周成訪落之意,思欲闡乎駿烈鴻圖,以魯聖愼疾之規,戒常存乎燕涓蠖濩,宵旰靡懈,怛篤豫逸之憂,寒暑交乘,益軫節宣之要。迺者紅疹之久熾,遽爾紫籞之浸干,念宮禁之深嚴,固知百靈之呵護,伊天地之流運,自致一氣之浸延。時則有壺度之彌留,偶然同寡躬之靜攝,冕迎之禮屬耳,纔行朝謁之儀,湯劑之議均焉,偕擧廷候之節。是謂天作之合,政須簪珥之良規,適玆時候之愆,遂同刀圭之對試,證候旣協於移直,藥餌庶效於同功。帝王家休徵自存,聖疹美疹之呈瑞,祖宗朝舊例是倣,侍藥·議藥之設廳,仰殿宮焦勞之心,予何安於床第?顧廷班趨造之列,閔其遑於簪紳。幸玆自天祐之辰,爰覩翌日瘳之喜,夬哉如雲消霧捲,鳳扆煥而天容怡,脫然喜心廣體康,翟褕光而陰化暢。蓂階之瑞旭方煦,百僚獻岡陵之禱,椒掖之徽音冞彰,九嬪頌福履之盛,猗歟國朝未有之慶,展也宗邦無疆之休。天時屬履長之期,政懋殷盤日新之警,官闈迓鼎至之福,竚見周紘歲獻之功。宗祊之景貺潛周,難遏對揚之群情,簾帷之喜氣方溢,曷副嘉悅之慈心?肆以廣慶志喜之規,誕擧稱賀播誥之典,膺邦家之鴻慶,寔荷無前之庥,推寰區之厖禠,宜思曠古之制。昭升裸薦,旣廟社之告虔,盡滌垢瑕,霈雷雨之作解。自本月十七日昧爽以前,除謀反大逆謀叛,子孫謀殺歐罵祖父母父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,雜犯死罪以下,徒流付處安置充軍,已至配所未至配所,已發覺未發覺,已決正未決正,咸宥除之。敢以宥旨前事相告言者,以其罪罪之。在官者各加一資,資窮者代加。於戲,運方啓於亨泰,物各遂於阜豐,域內敷馨香之治,永迓茀祿之滋至,宮中頌鍾鼓之樂,庶期江沱之化行,故玆敎示,想宜知悉。藝文館提學黃昇源製進。
壬戌十一月十七日午時,上御熙政堂。藥房入診,領府事·領議政·禮房承旨·禮曹判書同爲入侍時,都提調徐龍輔,提調李秉鼎,副提調朴宗輔,假注書徐永輔,別兼春秋洪秉喆·金蓍根,右承旨洪義浩,領中樞府事李秉模,領議政李時秀,兼禮曹判書李晩秀,醫官秦泳·安載述·趙宗協·金時中,以次進伏,醫官金光顯·朴春源·李惟鑑·玄必采·吳仁豐·丁希泰·柳曾模·李惟鐸·卞,以次進伏楹外訖。秉模曰,日寒如此,夜間聖體調攝,若何?上曰,一樣矣。龍輔曰,舌上針刺與白苔之候,亦有差勝之節乎?上曰,差勝矣。龍輔曰,今日日氣甚寒,安神丸,似不必依前進御矣。上曰,然。秉鼎曰,山査茶煎入,未知緣何症候而然乎?上曰,適然矣。龍輔曰,中宮殿調攝諸節,何如?上曰,一樣矣。龍輔曰,醫官使之診候,何如?上可之。載述入診訖,奏曰,左右三部調均,一如平常,別無熱候餘症矣。時中入診訖,奏曰,左右三部之調均,無異平常矣。龍輔謂泳曰,今日湯劑進御當否,議定,可也。泳曰,聖候諸節,已臻平常,而今日日氣甚寒,安神丸進御,姑爲停止,以觀數日動靜,似好矣。龍輔曰,醫官之言如此,安神丸,姑爲停止,似好矣。上曰,依此爲之,可也。又敎曰,提調·副提調率醫官,先爲退出。大臣·禮判,則大王大妃殿欲爲召接,與禮房承旨出,待戶外,可也。秉鼎·宗輔等先退,秉模等,與承史退待于戶外。大王大妃殿垂簾後,命諸大臣·禮判入侍。秉模等,與承史以次進伏訖。大王大妃殿敎曰,祖宗陟降,默佑我家,聖候康復,賀議載擧,慶幸之心,曷勝云喩?秉模曰,今番之慶,乃往牒所無之大慶也。八方臣民,蹈舞惟均,臣等之慶幸歡忭,何可勝達?大王大妃殿敎曰,此實我朝四百年初有之慶,懽幸之極,無以盡喩矣。秉模曰,陟降陰隲,慈聖保護,致此前古所無之大慶,臣等懽欣攢祝之誠,有難形達矣。大王大妃殿敎曰,上候不日康復,今至如常,莫非祖宗默佑之休,予於其間,豈有一毫保護之功乎?又敎曰,予當今日,嘉悅之心,不能自勝,豈可無表喜之擧乎?雖非親臨之時,亦有依親臨例爲之之事,予亦多見矣,禮房承旨加資,可也。仍下諺敎。義浩讀奏傳敎曰,今日陳賀,雖非親臨,如此大慶,不可不示廣慶之意,亦有已例,依親臨例,禮房承旨洪義浩,特爲加資。大王大妃殿敎曰,今日又有欲諭之事,召見大臣矣。貴主今年已十歲,封爵不可不議定。國朝故例,年至七歲,則擧皆加以封爵,而至今遲遲者,先朝謹愼之意,自別於他故也。今則年已十歲,且當此大慶之餘,封爵不可不及今議定矣。第貴主,與他貴主自別,乃先王一女,當宁一妹,其貴無比,嘉順宮又與他嬪宮自別,我朝兩班,以嬪入來者亦多有之,而皆未嘗備禮,至於嘉順宮則但不親迎而已,六禮幾皆盡備,其於內人承恩之類,豈不大異乎?嘉順宮所誕育,在男則惟主上,在女則惟貴主,封爵亦當視他自別。翁主之上公主之下,似當有可合之爵號,諸大臣之意,何如?秉模曰,臣學識鹵莽,未詳故事,無以仰對矣。時秀曰,臣於前史,未及詳考,不敢臆對矣。龍輔曰,慈殿聖意,臣等豈敢不仰度乎?下敎之意,有所折衷,而小臣未悉前史,但知王朝典例,則以遵行故事爲美而已。若論其貴,則聖上同氣也,貴何加焉?一字爵號之稍別,恐無加損,臣之賤見如是,故不敢不達矣。大王大妃殿敎曰,故事遵行,固爲美意,而律之故事,亦無此等前例,故予言如是矣。兩班入宮者,近世則有肅廟朝寧嬪,而寧嬪,只行揀擇而已,未嘗備禮。至於嘉順宮,則六禮雖不盡備,而儀章逈別,考諸故事,亦嘗有此例乎?苟或有之則可以按而行之,而今旣無之則豈可無別般議定之道乎,卿之所奏,意誠美矣,而嘉順宮入來時禮數,已是無前之例,則此亦當以無前之例講究,可也。在子惟我主上,在女惟此貴主,今當封爵,豈可無等分區別乎?予是婦人,有何知識,而爲此等說者,雖覺不安,然予不幸適當此時,有所斟量而發此言,豈可無商處之道乎?卿等更思之,可也。秉模曰,不敢知慈意欲加以何字,而臣旣未諳故事,難以臆對。貴主之與他自別,非敢不知,而旣無可據之例,則恐不可創出以對矣。時秀曰,慈敎聖意,豈敢不仰度,而旣無前例,恐不可遽改以他字矣。大王大妃殿敎曰,此固無前之例,而嘉順宮入來之禮,旣爲無前之例,予適不幸當此時,故所以如是縷縷耳。龍輔曰,至尊同氣,貴莫貴矣,豈可以爵號一字之更加,有所加損乎?只當遵依故例而行之而已。時秀曰,左相之言,是矣。大王大妃殿敎曰,禮數旣有自別,則其可與內人承恩之類,混而無別乎?秉模曰,下敎誠然,而旣無可據之例,則今何可創出乎?大王大妃殿敎曰,中原則無論妃嬪所生,都稱公主,而至於我朝,則明於分數,分稱公翁主,而分數旣欲明之,則於此亦豈可不明其分數乎?國初故事,則雖王妃所生,未必皆稱公主,或稱郡主,或稱翁主,或稱宮主,此等稱號,乃是官名,故或用於子孫,或用於後宮,原無定制矣。秉模曰,中朝之事,旣無以盡從,至於我朝,則旣以公翁二字,分別定號,事當遵此而行矣。大王大妃殿敎曰,予之此言,非欲稱公主也,又未必以宮主爲可也。於此之間,欲得允合稱號,相與議定矣。秉模曰,旣爲至尊同氣,則貴已極矣,何待爵號一字而有所輕重乎?大王大妃殿敎曰,卿等之言,非不然矣,予意則於其中,必欲明其分數也。宮字,旣與公翁字有異,則亦欲以此明其分數也。先朝聖意,凡於分數上甚明,故嘗以嘉順宮與他嬪宮有異之意,有所下敎矣,予旣有所嘗聞知於先朝聖意,故於此亦必欲明其分數。宮字若下於公字,則或可示其加別之意耶?龍輔曰,宮字乃麗朝稱號,而國初之事,多襲麗制,今不可考矣。時秀曰,宮字之意,臣未詳焉,語甚惶悚,而國初禮制未備之時,只遵麗制故也。其後旣有定制,行之累百年,則今何以遽改乎?一字之改定,無毫末加損,而但違於國制,願加三思焉。晩秀曰,臣職在典禮,不敢不仰陳賤見矣,慈殿聖意,豈敢不知,而大臣之言,實是經論也。一字之改定,旣無加損於尊貴,況今日之悠悠萬事,只是遵先王成憲爲第一道理,則輕改故制,豈不甚重難乎?大王大妃殿敎曰,予固無知識,而嘉順宮嘉禮時,若不備禮,則予亦豈有此言乎?寧嬪之時,曾不備禮,而嘉順宮嘉禮,旣與此異,則於古亦有三宮六嬪之禮矣。其所以待之者,特爲區別,不亦可乎?嘉禮時旣無所言,則今何可不爲稍別乎?天無二日,地無二王之義,予亦知之,而此事則異於此,只欲分數之稍別於尋常嬪宮之所誕也。無非無儀,乃是婦人之德,而予不幸當此時,旣有所見,故不得不有此商確矣。若但以大經大法言之,則固如卿等之所奏,而分數如此,終不可不明,恐不必爲防塞之事。時秀曰,大經大法之慈敎,已及之矣。臣等所奏,只知經法,則捨此而有何可奏乎?晩秀曰,國初多因勝國古制,或稱宮主,而宮字高下,今未可詳,則未知其以此而必有層等也。且貴不貴之別,未必係於此,而至於禮制之定,則只在於妃嬪二字之分焉,臣意則恐不必別有所加矣。大王大妃殿敎曰,予意則必欲明其分數,而嘉順宮,則自初挽止,每以爲不必如是,縷縷爲言。然予念先朝,每事明於分數,而殿宮之稱,旣別於妃嬪者,所以明其分數也。嬪宮之中,亦有貴賤,不可不明其分數,故一次與大臣議定,未爲不可矣。秉模曰,先朝分數甚明之敎,臣等豈敢不知而然乎?語未畢,大王大妃殿敎曰,當初嘉禮時,若依寧嬪例爲之則可矣,其時旣無一言而備禮矣。古亦有三宮六嬪,則殿外,又有左右宮,以備三宮故也。其視至賤宮人之承恩所生,豈可無分數之自別乎?國朝故事,旣無如此之嬪,而於今始有,則子女封爵之稱,亦當自今講定,作爲典禮,未爲不可也。秉模曰,此等事,關係雖似不重大,而若或推類以去,則將至於如何耶?臣意則恐不可如是爲之矣。時秀曰,一字之新定,實無加損,只遵典禮成憲而行之,極爲穩當矣。成憲所在,若或少違,則日後之弊,容有旣乎?大王大妃殿敎曰,旣屬初有之事則其所分別之制,亦當初有,豈至有後弊乎?秉模等默然良久。大王大妃殿敎曰,卿等更須商量也。若是王子,則固宜遵行成憲,而至於貴主之稱,雖小區別,有何弊哉?試以向日尊號事言之,袝廟後尊號,乃國朝成憲,而予則所處自別,故不得受之矣。仍掩抑下敎曰,予之一日冒居此位,常懷悚懼。蓋王大妃則世世固有,而大王大妃,豈是常有之位乎?先王若假以年,則予豈處此位乎?予之爲此言,雖近俗忌,甚似不經,不足聽聞於人,而予之不受尊號,蓋欲祈後日更無大王大妃之位故也。後世若無大王大妃之位,則尊號之受不受,更何援例乎?欲於後世更無此例者,乃予之苦心,而祖宗陟降,亦當俯燭予此心矣。此等典禮,亦或不遵,則況此小事,豈爲後慮乎?卿等必以爲予是婦人,故愛渠偏重,牽於人情而有此說也。予固鍾愛而如或害於禮制,則豈或爲此言也?予之意,只欲明其分數也,亦非關於國體之事也。當初旣已備禮迎嬪,至其生育,則反與內人後宮無所差別,可乎?予之意見,非曰自是,而此事實非大段關係,則卿等何如是固執乎?予雖婦人,平日性稟,發言之後,不欲中止,卿等須更思之。有過則改,固是當然,而此則異於是矣。秉模等默然俯伏良久。秉模曰,趨走承順,豈不爲恭,而我國培養有素,不敢以承順爲恭,惟以道理仰勉,臣等愚見,不敢承順矣。且四方之公議,至可畏也。此事若至承奉,則八方必皆瞠然,而其爲仰累慈德,亦不細矣。時秀曰,俄者以發言之後,不可中止爲敎,本事得失姑勿論,此等下敎,恐爲未安矣。辭敎雖曰已下,而如有可改者,則改之爲貴,豈可遂而不改乎?龍輔曰,辭敎已下者可改而不改之,則豈不未安,有欠於慈德乎?大王大妃殿敎曰,非是之謂也。嘉順宮生育,當與內人後宮,不可不別其分數,故有此說也。若其當改者,則豈有不改之理乎?微賤宮人之一時承恩,得一骨肉,則亦皆稱翁主,而嘉順宮之備禮迎入者,與彼無別,豈不未安乎?爲是之故,必欲改正可合之字,以爲分別而已。予但指此事也,豈或有事事不改之理乎?卿等之言,可謂但知其一也。龍輔曰,臣等雖甚無狀,區區忱誠,只欲致吾君爲堯·舜,仰慈聖如堯·舜。此時此事,豈可捨守經之論而別有所奏乎?日月之更,人皆仰之,今此慈敎,如蒙日月之更,則豈不有光慈德,而臣等亦豈不欽仰萬萬乎?慈敎分數之諭,誠亦至當,一次下詢,顧何害焉?惟願更加三思焉。大王大妃殿敎曰,卿等所言,誠可感矣。顧今未亡人與主上之所倚毗者,專畀卿等之輔弼,而至於此事,予見適然,故不害於一番講定故也。予發此說,則嘉順宮每每挽止,其言以爲國法,自當依國法而已,如是稱號,何損之有云爾,而但予見則不然,故若是縷縷矣。又敎曰,先朝只有子女,其爲貴重,豈不自別乎?十歲旣過,法當封爵,禮判須依例爲之,而以冬至日擧行,可也。大臣旣以典禮,屢次堅執,此時此論,極爲可感予,則初欲明其分數,而嘉順宮,旣以爲萬萬不可,大臣又如是堅執,其言亦合正當矣。卿等隨處輔助,如今日之爲,而亦以律身爲先,可也。予旣允從卿等之言,須以翁主定號,冬至日擧行,宜矣。必以冬至日擧行者,先朝遲待之意有在,故欲滿十歲,然後始爲封爵,而冬至日,又將爲十一歲故也。晩秀曰,謹當如敎,而以冬至日議號乎,定號以入乎?大王大妃殿敎曰,以冬至日議定,仍爲入啓,可也,而須以字好者擇定也。又敎曰,須以貞明公主爵號中一字,採入定號,可也。仍命承旨書出傳敎曰,翁主封爵,議定以入。仍命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。比昨尤勝,卿等不必入侍。今則無可診之事,自今日輪直撤罷,卿等早爲退去。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
傳于林蓍喆曰,問安竝勿爲之。
藥房口傳啓曰,臣等俄於請診之啓,伏承比昨尤勝之敎,益不勝懽欣忭祝之至。至於輪直撤罷之敎,區區下忱,實難奉承,移直之罷,纔滿一旬,寒威之嚴,夜來陡劇,其在愼重保護之道,竝與輪直而遽撤,萬萬未安。伏乞亟許依前輪直焉,惶恐敢啓。答曰,知道。諸節旣如常,卿等勿以慮,卽爲退去。
李溏啓曰,故領議政沈煥之諡號,憲府則旣以署經,而諫院則司諫朴瑞源,獻納任厚常呈辭,正言宋冕載未署經,奇學敬在外,只有大司諫洪羲運一人,無以備員署經,呈告人員,竝卽牌招,以爲備員署經之地,何如?傳曰,允。
林蓍喆,以吏批言啓曰,中官梁大宜加資事,命下矣。已爲資窮,故不得下批之意,敢啓。傳曰,內下大虎皮一令賜給。
有政。吏批,判書未差,參判李翊模進,參議任希存進,行都承旨林蓍喆進。以趙鎭寬爲掌樂提調,安載述爲氷庫別提,諡號望,故領議政沈煥之爲文忠公。
洪秀晩啓曰,兵批無緊窠,吏批無送西之人,無政事之意,敢啓。傳曰,知道。
林蓍喆,以忠勳府言啓曰,本府書寫忠義衛南迪老瓜滿,代嫡長忠義衛金時吉差下,依例假郞廳稱號,何如?傳曰,允。
洪義浩,以禮曹言啓曰,大殿·中宮殿疹候平復之慶,旣已祗告廟社,頒敎八方,設科取人,乃是應行之典。取考各年謄錄,則大殿痘候平復,中宮殿水痘平復,王世子紅疹平復,皆以庭試設行,而肅廟朝庚寅年,上候平復,王世子患候平復,合慶設行增廣矣。今番兩殿疹候,同時康復,此實國朝以來初有之大慶,謹遵肅廟庚寅年例,以增廣設行,何如?傳曰,允。
洪秀晩,以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,每有仍停都試,代行祿試射之例,今亦依此擧行,何如?傳曰,允。
洪秀晩,以御營廳言啓曰,本廳待年軍金英得·全聖通等,禿亭里近處,中虎一頭,私獵捉納,故謹此封進,而先殺砲手金英得,待元軍有闕,陞實付料,再殺砲手全聖通,依例米布施賞之意,敢啓。傳曰,知道。
領議政李時秀疏曰,伏以惟皇天惟祖宗,眷顧保佑,兩殿疹候,不日遄復,此實振古初有之大慶,殿宮悅豫於上,臣民蹈舞於下,喜氣歡聲,自朝達野。仍伏念臣裒然廁名於鼎席之首,今爲二旬,是豈一日承當於賤臣身上者,而日者院直有命,庭候在卽,臣子情禮,不容晷刻按住,章皇冒肅,遂至登筵席而與班聯,亦豈臣始料所及哉?今則聖體日康,賀儀誕擧,憂遑之群情夬安,奔奏之微分粗伸,臣始可以畢暴肝膈,仰冀處分,惟聖明之垂察焉。夫相職之有關治道,三公等耳,而惟首揆爲尤重,首揆之百責所萃,何時不然,而惟今日爲尤難。臣請以目下易見者而陳之,粵自庚申以來,我殿下新服寶命,聖德日隆,我慈聖光御簾帷,至化誕宣,幾危之國勢復安,將晦之義理大闡,邪沴廓掃而朝象淸謐,惠澤洋溢而民生乂安,永有光於我先王二十五年未卒之盛德大業,而若其一號令一施措,大典禮大刑政,民國訏謨,人物進退,大小章奏,京外簿書一切,聖不自聖,委任而詢諮者,卽首揆也。此而或非其人,則殿下將何恃而爲國,國之受病,又將何如也?臣本樗櫟散材,斗筲小器,施之事爲,百無攸當,臣之自知,人之知臣初未嘗擬議於擔重致遠。特蒙我先王不世之異恩,一朝置之於三事之列,小人之性,含恩畏分,冒沒一出,諒非久計,自遭天崩之痛,上念王室,未忍便訣,低徊蹲仍,三載于今。中間多少日月,無一猷爲,無一獻替,中書伴食,卽臣之謂也。區區所自期者,惟待邦禮旣成,朝家少事,丐得賤軀,復還散地,庶幾免覆餗形渥之罪。迺玆新命,忽下於千萬夢想之所不到,臣愚死罪,竊以爲則哲之明,猶未俯燭臣本末長短而有此誤恩也。以臣之材識也,以臣之力量也,以臣之聲望也,入而殿陛,有何嘉謨嘉猷,出而巖廊,其奈大事大疑,難平之世道,何以平之,不齊之物情,何以齊之,庶務之叢脞,其可整勅乎,百隷之偸惰,其可董勵乎?顧今元輔新逝,聖懷衋然,若涉大川,中流失楫,朱夫子所謂百萬生靈,方載漏船,則副手梢工,其將屬之於臣乎?左右參倚,萬萬無此理,萬萬無可望,而乃敢趨走爲恭,晏然承膺,畢竟緣臣一身而使國事朝政至於七顚八倒,則是自欺而欺天也,屓心而屓國也。臣雖萬殞,將何以贖其罪乎?臣之父子兄弟,受國恩罔極,炳然一心,斷置死生於膜外久矣。苟有一分裨補稱塞之望,則臣雖無狀,身家有不遑恤也,成敗非所逆睹也,亦何敢費辭煩瀆,故爲辭遜之態於聖明之前哉?斷斷衷曲,國耳匪私,鈇鉞嶺海,亦所不辭。伏乞聖慈,天地父母,特賜照察,亟收臣新授職名,改卜賢德,非惟賤臣之幸,實國家之幸也。臣無任云云。答曰,省疏具悉卿懇。卿荷寧王之隆知,繩先卿之遺武,陳力就列於輔相之任,于今四載于玆矣。器識雅量之坐鎭頹俗,秉執素守之見孚一世,自有位著之宿望,公議之推詡,惟其國耳公耳,身不已有之純心苦誠,卽卿家傳世守之美,而亦寡昧之所篤信者也。惟予沖人,叨承艱大之基,國勢民憂,茫無津涯,朝象之泮渙也,世道之委靡也,種種時弊,非一葦之可抗,惟上而賴慈聖之提導,下而恃輔相之承弼。此時元輔之遽失,予心之衋傷,久而冞深。輔相,固國之重任,而首揆尤有別焉。此時此任,擧而畀之於卿,豈亶爲循坐而例陞乎?予之倚毗於卿,仰成於卿,自有雅見而素佇矣。今玆辭本云云,何若是過自菲薄,一味退讓,不諒予付畀之至意乎?顧今端揆新卜,鼎席已備,卿宜出而擔夯,左右協心,彌綸軍國之機務,闡明先王之義理,泮渙之朝象,可以寅協之,委靡之世道,可以整刷之,此予所以深有望於卿,而卿宜自任而不得辭者也。況今診筵纔撤,庶務堆積,此時輔相,豈可引入而控辭乎?以卿體國之心,宜無待予言之畢而有犂然契悟者,望須卽起視事,毋孤予延佇之望。同副承旨洪秀晩製進。
前廣州留守金觀柱疏曰,伏以天休滋至,景籙無疆,日吉辰良,賀儀載擧,帀域臣民,普均歡忭,而顧臣縮伏江郊,獨阻嵩呼之班,瞻望象魏,倍切耿結之忱。仍念臣頃將危苦之衷,申控疾痛之呼,情之蹙矣,辭之哀矣。庶幾日月之明,俯賜鑑燭,而恩批之下,一兪終靳,所以誨牖臣責勉臣者,一味諄複,反或加前,臣誠抑塞崩迫,只恨誠意膚淺,辭語短拙,不能仰格崇高之聽也。第臣揆分度義,不敢冒膺之狀,再次章籲,固已略暴其槪,然臣惟瀆越是懼,不曾悉數其目而敷陳底蘊,則無乃聖明以是爲辭巽之例語,而不深加省歟?臣請冒萬死,披瀝肝血,惟聖上垂察焉。臣竊惟季世論相,豈皆得人?然猶稽衆論,考其所存,或以德量,或以文學,或以器局·才諝,必有可取之一端,然後始乃擧而備諸具瞻之列,蓋未有全然闕蔑而苟授是任者也。臣本稟質庸騃,而小少失學,中年暴棄,其於反省實功,未嘗致一日之力,則所謂德量二字,非可擬論於臣身也。家世寒窶,菽水不繼,情急反哺,倖竊科名,則平日所學習者,不過句讀功令之陋耳。椎鹵蔑識,不啻魚魯之莫辨,則所謂文學二字,果有髣髴於臣身乎?褊滯之性,得之天稟,動輒忤人,愚不知財,到今鬢髮星星而矯揉萬方,終不得力,則其所謂器局可知也。臣自釋褐以後,叨受民社之責亦屢矣。設施政績姑無論,其於尋常簿書,亦多茫然不省,則其所謂才諝亦可知也,臣於數者,無一近似,則不審殿下,奚取於臣,而遽以千不當之任,加之萬不似之身,駭惑輿聽而不少難愼耶?且伏念古之用人,或眩於虛聲,或誤於偏聽,以致所擧非當者多矣。今臣則不然,其本末長短,已驗於歷試而布人耳目,則非可以眩而誤也明矣,臣何敢苟爲飾讓而不憚自誣,以瞞君父之聽哉?噫,禮義廉恥,是謂四維。四維不張,國乃滅亡,此千古名言,而四維之弛張,實係大臣之躬率,則其責顧不重歟?若使臣不揆愚分而冒義貪榮,出膺是任,則是四維之不張,先自臣身,而不張之秋,臣實啓之矣。臣雖無狀,豈忍爲此,豈忍爲此?伏況前後批諭,輒以闡明義理,彌綸世道,策勵於臣,愈往愈勤,臣於此尤不勝惶惑焉。夫義理一事,卽先朝之所秉執,慈聖之所闡明,亦我殿下之所繼述而撐拄乎宇宙,昭揭乎日星,則凡今北面之臣,孰敢不明張於斯,盡瘁於斯,以效追報之誠哉?當此之時,正宜妙揀賢俊,置諸廊廟,畀之以風勵導率之任,而顧乃期勉於如臣疲懦者,則不亦貽笑四方而取譏來世乎?至若世道之彌綸,是何等事功,何等責任也?目今岌嶪之勢,雖使學如程·朱,才比管·葛者當之,猶懼其虩虩難濟,況臣蠢愚冥迷,最居人下者,尙加擬議於其間乎?臣誠左右思量,莫曉聖意之所在也。臣自受命以來,于今數旬餘矣,而每犯瀆擾之誅,輒被曠絶之諭,揆臣義分,苟有一分趨承之勢,則寧敢不感祝蹶,而奈上累吾君愼簡之政,下壞人臣量入之義,無以自解於百世之公議,何哉?百爾忖度,蠢動無望,玆敢敷瀝腎腸,更瀆崇嚴。伏乞天地父母,特垂哀愍,亟許遞免臣職,以重國體,以安賤分,不勝幸甚。臣無任云云。答曰,省疏具悉卿懇。再度批諭,一念凝竚,辭本又至,巽讓尤過,愧予誠禮之未孚,而實非予所望於卿也。噫,卿,世臣也。立朝致身,宜同休戚。平日籍手,卓有秉執,屛處田廬而兄弟講讀,歷試卿月而朝野想望,夫所謂德量·文學也,器局·才諝也,予則曰,捨卿其誰?此所以枚卜僉擧,輿情允叶,卿雖欲辭而不居,其可得乎,至於一部義理,我先王之所執守也,我慈聖之所闡揚也。予小子夙夜祗懼,思盡繼述之美者,亦惟左右良弼之得其任,而顧今老成盡凋,元輔新逝,其所擔着扶接之責,巋然惟卿一人耳。卿若念及於此,則固當慨然自任,不事備例辭遜爲也。矧惟世道朝象,靡所止泊,民憂國計,茫無涯畔,卿所云管·葛之不能彌綸,誠非過語,而才不借異代,官必惟其人,予又曰,牽補維持,爲當世副手梢工之材者,亦非卿莫可。予言至此,卿豈忍恝然而已乎,靜攝之餘,廟務積滯,鼎席之備,不容虛徐,玆敷心腹之諭,冀遂股肱之托。卿其幡然改圖,卽起肅命,以副予日夕懸跂之思。右副承旨金銑製進。傳于洪秀晩曰,領議政·右議政疏批,遣史官,傳諭。
行右承旨洪義浩疏曰,伏以惟天惟祖宗,默佑陰隲,兩殿疹候,不日康復,千歲山呼,百僚雷賀,環東土數千里含生之倫,咸囿於歡欣鼓舞之中。臣於是適忝近密之列,倍切蹈忭之忱,千萬不自意,慈聖殿下,推飾喜之念,示廣慶之意,格外恩資,忽及臣身,前席承聆,辭旨曠絶,榮感之極,繼以恧蹙,莫知所以措躬也。賞貴懋功,豈可無勞而混施,官至命德,不宜匪才而濫受?暫時殿陛之周旋,旣蔑一分微勩,卄載班聯之出入,徒辱兩朝洪私,從前敭曆,罔非踰濫,金軺峻秩,實非夢想之攸期,而夤緣慶會,蒙被異渥,事出常格,人將謂何?匪分之懼,不衷之譏,猶屬臣一身私憂,而違朝家爵賞難愼之義,豈細故哉?冒沒肅命,雖伸榮忭之私,因仍承當,冞切惶愧之極,玆敢短章呼籲,仰瀆宸嚴。伏乞天地父母,俯垂諒察,亟命收還臣新授資秩,以重公器,以安微分,千萬幸甚。臣無任云云。答曰,省疏具悉。卿其勿辭行公。
林蓍喆啓曰,行右承旨洪義浩,疏批已下,卽爲牌招,何如?傳曰,允。
行工曹判書李秉鼎疏曰,伏以惟天惟祖宗,默佑我邦家,兩殿疹候,同時康復,此誠國朝以來所未有之大慶,縟儀誕擧,帀域均歡。臣於斯時,適添藥院,備員於疹候之際,廁跡於直宿之列,忭祝蹈舞,有倍他人。迺者慈聖殿下,以止慈之大德,紆飾喜之盛典,而臣之賤名,濫叨其中,旣侈晉秩之誥,重以便蕃之錫,廐駟·文皮,田結·奴婢,竝及一身龍光煥爛,非臣眇福所可消受。伏況我慈聖,別下恩敎,追提先故,德意諄摯,諭之以不偶,申之以稀貴,特地隆眷,逈出常格,至有蔭補之命,傍觀莫不聳歎,臣心尤當如何?數日移直,初無微勞之可紀,而混被寵賞,三世嘗藥,只切私心之與榮,而偏蒙異渥,恩言自天,感惶無地。身在禁中,雖不得不冒沒祗肅,而踧踖隕越,歷日靡定。政貴愼賞,愧甚罔功,玆敢略暴情懇,冒瀆崇聽。伏乞聖明,曲賜鑑諒,仰稟慈旨,亟許收還,俾恩賞重而賤分安焉。臣無任云云。答曰,省疏具悉。卿其勿辭領受。
司諫朴瑞源·獻納任厚常啓曰,臣等言議巽劣,知識鹵莽,本不合於淸朝耳目之任,而昨冬忝叨憲職與見職也。我慈聖殿下,以故相臣徐命善事,縷縷懇惻之敎,誕降於大庭嵩呼之日,追昔年之稱慶,念是日之不偶,使卽停啓,不逾當日。臣等於伊時,驚惶抑塞,罔知攸措。噫,徐命善之當初樹立,與他有異,而後來負犯,所關莫重,只聽榮賊之指揮,肆闕端陽之常供,則母事之地,臣分蔑如,擧國齊憤,久而愈激,晩後臺論,發於公議積鬱之餘連啓之際,臣等亦屢參而忱誠未格,兪音尙勒。此已臣等之罪,萬死有餘,及承諄複之敎,實欲鑽地以入,而見在闕中,逃遁不得,遂與諸僚,終未免黽勉奉承,壞損臺體,無復餘地。畢竟人言,固所自料,果然譴削之請,出於堂奏。臣等蹙伏訟愆,恭俟處分,而繼又伏見慈敎下者,以使之停啓而罪之者爲政令乎。恩言鄭重,開釋備至,感祝雖深,悚恧尤切。臺啓停連,關係何如,而徒知承順之爲恭,反忽懲討之莫嚴,則四百年臺風,緣臣等而壞了,有臣如此,生亦何爲?今此除命,又下於僨誤之地,而適値慶日,爲參賀班,他不暇顧,顚到趨膺,而臺端一步,已成鐵限,臣等何敢盡棄廉隅,晏然冒據,重貽淸朝之譏羞也哉?靜攝之中,瀆擾是懼,今始來避,所失尤大。請命遞斥臣等之職。答曰,勿辭,亦勿退待。
上在昌德宮。停常參·經筵。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
洪秀晩啓曰,明日常參·經筵,取稟。傳曰,停。
李溏啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
李溏啓曰,行大司憲李直輔·掌令宋穉圭·金日柱·持平趙恒存在外,執義鄭來百·持平李在璣牌不進,監察茶時之意,敢啓。傳曰,知道。
朴宗輔啓曰,行右承旨洪義浩,今日不爲仕進,卽爲牌招,何如?傳曰,許遞,前望單子入之。
承旨前望單子入之,李肇源落點。
朴宗輔啓曰,新除授行右承旨李肇源,卽爲牌招,何如?傳曰,允。
以執義鄭來百,持平李在璣,司諫朴瑞源,獻納任厚常牌不進罷職傳旨,傳于李溏曰,只推。
李肇源,以弘文館言啓曰,本館下番闕直,事甚未安,修撰尹尙圭,卽爲牌招入直,何如?傳曰,待明朝牌招。
李肇源,以實錄廳摠裁官意啓曰,纂修之役,筵稟定限之期,今已迫近,尤不容少緩,堂上未差之代,行護軍金啓洛差下,令該曹口傳啓下。郞廳張錫胤·徐長輔·洪奭周·元在明·尹久東,時帶館職,鄭來百·宋冕載,時帶臺職,職務相妨,本職竝姑許遞,令該曹口傳付軍職。李基憲,時無職名,令該曹一體口傳付軍職,使之察任,何如?傳曰,允。
吏曹口傳政事,同知實錄事單金啓洛。
兵曹口傳政事,副司果,張錫胤·鄭來百·李基憲·洪奭周·尹久東·元在明·徐長輔·宋冕載竝單付。
洪秀晩,以都摠府言啓曰,都摠管黃昇源,以知實錄事,實錄廳晝仕出去,而逐日進去,煩稟未安,入番間,除草記往來之意,敢啓。傳曰,知道。
李肇源,以禮曹言啓曰,大殿·中宮殿疹候平復,慶科以增廣設行事草記,傳曰允事,命下矣。論以慶不踰年之義,當行於今年,而歲前日字無多,京外設場,勢難周旋,待新曆頒降,以明春擇日擧行,何如?傳曰,允。
洪秀晩,以兵曹言啓曰,討逆慶科庭試武科殿試時,直赴殿試人額外壯勇衛李英植等十六人內,三人已爲應試參榜,所授帖文,依例爻周。額外壯勇衛李英植,壯勇營鄕武士元尙玉,親騎衛車聖輪·安達秀·鄭萬載·朴繼先等六人,遭故不赴,竝依法典陳試。別武士李永宅,親騎衛李寅彩等二人,不赴委折,關問所居道帥臣後,稟處。選武軍官陳有億,馬兵李在寅等二人,以嶺南都試入格人,勢難及期上來應試事,前此庭試·殿試直赴帖文爻周時草記蒙允。全羅監營選武軍官韓應良·姜好成等二人,以該道都試入格人,覆啓蒙允,距殿試日甚近,勢難上來應試,依例陳試。廣州府守堞軍官池漢源,以該府都試入格人,覆啓蒙允,距殿試日近十日,居在近畿,不爲赴試,其委折,關問該府後,稟處。直赴會試人武藝別監曺世佑等十人內,三人應試,所授帖文,依例爻周。武藝別監曺世佑·金淡,壯勇營鄕武士金尙福等三人,遭故不赴,依法典陳試。選武軍官姜弼復·鄭忠煥,馬兵朴明得等三人,以各道都試入格人,勢難及期上來應試事,前此庭試殿試直赴帖文爻周時草記蒙允。全羅監營選武軍官韓永奎,以該道都試入格人,覆啓蒙允,距殿試日甚迫,勢難及期上來應試,依例陳試,何如?傳曰,允。
禁府啓目粘連,江原道放未放修啓冊子中,本府所管定配罪人稟秩,通川李章玉·春川李東善·金城崔履亨等,所坐不無差殊,而到配俱係屬耳,竝姑置之仍秩爲白乎旀,未放秩襄陽劉仁獐段,依啓聞施行,何如?判付啓,竝只依回啓施行爲良如敎。又啓目粘連,忠淸道放未放修啓冊子中,本府所管定配罪人放秩,鎭川具綜·唐津鄭漢喆·忠州沈廷秀·公州鄭持容等,依啓聞施行爲白乎旀。稟秩燕歧金致晙·扶餘李潞秀·淸風洪章輔等,所坐不無差殊,而到配俱係屬耳,玆姑置之,仍秩爲白遣,他餘罪人等,令刑曹,稟處,何如?判付啓,竝只依回啓施行爲良如敎。又啓目粘連,黃海道放未放修啓冊子中,本府所管定配罪人未放秩乙良,依啓聞爲白乎矣。長淵朴道性段,當初勘配,蓋出懲後,原其所犯,不至深重,値此大霈,合有參酌之道,放送爲白遣,他餘罪人等,令刑曹,稟處,何如?判付啓,依回啓施行爲良如敎。又啓目粘連,全羅道放未放修啓冊子中,本府所管定配罪人仍秩乙良,依啓聞施行爲白乎矣。井邑趙進洙段,擧措雖極駭妄,蓋緣實病,非是故犯,當此大霈,合有疎釋之道,而係是特敎定配,臣府不敢擅便,上裁爲白乎旀,他餘罪人等,令刑曹,稟處,何如?判付啓,依回啓施行爲良如敎。又啓目粘連,慶尙道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹,稟處,何如?判付啓依允。又啓目粘連,咸鏡道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹,稟處,何如?判付啓,依允。又啓目粘連,平安道放未放修啓冊子中,本府所管定配罪人仍秩乙良,依啓聞施行爲白乎矣,雲山任希學段,所坐雖極駭痛,屢經赦典,該道放未放間入稟秩,而因臣府之防啓,尙在罪案是白乎乃,似此罪名,亦多蒙放,不無參酌之道是白遣。稟秩宣川李尙度段,觀其對供,雖涉噴,論厥罪犯,不至深重,當此大霈,合有疎放之典,而係是特敎定配,臣府不敢擅便,竝只上裁爲白乎旀,他餘罪人等,令刑曹,稟處,何如?判付啓,竝只依回啓施行爲良如敎。又啓目粘連,濟州放未放修啓冊子中,本府所管定配人未放秩乙良,依啓聞施行爲良乎旀,他餘罪人等,令刑曹,稟處,何如?判付啓,依允。又啓目粘連,濟州放未放修啓冊子,以前後赦典之各異,有此兩度修啓是白乎乃,本府所管定配罪人未放秩,以依啓聞施行之意,纔已覆啓,更無可以稟處者是白乎所,他餘罪人等,令刑曹,稟處,何如?判付啓,依允。
壬戌十一月十九日辰時,上御熙政堂。藥房入診入侍時,都提調徐龍輔,提調李秉鼎,副提調朴宗輔,假注書李在嵩,別兼春秋金蓍根·洪秉喆,檢校直閣李存秀,醫官金光顯·朴春源·李惟鑑·秦泳·玄必采·吳仁豐·丁希泰·柳曾模·李惟鐸·卞·趙宗協·安載述·金時中,以次進伏訖。龍輔曰,夜間聖體調攝,若何?上曰,稍勝矣。秉鼎曰,舌上針刺,比前,何如?上曰,雖未快差,亦稍勝矣。秉鼎曰,咳嗽,何如?上曰,雖未盡差,亦稍勝,而自來有之耳。龍輔曰,使醫官診候,何如?上可之。醫官載述·時中,以次入診訖,仍奏曰,左右三部調均,諸節快復常道,而日寒如此,丸劑·湯劑,俱不必進御矣。龍輔以醫官之言仰奏,上可之,龍輔曰,水刺之節,何如?上曰,一樣而別無思食之念矣。上曰,貴主所患,果是疹症乎?宗輔曰,有發表者而甚稀疎,此則似是日寒如此,故未卽透出,從當製進相當湯劑矣。龍輔曰,外間疹症,多非一類,症勢不同矣。上曰,藥房問安,今則無可診之症,間日爲之,好矣。龍輔曰,輪直,自昨日依下敎撤罷,而下情不勝憂悶,明日則旣是日次,自當爲之,雖其後疹候異於他症,若間日問安,則諸節亦無詳悉之道矣。秉鼎曰,限今朔不可不爲之矣。命退,諸臣以次退出。
上在昌德宮。停常參·經筵。
藥房都提調徐龍輔,提調李秉鼎,副提調朴宗輔啓曰,伏未審夜間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。比昨一樣,卿等不必入侍矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
大王大妃殿進御二錢重人蔘粟米飮,自明日一貼式煎入事。出榻敎
李溏啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
洪秀晩啓曰,備邊司郞廳來言,今日賓廳日次,而大臣有身病,不能來會云矣,敢啓。傳曰,知道。
林蓍喆啓曰,行右承旨李肇源,今日不爲仕進,卽爲牌招,何如?傳曰,許遞,前望單子入之。
承旨前望單子入之,金履永落點。
林蓍喆啓曰,新除授右副承旨金履永,卽爲牌招,何如?傳曰,允。
林蓍喆啓曰,卽者校理沈鎜,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
以修撰尹尙圭牌不進罷職傳旨,傳于金履永曰,只推。
金履永啓曰,玉堂上下番俱空,事甚未安,應敎·副應敎·副校理一員,修撰一員,副修撰二員未差,校理沈鎜受由,校理宋知濂,副校理鄭魯榮,竝卽牌招,修撰尹尙圭,旣有只推之命,一體牌招,以爲推移入直之地,何如?傳曰,允。
以校理宋知濂,副校理鄭魯榮,修撰尹尙圭牌不進罷職傳旨,傳于金履永曰,只推。
林蓍喆啓曰,吏曹郞廳來言,臺諫有闕,政事,取稟。傳曰,當日爲之。
金履永啓曰,玉堂上下番俱空,事甚未安,今日政新除授玉堂,竝待下批牌招,以爲推移入直之地,何如?傳曰,允。
傳于林蓍喆曰,飭已施矣,其時試官之罷散人,竝敍用,仍任前職。
有政。吏批,判書未差,參判李翊模進,參議任希存病,右副承旨金履永進。啓曰,判書未差,參議任希存病不來,小臣獨政未安,何以爲之?敢稟。傳曰,仍爲之。以李基慶爲執義,朴宗京爲司諫,鄭時善爲持平,尹尙圭爲獻納,李惟命爲正言,金邁淳爲副校理,李東冕爲修撰,吳淵常爲副修撰,柳台佐爲副修撰,洪義浩爲工曹參判,前縣令趙惠鎭今加通政,兵曹覆啓判下。
兵批,判書李祖承病,參判金羲淳病,參議尹序東入直進,參知金明淳病,行左承旨朴宗輔進。護軍李肇源·徐有和,宣傳官李蓍明,都摠都事韓啓豐仍任事,承傳。
兵曹,摠戎使單李仁秀。
兵曹,禁衛中軍徐有和仍任事,承傳。
洪秀晩啓曰,摠戎使李仁秀仍任事,命下矣。卽爲牌招,而敎諭書,所當更爲啓下。此與新除授有異,在前如此之時,有前所授密符傳授之例,今番則何以爲之?敢稟。傳曰,依前爲之。
洪秀晩啓曰,摠戎使李仁秀授符次,密匣請出之意,敢啓。傳曰,知道。
金履永啓曰,修撰李東冕·副修撰柳台佐在外,副校理金邁淳·副修撰吳淵常牌不進罷職傳旨,今方捧入,而玉堂上下番俱空,事甚未安,校理宋知濂·副交理鄭魯榮,旣有只推之命,竝更牌招入直,何如?傳曰,待明朝牌招。
以司諫朴瑞源,獻納任厚常,持平李在璣牌不進罷職傳旨,傳于李溏曰,許遞,今日政差出。
李溏啓曰,行大司憲李直輔,掌令宋穉圭·金日柱,持平趙恒存在外,執義未差,持平李在璣牌不進,監察茶時之意,敢啓。傳曰,知道。
敦諭右議政金觀柱。前後批諭,罄敷予心腹,意謂卿戚戚然有感,于于然簉朝。咫尺江關,朝暮以企之,今何數日,則莫我顧,若將固守永矢者然也?卿之巽牘,至再至三,遠倣虞官之相遜,近稽中書之故事,讓已至矣,禮已恭矣,過此以往,得無過於中正之則歟?覽卿所辭,每以量能度分爲難進之端,而此有深不然者。古之君子,蹇蹇匪躬,生死向前者,何嘗人人有伊尹任底意乎?惟其眷顧王室,身不自有,至誠惻怛,不逆利鈍,故卒能擔着大事,弘濟囏虞,此則不專在於德量·器局·文學·才諝之有大過人者也。且聞出處無常,惟以時勢與地處爲之權衡焉。以時勢言之,則此果何如時也,以地處言之,則卿果何如地也?卿旣處不果忘之地,當不遑寧之時,其將何所據而固守初服也?況予新經大病,尙未蘇健,卿豈無一登筵席之願乎?卿須幡然改圖,卽起肅命,以副予側席如渴之望。右副承旨金履永製進。
金履永,以禮曹言啓曰,各陵園墓,今秋植木播橡,纔已畢役,株數斗數,區別齊報,故依定式別單書入,而順康園局內樹木茂密,今無加植處云矣,敢啓。傳曰,知道。
李溏,以義禁府言啓曰,因全羅道放未放成冊,本府回啓內,井邑趙進洙,伊時擧措,雖極駭妄,蓋緣實病,非是故犯,當此大霈,合有疏釋之道事判付內,依回啓施行事,命下矣。趙進洙卽爲放送事,分付該道道臣之意,敢啓。傳曰,知道。
李溏,以義禁府言啓曰,因平安道放未放成冊,本府回啓內,雲山任希學所坐,雖極駭痛,屢經赦典,宣川李尙度,論厥罪犯,不至深重,當此大霈,合有疏放之典事判付內,依回啓施行事,命下矣。任希學·李尙度等,卽爲放送事,分付該道道臣之意,敢啓。傳曰,知道。
李溏,以義禁府言啓曰,因黃海道放未放成冊,本府回啓內,長淵朴道性,當初勘配,蓋出懲後,原其所犯,不至深重,合有參恕之道,放送事判付內,依回啓施行事,命下矣。朴道性卽爲放送事,分付該道道臣之意,敢啓。傳曰,知道。
李溏,以義禁府言啓曰,因忠淸道放未放成冊,本府回啓內,放秩鎭川具綜·唐津鄭漢喆·忠州沈廷秀·公州鄭持容等,依啓聞施行事判付內,依回啓施行事,命下矣。具綜·鄭漢喆·沈廷秀·鄭持容等,卽爲放送事,分付該道道臣之意,敢啓。傳曰,知道。
上護軍徐邁修疏曰,伏以惟皇天惟祖宗,眷祐我邦家,兩殿疹候,遄臻康復,大庭嵩呼,群情蹈忭,臣偏荷恩造,獲解銓任,未及西敍,獨阻賀班,則祗詣禁扄之外,自伸同慶之忱而已。仍伏念,孤棘,峻秩也,陞擢,重典也,使臣眞有可紀之勞勩,可堪之才德,在朝廷其難其愼之政,猶不當越例而遽授,況臣向來之董役,不過臣子職分內事,而鎭日一赴,坐衙而罷,初無殫竭奔走之自效者,則得免於僨誤之罪,爲臣榮耀,亦已多矣,錫馬寵章,尙愧罔功,而慈敎特下,殊恩出常,乃以一品之象服,加之於衰朽之賤蹤,臣身冥升之懼,且置勿論,其於聖朝嚬笑之節,果何如也?昔朱子以人臣之求退晉秩,謂有托公濟私之嫌,則臣方求退矣,敢安於更進一步哉?感祝之餘,兢惶彌切,不避煩瀆,冒控衷懇。伏乞聖明,終始垂憐,將臣新授資級,亟許收還,以重公器,以安私分,千萬幸甚,臣無任云云。答曰,省疏具悉。卿其勿辭行公。
兵曹判書李祖承疏曰,伏以三宗眷顧,百靈衛護,兩殿疹候,遄復天和,此實吾東方初有之慶,大庭稱賀,帀域同忭,仍伏念,臣於中權重任,夫豈有一分堪承之望,而仰感委毗之德意,俯切報答之忱誠,竭知畢力,强策奔奏,漏盡而小息,鷄號而旋起者,今焉五箇月于玆矣。性本駑鈍,才如襪線,銓注則苟循資格而不能行度外之政,戎務則姑且牽架而未有見詰爾之績,乃以三軍之丕責,徒侈一身之榮名,而聖恩偏隆,郵罰不加,朝議尙寬,規正莫聞,臣每自循省,慙心汗顔,非不欲及早陳暴,趁卽卸免,俾不至許久虛縻,重誤國事,而秖緣邦慶稠疊,跛躄咸聳,此時言私,萬萬非義分所敢出,是以一日二日,囁嚅躕躇,如坐傳舍,俶裝俟發,其慄慄危懼之實情,人孰不見諒而相憐,況今大政之期,只隔一朔,考課試才等臨政應行者,例當次弟修擧,而臣旣行去夏大政矣。夫一年之內,再典京察,雖使古之名碩處之,猶不能不怵然退讓,必辭乃已,臣有何藻鑑,有何威望,而遽敢以承乏副急之餘蹤,晏然久蹲於人所睢盱之地,以官爲家,不知所以斂避爲哉?且臣蒲柳之質,衰相已兆,近因公役之鞅掌,未暇賤軀之調息,則虛悴內祟,風寒外感,數日以來,眠食頓減,神精如醉,自量凡百,萬無時日間起動之勢,情固當遞,而病又乘之,臣不及此哀籲,冀蒙終始之澤,則淟認之際,妨公瘝事,爲罪滋大,伏枕耿耿,未敢緩聲,慈將瀝血之懇,冒瀆崇嚴之聽。伏乞聖慈,俯賜矜諒,亟許臣所辭本兵,回授可堪之人,使緊務無曠,私分獲安,不勝顒祝,臣無任云云。答曰,省疏具悉。卿其勿辭,調理行公。
大司成李魯春疏曰,伏以皇穹垂隲,百靈共護,兩殿疹候,不日康復,此乃國朝四百年所未有之大慶,環東土含生之倫,莫不蹈舞忭祝,臣於是時,趨走起居之班,拜稽嵩呼之列,歡欣慶忭之忱,曷有其極?仍伏念,臣猥以無似之賤,濫叨匪據之職,淟涊盤礡,亦旣屢月矣。夫國子之任,其責至重,培養元氣,作成人才,申明學校之政,丕變程式之文,專在師儒之得人,臣之經行才望,無足以矜式一世,誘掖多士,則顧何敢視若倘來,因仍冒據,徒貽尸素之譏哉?間因朝家之多事,且値疹疾之熾行,冬節過半,試事遷就,瘝曠之罪,尤無所逃,候班連參,長單旋撤,瀆擾是懼,辭巽無路,臣心悚悶,尤當何如?臣之情私,又有萬萬難强者,臣之老母,素患風痺之症,挾感添劇,氣息綿綴,轉側須人,臣左右扶將,不忍頃刻離捨,循例赴公,其勢末由,玆敢疾聲仰籲於仁覆之天。伏乞聖慈,俯賜矜諒,亟命鐫遞臣成均之任,以便救護焉。臣於本館課試事,竊有愚見之仰暴者,今年紅疹,始自秋間,延及深冬,陞庠應擧之儒生,率多年少之人,方痛者固無可言,而已經者亦未蘇完,雖於時月梢久之後,起居飮食,最多禁忌,醫家小愈之戒,不可不愼,若使觸冒風寒,暴露場屋,則將攝失宜,受傷必多,冒危干名,實非士子謹身之道,而强令赴試,亦豈朝家愛育之政哉?在昔英廟壬申,疹症之輪行,在於秋冬,而故奉朝賀臣南有容,適當泮任,上書請退行課試,特許允從,至今稱爲盛事,臣謂今年課試,亦依壬申年例,退行於明春,實合事宜,故玆敢援例附陳,惟聖明裁察焉,臣無任云云。答曰,省疏具悉。課試事,依壬申例爲之,卿其勿辭救護。
校理沈鎜疏曰,伏以臣,卽接家信,臣之八耋老父,自來抱病,癃衰懍綴之中,數日寒劇,一倍添傷,食飮全却,症形危篤,房闥之內,轉側須人,方在奄奄云。臣本無他兄弟,扶護之方,藥餌之節,暫時危急,而適叨見職,鎖直本館,臣自聞此報,心神飛越,按住不得,非不知此時靜攝之際,瀆擾是懼,而臣之情私,煎迫罔措,不得不忙陳短章,徑出禁扃。伏乞天地父母,俯垂矜察,亟遞臣所帶職名,俾便救護,仍治臣擅離之罪,以肅朝綱,千萬幸甚,臣無任云云。省疏具悉。爾其勿辭救護。
上在昌德宮。停常參·經筵。
大王大妃殿進御加味六君子湯,自今日五貼式日次製入事,榻前下敎。
洪秀晩啓曰,來二十五日,朝參日次矣,敢稟。傳曰,停。
李溏啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于林蓍喆曰,敦諭,遣承旨傳于右議政。
傳于林蓍喆曰,前縣令洪勉謙放送,特爲蕩滌敍用,還屬本院,使之待令。
傳于林蓍喆曰,在外承旨許遞,前望單子入之。
承旨前望單子入之,金宗善落點。
林蓍喆啓曰,新除授右承旨金宗善,卽爲牌招,何如?傳曰,允。
以司諫朴宗京·獻納尹尙圭·正言李惟命牌不進罷職傳旨。傳于李溏曰,只推。
金履永啓曰,校理宋知濂·副校理鄭魯榮牌不進罷職傳旨,今方捧入,而應敎·副應敎·修撰一員未差,校理沈鎜受由,副校理金邁淳·副修撰吳淵常,傳旨未下,修撰李東冕·副修撰柳台佐在外,玉堂上下番俱空,已至經宿,事甚未安,未差之代,政官牌招,開政差出,待下批仍卽牌招入直,何如?傳曰,允。
以副校理金邁淳·副修撰吳淵常牌不進罷職傳旨。傳于金履永曰,只推,更爲牌招。
以校理宋知濂·副校理鄭魯榮牌不進罷職傳旨。傳于金履永曰,許遞,今日政差出。
有政。吏批,判書未差,參判李翊模進,參議任希存受由在外,行都承旨林蓍喆進,啓曰,判書未差,參議任希存受由在外,小臣獨政未安,何以爲之?敢稟。傳曰,仍爲之。以閔師宣爲校理,沈銖爲副校理,宋應圭爲修撰。
兵批,判書李祖承病,參判金羲淳入直進,參議尹序東病,參知金明淳病,左副承旨李溏進,同知宋敏欽,僉知金命淳,副護軍趙惠鎭。副司直,朴瑞源·任厚常·李在璣竝單付。
以修撰宋應圭牌不進罷職傳旨。傳于金履永曰,許遞。
禮曹,今十一月二十八日冬至朝賀時應行節目,參考前例磨鍊,依此擧行,何如?判付啓,權停例磨鍊爲良如敎。
李溏啓曰,明日冬至望闕禮習儀時,兩司當爲進參,除在外外,未肅拜呈告人員,竝待開門牌招,以爲進參之地,何如??傳曰,允。
李溏啓曰,執義李基慶,旣已詣臺,不爲傳啓,直爲出去,事甚未安,推考警責,何如?傳曰,允。
傳于洪秀晩曰,騎馬二匹立之,史官一員待命。
右副承旨金履永書啓,臣敬奉聖諭,馳往傳諭于西部西江坊下中里契議政府右議政金觀柱所住處,則以爲,臣於日前,伏承批旨,區區危苦之衷,又未蒙天鑑之洞燭,縷縷辭敎,愈益隆摯,臣於疾病委頓之餘,隕心失圖,憂遑崩迫,㱡㱡氣息,若將就盡矣。玆者承宣之臣,又臨蓽門,誕宣十行敦諭,字字句句,罔非牖迷開惑之聖意,臣雙擎跪讀,愈不覺感涕被面,惶汗浹背也。臣雖頑迷,尙異於木石之全無知覺,則荷如此隆摯,被如此殊渥,寧無感祝竭蹶之心,而奈臣量已度分,旣審且熟,未見有一分可就之說,何哉?臣之前疏,竊自謂敷露危悃,無復餘蘊,庶幾聖鑑,必賜矜諒矣。今此批諭,又出於千萬愚慮之外,則是蓋臣誠意淺蔑,無以仰格聖聰之致,秖自咎焉,尙誰尤哉?臣於倉卒隕蹙之中,意窮辭竭,無以仰復聖諭,謹當於數日間,抖擻迷神,更以文字,申暴血懇矣云矣,敢啓。傳曰,知道。
金履永,以內醫院都提調意啓曰,前縣令洪勉謙,蕩滌敍用,還屬本院事,命下矣。令該曹口傳付軍職,使之冠帶常仕,何如?傳曰,允。
金履永,以觀象監提調意啓曰,本監三曆官原額三十五窠內,五窠減省事,曾於戊午,因本監草記,蒙允定式矣,今有五窠之闕,當依定式減省,而監生中趙憲默·金檢·全日煥等三人,曾以庚申年國役效勞,從願施賞事,筵稟蒙允,見今五窠內三窠,則趙憲默·金檢·全日煥,除取才塡付,此後賞付一路,一切防塞,俾除紛紜之弊,餘二窠則姑先減額,以遵戊午定式,修選官金漢迪,戊午年分,有罪刊汰矣,赦典後還付事,曾有先朝受敎定式,還付本任,何如?傳曰,允。
林蓍喆,以吏曹言啓曰,新除授繕工監奉事韓海玉呈狀內,矣身素患痰癖之症,當寒益添,食飮全却,以此病狀,萬無供職之望云,身病旣如是沈篤,則不可强令察任,改差,何如?傳曰,允。
副修撰吳淵常疏曰,伏以臣之季父臣載紹,方帶同知春秋館事之任矣,臣之所帶春秋兼銜,自在應避之科,玆敢略陳短章,仰瀆崇聽。伏乞聖明,亟命有司,照例遞改,以存公格,以安微分,千萬幸甚,臣無任云云。省疏俱悉,疏辭,下該曹稟處。
上在昌德宮。停常參·經筵。
藥房提調李秉鼎,副提調朴宗輔啓曰,伏未審日間,聖體調攝若何,寢睡·水刺之節,何如?中宮殿調攝氣候,何如?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。日間益勝,卿等不必入侍矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
林蓍喆啓曰,臣今日,冬至望闕禮習儀進去,下直之意,敢啓。傳曰,知道。
以執義李基慶,司諫朴宗京,獻納尹尙圭,正言李惟命牌不進罷職傳旨。傳于李溏曰,只推。
李溏啓曰,行大司憲李直輔,掌令宋穉圭·金日柱,持平鄭時善·趙恒存在外,執義李基慶牌不進,監察茶時之意,敢啓。傳曰,知道。
假注書李在嵩書啓,臣今十一月二十一日酉時量,敬奉聖敎,馳往各司摘奸是白乎則,實錄廳·宗簿寺·忠勳府·備邊司·戶曹·禮曹·兵曹·刑曹·工曹·司僕寺·宣惠廳·義禁府·軍資監·義盈庫·濟用監·內需司·平市署·掌苑署·南部·西部·典牲署·火藥庫等處,則俱爲無頉是白遣,敦寧府參奉金基敍·典醫監奉事朴明詩,俱爲闕直是白遣,中樞府段,入直官員及書吏俱闕,而只有使令一名是白遣,當直則官吏俱爲無頉,而羅卒不爲待令,故竝此執頉之意,惶恐敢啓。答曰,當該闕直官員,令該府拿處,下人,令攸司嚴治,羅卒,數日後,令兵曹嚴棍後草記。
金履永,以弘文館言啓曰,新除授副校理沈銖,時在京畿金浦地,修撰李東冕,時在抱川地,副修撰柳台佐,時在慶尙道安東地,經筵入番事緊,請竝斯速乘馹上來事,下諭。傳曰,竝許遞,可也。
金履永,以實錄廳摠裁官意啓曰,本廳堂上趙尙鎭所受纂修之役,旣已告訖,減下,郞廳金銑·洪秀晩陞資,尹悌東·李重蓮,移拜外任,獻納尹尙圭,前校理宋知濂,前副校理鄭魯榮,副司果尹魯東·任厚常·李在璣,右通禮崔時淳差下,仍令該曹口傳啓下,使之察任,何如?傳曰,允。
吏曹口傳政事,實錄編修官單,崔時淳,記注官二單,尹尙圭·尹魯東,記事官四單,宋知濂·鄭魯榮·任厚常·李在璣。
洪秀晩,以舟橋司言啓曰,本司都廳李近胄遷轉代,以御營廳千摠梁垸差下,使之察任,何如?傳曰,允。
左議政徐龍輔箚曰,伏以大庭之賀儀誕擧,藥院之輪直已撤,聖體日康,邦籙日昌,大小歡忭,去而益切。至若藥院間日起居之命,屢瀆是懼,雖不得不黽勉奉承,而今日乃其日次,則以臣慶祝之忱,殫竭之願,豈敢不趁班趨簉,而適自數日以來,舊患痰癖之証,忽又越肆,冒入淸禁,其勢末由,虧分闕禮,罪合萬殞,此時保護之職,尤不容一時虛縻。伏乞亟遞臣藥院都提調之任,仍治臣慢職之罪,以肅朝綱,不勝幸甚。取進止。答曰,省箚具悉卿懇。愼節奉慮,藥院間日問安,亦令勿爲,卿其安心調理。仍傳曰,此批答,遣史官傳諭。
領議政李時秀疏曰,伏以臣必遞之義,較如指掌,略控血懇,顒俟兪音,及伏奉日前批旨,縷縷數百言,所以慰藉而責勉之者,萬萬非賤臣所敢承當,古人,以一言而感帝王之尊,非言之文也,誠足以感也。臣之筵懇疏籲,出自肝膈,而聽卑之天,尙靳允可,此殆臣誠信無素,不能仰孚於君父也。伏地慙惶,益不知措躬之所,念臣家世寒素,自祖先以來,立朝處世,未嘗或涉於要地權柄,先臣三命滋恭,一念兢懼,平生本末,多退少進,而如臣牛馬之走,猥蒙兩聖朝不世之恩,平步安坐,爲卿爲公,一朝滾到於百僚之首,門祚之衰薄日甚,而名位之亢極至此,是所謂鑿墉趾而增其高,其不壞也幾希矣。臣雖愚頑奊詬,無恥無畏,安得不然震怖直欲鑽地也,且臣受質虛脆,自少善病,中歲以還,屢經危証,精爽頓祛,形殼徒存,痰眩積痼而有時如墮烟霧,視官暴昏而平居不辨尋丈,近因王務鞅掌,拚死奔走,而公退則床笫爲命,盥巾罕日,年未六旬,奄成癃眊之形,相職異於具僚,雖不責之以筋力,而中書重任,是豈臣養病之坊哉?夫滿盈之災,天道之所必至,疾痛之呼,人情之所同然,而臣之一籲再籲,死不敢承命者,斷斷寸心,非出於一身一家計也。昔我宣廟初元,詔使東來,先問首相之國人信否,可謂知治道之要也,顧今義理昭揭而朝象之泮渙依舊,年穀屢登而民生之困瘁未蘇,人懷倖望而躁競成風,吏慢法紀而廉謹無聞,朝無激揚之政,士鮮砥礪之行,百千萬事,無不受病,而我殿下高拱于上,我慈聖穆臨于內,一體宮府,心膂而股肱,惟首相是任,則必須得德望才識,爲一世信服者然後,方可以對揚明命,康濟時艱,庶幾有一半分彌綸救藥之望,而今乃以罷癃庸懦最居人下之一賤臣,擧以畀之,如庶官百執事之循序例陞者然,除書一出,四方有識之士,已不勝瞠然驚惑,議朝廷之擧措,若又引日踰時,不卽反汗,使名器日玷,廟務日曠,畢竟至於大僨誤大狼狽,則臣固不足恤,其爲聖德之累,當如何哉?天下事有可强不可强,以臣受恩罔極,矢死圖報之忱,雖赴蹈湯火,肝腦塗地,只當惟上所命,而至於是職,則命分之所限,材力之所局,自畫而己,勉强不得,臣之宜遞,非臣之言,卽輿人之公議。伏惟殿下,至仁至慈,曲遂萬物,不枉其性,念臣任使之久,許臣終始之澤,收還臣不敢當之職,俾臣得以復還拙分,稍延病喘,仰戴天地之洪造,則其於聖朝以禮使臣之治,恐不爲無所補耳。臣無任云云。答曰,省疏具悉卿懇。日前疏批,罄無餘蘊,謂卿改圖,謂言不再,今此巽牘,又奚爲而至哉?三公雖有班聯之序,輿望元無輕重之異,卿之宅玆三事,爲望所屬,幾年所矣,今若以首席,別爲匪坐之地,則其於去就之義,得無聽聞之惑歟?況今端揆鄭重而相持,廟謨委積而莫收,鼎席殆空,疇與爲國,顧今日有識之竊歎,專在於不擔當三字,卿所陳六條弊病,苟求其故,亦未必不由於是,然則卿之今日進退,尤豈不大有關於想望觀感之機乎?卿須卽起視事,以副予側席之佇焉。右副承旨金履永製進。傳于金履永曰,領議政疏批,遣史官傳諭。
副校理金邁淳疏曰,伏以皇天上帝,篤祐我邦家,兩殿聖疹,不日平復,慶溢宗祊,歡騰區宇,臣不勝踴躍蹈舞之至。臣伏覩詩書所紀,於壽考福祿之際,詳矣,而其歸則必于君子,曰皇建其有極,斂時五福,曰作善降之百祥,曰樂只君子,萬壽無期,曰豈弟君子,俾爾彌爾性純嘏爾常矣,若此類,不可勝計,夫所謂建極也,作善也,樂只也,豈弟也?蓋莫非君子之德也。夫然後,有五福百祥萬壽純嘏之錫焉,玆理孔著,不可誣也。洪惟我殿下受祖宗之托,爲神人之主,爰初御極,時丁至艱,上下憂恤,凜焉若不保朝夕,雖殷之震業,周之多難,何以加此?乃殿下上荷太母之光覆,下仗賢輔之夾贊,穆然端拱,令聞日彰,數年以來,天休滋至,懷邪者自干誅黜,嘯亂者旋就撲滅,雨暘不愆,年穀屢豐,此已非人力所及,而及夫舟梁禮成,聖女嬪京,乾坤定位,萬物資始,則根本益以鞏固矣。至若今玆之慶,至曠絶稀,四三百載,僅一有焉,而得之於大禮旬日之內,苟非我殿下聖德至純,克享天心,所以求福而致福者,暗合於詩·書之文,惡能與此哉?臣聞明王之事天,猶孝子之事父母也,愛之喜而不忘,惡之懼而無怨,夫父母之愛子,亦常事耳,孝子之心,不敢自恃,每一見愛,如新受賜,愈久而不敢忘,不忘之實,奈何?亦惟曰益盡吾事親之道耳,苟或狃於恩愛,以爲常然,嘻嘻然不加愼焉,則日用之間,其虧子職而咈親心者,必多矣,是則孝子之所大懼也。今天之愛殿下,可謂至矣,殿下寧可不思益盡事天之道,以修其不忘之實耶?臣嘗見三代君臣,警戒相成,未嘗不以天命靡常爲言,而其反復痛切,屢致意而屢更端,莫備於周誥諸篇,其曰惟王受命,無疆惟休,亦無疆惟恤,今天其命哲命吉凶命歷年者,召公之告成王也,其曰我不敢知厥基永孚于休,我亦不敢知其終出于不祥者,周公之告召公也,當是時,洛邑初建,成王始政,內無管·蔡·霍叔之憂,外無商奄·徐戎之警,四夷重譯,鳴鳥在岡,可謂休矣,而未可謂恤矣,只見其哲與吉,而未見其凶與不祥也,二公之言,慄慄危懼,不翅若春氷之涉而虎尾之蹈焉,嗚乎,崇而不圮,滿而不溢,保有天定,松茂川至,用基八百年磐石之宗者,由此道也。伏願殿下,深監于玆,益勉聖學,益進聖德,毋徇私意,以害公道,毋玩細娛,以妨遠圖,毋吝纖過,必除去之,毋略小善,必擴充之,爵祿毋偏於私昵,必當於賢,視聽毋壅於近習,必咨於周,人有可斥,毋外敬而內疎,言有不用,毋貌應而心違,毋恃崇高,毋耽安逸,兢兢業業,日謹一日,則事天之道,亶不外是,而馨香上升,神聽孔邇,凡天下吉祥善事,皆殿下有也,豈但今日之所臻而已哉?嗚乎,小愈不愼,病必加,小成自安,德必損,惟殿下,懋哉懋哉。且臣有區區愚見,思欲一徹於黈纊而未得其便,今請附陳之,自頃以來,言事之章,頗有以頻開講筵,數接儒臣爲請者。伏惟我殿下,聖質英明,問學夙就,乾乾孜孜,出於天性,夏秋之間,停講雖久,而或援舊例,或値事會,皆有所據,初非無事而故停,則殿下之於講學,宜若無可勉,而群下之言,輒及於此,臣竊未喩也。第伏念,學之不可一日廢,猶飮食之不可一日闕也,人之於飮食,有病則却,有事則不遑,及夫病良而事已,則雖强之少淹,不能也,飢渴切身故也。臣伏見我殿下,於講筵將始之際,輒鄭重遲回,有若經營思量而爲者,是非聖心或倦於講學也,斟酌事勢,安排時日,寧久於停,不欲旣始而有所間斷也。然臣愚以爲,卽此事,未免與學爲二,譬諸飮食之自不能淹者,親切或不及焉,由此觀之,殿下之於講學,容有可勉,而群下之於殿下,容有可以仰勉者矣?方當靜攝之日,臨筵講讀,固非其時,亦願於燕閒涔寂之際,時召一二儒臣於前,略去禮貌,從容開懷,與之講說經史,討論治道,時政闕遺,閭里疾苦,亦許隨見上聞,則不惟開廣聰明,兼亦疏暢壹鬱,緝熙之功,節宣之方,其必兩有所益矣,謹稽此事,是列聖朝通行家法,而古昔名臣,當上候違豫之時,多有以此言進者。伏願殿下,留意行之,不勝幸甚。臣於逖違之餘,獲叨見職,依近日月,瞻覲耿光,豈不誠犬馬之至願?而向臣待罪史局,猥參圈事,做錯非細,人言峻發,至有改圈之擧,雖蒙聖度包容,譴罰不加,私心惶恧,久而冞切,顧何敢以時日之稍久,職名之有異,苟然爲自恕之計哉?義在難進,罪犯荐違。伏乞聖明,亟命遞臣職名,俾靖私義,仍治臣逋慢之罪,以肅朝綱焉。臣無任云云。省疏具悉。所陳好矣。當俟間召接,爾其勿辭察職。
上在昌德宮。停常參·經筵。
李溏啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李溏啓曰,行大司憲李直輔,掌令宋穉圭·金日柱,持平鄭時善·趙恒存在外,執義李基慶牌不進,監察茶時之意,敢啓。傳曰,知道。
傳于金履永曰,吏兵批歲抄點下者,依例捧傳旨。
金宗善啓曰,假注書李在嵩,身病猝重,勢難察任,今姑改差,何如?傳曰,允。
金履永啓曰,副修撰吳淵常以其親病,陳疏徑出,原疏纔己捧入矣,所當直捧禁推傳旨,而此與無端徑出有異,推考警責,何如?傳曰,允。
金履永,以弘文館言啓曰,副校理金邁淳,疏批已下,卽爲牌招察任,何如?傳曰,允。
以執義李基慶,司諫朴宗京,獻納尹尙圭,正言李惟命牌不進罷職傳旨,傳于李溏曰,只推。
金履永,以弘文館言啓曰,本館下番闕直,事甚未安,校理閔師宣·沈鎜,竝卽牌招,以爲推移姑降入直之地,何如?傳曰,竝待明朝牌招。
大王大妃殿,傳于金履永曰,今日國勢,此何等時也,國勢泮渙而無寅協之望,生民倒懸而無拯救之術,廟務積滯而無振刷之期,沖辟曁未亡人,雖晝夜用心,將以何知識,有所施措哉?靜念國事,不覺寒心,當此之時,凡爲臣子,苟有憂國如家之心者,惟當竭蹶盡瘁之不暇,況體國大臣乎?頃日登對之時,有所辭遜之語,而予以爲,此特一時偶然而發,泛然聽之,不以置意矣,一疏再疏,乞免不已,豈其時辭遜之語,非出偶然,而予乃泛聽乎?然則可愧也已,然予欲聞之,大臣之欲引退者果何事也?若曰筋力難强也,則故領相,八十篤老之年,夙夜勞瘁,不敢言退?何也,此予所以感服於故領相者也,若曰才德未逮也,則予聞古語云,誠之所到,才亦隨之,故領相亦豈自謂才德足逮而久居此任乎?只緣有未忍便去之誠意爾,若曰別有所遭也,則予未知所遭者何事,左右思度,無一可據,而乃有如是引入之擧,此豈所望於此時大臣者乎?今元輔已逝,靡所恃倚,見在之事,正當大僚協力同心,救此一半分岌嶪之勢,豈可無所據而徒以決退爲高乎?其令大臣知悉,史官往傳于領相。
李溏啓曰,卽者,義禁府都事來言,領議政李時秀,今方待命於金吾門外云,係是大臣去就,敢啓。傳曰,知道。
李溏啓曰,卽者,議政府錄事來言,領議政李時秀以爲,慈敎之下,萬萬震凜,而衷情窮蹙,轉動無路,孤恩慢命,罪合萬殞,走伏金吾門外,恭竢嚴誅云,仍納命召,何以爲之?敢稟。傳曰,慈敎懇惻,卿其勿待命,卽爲還第,出而視事事,遣史官傳諭,仍傳命召。
大王大妃殿,以承傳色口傳下敎曰,此時所望於大臣者,萬萬料外,實爲慨然,而言卽還私第,勿爲過擧事,遣史官傳諭。
李溏啓曰,領議政李時秀,又使錄事來言,罪負未勘,恩諭旋降,雖伏承勿胥之命,轉動無路,衷情益窮,伏地戰恐,惟竢鈇鉞之誅云,仍納命召,何以爲之?敢稟。傳曰,勿待命事,更爲遣史官傳諭,仍傳命召。
金履永,以吏曹言啓曰,新除授南學訓導金履迪,除拜後過限未肅拜,依例改差,成均館學正鄭翼邦,受由過限不上來,依例罷職,何如?傳曰,允。
朴宗輔,以賑恤廳言啓曰,北部安國洞契任掌李世豐,今月二十三日,本洞路傍,得一歲遺棄男兒,同里居良女李召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李溏,以義禁府言啓曰,敦寧府參奉金基敍·典醫監奉事朴明詩·中樞府都事朴旨鳳等拿處事,傳旨啓下矣。金基敍·朴旨鳳,今方待命拿囚,而朴明詩,係是雜歧出身,依定式移送刑曹之意,敢啓。傳曰,竝付過放送。
李溏,以義禁府言啓曰,今日頒赦時赦單子,當爲修入,而去月十七日赦典,本府所管定配身死未蒙放罪人,放歸田里身死未蒙放罪人,削黜身死未蒙放罪人,放逐鄕里罪人,放歸田里罪人,未及就囚罪人及保放罪人趙·慶橚等,參其罪犯輕重,區別放稟仍秩,已爲修啓,未承判下,故不敢更爲擧論,只以追後保放罪人趙煐·洪勉謙·李元八,放秩書入之意,敢啓。傳曰,知道。
以禁府赦單子,傳于李溏曰,李毅和放。
刑曹啓目粘連,因江原監司申獻朝放未放修啓冊子,放秩未放秩乙良,竝啓聞施行爲白乎矣。稟秩中通川金洪仁·歙谷張得孫等,俱是縛打掖隷隨從,未放秩中伊川金振漢,宮穀虛留,而似此罪名,入於忠淸道放秩,不可異同,竝只放送之意,分付道臣何如,啓。判付內依回啓施行爲良如敎。又啓目粘連,因慶尙監司南公轍放未放修啓冊子,本曹所管定配罪人放秩未放秩,竝依啓聞施行爲白乎矣。未放秩中靑松鄭彦宅·奉化崔啓昉,幻弄穀簿,而同罪之張敬寬,前赦已爲蒙放,丹城朴廷鎬,宮穀以錢代捧,而似此罪名,入於忠淸道放秩,不可異同,竝放送爲白遣。稟秩豐基金今昌,居昌吳命常,慈仁方鎭國,宜寧姜玉江,新寧朴東稷,寧海奴夢才·池義柱,軍威成奉,咸安元聖老,金海金德閏,咸陽朴必蕃,龍宮朴擎柱,尙州千允大,梁山明啓斗等所坐,俱爲不輕,竝仍配爲白乎旀。未至配所秩尙州李柚,盈德金之璞,安東宋輝徵,興海崔聖憲,梁山李龍福,永川林就楫,昌寧楊鶴春,禮安李孫伊等,已入於各該道放未放冊子。善山李化春·咸陽奴作別等,罪俱深重,竝置之何如,啓。判付內竝只依回啓施行爲良如敎。又啓目粘連,因咸鏡監司李義弼放未放修啓冊子,本曹所管定配罪人放秩未放秩,竝依啓聞施行爲白乎矣。稟秩中吉州黃昌孫,潛賣紅蔘,而似此罪名,前赦已爲蒙放,未至配所秩中鍾城林就楫,作妾官婢,圖差要任,而同罪之李夏翰,入於全羅道放秩,不可異同,竝只放送爲白乎旀。稟秩洪原僧啓長,北靑姜漢得,慶源奴太尙,文川柳光澤,穩城尹重熻,洪原馬自完等,罪俱不輕。未至配所秩富寧安致溫,茂山宋益俊,會寧宋光祿,鍾城宋祐濟,慶源金允國,穩城金龜朝,茂山李完得,洪原楊鶴春,北靑金之璞,慶興全辰成等,所坐深重,竝仍配之意,分付道臣何如,啓。判付內竝只依回啓施行爲良如敎。又啓目粘連,因黃海監司朴宗來放未放修啓冊子,本曹所管定配罪人放秩未放秩乙良,竝依啓聞施行爲白乎矣。未放秩中遂安金卜同,物故罪人受賂,入置其家,延安趙聖得,幻弄宮穀,殷栗蔡光國,蠶室禁養處偸葬,遂安邊義淳,假稱禁隷,谷山鄭貴得以禁隷,誤捉別肉,而似此之類,旣入於他道放秩,竝放送爲白乎旀。放秩中康翎梁興文·崔尙玉,甕津朴洪大,稟秩長淵吳宗權,松禾盧順碩·楊希震·李得軍,文化崔世浩,安岳全大老味·黃基榮,兔山金仁秀·金陳奉,新溪具升源等,所犯俱爲不輕,竝仍配之意,分付道臣,何如?判付啓,竝只依回啓施行爲良如敎。又啓目粘連,因全羅監司韓用龜放未放修啓冊子,放秩未放秩乙良,竝依啓聞施行爲白乎旀。稟秩任實黃仁福,雲峰李允才,萬頃裵夢卜,靈光文光守,興陽金樂聖,寶城安道弼,鎭安金義大,罪名俱爲不輕,竝仍配爲白遣。未至配所秩南原李萬佐,錦山金錫河·西門復,寶城廉有瑞等,已入於各該道放未放冊子。順天張敬祚,全州朴癸三,昌平李敬緝等,罪俱深重,竝只置之何如。判付內依回啓施行爲良如敎。又啓目粘連,啓下是白有亦,因忠淸監司曺錫中放未放修啓冊子,本曹所管定配罪人放秩未放秩乙良,竝依啓聞施行爲白乎矣。稟秩中沃川僧再成·淸安金每巖等,私掘未至棺,益浦權鵬赫·黃澗金德涵等,賜牌田畓橫占。舒川奴三石·唐津安廷喜·懷德吳益秀等,凌辱朝官,而似此之類,旣入於他道放秩,竝放送爲白乎旀。稟秩永春張召史,陰城金月先,淸安林相旭,林川任出悅,永同金致振,扶餘朱萬哲,海美金宗玄·金景孝,新昌李成曄等,罪俱不輕。本道發配,未至配所秩三水白亥得,甲山金宗哲,吉州金汗甲,明川文小老味等,已爲到配,入於該道仍秩,不必擧論。鍾城宋佑濟,會寧宋光祿,慶源金允國,茂山宋益俊,富寧安致溫,慶興全辰成,順安朴仁損等,所犯深重,竝仍配之意,分付道臣,何如?判付內竝只依回啓施行爲良如敎。又啓目粘連,因平安監司金勉柱放未放修啓冊子,本曹所管定配罪人放秩未放秩乙良,竝依啓聞施行爲白乎矣。未放秩中德川李福仁,以禁隷,誤捉別肉,似此罪名,入於江原道放秩,不可異同,一體放送爲白乎旀,放秩中江界趙墨秀·熙川徐明老味,俱是劫奸未成,稟秩渭原鄭士龍,殿試代射,罪固不輕,竝仍配之意,分付道臣,何如?判付內竝只依回啓施行爲良如敎。又啓目粘連,因濟州牧使李延弼放未放修啓冊子,未放秩,依啓聞施行,何如?判付內依允。
副修撰吳淵常疏曰,伏以臣於直中,卽接家信,臣之老母,素患宿感,値玆寒暄之不適,以致將攝之失宜,自昨一倍添劇,寒熱交攻,飮啖全却,床笫之間,轉動須人。臣旣無兄弟,至若藥餌之供,扶護之節,非臣歸視,他無可靠,當此靜攝之餘,致煩瀆撓,萬萬震懍,而私情煎迫,按住不得,玆敢忙陳短章,徑出禁扃。伏乞聖慈,俯垂矜察,亟遞臣所帶之職,以便救護,仍治臣擅離之罪,以肅朝綱,千萬幸甚,臣無任云云。省疏具悉。爾其勿辭救護。
上在昌德宮。停常參·經筵。
李溏啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李溏啓曰,行大司憲李直輔,掌令宋穉圭·金日柱,持平鄭時善·趙恒存在外,執義李基慶牌不進,監察茶時之意,敢啓。傳曰,知道。
李在嵩改差代,以韓兢履爲假注書。
金履永啓曰,卽者,議政府錄事來言,領議政李時秀,今方逬出江外云,仍納命召,何以爲之?敢稟。傳曰,萬萬過矣,卽爲入城事,遣史官傳諭,仍傳命召。
朴英載奉命在外代,以趙璜鎭爲事變假注書。
韓兢履有頉代,以金箕殷爲假注書。
大王大妃殿,以承傳色口傳下敎曰,昨日傳敎中,見在一二大僚,正當協力同心之敎,以見在之事,正當大僚協力同心,翻出釐正改書出。
以司諫朴宗京·執義李基慶·獻納尹尙圭·正言李惟命牌不進罷職傳旨。傳于李溏曰,只推。
以校理沈鎜牌不進罷職傳旨。傳于金履永曰,只推。
吏曹啓目粘連,觀此弘文館副修撰吳淵常上疏,則以爲,臣之季父臣載紹,方帶同春秋館事之任矣,臣之所帶春秋兼銜,自在應避之科,亟命有司,照例遞改亦爲白有臥乎所,相避之法,在下當遽,吳淵常所帶春秋館記事官之任,依例減下何如,判付啓依允。
金履永,以吏曹言啓曰,今此冬至祭各陵殿宮園墓獻官執事,當爲磨鍊,而除老病公故外,實無推移排比之路,依近例刑官及司饔院官員年六十以上人,通瀜塡差以入,而其中時無職名人,令該曹口傳付軍職,何如?傳曰,允。
李溏,以義禁府言啓曰,赦單子中保放罪人趙·慶橚,置之仍秩以入,而踏啓字判下矣,竝還囚議處之意,敢啓。傳曰,知道。
領議政李時秀疏曰,伏以臣情迫勢極,泥首金吾,嚴誅不加,恩諭荐降,伏地震懍,如窮人無歸,昨者慈敎,諭之以今日國勢之艱,責之以人臣盡瘁之義,縷縷數百言,嚴截懇惻,繼又口傳下敎,至有勿爲過擧之諭,奉讀未半,涕汗交逬,臣雖頑如木石豚魚,豈無惶隕感激之心哉?第臣四載中書,一味尸素,晏若固有,未嘗發祈免二字,今忽於新命之下,寧被誅殛,不敢冒膺,誠以首揆之任,迥異於承佐之地,一或非人,僨誤國事,可立而竢,使臣一分髣髴於是職,則以臣受恩罔極,致位至此,何忍圖占便宜,甘自陷於孤恩負德之科哉?孤負之罪,止於臣身,僨誤之患,大關國家,不忍畏罪於臣身,貽患於國家,斷斷此心,神明照臨,此所以鈇鉞嶺海,質言於前疏者也,聖候纔復,屢犯瀆撓,臣之罪也,慈綸誕宣,一直逋慢,臣之罪也,朝象緣臣而靡定,國綱緣臣而益墜,廟務緣臣而積滯,皆臣之罪也,深夜胥命,徒煩丙枕,偃處城闉,益增死罪,輒敢逬出江外,恭竢處分,瞻望觚稜,寸忱如結。伏乞聖上,亟降鈇鉞之誅,以尊國體,以嚴臣分,不勝幸甚,臣無任云云。答曰,省疏具悉卿懇。卿其將棄予而長往乎?是誠予思量之所未及也,昨者慈敎中三若曰之諭,至矣盡矣,而卿猶一直自畫,不崇朝而望望然去之,以予之淺誠,豈望其一言感回,而竊嘗聞大臣去就,非同庶官,百僚程則,四方瞻望,故一進一退,俱有所據,其退也或因言行之不合也,或因恩禮之寢衰也,則予當於此,自反之不暇,而顧今日無顯然可指而爲言者,苟使實不由是而跡或近似,則聽聞之疑與惑,將以家置舌而解之乎?卿之所以爲說者,不過曰量度分能,而卿自釋褐,位至鼎席,比之素履山樊者,迥不侔矣,朱子之言曰,君子量而後入,不入而後量,卿若以一量字,爲自畫之義,則不幾近於入而後量者歟?卿須亟回駕,入來視事,副予跂望之思,兼解四方之惑焉。右副承旨金履永製進。
前廣州留守金觀柱疏曰,伏以人情,莫不畏天而嚴父然,疾痛困極,無不呼號而訴慕者,誠以天之仁父之愛,無有窮己,則不可以嚴畏之故而自阻於仁愛之下也。臣之叨受新命,亦旣經朔矣,隆批勤諭,至再至三,而臣敢一味逡巡則逋慢極矣,聯章累奏,未蒙體諒,而臣敢一向控籲則瀆擾甚矣。臣雖蠢迷,寧不知逋慢之爲重誅瀆擾之爲大何,而猶敢冒重誅犯大何,有若頑不嚴畏者,豈有他哉?必其中,有千不堪萬不忍者,有甚於重誅大何,而區區株守,終不容遽變,故敢申疾痛之號,復瀆仁愛之聽,惟殿下,哀矜而垂察焉。臣伏讀聖諭,若曰擔着大事,弘濟艱虞,不專在於德量器局文學才諝之有大過人者,又若曰出處無常,惟以時勢與地處,爲之權衡,臣於此,竊有所深惑而不能自喩者矣,夫擔着弘濟,亦有許多分數,然要之其具,不外乎德器文諝四者矣,臣於四者,過人與否,初非可議,而元無一事近似,則無其具而做其事者,稽諸今往,果有其人乎?臣實未聞也,至於時勢地處,則古人去就,固多以是權衡者,而顧臣難進之義,正合於是講明,蓋今時勢危急,不必待明見達識,乃婦孺之所知,則必其至公血誠麤拳大踢,庶幾髣髴於前哲然後,乃可救得一半矣,如臣無似,果可擬議於斯乎?若其地處云云,凡今喬木世臣,受國隆恩者,孰非休戚與共之人,而如臣者,徧蒙三朝之殊渥,頂蹠毛髮,罔非恩造,赴湯蹈火,亦所不辭,然若使臣,不量自己愚分,率爾擔荷重任,終犯負乘之戒,以致覆餗之凶,則臣雖萬被誅戮,將何以贖其罪負乎?此所以時勢也地處也,左右權衡而愈不得其可膺之說也,況臣向來兩銓之辭免,竊自附於存廉防樹義理之一端,而目下所叨,又非銓衡之比,則臣之去就,豈有前後之異觀乎?人或言方今元輔旣逝,朝象泮渙,而義理一脈,無人擔着,爾以素所秉執之人,烏可徒守微諒而不思改圖乎?此亦不諒臣心者也。臣之平日秉執,固不出義理二字,而若其夷險一視,終始不渝之志,則雖或處之於微官庶位,固當隨處盡分,斃而後已,何必濫側於不敢當之職,然後乃可哉?臣之愚見,誠實如此,故寧甘大何重誅,而終不敢苟然於冒進也,伏況聖候平復,行將不日視朝矣,臣之一瞻耿光之願,何啻百倍平時,而蹙伏江館,跬步莫移,戀結之忱,無路自伸,臣情到此,不亦戚乎?伏乞聖上,特垂哀愍,亟賜鐫改,以卒生成之澤,不勝幸甚,臣無任云云。答曰,省疏具悉卿懇。三疏雖云中書故事,古之體國大臣,尙或無待乎備例,出而擔着者,誠以文具外也。今卿之疏至於四而不知止者,豈卿有必可辭之說而有必欲辭之義歟?卿所云弘濟之責,不外乎德器文諝四者者,卿言固矣,然而必欲盡分於是四者,然後始可以任其責,則除非唐虞三代王佐之才,而後世任輔相之責者,皆可謂不自量而冒據乎?聖人有敎曰,心誠求之,雖不中不遠矣,況今世級漸下,人物眇然之時,人人若皆以量能度分,爲必辭之義,則是國無輔相後已,天下豈有是理乎?況不擔當三字,爲今日有識之竊歎,纔以此言,申告於領相,而卿又若是相持,不念所以誠求之道,則其於國體何,世道何?望須惻然開悟,幡然改圖,卽起肅命,毋孤予沖人側席如渴之望。同副承旨洪秀晩製進。
傳于金履永曰,領議政·右議政疏批,遣史官傳諭。
上在昌德宮。停常參·經筵。
藥房提調李秉鼎·副提調朴宗輔啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
大王大妃殿進御加味六君子湯停止,加減養胃湯,自今日五貼式日次製入事。出榻敎
李溏啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李溏啓曰,行大司憲李直輔,掌令宋穉圭·金日柱,持平鄭時善·趙恒存在外,執義李基慶牌不進,監察茶時之意,敢啓。傳曰,知道。
洪秀晩啓曰,備邊司郞廳來言,今日賓廳日次,而領議政出江,左議政身病,右議政未肅拜,不得來會云矣,敢啓。傳曰,知道。
假注書朴英載書啓,臣敬奉聖諭,馳往傳諭于果川縣下北面黑石里議政府領議政李時秀所住處,則以爲,臣情窮勢迫,冒呈短疏,行過淸漢,來伏荒野,瞻望雲天,神精飛越,乃蒙聖慈,不加之誅,史官踵至,臨宣溫諭,責以過矣,促令入城,罪負愈重,寵渥愈隆,雙擎百稽,淸血被面,臣雖愚迷,亦具彝性,豈不知國體之至重臣分之至嚴,而猶且冥然,一直違慢,殆若全無省覺者然,蓋亦有萬不獲已者存焉耳。臣之頂踵毛髮,非臣之有,惟我殿下曁我慈聖殿下所賜也,今又寵以上相之任,畀以委毗之眷,寵已極矣,榮亦至矣,何苦爲此逡巡逋慢之態,甘自陷於孤負之科哉?殿下試垂三思,今日國事世道,豈如臣庸孱昏病者,所可擔當而彌綸哉?臣若諉以嚴畏,急於貪戀,冒沒承當,則畢竟國事世道之僨敗壞亂,不待智者而知之,到此而雖萬被誅戮,將何以贖其罪乎?此所以左右思度,晝夜憂恐,寧被孤負之罪,不敢爲冒膺之圖者也。達宵胥命,徒辱恩命,進退俱窮,情踪益蹙,不得不冒死陳籲,逬出鄕外,以爲縮伏俟勘之計,恩諭之下,轉動無路,有臣如此,生不如死。且伏念,昨日所下慈敎,何等嚴截,何等諄懇,而臣乃頑如木石,迷如豚魚,竟未能奉承德意,負此罪犯,而不被當被之律,則將何以尊國綱而勵臣節乎?附奏體嚴,不敢猥煩支辭,惟伏地涕泣,鈇鉞是俟云矣,敢啓。
領議政李時秀附奏批答,纔宣卿再疏之批,亟回征駕,終晷跂佇,卽者史官,來奏卿附奏之言,至有轉尋鄕路之擧,豈料卿之棄我如遺,不少留難,至於此也,卿雖以僨敗國事爲懼,決意一退,矢言不居,而以予寡昧,竊以爲不然,自古及今,膺是命而居是任者,果皆自謂能堪勝而擔着之乎?誠以至誠願忠,生死以之者,卽古大臣休戚與共之義,而成敗利鈍,有不暇恤也,況誠之所到,才亦隨之,慈聖下敎,十分是當,卿之四載殫誠於承佐之地,而今乃必辭於首席者,予實莫究其說也,顧今時値隆沍,間關氷程,必致損節,不在多誥,卿須卽速言旋,庸副予望。同副承旨洪秀晩製進。
洪秀晩啓曰,領議政李時秀,又使錄事,來納命召,何以爲之?敢稟。傳曰,更遣史官,此批答傳諭,還傳命召。
金箕殷有頉代,以朴英載爲假注書。
以執義李基慶·司諫朴宗京·獻納尹尙圭·正言李惟命牌不進罷職傳旨。傳于李溏曰,只推。
李溏啓曰,永平縣令金在三,兩司當爲署經,除在外外,未肅拜呈告人員,竝卽牌招,何如?傳曰,允。
李溏啓曰,永平縣令金在三,兩司當爲署經,而憲府則行大司憲李直輔,掌令宋穉圭·金日柱,持平鄭時善·趙恒存在外,執義李基慶牌不進,諫院則司諫朴宗京·獻納尹尙圭·正言李惟命牌不進,正言奇學敬在外,只有大司諫洪羲運一人,不得備員,署經何以爲之?敢稟。傳曰,違牌人,更爲牌招。
以執義李基慶·司諫朴宗京·獻納尹尙圭·正言李惟命再牌不進罷職傳旨。傳于李溏曰,只推。
金履永,以奎章閣言啓曰,御考恩賜帖文,過科後收來爻周事,曾有先朝定式矣,今番慶科庭試會試時,先朝御考恩賜儒生·進士金文欽未參榜所受帖文,自成均館收來,故依例爻周後,直赴案修正以入之意,敢啓。傳曰,知道。
朴宗輔,以戶曹言啓曰,卽接廣興倉所報,則來十二月朔頒祿次,倉官進去于領議政李時秀家,祿牌請受,則今月二十四日,下往果川地,故不得受出云,議政在鄕外,則令地方官,月廩輸送,載在大典通編,依此擧行之意,分付該道,何如?傳曰,允。
金履永,以禮曹言啓曰,卽接廣州幼學尹鉉東所志,則以爲,同姓十四寸兄華東,嫡妾俱無子矣,第二子松烈,許與立後,而華東夫妻俱歿,不得循例立案,依定式草記稟處事呈狀,而一邊之言,有難準信,使其門長,具由呈狀,則門長幼學尹常東狀辭,亦如尹鉉東之訴矣,因大臣筵達,兩邊與受,明有可據,而不得登聞者,許令該曹論理草記事,允下,依大臣筵奏定式,尹鉉東第二子松烈,立爲尹華東之後,何如?傳曰,允。
洪秀晩,以兵曹言啓曰,來十二月,癸亥正月當上番騎兵二百三十六名,依定式本曹點考後,仍令該曹襦衣題給之意,敢啓。傳曰,知道。
上在昌德宮。停常參·經筵。
李溏啓曰,堂下官之無得一日三違,曾有定式,而獻納尹尙圭·正言李惟命,三違召命,事體所在,萬萬未安,罷職傳旨,今方捧入,而不可例勘而止,何以爲之?敢稟。傳曰,竝許遞,政官牌招,開政差出。
林蓍喆啓曰,吏曹參判李翊模牌不進推考傳旨,今方捧入,而開政命下之後,如是違牌,不卽承膺,揆以事體,誠極未安,更爲牌招,何如?傳曰,允。
假注書趙璜鎭書啓,臣敬奉聖諭,馳往傳諭于果川縣下北面黑石里議政府領議政李時秀所住處,則以爲,負罪賤臣,冒萬死昨上附奏,鈇鉞之誅,達宵顒俟,恩批溫諭,連日荐降,所以誨責而開曉之者,嚴截諄複,迥越尋常,至於棄予二字之敎,尤非人臣所敢承聞者,震駭抑塞,直欲鑽地而不可得也。臣之萬萬不可冒進之狀,前後疏奏,業已悉暴,今不敢更事煩瀆,而若有一分可强,則雖曰因緣事會,旣已出而肅命,更何敢孤負隆恩,自犯死罪,至於徑尋鄕路之境乎?斷斷寸心,誠不忍緣臣一身,使國事世道,終至僨敗也。今若含恩畏分,更或冒沒,則是則前日之抵死力辭者,都歸於欺天而邀寵,不惟臣之死有餘罪,如此無狀無恥之人,亦何可置之於百僚之首也?且臣竄伏俟勘之地,雖不過一舍之遠,乃是鄕外縣道,命召事體,何等莫重,而屢辱荒野,尤增死罪,每一承奉,益不覺五情之震剝,惟願亟降當被之律,無損國體,少贖重戾云矣,敢啓。
領議政李時秀附奏批答,昨於史官之回,又接附奏,卿之決去,愈往愈固,有若遯世長往者之色斯鴻擧不俟終日者然,是豈卿體國匪躬之義乎?辭樞密一事,古之人,固嘗傳爲美談,而在今日,國步艱虞,愚同武子之時,卿之引退,恐過於量己而不及於量時也,且卿以前旣力辭,今難冒進爲言,而此有大不然者,君子去就,苟無大防閑大節拍,未嘗不隨時稱量,惟義之適,豈有一往不返,一定不易之理乎?卿須諒予苦心,趣駕還朝。右副承旨金履永製進。
洪秀晩啓曰,卽者,領義政李時秀,又使錄事,來納命召,何以爲之?敢稟。傳曰,慈敎又下,更遣史官,仍傳命召。
大王大妃殿,傳于林蓍喆曰,予於日前敦諭中引故領相事爲言者,實是披腹心之至意,意謂卿見此,必有惕然感動之心,卽爲入來矣,金吾胥命,已出意慮之外,繼以疏辭,又以待罪請勘爲言,仍出江郊,轉尋鄕路,此因予之誠淺辭拙,不能孚信之致,愕然之餘,自顧慙恧,尙何言哉?然卿雖不能孚信於未亡人之言,獨不念先朝恩遇,沖辟懇惻之眷注乎?是則不能不慨然於卿矣。噫,今日是何等朝象,元輔逝矣,譬如中流之失楫,新揆又一向辭遜,無簉朝之期,卿又以千萬無所據之事,忽爲引退之計,竟以請勘二字,爲求免之話柄,此何事理,此何景象,然則沖辟,其將獨臨於無相之朝廷乎?到此地頭,予又何心垂簾乎?卿若念及於此,當有戚戚於中,必不待予言之畢,幡然入來,望須亟回遐心,卽爲還入來事,遣史官傳諭領相,仍與偕來。
兵曹口傳政事,副護軍閔耆顯,副司果韓興裕竝單付。
金履永,以弘文館言啓曰,本館下番,姑降入直,事甚未安,今日政新除授玉堂,竝待下批牌招,以爲推移入直之地,何如??傳曰,允。
以司諫朴宗京牌不進罷職傳旨。傳于李溏曰,許遞。
李溏啓曰,永平縣令金在三,兩司當爲署經,而行大司憲李直輔,掌令宋穉圭·金日柱,持平鄭時善·趙恒存,正言奇學敬在外,司諫朴宗京·獻納尹尙圭·正言李惟命傳旨未下,只有大司諫洪羲運·執義李基慶各一人,無以備員,署經何以爲之?敢稟。傳曰,山林外在外人竝許遞,今日政差出。
李溏啓曰,行大司憲李直輔,掌令宋穉圭·金日柱在外,執義李基慶呈辭,持平二員未差,監察茶時之意,敢啓。傳曰,知道。
兵曹口傳政事,副護軍單朴宗慶。
李溏啓曰,永平縣令金在三,兩司當爲署經,今日政新除授諸臺,竝待下批牌招,以爲備員署經之地,何如??傳曰,允。
有政。吏批,判書未差,參判李翊模進,參議任希存受由在外,右副承旨金履永進,啓曰,判書未差,參議任希存受由在外,小臣獨政未安,何以爲之?敢稟。傳曰,仍爲之。以尹羽烈爲司諫,李在璣·金碩鉉爲持平,尹行直爲獻納,金啓溫·姜浚欽爲正言,洪奭周爲副校理,呂東植·申龜朝爲修撰,尹尙圭爲副修撰,徐邁修爲右參贊,尹光顔爲禮曹參議,李庚運爲刑曹參議。
兵批,判書李祖承病,參判金羲淳病,參議尹序東病,參議金明淳入直進,同副承旨洪秀晩進,上護軍,趙鎭寬,副護軍,金銑·閔百履·徐潤載·李馨秀·李吉培,副司直朴宗京·尹尙圭·宋知濂·鄭魯榮·沈銖·趙恒存·鄭時善,副司果宋應圭·李東冕·柳台佐·李惟命·奇學敬竝單付。
李溏啓曰,永平縣令金在三,憲府則旣已署經,而諫院則司諫尹羽烈·獻納尹行直·正言姜浚欽牌不進,正言金啓溫未署經,只有大司諫洪羲運一人,無以備員,署經何以爲之?敢稟。傳曰,一司除署經。
以司諫尹羽烈·獻納尹行直·正言姜浚欽·持平金碩鉉牌不進罷職傳旨。傳于李溏曰,只推。
以副校理洪奭周,修撰呂東植·申龜朝牌不進罷職傳旨。傳于金履永曰,只推。
金履永,以實錄廳摠裁官意啓曰,本廳堂上趙尙鎭減下代,行護軍李肇源差下,仍令該曹,口傳啓下,使之及期纂修,何如?傳曰,允。
吏曹口傳政事,同知實錄事單,李肇源。
金履永,以禮曹言啓曰,大王大妃殿傳曰,翁主封爵議定以入事命下,而冬至日議入之意,臣晩秀,日前筵中,伏承慈敎矣。謹考臣曹各年謄錄,無古例之見載者,問于吏曹,則列聖朝公翁主郡主封爵時,自上書下爵號,吏曹開政,單付啓下云,今番有議定以入之命,而議定之自何司擧行,無明的可據之例,冬至隔日,有不敢擅便議入,何以爲之?敢稟。傳曰,議入無可考文蹟,定下旣有其例,今番貴主爵號,亦當定下。
金履永,以禮曹言啓曰,今此冬至朝賀權停例行禮時,大王大妃殿,百官進致詞箋文表裏儀注,王大妃殿·中宮殿·惠慶宮,百官進致詞表裏儀註,直爲書入各殿宮之意,敢啓。傳曰,知道。
金履永,以禮曹言啓曰,今年冬至方物物膳,有除減之命,而至於諸道方物之自京廳封進者,雖在前設賑之時,特軫貢弊,不爲停封,今番亦依此擧行矣,京畿冬至物膳,同是京貢,則其在均視之意,恐不可異同,依京廳方物例,封進之意,分付,何如?傳曰,允。
李溏,以禮曹言啓曰,卽接明陵別檢所報,則今二十八日本陵冬至祭享,兩官當爲備員,而參奉李永晉,身病猝重,無以進參云矣,莫重祭享,陵官不可不備員,本陵參奉李永晉改差,其代,令該曹口傳差出,以爲備員將事之地,何如?傳曰,與京各司中相換。
吏曹口傳政事,明陵參奉李永晉,童蒙敎官李經九相換。
以司謁黃大呂手本,武藝別監金禹績,爲先除下後移法司重治事,傳于李溏曰,令訓將嚴棍懲勵。
洪秀晩,以訓鍊都監言啓曰,因司謁手本,判付內,令訓將嚴棍懲勵事,命下矣。武藝別監金禹績,嚴棍二十度,懲勵之意,敢啓。傳曰,知道。
洪秀晩,以禁衛營言啓曰,來十二月當十二番後部中司屬慶尙右道五哨軍兵逢點實數五百二名,已爲點閱整齊,來十二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
洪秀晩,以禁衛營言啓曰,來癸亥二月當十二番後部右司屬慶尙右道三哨左道二哨合五哨軍兵,來正月二十五日,京中逢點,依例準二朔立番,而依前定奪,每哨以九十七名磨鍊,其餘一百三十五名,竝資保收布上送之意,本道監兵使處,預爲知委,何如?傳曰,允。
洪秀晩,以御營廳言啓曰,本廳來十二月癸亥正月兩朔應立後部後司屬黃海道五哨軍兵五百十七名,今已逢點整齊矣,十二月初一日,與右司軍兵,替代入番後,舊軍放送之意,敢啓。傳曰,知道。
洪秀晩,以御營廳言啓曰,本廳來癸亥二月閏二月兩朔應立前部前司屬慶尙左道五哨軍兵,正月二十五日,京中逢點,二月初一日,與後部後司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
禁府啓目粘連,泗川前縣監慶橚査啓回啓云云,今以道査各人之招,參互囚供,則與繡啓所論,無甚差錯是白如乎,留牟加分,雖緣陳腐之改色,而初不報營,則自歸擅分之科是白遣,需米移賣,雖或數爻之差殊,而果有漕倉之作錢,則難免違法之罪是白遣,修校時民戶之分等排斂,分糶時吏逋之代捧添貿,事事違制,節節可駭,而敢於淑問之下,專事發明,欲爲漫漶,究其所爲,尤極無嚴,所當照法重勘,而伊時同罪之類,多入赦典,則此囚之獨爲追理,事涉班駁是白乎矣,臣府不敢擅便,上裁,何如?判付啓,特爲放送爲良如敎。〈又〉啓目粘連,慶尙前右兵使趙査啓回啓云云,今以道査,參互繡啓,則修城米取用事段,城樓倉庫之修補所費,昭載文記,憑公入已,似非情實云爾,則不可以觀瞻之未盡,歸之全不葺治之科是白乎矣,城役錢之許貸,難免典守之不謹,營需米之換捧,豈曰察飭之克嚴,至若餉還之立本取剩,雖緣本營之支放不敷是如爲白乎乃,庫色輩之乘時竊弄,狼藉分用之數,至於一千一百餘兩之多,其不能檢束之狀,可以推知,諸般所坐,揆以法意,不可以因襲謬例,昏闇不察,或加寬恕,所當照法勘斷,而係是宥旨前事,上裁,何如?判付啓,特爲放送爲良如敎。
戶曹判書李書九疏曰,伏以皇穹篤棐,陟降垂祐,兩殿疹候,不日康復,大庭擧呼嵩之儀,藥院撤輪日之直,此誠宗社臣民無疆之福,懽欣慶忭,率土同情,仍伏念,臣猥以賤品,濫躋卿班,陶鑄生成,罔非造化,有何祈願,復干聰聽,而倫紀所重,竊抱情懇,敢此控籲,臣以繼別之宗,主先祖不祧之祀,而不幸年迫五旬,未有子姓,每念累世似續,不覺怵焉疚懷,臣母以臣弟經九之長子蓍永,俾臣子之,今旣長且冠矣,支子之繼大宗,禮經所許,而兄弟之子,猶子也,臣母命之,又不可以予受論也,以聖朝繼絶之仁,庶蒙矜允,而臣之具由陳聞,或不至於僭汰。伏乞聖慈,天地父母,俯賜鑑諒,特命該曹,照例許施,則曲遂之聖德,不惟臣闔門感祝,世世子孫,亦當圖報無止矣,臣無任云云。答曰,省疏具悉。疏辭,下該曹稟處。
禮曹啓目粘連,觀此戶曹判書李書九疏辭,則以爲,以繼別之宗,主先祖不祧之祀,不幸年迫五旬,未有子姓,以同生弟經九長子蓍永爲子事。答曰,省疏具悉。疏辭,下該曹稟處事,批下矣。不祧奉祀,事體自別,而重臣情理,旣甚可矜,陳章立後,亦多已例,以其同生弟經九子蓍永爲後,依所請許施,立案成給,何如?判付啓,依允。
上在昌德宮。停常參·經筵。
洪秀晩啓曰,來初一日,輪對日次矣,敢稟。傳曰,停。
傳于洪秀晩曰,禮房承旨馳詣宗廟·永禧殿·景慕宮,奉審摘奸,受香諸處,一體奉審摘奸以來。
洪秀晩啓曰,明日冬至望闕禮,依例爲之之意,敢啓。傳曰,知道。
李溏啓曰,合辭方張之時,兩司無詣臺之員,事甚未安,除在外·未署經·差祭外,未肅拜·呈告人員,竝卽牌招,何如?傳曰,允。
李溏啓曰,行大司憲李直輔,掌令宋穉圭·金日柱在外,執義李基慶,持平李在璣牌不進,金碩鉉差祭,監察茶時之意,敢啓。傳曰,知道。
大王大妃殿傳曰,領相事,日前敦諭,實出於萬不獲已,目今國勢朝象,果何如,而忽爲此千萬無所據之擧,則予心安得不慨惜乎?往日承佐之地,獨非大臣之任,而旣安心以處,今遷陞之後,始乃決不欲堪當者,是何義理,然則大臣之任,只在於首席,而國家之置左右相,不過備數虛設之官乎?可謂究說不得,昨日又見史官書啓,大臣擧措,愈往過中,一身之去就,姑無論,獨不顧事體乖而聽聞駭乎?予於是,不覺瞠然愕然,寧欲無言,未亡人,不幸當垂簾之位,至今不敢辭者無他,只恃大臣之協輔予寡昧,得以共濟國政,今大臣之自處如此,則予將何恃而當此國事,至此,又何心進湯劑乎?自今公事,勿爲入稟,日次湯劑,勿爲封進事,其令政院藥房知悉,不爲頒布。
假注書趙璜鎭書啓,臣敬奉聖諭,馳往傳諭于果川縣下北面黑石里議政府領議政李時秀所住處,則以爲,臣罪犯罔赦,泥首荒野,嚴誅不加,恩諭荐降,抑塞窮蹙,直欲溘然而不可得,卽者,慈敎又降,首尾數百言,嚴截懇惻,如獲面承於簾帷之前,負罪賤臣,何以得此?雙擎九頓,血涕盈襟,臣雖萬萬無狀,亦具一段彝性,追先王拔擢之恩造,荷聖上委毗之隆眷,當此國事朝象憂虞多端之日,何忍以求退二字,仰聞于上,亦何忍遠離軒陛,全昧不忍便訣之義哉?只緣首相之職,萬萬非賤臣所可一日承當,非但臣自知之明,卽國人之所知也,筵懇疏籲,旣不得遄蒙體諒之恩,則惟有速被鈇鉞之誅,然後可使國事無壞亂僨敗之患,斷斷寸心,此政古人所謂不報之報也。臣若有一分進身之望,則亦何忍一直力抗,轉輾違傲,以致慈敎之屢勤乎?至於今日慈敎中辭敎,尤萬萬非臣子所敢一刻承聞者,驚遑震剝,求死不得,今方走伏本縣獄底,恭俟金木之誅云矣,敢啓。
領議政李時秀附奏批答,朝下慈敎,丁寧懇惻之外,於卿又有萬萬不敢承聆者,予小子方念卿情地,爲卿悚蹙,惟冀卿趣駕還朝,仰副慈天諄諄之摯意,今於史官之附奏,知卿乃有轉向縣獄之擧,不覺愕然而失圖也。卿雖以惶懍震剝之情,有此自歸司敗之擧,卿之此擧,實非所以仰承惻怛之慈意,俯伸殫竭之義分也,徒見其事體之虧損,處義之過當也,以卿達識,何不左右財量,折衷斯義乎?聖人有訓曰,苦節不可貞,卿之今日一向長往,不少悔吝,不幾近於苦節之不可貞乎?不在多誥,卿須亟回過擧,卽速入城,仰寬慈慮,兼副予懸跂之望。同副承旨洪秀晩製進。
敦諭領議政李時秀,卽下慈敎,有萬萬驚悚,萬萬焦迫者,予小子方仰請還收,而卿若承聆此敎,則當作何心,到此地頭,惟有卿趣駕入城,仰弛慈念,冀收匪常之敎,予今不暇多誥,臨軒跂佇,望卿亟宜還朝,毋或虛徐。同副承旨洪秀晩製進。
洪秀晩啓曰,卽者,領議政李時秀,又使錄事,來納命召,何以爲之?敢稟。傳曰,更遣史官傳諭,仍傳命召。
藥房提調李秉鼎,副提調朴宗輔,以慈敎匪常,湯劑還下,萬萬驚遑,焦迫罔措,來詣閤外,奉湯劑請對矣。傳曰,予方焦迫,仰請收還,湯劑封入,卿等退去,以此意卽傳於領相也。
李溏啓曰,諸承旨有稟達事,來詣閤外請對矣。傳曰,已諭於藥院矣。
洪秀晩啓曰,入直玉堂有稟達事,來詣閤外請對矣。傳曰,已諭於藥院矣。
大王大妃殿,以承傳色口傳下敎曰,領相之過擧如此,自今以後,無領相行公之人乎?國事不成說,故有所下敎矣,觀領相去就而爲之,退去。
藥房口傳啓曰,臣等俄於閤外,伏承湯劑封入,卿等退去之敎,回咷爲笑,謹納湯劑,卽於千萬非意,忽又有湯劑還下之擧,此何事也?我慈聖感候,纔復天和,湯劑日再進御,此時湯劑,豈可暫闕?而日已過午,旣入旋下,臣等之萬萬罔措,雖不足言,因此而慈聖榮衛,萬有一或有少損,則其於宗社何?臣等煎灼之極,更此煩籲。伏願聖上,導達慈聖,亟許湯劑之還入,千萬顒祝,惶恐敢啓。答曰,方連爲仰請,湯劑還爲封入,領相入來,斯速知入,可也。
藥房提調李秉鼎,副提調朴宗輔又〈啓曰〉,伏承湯劑還下之命,衷情轉益焦遑,萬萬罔措,奉湯劑更爲請對矣。傳曰,已諭於口啓之批,湯劑封入後,卿等退去。
洪秀晩啓曰,臣等雖伏承退去之命,公事未入稟之前,有不敢退去,冒萬死更爲請對矣。傳曰,卿等退去,領相入來知入。
李溏啓曰,臣等伏承退去之命,而慈殿湯劑,雖已封入,公事尙未入稟,下情震剝,不敢退去,冒萬死更爲求對矣。傳曰,已諭於藥院批答,卿等退去,領相入來,速爲知入。
洪秀晩啓曰,入直玉堂,雖伏承退去之命,衷情震剝,冒萬死更爲求對矣。傳曰,已諭於院批,爾等知悉。
大王大妃殿,以承傳色口傳下敎曰,其傳敎,臣子見之,宜其惶悚,而承旨旣見之,則豈不頒布,又有頒布之下敎,則何不頒布乎?卽爲頒布。
大王大妃殿,以承傳色口傳下敎曰,予非不知而爲之之事,意謂已頒布矣,尙不頒布云,此何道理?卽速頒布。
大王大妃殿,以承傳色口傳下敎曰,謂之惶悚而傳敎,不爲頒布之承旨推考,卽爲頒布。
兼春秋鄭宗顯書啓,領議政李時秀,旣已入城,臣亦爲入來之意,敢啓。答曰,知道。
大王大妃殿,以承傳色口傳下敎曰,領相當入侍,入來之意,傳諭。
洪秀晩啓曰,領議政李時秀,伏聞下政院之慈敎,萬萬震剝,仰請收還,一時爲急,冒萬死來詣請對矣。傳曰,入侍。
傳于洪秀晩曰,諸承旨批下,牌招入直。
以行左承旨朴宗輔牌不進推考傳旨。傳于洪秀晩曰,待開門牌招。
以右承旨金宗善,右副承旨金履永牌不進罷職傳旨。傳于洪秀晩曰,只推,竝待開門牌招。
洪秀晩啓曰,金虎門開門標信請出之意,敢啓。傳曰,知道。
以執義李基慶·持平李在璣牌不進罷職傳旨。傳于李溏曰,只推。
左副承旨李溏·同副承旨洪秀晩等啓曰,伏以俄於筵席,伏承慈敎,若曰湯劑尙未進御,下情愈益焦遑,前席陳懇,誠意淺薄,未能仰格慈聽,退而抑鬱,玆敢冒死聯籲。伏乞聖上,益積睿誠,感回慈天,進御湯劑,仍爲收還匪常之敎,千萬顒祝,惶恐敢啓。答曰,連爲仰請,慈敎已下矣。
洪秀晩啓曰,卽者,義禁府都事來言,領議政李時秀,今方待命於金吾門外云,係是大臣去就,敢啓。傳曰,知道。
洪秀晩啓曰,卽者,議政府錄事來言,領議政李時秀以爲,不忠無狀,不能感回慈聽,論其罪犯,誅殛猶輕,走伏金吾,恭俟典憲云,仍納命召,何以爲之?敢稟。傳曰,慈敎已下,勿待命,卽爲還第事,遣史官傳諭,仍傳命召。
大王大妃殿,以承傳色口傳下敎曰,大臣旣入來登筵,今則已爲出仕矣,以禮使之道,其傳敎還收,勿待命還第事,遣史官傳諭。
左議政徐龍輔箚曰,伏以臣,卽伏聞大王大妃殿所下傳敎,萬萬非常,有非群下所敢承聞,而繼又有粟米飮還爲封下之擧,噫嘻,此何事也?顔子亞聖也,孔子之論其全德則曰不遷怒也,藉使廷臣處事,有所不槪於慈心,只當就事而論之,期於上下之情志同歸爛漫,朝廷之擧措務得正當而已,今乃辭敎失中,有若遷怒者然,是豈今日諸臣所仰望於慈聖者哉?臣職在保護,宜卽趨詣叩閤,仰冀慈心之格回,而未及淸齋之前,不敢冒進,震悸之極,未暇緩聲,玆敢短箚疾籲。伏乞仰稟慈殿,收還前敎,仍命粟米飮,卽爲封入,無致四方之駭惑,不勝幸甚。取進止。答曰,省箚具悉卿懇。予方焦迫,連爲仰請還收矣。仍傳于洪秀晩曰,此批答,遣史官傳諭。
大司諫洪羲運·司諫尹羽烈·獻納尹行直等箚曰,伏以臣等,卽伏見大臣敦諭之敎,藥院請對之啓,有以仰認慈聖殿下下敎之萬萬嚴截,而傳敎旣未頒布,雖不敢明的仰陳,至於湯劑之還下,辭敎之非常,有非在下之所敢承聞者,夫敦迫大僚,亦有常經,只當申之以誠禮,勉之以道理,下梢究竟,亦在於大聖人權衡,何必輕示過中之擧,始爲必致之方而不念聖德之有損,擧朝之驚遑乎?此不但有欠於優禮大官,有關於虧損國體而已,以我慈聖止慈之德,若念聖上靜攝餘焦憂之狀,則翻然反汗,必不待臣言之畢矣。伏乞仰稟慈旨,卽許收還,以光轉環之德焉。取進止。答曰,省箚具悉。予方仰請還收矣。
修撰申龜朝疏曰,伏以臣,卽伏見領相敦諭下者,始知有我慈聖殿下非常之敎,臣衷情震懍,罔知攸措,嗚呼,此何等時也?元老奄逝,首揆告退,廟謨積滯,國事罔涯,人心靡所止泊,世道無以維持,爲今日臣子,孰不繞壁彷徨,痛哭流涕也,所仰望而依賴者,唯是聖母垂簾,保護我聖躬,夾贊我新政,大德宏覆,慈化旁達,八域臣庶,莫不仰之如父母,望之如堯·舜,而不意因一揆地之去就,致有此萬萬過中之敎,藥院求對,館僚伏閤,以殿下出天之孝,湯劑雖許封進,而至於大小公事,尙靳許入,此豈上下相持,晷刻暫滯,以致聽聞之滋惑,國體之徒損乎?伏乞聖明,特軫擧國焦迫之情,務積誠意,冀回慈心,亟收非常之敎,以靖群志焉。仍伏念,臣狗馬賤疾,七朔沈綿,食飮全却,神精銷鑠,束帶供職,萬無其望,瀛館除旨,遽下於此際,昨違庚牌之恩召,今阻諸僚之籲班,有臣如此,生不如死,玆敢短疏自列,尤增隕越,臣無任云云。省疏具悉。已諭於堂箚之批矣。
校理閔師宣·副校理金邁淳·修撰呂東植等箚曰,伏以臣等,伏聞慈聖殿下,有非常之敎,瞻聆所及,震遑罔措,相率求對,未蒙召接,固知我殿下積誠起孝,仰請收還,靡所不用其極,而日已過申,慈聽愈邈,湯劑雖纔命入,而公事尙不得入啓矣。臣等衷情焦迫,去益難抑,玆敢以文字陳焉。夫我慈聖殿下,臨朝聽政,卽爲宗社大計,則大臣雖重,比宗社,輕重果何如也?大臣之轉尋鄕路,固甚過當,雍容勉出,豈無其道,而乃有此萬萬過中之擧,四方之訝惑,群情之震驚,姑捨,其於宗社大計,何哉?伏願殿下,益積誠意,仰格慈天,亟收匪常之敎,致有不遠之復,則宗社幸甚,臣民幸甚,且臣等有區區所懷,敢此附達焉。昨伏見慈聖諭領相之敎有曰,予亦何心垂簾?臣等謂不待有今日之擧,卽此一句下敎,已非聖人愼辭令之義,而喉院之臣,無一言覆難,循例頒布,臣等爲之慨然也。伏願聖明,仰稟慈殿,亟收昨下傳敎中過當句語,以光慈德,當該承宣,施以譴罷之典,恐不可已也。取進止。答曰,省箚具悉。連爲仰請收還,承宣譴罷事,未知其然矣。
行都承旨林蓍喆疏曰,伏以臣於閤外,伏見堂箚,則以昨日慈殿所下領相敦諭中,何心垂簾四字之不爲繳還,至有該房承旨譴罷之請,臣於是,實不勝慙恧之至,臣雖愚迷,豈不知四字慈敎之萬萬過當,而惟此嚴敎,旣出於敦勉大僚,勤懇諄複之意,則愚淺之見,未及於繳納之爲得當,不思覆難,循例傳宣矣,今此人言,侵斥備至,則臣之溺職之失,於是乎著矣,玆不得不略控短章,徑出禁扃。伏乞聖慈,亟賜鐫削臣職,以安賤分,千萬幸甚,臣無任云云。答曰,省疏具悉。不必爲引,勿辭行公。
行左承旨朴宗輔·右承旨金宗善·左副承旨李溏·右副承旨金履永·同副承旨洪秀晩等疏曰,伏以臣等,卽見堂箚之到院者,以昨下慈敎中一句語之不爲繳還,至有當該承宣譴罷之請,其言當否,不必較挈,而臣等旣同在一院,義無獨殊,玆敢聯陳短章,徑出禁扃。伏乞聖明,亟削臣等之職,以重司直之論,千萬幸甚,臣等無任云云。答曰,省疏具悉。已論於知申之批,卿等勿辭行公,
今十一月二十七日戌時,上御熙政堂。大王大妃殿垂簾。領議政入侍時,同副承旨洪秀晩,假注書朴英載,別兼春秋洪秉喆·金蓍根,領議政李時秀以次進伏訖。時秀曰,臣之闕候已至旬餘矣,寒煖不適,聖體調攝,若何?上曰,漸至快復矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,中宮殿調攝氣候,何如?上曰,已差復矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,往還之際,得無損節乎?時秀曰,臣之罪大矣,臣若有一分堪承之望,則豈敢爲此致煩慈敎之截嚴乎?臣之孤負隆恩,自犯死罪,有不可容達,而慈敎中有萬萬不敢承聞之敎,而尙未承還收之命,尤不勝惶蹙之至矣,臣之賤軀,何足恤乎?上曰,過矣。大王大妃殿敎曰,今日國事朝象,果何如,而卿之過擧,胡至於此也。時秀曰,臣之負犯重矣,何敢有仰達之辭,而今日慈敎,實非臣子之所敢承聞者也,臣之今日冒沒入來,唐突請對,他不暇顧者,誠以請收成命,一時爲急故也。大王大妃殿敎曰,是豈予過中之擧乎?國事之積月廢置,朝象之日益泮渙,萬不成說矣,曾覩我英廟倦勤之齡,曁先朝鼎盛之時,夙夜憂勤,殆無一息之暇逸,而尙患廟務之積滯,況今沖辟在上,委任專在於輔相,而一任其瘝曠,視若無事之時,卿若念及於此,設或有難安之端,必不忍爲此過當之擧也,況此大禮纔經,上候雖已平復,而猶在靜攝之中,凡厥庶務,都是首相之責,則卿何爲不念體國之義,徒事自引之計乎?未亡人,適値不幸之時,當此匪據之位,每念國事,寢食靡甘,況卿以擔着廟務之人,何爲而作此過擧乎?時秀曰,以臣去就,仰煩酬應,卽是義分之所不敢安,而況慈敎中有萬萬不敢承聞者,臣於簾帷之前,豈敢爲諂媚之言乎?惟我慈聖殿下,自垂簾以來,一辭敎一政令之下,動合大聖人法度,臣每筵退,竊自欽仰讚誦矣,今番下敎,實非所望於慈德也,其在臣子分義,有不敢一刻承聞。伏乞亟賜收還焉,此敎收還之後,賤臣區區之所懷,當仰暴矣。大王大妃殿敎曰,予之事,豈爲過乎?國事如是積滯,而擔着無人,卿之今日之擧,豈不萬萬過乎?予近日神氣不平,有難酬接,而知卿入來,故如是召接矣,卿雖以不堪承當是任爲言,而何人能自謂堪當而處之乎?如是則領相終無行公之人也,是豈成說乎?湯劑使之勿爲封入,而主上屢次懇勸,故予雖不得已受之,而付諸中使,不爲進御,予豈以外面爲督迫之擧乎?時秀曰,慈聖湯劑進御,不可經時,而尙今不爲進御,公事又使勿爲入稟,此何等萬萬非常之擧乎?到此,臣之罪萬殞猶輕。伏乞亟收成命,加臣當被之律焉。大王大妃殿敎曰,予曾有所覩矣,先王鼎盛之時,未嘗一夜安寢,晝宵憂勤,而機務尙患叢積,顧今積月廢務之餘,廟謨專靠於輔相,卿有何可去之義,而不念國事之艱虞,爲此過擧,逬出江郊,終至於縣獄待命之境,今日予之事,豈有過中乎?時秀曰,臣固不足言,以我慈聖聖德,下此臣子所不敢承聞之敎,以爲敦迫者,實非所以示來世而裕後昆之意也。慈聖殿下,何不念及於此乎?一介小臣,有罪則加以當律,有何不可,而下此萬萬非常之敎,伏乞亟賜收還焉。大王大妃殿敎曰,予之所敎,有何過中乎?今日國事如此,而大臣無行公之人,予婦人有何知識而做去乎,且予雖不服藥,有何傷乎?時秀曰,臣之罪,死猶難贖,今不加之罪,下此千萬非常之下敎,無狀賤臣,雖無足言,而豈不爲慈聖殿下大德之累乎?大王大妃殿敎曰,予之事實無過矣,卿以首相,當此國勢孤危,廟務積滯之時,不欲擔當,汲汲求退,國事無可爲之人,豈不慨惜?予則雖欲盡力爲之,旣無知識,何以做去乎?所以公事之勿令入稟也,湯劑亦何心進御乎?予之此擧,實不知其過矣,卿雖以不能堪當爲言,而卿之量才度時,若是明透,則是豈無才識者,所能爲哉?卿若自謂不能而退去,則何人能自謂堪勝而任其責乎?時秀曰,縷縷仰奏,極知其惶悚,而所下不敢承聞之敎。伏乞收還焉,賤臣有區區所懷之可以仰暴者矣。大王大妃殿敎曰,予雖更思,而別無過中之擧矣,卿以世祿之臣,宜知國事之爲重,而大禮纔過,百務積滯,輔相無一行公,而先爲此決退之擧,卿之此擧,豈不過乎?時秀曰,臣之祖,荷英廟再造之恩,保有身家,臣之父子,荷先王不世之遇,以臣百無肖似,位致三事,臣雖無狀,亦有一端彝性,豈無感激圖報之心,而臣之今日之擧,實有萬不獲已也,臣若有一分有益於國事之望,則臣豈敢只恤其身,決爲此擧乎?慈聖非常之敎,若蒙收還,則臣擬暴區區衷情矣,無狀賤臣,誠未仰格,惟當逬退,恭俟金木之誅矣。大王大妃殿敎曰,朝下傳敎,屢使頒布,則其在事體,宜卽頒布,而承旨終不頒布,此何紀綱乎?秀晩曰,臣於俄者,屢次請對矣,今幸得方寸之地,請仰達矣,慈聖今日之下敎,卽臣子所不敢承聞者也,若使爲臣子者,奉承此敎,則是天經地緯,滅絶無餘,君綱臣分,掃地盡矣,國事何暇論也,機務何足恤也?此臣等所以冒死繳還而不敢擬議於頒布也。伏願慈聖,亟賜收還焉。大王大妃殿敎曰,其言,豈有不可頒布之辭而不爲頒布乎?須卽頒布。秀晩曰,慈聖湯劑不爲封入,公事勿爲入稟,此何等萬萬非常之擧乎?勉出大臣,豈無其道,而以我慈聖大德,爲此萬萬過中之擧,此下敎收還之前,有國大小機務,皆屬餘事也,惟願亟降收還之命焉。時秀曰,臣之今日登筵,固知萬萬唐突,而急於請收非常之敎,屢次冒陳,未蒙允可,臣情到此,亦云窮蹙矣,惟當退俟鈇鉞之誅矣。時秀仍退出。大王大妃殿敎曰,領相何爲遽退乎?時秀復進伏。大王大妃殿敎曰,卿以請勘爲求免之資,豈有請勘之罪乎?此時國事,旣無大臣之夾輔,則予豈可垂簾而聽政乎?聖上雖在沖年,睿德天成,來頭國事,自可摠攬,而及今事務,豈非輔相之責乎?卿無時急決去之端,而徑欲引退,何也?自上幾次敦勉,予亦幾次懇諭,而爲此過中擧乎?時秀曰,伏乞所下傳敎,亟命還收焉。大王大妃殿敎曰,更勿爲過擧也,方今聖候,雖臻康復,尙在靜攝中,事務自多積滯,卿豈可引退乎?時秀曰,傳敎如未蒙還收之命,則在臣道理,惟有退俟金木之嚴誅矣,臣以世祿之家,頂踵毛髮,莫非慈聖殿下曁我聖上所賜也,臣自在庶僚,未嘗以外飾辭免之語,仰煩於天聽者,誠以筋力奔奏,隨事殫竭,爲平日報答萬一之圖,而今此上相之任,與他職自別,苟非其人,必將僨誤國事而後已,此臣所以縷縷仰達者矣。大王大妃殿敎曰,所下傳敎,謂之過中,而卿之所言,何如是終始爲引入之計乎?時秀曰,湯劑及公事之竝爲還下,實非臣子之所敢聞者,亟命還收焉。仍退出。秀晩曰,臣固知萬萬惶悚,而旣得方寸之地,玆敢冒死更達矣,朝下非常之敎,非但爲臣子之所不敢承聞者,實爲我慈聖殿下聖德之累矣,大臣勉出,亦可謂國之大政,而在今日,還屬微事,此敎反汗之前,凡係有國機務,皆不暇論也。伏願亟賜收還,然後大僚之勉出,國事之共濟,始可徐議也。大王大妃殿敎曰,此敎本非過中,而尙不頒布,是何道理?秀晩曰,慈聖今日之敎,實出於勉出大臣之意,臣雖遇迷,慈聖聖意,豈不仰度乎?然今此非常之敎,雖非當着之人,滿庭臣僚,擧皆驚惶罔措,況當着之大臣,固當求死不得,無地自容,去就等事,何暇念及乎?雖以勉出大臣之道言之,此下敎收還,然後可以徐議也,伏乞亟賜收還焉。命退,諸臣以次退出。
上在昌德宮。停常參·經筵。
大殿·大王大妃殿·中宮殿·惠慶宮·嘉順宮,內閣·政院·玉堂·朝廷二品以上冬至單子問安。答曰,知道。
金履永啓曰,禮曹參議尹光顔,旣入闕中,不爲肅謝,直爲出去,事甚未安,推考警責,何如?傳曰,允。
傳于金履永曰,政官牌招開政。
傳于金履永曰,貴主爲淑善翁主。
金履永,以吏批言啓曰,玉堂東壁,今當差出,而前望中無故之人,只有二人,故不得已以二望擬入之意,敢啓。傳曰,知道。
有政。吏批,判書未差,參判李翊模進,參議任希存受由在外,右副承旨金履永進,啓曰,判書未差,參議任希存受由在外,小臣獨政未安,何以爲之?敢稟。傳曰,仍爲之。以朴宗京爲應敎,淑善翁主單,貴主封爵事,傳敎。
李溏啓曰,兵批無緊窠,吏批無送西之人,無政事之意,敢啓。傳曰,知道。
以副修撰尹尙圭牌不進罷職傳旨。傳于金履永曰,只推。
以江原監司申獻朝狀啓,襄陽府民家失火事。傳于朴宗輔曰,近百戶當寒失所,極爲矜惻,各別顧恤,斯速結構奠接事,令廟堂分付。
金履永,以禮曹言啓曰,今十一月二十八日,冬至朝賀諸道所封箋文中,熙川郡守張夢說·橫城縣監田義顯,雖非應封官,以別軍職封箋矣,一體看審捧入之意,敢啓。傳曰,知道。
金履永,以宗簿寺提調意啓曰,譜略今方修正,而誤刊之當爲釐正者,懸註之,當爲添載者,自可竝爲擧行矣,當宁八高祖圖中,嘉順宮外邊贈貞敬夫人李氏,籍慶州而誤刊廣州,當正訛改刊,翁主封爵,今旣定下,當依例添錄之意,敢啓。傳曰,知道。
李溏,以兵曹言啓曰,矢人朴春蕃來告內,渠以乙未年入屬,至今年二十八年服役,造納長片箭,已滿千部云,故依定式取考知弓品堂上啓下單子及本曹錄置成冊,則矢人朴春蕃,自乙未年秋等,至今年秋等,二十八年服役,造納長片箭,爲一千七百五十部的實矣,服役年條,造納長片箭數爻,旣已準限,矢人閑良朴春蕃,依定式帖加成給,何如?傳曰,允。
上在昌德宮。停常參·經筵。
李溏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,行大司憲李直輔,掌令宋穉圭·金日柱在外,執義李基慶,持平李在璣·金碩鉉牌不進,監察茶時之意,敢啓。傳曰,知道。
金宗善啓曰,同副承旨洪秀晩,今日不爲仕進,卽爲牌招,何如?傳曰,與都承旨牌招。
以同副承旨洪秀晩牌不進罷職傳旨。傳于金履永曰,只推,更爲牌招。
以執義李基慶,持平李在璣·金碩鉉,司諫尹羽烈,獻納尹行直,正言姜俊欽牌不進罷職傳旨。傳于李溏曰,只推。
金履永,以宗簿寺提調意啓曰,譜略子孫錄中,名在罪籍者,釐正載錄事,曾有定式矣,裀·襸名下,當以賜死懸錄,跋文製述人中,若有干犯者,則曾有去其官職之例矣,行恁官職,亦當削去之意,敢啓。傳曰,知道。
領議政李時秀疏曰,伏以死罪賤臣,夫豈有重入脩門之望,而忽伏聞慈聖殿下有萬萬非常之敎,驚遑戰栗,蒼黃馳入,及登前席,縷縷恩諭,諄複惻怛,不啻若慈母之詔迷子,咫尺承聆,心膽感激,有懷未罄,怵惕而退,繼又胥命之之啓纔上,反汗之命旋下,轉環之德,如日其更,而示之以禮使,諭之以還次,螻蟻微命,眷渥彌隆,雙擎九頓,血涕被面,臣之日昨進身,非敢自居見職,秪爲收還慈敎,則今已出仕之敎,竊恐孔邇之天,猶未俯諒臣本情,臣請以筵席餘蘊,冒萬死一陳焉。惟我慈聖,以任姒之德,御堯·舜之治,簾帷穆臨,四載于今,國勢幾危而復安,大義將晦而益闡,一絲綸之發,一政令之施,無不合天則而順人心,卽一國臣民所共欽仰攢頌,而今因一賤臣之故,忽有此萬萬過中之擧,機務之阻滯則奈國事何,湯劑之停進則奈慈候何?聖心焦勞於上,百僚震盪於下,慈綸一降,八方驚惑,此莫非臣之罪也,有臣如此,誅殛不加,則是國無法也。且臣聞之,人臣事君,趨走非恭,明主使臣,進退以禮,古有不召之臣,難進之士,敦尙謙挹,顧惜廉防,各伸其志,不枉其性而優容寬假,未嘗督迫而馳驟之者,聖王所以扶植四維,激礪一世,流風餘韻,永以爲後世法程也,如臣無似,雖不足備數,猥蒙兩聖朝拔擢之恩,名廁三事之末矣,識旣不稱,情實難强,瀝血呼籲,出自肝肺,則以天地生成之澤,早賜斥退,俾還本分,公私之大幸也,若其聖批屢勤而委諸草莽,慈敎至嚴而頑如木石,孤恩慢命,積罪如山,則下之司敗,亟置邦憲,卽王政之所不容己,而今乃不許鞶帶之褫,不施鈇鉞之威,加之以人臣不敢承不忍聞之敎,使臣喪失所守,拚棄大防,震剝奔走,顚倒趨膺,有識竊歎,輿儓指笑,此政所謂臣何足言,有辱朝廷也。臣固知我慈聖,不知臣不肖,必欲其入,至有此擧,而豈不大有損於九經體群臣之義乎?臣若又夤緣怵迫之會,圖占媒進之階,揚揚彈冠,晏然冒據於百僚之首,則嚮日之筵懇疏籲,逬郊尋鄕者,適自歸於要君欺天之科,而眞是小人之無忌憚也,後之貪榮冒恥,强托分義者,必將以臣爲口實,而國史書之,臣之仰累慈德之罪,何以自贖乎?臣之此言,誠萬萬僭易,而區區願忠之誠,非但爲一身去就之昌披放倒也,情窮勢極,言不知裁,瞻天隕越,尤增死罪。伏乞聖上,仰稟東朝,遄降金木之誅,以勘臣前後罔赦之罪,使慈化益隆,王綱益振,國體益尊,臣分益勵,不勝幸甚,臣無任云云。答曰,省疏具悉卿懇。前席登對,喜卿不遠之復,乙夜良晤,敍我貽阻之思,充然予心,若有所得,朝來一疏,又何爲而若是過引也?慈聖,以宗社憂勤之念,下一時非常之敎,賴卿積誠,不日收還,慈德益光,朝野咸仰,予心之懽喜,曷有其極?卿心卽予心也,卿須體予此心,起而視事,仰副慈聖之摯意,庸裨寡昧之不逮。同副承旨洪秀晩製進。傳于金履永曰,此批答,遣史官傳諭。
上在昌德宮。停常參·經筵。
自開東至巳時,有霧氣。
藥房提調李秉鼎,副提調朴宗輔啓曰,一陽肇生,百祿來同,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加減歸脾湯,自今日一貼式煎入事,榻前下敎出榻敎。
洪秀晩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李溏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,行大司憲李直輔,掌令宋稚圭·金日柱在外,執義李基慶,持平李在璣·金碩鉉牌不進,監察茶時之意,敢啓。傳曰,知道。
洪秀晩啓曰,備邊司郞廳來言,今日賓廳日次,而領議政·左議政身病,右議政未肅拜,不得來會云矣,敢啓。傳曰,知道。
傳于金履永曰,禮房承旨馳詣宗廟·景慕宮,奉審摘奸以來。
以貴主疹候時內醫院書啓。傳于金履永曰,醫官秦泳,熟馬一匹賜給,金時中陞敍,安載述相當外職調用,洪勉謙加資,掌務官李最秀·玄在德,各上弦弓一張賜給,書員以下員役等,依判下米布題給。
傳于金履永曰,多日議藥,副提調朴宗輔,熟馬一匹面給。
敦諭右議政金觀柱,卿之甌卜,今已越月餘而歲又亞矣,以諭以批,謂竭予誠,卿猶鄭重,在水一方,瞻望企佇,予懷如何,難進易退,君子之姱節,優游寬暇,禮使之常度,今日君臣,宜乎交勉焉在玆,而若於去就之義,或不能精擇,勉進之際,或不勝權輿,悠漫時日,反涉應文,則上下之俱失,爲如何哉?卿所云量能度分,非不知爲禮恭之辭,而嘗聞達道云者,天下之人,通行而不礙,然後方謂之達道,卿若量能而退,百僚庶官,是則是傚,皆莫不量能而退,則其將朝無人焉,是豈達道之謂乎?卿之處林下數十年,講而明之者,旣精且熟,寧待予多誥而後覺之哉?方今一陽初復,首揆入城,聚會精神,圖新庶政,時乎時矣,玆遣亞卿,敷告誠懇,卿須起來,副予渴望。右副承旨金履永製進。
金履永啓曰,右議政金觀柱敦諭,遣亞卿事,命下矣。何亞卿進去乎?敢稟。傳曰,吏曹參判進去。
以執義李基慶,持平李在璣·金碩鉉,司諫尹羽烈,正言姜俊欽牌不進罷職傳旨。傳于李溏曰,只推。
金履永,以弘文館言啓曰,修撰申龜朝·副修撰尹尙圭,旣有只推之命,校理沈鎜,連呈辭單,不爲行公,與新除授應校朴宗京,一體牌招,何如?傳曰,允。
以應敎朴宗京·校理沈鎜·修撰申龜朝·副修撰尹尙圭牌不進罷職傳旨。傳于金履永曰,只推
金履永,以宗簿寺提調意啓曰,國朝御牒·八高祖圖·璿源譜略·王妃世譜中草,今已修正,御覽還下後,譜略及八高祖圖,當爲付板入刊,國朝御牒·八高祖圖·王妃世譜,亦當正書矣,御覽日子,令日官洪處中推擇,則來十二月初二日辰時爲吉云,以此日時,本寺堂上郞廳校正官,具儀仗鼓吹陪進仁政殿,與承旨請承傳色奉入之意,敢啓。傳曰,知道。
金履永,以兵曹言啓曰,今日禁軍祿試射時,日勢已暮,入直禁軍,未及試取,明日依例除標信替代出試之意,敢啓。傳曰,知道。
洪秀晩,以兵曹言啓曰,今十一月各廳堂下武臣朔試射,臣曹連因有故,不得爲之之意,敢啓。傳曰,知道。
洪秀晩,以兵曹言啓曰,兼司僕將李沖彬,素患風病,當寒添劇,時月之內,無望供職,呈狀乞遞,宿衛領軍之將,不可久曠,改差,何如?傳曰,允。
獻納尹行直啓曰,臣言議巽劣,知識鹵莽,淸朝耳目,本不近似,而自來情勢,又有難冒,臺地一步,鐵限在前,且於昨冬,忝叨館職,適參合啓矣。以徐命善停啓事,厚被儒臣之論斥,伊日三司,竝請譴削之典,臣滿心慙恧,無地自容,噫,常供闕封,關係至重,臺啓停連,公議是循,而迫於嚴命,遽然奉承,壞損臺體,無復餘地,臣於其時,雖未及與聞於停當之際,職在三司,不能糾正,苟然隨參於傳啓者,此莫非臣昏謬巽軟之致,至今追惟,惶愧欲死,新除之下,宜卽來避,而母病適添,承膺無路,陳疏見却,情地益蹙,名牌屢違,義分是懼,雖不得不冒沒出肅,而以此情踪,其何敢一刻晏然於臺次乎?請命遞斥臣職。答曰,勿辭亦勿退待。
洪秀晩啓曰,獻納尹行直,避嫌承批之後,不出姑停望,直爲出去,事甚未安,推考警責,何如?傳曰,允。
領敦寧金祖淳疏曰,伏以臣,得忝肺腑之親,位視上公,侈以疏封,榮寵已極,涯分亦踰,每自撫躬思惟,凜乎若春氷之涉,不知所以仰答恩私,俯全家聲者,則惟有杜門屛處,謝斷世事,息機養拙,以了餘生而已,況國舅之無得與聞朝政,卽國朝以來古規美事也。今臣之兼帶諸職,俱是華要緊重之任,宜卽援例乞解,以便公私,而大禮之後,旋値靜攝之時,未敢瀆擾,黽勉至此,然臣蹙蹐不安之情,豈或弛於食息之頃哉?如經筵實錄籌司諸兼,揆以事面,自在應遞之科,而至於惠廳簿書之要,而經年待罪,旣不能綜核辦理,致廩庾充衍,訓局,節制之重而跨朔冒據,又無以嚴明團束,使壁壘變彩,有國大事,莫過於錢穀甲兵,而緣臣匪才,將致日壞一日,則其區區必辭之願,奚啻如渴者之欲飮,濕者之求脫也,其餘諸司提擧,若復一向久縻,不思缷免,則亦非臣斂跡自守之本意也,玆陳短章,仰暴微懇。伏乞聖明,亟賜諒察,將臣兼帶諸職,悉許遞改,以存國家之舊例,以安微臣之私分,千萬至祝,臣無任云云。答曰,省疏具悉卿懇。卿於官職,旣無可遞之義,國朝亦有已例,卿其勿辭行公。仍傳于金宗善曰,此批答,遣史官傳諭。
副修撰吳淵常疏曰,伏以日者,大臣有尋鄕之擧,慈聖殿下,下非常之敎,擧朝震恐,小大憂惶,何幸聖孝上格,不日收還,轉環之量,與天同大,慈德彌光,群情胥悅,臣不勝欽仰攢頌之至,第念臣有區區憂愛之悃,有不容以事屬旣往而泯默者,玆敢冒陳焉。臣聞聖人之於言也,可驗而後發,惟允而後出,故絲綸一布,卜筮咸孚,於是乎爲天下則焉,蓋其不如是,則誥雖多而誠不孚,敎雖嚴而令有反,實無由而見其上行下效之化耳。恭惟我慈聖殿下,垂簾三載,動有法而言有敎,中外臣庶,咸仰盛德,凡於辭令之下,莫不敬之若神明,信之如四時,今乃因一大臣之去就,行此千萬過中之擧,是豈臣民平日所仰望於慈聖者哉?夫以太母之聖,抗裘冕而臨朝,上承宗社之托,下係億兆之命,一動一靜一語一默,其所以關係於治忽之際者,何如耶?顧今國勢泮渙,庶務叢積,誠爲可悶矣,慈衷煩惱,急於勉出,雖不得不有此擧,而激而不平,有欠中和之德,迫而不寬,終非御世之道,夫器使群工,不患無嚴威,而患在於不以禮,與其威有餘而禮不足,曷若威與禮竝行而不悖也?禮之如何,鄭重委曲,不失其道而已矣,威之如何,嚴勵振刷,以當其罰而已矣,今也不然,以不常有之擧,威以怵之,以不敢聞之敎,嚴以摧之,使之震驚罔措,顚倒失守,在大臣督出之方,固似得之,豈不有違於禮使之義,亦豈不有損於垂範貽謨,儀形表準之道乎?古人有以分義日勝而君道日亢,爲深憂者,若使在廷之臣,耳慣目習於今番之擧,則其將人不能以名節自保,廉恥自勵,駸駸然以趨走爲恭,承順爲忠,而以至於惟其言莫違之域,其爲累於聖朝之治道,豈少也哉?此臣過計之憂,不在於一時辭敎之過中,實在啓後日無窮之慮也,愚衷耿耿,歷日未已,簾帷深嚴,寸誠莫達,玆敢干冒天威,妄效芹曝。伏願殿下,勿以人廢言,仰稟慈殿,亟加澄省,以盡萬世貽燕之道焉,臣無任云云。省疏具悉。大臣處義不當,故日前慈敎,出於爲朝廷不得已之聖意,而爾之隨事進言則好矣。
壬戌十一月三十日辰時,上御熙政堂。藥房入診入侍時,提調李秉鼎,副提調朴宗輔,假注書徐永輔,別兼春秋金蓍根·徐有恂,檢校直閣李存秀,醫官金光顯·李惟鑑·玄必采·吳仁豐·丁希泰·柳曾模·李惟鐸·朴栓·趙學魯·卞·越宗協·安載述·金時中以次進伏訖。秉鼎曰,日氣不適,今日又陰冷,聖體調攝氣候,何如?上曰,一樣矣,大王大妃殿氣候,何如?上曰,一樣矣,王大妃殿氣候,何如?上曰,一樣矣。惠慶宮氣候,何如?上曰,一樣矣。嘉順宮氣候,何如?上曰,一樣矣,中宮殿疹候,平復日久,諸節,何如?上曰,如常矣。宗輔曰,醫官趙宗協·安載述,使之輪回入直,何如?上曰,依此爲之,惠慶宮進服加減歸脾湯,自今日一貼式煎入。出榻敎仍命退,諸臣以次退出。
上在昌德宮。停常參·經筵。
李溏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,行大司憲李直輔,掌令宋穉圭·金日柱在外,持平金碩鉉陳疏入啓,執義李基慶,持平李在璣牌不進,監察茶時之意,敢啓。傳曰,知道。
洪秀晩啓曰,來初五日,朝參日次,而國忌正日相値,頉稟之意,敢啓。傳曰,知道。
朴宗輔啓曰,漢城府郞廳來言,宗廟洞口內居民作統成冊,修正次請出矣,敢啓。傳曰,知道。
朴宗輔啓曰,漢城府郞廳來言,獻民數修正次請出矣,敢啓。傳曰,知道。
洪秀晩啓曰,龍虎營敎鍊官訓鍊都監把摠,禁衛營·御營廳從事官,摠戎廳把摠來言,御覽軍案,修正次請出矣,敢啓。傳曰,知道。
李溏啓曰,卽伏見黃海道放未放修啓成冊,則義禁府刑曹所管罪人,不爲區別,混同入錄,原成冊雖不得不捧入,而該道道臣,不可無警,推考,何如?傳曰,允。
大王大妃殿傳曰,領相事,姑無論未亡人擧措之得失,大臣旣已承命入來,則意謂事已妥帖,爲國事深幸矣。今見大臣及玉堂之疏本,則以予日前擧措爲過中,有所陳戒,予誠反顧慙恧,無以爲心,然朝廷論議,貴在明辯,不可上下相蒙,糢糊爲說,使是非不明,群情疑惑。大抵今日是何等時勢,古人云,每念王室,自然流涕,今之廷臣,苟有是心者,則固當一心鞠躬,進思盡忠之不暇,何敢容易言退?且危邦不入,雖有古聖之言,此在外者之謂也,豈在朝食祿者之謂也?小官猶無可去之義,況體國大臣乎?今番領相之去,果何所據,筋力不逮歟,禮待衰薄歟,遭罹孔慘歟?大臣之爲說,不過曰三事之地,承佐則可,而首席則難任,然承佐者獨非大臣,而乃曰承佐之大臣可爲,而首席之大臣不可爲也,是何言也,此果爲決然可去之義乎?所執旣無可據,則其失在於大臣,然朝廷事體,豈可因此而任他引去也?故前後敦勉,不憚縷縷者此也,縷縷而終不回心,故日前擧措,實出於萬不得已,豈予樂爲?然未亡人之過擧,雖有萬倍於此者,大臣之所執,實是不可踰之大防,則嶺海爲限,可也,鈇鉞爲限,可也,豈可以在上者之過擧,有所撓改,冒沒出膺乎?如其不然,則回心改途,承命惟恭,乃臣子分義,亦可謂善補過,此則在大臣,可幸非可愧,可詡不可譏,今者此疏,出於意慮之外,予誠愕然,不知所由,疏中辭語以謂,爲仰請還收非常之敎而入來也,非欲因仍行公也,以予擧措,謂大有損於九經禮使之道,予雖爲國事爲朝體萬不獲已之擧,旣曰有欠於禮使,則予豈不虛心容受乎?然過擧自屬予躬,干大臣甚事,大臣旣以不入來,看作素守與大防,則陳疏而規勉予過擧,猶之可也,爲予過擧,自壞素守與大防,果何義理?旣自壞其大防,徒歸之於在上者之所使,使之者固有過矣,爲其所使者,獨爲無過乎?今日道理,惟當上下相勉,各省其過,可也,此敷示予腹心,以爲君臣交修之計,非有一毫激發而然也,至於堂疏,初不提警其大臣去就之無義,徒以予不得已之擧,謂關後弊,此豈公正明辨之道,名節廉防云云,又豈彷彿之語耶?予之所慮,不在於此,別有所在,而今此所言,與予所料相反,其意所在,實未可知,無乃有所挾雜於其間耶?如此議論之疑惑一世,誠非細慮,不可以言者,置而不論,副修撰吳淵常,施以削職之典。
吏曹參判李翊模書啓,臣敬奉聖諭,馳往傳諭于西部西江坊下中里契議政府右議政金觀柱所住處,則以爲,臣四上辭本,罄暴危懇,及承批旨,兪音終靳,臣心膽墜地,病勢倍添,只得席藁縮伏,恭俟鈇鉞之誅,際此夢想之外,天官佐貳之臣,含命來臨,傳宣隆旨,臣稽首祗奉,神魂怔悸,危喘益促,罔知所措,竊欲冒萬死更爲號籲,而深夜病思,末由抖擻,謹當於數日內,力疾治疏,申暴渴蹙之忱,仰冀聖明之財察云矣,敢啓。傳曰,知道。
禮曹,今十二月十三日王大妃殿誕日陳賀應行節目,參考前例磨鍊,依此擧行,何如?判付啓,旣承慈敎,以進表裏磨鍊爲良如敎。
金履永,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
金履永,以內醫院都提調意啓曰,殿宮湯劑,連日監煎,而提調李秉鼎,身病猝劇,勢難行公,今姑許遞,令該曹口傳差出,何如?傳曰,允。
吏曹口傳政事,以閔台爀爲內醫提調。
金履永,以弘文館言啓曰,本館下番闕直,事甚未安,應敎朴宗京,校理沈鎜,修撰申龜朝,副修撰尹尙圭,旣有只推之命,竝卽牌招,以爲推移入直之地,何如?傳曰,允。
以校理沈鎜,修撰申龜朝,副修撰尹尙圭牌不進罷職傳旨。傳于金履永曰,只推。
以執義李基慶,持平李在璣,司諫尹羽烈,獻納尹行直,正言姜浚欽牌不進罷職傳旨。傳于李溏曰,只推。
李溏啓曰,卽者,義禁府都事來言,領議政李時秀,今方待命於金吾門外云,係是大臣去就,敢啓。傳曰,知道。
李溏啓曰,卽者,議政府錄事來言,領議政李時秀以爲,慈敎之下,罪合萬戮,震懍罔措,求死不得,走伏金吾,恭俟嚴誅云,仍納命召,何以爲之?敢稟。傳曰,卿其勿待命,卽爲還第事,遣史官傳諭,仍傳命召。
朴宗輔,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
洪秀晩,以兵曹言啓曰,禁軍來春夏等祿試射時,沒技人,別單中依例懸註以入之意,敢啓。傳曰,知道。
洪秀晩,以訓鍊都監言啓曰,本局別將閔光升,身病甚重,勢難察任,改差,何如?傳曰,允。
上在昌德宮。停常參·經筵。
李溏啓曰,合辭方張之時,兩司無詣臺之員,事甚未安,除在外·疏批未下·未署經外,未肅拜·呈告人員,竝卽牌招,何如?傳曰,允。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,持平金碩鉉,疏批已下,一體牌招,何如?傳曰,允。
李溏啓曰,行大司憲李直輔,掌令宋穉圭·金日柱在外,執義李基慶陳疏入啓,持平金碩鉉,李在璣牌不進,監察茶時之意,敢啓。傳曰,知道。
金宗善啓曰,右副承旨金履永,今日不爲仕進,卽爲牌招,何如?傳曰,與都承旨許遞,前望單子入之。
承旨前望單子入之,李翊模·閔耆顯落點。
傳于金宗善曰,譜略正書,今日當爲陪進,而該寺提擧,聞有實故,許遞,令該曹口傳差出。
吏曹口傳政事,以徐邁修爲宗簿提調。
洪秀晩啓曰,卽者,領議政李時秀,又使錄事來言,積逋抗命,妄言犯分,論其罪負,誅殛亦輕,雖有勿胥之命,而王法至重,臣分至嚴,伏地涕泣,惟願亟被典憲云,仍納命召,何以爲之?敢稟。傳曰,勿待命,卽爲還第事,更遣史官傳諭,仍傳命召。
洪秀晩啓曰,領議政李時秀,又使錄事來言,罪犯至重,誅殛不加,屢煩胥命,尤增死罪,逬出城闉之外,恭俟鈇鉞之典云,仍納命召,何以爲之?敢稟。傳曰,萬萬過矣,卽爲入城事,更遣史官傳諭,仍傳命召。
大王大妃殿,以承傳色口傳下敎曰,昨日下敎,槪欲明予本意,以爲上下交勉之地,豈有他哉?聞出往門外,此何擧措?安心勿待命,卽爲入城事,遣史官傳諭。
假注書趙璜鎭書啓,臣敬奉聖諭,馳往傳諭于東部仁昌坊議政府領議政李時秀所住處,則以爲,臣負犯至重,不敢偃處城闉,逬出都門,席藁竢誅,史官遠臨,傳宣聖諭,敎以過矣,促令入城,繼又慈諭特降,首尾四十言,開釋而慰勉者,溫諄隆摯,逈越尋常,負罪賤臣,何以得此?奉讀未半,聲淚交逬,臣罪臣自知之,不體懇惻之慈諭,力抗諄勤之恩命,登筵承敎之後,妄進一疏,厭然自揜其罪,俱係罔赦之罪,至於昨日慈敎中古聖之言四字嚴敎,萬萬非爲人臣子所敢晷刻承聞者,臣負此大罪,何以容息於覆載之間乎?未蒙鈇鉞之前,無非臣涕泣泥首之日,伏地戰栗,不知所達云矣,敢啓。答曰,今下慈敎,若是惻怛,卿其仰體,卽爲入城事,更遣史官傳諭,城門使之仍留。
洪秀晩啓曰,新除授行都承旨李翊模,資是嘉善,行左承旨朴宗輔,乃是嘉義,座次有違格例,何以爲之?敢稟。傳曰,左承旨許遞。
兵曹口傳政事,護軍單朴宗輔。
洪秀晩啓曰,領議政李時秀,又使錄事,來納命召,何以爲之?敢稟。傳曰,遣史官還傳命召。
大王大妃殿,以承傳色口傳下敎曰,披露心腹,而猶不知體諒,此亦君臣不相孚信之致,豈勝歉愧?卽爲還第,以安予心事,遣史官傳諭。
洪秀晩啓曰,興仁之門開門次,符驗請出之意,敢啓。傳曰,知道。
以司諫尹羽烈,獻納尹行直,正言姜浚欽,持平李在璣·金碩鉉牌不進罷職傳旨。傳于李溏曰,只推。
洪秀晩,以都摠府言啓曰,都摠管安昌君燝,以譜牒校正官,宗簿寺晝仕出去之意,敢啓。傳曰,知道。
金宗善,以禮曹言啓曰,試考恩賜儒生直赴給分帖,過科後,令成均館收聚以來,爻周後草記事,曾有定式矣,卽接成均館所報,則今番合四慶慶科庭試文科會試時,直赴殿試儒生進士朴長輿·幼學鄭義命等二人登科,直赴會試儒生生員尹行慶等二十一人給分,儒生幼學金商耉等七人未參榜,合二十八人前所受直赴給分帖,收送云矣,依定式爻周之意,敢啓。傳曰,知道。
洪秀晩,以兵曹言啓曰,禁軍別將申應周,身病猝重,時月之內,無望供職,呈狀乞遞,實病旣如此,則勢難察任,今姑改差,何如?傳曰,允。
洪秀晩,以兵曹言啓曰,闕內替直,皆有定限,毋敢違越,法意甚嚴,而武臣兼宣傳官李英穆,去月二十九日入番當次,而屢度催促,終不替直,竟至於門限以他人追省記之境,事未前有,萬萬駭然,爲先汰去,其罪狀,令該府拿問嚴處,何如?傳曰,允。
洪秀晩,以兵曹言啓曰,各司摘奸執頉書啓批旨內,當該闕職官員,令該府拿處,下人,令攸司嚴治,羅卒,數日後令兵曹嚴棍後,草記事,命下矣。當該羅卒鄭德秀,嚴棍十五度之意,敢啓。傳曰,知道。
李溏,以刑曹言啓曰,頃因中使梁大宜,史官李在嵩,各司入直摘奸書啓,當該闕直官員,令該府拿處,下人,令攸司嚴治,羅卒,數日後,令兵曹嚴棍後,草記事,命下矣。取考律文,則大明律擅移職役條有曰,凡官吏無故擅移職役者,笞四十,中樞府闕直書吏姜喜甲,依此律嚴治放送之意,敢啓。傳曰,知道。
李溏,以刑曹言啓曰,因左右邊捕盜廳啓辭,武一所代射罪人林魯豐·宋文衡·朴尙浩·李潤德,敺打獄卒劫奪代射罪人柳相舜·沈泳之·李元彬·林魯膺·許鎜等,移送秋曹,照法嚴繩事,命下矣。取考律文,則大典通編試取條有曰,借射者,杖一百,身充水軍,代射者,杖一百邊遠充軍,大明律劫囚條有曰,官司差人捕獲罪人,聚衆中道打奪者,杖一百流三千里,代射罪人朴尙浩·李潤德等,各決杖一百後,朴尙浩全羅道寶城郡,李潤德平安道龜城府,竝邊遠充軍,劫奪罪人柳相舜·沈泳之·李元彬·林魯膺·許鎜等,各決杖一百後,柳相舜慶尙道固城縣,許鎜機張縣,沈泳之全羅道長興府,李元彬平安道宣川府,林魯膺咸鏡道北靑府,竝流三千里定配,借射罪人林魯豐·宋文衡等,依例令兵曹定配所押送之意,敢啓。傳曰,知道。
應敎朴宗京疏曰,伏以惟天惟祖宗,默佑我宗祊,惟我兩殿玉候,不日康復,實四百年所未有之大慶,而縟儀已擧,誕告八方,凡在含生之類,孰不切歡抃蹈舞之忱也?仍伏念,臣少而失學,見識鹵莽,與世寡合,仍成聾瞽,凡係百執事之任,一無所堪,而偏荷洪造,徒藉先蔭,歷敭華顯,翺翔淸要,負乘之憂,自知甚明,僨車之戒,勢所必至,畢竟向來,以議諡一事,自引之章,忽發於僚席之間,刊削之論,繼起於臺閣之上,責言備至,謗議喧藉,莫非臣涉世昧方,齟齬孤畸之致,尙誰咎哉?噫,世務多端,弱植易撓,臣雖至愚,豈不欲自爲身謀,免致尤悔,而第緣伊時,荐違召命,分義是懼,再陳衷懇,見阻喉司,又値右僚之陳疏,末乃臣身之擔着,逃遁不得,黽勉就座,一從狀次,曲循僉議,初無彼此軒輊於其間,而不料虛舟之心事,反速抨弓之物議,臣之遭罹,誠亦奇怪,幸荷慈覆之天,曲爲臣地,不加威罰,反賜恩遞,至今感激,不知所以仰答也。不意日前,薇垣新命,忽下於蟄伏之中,屢犯違傲,訟怵益切,迺者玉署除旨,繼降於悚蹙之際,恩命聯翩,若偏於臣身,臣是何人,連叨異渥,若是其便蕃也,固當竭蹶趍命之不暇,而第念臣於見職,所遭如右,鐵限在前,承膺無路,今於天牌之下,玆陳短章,略暴血懇。伏乞聖慈,亟賜鐫削,以安賤分,以謝人言,不勝幸甚,臣方乞免,不宜贅及他說,而惟是區區憂愛之衷,恒切于中,敢此附陳,惟聖明垂察焉。臣竊覸殿下,沖年膺曆,三載臨宁,差過一月,洽滿唐堯御宇之齡,天日之表,已著儼然之度,絲論之發,無不曲當于理,朝而大小,野而髫白,擧皆延頸拭目,想望至治,而第惟睿質之培養,德器之成就,專在於緝熙之工,凡今論思之官,孰不以講學爲急務,而帝王之學,異於韋布,治平之要,本乎身心,人主一身,爲四方之標準,一心爲萬化之本源,修身養心之要,只在乎敬而已,周·召之陳勉於成王,曰所其無逸,曰疾敬德,所者,居而不移之謂也,疾者,惟恐不及之意也,內而意慮志向,外而動作云爲,無時或近於逸,無事不出於敬,然後方可合於所與疾之義也,當成王貽哲之初,二公之交勉者,不外乎所無逸疾其敬者,何也?人於血氣向壯思慮漸開之時,一或怠肆安逸,則外物乘之,將不免發於心而害於事,故必於此時焉,存敬而惟恐不及,居敬而無時或離,然後心可得其養,身可得其正矣,臣不敢知殿下於宮闈燕閒之中,一動一靜,果能一出於敬耶?昧爽丕顯之後,點檢一日之間,則臨講筵接臣僚者,蓋無幾時矣,在左右者,只是婦寺之褻近而已,接耳目者,不過僕隷之趍走而已,齊遫之儀,易懈於此際,安肆之志,方萌於這間,則殿下所以操存而省察者,果不失其方耶?齊明整飭,敬之容也,恐懼戒謹,敬之心也,而人不能長時齊飭長時戒懼,則只以此言敬,敬有所未盡,而不勉於間斷矣。朱子曰,主一無適之謂敬,日用動作之間,此心常存,以至盥櫛衣冠之微,言笑行步之常,隨時隨事,一於是而不懈,則敬不外乎是矣,不獨臨朝御經而後,乃可以持敬也,聖賢千言萬語,布在方冊,今臣所陳,不免傳誦古訓,而學問之要,固不可別處求道,只在乎日用茶飮之常,則卽其陳言之中,而可期日新之效矣。噫,天下萬事,莫非人君已分內事,而春秋鼎盛,志氣方强,正是大有爲之時也,大禹之惜陰,孔聖之忘食,豈非殿下今日之所當慥慥處耶?日月逾邁,若不云來,秦穆所以自歎於衰晩,則聖人之乾乾自强者,尤不可不迨盛壯而益勉也,惟殿下懋哉,臣無任云云。省疏具悉。言甚好矣,當體念,爾其勿辭察職。
執義李基慶疏曰,伏以臣,得伏見慈聖殿下傳敎下者,首尾累百餘言,所以殷憂於時世,責勉於大臣者,剖析開示,丁寧懇惻,臣奉讀以還,不勝感激,第於副修撰吳淵常處分之敎,竊有所區區過慮者,當初大臣之求退於不可退之時,處義於無所據之地,一轉而逬郊,再轉而尋鄕者,誠爲萬萬過當,以我慈聖必欲致之念,敦迫之不已,末乃有非常過中之擧,在廷之臣,孰不知聖意之實非獲已,勉出則自當妥安,而第伏念,湯劑之還下,公事之不入,有非群下之所敢承聞,而殆是我慈聖垂簾以後始有之擧也。惟彼儒臣,身居論思之地,欲效匡救之忱者,是亦職分之所固然,雖其遣辭疎率,不及於大臣之處義者,固宜不槪於聖衷,而有情無情,未見形跡,其然豈然,姑難執定,何必預料其挾雜,直斷以疑惑,便歸於摧折之地乎?顧今工謀成習,官箴亦罕,雖使奬詡言者,培植士氣,尙難望指陳衮闕,論執時政,以伸諤諤之義,況此以言獲罪之擧,遽出於聖明之世,則外面瞻聆,姑且無論,豈不有欠於大聖人虛受弗咈之德乎?伏乞仰稟慈聖,亟收吳淵常削職之命,以光慈德焉,臣無任云云。省疏具悉。爾亦不知向日慈敎之本意乎?吳淵常豈可無罪?
持平金碩鉉疏曰,伏以七日陽復,百祿川至,聖候調攝,益臻和平,祥光喜氣,洋溢帀域,凡有血氣,孰不蹈舞?矧伏惟舟梁禮成之初,景貺潛周,關雎麟趾之慶,從此可卜,而我殿下造端正始之治,我國家迓續景命之會,亶自今日始矣,曷不休哉,曷不盛哉?第伏念,二南風化之源,蓋在文王之身,而修身之本,又不外乎聖主之一心,方今聖學夙就,日有緝熙于光明,其於誠正修齊之工,固不待臣言之仰勉,而堯·舜生知也,猶資輔弼之吁咈,文·武亦聖人也,至今瞽矇之諷誦,臣於去年十月,猥登橫經之筵,俯聆親講之書,卽人心道心危微精一之訓,而二帝出治之本,萬世心學之源,不越于十六字之間,臣於伊時,思欲仰陳而不敢者也。大抵聖學天人之分,雖若微妙難言,而要其歸趣,不過公與私而已,循乎性命之原,壹是擴而充之,則純爲天理之公,徇乎形氣之發,而不知節而制之,則必流人慾之私,是以天無私覆,地無私載,此天地之所以爲天地,而倘使覆載之間,或有毫分之私,則化育生成之妙,必閼而不行矣,聖人亦一天地也,堯·舜之精一執中,孔·顔之克己復禮,孰非體天位育之公,而雖以衆人言之,苟有一言一事之合乎公道,則內省不疚,而大服民志,若其一言一事之出乎私意,則俯仰自愧,而亦失人心,民志大服,何事不成,人心一失,何患不生?此固一身安危家國利害之較然明著者也。第玆天理人慾,同行異情,差之毫釐,謬以千里,肆昔宋儒朱夫子之告孝宗曰,不世之大功易立,而至微之本心難保,中原之戎虜易逐,而一己之私意難除,旨哉言乎?蓋其日用之間,二者迭發,而人慾之私者常勝,天理之公者常負,此豈非如臨如履凜然可懼者乎?恭惟我殿下,上承文母之懿訓,內資聖妃之淑德,齊家治國之範,率由萬化之源,則尤宜警省於斯,而矧玆國綱之陵夷,民俗之頹敗,九法之斁亂,百度之懈弛,未有甚於今日,苟究厥由,莫非一私字壞了,則所以正朝廷百官萬民之本,亦不在於殿下之一心乎?方今聖德惟新,無有闕失之可言,朝著頗淸,皆知義理之當明,則太平之化,若將翹足可俟,而世道泮渙,如水益下,國勢孤弱,若旒斯綴,此正將治將亂之日也。伏願殿下,勿以邦國之姑安爲可恃,勿以學問之夙成爲自足,每於燕閑幽獨之中,克審天理人慾之分,政令事爲之間,無有私而不公之處,則凡在群下,莫不洗心易慮,協贊殿下平明之治,而紀綱何患乎不立,風俗何患乎不淳,百度何患乎不修,九法何患乎不敍,而二南風化之美,將復見於今日,惟殿下,勿以臣言爲迂,而留神澄省焉。噫,近日之千弊萬瘼,孰非私字之爲祟,而每於科試之後,人言喧藉,衆心拂鬱,遠方多士,至有不更來之語,如風流傳,未可專信,向陽易春,自古已然,而諺云,不炊之堗,烟氣不生,則往來浮言,豈非主司者之所自反,而連歲科名,偏出京華,寒儒景運,絶無僅有,此又衆心之所不服也,周貴秦賤,亦係漸染之如何,故士習淆漓,躁競成風,甚至科場呈劵之際,借得數手,竝坐而寫,預書虛套,所作無多,餘事文章,不成全篇,有司不察,多置入格,豈不大可寒心哉?三代以後,專尙科試,此乃士子拔身之塗,國家得人之階,而他日之卿相輔弼,皆出其中,則士必自好,方有可觀,試惟至公,乃無後議,方今邦慶荐至,試士不遠,四方觀瞻,莫大於是,從今以後,嚴飭主試之臣,務恢公道,洞察虛僞之習,克祛流弊,則此亦遏絶私意收拾人心之一端也。惟殿下,毋謂小事而忽之,仍伏念,臣犬馬之齒,五十有六耳,猥蒙先大王拂拭之恩,拔之薤鹽之中,置諸雲霄之上,放榜翌日,恩褒鄭重,特付抄啓之末,顧臣疎賤,何以得此?德音在耳,淸血盈眶,及夫聖明繼御,濫通臺籍,兩朝殊遇,若偏臣身,臣固感激圖報之不暇,而精神昏耗,率多前後之遺忘,稜角消磨,實無風儀之凜肅,再叨薇垣,未效一日之責,此臣之尋常自愧,而重以目力全短,看字不明,向來咫尺傳啓,做錯匪細,其衰憒不堪之狀,固已淵鑑之所俯燭也,不意栢府新命,又下於經歲蹙伏之中,固宜卽地丐免,而節屆履長,賀儀方擧,不得不章皇出肅,小伸微忱,而因仍蹲冒,萬分難强,恩召之下,屢犯違傲,臣罪萬死。伏乞聖慈,諒臣衰朽,特賜鐫免,治臣逋慢,俾肅綱紀,不勝幸甚,臣無任云云。省疏具悉。上款所陳,當留意,下款科弊,廟堂自有申飭,爾其勿辭察職。
修撰呂東植疏曰,伏以臣,學識謏淺,材器魯下,論思重任,豈有一分堪承之望,而怵畏義分,有除輒膺,揚揚周行,看作固有,每一循省,不覺有靦,而今於逖違之餘,復叨宿趼之除,誠切覲光,義急叩謝,臣當竭蹶趍承,如前之爲,第念臣向叨史職,猥當圈事,不善周旋,自速人言,致有改圈之境,至今追惟,惶恧靡容,義難冒膺,罪犯違傲,際玆僚箚聯陳,事會遑急,區區微諒,有不暇顧,章皇出肅,因仍蹲冒,而今若以時日之久,有所自恕,則朝紳難進之風,必將緣臣而壞了矣,玆敢略控文字,仰瀆崇嚴。伏乞聖明,亟賜鐫削,以安賤分焉,臣方乞免矣,不宜贅及,而誠切憂愛,敢此仰陳,幸聖明之垂察焉。臣竊伏念,殿宮止慈之情,臣隣願忠之忱,無過於保聖躬勤聖學二事,而何幸皇穹默佑,陟降昭隲,兩聖疹候,遄復天和,伏惟我殿下,於靜攝之餘,當陽復之節,聖體益臻於康健,寶齡方躋於鼎盛,而凡於民國之計機務之繁,上以仰成於慈聖,下以依毗於輔相,政宜迨此暇矣,猶恐失之,用工之方,必須加倍於靜攝以前時節矣,臣故曰勤學二字,何時可離,而此時爲尤切也。夫以我聖上天縱之質,日新之學,豈或因一時愆候,而容有少忽於自修之道哉?第伏念,靜攝之際,爲日稍多,愚臣過計之慮,妄竊以爲,聲律身度之則,或有所放過歟?溫故知新之工,或有所間斷歟?於斯數者,有一近似,則必須惕然猛省,奮然勇進,克下百千之工,以懋緝熙之學焉。殿下自御極之初,卽臨講筵,儒臣召接,聖志勤孜,文義發難,睿學精深,聖德夙就,今聞日彰,則殿下之於講學,宜若無待乎加勉,而群下之言,輒及於此,豈其初無是事而設爲此言,以爲應文於章奏,塞責於筵達之計而然乎?設或有不免於此者,在君上聽言之道,不可以言者之應文而接之以應文,言者之塞責而答之以塞責而止,必也悅而又繹,從而又改,反躬體行,着實下手,則其爲勤學之一助,顧不大歟?殿下於群下之進言也,未嘗不褒之以切實,許之以留意,臣不勝欽仰,而臣愚死罪,蓋嘗竊覸於引接疎數講論詳略之際,則似若與前後批敎,有不能一一相符者然,古聖王聽言之道,恐不如是也,故凡所以讚聖王之德者,必曰好察邇言,必曰嘉言罔伏,必曰從諫不咈,所貴乎好察也罔伏也不咈也者,以其見諸實事之謂也。惟殿下,深監于玆,必以古聖王自期,則聖德由是而彌光,聖學由是而益進,而國家之治忽,亦由是焉判。伏願殿下,懋哉懋哉,臣無任云云。省疏具悉。姑未蘇完,久闕講筵,方以爲悶,際見爾章,警省良多,當自力矣,爾其勿辭察職。
上在昌德宮。停常參·經筵。
洪秀晩,以都摠府意啓曰,今日入直內三廳武兼禁軍及軍兵等,當爲中日習射,而本府褒貶坐起相値,不得設行,外中日依例設行,而內入番禁衛軍試放事,請出標信。傳曰,知道。
李溏啓曰,合辭方張之時,兩司無詣臺之員,事甚未安,際在外·未署經外,未肅拜·呈告人員,竝卽牌招,何如?傳曰,允。
洪秀晩啓曰,禁衛營將官來言,今日本營軍兵,日次私習云矣,敢啓。傳曰,知道。
洪秀晩啓曰,御營廳將官來言,今日本廳軍兵,日次私習云矣,敢啓。傳曰,知道。
洪秀晩啓曰,領議政李時秀,又使錄事,來納命召,何以爲之?敢稟。傳曰,更遣史官,還傳命召。
假注書趙璜鎭書啓,臣敬奉聖諭,馳往傳諭于東部仁昌坊議政府領議政李時秀所住處,則以爲,臣死期將迫,自蹈罔赦之罪,跼高蹐厚,惟鈇鉞是竢,深夜留鑰,史官踵臨於荒野雨雪之中,聖諭特宣,旣極勤摯,縷縷慈敎,去益隆渥,披露之諭,感涕自零,歉愧之敎,震懍益切,臣雖萬萬無狀,豈不仰認我慈聖前後誨責之至嚴且懇者,實出於敷心牖迷,如詔稚子之至意,而臣之罪犯,前此附奏,猥有陳暴,爲人臣子,負此罪犯,而憑恃恩諭,晏若無故,則是無臣分也,名以大官,有此罪犯,而不加典憲,徒辱寵眷,則是無國法也。惟有亟降誅殛之典,少可以嚴國法勵臣分,情窮勢迫,血泣顒祝而已云矣,敢啓。答曰,今又慈敎之下,卿尤無難安之義,卽爲入城事,遣史官傳諭。
大王大妃殿,以承傳色口傳下敎曰,予之前後下敎,卽謂實狀而言,而大臣若以此爲難進之端,則何必靳持?再昨下敎中,危邦不入四字抹去,以安大臣之心,此意遣史官傳諭于大臣,仍與之偕來。
假注書趙璜鎭書啓,臣敬奉聖諭,馳往傳諭于東部仁昌坊議政府領議政李時秀所住處,則以爲,臣兩日泥首,恭俟嚴誅,昨夜諄勤之聖批,開釋之慈敎,臣雖頑如木石,豈無感泣之忱,而王法至重,臣分至嚴,未蒙鈇鉞之前,無望轉動,罪上添罪,伏地戰慄而已,卽者,史官又臨,聖諭慈旨,轉益隆摯,旣頒之敎,至有爲賤臣抹去之恩命,繼又有偕入之敎,德意所及,委曲曠絶,有非負罪賤臣所當得者,稽首奉讀,聲淚俱發,到此地頭,有不敢一向瀆撓,重犯放恣無嚴之誅,而震剝奔逬之餘,賤疾重添,殘喘沈淹,謹當冒萬死舁還私次,稍俟數日,畢暴前後罪犯,仰請處分云矣,敢啓。答曰,聞卿還第甚喜,而愼節奉慮,卿其安心調理,竢間登筵事,更遣史官傳諭。
假注書趙璜鎭書啓,領議政李時秀,今方入城,臣亦爲入來之意,敢啓。答曰,知道。
兵曹,以任嵂爲禁軍別將。
李溏啓曰,明日傳香,禮房承旨當爲齋宿,而左副承旨閔耆顯,疏批已下,卽爲牌招,何如?傳曰,允。
李溏啓曰,行大司憲李直輔,掌令宋稚圭·金日柱在外,執義李基慶,持平李在璣·金碩鉉牌不進,監察茶時之意,敢啓。傳曰,知道。
以司諫尹羽烈,獻納尹行直,正言姜俊欽,執義李基慶,持平李在璣·金碩鉉牌不進罷職傳旨。傳于李溏曰,只推。
閔耆顯,以弘文館言啓曰,校理沈鎜,修撰申龜朝,副修撰尹尙圭,旣有只推之命,應敎朴宗京,疏批已下,竝卽牌招察任,何如?傳曰,允。
以應敎朴宗京,校理沈鎜,修撰申龜朝,副修撰尹尙圭牌不進罷職傳旨。傳于閔耆顯曰,只推。
洪秀晩,以兵曹言啓曰,景福宮衛將李學海,身病猝重,無望供職,呈狀乞遞,輪番之任,不可久曠,改差,何如?傳曰,允。
洪秀晩,以兵曹言啓曰,因刑曹草記,武一所借射罪人林魯豐·宋文衡等,依律文,令兵曹身充水軍事,啓下矣。罪人林魯豐慶尙道泗川縣水軍充定,宋文衡江原道蔚珍縣水軍充定,竝定驛子押送之意,敢啓。傳曰,知道。
前廣州留守金觀柱疏曰,伏以臣於前後章奏,猥將危悃,哀籲苦懇,靡遺餘腸,而只緣上穹尊嚴,蟻忱卑微,干冒愈煩,而聽察愈邈,臣緬思古人一言感主之誠意,不覺撫躬潛悲,愧汗浹衣也。臣自承第四批以後,心神隕濩,更無所望,肺腸焦沸,病情益惡,惟自泯默縮伏,恭俟早晩嚴誅,不圖日昨,亞卿之臣,冒夜跋來,誕宣聖諭,誨牖責勉,愈隆愈摯,臣於是憂遑迫蹙,益無所措,竊欲冒死申籲,則辭渴意盡,更無新語可以仰格天聽,且念從前,每費一番控辭,輒被一番隆旨,是所謂圖解而愈嬰,求貶而反榮者也。左右思量,理窮勢極,惟有進身司敗,仰請鈇鉞之誅,以贖逋慢之罪,而目今病勢,十分危劇,㱡㱡床簀,欲起還仆,臣情到此,良可悲矣,玆敢倩人構草,申控渴蹙之忱。伏乞天地父母,特垂愍惻,亟賜鐫遞,俾臣垂死之喘,得以安意調將,終尋生路,不勝幸甚,臣無任云云。答曰,省疏具悉卿懇。卿之巽牘,凡幾上矣,予之敦勉,辭已罄矣,幡然改圖,予日望之,今玆來章,巽讓又過,雖予誠信未孚之致,亦豈卿休戚與同之義哉?顧今朝象泮渙,國事艱虞,靡所止泊,正宜聚精會神,戮力共濟之日也,以卿體國之誠,何不念及於此,一味邁邁而莫予顧耶?愼節雖極奉念,神明所相,自可勿藥,矧今首揆入城,不日登筵,一心同德,協贊和衷,惟卿等是倚是毗,卿其體小子之勤懇,顧庶事之叢脞,俟間肅命,以副予如渴之望。右承旨金宗善製進。
傳于閔耆顯曰,右議政疏批,遣史官傳諭。
左副承旨閔耆顯疏曰,伏以寶命維新,祥定舟梁,玉候遄復,頌騰岡陵,慶抃蹈舞,八域同情,仍伏念,臣向忝試望,天牌儼臨,而適有犯染實故,未敢冒入淸禁,日再違逋,誠非獲已,悚蹙隕越,歷日靡措,迺者諫長之疏,竝請譴罷之典,辭意嚴峻,至責以臣分,讀來惶駴,不覺背汗之沾衣,雖荷天鑑悉燭,聖度寬大,區而別之,包而容之,而若論當日荐違之罪,臣實爲首,其何敢以幸逭嚴譴,厭然自掩,不思所以自處也,時値靜攝,不敢猥入文字,晩始呈告,幸蒙恩遞,不料喉院新命,又下於此際,惝怳感激,宜卽竭蹶,而顧臣惶恧之忱,久而愈切,恩除之下,勢難冒膺,玆敢略暴衷懇,仰請處分。伏乞聖明,亟命遞臣職名,以謝臺言,以安賤分焉,臣無任云云。省疏具悉。爾其勿辭察職。
修撰呂東植疏曰,伏以臣,猥以庸品,偏被洪造,前後踐歷,罔非踰溢,臣常戒在知足,分不求贏,而第臣竊有區區情私,玆敢仰籲於孝理之下。伏乞聖慈垂憐焉,臣之老父,今年六十有九矣,臣本家世淸寒,生業旁落,衣食之養,常患不給,藥餌之奉,尤難如意,而臣又性拙謀生,重以離側供仕,廚乏甘旨,而旣不得躬耕而致養,身縻廩祿,而又不能負米而歸遺,臣身之長成旣久,而莫效反哺之誠,親年之耆艾已至,而未酬生育之恩,自念此生此世,未修爲人子之職,至情在中,食息靡忘矣,迺於今者,獲蒙我聖上不世之恩,忝叨論恩之列,如臣無似,顧何敢以見職自居,而第念乞養,自有館中之故事,推惠興孝,乃是聖朝之美典也。伏惟我殿下,天地於臣,父母於臣,生成顧復,理應不遺,曲垂恩慈,俯賜鑑諒,特命選部,畀臣一小邑,俾遂便養之願,則圖報之忱,隕結爲期,臣無任云云。省疏具悉。疏辭,下該曹稟處。
上在昌德宮。停常參·經筵。
李溏啓曰,卽伏見慶尙道放未放啓本,則前啓中置之放稟者,姑未承回下,不爲擧論爲辭矣,前啓稟秩中定配罪人十四名,纔因該曹回啓,仍配未蒙放,而該道之不待回下,經先修啓,致使稟秩中諸罪人,見漏於今番成冊者,事涉疎率,原啓本及成冊,今方還下送,使之改修正上送,而當該道臣,不可無警,推考,何如?傳曰,允。
李翊模啓曰,右承旨金宗善,今日不爲仕進,卽爲牌招,何如?傳曰,與同副承旨許遞,前望單子入之。
承旨前望單子入之,李肇源·金近淳·趙萬元落點。
李溏啓曰,事變假注書趙璜鎭,身病猝重,勢難察任,今姑改差,何如?傳曰,允。
趙璜鎭改差代,以權拚爲事變假注書。
兵曹口傳政事,行副護軍單金宗善。
以濟州牧使李延弼狀啓,莫重薦新與進上,不得如例封進,惶恐待罪事。傳于李翊模曰,勿待罪事,回諭。
閔耆顯,以禮曹言啓曰,卽接濟州牧使李延弼狀啓謄報,則去十月令薦新所封柑子·唐金橘,一一摘取,肇慶廟薦新封進外,所餘柑子一百七十三箇,唐金橘一百四十六箇,謹援已例,都封上送,以爲稟旨薦獻之地事爲辭矣,在前橘果稀結之時,多有減數薦獻之例,今此柑子·唐金橘,宗廟·景慕宮,依近例分排,當日薦進,何如?傳曰,允。
閔耆顯,以禮曹言啓曰,濟州牧所封冬至方物捧入草記,以正朝方物施行事,因傳敎行會矣,關文未到之前,正朝方物,又爲封進上來,所當還爲下送,而越海之地,亦涉有弊,何以爲之?敢稟。傳曰,旣已上來,捧入,明年方物移施事,預爲分付。
上在昌德宮。停常參·經筵。
藥房提調閔台爀,左副承旨閔耆顯啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李翊模啓曰,新除授同副承旨趙萬元,時在京畿水原地,斯速乘馹上來事,下諭,何如?傳曰,允。
傳于李翊模曰,吏曹參判前望單子入之。
吏曹參判前望單子入之,金羲淳落點。
李溏啓曰,長陵忌辰祭獻官金履永,時無職名,令該曹口傳付軍職,何如?傳曰,允。
兵曹口傳政事,副護軍單金履永。
敦諭右議政金觀柱,予小子荷皇天篤棐之眷,承列祖艱大之業,夙夜憂勤,圖惟厥初,其所倚毗而期望者,卽輔相是已,譬如川之有舟楫,屋之有棟樑,川無楫則曷濟,屋無樑則奚支?此理孔昭,不待知者而知也。縱今治具畢張,百度惟貞,亦惟輔相協贊之功,是藉是賴,況今朝象之泮渙,國勢之孤危,民生之困悴,綱紀之頹弛,不啻如漏船之靡所底屆,傾廈之莫可撐拄,則予小子寤寐良弼,思欲挽回而振刷之者,尤安得不深且切乎?自卿爰立之初,卿大夫曰可,國人曰可,蓋以卿體國之忱誠,範世之器量,公平之見,正直之論,自有古所謂賢於夢卜之望實故耳。惟彼泮渙之朝象,將待卿而坐鎭也,孤危之國勢,將待卿而奠安也,以至困悴之民生,頹弛之綱紀,亦將待卿而拯濟之整頓之也,然則予之所以托重委畀,豈或私於卿,卿之所以對揚彌綸,亦安得以辭其責乎?中書故事,不過三讓,而卿之陳懇,疏至五而彌勤,前後敦諭,罄竭心腹,而卿之辭巽,月浹三而愈堅,豈予小子誠意淺薄,不足以見孚於卿而然耶?抑卿之所以巽讓,太過分數,有違於中正之道耶?予實自愧,卿豈無歉?卿無可辭之義,予有必致之誠,玆遣正卿之臣,申敷至意,卿須卽日入城肅命,予方臨軒,整衣而俟之。行左承旨李肇源製進。
李肇源啓曰,右議政金觀柱敦諭,遣正卿事,命下矣。何正卿進去乎?敢稟。傳曰,工曹判書進去,與之偕來。
閔耆顯,以禮曹言啓曰,濟州牧所封來正朝方物捧入草記,旣已上來捧入,明年移施事,預爲分付事,命下矣。以明年冬至方物移施之意,敢啓。傳曰,知道。
李溏,以御營廳言啓曰,本廳千摠金守基,身病甚重,勢難察任,改差,何如?傳曰,允。
領議政李時秀箚曰,伏以臣,昨於涕泣俟命之中,伏蒙慈聖,特降溫諭,宣以反汗之音,開其進身之路,曲爲臣地,德意如天,臣於是,雙擎隕越,五情激感,從前罪犯之未勘,目下進退之無據,都未暇自恤,遂至於不敢復瀆,冒還私次矣。夫法者,國之綱紀也,綱紀之不立,由於有罪者倖逭,庶僚尙然,況於名忝大官乎?臣以百無似之賤品,承萬不稱之重任,前後陳籲,毫無假飾,而忱誠淺薄,尙未仰格於聽卑之天,臣之罪也,不體誨諭之諄勤,罔念分義之截嚴,守株之愚,一直抗命,臣之罪也,蘖由自作,罪實難逭,而敢於訟愆之章,又陷犯分之誅,臣之罪也。爲人臣子,負此罔赦之大罪,而誅殛不加,官位自在,使之揚揚入政事之堂,參贊王猷,矜式百工,則其於祖宗之關和何哉?至若旬日之內,疏懇者四,胥命者五,逬出者再,昨者尋鄕,今焉登筵,朝而泥首,夕又彈冠,行止郞當,擧措劻勷,厮隷婦孺,指點傳笑,自有相職以來,放倒顚錯,未有如臣之甚者也,相得其人,國賴以重,而臣之辱朝廷而羞當世,至於此極,則將焉用彼相爲哉?此尤臣難貰之罪也,恩渥愈隆,衷情益蹙,中夜繞壁,惶汗如漿,狗馬賤疾,與罪俱添,數行短箚,語無倫序。伏乞聖上,竝降邦憲,畢勘臣罪,以爲爲人臣不忠者戒焉。取進止。答曰,省箚具悉卿懇。卿義無可辭,而志在必辭,胥命而至於出城,尋鄕而至於縣獄,前後處義,未免太過,所以慈聖之屢煩辭敎者,而伊後四字抹去,蓋亦出於爲卿安心之道,開卿進身之路也,其所曲諒而優禮也,至矣盡矣,推世臣同休之義,效古人匪躬之節,出而論道,弘濟時艱,不待兩言而決矣,以卿體國之心,豈不念及於此乎?卿須卽起視事,對揚休命。左副承旨閔耆顯製進。
傳于李翊模曰,領議政箚批,遣史官傳諭。
草莽臣宋煥箕疏曰,伏以皇天,眷佑我宗祊,聖上疹疾,遄復天和,坤殿愆度,亦臻康勝,實我東四百年未有之慶,而億萬年無疆之休也,臣民歡抃,曷有其極?臣以癃癈殘喘,遠伏窮巷,旣缺候儀,亦阻賀班,區區微忱,日夕戀結,此際伏奉疏批,辭旨諄複,至以稍俟少間,講席將開,非卿宿德,將何求助爲敎?臣於是,慶喜益切,而繼以惶恧靡措也,臣實愚陋,不足以備顧問,而苟使病軀,可以自力起動,則敢於此時,不膺恩命乎?瞻望雲天,只增悶蹙而已,竊伏念,臣之先祖文正公臣時烈,嘗於肅廟痘疹後,卽陳一疏,有曰黃鍾一動,荄甲皆春,聖候回泰,含生喜抃,今玆無前之慶,不惟祖宗積德之報,亦由聖明,仁愛黎元,克享天心之致也,此理昭然,誠不可誣也。伏願益軫勤恤之心,一以保民而王爲務,念玆在玆,釋玆在玆,不勝幸甚,噫,今臣冀願之誠,豈有異於先祖臣之當日情事哉?且竊惟少愈之戒,聖人所言,而凡係調護之方,不專在於節飮食服藥餌,只是操心爲要規矣,値此陽復之辰,正宜茂對靜養,以期聖體日康,聖德日新,是又臣之顒祝萬萬者也,臣之久帶職名,屢被召命,實非床簀危喘,所能堪承。伏乞聖慈,特垂矜諒,亟賜指揮,俾得安意就盡,千萬大幸,臣無任云云。答曰,省疏具悉卿懇。前後批諭,罄予心腹,尙庶幾幡然而改,惠然而來,予方側席凝竚,思聞良誨,不料卿疏復至,巽讓彌堅,自愧誠意淺薄,不足以感回遐心,而卿之固守東岡,不肯幸敎寡人者,亦豈不有違於聖人時中之道,而無或近於果於忘世耶?嗚呼,從古隱遯之士,高擧遠引,若將終身,而苟其時君世主,聘之以禮,致之以誠,則未有不于于然來者,誠以幼學壯行之義,皆有得君行道之願也。卿試思之,卿疏中所引先正疏語,事若相感,言實有味,曷敢不服膺而加勉乎?顧今昔疾向蘇,講筵將開,美疢雖切奉念,冬候不至甚寒,卿須俟間登途,以副予如渴之望。左副承旨閔耆顯製進。
上在昌德宮。停常參·經筵。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李肇源啓曰,臣肇源,實錄廳進去下直之意,敢啓。傳曰,知道。
行工曹判書李秉鼎書啓,臣敬奉聖諭,馳往傳諭于西部西江坊下中里契議政府右議政金觀柱所住處,則以爲,臣於數朔之內,逋慢瀆擾,屢犯重誅,一則罪也,二則罪也,然且睯不知畏,有若癡顚之人,失其常性者然,兼以病勢陡添,危喘僅存,蟄伏昏涔,祗竢嚴勘之際,玆又正卿之臣,侵夜來臨,傳宣聖諭,所以奬勉而策勵之者,諄複懇摯,又非前日所承之比,臣驚遑震剝,益不知所以自措也。臣到此地頭,理窮勢蹙,百爾思量,更無轉身一路,與其一向違傲,坐要無已之寵旨,毋寧冒死進身天陛,仰首悉暴衷懇,或冀聖明,矜憐而財處而已,臣只此之外,無復餘策,而顧臣犬馬之疾,轉劇於憂畏煎迫之中,見方㱡㱡床簀,無望蠢動,如或加意將攝,終尋生路,則謹當不計早晩,匋匐趍造,仰聽聖朝處分矣,至於偕來之命,其在賤分,不但萬萬惶懍,臣之病狀,實非時日可療,則豈可使銜命重臣,久滯於江郊湫陋之地乎?伏乞亟命還收,俾臣垂死殘喘,得以安意調息,千萬顒祝云矣,臣旣承偕來之命,故姑爲仍留之意,敢啓。答曰,知道。大臣欲爲造朝,予心欣喜,卿則先爲還來,以便大臣之心事,回諭于偕來重臣。
李翊模啓曰,吏曹郞廳來言,司寒祭祭官,今日當爲塡差,而判書未差,參判金羲淳未肅拜,參議任希存受由在外,無以擧行云,參判金羲淳,卽爲牌招,何如?傳曰,允。
李翊模啓曰,吏曹參判金羲淳牌不進推考傳旨,今方捧入,而祭官塡差,一時爲急,如是違牌,不卽擧行,事甚未安,更爲牌招,何如?傳曰,允。
李溏,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李溏,以備邊司言啓曰,卽見黃海監司朴宗來,水使趙文彦狀啓,則以爲,康翎縣漂人八名,以問情辭緣觀之,果是山東省金州府寧海縣人之行商漂到者,而彼人船隻,雖不破傷,願由旱路,則從願囬送,已多其例,請令廟堂稟旨分付矣。今此漂人,旣願從陸,令該院別定齎咨官一員,罔夜下送於漂人所在處,更爲詳細問情後,仍爲領付於鳳城,而所着衣袴,令該道從厚製給,沿路刷馬朝夕供饋,定差員交替,及禁雜人等節,另飭各該道,以示朝家優恤之意,渠輩物件中,可以帶去者帶去,船隻及卜重難運者,依願從優折價以給,至於棄置物件,彼人所見處,依例燒火,分付灣府,預先馳通於鳳城將處,以爲渡江後護送之地,亦令槐院撰出咨文,別定禁軍騎撥,下送于齎咨官所到處,何如?傳曰,允。
上在昌德宮。停常參·經筵。
李溏啓曰,來十一日,朝參日次矣,敢稟。傳曰,停。
閔耆顯啓曰,來十一日,輪對日次矣,敢稟。傳曰,當次人受點,後日次來待。
李肇源啓曰,臣肇源,實錄廳進去下直之意,敢啓。傳曰,知道。
李翊模啓曰,假注書徐永輔,身病猝重,勢難察任,今姑改差,何如?傳曰,允。
傳于李翊模曰,在外承旨許遞,前望單子入之。
承旨前望單子入之,金魯忠落點。
李翊模啓曰,新除授行左承旨金魯忠,卽爲牌招,何如?傳曰,允。
傳于李翊模曰,未下直守令及上京守令,皆令明日下送。
李溏,以都摠府言啓曰,都摠管黃昇源,以知實錄事,實錄廳晝仕出去,而逐日進去,煩稟未安,入番間除草記往來之意,敢啓。傳曰,知道。
閔耆顯,以承文院都提調意啓曰,會寧交易事,禮部咨文出來矣,回咨依例撰出,正書安寶後,定禁軍騎撥,下送于灣府,使之傳給鳳城將處,以爲轉致北京之地,何如?傳曰,允。
李溏,以義禁府言啓曰,卽接月令醫員金宗漢手本,則以爲,時囚罪人李英穆,屢日處冷之餘,寒痰凝結,轉成關格,有時昏窒,症形危重,實有難保之慮云,罪人病勢危重,則一邊保放,一邊草記,曾有定式矣。李英穆姑爲保放之意,敢啓。傳曰,知道。
上在昌德宮。停常參·經筵。
辰時,日有右珥。
大王大妃殿進御人蔘粟未飮,自明日停止事。出榻敎
金近淳啓曰,禁衛營將官來言,今日本營軍兵,日次私習云矣,敢啓。傳曰,知道。
金近淳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔耆顯曰,在外及不爲仕進承旨許遞,前望單子入之。
承旨前望單子入之,吳載紹·成鼎鎭·洪羲運落點。
金近淳啓曰,新除授右副承旨洪羲運,卽爲牌招,何如?傳曰,允。
閔耆顯啓曰,新除授同副承旨成鼎鎭,時在楊州牧任所,斯速乘馹上來事,下諭,何如?傳曰,允。
大王大妃殿,傳于閔耆顯曰,自故領相之逝,國勢朝象,益無所依泊,未亡人悼惜之懷,已敷於頃日傳敎中矣,古人之言曰,家貧思良妻,豈不信哉?方今世道日下,囏虞溢目,如故領相之憂國如家者,不可復見,則如失之悲,安得不倍切乎?聞已過葬事,萬事已矣,故領相家,遣承旨致祭,以示予追悼之意。
徐永輔改差代,以金魯鼎爲假注書。
金魯鼎有頉代,以朴宗薰爲假注書。
閔耆顯,以實錄廳摠裁官意啓曰,本廳堂上尹光普所受纂修之役,旣已告訖,減下諸堂,今方連爲纂修,期於及期告訖,而書役積滯,誠甚可悶,應敎朴宗京,前應敎鄭東榦,獻納尹行直,校理沈鎜,副司直李德鉉,奉常寺判官玄重祚,郞廳加差下,仍令該曹口傳啓下,洪奭周·金邁淳·申龜朝·呂東植·尹尙圭,時帶館職,李基慶·李在璣·姜浚欽·金啓溫,時帶臺職,職務相妨,本職竝姑許遞,與未付軍職人,令該曹口傳付軍職,使之專意書役,何如?傳曰,允。
兵曹口傳政事,副司果鄭東榦·洪奭周·金邁淳·申龜朝·呂東植·尹尙圭·李基慶·李在璣·姜浚欽·金啓溫竝單付。
吏曹口傳政事,實錄編修官五單朴宗京·鄭東榦·尹行直·玄重祚·李德鉉,記注官單沈鎜。
金近淳,以吏曹言啓曰,傳曰,未下直守令及上京守令,皆令明日下送事,命下矣。受由上京守令淸河縣監金命淵,才已催促下送,而差使員未下去守令平壤庶尹金思羲處,卽爲下去之意催促,則以爲,身病沈重,時月內萬無還任之望云,雖未知其病勢之果如何,而特敎之下,無意下去者,揆以事體,萬萬駭然,罷黜,何如?傳曰,允。
傳于金近淳曰,守令有闕之代,政官牌招,開政差出。
閔耆顯,以吏批言啓曰,新除授典設司別提權德恒呈狀內,矣身素患痰癖之症,當此換節之時,一倍添劇,時月內萬無供職之望,卽速入啓遞改云,其身病旣如是,則有難强令察任,改差,何如?傳曰,允。
有政。吏批,判書未差,參判金羲淳進,參議任希存受由在外,右副承旨洪羲運進,啓曰,判書未差,參議任希存受由在外,小臣獨政未安,何以爲之?敢稟。傳曰,仍爲之。以吳泰賢爲大司諫,尹久東爲副修撰,徐美修爲兵曹參判,宋銓爲左尹,朴命燮爲工曹參議,李時秀爲社稷都提調,李時秀爲御營都提調,李時秀爲軍資都提調,趙鎭寬爲典醫提調,金弘澤爲典設別提,金洛龍爲昭寧園守奉官,金基厚爲平壤庶尹,黃明漢爲寧陵令,矢人朴春蕃今加通政加資事,承傳,前縣令洪勉謙通訓今加通政,貴主疹候時醫官加資事,承傳,以金魯忠爲楊州牧使。
兵批,判書李祖承進,參判未差,參議尹序東入直,參知金明淳受由,左副承旨閔耆顯進,以金光顯爲知事,金聖彬爲同知,洪義浩·申鴻周爲副摠管,李馨秀爲兼司僕將,金邁淳爲文兼,李膺運爲全羅兵使,李進福爲黑山島別將,訓鍊主簿單申綗,護軍林蓍喆,副護軍趙萬元·洪秀晩·尹文東竝單付,閑良鄭柙今加折衝加資事,承傳。
閔耆顯啓曰,玉堂上下番俱空,事甚未安,應敎朴宗京,校理閔師宣·沈鎜,副修撰尹久東,竝卽牌招,以爲推移入直之地,何如?傳曰,竝待明朝牌招。
行大司憲李直輔疏曰,伏以皇天祖宗,默垂眷佑,兩殿疹候,不日乃瘳,無前之慶,率土蹈舞,臣名係朝籍,跡蟄壠畝,兼以情病,無路伸誠,候班賀儀,未得趍參,義分都虧,萬殞猶輕,仍伏念,臣以欺誣重戾,恭竢鈇鉞之中,豈敢自齒平人,仰勉聖學,而頃於求助之下,不勝犬馬之忱,祗誦陳言,冒煩天聰,及奉聖批,愈益隆摯,以佩服昌言爲敎,拜稽以還,秪自隕越,至於三儒臣褒贈事,蓋三臣道學純備,蔚爲儒宗,而被兩朝不世之殊遇,所帶職名,皆是布衣之極選,昭代恩禮,至矣盡矣,則應有易名之典,繼施華衮之寵,此乃一世之所顒望,故不揆僭妄,略暴微悃。伏荷聖上,特賜優假,諭之以先寧王奬詡之至榮,申之以大聖人景仰之曠感,乃有詢大臣處之之命,絲綸一降,士林聳動,臣於是,伏地攢頌,益切銘鏤之懷也,今於靜攝之日,請譴之章,不宜更陳私懇,而第以臣之千萬不似,所叨兩銜,卽一國之重寄也,野外虛縻,處若固有,風憲首席,將至三歲,國子兼任,亦幾經年,其在公朝事體,大有損傷,況大政迫臨,尤當簡拔人望,畀以輔翼新化之責,而尙無變通之期,憂恐慙恧,失心成疾,一縷凜綴,朝夕難保,惟我聖上,天地父母,哀憐臣撫育臣,以愛欲其生之盛德,仰稟東朝,許解職任,使之涵濡至澤,安意待盡,則非但臣從此少延晷刻之命,亦豈不有補於聖朝曲成萬物之化哉?臣無任瞻天望聖云云。答曰,省疏具悉卿懇。靜攝之餘,思卿政切,此際巽牘又至,良庸悵然,予嘗聞先正李文成於宣廟聖候平復之後,卽爲幡然造朝,以贊我聖祖至治,至今傳以爲美談,顧予新經重痾,姑未蘇健,而工夫之間斷,予方兢兢焉懼深,行將開講筵矣,卿須述先正之故事,體小子之至意,勿復控辭,俟間惠然。右承旨金近淳製進。
上在昌德宮。停常參·經筵。
夜三更,月暈。
吳載紹啓曰,禁衛營將官來言,今日本營軍兵,日次私習云矣,敢啓。傳曰,知道。
吳載紹啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔耆顯曰,禮房承旨,馳詣受香所,奉審摘奸以來。
吳載紹啓曰,假注書朴宗薰,時無職名,令該曹依例付軍職,冠帶常仕,何如?傳曰,允。
以應校朴宗京·校理沈鎜·副修撰尹久東牌不進罷職傳旨。傳于閔耆顯曰,只推,更爲牌招。
以應敎朴宗京·校理沈鎜·副修撰尹久東再牌不進罷職傳旨。傳于閔耆顯曰,只推。
閔耆顯,以奎章閣言啓曰,原任提學沈煥之卒哭日,依定式遣檢書官,勸肉以來之意,敢啓。傳曰,知道。
閔耆顯,以宗簿寺提調意啓曰,璿源譜略進上件,今已印出粧䌙矣,進上日子,令日官池景泌推擇,則今十二月十一日辰時爲吉云,以此日時,本寺堂上郞廳校正官,具儀仗鼓吹,陪進仁政殿,與承旨,請承傳色奉入,而奉謨堂奉安國朝御牒·八高祖圖·王妃世譜改張書本及璿源譜略內在件,內閣件改張印本,一體陪進,自內閣依例稟旨改張,五處璿閣奉安件,自本寺次第擧行,頒賜件,亦爲收聚,改張還給之意,敢啓。傳曰,知道。
吳載紹,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
吳載紹,以備邊司言啓曰,卽見全羅監司韓用龜狀啓,則枚擧綾州牧使李恒演,順天府使姜彙鈺,淳昌郡守洪羲宅,靈岩郡守南履範,和順縣監李永錫聯牒以爲,五邑皮麰還上夥多,民弊不些,且正租還分,自來不敷,綾州常賑皮麰六千石,順天常賑皮麰五千石,淳昌常賑皮麰二千石及癸丑會錄皮麰一千石,靈巖常賑皮麰五千石,和順常賑皮麰三千石,特許作租,待今秋開倉,除耗捧上事,請令廟堂稟旨分付矣,本道麰還過多之弊,誠爲可念,依狀請施行,若其節晩糴簿已勘處,待明年換作之意,一體分付,何如?傳曰,允。
吳載紹,以備邊司言啓曰,卽見平安監司金勉柱報本司辭緣,則以爲,各樣預下及公用發賣,例以軍餉田稅巡錢等三衙門小米會減,而目今時在小米四萬五千五百石零,除年例應下及公用發賣條,不足爲一萬一百七十石零,以何衙門穀推用當否,指一題下,而小米之不足處,例以大米會減者,無年無之,今年當賣例貿蔘價條合二萬九百八十六石零內,限一萬石,以大米許劃換賣,則折長補短,庶可充詳定價四兩,而衙門移減之擧,自可除矣爲辭矣,大米換賣,或有近例,且今節晩,合有闊狹之政,依狀請姑爲許施,而大米之漸致耗縮,誠極可悶,此後則無敢更爲援例之意,一體申飭道臣,何如?傳曰,允。
吳載紹,以備邊司言啓曰,卽見平安監司金勉柱報本司辭緣,則備陳峽邑還多之弊,仍以爲近年以來耗條,必從穀貴價高處而發賣,故營下各穀,竝與本穀而逐年發賣,以致減縮,淸北各邑,竝耗仍留,每歲增加,邊峽所在營穀,限五萬石從市直作錢,通同均排於平壤還戶,則價直相當,還作無縮爲辭矣,還簿之偏多偏少,實是爲弊之大端,今此變通,不害爲矯捄之方,而目下移貿之節,來頭典守之道,必須嚴立科條,別加措處,然後庶有捄弊之實,以此意,一體分付道臣,何如?傳曰,允。
吳載紹,以備邊司言啓曰,卽見江華留守韓用鐸狀啓,則以爲,本府添餉貿米條之今年當捧,爲二千九十一石零,而本府今年穡事,大違所料,溯考貿米條前後謄錄,則全數代錢爲四年,三分二代錢爲五年,米錢參半爲二年,通計各年,實無一年之準捧,限折半本色米,限折半代錢捧上,代錢條,待明秋還作本色事,請令廟堂稟旨分付矣,旣非元還,且有已例,依狀請施行,何如?傳曰,允。
刑曹啓目粘連,永川奴春福獄事段,當初乞方雉經之擧,旣在春福鷄鬪之後,則由我之律,似或難免,五載訊推,旣經死域,恐合全釋,上裁,殺獄決折,專在傷處之執定,而泛看莖物之變動,以被踢懸錄者,萬萬疎忽,初覆檢官,竝拿問處之,何如?判付啓,依回啓施行爲旀,依卿議讞,全釋爲良如敎。又啓目粘連,義興鄭孫伊獄事段,老郞之死,乃在四十四日,雖用因本傷致死加辜限之法,又過十四日,以情以法,合置惟輕,上裁,辜限法意,何等截嚴,而覆三檢之足背,俱是肢體,因用大辜限之法,全不稱停,兩檢官,竝推考,何如?判付啓,依回啓施行爲旀,依卿議讞,施以次律爲良如敎。又啓目粘連,星州李光淳獄事段,自縊之擧,諉諸興運,若究致死之端,實由光淳,其死之不在打而在縊,於渠幸耳,且光淳指使,光宅隨從,論以坐家長之律,元犯之目,光淳烏可得逭?次律施行,光宅加刑定配,何如?判付啓,依允。又啓目粘連,潭陽文順山獄事段,當初本心,只在懲戢,而意外手勢,遽至過誤,渠所謂無妄刺傷,身命不幸,卽其眞情,其在原情之政,施以次等之律,似或一道,上裁。全州鄭瑭獄事段,痕損,乃在腎囊左右,則其一處傷痕之不出於鄭瑭,亦可推知,獄情到此,疑惑滋甚,鄭瑭不可遽然償命,更令道臣,親執詳査,指一稟處。南原朴奉鶴獄事段,纔聞風傳,顚倒負歸,至誠救療,畢竟無幸,跡其事情,便是偶然,論其本心,決非故犯,其在審克之道,姑付惟輕之科,施以次律,恐不至失刑之歸,上裁,何如?判付啓,依卿議讞,詳査者詳査,施以次律者次律爲良如敎。又啓目粘連,錦山金老味獄事段,破碎頭顱,渠亦首實,而猶以醉戲漫漶者,尤狡且惡,兩漢平生,未曾相識,則閧場初面,安有戲謔乎?全不近理,無異鑿空,更加嚴訊,期於取服。全州鄭萬北獄事段,打鼻則記得,踢腎則不記,終始抵賴者,極爲狡頑,而隱身逃命,自怯已露,雖欲發明,烏可得乎?加刑取服。務安金者斤破回獄事段,足勢屢使,猛踢脅肋,無恙好漢,未幾結果,正犯之律,渠烏可逭,而稱以初無所犯,有此一直抵賴者,究厥心腸,尤極兇獰,加刑得情,何如?判付啓,依允。又啓目粘連,保寧李廣紀獄事段,廣朝則曰,渠自戕殺,廣紀則曰,渠兄戕殺,毋論戕殺之出於誰手,驅迫坑坎,勒灌鹹滷,弱息無辜,騈首受埋,廣紀之罪,萬戮猶輕,造謀加功,所當嚴訊取服,而係是倫常間變怪,臣曹不敢擅便,博詢時原任大臣處之,何如?判付內,依回啓施行爲良如敎。又啓目粘連,安岳河景八獄事段,起釁雖在其父,毒踢全在其子,嚴刑取服。谷山李守男獄事段,白晝懷鎌,赤面剚刃,粧出病狂之招,死中求生,極爲巧惡,嚴訊取服,何如?判付啓,依允。延安申永春獄事段,末同偸取,雖曰薄物,不可謂本來非是,永春戕殺,雖曰慘毒,不可謂全然無端,更令道臣詳査稟處。殷栗景舜煌獄事段,舜煌問疾之擧,眞贓自露,度昇流淚之語,明證已具,期於償命。遂安黃河淡獄事段,的證斷案,猶欠分明,宜盡審克之政,分付道臣,詳査狀聞後稟處。鳳山金宗活獄事段,以跡而論,雖有必死之痕,以情而言,終歸戲劇之科,斷以償命,恐涉輕先,上裁,何如?判付啓,依回啓施行爲旀,鳳山金宗活獄事段,令廟堂稟處爲良如敎。又啓目粘連,茂山兪召史獄事段,三次撞胸,箇箇直招,乃於營庭親問也,忽地變辭,情狀狡惡,加刑取服,兪女失之,兩檢取招,未免違格,初覆檢官推考,何如?判付啓,依允。又啓目粘連,永柔金阿唐信獄事段,醫人試藥,不過是刃傷之例用香末,則士行之死,由於刺而不由於病,毫無可疑,嚴訊輸款,何如?判付啓,依允。
領議政李時秀箚曰,伏以臣,積罪未勘,重任虛縻,震越慙惶,歷日縮伏,昨又伏承御營兼管之命,夫軍門異於他司,兩營不得竝兼,舊例則然,臣旣猥兼禁營,則不可更管他營也明矣,前此相臣之援例陳懇,輒皆蒙解,玆敢短箚仰瀆,伏望聖明,將臣新授御營都提調之任,亟許遞免焉,且今賤疾,多日沈淹,諸司考績,末由趁期磨勘,乞治臣瘝職之罪,以警具僚,不勝幸甚。取進止。答曰,省箚具悉卿懇。御營都提調之任許副,諸司考績,待愼節差可爲之,安心調攝。仍傳于閔耆顯曰,此批答,遣史官傳諭。
上在昌德宮。停常參·經筵。
藥房提調閔台爀,副提調李翊模啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
大王大妃殿進御加減養胃湯,前方中,去縮砂,加益智仁一錢,人蔘·陳皮各加五分,蒼朮減五分,枳殼減二分,自今日五貼式日次製入事,榻前下敎。
王大妃殿進御加味養胃湯,自今日一貼式煎入事,榻前下敎。
吳載紹啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
吳載紹啓曰,備邊司郞廳來言,今日賓廳日次,而領議政李時秀,左議徐龍輔有身病,右議政金觀柱未肅拜,不得來會云矣,敢啓。傳曰,知道。
閔耆顯啓曰,左尹宋銓,除拜後過三日,不爲出肅,依定式推考警責,仍卽牌招察任,何如?傳曰,允。
閔耆顯啓曰,故領議政沈煥之家,遣承旨致祭事,命下矣。何承旨進去乎?敢稟。傳曰,左承旨進去。
傳于閔耆顯曰,未下直守令,皆令當日辭朝。
備忘記,楊州牧使金魯忠下直,長弓一張·長箭一部·片箭一部·筒兒一箇賜給。
吳載紹啓曰,事變假注書權拚,身病猝重,勢難察任,今姑改差,何如?傳曰,允。
權拚改差代,以朴宗璜爲事變假注書。
閔耆顯啓曰,同副承旨成鼎鎭,自鄕上來,卽爲牌招,何如?傳曰,允。
大王大妃殿,傳于閔耆顯曰,旣在論思之地,無怪陳勉之擧,而疏辭命意,全不識予之本意,故雖有伊日處分,到今事旣妥帖,豈可久置於譴削之罪?前修撰吳淵常,特爲敍用。
吳載紹啓曰,行大司憲李直輔,掌令宋稚圭·金日柱在外,執義·持平一員未差,持平金碩鉉牌不進,監察茶時之意,敢啓。傳曰,知道。
以司諫尹羽烈,獻納尹行直,持平金碩鉉牌不進罷職傳旨。傳于吳載紹曰,只推。
閔耆顯,以弘文館言啓曰,本館下番闕直,事甚未安,應敎朴宗京,校理沈鎜,副修撰尹久東,旣有只推之命,竝卽牌招,以爲推移入直之地,何如?傳曰,允。
以應敎朴宗京,校理沈鎜牌不進罷職傳旨。傳于閔耆顯曰,只推。
閔耆顯,以奎章閣言啓曰,璿源譜略改張件,明日自宗簿寺陪來云,奉謨堂宙合樓西庫所奉件,當進詣改張,而內上件,則進詣仁政殿月臺,請出修正,曾有已例,而亦有改張印本直爲內入之例,今番則何以爲之乎?敢稟。傳曰,改張件內入。
洪羲運,以戶曹言啓曰,卽接內需司啓下牒呈,則淑善翁主房,田結銀子米太木布錢等物,磨練劃給事,判下矣。依前例,田畓買得價銀二千兩輸送,田庄未備前需用次,本曹太一百石,宣惠廳米一百石,限五年上下,元結二百結,待本房望呈後擧行,木布錢,則本曹旣無已例,置之,何如?傳曰,二百結磨鍊,自是法典所在乎?更爲草記。
閔耆顯,以禮曹言啓曰,卽接南部都事李輪祥所志,則以爲,族姪李英稷,嫡妾俱無子,以其同姓二十寸兄英豪之子元淙,欲爲繼後,諸族相議完定,至成與受文蹟,未及禮斜之前,英稷夫妻俱歿,雖有與者,旣無受者,不得循例立案,冒居門長之列,不忍先祖之絶嗣,玆以仰訴,依新定式草記稟處事,呈狀矣。頃因大臣筵達,兩邊與受文蹟,明有可據,而不得登聞者,許令該曹論理草記事,允下矣。門長李輪祥狀辭旣如此,依大臣筵奏定式,李英豪之子元淙,立爲李英稷之後,何如?傳曰,允。
吳載紹,以備邊司言啓曰,卽見濟州牧使李延弼災實狀啓,則分等不爲擧論,仍以爲數件應行之事,從便措處,開錄于左,而候風涉海,遲速無期,謹依已例,一邊馳啓,一邊擧行,請令廟堂稟旨分付矣,其一,舊還督捧,恐傷民力,姑爲仍停事也,其一,逃老故病廢之類,嚴飭各該邑,一一塡充,待明春,從附近哨司鍊事也,舊還停捧,軍兵操鍊之停退等事,先擧行後狀聞,便成已例,竝依狀請施行,何如?傳曰,允。
吳載紹,以兵曹言啓曰,五衛將金命淳·洪檊·沈禹常,俱以身病猝重,時月之內,無望供職,呈狀乞遞,宿衛輪番之任,不可久曠,竝改差,何如?傳曰,允。
吳載紹,以義禁府言啓曰,永川囚殺獄罪人私奴春福獄案別單,據刑曹回啓內,當該初覆檢官,竝拿問處之事,判付內,依回啓施行事,命下矣。初檢官大丘前營將金處純,覆檢官義興前縣監李鎭熙,俱已身故云,勿論之意,敢啓。傳曰,知道。
吏曹啓目粘連,觀此前修撰呂東植上疏,則以爲,臣之老父,今年六十有九矣,臣本家世淸寒,生業旁落,衣食之養,常患不給,藥餌之奉,尤難如意,臣又性拙謀生,重以離側供仕,廚乏甘旨,而旣不得躬耕而致養,身係廩祿,而又不能負米而歸遺,莫效反哺之誠,未酬生育之恩,至情在中,食息靡忘,特命選部,畀臣一小邑,俾遂便養之願亦爲白有臥乎所,呂東植家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
左議政徐龍輔箚曰,伏以臣,忝叨保護之職,曠闕起居之禮,已至經月矣,將擬數宵之齋,趍簉日次之班,又自近日以來,臣之偏母,素患痰癖之証,挾感越添,臣方左右扶將,多日離捨,其勢末由,今日問安,亦不得進身,方當兩聖軫少愈之戒,殿宮議繼進之劑,而官以嘗藥爲名,恬然無所轉動,有臣如此,合被何律,至若考績之政,有國重事,而兼帶諸司,亦無以趁限磨勘,慢職蔑分,益無逃罪,玆敢冒陳情實,仰瀆崇嚴。伏乞聖明,亟遞臣諸司提擧之任,仍治臣瘝職之罪,以勵朝綱,不勝幸甚。取進止。答曰,省箚具悉卿懇。考績之不得磨勘,庸何傷乎?卿其勿辭,安心救護。仍傳于閔耆顯曰,此批答,遣史官傳諭。
左尹宋銓疏曰,伏以臣於向者,忝叨金吾亞堂,而以繡啓中諸倅勘律之傅輕,司直之論迭發,至請首堂之譴罷,前後諸囚之照律旣多,首尾該堂之參坐非一,而臺疏旣不指名,則雖不知某倅某罪之爲失出,而臣亦最後赴坐之僚堂也,不可以事係他堂,有所自恕,又於月前,荐違試牌,諫箚請勘,雖緣賤疾之適苦,而揆以義分,合被重譴,由前由後,惶愧交切,時月雖久,有難自解,今於除命之下,趍承無路,玆敢隨詣陳章,仰暴危懇。伏乞聖明,亟賜鐫遞,仍治臣罪,以重臺論,以安微分,不勝幸甚,臣無任云云。答曰,省疏具悉。卿其勿辭行公。
上在昌德宮。停常參·經筵。
成鼎鎭啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
成鼎鎭啓曰,行大司憲李直輔,掌令宋穉圭·金日柱在外,執義·持平一員未差,持平金碩鉉牌不進,監察茶時之意,敢啓。傳曰,知道。
成鼎鎭啓曰,禁衛營將官來言,今日本營軍兵,日次私習云矣,敢啓。傳曰,知道。
成鼎鎭啓曰,御營廳將官來言,今日本廳軍兵,日次私習云矣,敢啓。傳曰,知道。
吳載紹啓曰,右承旨金近淳,今日不爲仕進,卽爲牌招,何如?傳曰,與都承旨許遞,前望單子入之,待下批牌招察任。
吳載紹啓曰,臣載紹故領議政沈煥之家,致祭進去下直之意,敢啓。傳曰,知道。
以鄭大容爲吏曹判書。
兵曹口傳政事,副護軍金近淳單付。
以司諫尹羽烈,獻納尹行直,持平金碩鉉牌不進罷職傳旨。傳于成鼎鎭曰,只推。
閔耆顯,以奎章閣言啓曰,奉謨堂宙合樓西庫所奉璿源譜略,臣進詣改張後,還爲奉安之意,敢啓。傳曰,知道。
閔耆顯,以弘文館言啓曰,應敎朴宗京,校理沈鎜,旣有只推之命,竝卽牌招察任,何如?傳曰,允。
以應敎朴宗京,校理沈鎜牌不進罷職傳旨。傳于閔耆顯曰,只推,竝待開門牌招。
以慶尙左水使李元植狀啓,進上靑魚,趁未封進,惶恐待罪事。傳于閔耆顯曰,勿待罪事,回諭
以濟州牧使李延弼狀啓,薦新乳柑,無以備數,不得如例封進,惶恐待罪事。傳于閔耆顯曰,勿待罪事,回諭。
閔耆顯,以成均館同知館事意啓曰,文廟守僕,依宗社守僕例,試才啓下事,曾有定式矣。守僕鄭吉祿汰去代,守僕金樂煥瓜朔代,以曾經事知守僕,試才抄擇,備三望受點次,別單書入之意,敢啓。傳曰,知道。
閔耆顯,以禮曹言啓曰,卽接濟州牧使李延弼狀啓謄報,則今十二月令所封洞庭橘,如數封進,乳柑八十二箇,薦新無以備數,謹援已例,都封上送,以爲稟旨薦獻之地爲辭矣。宗廟薦新洞庭橘,當日薦進,而宗廟·景慕宮薦新乳柑,雖未備數,在前柑果稀結之時,多有減數薦獻之例,今亦依前例分排,同日薦進,何如?傳曰,允。
成鼎鎭,以兵曹言啓曰,羽林衛將朴光進,身病猝重,時月之內,無望供職,呈狀乞遞,宿衛領軍之將,不可久曠,改差,何如?傳曰,允。
上在昌德宮。停常參·經筵。
成鼎鎭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
成鼎鎭啓曰,行大司憲李直輔,掌令宋穉圭·金日柱在外,執義·持平一員未差,持平金碩鉉陳疏,監察茶時之意,敢啓。傳曰,知道。
成鼎鎭啓曰,明日,乃是小寒,自明日,日暖間,視事頉稟之意,敢啓。傳曰,知道。
成鼎鎭啓曰,禁衛營將官來言,今日本營軍兵,日次私習云矣,敢啓。傳曰,知道。
成鼎鎭啓曰,御營廳將官來言,今日本廳軍兵,日次私習云矣,敢啓。傳曰,知道。
成鼎鎭啓曰,卽伏見咸鏡監司李義弼放未放啓本,則前啓中置之放稟者,更不擧論爲辭矣,前啓稟秩中定配罪人六名,因該曹回啓,仍配未蒙放,而該道之未承回下,遽然拔去,致使前啓稟秩中諸罪人,獨漏於今番成冊者,事涉疎忽,原啓本及成冊,今方還下送,使之星火改修正上送,而當該道臣,不可無警,推考,何如?傳曰,允。
以應敎朴宗京,校理沈鎜牌不進罷職傳旨。傳于閔耆顯曰,只推。
備邊司薦望,以曺允文爲水原留守。
傳于成鼎鎭曰,注薦爲之事,分付。
承旨前望單子入之,申大尹·金明淳落點。
以右承旨金明淳牌不進罷職傳旨。傳于閔耆顯曰,只推。
閔耆顯,以敦寧府言啓曰,中宮殿冊禮後,御牒譜冊,依敦寧式例修整次,設都監草記事,允下矣。御牒譜冊,依式修整,今已畢役之意,敢啓。傳曰,知道。
成鼎鎭,以備邊司言啓曰,卽見冬至副使韓晩裕狀啓,則以爲,義州府尹任焴,因一土校事,撤搜檢徑入,以致莫重使行之幾不得當日渡江之狀,令廟堂稟處爲辭矣。本事曲直,姑勿論,奉命使臣,推捉一土校,而相持不送,已違體例,邊門搜檢,法意有重,而因此徑還,亦關紀綱,義州府尹任焴罷職,奏御文字,固當審愼,而使臣狀啓,語多猥屑,副使韓晩裕推考,何如?傳曰,允。
成鼎鎭,以訓鍊都監言啓曰,本局從事官申韺,身病甚重,勢難察任,改差,何如?傳曰,允。
成鼎鎭,以義禁府言啓曰,保放罪人李英穆,病勢向差,還囚捧供以入之意,敢啓。傳曰,知道。
義禁府啓目,武兼李英穆原情云云,傳旨內辭緣,泛稱遲晩,刑推得情,何如?判付啓,除刑推議處爲良如敎。
上在昌德宮。停常參·經筵。
夜自一更至四更,月暈。
王大妃殿誕日,大殿·大王大妃殿·中宮殿·惠慶宮·嘉順宮,內閣·政院·玉堂·朝廷·二品以上,口傳問安。答曰,知道。王大妃殿,單子問安。答曰,知道。
進御山査茶,自今日停止事,榻前下敎。
成鼎鎭啓曰,行大司憲李直輔,掌令宋稚主·金日柱,持平金碩鉉在外,執義·持平一員未差,監察茶時之意,敢啓。傳曰,知道。
金明淳啓曰,吏曹郞廳來言,水原留守下批政事,取稟。傳曰,當日爲之。
有政。吏批,判書鄭大容在外未肅拜,參判金羲淳進,參議任希存受由在外,右承旨金明淳進,啓曰,判書鄭大容在外未肅拜,參議任希存受由在外,小臣獨政未安,何以爲之?敢稟。傳曰,仍爲之。以申爲執義,金啓河爲持平,趙台榮·李惟命爲正言,李基憲·柳台佐爲副校理,鄭魯榮·任厚常爲修撰,金在昌爲副修撰,黃昇源爲刑曹判書,尹光普爲判尹,李肇源爲刑曹參判,金銑爲兵曹參知,洪義浩爲同義禁,李秉模爲御營都提調,李魯春爲繕工提調,鄭大容爲典醫提調,宋煥章爲繕工副正,南復來爲掌樂主簿,水原留守單曺允大,華寧殿提調單曺允大,兼漢學敎授單金邁淳·洪奭周,校書著作單成老鎭,故府使李永命贈兵參例兼,全羅兵使李膺運考。
兵批,判書李祖承病,參判徐美修病,參議尹序東入直進,參知金銑未肅拜,行都承旨吳載紹進,以李喜榮爲咸興監牧官,僉知李溏,護軍李翊模·李肇源·尹長烈,副護軍李謙會,副司正朴宗薰,竝單付。
金明淳啓曰,注書有闕之代,被薦人洪遇燮·朴宗琦·洪在敏薦狀,依例成送吏曹之意,敢啓。傳曰,知道。
閔耆顯,以弘文館言啓曰,新除授副校理柳台佐,時在慶尙道安東地,經筵入番事緊,請斯速乘馹上來事,下諭。傳曰,依啓。
吳載紹,以御營廳言啓曰,本廳字內宮墻巡邏牌將兪萬禧進告內,去夜初更量,幼學崔永植,犯夜被捉於宣仁門近處,當此夜禁至嚴之時,肆然犯科,極爲痛駭,依例移送秋曹之意,敢啓。傳曰,知道。
上在昌德宮。停常參·經筵。
成鼎鎭啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
吳載紹啓曰,禁衛營將官來言,今日本營軍兵,日次私習云矣,敢啓。傳曰,知道。
吳載紹啓曰,御營廳將官來言,今日本廳軍兵,日次私習云矣,敢啓。傳曰,知道。
金明淳啓曰,今秋冬等褒貶,當爲磨勘,而時無實注書,不得爲之之意,敢啓。傳曰,知道。
傳于閔耆顯曰,禮房承旨,馳詣宗廟·景慕宮,奉審摘奸以來。
備邊司薦望,以徐有榘爲義州府尹。
成鼎鎭啓曰,行大司憲李直輔,掌令宋穉圭·金日柱,執義申,持平金碩鉉在外,持平金啓河牌不進,監察茶時之意,敢啓。傳曰,知道。
以司諫尹羽烈,獻納尹行直,持平金啓河牌不進罷職傳旨。傳于成鼎鎭曰,只推。
閔耆顯,以弘文館言啓曰,應敎朴宗京,校理沈鎜,旣有只推之命,與新除授副校理李基憲,修撰任厚常·鄭魯榮,副修撰金在昌,竝卽牌招察任,何如?傳曰,允。
以應敎朴宗京,校理沈鎜,副校理李基憲,修撰任厚常·鄭魯榮,副修撰金在昌牌不進罷職傳旨。傳于閔耆顯曰,只推。
申大尹,以戶曹言啓曰,因內需司啓下牒呈,淑善翁主房,田畓買得價銀子二千兩輸送,田庄未備前需用次,本曹太一百石,宣惠廳米一百石,限五年上下,元結二百結,待本房望呈後擧行,木布錢,本曹旣無已例,置之事草記批旨內,二百結磨鍊,自是法典所在乎?更爲草記事,命下矣。翁主房田結八百結,載在續大典及大典通編,而謹考臣曹文蹟,則肅廟朝乙亥,以元結二百結,待望呈劃給,其餘加結,盡爲革罷,自朝家,代給銀貨米太,使之自備庄土,而銀子以四千兩爲定,米二百石,太一百石,限五年上下事,筵稟定奪矣。英廟朝乙巳,又以銀子減二千兩,米減一百石,受敎定式,伊後翁主房新設時,竝依此擧行,而外此買得土地或折受田畓,因本房望呈,自內司啓下,追後免稅,故今番亦依已例擧行之意,敢啓。傳曰,英廟朝以後諸翁主郡主房新設時,元結劃給之數,書入。
吳載紹,以都摠府言啓曰,副摠管申鴻周,以訓鍊都監左別將,本營褒貶坐起,晝仕出去之意,敢啓。傳曰,如道。
吳載紹,以兵曹言啓曰,內禁衛將趙應鉉,身病猝重,時月之內,無望供職,呈狀乞遞,領軍之將,不可久曠,改差,何如?傳曰,允。
成鼎鎭,以刑曹言啓曰,因御營廳啓辭,去夜初更量,犯夜幼學崔永植,移送秋曹事,命下矣。崔永植,依更數決笞三十度,放送之意,敢啓。傳曰,知道
義禁府啓目粘連,向前李英穆亦,禁直法意,何等嚴重,而旣已省記,不卽入來,以致該曹之論啓,不可以爲參試射,私相推移,有所寬恕,以此照律,何如?判付啓,依允。
領府事李秉模箚曰,伏以臣於昨政,伏奉提擧御營之命,臣誠感惶無地,而臣方兼管訓局之任,兩營之不得竝兼,自有近例,日前僚相,以此陳箚蒙許,則臣亦義無異同,法當遞免,玆敢冒控短箚,仰瀆崇嚴。伏乞聖明,亟賜鐫解,以存公格,以安賤分,千萬幸甚。取進止。答曰,省箚具悉卿懇。所辭御營都提擧之任,今姑勉副。仍傳于閔耆顯曰,此批答,遣史官傳諭于領府事。
水原留守曺允大疏曰,伏以維天維祖宗,眷佑我邦家,二聖疹候,不日平復,我東方於萬斯年之慶,實基於此,蹈舞群情,薄海惟均,仍伏念,臣卽樗櫟散材耳,愚蒙鈍拙,文質無當,本不足以任使於百執事之末,而猥荷兩朝陶甄之澤,內外兜攬,歷敭淸顯,居然躋卿月之班,恩山德海,欲報無量,而自顧慙惶,姑集于木,千萬不自意,隋城保釐之命,又下於此際,臣實惝怳踧踖,莫知所以措躬也。噫,華城一府,卽周家之洛邑也,仙寢卜焉,眞殿在焉,喬山劍舃,愴雲馭之已邈,原廟衣冠,幸月遊之有所,居留之職,不違尺天,拱護陪衛,朝夕左右,以微臣於戲不忘之思,得而伸愀然如見之誠,則恩至渥也,感至極也,豈敢不顚倒趍膺,少效微忱哉?第其事面之尊嚴,地望之隆重,有非庸陋賤品,所可堪承,而且新邑經始,纔過十稔,朝家之設施,非不至矣,司牧之奠濟,非不勤矣,制度尙或草創,民生尙稽殷富,顧未成雄鎭巨都櫛比京茨之形,而又自內營撤罷之後,間有外府相關之端,其錢穀之方便拮据,甲兵之區處通變,必多規撫節目之未盡整頓者,此時守臣之任,非比尋常,雖使綜理事務練達治體者當之,猶且逡巡却顧,不知所以爲計,何況臣之儱侗蔑裂,其可能措置得宜,仰副我聖上委寄之盛意也哉?天地之恩,縱感偏被,日月之明,恐有遺照,百爾思量,冒膺無路,玆敢略暴衷懇,仰瀆崇嚴。伏乞聖明,俯垂鑑諒,亟賜鐫改,以重公器,以安私分焉,臣無任云云。答曰,省疏具悉。卿其勿辭察任。
上在昌德宮。停常參·經筵。
藥房提調閔台爀,副提調吳載紹啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
成鼎鎭啓曰,合辭方張之時,諫院無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金明淳啓曰,禁衛營將官來言,今日本營軍兵,日次私習云矣,敢啓。傳曰,知道。
金明淳啓曰,御營廳將官來言,今日本廳軍兵,日次私習云矣,敢啓。傳曰,知道。
金明淳啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,來會。
金明淳啓曰,行刑曹判書黃昇源,判尹尹光普,除拜後過三日,不爲出肅,依定式推考警責,仍卽牌招察任,何如?傳曰,允。
閔耆顯啓曰,卽者,校理閔師宣,以其親病,陳疏徑出,原疏才已捧入矣,所當直捧禁推傳旨,而此與無端徑出有異,推考警責,何如?傳曰,允。
金明淳啓曰,右議政金觀柱命召傳授次,密匣請出之意,敢啓。傳曰,知道。
傳于吳載紹曰,右議政留待。
傳于吳載紹曰,吏兵房承旨,持褒貶啓本入侍。
傳于吳載紹曰,吏兵換房。
傳于金明淳曰,大臣·備局堂上引見。
傳于洪羲運曰,今日以儒疏事誤奏,當該承旨推考。
閔耆顯,以弘文館言啓曰,本館上番闕直,事甚未安,應敎朴宗京,校理沈鎜,副校理李基憲,修撰鄭魯榮·任厚常,副修撰金在昌,旣有只推之命,竝卽牌招,以爲推移入直之地,何如?傳曰,允。
以應敎朴宗京,校理沈鎜,副校理李基憲,修撰鄭魯榮·任厚常,副修撰金在昌牌不進罷職傳旨。傳于閔耆顯曰,只推。
以司諫尹羽烈,獻納尹行直牌不進罷職傳旨。傳于成鼎鎭曰,只推。
閔耆顯,以奎章閣言啓曰,景慕宮望廟樓今望奉審,以日氣陰翳,不得爲之之意,敢啓。傳曰,知道。
閔耆顯,以奎章閣言啓曰,本閣今壬戌年秋冬等褒貶,當爲磨勘,而提學二員,直閣俱未差,不得擧行,外閣褒貶,亦不得爲之之意,敢啓。傳曰,知道。
閔耆顯,以弘文館領館事意啓曰,今秋冬等本館褒貶,當爲等題磨勘,而以大提學不備,限內不得爲之之意,敢啓。傳曰,知道。
吳載紹,以吏曹言啓曰,新除授成均館典籍徐能輔呈狀內,矣身素患痰癖之症,每當換節之時,一倍添重,時月之內,萬無供職之望云。崇陵別檢李錫祜呈狀內,矣身素患積癖之症,添發於換節之時,萬無時日內供職之望云,身病旣如是,則有不可强令察任,竝改差,何如?傳曰,允。
吳載紹,以吏曹言啓曰,今秋冬等褒貶,當爲等第,而因本曹堂上有故,限內不得磨勘之意,敢啓。傳曰,知道。
洪羲運,以戶曹言啓曰,本曹郞廳及所屬各司官員,今壬戌秋冬等褒貶,依前例磨鍊以入,而軍資監·濟用監·內資寺·長興庫五部,因都提調提調,漢城府堂上有故,不得磨勘,去春夏等褒貶時,司䆃寺·內資寺·內贍寺,因提調有故,限內不得磨勘矣,今則其時官員,已多遷轉,難以考績,依近例蕩滌,何如?傳曰,允。
閔耆顯,以禮曹言啓曰,宗廟署·各陵殿園墓,本曹郞廳·四學童蒙敎官·通禮院·司譯院·典牲署·掌樂院·禮賓寺·東西活人署·惠民署·圖畫署官員等,今壬戌年秋冬等褒貶,等第以入,而社稷署·景慕宮·弘文館·藝文館·春秋館·成均館·承文院·觀象監·奉常寺·東西氷庫·內醫院·典醫監·東南關王廟官員等褒貶,各其司領事·都提調·提調及堂上有故,不得一時磨勘之意,敢啓。傳曰,知道。
金明淳,以兵曹言啓曰,本曹今壬戌年秋冬等褒貶等第磨鍊以入,而曹所屬訓諫院·軍器寺·司僕寺官員等褒貶,因各其堂上及提調有故,不得一體磨勘之意,敢啓。傳曰,知道。
成鼎鎭,以刑曹言啓曰,今秋冬等褒貶,當爲磨勘以入,而判書黃昇源未肅拜,限內不得爲之之意,敢啓。傳曰,知道。
申大尹,以工曹言啓曰,本曹郞廳今壬戌年秋冬褒貶,及屬司繕工監·掌苑署·造紙署·瓦署·典涓司官員,今壬戌年秋冬等褒貶,合六度磨勘以入,而屬司中尙衣院,今壬戌年秋冬等褒貶,因該院提調有故,限內不得磨勘,該院壬戌年春夏等褒貶,亦因提調有故,不得磨勘,其時官員,多有遷轉者,依近例蕩滌之意,敢啓。傳曰,知道。
吳載紹,以議政府領左相意啓曰,今壬戌年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
吳載紹,以儀賓府言啓曰,本府郞廳矣今壬戌年秋冬等褒貶等第,當爲磨勘,而首堂上靑城尉臣沈能建,奉命出疆,限內不得爲之之意,敢啓。傳曰,知道。
吳載紹,以耆老所言啓曰,本所堂上,多有身病,無參坐之人,今壬戌秋冬等褒貶,限內不得磨勘之意,敢啓。傳曰,知道。
洪羲運,以宣惠廳都提調意啓曰,本廳郞廳等今壬戌年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
金明淳,以都摠府言啓曰,今日入直內三廳武兼禁軍及軍兵等,當爲中日習射,而上前開坼相値,不得爲之之意,敢啓。傳曰,知道。
金明淳,以訓鍊都監都提調意啓曰,今壬戌年秋冬等褒貶,磨勘以入,春夏等褒貶,亦當追磨勘,而其時從事官將官,已多遞易,依例蕩滌之意,敢啓。傳曰,知道。
金明淳,以訓鍊都監都提調意啓曰,今此哨官啓本中,刀一處之意,敢啓。傳曰,知道。
金明淳,以禁衛營都提調意啓曰,本營從事官及諸將官今壬戌秋冬等褒貶,當爲等第,而臣時秀有身病,限內不得磨勘之意,敢啓。傳曰,知道。
金明淳,以御營廳言啓曰,本廳從事官及諸將官今壬戌年秋冬等褒貶,當爲等第,而時無都提調,限內不得磨勘之意,敢啓。傳曰,知道。
金明淳,以濬川司都提調意啓曰,本司都廳及郞廳今壬戌年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
洪羲運,以漢城府言啓曰,本府郞廳及五部官員今壬戌年秋冬等褒貶,當爲等第,而判尹臣尹光普未肅拜,限內不得磨勘之意,敢啓。傳曰,知道。
成鼎鎭,以義禁府言啓曰,今秋冬等本府郞廳褒貶等第,當爲磨勘以入,而堂上有故,限內不得爲之之意,敢啓。傳曰,知道。
校理閔師宣疏曰,伏以臣,卽接家信,則臣之八耋偏母,近因日候之不調,以致將攝之失宜,素患痰眩之症,挾感猝發,咳喘苦劇,神精昏迷,食飮全却,氣息奄奄云,臣心魂飛越,按住不得,玆敢忙陳短章,徑出禁扄。伏乞聖明,亟遞臣所叨之職,俾便救護,仍治臣擅離之罪,以肅朝綱,千萬幸甚,臣無任云云。省疏具悉。爾其勿辭救護。
慶尙道儒生幼學洪若祚·柳涵·趙浗·李壤峻·兪奭煥·李容謙·宋錫璟·鄭達濟·柳弘休·朴孝源·金師烈·李碩增·尹藎國·李躍沼·柳東權·鄭師烈,進士吳敬觀,幼學李徵泰·徐命德·柳東鎭·宋錫琬·崔致淵·盧一俊·申好人·鄭琳·鄭東纘·李思國·安淵·宋錫淵,進士鄭東民,幼學朴天奎·李若珍·朴文亨·柳奎璡·金宗璉·崔東傑,進士姜錫璜,生員盧周學,幼學朴孝琳,進士成繼天·李宅普,幼學朴昌燁·李坤壽·愼性睦·愼性烈,李達漢·鄭臣采·金致奎·柳龍澤·金鼎燦,進士李養訥·李昌禹·柳東植,生員柳東煥·閔鳳燮,幼學李振旭·柳在淵·柳在坤·朴孝參·鄭漢祚·金聲遠·金碩運·奇泰集·金宗協·柳廣憲·鄭慶全·金相彦·林宇玉·沈能弼·姜杓·鄭惟一·申義人·李洛輔·宋欽守·安逈·權尙俊·李敬老·李守欽·宋錫淵·李晉海·柳景海·趙琮·洪羲善·趙㺵·洪羲宙·柳宇壠·洪羲俊·李師聖·李亨輔·李東璧·金光宅·全光仁·柳宗源·沈能泰·林尙禧·曺明履,進士曺錫履,幼學林光海·崔敬夏·崔孝源·林璡·林柱臣·崔南圭·魚在淵·魚在澤·鄭東華·盧樞·朴宗琳·鄭思儉·鄭守儉·安淑·安澹·宋有珩·尹埴·曺明哲·曺文哲·沈能一·愼能塾·郭一柱·郭命欽·金昌直·金石傳·黃仁懋·黃仁顥·鄭奎煥·鄭春煥·元好默·愼一點·愼澤龍·李龍緖·黃仁源·朴孝東·李績·李緩·權國良·權國臣·宋志修·吳鑽·吳遂翰·吳遂雄·吳鐸·李仁彩·李相宅·尹昇玄·尹義亮·李瑞·李瑞焻·李純錫·李範錫·李埈·柳元澤·兪龍煥·柳啓榮·李澤萬·羅炠·羅·姜履煥·羅煒·宋濟規·姜鳳煥·姜纘尙·李嶷重·柳涀茂·柳淇茂·姜載老·李貞童·盧喆·盧仁格·金漢爀·張秀漢·張曄·張秀彦·許瑃·任希常·任希周·孫光復·孫光祿·申休·申川祿·韓弼禹·韓東彦·南允性·趙宅鉉·金樂純,進士姜守睦,幼學趙完鉉·趙厚鉉·金彦尙·金彦植·趙昇逵·金鐸·吳寅煥·吳光榮·宋孝達·柳琹·盧善·吳欽德·李始荃等疏曰,伏以崇奬德義,聖世之章程,闡揚幽潛,士林之光華,我朝四百年立紀樹風,莫不權輿於是,雖一節之人一藝之士,率皆列之於鄕社俎豆之饗,若夫事功焜燿於當時,利澤流被於後世,其所表章之者,豈特一節一藝之比而止哉?臣等謹稽國朝往牒,名卿碩輔,參贊承弼之休,莫盛於英陵盛際,而表忠奬賢,發揮幽隱之典,亦莫盛於我先大王時矣。竊惟故相臣文孝公河演卽英陵朝元老宿德,而乃於屢百載之後,受我先大王曠世之感,往在丁巳,伻官降香,恩章曠絶,御製祭文若曰,英陵之世,其相維何,惟黃惟許,九功是歌,卿實承之,若蕭于曹,相門如海,罇有醇醪,世躋仁壽,民頌寧壹,曁于綠野,彊康大耋,聖人光御,群龍翼翼,無跡可尋,各聽厥職,何處得來?曠感者深,酒馨肴芬,其來其歆,惟彼黃·許,兩相,卽翼成公臣黃喜,文敬公臣許稠,而實與演,一夔而一契也,黃·許兩相院宇,戊申己酉之歲,連因章甫之請,已施宣額之典,猗我先大王則哲之明,金秤玉尺,不爽錙毫,旣以演,竝稱於黃·許,則其所施之於黃·許者,亦必施之於演,而演之書院,見在於嶺南陜川郡遯坪者,尙未蒙一字恩額,是豈日月之明,有所遺照,雨露之公,未能博施而然哉?實緣臣等愚迷鈍滯,未及叫閽之罪也。臣等齎志未就,遽遭弓劍之痛,百世公議,一伸無地,目見廟廡之日益凋零,耳聞輿論之日益湮鬱,徊徨躑躅,如負大何,近伏見聖明御世,風敎熙洽,繼志述事之方,崇德報功之章,次第修明,罔或欠闕,臣等竊以爲,若不於此時,一暴臣等之宿願,上以孤先朝曠感之盛意也,下以負一世士林之輿望也,臣等豈敢爲此哉?玆將欲陳於先朝之言,仰籲於殿下之庭,淚先言逬,情思抑塞,臣等之心,亦云慼矣。演之釋褐揚庭,粵在我太祖龍飛之運,宅揆奮庸,實際我世宗泰平之治,比至于文宗朝,伊·傅·周·召,任之一身,蓍龜於國,喬嶽於世,其生也爲時宗臣,其沒也庭食太廟,前後六十年間,歷事五朝,偉功大策,炳烺國乘,流光百代,何待臣等草茅膚淺之言而始徹天聰也哉?雖然,仰請伊人之褒典,而不陳伊人之實蹟,則其在告君之義,有欠謹嚴之體,玆敢撮取其平日修身之實行,事君之大節,布在於竹牒者略陳之,演,昔在太宗朝,擢拜同副代言,上執手諭之曰,卿知所以至此乎?對曰未知,上曰,曩卿在臺,克揚憲職,予於此時知卿也,及世宗受禪之初,常帶知申,小心謹愼,周旋兩朝間,際遇交隆,賞賚稠重,旣而奉使天朝,請免金銀貢,克稱專對之責,後拜憲長,彈擊權貴,無所回避,一時士大夫貪淫者,震懾縮伏,有減騶屛樂之風焉,時國俗崇佛,麗季陋風,未盡革,朝家亦有舍施土地者,演上疏切諫曰,瞿曇棄君辭爵,歷代酷信,流弊甚廣,同胞赤子,未免餓殍,游手緇徒,又何給田,以優其養乎?上是其議,悉罷之,出按諸藩,入主文衡,黼黻猷謨,章章益著,嘗以國朝草創,憲章未備,深軫經遠之謨,乃取各道邑誌,歷代職方,山川疆界,官府沿革,以至土地所産,民俗所尙,戶口之數,轉漕之程,卒乘戰艦之摠,烽臺戍堡之制,井井編輯,著爲一部金石,嘗與許稠,纂定五禮儀,又與一二執政,定行貢稅年分法,金科玉條,參酌損益,至今遵守者,皆演之當時規畫,仁人之遺惠後人,其利博哉?備位台司,裨益弘多,上謂演國家柱石,不可一日不在朝,特賜几杖尊禮之,文宗朝,佞幸者繕修寺觀,以迎上旨,演固執不可,事遂寢,我朝立國以來,斥異端崇正道,化理淸明者,演實爲之倡焉。一日,上謂演曰,予欲見卿子,蓋將以補蔭而寵之也。演辭曰,臣有三子,皆有疾,未敢進見,終不膺命,其不以私干恩,類多如是,相府嘗有犀帶一腰,三公相傳者,黃喜傳於許稠,許稠傳於河演,至今談者,稱爲中書盛事,夫以黃·許爲國之誠,知人之明,非成則璜,次第相擧,正如推車子之相仗,猗乎盛哉,若其居家行誼,修己工夫,尤有所卓異者,嘗以文章筆藝,見推於時,深爲文靖公李穡所詡,竟又用力於實地上,親炙于文忠公鄭夢周之門,以扶正學興斯文,爲己任,平生工夫,從事於一敬字,自號其居曰敬齋,以寓箴戒,每日鷄鳴而起,正衣冠向闕而坐,雖燕室,常着烏紗帽,焚香靜坐,風儀端肅,穆然如神,性好古,每事皆以古人自期,官位尊貴後,亦存謙挹之心,以禮接人,門無停客,然若有私謁者,拒絶甚嚴,久掌銓選,門庭如水,人或以過於剛決,論斥之,猶不恤焉。語言默重,凡有筵奏,退無所言於人者,雖妻子,不得聞焉。古人焚藁之義,無以過矣。性至孝,父母年俱八十,口志之養,靡所不至別構一堂,名曰具慶,歲時佳節,奉觴爲樂,一時士夫,歌咏而艶稱之,親旣沒,居喪極其哀,出入必告祠堂,改具慶曰永慕,所蓋茅茨,歲加修葺,家人請易以瓦,演款曰,先人舊居,豈可改也?亦足以使後世,師先人儉也。訓子嚴而有法,嘗著書警之,其略曰,貴則近禍,富則不仁,如何雲壑,怡養精神,一瓢顔巷,樂在其中,三逕陶園,皓月淸風,我安我分,不趍利慾,噫,其立言之旨,宕犖正大,有非拘儒俗士不可掇拾於筆舌者,明矣。惟其德業也學術也,若是之盛,塗在人耳目,前輩名賢,亦莫不推奬而尊尙之,文剛公臣趙末生,詩以贊之曰,宜乎補衮承寵渥,固知山甫神降嶽,文忠公臣河崙,推其文曰,河演作而河演書,卽一人間寶玩,故提學臣崔興孝,論其學曰,性理學到天人際,文良公臣姜希孟亦曰,學問精深,文章典雅,爲世儒宗,故參判臣具鳳瑞贊畫像曰,三韓元氣,一代宗臣,經綸當日,功德在人,此皆爲百世信筆,無異於琬琰彝鼎,則臣等又何敢復進疊床之言也哉?演之子同知臣友明,亦有至性,善於繪素,手摸親像,位置一堂,事之一如事生,卽今遯坪書院者,卽其遺址也,曾在壬辰之變,影幀爲賊所犯,棄置山谷中,亂平後,英靈不昧,乃現於後孫洗馬臣渾之夢,歸奉其私廟,本院則巋然餘在,仍爲演俎豆之所,其子友明,亦以行誼,朝家旌其孝,章甫尊其德,竝享一院者,三百年于玆,創建年代,非不久矣,設置意義,非不重矣。特非賜額之故,體例尙輕,品式不備,棟宇之剝落,牲酒之瘠酸,故老遺民,或至有咨嗟而流涕者,雖止一鄕之善士,祭社之儀,固不當若是楚楚,今以演事功之大,德義之美,尙未蒙黃·許一體宣額之恩,其爲聖明朝闕欠,當何如也?往在肅廟朝,特施致祭之典,英廟朝己酉,又下侑廟之文,曁至于先朝丁巳,恩榮備至,益無餘憾矣。若於今日,特垂院額之典,其在振勵世敎矜式儒林之美,無容更議,而實有合於仰述三朝之德意也,豈不休哉,豈不盛哉?臣等無任云云。省疏具悉。所請當詢大臣,爾等退修學業。
忠淸道儒生幼學閔百運·李魯進·李憲正·金在玉·權躋亨·申大奎·李在憲·金奎岳·金俊喜·李貞中·金箕協·金在鍊·黃鈺·鄭在豐·沈述之·洪周燮·李儉袥·李興淵·兪徽柱·金興柱·羅後野·權思敏·洪天瑞·宋一德·李安述·李憲來·黃載復·兪漢秋·黃仁綱·李守中·李坤載·金載永·金履祐,進士閔致孝,生員李奎說·金鍾慶,進士李星海·李明源,生員鄭晢耆,進士朴基暹,生員金鍾和,進士尹鑑·趙榮升·金鍾序·趙弼鑑,生員愼致中,進士李允玉·閔百休·孟欽敎·尹在文·金章烈·趙秉夏·孟性淳,生員朴雷煥,幼學宋堯春·申漴·金濟宅·李鳳圭·閔弘鎭·申鍾元·宋性欽·李錫五·申沆·鄭晩采·韓赫新·申益顯·成沃·朴奎鎭·朴斗煥·鄭宅祚·申克祚·洪宗泌·宋元履·卞豐鎭·李時源·洪天行·成浣·郭拱辰·李東耆·李運源·郭欽昊·郭欽中·金鍾度·郭惟憲·尹守迪·安宗成·李存謙·郭欽愿·李潤雨·鄭達漢·呂善禧·朴天元·閔常顯·閔中顯·趙重一·趙錫烈·朴聖一·閔時顯·李益鉉·李剛模·朴基敬·黃仁燁·金在戊·金在憲·宋贊鎭·宋載博·趙恒逵·宋泰鼎·宋星漢·魚在大·尹重烈·宋國熙·李玉載·宋宜鉉·尹昌烈·金在默·李縉明·金慤·金魯淵·申默·權劼·朴宗奭·李謹袥·閔達爀·李寅直·金在謹·申晉權·羅德野·權思九·趙尙鎌·李魯定·兪準柱·李性信·權躋恒·兪道煥·李魯敏·黃鐸·閔致恒·李宗漢·李一中·李達運·金履禕·金太淳·李義協·鄭成煥·鄭章煥·金久淳·金在恒·申泰權·兪魯煥·朴最鎭·李魯任·權躋大·閔百秋等疏曰,伏以士林之尊仰先賢,必爲之尸祝之所,朝家之崇奬名儒,莫尙乎俎豆之典,此祠院之所由設,而文敎之彬郁,士風之振作,亦必賴之,臣等謹稽徽州㜈源縣,有曰紫陽書院者,劍州尤溪縣,有曰南溪書院者,皆有宋韋齋朱松妥靈之所也。朱松在靖康時,有讜議,且以朱子爲子,光啓斯文,其功有不可泯者,故至有二州祀享之擧,先正文正公臣宋時烈,亦我東之朱子也。以先正爲子,光啓斯文,則贈領議政諡景獻號睡翁臣宋甲祚之功,可與韋齋竝稱,而況甲祚所樹立,卓絶當時,炳烺後世者,非比靖康讜議而已,則士林之所尊仰,朝家之所崇奬,豈但如韋齋而已哉?然則我東之無甲祚祠院者,豈非朝家之缺典士林之茹恨,而重爲宋朝之所羞哉?臣等請先陳甲祚道學節義之實,而繼陳祀享之請,惟殿下,試垂察焉。甲祚自在齠齕,已瑩秀異凡,受業於其從祖文忠公臣宋麟壽,得聞爲學之方,逮至壬辰之亂,流寓於湖西懷·沃之間,不以倉卒奔避,舍其業,伯仲壎箎,相勉講道,湖之人士,莫之先焉。夢見孔夫子率七十二弟子至其家,而時烈生焉,尼邱降精,實由叔梁之禱,而夢寐卜學,益驗程子之言矣。時烈兒時嬉戲,或少有出入,則必諄諄責勉曰,毋使不世嘉徵,委於虛地,又於靑郊之行,作詩勉之曰,梅月堂前水,道峯山上雲,道峰,卽先正文正公臣趙光祖院宇所在也,梅月,卽古節士臣金時習堂號也。蓋欲使時烈,學光祖道學,而兼慕時習節義也。又以擊蒙要訣一冊,授時烈曰,朱子後孔子也,栗谷後朱子也。欲學朱子,當自栗谷始,栗谷,卽先正文成公臣李珥號也。當丁卯虜亂,在途還書戒時烈曰,亂離瘼矣,吾家骨肉,各在東西,不知死所,汝勿以亂離,怠於學,又曰,朝聞夕死,聖人至訓,若能篤信不失,終有所成就,吾死無感矣。自非學問之力,純粹正大,躬自服行於造次顚沛之頃者,豈能於干戈搶攘之中,勉誨子弟,若是勤摯哉?時烈後必擧似此言曰,承敎師門,始知得於家庭者,路脈不差,時烈蓋嘗師事先正文元公臣金長生,以承孔·朱之嫡傳,而其發軔伊始,得之於甲祚之螟誨者,有不可誣矣。世徒知甲祚之以賢子益顯,而不知時烈之樂有賢父,則是不知甲祚之道學者也,此甲祚道學之本末也。昔在昏朝丁巳,中生進兩試,賊臣弘·瞻,幽閉母后於西宮,而居榜首者,卽仁弘之黨李榮久也。與爾瞻家人李方輿等,倡爲疏擧,首陳不謝西宮之意,且請誅鋤右袒西宮之徒,疏成,以腹心布列泮中,誘脅榜中諸人,使之署名,衆不敢不從,稍欲自靖者,或踰垣而避之,甲祚獨奮然曰,臨事苟免,非義也。謂其徒曰,今日之疏,其說云何?其徒盛氣咆喝曰,此何爲者?問其名,當重繩之。甲祚徐曰,欲知吾名,取紙筆來。卽大書宋甲祚三字曰,此吾姓名也。遂書肅謝單子,獨詣西宮,拜恩如例,一世聳動感服,至有泣下者,榮久等,將加之以不惻之禍,有救者,只削儒籍,及仁廟改紀,誅除凶孽,復正彝倫,收擧遺逸之士,甲祚以先正臣金長生薦,補授齋郞,仁穆聖母,嘗下敎于甲祚女爲尹爓妻者曰,予十年憂辱,知人臣義者,唯乃父一人而已。泮宮以獨拜慶運宮,出題試士,於是乎甲祚之名動一世,先正文正公臣金尙憲,以狂流砥柱,銘其碣,忠穆公臣李時稷,文正公臣尹煌,作爲輓誄,或以千尋鐵壁褒之,或以二百人中獨一人,許之者,此也。及至甲子适變,甲祚在康陵職次,請簡率陵丁,身編行伍,以伸敵愾之義,而竟爲上司所格,俄聞臨津失守,大駕南遷,仰天慟哭曰,旣失君父,賊兵已逼,生亦何爲?不如自裁,以白己志。徐又自解曰,溝瀆之諒,聖人不取。遂從間道徒步,以赴行在,賊平,扈駕還都。丁卯聞虜變,寄書二子曰,王事急矣。吾今直向京城,以爲勤王計,國不亡則吾不死。路遇世子南下,從行至全州,在號召使幕下,參論軍務,號召使,卽先正臣金長生也。未幾,聞廷議與虜和,輒悲憤慷慨不自勝,語人曰,朝廷不得已與虜和,亦當以義要之曰,君臣義重,寧以國斃,天朝不可絶也,先斬投虜二賊首,然後和可議也。不然而惟虜言是聽,甘爲臣妾,吾寧蹈海而死耳。又抵其友故參議臣安邦俊,故監司臣李德洙書曰,登則何山非首陽,蹈則何水非東海,吾將決意入山,以終餘年。遂浩然歸隱,未幾而歿,嗚呼烈哉,此甲祚節義之始終也。世之臨難效節者,或出於一時血氣之勇,則是道學與節義,分而爲二也。若甲祚則養之有素,發之以正,一言一動,皆自道學中出來,則豈可與區區一節之士,比而同之哉?世之論甲祚之節義者,只知西宮一着,而晩年所秉執春秋尊攘之義,則罕有知者,是知其一而未知其二者也。時烈之一生藉手者,卽一部麟經,而蓋亦有所受於家庭者,明矣,豈不偉哉?昔先正文正公臣宋浚吉,以甲祚道學節義,筵白于孝廟,孝廟大加嗟賞曰,如使甲祚,見今日則以爲如何,宋時烈之賢,有自來矣,特命贈職,英廟朝筵臣,請施節惠之典,英廟特許之,列聖朝前後褒賞,不爲不隆矣。所欠者獨祀享一事耳,近世八路祠院,錯落相望者,其道學節義,豈眞出甲祚上哉?臣等以聞,而有司不能奉而行之,則是有司之過也,臣等惟僭猥是懼,而不能以聞於上,則是臣等之罪也。雖然,臣等之所仰請者,非敢爲新創院宇張大其事之意也。湖西之沃川郡九龍村,卽甲祚所居之鄕,而生大賢惠後學之地也。甲祚自西宮拜歸之後,杜門屛居,無意於世,鄕人爲建精舍於所居之側,扁其堂曰龍門精舍,請甲祚爲師,甲祚遂不得辭,開門授徒,升堂講學,遠近聞風,擧皆有興起之效,時烈所撰行狀及先正臣金尙憲所撰墓碣,備載其事,今距甲祚之歿,一百七十有餘年矣。湖中人士之登是堂者,想像乎遺風餘烈,頹圮者,因而葺之,狹陋者,廣而新之,齋舍廊廡,無不備具,春秋講會,依舊不輟,今若仍其精舍而奉之以祠版,揭之以恩額,則不易一榱,而祠院之規度,已自如矣。況時烈影堂,只在百步遠近之地,則揆以神理人情,得無恔乎?臣等玆敢裹足上來,齊聲呼籲於九閽之外。伏願殿下,勿以人微而廢其言,特令有司宣下恩額,永垂百世之風聲,俾聳四方之觀聽焉,則世道幸甚。臣等無任云云。省疏具悉。所請當詢大臣,爾等退修學業。
忠淸道儒生幼學尹命厚·吳相堯·韓景迪·吳應洙·吳應斗·韓元迪·李恒源·吳永錫·吳佑臣·吳圭錫·吳命錫·吳胤錫·金相勛·吳宗升·金文燮·吳宗岱,進士吳亨俊,幼學吳應鎬·韓允迪·吳應鉉·吳宗一·鄭宅彬·吳必博·禹得昌·崔繼德·吳彦輔·禹範天·李昇源·宋翊相·宋鎭相·韓時成·韓相說·宋準相·吳應源·柳頤茂·吳應淵·吳應河·柳煥天·吳達五·金道淵·金載淵·宋煥亮·宋衡圭·吳泰晦·宋惠圭·吳弘運·尹必厚·吳斗運·尹性厚·柳煥瑞·閔百俊·申鯉淵·李載文·朴海朝·李源學·閔公顯·李源禮·李寅秀·宋致源·李時博·閔百彦·閔百奎·李東宇·崔宗坤·尹堂·趙萬鎭·朴聖瑞·鄭斗輝·南建仲·林匡濟·洪相九·兪彦邦·愈憲基·朴炳·洪相德·韓履世·張泰亮·林鼎鉉·朴基命·兪彦心·林養植·張德霖·金昌烈·柳齊泰·金漢佑·林徵雨·金在文·兪命沃·金在誠·林慶會·林漢榮·李燧·張星鉀·韓命準·張綸濟·成百維·李鑌·洪思彦·李奎涑·李秀榮·林性源·柳齊衡·李鐄·朴栽根·兪彦綱·朴大鉉·林命濟·朴廷鉉·黃景烈·韓直準·兪漢濟·柳智永·林樂昇·兪彦明·洪得宰·洪朝烈·兪彦鼎·洪以烈·洪駿烈·李基赫,進士鄭奎漢·閔致孝·申大集·尹景鉉,幼學成錫龍·林榮鍾·申漴·盧光朝·趙顯世·吳鉉·朴宗魯·李勉欽·崔百應·閔致一·尹天貴·韓慶福·尹光烈·吳膺顯·林榮祖·李陽郁·任基孝·盧炳箕·盧炳植·成皞·林榮夏·崔鍾敏·李健燮·趙涵·吳守益·李顯晉,進士李文白,李秉緖,幼學李銓·洪九鶴·梁順來·趙顯愚·金熙·梁祖心·柳煥原·梁淵心·宋明鎭·宋應鍾·宋敎元·宋贊鎭·宋載儉·金匡烈·宋徽鼎·金周烈·宋一德·宋持鉉·宋一祥·宋持鼎·宋維鼎·李義老·安行述·李雲漢·宋一淸·金在默·宋太鼎·宋一淨·黃基洛·安景欽·宋聖圭·朴宗範·宋一敎·金在玉·金箕秋·宋一淳·宋一復·李鎭一·李希顔·宋煥時·李仁樂·李龜海·李元禮·李雨根·金相普·金在喆·宋載博·宋載憲·趙恒逵·宋文楨·徐好善·宋貞圭·宋載顯·宋載彝·李元茂·鄭錫豐·安在韶·宋煥萬·李彦榮·鄭宗模·任錫龜·金錫九·朴孝大·宋一浩·宋一徽·李顯龜·鄭錫有·朴基榮·宋致休·黃基五·宋運鼎·宋一徵·宋一斅·宋顯重·宋夏鍾·李亨祐·李錫仁·李鳳圭·吳在德·金濟國·李挺彬·金禹澤·閔弘鎭·申鍾翰·李顯膺·宋景河·宋煥鎭·宋尙濂·鄭錫祚·宋煥文·宋一夔·李錫榦·鄭始道·宋景潤·金相郁·李畹·宋允明·蘇溥天·權躋明·李魯任·李魯直·申漢柱·李魯植·宋載烈·宋壽基·宋爀基·宋檍·宋植·宋文周·宋文甲·宋尙河·宋洙永·鄭箕祚·沈台賢·李審敬·兪東柱·李安述·李正信·安廷邦·趙中逵·李審鑑·宋煥昇·宋煥晦·宋弘鼎·宋一龜·宋一演·金相伋·宋乃鼎·宋永鼎·成希默·成致燁·宋憲鎭·權躋恒·李亨默·李載喆·李夏祥·柳尙淵·李畯·權躋益·李魯璧·宋道權·宋致鼎·柳成五·宋翰相·宋安相·盧新爀·盧鼎爀·宋國熙·宋持銓·宋時銓·李圭白·李顯程·柳奎煥·李膺信·朴承淳·李寅迪·李恒重·朴震祜·李芝秀·金璧相·宋星箕·宋寶衡·宋載書·宋一翼·宋一中·宋徵文·宋殷文·宋一文·蔡顯復·權國觀·兪漢近·兪漢星·趙應龜·趙性溫·黃洽·黃溆·宋啓殷·宋啓賢·宋泰文·宋快鎭·延百齡·金重德·宋星尹·宋成憲·宋臣東·宋敎亨·宋敎中·兪錫煥·金民柱·任煜·李度永·兪致中·閔光一·安道欽·朴宗悅·李得彬·宋一浚·宋宗漢·金克烈·宋羲寅·宋秀元·宋載斗·宋台鼎·徐恒善·宋煥福·李榮培·李度麟·朴宗澤·宋德鼎·宋奭鼎·宋一洵·宋一行,進士金鍾序,幼學呂善禧·全應煥·鄭漢淸·鄭晢春,進士鄭晢耆,幼學鄭惟憲·呂齊永·梁弼東·琴學烈·閔中顯·閔百運·閔鍾夏·柳錫疇·具百祥·兪山柱,進士朴麟煥·洪善容,幼學尹徵相·李世源·李台燮·尹命相·尹濟相,進士李心永·蔡弘臣·蔡弘一,幼學尹相肅·尹相德·蔡弘運·郭拱辰·趙稽河·李東耆·鄭師容·李翼彬·李翯彬·趙濟匡·李相健·李葕·金思玉·金思烈·金鎭煥·李榮植·柳鎭九·李載億·李賢迪·金思亮·裵鎭榮·朴秀良·閔始炯·鄭羲龍·金景澤·金天燮·李宗烈·金光運·金珩·金柱學·梁天欽·金百行·成始振·魚錫鵬·李宗彦·金鳳錫·吳在中·南致中等疏曰,伏以國家之崇奬儒賢,卽所以重道學而右文敎也。粵在祖宗盛時,院宇之創建,周遭遠邇,扁額之宣賜,輝暎前後,雖一節之士鄕社之賢,莫不有數架俎豆之所,爲多士藏修之地,而及其文繁而弊滋也,則朝家不得不有建院之禁,而士林不敢輒有創宇之請者,蓋亦事勢然也。然若其後來名賢,道全德備,而終無以克擧躋享之禮,則不但士林共公之議,無以自伸,抑亦朝家崇奬之典,仍以遂廢也,故間或有特異之例下,此則亦惟有追配一路,或以高弟而追配於賢師,或以後孫而追配於先祖,則是固人情之所不容已,禮典之所不可闕者也。此臣等所以相率裹足,乃敢以故贊善臣宋明欽,請配於先正臣宋浚吉黔潭書院者也。賢祖賢孫同心同德,享于一院之中,昭玆百世之下,則豈不大有光於我聖上一初興斯文之治化也哉?臣等請詳陳明欽道德學問之實,伏惟聖明垂察焉。明欽,以先正臣浚吉之孫,其姿質之穎異,學問之純粹,出處之光明,言議之正直,無一不合於古聖之道先正之訓,則實爲後學之模範,允合斯文之尸祝矣。明欽之生,月六而解語,歲四而通詩,容貌瑩朗,如精金美玉神采秀爽,若秋水淸,氷是其生質之美,固已超絶倫夷,而允爲凝道之偉器也。年甫弱冠永謝榮利之塗,專心性理之學,卓然以古聖人自期,孜孜乎探賾之工,慥慥乎踐履之實,存心則以李延平靜坐體驗爲法,讀書則以朱文公先讀小學從事,本末兼該,內外交養,惕厲勤苦,老而冞篤,俯讀仰思,忘寢廢食,其於聖賢之書,莫不渙然心融,怡然神通,一本萬殊之妙,人物同異之辨,氣質本然之說,明德之無分數也,未發之爲湛一也,見得眞切,說得痛快,有如燭照而氷釋,日用動靜之間,繩墨謹嚴,應事接物之際,權度精切,終日整襟危坐,如對大賓,以至起居飮食之節,視聽言動之方,不敢一毫放過,各循其則,及其充養旣完,道成德立,則精粹英華之氣,盎於面背,雖鄕人俗子,莫不遠之則起敬,近之則心醉,蓋其全體大用之學,已造乎高明正大之域,躬行實踐之效,自著於觀瞻感動之餘,內而閨門肅穆,外而鄕黨悅服,尤眷眷於作成誘掖之方,接引後生,一依白鹿洞故規,曾於懷鄕之崇院,文邑之黔院,倡率多士,講明此學,每月三開講,遠近章甫,聞風來會者,殆數百餘人,以至期月之間,士識趍向,鄕聞絃誦,一方之風俗丕變,四隣之觀感斯在,人到于今思之,此其修己治人之大略也。若夫乙亥之暫膺外除,爲親屈也,而其爲治也,務在仁恕,濟以嚴明,以正名分爲先,以子孤弱爲本,適當丙丁之荒,約己捐捧,計口給稍,時有召命,上章陳戒,乃引宋門監鄭俠圖上流民事,乞依周禮散利薄征之義,姑停今春貢賦,則優批之下,特許待秋之請,以至一道之民,均被惠澤,顧此百里之治,雖非需世之用,而其經綸施措,亦可見其一端矣。蓋其素志甚確,守道山樊,未嘗有當世之念,而及至壬癸之間,恩旨絡繹,弓旌之招,殆近十遭,則乃幡然曰,自古人臣,未有十召而不起者,況吾世臣也,豈可晏然而已乎?然亦不可以官職進,固辭得準,遂以軍銜赴召,旣至東門,英廟夜降手書,三促登對,明欽遂上啓曰,進退明白,昔賢所貴,顚倒衣裳,詩人所譏,英廟秉燭,極歎進身之有據,又於侍講之日,有曰春秋之義,不講,久矣。聖祖所與一二同德之臣,奮發講劘者,今則蕩然無復有含冤忍痛之意,言辭激切,義理益明,其他陳戒聖學開達忠言,難遍以具擧,至有直陳人所難言之事,外人雖未能得其詳,而當時登筵之臣,雖在異趣之人,亦莫不聳然起敬,及其告退而歸也。語人曰,吾旣妄言去國,何可更有論說,重傷語默之宜,而家世受國厚恩,業已承召造朝矣。平生忠愛之誠,遂呑而不盡吐,則不惟孤負我聖上,將何以歸見先祖於地下乎?遂治上一疏,極論君德聖學之要,以盡筵席未畢之懷,而歷陳抑倖門正倫紀等事,不避時諱,盡言無隱,使權兇破膽,士流增氣,大有賴於明義理靖世道之功者,眞不可誣矣,此其出處之本末也。仍伏念先大王,以聰明睿智之姿,崇儒重道之德,向當明欽出入筵席之際,見其容貌氣像之符于德,進退折旋之中乎禮,窮有淵衷之所記念,臨筵興懷,屢發恩敎,至有特祭之命,此與英廟特設書筵官以授之意,同出於曠絶之禮也。嗚呼,以明欽之賢,兩朝之禮遇旣如此,後學之尊慕又如此,而明欽之歿,訖于今三十餘年矣。尙未有揭䖍妥靈之所,非徒士林之抑鬱,亦可謂朝家之欠典也。今臣等之必以明欽,追配先正之院仰請者,竊有意焉。明欽之德,克紹家學,淵源造詣,莫不相符於先正,則有是祖有是孫,豈不猗歟盛哉?然則以明欽之賢,配食先正之院,實爲聖朝之美事,斯文之盛擧,試以故事言之,楊州之石室,三世同廟,靈巖之烟村,祖孫竝享,此列聖所以尊事崇奉之意,豈不以淵源之學,萃于一門者哉?況此黔院,卽先正專享之院,而寔在文義縣治,距明欽所居之鄕,一舍而近,故明欽之平日往來棲息,多在是院,撫杖屨之躅,而起江漢之思,每嘗彷徨而不忍去,則黔院之於明欽,殆同龍門之弊廬也。今欲議明欽躋配之地,而捨是院,何適哉?伏惟我殿下,睿智天縱,聖學夙詣,今當一初之政,咸仰右文之治,凡在繼述之道,尤軫尊賢之誠,此臣等所以聚首祈懇於天地父母之前也。苟非然者,臣等雖無狀,豈敢爲一毫過情之語,下以犯阿好之譏,上以速欺謾之辜也哉?誠以其人之不可以不尊尙也,是院之不可以不追配也。伏乞聖明,俯垂鑑燭,特命追配,則眞所謂公議大定,不待百年者也。惟聖明裁之。臣等無任云云。省疏具悉。所請當詢大臣,爾等退修學業。
壬戌十二月十五日辰時,上御熙政堂。吏·兵房承旨持褒貶啓本入侍時,行都承旨吳載紹,左承旨閔耆顯,右承旨金明淳,左副承旨洪羲運,右副承旨成鼎鎭,同副承旨申大尹,假注書朴英載·朴宗薰,別兼春秋洪秉喆·徐有恂,待敎李敎信以次進伏訖。上曰,開坼爲之。英載持入吏批啓本後還出,與賤臣,兵批啓本同爲持入,明淳讀吏批啓本一丈,載紹讀兵批啓本一丈。上曰,只此讀奏,其餘入之,可也。耆顯曰,延祥詩春帖子,中宮殿當依例爲之,而嘉順宮延祥詩春帖子,則當待下敎擧行,故敢此仰達矣。上曰,姑勿爲之。大尹曰,儒疏伏閤過三日則微稟事,曾有先朝定式矣。慶尙道陜川儒生洪若祚疏,則故相臣河演新川鄕賢祠賜額事也。忠淸道公州儒坐閔百運疏,則贈領議政宋甲祚龍門精舍賜額事也。文義儒生尹命厚疏,則故贊善宋明欽黔潭書院追配事也,而伏閤已久,何以爲之乎?上曰,禁令無之乎?大尹曰,無禁令矣。上曰,捧入,可也。載紹曰,各道褒貶中,如無一人居中居下者,則例有察推之例矣,追後以擧條書入乎?上曰,依此爲之。載紹曰,卽伏見諸道今秋冬等褒貶啓本,則開城留守金文淳,全羅監司韓用龜,慶尙監司南公轍,全羅兵使曺命楫,黃海水使趙文彦,忠淸水使朴應浩,邊將無一人居中居下,平安監司金勉柱,江華留守韓用鐸,統制使李潤謙,北兵使白師誾,南兵使鄭忠達,黃海兵使李堯憲,全羅左水使鄭周誠,邊將無一人居下,殊無嚴明殿最之意,竝推考警責,何如?上曰,依爲之。出擧條明淳曰,卽伏見諸道今秋冬等褒貶啓本,則京畿監司李始源,平安監司金勉柱,江原監司申獻朝,黃海監司朴宗來,忠淸監司曺錫中,守令無一人居下,殊無嚴明殿最之意,竝推考,何如?上曰,依爲之。出擧條上命退,諸臣以次退出。
壬戌十二月十五日未時,上御熙政堂。大王大妃殿垂簾,藥房入診,大臣·備局堂上引見同爲入侍時,提調閔台爀,副提調吳載紹,假注書朴英載,別兼春秋洪秉喆·徐有恂,待敎李敎信,右承旨金明淳,假注書朴宗薰,事變假注書朴宗璜,領議政李時秀,右議政金觀柱,兼禮曹判書李晩秀,行工曹判書李秉鼎,戶曹判書李書九,兵曹判書李祖承,水原留守曺允大,行護軍申大謙·李仁秀,金達淳,執義申,修撰尹久東以次進伏。醫官金光顯·玄必采·吳仁豐·柳曾模·李惟鐸·朴烇·卞光壽·卞·趙宗協·金時中進伏楹外訖。時秀等曰,近日日候頗暖,聖體,若何?上曰,一樣矣。時秀等曰,寢睡·水刺之節,快復常度乎?上曰,然矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,中宮殿氣候,亦已平常乎?上曰,然矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。台爀曰,醫官旣入來,使之入診,何如?上曰,不必入診矣。大王大妃殿敎曰,領相向來過費勞攘,聞有愼節矣,今已差可乎?時秀曰,小臣負犯罔赦之罪,而不被典憲,固知擧措之顚倒,而迫於嚴命,更不敢瀆擾,今日次對有命,故敢此登筵矣。又伏承恩敎鄭重,惶隕震越,不知所達矣。大王大妃殿敎曰,頃日日寒之時,旣多勞攘,必致傷損,故爲之慮念矣。當初求去,旣無依據,予以爲過矣。主上沖年臨御,予又以婦人垂簾,誰某之可用,其將何從而知之?卿適當座次之例陞,何至辭巽之太過乎?若以辭免而皆許其退,則朝廷自此空矣,豈有是理?其時主上,靜攝中連日勤勞,屢下敦諭,而終不入來,此豈如是之事乎?湯劑之退却,亦不得已也。其有益於調病,姑勿論,以予所服,有若操縱,誠爲未安,而亦不得不如是矣。當此國勢孤危之時,所當勤幹做去,以爲牽補之道,豈可曠日辭免,以致上下之相持乎?二貼湯劑,此胡大事,而以是操縱乎?予旣無知識,而當此聽政之時,大臣決去,則誰將夾輔?此所以有不得已之擧,而以此至於胥命,予心尤極不安矣。吳淵常之疏,隨事進言,固爲可嘉,予亦非欲其不言也。朝廷有事,三司之臣,若含嘿不言,則亦豈成事面乎?然言者之進言,必以公心說去,然後可矣,而淵常之言,全無別白,只以湯劑之事爲說,有若操縱者然,故加之以罪,而爲安大臣之心,卽爲收敍矣。時秀曰,小臣前後罔赦之罪,屢犯逋慢,孤負聖恩擧措顚錯,貽辱朝廷,無往非罪,何敢抗顔於朝端乎?今又冒沒登筵,惶隕跼蹐,靡所容措,而今日端揆造朝,從此國事有賴,誠極萬幸矣。大王大妃殿敎曰,屢日憂勤,鼎席始備,唯當協心同力,善爲國事,是所望也。觀柱曰,兩殿疹候,不日康復,乃前後所無之慶,蹈舞之情,久而愈摯,臣於是時,適承匪分之命,惶蹙震越,待罪城外,跡阻賀班,終不能一伸微誠,至今追思,罪積如山,小臣萬萬不敢當之狀,前後章奏,略已陳達,而微誠淺薄,終不能格回天聽,又不能退伏典憲,下情惶隕,不知所達,小臣若有一分堪承之望,則前後恩敎,愈往愈摯,小臣何敢爲一身占便之計,不體鄭重之恩旨,但事牢辭不已乎?國家擇人,何官不審愼,而三事異於庶僚,尤宜十分愼簡,然後始可以裨補國家,如臣萬萬無似之物,一朝置之於此地,豈有一分承當之望乎?且念小臣,本一庸陋鈍滯之人也,況數十餘年廢棄於田野間,一切世務,都無所知,尋常格例,亦不識頭尾,格例雖云餘事,若有蘊抱,可以抵當大事,則格例之昧然,固是餘事,而如臣空空蔑蔑之人,旣不足以當大事,又於尋常事爲,循例應接,亦且茫然,則將何以堪承大任乎?自上屢下責勉,辭敎鄭重,臣怵畏義分,冒登筵席,而畢竟僨誤國事,狼狽身名明若觀火,臣旣明知其然,而抗顔冒當,則終必爲負國之人,臣之悶迫危蹙之私,何可盡達?伏願曲諒此情實,退斥如臣庸鈍之人,使之歌詠聖澤於田畝間,則實合於天地各遂物性之道,是臣區區之望也。且臣以一登前席,悉暴情私,向已仰奏,而犬馬之疾,間又越添,又不能趁卽造朝,下情尤切震迫,昨日暮後,始馱疾入來,而多日逋慢,不勝惶恐,玆敢略陳微諒。伏願曲垂體諒之恩,亟賜斥退之命,千萬顒祝。大王大妃殿敎曰,公議皆以卿,爲可當是任,國家事,專以公議爲重,苟於公議之所在,必顧小嫌,此便是私意也。且卿之所處,異於吾家兒輩,則有不可以私嫌而屈公議,故卿之甌卜,予不能牢拒矣。卿旣受三朝之厚恩,以至於此,唯當一節秉公,戮力衛國,與僚相協心共貞,是所望也。觀柱曰,慈敎誠至當矣。以公私二字,分析開諭,果爲合理矣。擇人之法,苟當其任,則固不可以私嫌捨之也。若或爲一毫私意拘攣,避遠私嫌而不用可用之人,則誠爲聖德之累矣。然或不念其人之當否,但曰不顧私嫌而用之,則非但無益於國家,後弊之無窮,豈可勝言哉?用人之道,官職也人器也,必須較其輕重,酌其淺深,果可用也,用之誠是也,不可用而用之,則公私狼狽,夫豈少哉?小臣自是鈍滯無用之人,而跧伏田野,亦已數十年矣。若於其間,留意讀書,長其識見,則庶可爲一半分殫竭需用之資,而素嬰疾病,性且不勤,文字上知見,亦甚荒疎,以此庸鈍之資,何所藉手而堪承重任,裨益聖朝乎?唯願改卜賢德,退斥愚臣,乃是十分允當之政也,更加聖念焉。大王大妃殿敎曰,誰能自謂我足以當之也?唯當盡心力爲之而已。今日國事,但當一循公議,公議旣在卿,而予若力沮,則還是私意也,此予所以不能牢拒者也。顧今鼎席初備,爲國事,誠極萬幸,必須竭力做去焉。大抵大官重臣,下至庶僚,各於所當之地,秉公盡力,則亦無不可當之理,是所望也。當此垂簾之時,若專意牢拒,此便是私而不公,且予以何明見,知某之可當而用之,知某之不可當而退之乎?設有所見,若多年視朝,從初任用,則猶或可知,而旣不能然,則亦何以知之乎?事理如此,故雖在禮使之道,不能不勉出,而勉出之道,亦將何以哉?主上時在靜攝,其將親往而迎之乎?且今日之事,誠戚然矣。國事無一完全,大臣所當着念做去,而一向辭退,則是豈成說乎。仍嗚咽下敎曰,予以寡德,有此垂簾之擧,且受大王大妃之號,每事無不愴缺,湯劑是胡大事,而以是操縱乎?此予所自愧者也。吳淵常之言,非曰不是,而遣辭之際,必分析彼此而言之,可也。乃其言,不能公平,但以予之擧措,謂之過中,過中云者,誠可愧,而大臣之辭巽,又豈可許之乎?且不能自初任使,則何以知其可堪與否乎?主上則沖年故不知,予則婦人故不知,予於房中事,尙不能盡知,何以知諸臣之中,誰可以當此任乎?上候今已平復,儼具衣帶,出臨殿座,豈復有如此之慶乎?久臨殿座,誠亦可悶,勿爲長語,次對速爲之。又敎曰,領府事,今日何不入來乎?時秀曰,聞有所患矣。大王大妃殿敎曰,所患大段乎?時秀曰,不甚大段矣。台爀曰,十二月三十日,正月初五日日次問安,例於前期一日爲之,今亦依此爲之乎?上曰,可也。台爀曰,大王大妃殿湯劑製入,在於正月初一日,而此日異於他日,預爲盡製,同入於今月二十八日日次,似好,敢此仰達矣。上曰,依此爲之。仍命藥房先退,台爀等先爲退出。時秀曰,卽見戶曹粘目,則因全羅監司韓用龜狀啓,康津上納稅位太,貿來之間,爲弊不些,依靈巖·海南兩邑例,以太二石代米一石,準折代納事,令廟堂稟處爲辭矣。稅穀法意,本自嚴重,當初靈·海兩邑之以米代太,未知緣何,而視此爲例,又許他邑,則隣近沿海之民,必有紛然稱冤之弊,地部太條,近甚苟艱,以此以彼,有難許施,此狀請置之,何如?上曰,依爲之。出擧條時秀曰,卽見內司所報,則以爲全羅道井邑所在貞徽翁主房免稅田畓二百結零,自壽進宮給價買得,收稅及打量次司官員下送矣。作人中有沮戲者,令本官一一打量,沮戲民人,照律嚴繩事,發關分付該道事手本啓下矣。此等事,易有民弊,司官之言,有難準信,分付道臣,民弊有無,親執詳査,論理報來後稟處,何如?上曰,依爲之。出擧條時秀曰,壯營鄕軍區處時,坡州所在一哨軍,認以守禦軍,屬之守禦營之意,別單啓下矣。追考其事實,則此哨本是該牧軍,且以軍制言之,京畿左道,屬於守禦營,而該牧旣在右道,揆以法意,不可仍屬該營,上項鄕軍,還屬坡州牧事,更爲分付,原別單付標以入,何如?上曰,依爲之。出擧條時秀曰,卽見京畿監司李始源報備局辭緣,則以爲南撥設置,專爲外營,而外營旣罷,則南撥亦當隨以撤罷,而因循荏苒,徒費馬卒之料,其在汰冗惜費之道,合有變通,本撥接濟錢一萬兩,則限十年仍貸於本營雇廳,以爲支補公用之地爲辭矣。外營今旣撤罷,撥所之徒費接濟,事甚無義,自今竝令撤罷,畿營支勅,多在雇馬廳,而近來凋弊特甚,勅期在近,無以擧行云,撥錢一萬兩,依所報限十年許貸,以爲補用之地事,分付該道及均廳,何如?上曰,依爲之。出擧條時秀曰,壯勇營設施之初,京外各處久勤額數及年限,多有減數,壯營今旣撤罷,則京外久勤窠之額數年限,亦當依古例施行,以此分付該曹,何如?上曰,依爲之。出擧條時秀曰,向來筵中,伏承慈敎,八道重囚不入徒流案者,無論遠近輕重,成冊以來事,分付金吾矣。八道·四都,皆已指揮,捧成冊以來,使之呈政院以入乎?上曰,依此爲之。大王大妃殿敎曰,其數不多乎?時秀曰,不至甚多矣。或有劇逆支屬,以備緣坐之律者,如仁同玄慶支屬,則所係至重,不可擧論,而或有不當干涉而囚之者,或有不甚大段而囚之者矣。大王大妃殿敎曰,各道放未放成冊,聞有誤漏者矣,已釐正還來乎?明淳曰,臣非該房,不能詳知,槪伏聞嶺南,尙不上來,其餘亦方連爲催促矣。上曰,諸宰奏事,可也。晩秀曰,本曹,卽邦禮之所自出,且是多士禮圍之所,則體貌,與他各司自別,而月前有回祿之災,官舍盡被燒燼,趁卽重建,事不容緩矣。曹中旣無經紀之物力,本是九營繕衙門,自度支,待開春,依前間架營建,似合事宜,而事關經費,下詢大臣,何如?上曰,大臣之意,何如?時秀曰,禮曹卽國初舊廨,意外被燒,不可不趁卽重建,而本曹旣無物力,則此時經用,雖可悶,付之度支之外,似無他道矣。觀柱曰,臣於閤外,纔聞其槪,而亦以爲事當重建,今豈有他見乎?上曰,依爲之。出擧條大王大妃殿敎曰,何以致此?晩秀曰,設場時下屬,不能愼火而致然矣。晩秀曰,西五陵官員,報臣曹,以爲礴石峴西邊,有民塚,卽五陵來脈,不可不掘去云,故發遣臣曹郞廳,圖形摘奸以來,則所謂民塚,距礴石峴,近百餘步,而入葬遠者過百餘年,近者亦過十餘年,礴石峴,在火巢外稍遠之地,而其間纍纍民塚,又不啻數千塚矣。陵官則以爲所重之意,有此所報,而曾在英廟朝,禁葬以礴石峴以東爲限,實出於朝家軫恤民弊之德意,今此民葬,旣是限外,則到今掘去,有非當初定式之意,依前勿禁,似合事宜,而事係莫重,下詢大臣,何如?上曰,大臣之意,何如?時秀曰,旣有英廟朝定限,則限外民塚,似宜勿禁矣。觀柱曰,臣意與領相無異同矣。上曰,依爲之。出擧條晩秀曰,慶科增廣諸科,已爲擇吉,啓下矣。臣曹未及重建一所設場,似當移設他處,而刑·工曹太狹窄,多士恐難容接,在前有通中樞府設場之例,今亦依此通同設場,而開坐於禮曹大廳舊基,試官以下則入接於中樞府內公廨,至於開坐處,鋪設試官房不足處,令主掌官往復戶曹,從便區處,似好,故敢此仰達矣。上曰,依爲之。出擧條晩秀曰,增廣事目,當爲磨鍊,而監試照訖講,各年前例不一,不可不一番稟定矣。依辛酉式年例遵行,擧行條件,載之科擧事目,何如?上曰,依爲之。出擧條大王大妃殿敎曰,西五陵礴石峴民塚掘去則誠過矣。又若全不禁葬,則恐有逼近之慮,此後則使之更勿入葬,好矣。書九曰,時御所內各司雨漏處,每於四季朔,看審修改,而時値隆冬,依近例姑待明春擧行,何如?上曰,依爲之。出擧條書九曰,禮判俄以禮曹營建事,陳達蒙允矣。常時小小修改,營繕固主之,而今此改建,工役浩大,以今外都庫事勢,大廈之材,決難責出,雖以物力論之,容入似不下數萬兩,尤不可專責度支,自廟堂別般區劃,然後方可擧行,臣退與大臣,商議區劃,更爲稟旨擧行,何如?上曰,大臣之見,何如?時秀曰,臣亦倉卒未及料量,依戶判言,退而商議稟定,好矣。上曰,依此爲之。大王大妃殿敎曰,淑善翁主宮房,今當設置,而地部田結,以二百結磨鍊,近日他翁主郡主房免稅田結,皆不止二百結云,此何故也?書九曰,續大典,王子·翁主田結,新宮八百結,舊宮二百結,然而祖宗朝舊制,比續典極爲省約,孝廟下敎,古規則大君不過三百結,此說見於先正臣宋文正文集,雖以今度支所在田賦考觀之,貞明·明安兩公主房田結,最號夥多,而有土免稅,俱不滿二百結,肅廟朝,因宮房田結之漸至增加,以元結二百結酌定,其外濫受者,一切革罷,其代以銀子四千兩給價買田,而田土未備間,限五年歲輸戶曹米二百石,惠廳太一百石事,有所定式,英廟朝,銀與米又減其半,永爲定制,故續大典以後新設翁主房,亦皆以元結二百結劃給,此所謂無土免稅也。其餘六百結,無論買得與折受,自本房措備土地後,望呈內司,啓下免稅,此所謂有土免稅也。有土則只免田稅四斗,無土則竝免田稅大同,故一結所收,爲二十三斗,此所以無土事體,比有土尤重,決不可數外加劃也。近日翁主·郡主房田結之多踰定數,雖未詳其委折,而似或由格外特恩,又或因有土之混作無土,因循襲謬之致也。伊時度支,未知其緣何許施,而論以法意,似不當然矣。且新設時二百結,乃是按例擧行者,依草記施行,恐爲得宜矣。大王大妃殿敎曰,此非不欲依施而然也。前日翁主·郡主房結數增加委折及其事之在於出閤前後,欲爲知之矣。書九曰,臣曹文蹟,日前使之考出,而極爲疎漏,出閤前後,尤未可知,該宮房則似當有來歷文書矣。大王大妃殿敎曰,本曹文蹟,第爲考出書入,可也。晩秀曰,民塚禁葬事,旣承慈敎,而如欲禁之,則須有地界定限,然後可以禁止矣。大王大妃殿敎曰,民塚入葬者,不踰於礴石峴乎?晩秀曰,不踰於峴之東邊矣。陵官所報,非以爲踰於礴石峴也,似其入犯龍脈,欲爲禁斷龍脈云云。乃堪輿家說,而事係莫重,故有此說也,然自新葬之所距礴石峴,其間民塚,旣多舊葬,雖不掘去,而新葬亦有定限,然後可以據此而禁之矣。若無明白地界,則又必有因緣操縱之弊,今不可不預定界限矣。大王大妃殿敎曰,然則陵官之所報,乃是不必禁斷之地乎?時秀曰,礴石峴,距陵所已遠,而礴石峴之外,又謂之犯脈而有此報矣。若以龍脈爲言,則是無定限,雖數十里之外,亦可以龍脈言也,安知此外,又無犯脈者乎?英廟朝,旣以礴石峴,爲之定限,其時豈不十分致愼乎?到今定限之外,雖一步半步,更爲加定,未知其得當也。晩秀曰,雖欲禁之,審愼之道,不可無一番定限矣。大王大妃殿敎曰,礴石峴,距陵所幾里乎?晩秀曰,幾爲二十里矣。時秀曰,陵官只以犯脈爲言,而旣以此峴定限,則自限以外,不必禁葬矣。此峴距陵,已爲數十里,則此峴之外,可謂遠之又遠矣。大王大妃殿敎曰,英廟朝旣有定限,則其時意必十分致愼矣。陵官之報,亶出於審愼莫重之意,而其爲可禁不可禁,予何以知之乎?大臣之見旣如此,且無逼近於陵所近地,則民弊亦不可不念,今若更爲定限,則又有生弊之慮,只依英廟朝定限,遵行禁斷,可也。祖承曰,每都政,新資五窠差出,而今都政,營將·中軍·虞候準朔者數少,無以排擬,在前如此之時,就其中朔數稍多者,有內移之例,故敢此仰達矣。上曰,依爲之。出擧條曰,臣姿性庸愚,言議巽軟,本不合於淸朝耳目之任,而曾在先朝,忝叨臺職,全昧事實,有所筵啓,而重被同僚之彈駁,臣旣愚昧,言固不審,雖緣聖恩天大,置而不罪,以此情踪,臺端一步,便作鐵限,而前後臺銜,俱爲經遽,未能一伸情私,今此栢府除命,又下於千萬夢想之外,臣義分是懼,黽勉出肅,而顧念情勢,終難仍冒,臣又於趙德隣乙巳疏,有爲英廟辨誣者,略辨其十條中凶言,蓋戊申逆變,嶺南,尤甚者,雖緣弼夢之誑誘,而其實逆隣先倡也,其曰正名也,其曰兄不兄弟不弟也者,是何等指擬也?所謂正名之語,載在論語,可考而知矣,渠何忍引用於英廟御極之時乎?所謂兄不兄弟不弟者,大極痛切,景廟以兄而授之於英廟,英廟以弟而受之於景廟,則乃敢以此等說,隱映說去者,是蓋耉·輝等最初誣辱之語也,其曰倉卒之日,掩涕登祚,遂專聽斷也,其曰宮殿深邃,星斗闌干,丙枕始覺,眞性在中,良心見前,點檢朝晝之所爲,則從違得失之間,必怡然而悅,惕然而悔云者,苟有一分人心,其敢以不忍不敢之說,筆之於奏御文字乎?所謂倉卒遂專云者,其指意陰慘,尤不忍說道也。嗚呼,尙忍說哉?當景廟大漸之日,光·億輩煽動凶言,誣我英廟,猶不敢說出此等語,而德隣,乃無難做出此語,嚆矢於麟·亮之稱兵傳檄,爲臣子者,雖食其肉而寢其皮,其可厭乎?又其所引舜·禹有天下不與者,陰以譏刺建儲授受,而至若所謂後世昏慵之君,不克其私心,其佞倖之臣,納交而要功,爲私人而施私恩云者,指英廟御極之初,伸雪死事諸臣事也。夫死事之臣,爲宗社辦一死建儲,則何嘗有納交要功之心,英廟之雪冤復官,實出於愍忠壯節之至意,則天理之公也,有何私心私恩之嫌,而敢發此語也?其所謂鹿不可以爲馬,鶡不可以爲鸞,燕石不可以爲玉之說,與夫僭竊相奪等四字凶言,渠雖筆之於書,人臣何忍釋其意耶?其所謂百歲在前,千歲在後云者,卽是十條之都結語,而謂其有後世公議也。凡其引用之語,肆口詬罵之說,露出凶肚逆腸,無復顧忌,論其凶逆,直與鏡·虎·麟·亮同科,而不在減等之律,英廟特以事關聖躬,含垢包荒,罪止竄逐,已是寬典,而先朝戊申,賊臣濟恭敢以隣賊義兵之說,嗾囑凶徒,構進一冊,眩惑天聽,竟致復官之境,噫,時移事往之後,先大王何由而審其眞僞乎?及故相臣尹蓍東疏出之後,聖敎有曰,德隣之罪,予豈不知?又於道臣金光默倡義僞錄査啓之日,卽收刊布之命,濟恭欺天之罪,於是乎著矣,先大王俯燭之意,亦可以仰揣矣。臣之向日封章,實出於辨英廟之厚誣,明先王之志事者,而屢呈喉院,喉院,不諒先朝俯燭之意,終不捧納,臣人微言輕,不能見重於喉院,有此屢次退却,臣實自顧慙恧,以前以後,何敢晏然於臺次乎?請命遞斥臣職。上曰,勿辭,亦勿退待。出擧條明淳曰,執義申,避嫌奏達之際,展讀笏記,有違臺體,推考警責,何如?上曰,依爲之。出擧條曰,臣姿性庸愚,言議巽軟,本不合淸朝耳目之任,而筵體生疎,展讀笏記,至被承宣之請推,其何敢一刻晏然於臺次乎?請命遞斥臣職。上曰,勿辭,亦勿退待。出擧條曰,臣姿性庸愚,言議風采,本不合於耳目之任,而臣於逆隣事,懷沐浴之心,久矣。當此賓筵垂簾之日,適帶職名,略陳芻蕘,可謂千載一時,未蒙兪音之前,臣雖死,萬無承膺之意,伏望解臣所帶職名焉。時秀曰,臺諫奏事,自有體段,而今此臺臣,避嫌承批之後,又爲煩奏,有若辭職者然者,大失臺體,執義申,從重推考,何如?上曰,依爲之。出擧條曰,臣姿性庸愚,言議巽軟,本不合於淸朝耳目之任,而初登筵席,擧措實多顚錯,至被大僚重推之擧,臣尤極慙恧,無地自容,以此情踪,其何敢一刻晏然於臺次乎?請命遞斥臣職。上曰,勿辭,亦勿退待。出擧條曰,臣姿性庸愚,言議巽軟,本不合於淸朝耳目之任,而今此賓對有命,黽勉登筵,而府啓中罪人申耆,於臣爲同姓至親,旣非大義滅親之類,則在敦睦之義,不得不嫌避,以此情踪,其何敢晏然於臺次乎?請命遞斥臣職。上謂時秀曰,亦有此例否?時秀曰,前後臺臣,凡有此等情勢,則皆許曲諒,以存朝廷之厚風矣。上曰,依啓。出擧條先退,大王大妃殿敎曰,臺臣之疏,喉院何爲而不捧乎?時秀曰,小臣亦以此事,戊申年間,伏閤請討矣。其時處分截嚴仍設禁令,故喉院似不敢捧入矣。大王大妃殿敎曰,俄聞臺諫所啓,其疏果是當爲之疏乎?臺臣本是鄕人,登筵絶稀,擧措生疎,不必深怪,而其言則固是當言之事耶?時秀曰,此乃臣亦伏閤請討之事,而先朝以趙德隣事,處分旣嚴,至設禁令,則政院之不捧,恐由於此矣。明淳曰,今日賓對,諫院行公臺諫,無端不參,事甚未安,推考警責,何如?上曰,依爲之。出擧條觀柱曰,慈敎敦勉,懇惻隆摯,臣不敢更陳乞免之意,而旣未蒙體諒之恩,下情惶隕臆塞,無以盡達,且不無一二區區所懷,而病餘精神迷錯,不能仰奏,謹當於後日登對,有所稟白矣。明淳曰,今日朝入侍,以儒疏事,禁令有無下詢之時,該房承旨,不能詳知,以無禁令,率爾仰對矣。退出後更爲詳考,則設院之疏,果有禁令,而伏閤過三日則自政院微稟事,有先朝受敎矣。今此三儒疏,亦當捧入乎?上曰,入之。仍敎曰,嘉禮都監儀軌,催促撰出以入也。仍命退,諸臣以次退出。
上在昌德宮。停常參·經筵。
夜三更四更,月暈。
成鼎鎭啓曰,合辭方張之時,兩司無詣臺之員,事甚未安,除在外陳疏未署經外,未肅拜人員,竝卽牌招,何如?傳曰,允。
吳載紹啓曰,同副承旨申大尹,今日不爲仕進,卽爲牌招,何如?傳曰,允。
成鼎鎭啓曰,行大司憲李直輔,掌令宋稚圭·金日柱,持平金碩鉉在外,執義未差,持平金啓河牌不進,監察茶時之意,敢啓。傳曰,知道。
以同副承旨申大尹牌不進罷職傳旨,傳于吳載紹曰,許遞。
吳載紹,以弘文館言啓曰,本館上番闕直,事甚未安,應敎朴宗京,校理沈鎜,副校理李基憲,修撰鄭魯榮·任厚常,副修撰金在昌,旣有只推之命,竝卽牌招,以爲推移入直之地,何如?傳曰,允。
以應敎朴宗京,校理沈鎜,副校理李基憲,修撰鄭魯榮·任厚常,副修撰金在昌牌不進罷職傳旨,傳于吳載紹曰,只推。
以司諫尹羽烈,持平金啓河牌不進罷職傳旨,傳于成鼎鎭曰,只推。
以忠淸水使朴應浩啓本,洪州牧人物五名渰死事,傳于洪羲運曰,極爲矜惻,如有身·還布,蕩減事,分付。
成鼎鎭,以兵曹言啓曰,今月二十日一羽禁軍番次矣,該番將有闕之代,依例口傳差出,何如?傳曰,允。
兵曹口傳政事,以朴宗和爲羽林衛將。
吳載紹,以弘文館言啓曰,本館上番闕直,事甚未安,應敎朴宗京,校理沈鎜,副校理李基憲,修撰鄭魯榮·任厚常,副修撰金在昌,旣有只推之命,竝卽牌招,以爲推移入直之地,何如?傳曰,允。
吳載紹,以吏曹言啓曰,今此景慕宮臘享大祭大祝,前修撰吳淵常塡差,而時無職名,令該曹口傳付軍職,何如?傳曰,允。
兵曹口傳政事,副司果吳淵常,單付。
成鼎鎭,以備邊司言啓曰,卽見慶尙監司南公轍狀啓,則以爲禁·御兩營上番軍之兵使點送,雖是定式,沿路廚傳之弊,不可不念,左兵使軍點,以附近營將,限畢運替點事,請令廟堂稟旨分付矣。旣爲弊端,亦有已例,依狀請施行事,分付,何如?傳曰,允。
成鼎鎭,以兵曹言啓曰,拆見諸道褒貶啓本,則平安兵使申大偀啓本中,古城僉使李宗采,以殘鎭奚賴爲目,西林僉使金重默,以盍察吏奸爲目,則竝宜置下考,而置諸中考,黃海兵使李堯憲啓本中,大峴別將金致煥,以禁斫少弛爲目,則宜置下考,而置諸中考,全羅右水使張鉉宅啓本中,於蘭萬戶韓錫胤,以松政何疎爲目,梨津萬戶金兌雲,以奈欠戰器爲目,則竝宜置下考,而置諸中考,殊無嚴明殿最之意,各該帥臣,推考警責,古城僉使李宗采,西林僉使金重默,大峴別將金致煥,於蘭萬戶韓錫胤,梨津萬戶金兌雲,竝下考施行,何如?傳曰,允。
成鼎鎭,以兵曹言啓曰,楸仇非權管尹東喜,連二等褒貶居中,一中,雖遇赦蕩滌,在前兩等居中者,其間之遇赦竝勿論,今亦依例罷黜,何如?傳曰,允。
義禁府照目粘連,前武臣兼宣傳官李英穆矣,本府議啓內,禁直法意,何等嚴重,而旣已省記,不卽入來,以致該曹之論啓,不可以爲參試射,私相推移,有所寬恕,以此照律罪,杖八十收贖,奪告身三等,私罪。奉敎依允。
上在昌德宮。停常參·經筵。
夜自三更至五更,月暈。五更,暈上有冠。
成鼎鎭啓曰,合辭方張之時,兩司無詣臺之員,事甚未安,除在外未署經外,未肅拜人員,竝卽牌招,何如?傳曰,允。
成鼎鎭啓曰,來二十一日,朝參日次,而臘享大祭齋戒相値,頉稟之意,敢啓。傳曰,知道。
吳載紹啓曰,來二十一日,輪臺日次,而臘享大祭齋戒相値,頉稟之意,敢啓。傳曰,知道。
成鼎鎭啓曰,禁衛營將官來言,今日本營軍兵,日次私習云矣,敢啓。傳曰,知道。
成鼎鎭啓曰,御營廳將官來言,今日本廳軍兵,日次私習云矣,敢啓。傳曰,知道。
成鼎鎭啓曰,行大司憲李直輔,掌令宋穉圭·金日柱,持平金碩鉉在外,執義未差,持平金啓河牌不進,監察茶時之意,敢啓。傳曰,知道。
以司諫尹羽烈,持平金啓河牌不進罷職傳旨,傳于成鼎鎭曰,只推。
傳于洪羲運曰,水原留守明日辭朝。
以應敎朴宗京,校理沈鎜,副校理李基憲,修撰鄭魯榮·任厚常,副修撰金在昌再牌不進罷職傳旨,傳于吳載紹曰,只推。
吳載紹,以弘文館言啓曰,本館上番連日闕直,事甚未安,應敎朴宗京,校理沈鎜,副校理李基憲,修撰鄭魯榮·任厚常,副修撰金在昌,旣有只推之命,竝卽牌招,以爲推移入直之地,何如?傳曰,允。
以應敎朴宗京,校理沈鎜,副校理李基憲,修撰鄭魯榮·任厚常,副修撰金在昌牌不進罷職傳旨,傳于吳載紹曰,只推。
成鼎鎭,以都摠府言啓曰,副摠管申鴻周,以將鬼薦取才坐起事,訓鍊院晝仕出去之意,敢啓。傳曰,知道。
成鼎鎭,以兵曹言啓曰,慶尙監司南公轍狀啓,本道別試武士起送緣由事,纔已啓下,而片箭入格彦陽出身權甲稱,講入格大丘閑良尹商烈,安東閑良柳亘春,今已上來矣。在前嶺南別試武士上來後,以其本道入格技藝,自臣曹有更試草記之例,今亦依此例,今日宣薦內禁衛取才時,試取,何如?傳曰,允。
成鼎鎭,以兵曹言啓曰,嶺南別試武士更爲試取事,草記蒙允矣。武士等各以本道入格技藝試取,則安東出身權甲稱,片箭邊二中,大丘閑良尹商烈講書略,安東閑良柳亘春講書粗,其所矢數講栍,比本道入格,皆未中式,揆以抄上法意,誠甚未安,該道臣推考,武士等竝還下送,而在前連因特敎有給糧之例,今亦依此擧行,何如?傳曰,允。
成鼎鎭,以義禁府言啓曰,黃海監司朴宗來狀啓內,康翎縣監崔祥岳,爲先罷黜,其罪狀,令攸司稟處事,啓下矣。崔祥岳時在任所云,依例發遣府羅將,拿來,何如?傳曰,待待命拿囚。
平安監司金勉柱疏曰,伏以皇穹默佑,祖宗垂隲,舟梁之大禮順成,兩殿之疹候遄復,慶溢寰宇,庭賀再擧,攢祝蹈忭,中外惟均,臣適守外藩,獨阻嵩呼之班,遙瞻象魏,倍切戀結之忱。仍伏念臣叨受見任,行將歲再周矣,瘡疣畢露,曾無絲毫之報,蒲質益凋,徒切首邱之願,間者荐犯瀆擾之誅,屢控悲苦之懇,不圖淺薄之誠,莫格崇高之天,臣隕心震惕,靡所容措,自是厥後,不得不黽勉蹲冒,夙夜殫竭,於焉光陰,今又經秋而涉冬矣。臣慵愚駑劣,前後孤負之狀,已於向來辭疏,披暴無餘,何敢更事煩瀆?惟是目下病症,有萬分阽危之憂,無一毫可强之勢,與其怵畏泯默,終抵拖曳僨誤之罪,無寧復申哀鳴,祈蒙矜諒之恩,敢此冒萬死疾聲呼籲,惟聖上垂察焉。蓋臣莅任之初,犬馬之齒,雖云衰遲,精力所及,尙有餘地,簿書簽押,原隰驅馳,猶能强策,不至曠廢,然素患痰癖之症,每有闖肆之漸,輒費屢日加攝,乃得少安。粵自今春以來,本症一倍頻添,當其劇也,殆乎呼吸不通,氣息奄奄,醫云水土所祟,久當有風痺之慮,然臣素昧方技,不以爲深憂矣。逮至秋巡之日,大擬遍尋所部之界,衝冒風露,窮探遠惡,勞撼數月,乃還職次,忽於經朔之後,兩脚寒如凝氷,半體遂成麻木,動輒須人,便一僵尸,神精昏眩,茫不省事,前日醫言,果驗其不誣矣。雜試鍼藥,幸尋生路,然似此症形,實非時月可療,況臣無一介子姓,孑然單身,孤寄關外,看當無人,益覺自危,臣情到此,寧不悲憐?且念臣瓜期不遠,行當遞代,而顧今病勢,實無曠月支延之望,公務久瘝,百弊滋生,貽害一路,亦甚悚悶,玆敢抖擻病神,略控短章,仰暴微悃。伏乞聖慈,特念賤疾之難强,深軫本職之曠抛,亟許鐫免,改授其人,以幸公私,不勝大願。臣無任云云。答曰,省疏具悉。所請依施。
右承旨金明淳疏曰,伏以臣卽接家信,臣之七耋偏母,近因日氣之不調,素患癖積之症,添以寒疾,眩氣兼發,食欽全廢,症情危篤,促臣來護,臣一聞此報,五內失守,實毋以晷刻按住,玆敢忙陳短章,經出禁扄。伏乞聖慈,亟遞臣所帶之職,俾便救護,仍勘臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
吏曹參議任希存疏曰,伏以皇穹默佑,景貺潛周,兩殿調攝之候,日臻康復,此實億萬年無疆之休,帀域含生之倫,擧切歡忭之心,仍念臣幸受恩由,歷省先壠,榮生松楸,感結幽明,宜卽歸拜天陛,以伸叩謝之忱,而痰辟宿疾,忽發於撼頓之餘,委身鄕廬,宛轉叫苦,冒寒登程,姑無其望,束帶從宦,初非可論。顧今政月已屆,貶期將過,此時銓職,固不當一任其虛縻,而在臣廉隅,尤有所不可冒進者,臣豈敢徒懷猥越之懼,不以仰暴於慈覆之下乎?噫,激濁揚淸,以補我聖上一初之政,乃銓官之任也。如臣人微望輕者,以何才力,稱塞其萬一?本宜到底牢讓,以效古人量而後入之義,而夫何簪履盛眷,若偏於臣身,前後恩點,屢及於臣名,榮感旣極,義分是懼,他不暇顧,有除輒膺,只爲暫謝恩命,非以銓官自居,每一出脚,實多靦面,況可以視若固有,蹲而不去乎?臣於秋初,已以半年銓任,挽近所罕,義難仍冒,上章乞免,徒緣臣誠淺辭拙,未蒙體諒之恩,仍値慶禮之稠疊,不敢言私,默默隨行,居然又已半年矣。前之半年,嘗有一二旬之數次遞易,而猶以爲久,後之半年,乃無一日之間以他人,而一味盤礴,始雖自諉以事會之不得不然,到今猶復淟涊,冥行不已,則眞是貪榮冒進之一鄙夫也。殿下縱哀憐臣,不加之罪,臣將何顔以對同朝之士乎?雖以近事言之,佐貳之官,除拜稍久,則如秋曹之劇務,水部之閑任,無不尋單圖遞,罕有以一官經歲者,蓋以朝廷官爵,有非一己之私,士夫規範,素貴恬退之節也。至於天官,雖無尋單之例,其所自處,豈獨後於他曹之佐貳?顧其責任之重,雖與長僚有異,問其官則世所稱華要之職也。臣是何人,進退人物之地,乃敢獨主一席,罔念知止之戒,殆若非此莫可者然乎?夫慈父之於稚子,其所以恩斯勤斯者,不但在於拊我畜我,必也敎以義方,俾有成立,今臣見職之當遞,其義較然,實通朝之所共知也。殿下,父母於臣,豈忍使臣,處不以義,顚頓狼狽,竟失其所守而後已哉?臣之區區微諒,如右所陳,寧被鈇鉞,決難進身,加以目下病情,實無蠢動之路,一日在職,徒積瘝曠之罪,玆敢從縣道仰陳血懇。伏乞聖慈,俯察臣難强之狀,特遞臣所帶之職,俾得安意調病,以卒生成之澤,千萬幸甚。臣無任云云。省疏具悉。爾其勿辭,上來察職。
上在昌德宮。停常參·經筵。
未時申時,日有兩珥。夜二更,月暈右珥。三更,月暈。
成鼎鎭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
成鼎鎭啓曰,合辭方張之時,兩司無詣臺之員,事甚未安,除在外未署經外,未肅拜人員,竝卽牌招,何如?傳曰,允。
成鼎鎭啓曰,行大司憲李直輔,掌令宋穉圭·金日柱,持平金碩鉉在外,執義未差,持平金啓河未署經,監察茶時之意,敢啓。傳曰,知道。
成鼎鎭啓曰,禁衛營將官來言,今日本營軍兵,日次私習云矣,敢啓。傳曰,知道。
成鼎鎭啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,水原留守曺允大下直,長弓一張,長箭一部賜給。
吳載紹啓曰,吏曹郞廳來言,臺諫有闕,政事,取稟。傳曰,當日爲之。
吳載紹,以吏批言啓曰,御營都提調,今當差出,而領中樞府事李秉模,議政府領議政李時秀,前此除拜,而俱以兼帶他營門都提調,辭免蒙允矣。其外大臣,只有二人,故不得已以二望擬入之意,敢啓。傳曰,知道。
有政。吏批,判書鄭大容未肅拜,參判金羲淳進,參議任希存受由在外,左承旨閔耆顯進。啓曰,判書鄭大容未肅拜,參議任希存受由在外,小臣獨政未安,何以爲之?敢稟。傳曰,仍爲之。以趙得永爲承旨,張錫胤爲執義,趙觀鎭爲同義禁,左議政徐龍輔爲御營都提調,李宗烈爲吏曹正郞,徐謙淳爲司饔僉正,尹義東爲監察,林東鎭爲崇陵別檢,洪遇燮爲注書,任㸁爲康翎縣監,南學訓導單李宗心,監役李魯簡,典牲副奉事李東洙相換,義州府尹單徐有榘,贈吏參尹東休贈吏判例兼,故同敦寧尹懋敎贈吏參例兼,判尹尹光普兩代。兵批,判書李祖承進,參判徐美修病,參議尹序東入直,參知金銑病,同副承旨成鼎鎭進。以趙鎭寬爲知事,洪聖淵爲同知,吳應常爲內禁將,李道善·韓泳·閔亨默爲五衛將,沈有祖爲武兼,同知崔得梓,僉知李恒訥·黃顯基·李輔國,護軍金勉柱,副護軍申大尹·曺命楫,副司果申,副司直金喆淳竝單付。
吳載紹啓曰,新除授注書洪遇燮,卽爲牌招入直,何如?傳曰,允。
吳載紹啓曰,新除授左副承旨趙得永,卽爲牌招,何如?傳曰,允。
洪羲運啓曰,密符親納,例也,而前水原留守鄭大容,使其褊裨替納,事甚未安,依定式推考警責,何如?傳曰,允。
以司諫尹羽烈牌不進罷職傳旨,傳于成鼎鎭曰,只推。
閔耆顯,以弘文館言啓曰,本館上番連日闕直,事甚未安,應敎朴宗京,校理沈鎜,副校理李基憲,修撰鄭魯榮·任厚常,副修撰金在昌,旣有只推之命,校理閔師宣,由限已過,竝卽牌招,以爲推移入直之地,何如?傳曰,允。
以應敎朴宗京,校理沈鎜·閔師宣,副校理李基憲,修撰鄭魯榮·任厚常,副修撰金在昌牌不進罷職傳旨,傳于閔耆顯曰,只推。
閔耆顯,以弘文館言啓曰,本館上番連日闕直,事甚未安,應敎朴宗京,校理閔師宣·沈鎜,副校理李基憲,修撰鄭魯榮·任厚常,副修撰金在昌,旣有只推之命,竝卽牌招,以爲推移入直之地,何如?傳曰,允。
以應敎朴宗京,校理閔師宣·沈鎜,副校理李基憲,修撰鄭魯榮·任厚常,副修撰金在昌再牌不進罷職傳旨,傳于閔耆顯曰,只推。
成鼎鎭,以兵曹言啓曰,宣薦內禁衛取才三技入格別單,及宣付守三薦參上武臣作散人別取才入格矢數落仕年條居住薦名,各其名下,懸註以入之意,敢啓。傳曰,知道。
成鼎鎭,以兵曹言啓曰,慶熙宮衛將張宅說,身病猝重,無望供職,呈狀乞遞,輪番之任,不可久曠,改差,何如?傳曰,允。
敎水原留守曺允大書。王若曰,衣冠月遊,地重拱護,襟帶天作,責畀按釐,爰從周司冠崇班,庸侈宋留臺重任,眷玆華城府關阨之地,實是我先王經營之餘,煥乎壯樓櫓之形,卽是漢右輔舊制,佳哉留蔥鬱之氣,信美殷景山鞏基,顧俎豆之潔蠲,仙園近萬年之宅,怳鸞蹕之臨幸,華殿奉八彩之眞,軍總戎政之規模,奚啻南北漢設置?舟車行旅之來往,最稱畿·湖路要衝,其爲任也不輕,當是時而誰屬?惟卿,綽有故家之本色,早結先朝之殊知,一心公朝,通才達識之素著,平步卿月華貫榮途之歷颺,佐銓衡於天官,資望旣重,試盤錯於沁府,績庸茂彰,玆授卿以水原府留守兼摠理使,卿其祗服寵章,克殫心力,勞之來之,自得克勤安集之方,鑑斯築斯,與民益礪保障之策,自餘裁稟,厥有典常,於戲,珠丘之松栢遙望,可展瞻依之悃,鷺江之旌纛初指,無替委畀之衷,故玆敎示,想宜知悉。知製敎尹久東製進。
上在昌德宮。停常參·經筵。
成鼎鎭啓曰,合辭方張之時,兩司無詣臺之員,事甚未安,除在外未署經外,未肅拜人員,竝卽牌招,何如?傳曰,允。
備邊司薦望,以金文淳爲平安監司。
吳載紹啓曰,吏曹郞廳來言,平安監司下批政事,取稟。傳曰,當日爲之。
成鼎鎭啓曰,行大司憲李直輔,掌令宋穉圭·金日柱,持平金碩鉉在外,執義張錫胤牌不進,持平金啓河未署經,監察茶時之意,敢啓。傳曰,山林外竝許遞,今日政差出。
以司諫尹羽烈牌不進罷職傳旨,傳于成鼎鎭曰,許遞,今日政差出。
吳載紹啓曰,卽者吏曹郞廳來言,政事當日爲之事,命下,而判書鄭大容未肅拜,參判金羲淳病不來,參議任希存受由在外,不得開政云,判書·參判,竝卽牌招,何如?傳曰,允。
閔耆顯啓曰,吏曹判書鄭大容,參判金羲淳牌不進推考傳旨,今方捧入,而開政命下之後,如是違牌,事甚未安,竝更爲牌招,何如?傳曰,允。
閔耆顯啓曰,吏曹判書鄭大容,參判金羲淳再牌不進推考傳旨,今方捧入,而開政命下之後,如是違牌,不卽承膺,揆以事體,誠極未安,所當更請牌招,而係是一日三牌,何以爲之?敢稟。傳曰,更爲牌招。
閔耆顯啓曰,吏曹判書鄭大容,參判金羲淳三牌不進推考傳旨,今方捧入,而開政命下之後,連事違召,終不承膺,事體所在,萬萬未安,所當更請牌招,而係是一日四牌,何以爲之?敢稟。傳曰,待明朝牌招。
閔耆顯,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
閔耆顯,以弘文館言啓曰,本館上番連日闕直,事甚未安,應敎朴宗京,校理閔師宣·沈鎜,副校理李基憲,修撰鄭魯榮·任厚常,副修撰金在昌,旣有只推之命,竝卽牌招,以爲推移入直之地,何如?傳曰,允。
以應敎朴宗京,校理閔師宣·沈鎜,副校理李基憲,修撰任厚常牌不進罷職傳旨,傳于閔耆顯曰,只推。
閔耆顯,以弘文館言啓曰,本館上審姑陞入直,事甚未安,應敎朴宗京,校理閔師宣·沈鎜,副校理李基憲,修撰任厚常,旣有只推之命,竝卽牌招,以爲推移入直之地,何如?傳曰,允。
以應敎朴宗京,校理閔師宣·沈鎜,副校理李基憲再牌不進罷職傳旨,傳于閔耆顯曰,只推。
成鼎鎭啓曰,行大司憲李直輔,掌令宋穉圭·金日柱在外,執義·持平二員未差,監察茶時之意,敢啓。傳曰,知道。
吳載紹,以吏曹言啓曰,卽接掌樂院牒報,則以爲,今此景慕宮臘享大祭協律郞,當以本院官塡差,而主簿一員未差,無以推移塡差,其代卽速差出,以爲擧行之地云,掌樂院主簿未差之代,口傳備擬以入之意,敢啓。傳曰,知道。
吏曹口傳政事,以沈兢之爲掌樂主簿。
吳載紹,以吏曹言啓曰,新除授成均館典籍尹孝植呈狀內,矣身素患痰癖之症,當此換節之時,一倍添劇,時日之內,萬無供職之望云,身病旣如是,則不可强令察任,改差,何如?傳曰,允。
閔耆顯,以嘉禮都監儀軌廳都提調意啓曰,本都監儀軌纔已修正,奎章閣所上件,依例粧冊以入,禮曹及鼎足山城·五臺山·太白山城·赤裳山城四處史庫所上件,亦爲分送之意,敢啓。傳曰,知道。
成鼎鎭,以刑曹言啓曰,咸鏡道端川府殺獄罪人崔德奉獄事,實因誤懸之兩檢官,因臣曹覆啓,推考事,允下矣。依判下行會該道,則回移內,兩檢官已爲遞歸云,故招問邸吏,則回告內,以爲初檢官端川前府使張重吉,覆檢官利原前縣監孔學周,遞來後,俱爲身故云,發緘一款,置之之意,敢啓。傳曰,知道。
刑曹照目,茂山前府使閔百履,富寧前府使柳相亮等矣本曹照律內,李景昌,卽正犯兪召史之夫也,不相證質,昭載法典,而兩檢捧招,未免違格,竝只推考,罪各杖一百收贖,何如?判付啓依允爲旀,竝只功減一等爲良如敎。
行大護軍金思穆疏曰,伏以唯天唯祖宗,眷佑我邦家,兩殿疹候,同時康復,縟儀已擧,帀域騰歡。仍伏念臣見差永禧殿臘享獻官,在臣自效之道,苟有陳力之望,則何敢言私,冒溷崇聽,而第臣血病,自是貞疾,近添毒感,一倍危劇,痰火衝升,咳咯無籌,委貼床席,氣息昏綴,以此病狀,淸齋駿奔,其勢末由,玆不得不略控短章,疾聲呼籲。伏乞聖慈,俯賜矜諒,亟命該曹,趁卽變通,以重祀典,仍治臣瀆撓之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
上在昌德宮。停常參·經筵。
王大妃殿進御加味養胃湯前方中,去山査肉,加靑皮·枳角各七分,自明日一貼式煎入事,榻前下敎。
惠慶宮進服加減歸脾湯停止,香砂養胃湯,自今日一貼式,限三貼煎入事,榻前下敎。
藥房提調閔台爀,副提調吳載紹啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
殿·宮氣候一樣,卿等不必入侍矣。大王大妃殿·王大妃殿·惠慶宮·嘉順宮,藥房口傳問安。答曰,知道。
成鼎鎭啓曰,行大司憲李直輔,掌令宋穉圭·金日柱在外,執義·持平二員未差,監察茶時之意,敢啓。傳曰,知道。
閔耆顯啓曰,同義禁趙觀鎭,除拜後過三日不爲出肅,依定式,推考警責,仍卽牌招察任,何如?傳曰,允。
吳載紹啓曰,右承旨金明淳,今日不爲仕進,卽爲牌招,何如?傳曰,允。
成鼎鎭啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
成鼎鎭啓曰,禁衛營將官來言,今日本營軍兵,日次私習云矣,敢啓。傳曰,知道。
成鼎鎭啓曰,御營廳將官來言,今日本廳軍兵,日次私習云矣,敢啓。傳曰,知道。
閔耆顯啓曰,卽者副修撰尹久東,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。
以副修撰尹久東牌不進罷職傳旨,傳于閔耆顯曰,只推。
吳載紹啓曰,吏曹參判金羲淳牌不進推考傳旨,今方捧入,而開政命下,已至經宿,如是違牌,事甚未安,判書鄭大容陳疏入啓,參判更爲牌招,何如?傳曰,允。
吳載紹啓曰,注書有闕代,被薦人朴宗琦·洪在敏·韓用儀薦狀,依例成送吏曹之意,敢啓。傳曰,知道。
成鼎鎭啓曰,合辭方張之時,兩司無詣臺之員,事甚未安,今日政新除授兩司諸臺,竝待下批牌招,何如?傳曰,允。
有政。吏批,判書鄭大容陳疏入啓,參判金羲淳進,參議任希存受由在外,同副承旨成鼎鎭進。啓曰,判書鄭大容陳疏入啓,參議任希存受由在外,小臣獨政未安,何以爲之?敢稟。傳曰,仍爲之。以鄭來百爲執義,李顯道爲司諫,沈普永·李在璣爲持平,沈能秀爲典簿,朴宗琦爲注書,平安監司單金文淳。再政。以徐鐸修爲景慕宮令。
兵批,判書李祖承實錄廳進,參判未差,參議尹序東病,參知金銑入直進,左承旨閔耆顯進。副司直張錫胤·尹羽烈·金碩鉉·金啓河。竝單付。
閔耆顯啓曰,新除授注書朴宗琦,卽爲牌招入直,何如?傳曰,允。
備邊司,以徐美修爲開城留守。
以執義鄭來百,持平沈普永·李在璣,司諫李顯道牌不進罷職傳旨,傳于成鼎鎭曰,只推。
傳于吳載紹曰,發遣吏郞,諸執事淸齋與否,摘奸以來。
洪羲運,以戶曹言啓曰,卽接廣興倉所報,則頒祿次,倉官進去于右議政金觀柱家,請受祿牌,則以爲去就未定,祿牌不爲出給云,何以爲之?敢啓。傳曰,旣肅命旣登筵,則祿捧之辭巽,豈不萬萬過當乎?卽令倉官輸送。
成鼎鎭,以兵曹言啓曰,新除授五衛將李道善前任北虞候,閔亨默前任平安監營中軍,韓泳前任公州營將,俱在任所,而上來間本廳番次苟艱,竝改差,何如?傳曰,允。
洪羲運,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今春等未婚之類,書啓後,過婚形止,各部修成冊報來,故別單書入之意,敢啓。傳曰,知道。
成鼎鎭,以訓鍊都監言啓曰,年終放砲習放,今月二十五日洗馬臺爲之之意,敢啓。傳曰,知道。
吏曹判書鄭大容疏曰,伏以臣伏奉天官除旨者,今一旬于玆矣。始焉惝恍,從以悸恐,對飯而忘匙,發言而失序,如癡如狂,殆無恒性,替納佩符,荐違召牌,逋慢之誅,實無所逃。臣自釋褐以來,淸官美職之前後兜攬,何莫非濫叨冥升,而有除輒膺,趍走爲恭,獨於見職,若是震懍,死不敢爲承膺之計者,亦豈無所以而然哉?夫銓衡,國之重任也,大則進賢退不肖,其次程能量職,其次循資守格,而又必有古人所謂兩隻眼一副心,然後方可以銓別流品,如衡稱物也。臣本儒素家世,跡遠權要,性又奊詬骯髒,一切時務物情,漫無通曉,通籍二十年,濫躋卿列,而平居杜門委巷,罕與人接,同朝法從以上,往往多不識名面者,至於銓選一事,尤所昧昧,他人地閥,初不記得,自己履歷,時或忘却,卽無論人物之賢愚能否,如尋常注擬之格例,亦復聽人論說褒如充耳,此蓋臣鈍滯偏塞伎倆所不到處也。朝廷百執事,容或有迫於嚴命,强其難强,而以臣至愚之品,叨此至重之任,不啻如瞽者之辨色,聾者之責聽,雖欲勉强,萬萬無此理也。然此但以臣之自知者仰暴,則驟看或近例讓,若臣之不堪銓任,已蒙先朝之俯燭,而其時秉銓之臣,亦必有仰揣甄別之聖意也。臣請悉陳其事實焉。銓堂·泮長,仕路分歧之後,臣適竝擬於銓·泮之望,旣以次而受天點,厥後以違越定式,擧似臣姓名,而有釐正之特敎,臣自此嘗屢忝泮長,而更不通擬於銓堂,夫成均職任,亦豈臣所可一分堪勝,而聖心之持重致愼,以銓堂爲尤難也。是故,同時通望於泮長者,或有移拜銓堂,而臣則旣先通銓望,末乃以泮長爲歸,先朝則哲之明,實有稱錘於取捨器使之方也。臣於是,銓地一步,則視以分外之物,而人之知臣本末者,亦未或擬臣於是者,厥惟久矣,今玆寵命,豈臣夢寐之所及哉?嗚呼,臣之保有身名,得至今日者,實賴我先大王陶鑄生成曲費造化之盛德至善也。每念昔日之恩私,不禁中夜之飮涕,今若貪饕榮名,冒當匪據,終不免於僨誤顚沛,則不但得罪於殿下,將以何顔,歸拜於雲鄕耶?言之及此,抑塞而已。伏乞聖明天地父母,曲察由中之懇,亟軫體下之恩,鐫削臣所帶職名,仍命勿復檢擬於銓望,以重公器,以安私分,千萬幸甚。臣無任云云。答曰,省疏具悉。所引之辭,不當甚矣。如今禮判,獨非泮長之爲銓長者乎?分歧之式,只是泮長與三銓而已,卿其勿辭,卽爲出肅。
上在昌德宮。停常參·經筵。
成鼎鎭啓曰,行大司憲李直輔,掌令宋穉圭·金日柱在外,執義鄭來百,持平沈普永·李在璣未肅拜,監察茶時之意,敢啓。傳曰,知道。
閔耆顯啓曰,來二十五日,朝參日次矣,敢稟。傳曰,停。
成鼎鎭啓曰,禁衛營將官來言,今日本營軍兵,日次私習云矣,敢啓。傳曰,知道。
成鼎鎭啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔耆顯曰,禮房承旨,馳詣社稷·宗廟·永禧殿·景慕宮,奉審摘奸以來。
閔耆顯,以弘文館言啓曰,本館下番闕直,事甚未安,副修撰金在昌,卽爲牌招入直,何如?傳曰,允。
以副修撰金在昌牌不進罷職傳旨,傳于閔耆顯曰,只推。
閔耆顯,以實錄廳摠裁官意啓曰,纂修之役,旣已訖工,堂上領敦寧府事金祖淳,兼禮曹判書李晩秀,行工曹判書李秉鼎,行知中樞府事趙鎭寬,行刑曹判書黃昇源,吏曹判書鄭大容,仍察校正之任,其餘堂上李書九·李祖承·曺允大·金羲淳·金達淳·金啓洛·李魯春·吳載紹·徐美修·李肇源,竝依例減下,何如?傳曰,允。
閔耆顯,以實錄廳摠裁官意啓曰,本廳纂修書役,極其浩繁,郞廳朴宗京·李基憲·鄭魯榮·任厚常·沈鎜·尹久東,時帶館職,尹行直·趙台榮·李唯命,時帶臺職,職務相妨,本職竝姑許遞,仍令該曹口傳付軍職,使之專意書役,鄭東榦病難察任,減下,校理閔師宣還差,仍令該曹口傳啓下,何如?傳曰,允。
吏曹口傳政事,實錄編修官單閔師宣。
兵曹口傳政事,副司果朴宗京·沈鎜·李基憲·鄭魯榮·任厚常·尹久東·尹行直·趙台榮·李惟命。已上竝單付
閔耆顯,以弘文館言啓曰,本館下番闕直,事甚未安,副修撰金在昌,旣有只推之命,卽爲牌招入直,何如?傳曰,許遞。
成鼎鎭,以都摠府言啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
成鼎鎭,以兵曹言啓曰,今十二月二十一日,武臣賓廳講書日次,而臘享大祭齋戒相値,不得爲之之意,敢啓。傳曰,知道。
上在昌德宮。停常參·經筵。
惠慶宮進服香砂養胃湯,依前方,自明日一貼式,限二貼煎入事,榻前下敎。
惠慶宮供上消痰膏製入事,榻前下敎。
藥房提調閔台爀,副提調吳載紹啓曰,節屆隆冬,寒事轉緊,伏未審日間,聖體若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿·宮氣候一樣,卿等不必入侍矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
成鼎鎭啓曰,合辭方張之時,兩司無詣臺之員,事甚未安,未肅拜人員,竝卽牌招,何如?傳曰,允。
以司諫李顯道,持平李在璣牌不進罷職傳旨,傳于成鼎鎭曰,竝許遞。
洪羲運啓曰,明日宣陵忌辰祭傳香,禮房承旨當爲齋宿,而左承旨閔耆顯,纔已須資出去矣。所當牌招,而拘於廳規,不得請牌,何以爲之?敢稟。傳曰,牌招。
兵曹口傳政事,副司果單金在昌。
成鼎鎭,以都摠府言啓曰,都摠管黃昇源以知實錄事,實錄廳晝仕出去,而逐日進去,煩稟未安,入番間除草記往來之意,敢啓。傳曰,知道。
成鼎鎭,以御營廳言啓曰,本廳中軍李東植,身病甚重,勢難察任,改差,何如?傳曰,允。
行都承旨吳載紹,左承旨閔耆顯,左副承旨趙得永,右副承旨洪羲運,同副承旨成鼎鎭疏曰,伏以臣等伏聞日前賓對,前執義申之避嫌也。我慈聖殿下,旣下詢不捧疏之由,繼又下詢臺臣所言果是當爲與否,則大臣,以先朝戊申德隣事,處分後,仍爲設禁,故臺疏似不得捧入仰對云。嗚呼,德隣疏中,誣逼我英廟許多句語,陰慘叵惻,傳襲於甲辰敎文,嚆矢於戊申賊檄而其曰倉卒掩涕,其曰兄不兄弟不弟,其曰宮殿邃嚴,星斗闌干,眞性在中,良心見前,其曰百世在前,千世在後,此其窮凶絶悖,實耉·輝·鏡·夢之所不敢說出者,而特以聖祖含垢之大度好生之盛德,罪止流竄,肆市之典未加,環東土數千里凡有血氣者,莫不沫血飮泣,憤痛欲死,而往在戊申,賊臣濟恭,專擅朝權,乃敢陰嗾嶺儒,粧撰倡義之錄,暗售嘗試之計,恭惟我先大王,起舊甲追感之思,軫一方維新之圖至有德隣復官之命,於是,有若故相臣金致仁·金熤·尹蓍東等,以疏以奏,力請收還,而未蒙允兪,伊來十五年之間,忠逆不嚴,義理寢晦,此實志士仁人之所隱憂而永歎者,則臺臣之疏,實出於草野忠憤,而亦有以見公議之愈久而愈鬱也。伊時喉院之退却,謂因禁令云,而臣等歷考戊申處分後受敎謄錄及政院日記,則元無以此事設禁之敎,而昨年尙州儒生成丙烈之疏,亦旣登徹,則其無當初設禁,此可推知,伊日在院之臣,或未盡考據而遽却臺臣之疏也耶?臣等職忝近密,不勝愚悃,敢此略陳。伏願聖明,命入申未徹之疏,仰稟東朝,俯詢大臣,而審處之,以光聖德,以恢言路焉。臣等無任云云。答曰,省疏具悉。旣承慈敎,申疏入之。
右承旨金明淳疏曰,伏以臣於日前在直,聞老母宿病,挾感添重,不勝煎迫,乃敢陳疏而徑出矣。伏蒙聖慈,不以爲罪,特許救護,臣手擎恩批,感激無地,而連用藥餌,尙未向差,左右扶將,無望離捨,由限已滿,進身無路,召牌之下,更事違傲,惶隕悶迫,不知爲喩。且臣竊有萬萬恧縮者,玆敢尾陳焉。日者賓筵,執義申避嫌退出之後,我慈聖殿下,以其事屢詢於大臣,而大臣,以有先朝禁令之至嚴仰對矣。臣卽伏見在院諸僚疏本,則以爲歷考戊申處分後受敎謄錄及政院日記,則元無以此事設禁之敎,其後尙州儒生成丙烈之疏,亦旣登徹,其無設禁可知云,然則當初喉院之退却,大僚之筵對,似未盡考據而然歟?嗚呼,德隣乙巳之疏,十條凶言,誣逼詬罵,罔有紀極,卽是耉·輝·鏡·夢之所不敢道者,而實爲戊申逆變之根柢也。凡有血氣者,孰不欲食肉寢皮,而十餘年來,臺閣之間,噤嘿仍循,無一人敢言之者,輿情之憤鬱,亦惟久矣。臺臣沫血之章,旣未上徹,則乃以避嫌之辭,逐段剖破,咫尺筵席,明白陳達,誠可謂朝陽一鳳矣。然而若有先朝禁令,則大僚之所奏,亦非異事,故臣果無一言而退矣。及見僚疏,始知無禁令之昭載,則臣之生疎闇昧始不能警咳於大臣奏對之際,退又不能詳考文蹟,以明其不然者,溺職之罪,自無所逃,何敢自同無故,晏然復入於惟允之地乎?情私之外,此爲不可冒進之一大端。伏乞天地父母,特賜俯諒,亟遞臣職名,仍治臣僨誤之罪,以安微分,以肅朝綱,千萬幸甚。臣無任云云。省疏具悉。爾其勿辭察職。
執義鄭來百疏曰,伏以臣於日前,得見前執義,申避辭,則以賊臣德隣事,有所陳疏,而見阻喉院矣。噫嘻,賊隣疏語中指意之窮凶,遣辭之絶悖,卽千古凶逆之斷案,固不待前憲臣之復事臚列,而卽輿憤之愈久愈激者也。其全篇句語,讐視我大義,誣逼我聖祖,字字陰慘,句句叵測,梟腸獍肚,呈露無餘,而生前斃後,乍削旋復,天討迄未夬施,國論尙今沸騰,凶徒之隱然覬覦,習俗之轉成詿誤,職由此耳。噫,彼濟恭,專肆凶臆,陰護黨類,忘先王天地之恩,爲亂賊漫漶之計,謂天可欺,眩亂國是,幻出愚蠢之輩,暗乘機會,投呈冊子,以售其疑晦之詭計,論其情跡,吁亦凶且慘矣。王章之屈而不伸,今幾年所,迺者憲臣,以擧國共公之憤,陳疏未徹,而至有此引避之辭,此誠義理所在,可見公議之不泯也。今於事端更發之後,仍置不問,不施追律,使凶如德隣,逆如德隣者,晏然無故,而爵秩自在,則古今天下,寧有是理?伏願殿下,亟命喉院,捧入前憲臣未徹之疏,仰稟慈聖,仍賜允從,使義理益明,國是快定焉。仍伏念臣之老母,年迫七旬,素多疾病,近因將攝之失宜,重添感冒之別症,委頓床笫,食飮全廢,臣左右扶將,離舍無路,束帶供職,實無其望,召牌之下,末由趍承,玆敢悉暴衷懇,仰瀆崇嚴。伏乞天地父母,俯垂矜察,特遞臣職,俾便救護,仍治臣瀆擾之罪,以肅朝綱,千萬幸甚。臣無任云云。省疏具悉。已諭於院批,爾其勿辭救護。
校理沈鎜疏曰,伏以臣寒門疎跡,四乏墻壁之依,淺識謏學,百無尺寸之長,僥倖一第,苟竊祿仕,而特蒙先大王天地陶甄之化,出入講製之列,叨依日月之光,曾有年所,而奈其樗材不合於繩墨,礦金難化於鑪錘,誘掖之功雖勤,而依舊是矇經之恥,至於臺端言責之地,亦無一言一事之所建白,追惟作成之盛化,辜負實多,而及當初元之圖理,分宜冗散,迺者待罪北邑,獲遂烏哺之私願,而不意瀛館新選,謬及無似之賤質,臣固驚惶惝若,莫省攸措,而前月見職之除拜,適値賀儀之當前,他不暇顧,章皇出肅,旋又持被如蹈宿趼,非敢晏然於承當也。蓋以區區去就,不敢瀆擾於靜攝中故耳。家有八耋老父,當寒添病,而臣旣無他兄弟,扶護無人,故已於直中,拜章徑出,敀侍數旬,日夕扶將,坐違召牌,今幾十遭,雖緣情私之煎迫,而自歸義分之徒虧,抑臣於此有所株守之自劃者,夫橫經講討,必須啓沃之嘉謨,華國文詞,宜屬黼黻之美手,矧今睿學日就,法筵頻開,政當抄選英材,朝夕顧問,而臣旣以人以地,百不猶人,不足備數於經幄周旋之列,則何敢爲玷華貫而辱聖簡,揚揚冒膺計哉?由前而言則離側無路,由後而論則揆分自知,玆敢屢犯違傲,猥控文字。伏乞聖慈,亟降鐫遞之命,以安賤分,仍治瀆擾之罪,以肅朝綱焉。臣於乞免之章,不宜贅及他說,而事關懲討,不容泯默者,向伏見前執義臣申避嫌啓辭,則蓋引其應旨疏之見阻於喉院,而其疏則乃辨英廟之厚誣,明先王之本志,誠一大義理大議論也。噫,彼逆隣之十條凶疏中,字字句句之窮凶絶悖,傳襲於耉·輝,權輿於麟·亮,以至濟恭之欺蔽而譸張者,不但略陳於避嫌之啓,又有臚列於未徹之疏,則臣不必更事架疊,而莫重者義理也,莫嚴者懲討也,此箇議論之復發於今日者,誠有光於一初之治,而惟彼喉院之阻却者,不知其何意也。喉院徑出之章,謂有禁令,而抑有不然者,禁令雖出於一時不得已之故,而今若視爲常規,惟恐或犯,則已非淸朝之美事,而去年,故知事臣成爾演之遺疏,入啓而承批,伊後前銜之疏,繼有伸救之章,次第登徹,喉院則前後一也,豈前日之承宣,不知有禁令,而獨今日之承宣,知之耶?若謂今日之阻之也是,則將謂前日之捧之也非耶?雖尋常言事之疏,惟當達之於黈纊之下,恭俟進退,而況於討亂賊辨先誣之臺章,惟意阻搪,使之徊徨道路者,不但自歸於壅蔽之科,而果安在乎明張之義哉?且以避啓時言之,亦一大節拍,而伊日登筵諸臣,無一言繼之而闡明者,又復歷日,尙此寂寥,臣竊慨然也?伏願聖明,淵然深思,命入申未徹之疏,亟賜允兪,其時退却之該房承旨,姑先施以譴削之典焉。臣無任云云。省疏具悉。已諭於院批矣。
上在昌德宮。停常參·經筵。
中宮殿進御山査茶,自明日停止事,榻前下敎。
成鼎鎭啓曰,禁衛營將官來言,今日本營軍兵,日次私習云矣,敢啓。傳曰,知道。
成鼎鎭啓曰,御營廳將官來言,今日本廳軍兵,日次私習云矣,敢啓。傳曰,知道。
閔耆顯啓曰,延祥詩製述人,旣已抄啓矣。弘文提學李秉鼎,待明朝牌招,何如?傳曰,允。
傳于閔耆顯曰,貢果入來,弘文提學,待明朝牌招,通方外事,分付。
兵曹,以吳毅常爲御營中軍。
成鼎鎭,以御營廳言啓曰,本廳待年軍李巨福,佛巖近處,中虎一頭私獵捉納,故謹此封進,而依例米布施賞之意,敢啓。傳曰,知道。
領議政李時秀箚曰,伏以臣卽伏見諸承宣聯疏,首擧臣賓筵奏辭之誤,仍討賊臣德隣罪惡,請命入臺疏,亟賜審處,此非但諸承宣之言,卽擧國同聲之請也,非但擧國之請卽臣昔年伏閤之啓也。噫,彼賊隣凶疏,讐視義理,誣逼聖祖,全篇旨意,至凶絶㦧,至今見其疏者,無不髮豎而膽掉,臣於戊申處分之初,待罪院職,力請反汗,雖未蒙兪音,而滿庭沫血之狀,歷歷如昨日,迺者臺臣一疏,出自忠憤,而疏未得撤,前席引避,至有慈聖俯詢之敎,則臣職忝大官,固當臚到凶賊之源委,導達輿情之憤鬱,明白敷奏,仰請聖斷,而時日稍久,精神昏短,未及審思,誤以禁令力奏,夫莫嚴於天下者,懲討之義也,於此而一毫緩忽,則是無臣分也。又況我先王一政一令,動合天則,關石和匀,垂之萬世,則喉院之所不知,日記之所不載,謂之以先朝禁令,此其罪尤當如何也?承宣疏中,雖不論勘臣罪,自顧負犯,誅殛亦輕,震懍慙惶,寧欲溘然。繼又伏聞堂疏,以臺臣避辭後無人繼陳,大致憂慨之意,入侍玉堂,因此徑出,況臣之親承下詢,而不能痛陳,論以國法,合置何律?迺者聖旨誕降,臺疏登徹,王章之夬擧,大義之益闡,臣方顒俟,而顧臣玩愒虛妄之罪,實無所逃,惟有遄被重典,庶可以嚴邦憲而安微分。伏乞聖上,下臣司敗,亟加鈇鉞之誅焉。取進止。答曰,省箚具悉卿懇。卿旣以其時承宣,伏閤屢承嚴敎,以此仰對於向筵者,亦豈無所據而然乎?無論如此如彼,臺疏因慈敎入之,卿何過引?安心勿辭,卽起視事。仍傳于閔耆顯曰,此批答,遣史官傳諭于領議政。
上在昌德宮。停常參·經筵。
成鼎鎭啓曰,行大司憲李直輔,掌令宋穉圭·金日柱在外,執義鄭來百受由,持平沈普永陳疏,持平一員未差,監察茶時之意,敢啓。傳曰,知道。
成鼎鎭啓曰,禁衛營將官來言,今日本營軍兵,日次私習云矣,敢啓。傳曰,知道。
成鼎鎭啓曰,御營廳將官來言,今日本廳軍兵,日次私習云矣,敢啓。傳曰,知道。
成鼎鎭啓曰,事變假注書朴宗璜,身病猝重,勢難察任,今姑改差,何如?傳曰,允。
閔耆顯啓曰,弘文提學李秉鼎牌不進推考傳旨,今方捧入,而延祥詩出韻科次,旣有成命,柑製試取,亦係時急,而如是違牌,事甚未安,更爲牌招,何如?傳曰,允。
閔耆顯啓曰,弘文提學李秉鼎,旣已承牌,藝文提學黃昇源,卽爲牌招,以爲同參考試之地,何如?傳曰,允。
閔耆顯啓曰,藝文提學黃昇源牌不進推考傳旨,今方捧入,而同參考試,乃是法典,如是違牌,事甚未定,更爲牌招,何如?傳曰,允。
閔耆顯啓曰,藝文提學黃昇源再牌不進推考傳旨,今方捧入,而同參考試,乃是法典,連事違召,不卽承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
傳于閔耆顯曰,左承旨持此御題與弘文提學,偕往泮宮,試取以來。
閔耆顯啓曰,臣敬奉御題與弘文提學李秉鼎,偕往泮宮,柑製儒生試取,則收劵爲八十張矣,捧入之意,敢啓。傳曰,科次入侍。
閔耆顯啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·忠淸監營·全羅監營·慶尙監營·咸鏡監營各一件營上事,自本院依例成送,有旨下送京各司應爲頒賜二十三件,亦爲依前頒給之意,敢啓。傳曰,知道。
閔耆顯,以禮曹言啓曰,卽接永禧殿令所報,則今日柑製,兩官俱爲觀光云矣。假官,依定式,令吏曹,以成均館官員口傳差出,以爲觀光間代直之地,何如?傳曰,允。
成鼎鎭,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪羲運,以戶曹言啓曰,卽接廣興倉所報,則因傳敎,今十二月朔及來正月朔祿俸輸納次,倉官進去于右議政金觀柱家,則不爲領受云,何以爲之?敢啓。傳曰,令倉官更爲輸送。
成鼎鎭,以御營廳言啓曰,本廳諸將官今年射講居首人,別單書入之意,敢啓。傳曰,知道。
壬戌十二月二十四日申時,上御熙政堂。柑製科次入侍時,左承旨閔耆顯,記事官洪遇燮,別兼春秋趙雲翊·徐有恂,弘文提學李秉鼎,對讀官閔師宣·閔昌呂以次進伏訖。上曰,承旨就座,史官分左右,科次爲之。秉鼎曰,藝文提學,三牌無去就,何以爲之乎?上曰,不待而考之,可也。師宣讀第一卷終篇。秉鼎曰,別無可觀,置之落考乎?上可之。仍敎曰,可落者,不稟而皆置落考,可也。秉鼎曰,此題有古同人,故試劵多用同人,用同人之劵,皆置落考乎?上曰,依此爲之。秉鼎曰,不成說之作,不必盡看終篇而置之落考乎?上曰,依此爲之。讀至第三卷,秉鼎曰,此文僅可,拔置,何如?上可之。秉鼎曰,對讀官閔昌呂,眼昏不能讀,且明經出身矣。上曰,注書或上下番中,讀之,可也。賤臣進前讀之。上入小次,使挾侍傳于耆顯曰,試劵數少,限門限精考,合考後提稟,可也。合考後,耆顯使挾侍稟達,上還御座次。秉鼎曰,只取三劵,二則書等三下,一則書等草三下,可乎?上可之。書等訖。上曰,提學讀壯元試劵。秉鼎讀訖。上取壯元試劵,親坼封,仍命承旨讀封內,繼讀第二第三封內訖。仍命書傳敎曰,柑製居首表三下一幼學沈能稷,直赴殿試,之次三下生員徐鼎輔,直赴會試,之次幼學李鍾岳,給二分。又命書傳敎曰,入格儒生,明日待令。耆顯曰,正朝享官,自吏曹當爲塡差,而排擬苟艱,在前如此之時,亦有時原任三司,抄啓文臣,承文參下,武臣防禦以上,各營門將官,訓鍊院官員通瀜塡差之例,今亦依此爲之,故敢此仰達矣。上曰,依此爲之。仍命退,諸臣以次退出。
上在昌德宮。停常參·經筵。
藥房提調閔台爀,副提調吳載紹啓曰,伏未審日間,聖體若何,寢睡·水刺之節,何如?臣等率諸醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
成鼎鎭啓曰,行大司憲李直輔,掌令宋穉圭·金日柱在外,執義鄭來百受由,持平沈普永陳疏入啓,持平一員未差,監察茶時之意,敢啓。傳曰,知道。
閔耆顯啓曰,右承旨金明淳,今日不爲仕進,卽爲牌招,何如?傳曰,許遞,前望單子入之。
成鼎鎭啓曰,備邊司郞廳來言,今日賓廳日次,而三大臣俱有身病,不得來會云矣,敢啓。傳曰,知道。
傳于閔耆顯曰,入格儒生入侍。
朴宗璜改差,代以李集運爲事變假注書。
成鼎鎭啓曰,卽者義禁府都事來言,今審赦典,各道放未放當爲回啓,而判義禁趙鎭寬,同義禁洪義浩身病呈辭,同義禁趙觀鎭未肅拜,一員未差,不得擧行云,判義禁趙鎭寬,同義禁洪義浩·趙觀鎭,卽爲牌招,以爲備員擧行之地,何如?傳曰,允。
成鼎鎭啓曰,卽者義禁府都事來言,各道放未放當爲回啓,而同義禁洪義浩·趙觀鎭牌不進,只有判義禁趙鎭寬一人,不得備員開坐云,同義禁洪義浩·趙觀鎭,竝更牌招,何如?傳曰,允。
成鼎鎭啓曰,同義禁洪義浩·趙觀鎭再牌不進推考傳旨,今方捧入,而放未放回啓,當爲擧行,而如是違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
成鼎鎭啓曰,同義禁洪義浩·趙觀鎭,三牌不進推考傳旨,今方捧入,而放未放回啓命下之後,連事違召,不卽擧行,事體所在,誠極未安,所當更請牌招,而係是一日四牌,何以爲之?敢稟。傳曰,許遞,令該曹口傳差出,卽爲擧行。
吏曹口傳政事,以金達淳·金啓洛爲同義禁。
成鼎鎭啓曰,新除授同義禁金達淳·金啓洛,竝卽牌招,以爲擧行之地,何如?傳曰,允。
大王大妃殿,以承傳色口傳下敎曰,當此歲末,有速爲之事,而今日不爲次對大臣,似有愼節,而明日則次對强起爲之。
閔耆顯,以奎章閣言啓曰,檢校直閣沈象奎,下諭後過限不爲入來,極爲未安,所當重勘,而本閣請推之外,無他可施之罰,何以爲之?敢稟。傳曰,拿處。
閔耆顯,以禮曹言啓曰,卽接沔川幼學李繪所志,則以爲同姓十四寸兄絳,嫡妾俱無子,以其同姓十四寸弟弘鼎第二子德鍾,欲爲繼後,兩家相議完定矣。未及禮斜,而兩邊父母,俱爲身故,與受無人,不得循例立案,旣忝門長之刊,故玆以具由仰訴,依定式草記稟處事,呈狀矣。因大臣筵達,兩邊與受,明有可據而不得登聞者,許令該曹,論理草記事,允下,而門長李繪狀辭旣如此,李弘鼎第二子德鍾立爲李絳之後,何如?傳曰,允。
閔耆顯,以忠勳府言啓曰,戊午七月二十七日本府所啓,西川府院君鄭崑壽奉祀孫德彬·孫堉忠義衛付祿當否,問啓事,命下矣。問于德彬處,則以爲自先世,曾無忠義衛口傳之事,且其孫,方習擧業,有難入仕云矣,敢啓。傳曰,待其筮仕年滿,本府草記可也事,奉承批旨矣。西川府院君鄭崑壽奉祀孫堉,今已年滿,謹依先朝傳敎敢啓。傳曰,令該曹調用。
成鼎鎭,以司僕寺一二提調意言啓曰,分養馬故失瘦瘠不馴守令,每於畢上納後,依法典施罰,而有赦令則例皆蕩滌矣。今年所納分養馬有頉各邑現告成冊,今始齊到,而係是宥旨前事,何以爲之?敢稟。傳曰,蕩滌。
壬戌十二月二十五日辰時,上御熙政堂。藥房入診,入格儒生同爲入侍時,提調閔台爀,副提調吳載紹,左承旨閔耆顯,記事官洪遇燮,別兼春秋趙雲翊·徐有恂,檢敎直閣李存秀,醫官金光顯·朴春源·李惟鑑·玄必采·吳仁豐·李惟鐸·趙宗協·卞·朴烇,以次進伏訖。台爀曰,日氣陰寒,聖體,若何?上曰,一樣矣。台爀曰,寢睡·水刺之節,何如?上曰,一樣矣。台爀曰,大王大妃殿氣候,何如?上曰,一樣矣。台爀曰,王大妃殿氣候,何如?上曰,一樣矣。台爀曰,惠慶宮氣候,何如?上曰,一樣矣。台爀曰,嘉順宮氣候,何如?上曰,一樣矣。台爀曰,醫官皆待令,入診,何如?上曰,不必入診矣。上曰,入格儒生使之入侍。儒生沈能稷進伏奏姓名。上曰,爾年幾何?能稷起伏奏曰,臣年三十三矣。上命小退,生員徐鼎輔,幼學李鍾岳以次進伏,各奏姓名訖。亦命小退,上命下番,出呼新來,有恂承命出。上命注書出取壯元試劵以來,賤臣承命持入。上命以試劵付承旨,使能稷誦之,能稷誦至伏念短句,上命停止。仍命退,儒生先退。命書榻敎曰,惠慶宮進服交感茶,自今日一貼式煎入。仍命退,諸臣以次退出。
上在昌德宮。停常參·經筵。
成鼎鎭啓曰,行大司憲李直輔,掌令宋穉圭·金日柱在外,執義鄭來百未肅拜,持平沈普永疏批未下,持平一員未差,監察茶時之意,敢啓。傳曰,知道。
成鼎鎭啓曰,御營廳將官來言,今日本廳軍兵,日次私習云,敢啓。傳曰,知道。
洪羲運啓曰,臣羲運,正朝望闕禮習儀進去,下直之意,敢啓。傳曰,知道。
吳載紹啓曰,監察十三員內,朴宗球·尹義東未署經,今此正朝祭,分排無路,在前如此之時,有未署經監察署前行公之例,今亦依此例,署前行公之意分付,何如?傳曰,允。
吳載紹啓曰,吏曹郞廳來言,臺諫有闕,政事,取稟。傳曰,當日爲之。
吳載紹啓曰,卽者吏曹郞廳來言,政事當日爲之事,命下,而判書鄭大容未肅拜,參判金羲淳病不來,參議任希存受由在外,不得開政云,判書·參判,竝卽牌招,何如?傳曰,允。
吳載紹啓曰,吏曹判書鄭大容,參判金羲淳牌不進推考傳旨,今方捧入,而開政命下之後,如是違牌,不卽擧行,事甚未安,竝更牌招,何如?傳曰,允。
吳載紹啓曰,吏曹判書鄭大容,參判金羲淳再牌不進推考傳旨,今方捧入,而開政命下之後,連事違召,無意承膺,事甚未安,判書陳疏入啓,參判所當更請牌招,而係是一日三牌,何以爲之?敢稟。傳曰,吏判疏批已下,與參判,更爲嚴飭牌招。
吳載紹啓曰,吏曹判書鄭大容牌不進,參判金羲淳三牌不進推考傳旨,今方捧入,而開政命下之後,屢違召命,不卽承膺,揆以事體,誠極未安,判書鄭大容,更爲牌招,參判金羲淳,所當更請牌招,而係是一日四牌,何以爲之?敢稟。傳曰,竝更爲嚴飭牌招,違牌勿爲呼望。
閔耆顯啓曰,吏曹判書鄭大容,參判金羲淳,特敎嚴飭之下,奉牌闕外,屢度催促,終不入來,揆以事體,萬萬未安,推考警責,何如?傳曰,允。
傳于吳載紹曰,今已夜深,政官待開門牌招。
成鼎鎭,以義禁府言啓曰,檢校直閣沈象奎拿處事,傳旨啓下矣。沈象奎今方待命,而時任閣臣,勿爲拿囚,留置待命所,待開坐捧供,載在大典通編,沈象奎留置待命之意,敢啓。傳曰,分揀放送。
閔耆顯,以奎章閣言啓曰,檢校直閣沈象奎,分揀放送事,命下矣。卽爲牌招察任,何如?傳曰,允。
承旨前望單子入之。沈象奎落點。
吳載紹,以吏曹言啓曰,年例歲抄,當爲書入,而別歲抄,姑未啓下,故不得書入之意,敢啓。傳曰,知道。
傳于吳載紹曰,旣承慈敎判下,依例捧傳旨。
吳載紹,以吏曹言啓曰,今此正朝祭,各陵·殿·宮·園·墓,獻官·執事,當爲磨鍊,而除老病公故外,實無推移排比之路,依近例,刑官及司饔院官員年六十以上人,通融塡差以入,而其中時無職名人,令該曹口傳付軍職,何如?傳曰,允。
洪羲運,以戶曹言啓曰,卽接廣興倉所報,則謹奉傳敎今十二月來正月兩朔祿俸,倉官更爲輸納于右議政金觀柱家,則領受云矣,敢啓。傳曰,知道。
洪羲運,以賑恤廳言啓曰,舊司圃署契任掌李成得,今月二十五日本洞路傍,得一歲,遺棄女兒,同里居良女李召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
成鼎鎭,以兵曹言啓曰,今月二十九日,二內禁軍番次矣。該番將未差之代,依例口傳差出,何如?傳曰,允。
兵曹口傳政事,以李商采爲內禁將。
成鼎鎭,以兵曹言啓曰,今冬等能麽兒考講時,中樞府都事尹瀅,訓鍊院僉正南燦,判官柳英逵,主簿沈學祖·李觀德,武臣兼宣傳官張東玉·趙汝謙·韓國養·宋國仁·金憲柱,部將宋文永,守門將金樂九·金宗觀等一次不通。訓鍊院正李石求,僉正李鼎會,判官權思穆·劉泰說·金尙埰,主簿洪浩淵·李普榮·具毅和·崔命燮,武臣兼宣傳官權敏中·柳文儉·李箕豐·南熙,部將元永駿·安義得·金仁燮·卞浩德·李齊年,守門將李台遠,通禮院引儀趙悅·朴文會等二次不通。訓鍊院主簿沈範祖,武臣兼宣傳官李應俊,通禮院引儀金聲俊等三次不通。竝依定式,從重推考,何如?傳曰,允。
禁府啓目,康翎前縣監崔祥岳原情云云,問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓依允。
領議政李時秀箚曰,伏以臣昏謬妄錯,自陷重科,冒控情實,恭俟鈇鉞,及伏奉批旨,開釋慰藉,曲爲臣地,德意優隆,逈出常格,負罪賤臣,何以得此?感激惶隕,涕汗交零,夫人臣之藉手事君,惟敬與義,敬莫先於告君之辭,義莫大於討逆之論。臣之向日事,至今追思節節大謬,惟彼賊隣致討,是何等大義理大關係也?以疇昔力請之忱,得方寸可言之地,臺臣引避之際,初不齊聲繼陳,臣之罪也,慈敎屢詢之下,又未條列仰對,臣之罪也,先朝所未嘗設之禁令,矇然錯認,以無曰有,尤是臣萬殞難贖之罪也。臣於是,一擧而犯此三罪,其於敬義二字,不啻兩失之矣,則是豈一時過誤之微眚薄辜之比哉?臣旣職忝大官,罪在罔赦,朝家刑政,自臣始然後,王綱可以小肅,庶僚可以知懼,而顧臣區區私分,早被當被之律,亦庶爲一分息黥補劓之道。況院疏堂疏之微婉其辭,不爲直勘臣罪,雖出於欲存大體,而苟究本事,臣實罪首,承宣之在院退却,尙請譴削,則賤臣之登筵妄對,合置何典?難逭者王法也,不泯者公議也,臣若徒恃寵靈,全昧恥畏,晏然若無故之人,則所以仰累四維之治,其罪尤當如何也?且臣狗馬賤疾,浹月侵尋,最是阻食一症,轉成難醫,每日所喫,僅以匙計,胸膈痞滿,神精耗脫,委倒床簀,終日昏憒,小有動作,喘喘欲絶,目下症形,決無時月內束帶之望。此殆臣無似賤品,冒據匪據孽由自作,病又大肆,負乘之災,理所必至也。昨者慈旨誕降,今日賓對有命,在臣義分,固當駕屨之不俟,而自念情病,進身無路,仰孤延訪之德,益增瘝曠之罪,伏枕戰恐,生不如死,玆敢更申肝膈之懇,仰瀆紸纊之聽。伏乞聖明,亟勘臣前後罪犯,以靖私義,以延殘喘,不勝幸甚。取進止。答曰,省箚具悉卿懇。前批已悉諒卿心,卿何以此更引乎?過矣過矣,卿其勿辭,安心調理,俟小間,卽起造朝。仍傳于洪羲運曰,此批答,遣史官傳諭。
吏曹判書鄭大容疏曰,伏以臣尺疏披瀝,敢陳必辭之義,字字是血懇,片片是赤心,質諸天地神明,而斷斷無一毫隱情,竊庶幾體下之聖念,卽賜開納,及伏承批旨下者,以所引之辭不當甚矣。如今禮判,獨非泮長之爲銓長者乎?分歧之職,只是泮長與三銓而已爲敎,臣於是,萬萬震懍,萬萬抑塞,寧欲溘然而無知也。此緣臣心慌神錯,辭不達意,以致聖明之未及悉燭也,臣請以前疏未盡之語,冒萬死申暴焉。通政·嘉善之已經泮長,初不入銓望者,旣陞正卿,則自當無礙於銓長,或以泮長,移拜銓堂者,銓堂則行公,泮望則勿擬,見今宗伯之臣,度支之長已行之例也。至於旣拜銓堂,歸屬泮長者,惟臣一人,此先朝之特恩也。蓋聖人辭不迫切,未嘗以人器不適,顯示論斥,而仕路之移此屬彼,改舊從新,絲綸渙發,諄復丁寧,凡所以甄別區處者,一則爲銓任鄭重難愼之至意也,一則爲賤臣裁量全保之盛德也。臣於三銓,旣已無似而特蒙體諒,則況此長銓之任大責重,尤非三銓之比者乎?嗚呼,無狀賤臣,頂踵毛髮,無非涵濡之生成之澤,而若其沒世不忘,奉持勿墜者,必於銓地一步,不惟身不敢當,亦嘗口不敢議,謹守拙分,無越定式,以仰答恩造之萬一也。臣於此,若非十分自信,矢死靡渝,豈敢以何顔歸拜等語,容易質言於君父之前乎?昔者古相臣金熤,以先戒,力辭銓衡,先王亟賜奬歎,比之於司馬辭樞,而特許所請,先朝禮使之德,體物之仁,百載之下,孰不欽仰乎?如臣蔑裂,固不敢擬諸前人,而若其咫尺之守,實承我先王之至意也,遵我先王之定制也。君親之間,倫義則一,而親命之重,猶不如君命之嚴矣。先朝之於故相,尙許全其諒,則以臣今日情地,獨不敢以先朝之所嘗施於故相者,仰望於我殿下乎?況濟濟明廷,何患冢宰之無其人,而必以如臣之才不堪勝,辭有可據者,羈縻度日,止泊無期,國體則漸致虧損,私義則轉益危蹙,臣愚死罪,竊恐聖朝之敦迫臣工,强其不能,終有欠於以禮進退之方也。臣之視銓任,不啻若鐵限石畫,召牌之下,承膺無路,玆不得不申控衷懇,情窮勢迫,言不知裁,伏地戰懍,靡所容措。伏乞聖慈,亟削臣銓衡之職,仍治臣瀆擾之罪,以嚴官制,以昭法紀焉。臣無任云云。答曰,省疏具悉。前批已諭,又何可强引乎?歲已迫,大政過期,卿其卽爲出肅。
上在昌德宮。停常參·經筵。
王大妃殿進御加味養胃湯,自明日停止事,榻前下敎。
成鼎鎭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
成鼎鎭啓曰,行大司憲李直輔,掌令宋穉圭·金日柱在外,執義鄭來百未肅拜,持平沈普永疏批未下,持平一員未差,監察茶時之意,敢啓。傳曰,知道。
洪羲運啓曰,來初一日,輪對日次矣,敢稟。傳曰,當次人受點後,日次來待。
吳載紹啓曰,左承旨沈象奎,今日不爲仕進,卽爲牌招,何如?傳曰,允。
備忘記,全羅兵使李膺運下直,長弓一張,長箭一部,片箭一部,筒兒一箇賜給。
吳載紹啓曰,吏曹判書鄭大容,參判金羲淳牌不進推考傳旨,今方捧入,而開政命下,已至經宿,終不承膺,揆以事體,萬萬未安,判書·參判,竝更牌招,何如?傳曰,允。
吳載紹啓曰,吏曹判書鄭大容,參判金羲淳再牌不進推考傳旨,今方捧入,而開政命下,已至經宿,如是違牌,事體所在,萬萬未安,所當更請牌招,而係是一日三牌,何以爲之?敢稟。傳曰,仍以前牌催促,違牌勿爲呼望。
以左承旨沈象奎牌不進罷職傳旨,傳于吳載紹曰,只推,更爲牌招。
以左承旨沈象奎再牌不進罷職傳旨,傳于吳載紹曰,只推。
洪羲運,以弘文館言啓曰,本館下番闕直,已至多日,事甚未安,今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書鄭大容進,參判金羲淳進,參議任希存受由在外,都承旨吳載紹進。以朴瑞源爲司諫,金熙洛爲持平,李德鉉爲獻納,韓翼鎭·金啓河爲正言,洪奭周爲校理,呂東植爲副校理,金邁淳·姜浚欽爲修撰,權晙·宋知濂爲副修撰,李翊模爲兵曹參判,尹光普爲同義禁,沈振河爲懿昭墓守衛官,開城留守徐美修,知義禁尹光普竝單付。
兵批,判書李祖承病,參判未差,參議尹序東病,參知金銑進,同副承旨成鼎鎭進。護軍李尙度,副護軍金明淳·崔光泰·吳載重·李喆運·趙·金爔·具綜·金養和,副司果李顯道,已上竝單付。
成鼎鎭啓曰,合辭方張之時,兩司無詣臺之員,事甚未安,今日政新除授兩司諸臺,竝待下批牌招,何如?傳曰,允。
以修撰金邁淳·姜浚欽,副修撰權晙·宋知濂牌不進罷職傳旨,傳于洪羲運曰,兄推。
以司諫朴瑞源,正言金啓河牌不進罷職傳旨,傳于成鼎鎭曰,只推。
吳載紹啓曰,明日傳香,禮房承旨當爲齋宿,而右承旨閔耆顯,纔已須資出去矣,卽爲牌招,何如?傳曰,允。
以右承旨閔耆顯牌不進罷職傳旨,傳于吳載紹曰,許遞,前望單子入之。
傳于趙得永曰,禮·戶換房。
洪羲運,以奎章閣言啓曰,檢校直閣沈象奎,奉牌闕外,屢度催促,終不入來,向來飭敎,何等截嚴,而又復如是逡巡,無意承膺,事體所在,萬萬寒心,本閣請推之外,無他可施之罰,何以爲之?敢稟。傳曰,牙牌體重,此閣臣不知乎?旣違之,又奉闕外,此何道理?嚴飭使之入來。
吳載紹,以吏曹言啓曰,成均館直講金啓濂呈狀內,矣身素患痰癖之症,當此換節之時,一倍添劇,時日之內,萬無起動供職之望云,身病旣如是,則有難强令察任,改差,何如?傳曰,允。
洪羲運,以禮曹言啓曰,來癸亥年正朝朝賀權停例行禮時,大王大妃殿,百官進致詞箋文表裹儀註,王大妃殿·中宮殿·惠慶宮,百官進致詞表裹儀註,直爲書入各殿·宮之意,敢啓。傳曰,知道。
洪羲運,以弘文館言啓曰,本館下番,無他推移之員,不得已上番姑降入直之意,敢啓。傳曰,知道。
成鼎鎭,以備邊司言啓曰,頃因東萊府使徐有鍊所報內,丁卯通信使行時節目使舊館守倭趁今講定事馬島書契上送矣。節目講定,考之舊例,例於前期一二年擧行,而今此書契之請令舊館守倭替行者,蓋出於除弊之意,別無掣礙之端,年限之稍進數年,亦不足靳持,依書契所請,講定譯官,令該院卽爲另擇差送,節目講定時,一遵各年謄錄,無敢一毫違越事,嚴飭於下去譯官,以此分付於守臣處,何如?傳曰,允。
成鼎鎭,以備邊司言啓曰,頃以通信使行所用禮單蔘,北關五十斤,限五年分排輸納之意,筵稟行會矣。卽見咸鏡監司李羲弼狀啓,則以爲乙丁信蔘價,皆以會付穀會減,今亦依此劃給,而連豐之餘,穀價至歇,小米一包之價,不過二兩,至於皮雜穀準折,則猶不滿一兩五錢,言念民情,決不可以穀會減,今以當年條信蔘價穀,移付大同穀,就臣營記付大同穀作銀者中,限三千八百四十兩作錢取用,而待市直稍貴之歲,賣穀作銀,俾充元數,至若明年以後四年條給價,則觀其年事之豐歉,追後區劃事,竝請令廟堂稟旨分付矣。穀價旣不相當,則如是推移,不害爲互濟之道,依狀請施行,而日後作銀充報之節,另加申飭,毋至稽滯愆期之弊事,一體分付道臣,何如?傳曰,允。
成鼎鎭,以訓鍊都監言啓曰,本局諸將官,自今年正月,至十二月射講居首人,依例別單書入之意,敢啓。傳曰,知道。
成鼎鎭,以禁衛營言啓曰,本營諸將官今年射講居首人,依例別單書入之意,敢啓。傳曰,知道。
成鼎鎭,以義禁府言啓曰,珍島監牧官申滃,令該府拿問勘處事,傳旨啓下矣。申滃時在任所云,依例發遣府羅將拿來,何如?傳曰,待待命拿囚。
成鼎鎭,以義禁府言啓曰,豐川兼監牧官椒島前僉使池達海·白文赫·禹德逸等,令該府拿問處之事,傳旨啓下矣。白文赫·禹德逸今方待命,拿囚池達海已爲身故云,勿論之意,敢啓。傳曰,知道。
豐寧君趙觀鎭疏曰,伏以臣素患血病,當寒闖發,重添毒感,委頓床笫,氣息奄奄,房闈之內,轉側須人,故日昨金吾,屢降召命,而萬無蠢動之望,不得已坐犯違傲,連事瀆擾,而聖度天大,特蒙曲諒,亟許遞免,臣雖伏枕涔涔,神識昏瞀,而感祝慙悚,益無所自措,玆際又爲見差於永陵享官,受香在明,以此病情,實難趨造於將事之列,玆敢不避猥越,忙陳短章。伏乞聖慈,諒臣病重實狀,特令該曹卽爲變通,俾免公私狼狽之地,仍治臣煩瀆之罪,以肅朝綱,以安微分,千萬幸甚。臣無任云云。答曰,省疏具悉。疏辭,許令該曹付標。
上在昌德宮。停常參·經筵。
藥房提調閔台爀,副提調吳載紹啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
成鼎鎭啓曰,合辭方張之時,兩司無詣臺之員,事甚未安,除在外差祭外,未肅拜人員,竝卽牌招,何如?傳曰,允。
洪羲運啓曰,今此正朝祭獻官單子中,光陵典祀官權漢緯塡差,長陵典祀官尹致鼎塡差,已爲啓下矣。該曹因名帖之誤爲換書以送,至於陪進祭物云,原單子改付標以入,當該不察之吏曹堂上,不可無警,推考,何如?傳曰,允。
洪羲運啓曰,卽者校理洪奭周,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
大王大妃殿傳于成鼎鎭曰,自今月初三日至,各司藏牌。
大王大妃殿,以承傳色口傳下敎曰,八道及四道,自備局,因上敎行關知委,而自關到日,限三日許屠,此傳敎勿出朝報,備邊郞發牌聽傳敎。
成鼎鎭啓曰,行大司憲李直輔,掌令宋稚圭·金日柱,持平金熙洛在外,執義鄭來百牌不進,持平沈普永疏批未下,監察茶時之意,敢啓。傳曰,知道。
以執義鄭來百,司諫朴瑞源,正言金啓河牌不進罷職傳旨,傳于成鼎鎭曰,只推。
洪羲運,以弘文館言啓曰,本館姑降入直,事甚未安,修撰金邁淳·姜浚欽,副修撰宋知濂·權晙,旣有只推之命,竝卽牌招,以爲推移入直之地,何如?傳曰,允。
以修撰金邁淳·姜浚欽,副修撰宋知濂·權晙牌不進罷職傳旨,傳于洪羲運曰,只推。
洪羲運,以弘文館言啓曰,本館下番闕直,事甚未安,修撰金邁淳·姜浚欽,副修撰宋知濂,旣有只推之命,竝卽牌招,以爲推移入直之地,何如?傳曰,允。
以修撰金邁淳·姜浚欽,副修撰宋知濂再牌不進罷職傳旨,傳于洪羲運曰,只推。
以全羅左水使鄭周誠狀啓,順天府使姜彙鈺,不遵節制,侮蔑上營,不得已罷黜,其罪狀,令攸司稟處事,傳于吳載紹曰,營邑之間,莫嚴者體統,該府使姜彙鈺,爲先罷黜,其罪狀,令該府拿問嚴勘。
洪羲運,以弘文館言啓曰,新除授副校理呂東植,時在京畿楊根地,經筵入番事緊,請斯速乘馹上來事,下諭。答曰,依啓。
洪羲運,以奉常寺都提調意啓曰,昭寧園·孝昌墓正朝祭祭物,今日當爲封進,而日勢已暮,典祀官尙不來到,以致莫重祭物之不能及時陪進,事體所在,萬萬駭然,當該典祀官,捧現告,令該府拿問處之,不飭之吏曹堂上,從重推考,典祀官,以他無故人,卽令塡差,以爲急速陪進之地,何如?傳曰,允。
趙得永,以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。
成鼎鎭,以兵曹言啓曰,來癸亥年各處頒給信漢符別單,及文宰二品以上武臣蔭官曾經摠管人員章標頒給別單,修整以入之意,敢啓。傳曰,知道。
成鼎鎭,以訓鍊都監言啓曰,今十二月二十八日二十九日年終放砲時,次知將官將校姓名,及兼別破陣等容貌年歲器械數爻,竝別單書入之意,敢啓。傳曰,知道。
成鼎鎭,以摠戎廳言啓曰,本廳諸將官壬戌年射講居首人,依例別單書入之意,敢啓。傳曰,知道。
行護軍林蓍喆疏曰,伏以臣見差健元陵正朝祭獻官名帖來到,而臣之素患疝癖之症,卽臣平生貞疾而同朝之所共知也。近因寒氣之觸冒,以致宿症之添苦,下部膨脹,幾如斗大,下腹之牽引,腰脅之刺痛,苦歇無常,以此病狀,非特駿奔之難以自力,雖是一舍之地,跨馬陪香,萬無其路,玆不得疾聲哀籲於仁覆之天。伏乞聖慈,特垂矜憐,亟賜變通,千萬幸甚。臣無任云云。答曰,省疏具悉。疏辭,許令該曹付標。
開城留守徐美修疏曰,伏以天休滋至,祖宗默佑百兩之盛儀載擧,而化頌二南,兩殿之疹候遄復,而祝騰萬年,慶曠前古,歡均中外,仍伏念聖朝官人,不苟備而惟其人,人臣陳力,必自量而視其力,然後上無誤授之累,下無僨事之患,古訓孔昭,事理卽然。臣本以樗櫟之散,濫廁簪紳之列,立朝而百不猶人,當官而一無可紀,偏荷先朝之陶鎔,歷敡殆遍外內,適値位著之艱乏,品秩遂至亞卿,非爲才器之足稱,直是倖會之夤緣,乘軒之譏已深,集木之憂方切,千萬不自意,畀之以居留之任,托之以保釐之責,臣聞命悸恐,若無容措。嗚呼,松京故都也,物殷而事委,任鉅而責大,通三輔捍衛之制,控兩西要衝之地,甲兵錢穀,宜需緩急,吏校軍民,亦重管轄,兼以貨財之委聚,而俗競刀錐,商販之坌集,而士寂絃誦,難治之號,有倍於他,雖使位望重而才諝著者當之,猶患難了,今乃擧以委之於庸闇憒劣之身,不少難愼,誠恐僬匀,理必無幸,況今客使連年,冠蓋旁午,民力久已罷矣,儲蓄亦云罄矣,而臣幹局素乏於平日,蒲柳早謝於先秋,才具蔑如,神精索然,將何以接濟得宜,拮据有方,使罷者蘇而罄者贏乎?嗚呼,臣以追先報今之誠,凡係奔奏殫竭,何敢一毫飾讓,而微分之揣量已熟,重任之僨誤是懼,不得不略暴實狀,仰瀆宸嚴。伏乞聖明,將臣不稱之職,回授可堪之人,俾幸公私不勝大願。臣無任云云。答曰,省疏具悉。卿其勿辭,卽爲肅命。
校理洪奭周疏曰,伏以臣昨伏承玉署除命,而時値闕直,召牌儼臨,義重竭蹶,承命出肅,遂就姑降之直矣。顧臣病母,自去月晦間,偶得寒感,重以憂戚所祟,轉輾彌留,晝不能行步,夜不能寢睡者,今已積有日矣。惟其乍劇乍歇,猶不至於沈頓床席,故臣於昨日,不敢言私,抑情離側,而卽接家信,則一宿之間,猝加添劇,素患積氣,乘時肆發,伏枕涔涔,飮啖全却,臣自聞此報,方寸如灼,實難按抑,而僚員適皆有故,末由推移,暫時歸省,亦無其路,玆不得不冒陳短章,徑出禁扄。伏乞聖明,亟命鐫遞臣見帶之職,以便救護,仍治臣擅離之罪,以肅朝綱焉。臣無任云云。省疏具悉。爾其救護。
壬戌十二月二十八日午時,上御熙政堂。藥房入診入侍時,提調閔台爀,副提調吳載紹,記事官朴宗琦,別兼春秋金蓍根·徐有恂,待敎李敎信,醫官朴春源·李惟鑑·玄必采·吳仁豐·柳曾模·李惟鐸·朴烇·卞·趙宗協以次進伏訖。台爀曰,日間聖體,若何?上曰,一樣矣。台爀曰,寢睡·水刺之節,何如?上曰,一樣矣。台爀曰,大王大妃殿氣候,何如?上曰,一樣矣。台爀曰,王大妃殿氣候,何如?上曰,一樣矣。台爀曰,惠慶宮氣候,何如?上曰,一樣矣。台爀曰,嘉順宮氣候,何如?上曰,一樣矣。台爀曰,醫官入來,使之入診乎?上曰,置之,可也。上曰,大王大妃殿加減養胃湯,自明日停止。出榻敎又命書榻敎曰,惠慶宮進服交感茶,自明日停止。上仍命退,諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂口傳除夕問安。答曰,知道。朝廷二品以上單子問安。答曰,知道。
成鼎鎭啓曰,行大司憲李直輔,掌令宋穉圭·金日柱,持平金熙洛在外,執義鄭來百未肅拜,持平沈普永疏批未下,監察茶時之意,敢啓。傳曰,知道。
洪羲運啓曰,明日正朝望闕禮,依例爲之之意,敢啓。傳曰,知道。
成鼎鎭啓曰,備邊司郞廳來言,今日賓廳日次,而過歲問安相値,不得來會云矣,敢啓。傳曰,知道。
傳于洪羲運曰,禮房承旨,馳詣宗廟·永禧殿·景慕宮,奉審摘奸,受香諸處,一體奉審摘奸以來。
洪羲運,以永禧殿獻官意啓曰,今此正朝祭享受香時,齋郞司饔院奉事李憲成,不爲來參,無以備員,令該曹卽速變通,何如?傳曰,允。
洪羲運啓曰,永禧殿正朝祭齊郞,以司饔直長李憲成埴差,而吏曹初不知委,以致不得進參於受香時,事未前有,萬萬駭然,當該堂上,推考警責,下吏,令攸司科治,何如?傳曰,允。
吳載紹啓曰,左承旨沈象奎,疏批已下,卽爲牌招,何如?傳曰,允。
以左承旨沈象奎牌不進罷職傳旨,傳于吳載紹曰,只推,更爲牌招。
以左承旨沈象奎再牌不進罷職傳旨,傳于吳載紹曰,只推,更爲牌招。
吳載紹啓曰,堂上官之無得一日三違,曾有定式矣。左承旨沈象奎,三牌不進,而罷職傳旨,不得循例捧入,何以爲之?敢稟。傳曰,捧入。
洪羲運,以弘文館言啓曰,修撰姜浚欽,副修撰宋知濂,旣有只推之命,竝卽牌招察任,何如?傳曰,允。
以修撰姜浚欽牌不進罷職傳旨,傳于洪羲運曰,只推。
以金·洪羲膺囚單子,傳于成鼎鎭曰,分揀放送。
成鼎鎭,以兵曹言啓曰,今十二月各廳堂下武臣朔試射,依定式停止之意,敢啓。傳曰,知道。
成鼎鎭,以義禁府言啓曰,全羅左水使鄭周誠狀啓內,順天府使姜彙鈺罷黜,其罪狀,令攸司稟處事,判付內,營邑之間,莫嚴者體統,該府使姜彙鈺,爲先罷黜,其罪狀,令該府拿問嚴勘事,命下矣。姜彙鈺時在任所云,依例發遣府羅將拿來,何如?傳曰,待待命拿囚。
吏曹參判金羲淳疏曰,伏以臣猥以庸陋,謬蒙聖恩,待罪選部,亦旣屢矣。未效涓埃之仰酬,徒積瘡疣之畢露,而過被涵貸,倖免大何,每一循省,惶汗在背,卽伏見太常之啓,有典祀官拿處該堂問備之請,臣彌增悚忸,若不自容,夫祀典事體,至爲嚴重,祀官差擬,尤所難愼,而臣於祭單旣徹之後,聞有二祀官實故,卽金·洪羲膺是也。旣知其實故之不可强,而移差他人,則失於周旋,稽滯生事,此其罪在於臣曹,而不在·羲膺也,明矣。之二人,乃入於首實之中,是又該吏誤告,而未及察飭,亦臣之罪也,臣安得諉以不知,晏然冒處於職次乎?慙惶之極,有不自安,玆敢畢露事由,仰冀處分。伏乞聖慈,諒二人之非罪,明賤臣之不職,下臣司敗,嚴勘罪戾,以安私分,以昭法紀焉。臣無任云云。答曰,省疏具悉。卿則推考,勿辭行公。
左承旨沈象奎疏曰,伏以臣之罪,萬戮而有餘矣。自僇廢以來,猶有耿耿一念,至或忽不自覺其釁累之至重滓衊之至穢,而冀於未瞑之頃,復獲一瞻天日,寤寐如結,不翅如跛者之思起,眇者之思視,千萬不自意,洪造罔極,恩命曠蕩,甘露膏雨,不擇朽薉,向來遽授,閣銜,踵下飭諭牙牌,宣召事體殊絶,臣誠豚魚不若,輒犯死罪,閣規所重,金木猶經,而聖度天大,爲屈嚴法,略施遣配,旋卽分揀,旣生其死。又貰其辜,至於今日承宣之特除,而殿下所以曲庇臣偏私臣者,將幾於玷至化而累公道,在臣感結,粉糜曷報,而臣雖無狀,旣非病狂失性投火蹈水者,則猶復跧伏泥塗,自就違慢之誅,是豈所蓄之素而常理之敢出乎?惟其跡則萬分危蹙,而情則萬分痛迫,雖欲憑冒承命,有不可得故也,伏地戰恐,有死而已。噫嘻,如臣遭罹,尙何言哉?不知不覺忽然,而爲天地間大僇之人,危怖醜㦧,蔑有可加,忍復寄息陽界,尙今不斃,人理都表,頑冥如此,穹厚之內,斯何人哉?先着之言,至謂之忘君死黨,後繼之說,又益以媚好染汚,人臣有一於此,其罪已不容於嚴誅,矧其湊竝臣身,臚列狼藉,其不輒膏斧碪,豈或夢想之所及,而獨賴我殿下我慈聖殿下,天地之覆燾,日月之照臨,薄竄未幾,卒蒙恩霈,得免爲有北之鬼,此豈臣一分餘望於此生此世者哉?嗚呼,臣之大罪,臣誠自知,顧臣曾在先朝,謬被知顧,久忝爾列,出入薰沐,雖莫贊於游·夏,幸親見於堯·舜凡所以仰覩乎大聖人全體大用之盛,規撫德業之美,以至至情至微至正至當,義理之所以昭垂,道敎之所以率修,蓋嘗載策書紳,心悅誠服,生三事一,義實兼之,臣猶未決一朝之命,而遽負千古之盛,中夜悲泣,無所控極,至如差祭一事,臣實迷暗,取此抨彈,而若其斷之以不念先王如昨之音云爾,則冤刻駥絶,直欲刳心而不可得也。此事在臣,卽不論其本罪輕重,使人得爲如此之言,是臣之大罪也,豈意持之已甚後出愈巧?構勒是急,誣衊罔測,擋倒在身,雖若刃毒之內剸,不潔之外蒙,痛楚羞愧所不可忍,而乃其爲說,則極沒指證,非曰媚好逆魁,卽曰專意黨惡。但欲指目句斷之至惡至醜,殆將使當着者,只得憫瞀如魘,卽無可據之事足辨之說,則惟有急驚驟駭,而喪其命而已,至今一窺其紙,未嘗不魄遞神,輒欲求死而不得也。惡逆者,人人之所必當誅,而乃反黨之好之,則此其勢,必不容隱遮掩蓋,以逃其跡於十手十目之嚴,而亦豈全無一事爲之實贓者乎?然則執跡徵事,其必有鑿鑿使之承認之不暇者,而姑爲是槪提略拈之語耶?如其不然而但曰云云,無乃急於陷人,而疎於爲術,不幾適似乎古語所云可笑殺而孟浪死者哉?爲臣今日之計,惟當蹙伏屛息,毁形滅影,忍其痛楚,忍其羞愧,以待聖世之公議而已,更安有餘喘剩息,自鳴其冤,能爲生人之事乎?假使抽腸噀血,僅作一鳴,豈能有賢於一世之議乎?嗚呼,臣受國厚恩,與天無極,曾無一事半事少效涓埃之報,罪負積大,無可自贖,而今其爲齒,尙在壯强之間,則殫筋竭力,區區塵刹之願,豈後於人哉?獨奈身名一敗,萬事瓦裂,負初心於餘日,爲棄物於明時,西淸帷幄眞隔前生,今殿下雖復曲推大化,旣爲滌其罪籍,至又收之班聯,萬萬費此拂拭之恩,黥面劓鼻,殘毁旣甚,初豈有復起爲人之望,而抗顔彈冠,尤何可議到於萬一哉?方今化理淸明,政法公嚴,群醜竝除,少枉畢伸,無一物不自得其熙然生遂者,而臣獨何人,俯抱煩苦,不得俯暴仰孤恩造,祗益惶隘,嚴敎垂飭,而不敢變動,天牌荐降,而末由趨赴,逋慢之罪,萬死是甘。顧其危蹙痛迫之情勢,至猥極汚,初不敢爲上煩宸聰之計,到今誤恩下浹,死氣將迫,悸懍震越,神息全奪,趁此尙存縷息,不得不冒死哀籲。伏乞天地父母曲加諒察,亟削臣前後職名,下臣司敗,仍命嚴加究按於露簡所列,明賜覈實,臣雖卽日滅死,猶當銜恩戴德,永無窮極矣。臣不勝血泣戰灼懇迫竢命之至云云。省疏具悉。向筵以宥還諸人之無礙檢擬,慈敎不啻縷縷,則爾輩所遭之沒把捉,不待爾自陳,而昭晰無餘矣。又何追提之有?爾其勿辭察職。
