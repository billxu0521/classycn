上在昌德宮。停常參·經筵。
大殿,王大妃殿,惠慶宮·中宮殿,內閣·政院·玉堂·宗親·儀賓·朝廷二品以上·六曹堂上,正朝單子問安。答曰,知道。元子宮,內閣·政院·玉堂,正朝單子問安。答曰,知悉。
傳于李書九曰,傳香承旨,馳詣社稷,奉審摘奸,仍留享所檢飭,明日復命。
傳于李書九曰,史官一員待命,騎馬一匹立之。
備忘記,今年恰滿八旬,几杖之錫,蓋◆待也,遣史官存問,令該曹輸送衣資食物于原任內閣提學蔡判府事。
備忘記,耆社大臣之在鄕者爲二人,而分在畿湖,原歲饌外,米肉各令道臣拔例優數磨鍊輸送,仍令地方官存問于原任內閣提學金奉朝賀,原任內閣直提學金判府事事下諭于兩道道臣。
備忘記,右相內外,今年恰滿七旬,而右相則入耆社,豈不稀貴乎?歲饌自今年當輸送,而應式外衣資紬綿,令該曹傳致大臣內外,仍以閣屬官,存問于原任內閣提學右議政。
備忘記,安春君·鶴林君,俱以過七耋之宗臣,偕老無,原歲饌外,加送米肉紬綿後,該郞存問。
備忘記,奉朝賀李命植,壽滿八耊,原歲饌外,加送衣資食物,遣樞府郞傳諭。
備忘記,故判書趙曮夫人貞夫人洪氏,精力康旺,聞益勝昔,而其子重臣,今年爲回甲,尤豈不稀貴乎?原歲饌外,衣資食物輸送,仍令郞官存問,故參判洪樂仁妻貞夫人閔氏,衣資,亦令輸送郞官存問。
備忘記,故領相李宗城夫人沈氏,故左相李性源夫人申氏,歲饌加送,郞官存問,依昨年例,故訓將張志恒妻趙氏,故參判尹東昇妻朴氏,故參判李鎭翼妻金氏,故大司諫李普觀妻崔氏,歲饌外,加給紬一疋,遣部官存問。
備忘記,知事李敏輔,留守洪檍,至今偕老,年年有優異之頒,今年亦依昨年例,令該曹,米肉紬綿,輸送後存問,其外重臣宰臣偕老人,亦令該曹詳考昨年例加給米肉,摠使訓將諭善尹得孚,歲饌加給。
以承旨李始源·尹光顔牌不進罷職傳旨,傳于李書九曰,前望勿施,差祭者,自當入來,牌招察任。
李書九啓曰,臣與右承旨李肇源伴直矣。以其親病徑出,左副承旨金啓洛,卽爲牌招,何如?傳曰,都承旨·右承旨·左副承旨許遞,前望單子入之,待下批牌招入直。
承旨前望單子入之,徐龍輔·李翊模·沈象奎落點。
吏曹口傳政事,壯勇營都提調,右議政沈煥之單付。
兵曹口傳政事,扈衛大將右議政沈煥之單付。
行左承旨李書九書啓,臣承命馳詣社稷壇上奉審則無頉,祭物·祭器·祭井看審則精潔,諸執事及佾舞工人,摘奸則無頉,臣則仍留享所,待將事修掃後,復命之意,敢啓。傳曰,知道。
以全羅監司李得臣狀啓,井邑縣監金魯正,辭朝多日,今始擔舁來到營下,爲先罷黜事,傳于徐龍輔曰,旣非無端逗遛,則決杖與否,非所可論,賑邑之初不請仍,已是疎漏,前縣監限麥秋仍任,新除者,姑令還付前職,狀啓還下送。
備忘記,勸農之諭,先頒於歲前,而示祈年孔夙之意,惟勤惟慢,追當鑑別,何必更勞辭敎?今人雖不及古人,如曰不知農,何以做農官?記昔我先朝,命方伯居留之臣及守令等,各以土俗民隱,爲詩若文以進之,今欲叩其所存於明農,敢不修述先朝已試之故事,咨爾諸道觀察使,各都留守,先陳將欲對揚之經綸,仍飭守土者,亦陳意見,此擧兼寓先試以言之意,考核其功,當在有秋之後,此意下諭。
卽者口傳下敎內,歲前綸音,頒下京外之後,朝家之惓惓於農務,果何如,而章疏之來呈公車者,不過儒武勳裔若而人,在分憂守土之列者,無一人應旨,其爲不誠,孰甚於此?今玆博詢之擧,卽所以仰述先朝諮訪民隱之故事,方伯·邑倅,其各悉心對揚,而人人陳疏,反涉煩屑,文蔭守令,以經綸冊子,勿拘一卷二卷三卷,隨意條陳,文倅中已爲陳疏者,雖不必一一架疊,蔭倅則無敢一人或闕,冊樣大小,字行多寡,自監營頒給印札見樣,俾無參差不齊,待其齊到,道臣爲首,諸倅所陳,一從州府郡縣第次,都聚裝冊,仍卽上送,四都,依此施行,此蓋出於敷奏明試之意,言有可採,然後方能見諸事爲,以收成效,當以所陳之言,定其優劣,施以黜陟,此意自政院,書送於有旨末端,俾各知悉。
徐龍輔,以成均館兼大司成言啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成李錫夏,身病猝劇呈旬,吏曹直講李羲甲,亦以身病勢,難入直,典籍申完在外未肅拜,時無入直之員,以他郞官,姑爲代直,何如?傳曰,允。
沈象奎,以漢城府言啓曰,朝官年七十,士庶年九十以上人,每年歲首,依法典陞資事,定式矣。令各該部搜訪報來後,加資人職姓名,別單書入,而其中輔國奉朝賀李命植,今年爲八十,旣已資窮,不得循例入錄之意,敢啓。傳曰,知道。
兵曹口傳政事,副護軍單李始源。
上在昌德宮。停常參·經筵。
藥房口傳啓曰,卽伏聞醫官所傳,寢睡諸節,有比昨差勝之敎,歷日焦遑之餘,歡欣慶幸,曷有其極?朝來風日稍和,調攝諸節,益有差勝,而慈殿·慈宮茶飮進御後,快臻平復之慶乎?此時診察之節,不容少緩。伏乞特命率御醫入侍,詳察聖候,議定湯劑當否,千萬顒祝,惶恐敢啓。答曰,慈殿·〈慈〉宮,外氣症候,尙未向差,而湯劑不可輕試矣。
徐龍輔啓曰,藥房都提調·副提調未差,提調洪良浩懸病不進,嘗藥之地,仕進無人,事甚未安,提調洪良浩,卽爲牌招,何如?傳曰,許遞。
藥房口傳再啓曰,俄伏承口啓批旨,聖候諸節,雖幸向復,慈殿·慈宮感候,尙未差減,下情尤不任悶迫之至,伏未審午間,聖體調攝,更若何?水刺之節,益臻平復,而王大妃殿·惠慶宮,茶飮進御之後,卽有差勝之效乎?未蒙召接,已至多日,群情焦遑,轉益抑鬱。伏乞亟許率諸醫入侍,詳察聖候,仍承殿宮諸節,千萬顒祝,惶恐敢啓。答曰,殿宮茶飮,雖製入,亦未知十分緊當,姑置之矣。予則差勝之後,豈必召見?不緊酬應之端,政院不能裁制於出納之際,年少承宣輩,過去微感,輒敢坐違,屢煩請牌,甚至玉堂應番,煩請牌招,凡屬於酬應之節,皆鳩聚入啓,一邊請診,豈成說?退去。
李翊模啓曰,備邊司郞廳來言,今日賓廳日次,而過歲問安相値,不得來會云矣,敢啓。傳曰,知道。
閔昌爀啓曰,吏曹郞廳來言,應資老人加資下批政事,取稟。傳曰,當日爲之。
徐龍輔啓曰,假注書韓致重,身病猝重,勢難察任,今姑改差,何如?傳曰,允。
韓致重改差,代以任俊常爲假注書。
傳于李翊模曰,當該兵曹郞廳,先汰後拿。
李翊模啓曰,俄者兵曹正郞李海淸處分,只憑司謁之口傳,逕捧傳旨,臣等俱有不審之失,惶恐待罪之意,敢啓。傳曰,姑爲勿待罪。
閔昌爀,以吏批言啓曰,侍從臣父年七十人,每於歲首抄啓加資事,載在法典矣。侍從臣父年七十人,別單書入之意,敢啓。傳曰,知道。
傳于閔昌爀曰,龍川府使,待下批,當日辭朝。
有政。吏批,判書金華鎭受由,參判李益運進,參議未差,左副承旨閔昌爀進。啓曰,判書金華鎭受由,參議未差,小臣獨政未安,何以爲之?敢稟。傳曰,仍爲之。以金履翼爲大司諫,閔台爀爲工曹參判,朴基正爲兵曹參知,金憙爲內醫都提調,金載瓚爲提調,尹耆東爲司宰僉正,梁埉爲龍川府使,井邑縣監朴挺玉,仍任事,承傳,前知事柳鎭恒,今加崇祿,蔡廷夏·洪應辰今加正憲,前同知柳明渭·宋楷今加資憲,洪絲浩·金履復今加嘉義,依定式加資事,承傳,刑曹正郞金魯正,還付事,承傳。
閔昌爀,以吏曹言啓曰,新除授龍川都護府使梁埉戶奴呈狀內,矣上典素患痰癖之症,當此換節之時,一倍添劇,萬無强力赴任之望,斯速入啓遞改云,身病旣如是沈重,則不可强令赴任,改差,何如?傳曰,允。
吏批,再政。以李祉永爲兵曹參知,金益彬爲龍川府使。
傳于閔昌爀曰,今見歲首例加望筒,資憲前知事洪應辰,年九十加資下批云云。此人四十年前,爲予之左長吏,至今無,又叨壽爵,事甚稀貴,然而名雖陞資,不可謂之眞箇陞品,若待十年後百歲例陞崇政,則與士庶何別乎?原望筒,以崇政下批,改付標,京兆郞發牌,使之齎傳官敎,仍令存問。
兵曹口傳政事,護軍李晩秀單付。
傳于李翊模曰,當該注書,先汰後拿。
注書金啓溫,先汰後拿,代以趙璜鎭爲假注書。
以李海淸囚單子,傳于李翊模曰,保放。
閔昌爀啓曰,吏曹參判李益運,以大司諫蔡弘遠,昨除承旨,旋下勿施之命,則諫長未嘗有闕,而今日政,混同出代,轉以至於擬入騎堂之望,陳疏到院,請命原望筒勿施,原疏纔已退却矣。望筒之矒然捧入,臣等不勝惶恐,而未詳遞仍,輕先出代,揆以事體,萬萬未安,原望筒勿施,當該銓官,從重推考,何如?傳曰,昔何詳也,今何昏乎?一再行政,駭然之事,不一而足,若久於其任,或可稍熟,所以有罪姑不嚴勘,爲先越俸,諫長聞有實病,竝與騎堂,仍以許遞,捧傳旨,可也。
傳于閔昌爀曰,政官,待開門牌招開政。
徐龍輔,以光陵獻官意啓曰,今正朝祭,臣漢寧,以獻官陪香祝,進詣光陵,而諸執事所當一齊隨後,不敢跬步離次,而贊者副司果申大有,謁者訓鍊院正李石求,中路無端落後,李石求,則過屢食頃後追到,申大有,則夜深後始至於陵所,事體極爲駭然。其罪狀,竝令攸司稟處,何如?傳曰,允。
以申大有·李石求囚單子,傳于李翊模曰,保放。
李翊模,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
徐龍輔,以禮曹言啓曰,製述文臣年滿五十一歲人員,專經文臣年滿四十一歲人員,依前例減下後,別單書入,而御覽官案,亦爲改修正以入之意,敢啓。傳曰,知道。
沈象奎,以漢城府言啓曰,因傳敎,故訓將張志恒妻趙氏,故參判李鎭翼妻金氏,故大司諫李普觀妻崔氏家,遣各該部官,存問,故參判尹東昇妻朴氏,時在其子密陽任所,不得存問之意,敢啓。傳曰,成命之下,敢稱不得擧行乎?此雖微事,亦關國體,此草記還給,使之更爲修正。
沈象奎,以漢城府言啓曰,因傳敎,故訓將張志恒妻趙氏,故參判李鎭翼妻金氏,故大司諫李普觀妻崔氏家,遣各該部官存問,故參判尹東昇妻朴氏,時在其子密陽任所,令該道存問之意,敢啓。傳曰,知道。
以江華留守洪明浩啓本,長寧殿正朝祭,無事設行,臣身病猝重,預差陞實,惶恐待罪事,傳于閔昌爀曰,勿待罪事,回諭。
右副承旨李翊模疏曰,伏以,官職遞罷,關係甚重,傳旨奉行,尤宜審愼,而臣昏謬疎率,俄於兵曹正郞李海淸處分,不俟傳敎之書下,只憑司謁之口傳,以致傳旨之徑先書入,顚錯之罪,實無所逃,嚴敎之下,不敢晏然,短章自列,徑出禁扃。伏乞聖明,亟治臣罪,以爲不職者之戒焉。臣無任云云。
以右副承旨李翊模上疏,傳于沈象奎曰,還給牌招。
上在昌德宮。停常參·經筵。
藥房口傳啓曰,臣於昨日,再瀆口啓,未承召接之命,達宵耿耿,繼以抑鬱,伏未審夜間,聖體,若何?寢睡·水刺之節,益臻康復,而王大妃殿·惠慶宮氣候,亦獲翌瘳之慶乎?見今曉雪添寒,此時將攝,尤宜愼重,特許率諸醫,趁早入侍,詳察聖候,仍承殿宮諸節,議定湯劑之進御當否,千萬顒祝,惶恐敢啓。答曰,殿宮氣候差勝,連日問候,反涉煩瀆,此後置之,湯劑如有可用之劑,豈待陳請乎?予亦差勝,差勝之後,公然問候,添一酬應,卿則退去,入直醫官,竝出送,口啓,亦勿爲之,可也。
李翊模啓曰,行公臺諫之鎭日詣臺,自是常規,而司諫柳雲羽,獻納南履翼,正言金和鍾·尹涵,俱稱身病,今日不爲詣臺,事甚未安,竝推考,何如?傳曰,允。
傳于徐龍輔曰,都承旨入侍。
備忘記,柔遠僉使崔慶瑗,乶下僉使金學祖,寧城僉使成弘規,西林僉使徐光爀下直,各長方一張,長箭一部,片箭一部,筒兒一箇賜給。
傳于徐龍輔曰,藥房提調,聞有實病,許遞。
傳于徐龍輔曰,大臣家致祭時,正卿·刑判進去。
傳于徐龍輔曰,在外承旨許遞,今日政,以在京無故人擬入。
傳于徐龍輔曰,承旨房仍,左承旨爲軍士房。
以承旨望筒,傳于徐龍輔曰,兵曹參議前望單子入之,待下批牌招入直。
以承傳宣傳官望筒,傳于李書九曰,梁埉仍任,未差之代,口傳差出。
兵曹口傳政事,以金處漢·金爲宣傳官。
傳于徐龍輔曰,抄啓文臣洪樂浚遭故云,致賻,依例輸送事,分付該曹,何去而今始入稟,當該閣臣李存秀,越俸一等。
以金啓溫囚單子,判付內,姑爲放送爲良如敎。
兼春秋承膺祚書啓,臣於本月初一日申時量,敬奉聖敎,馳詣光陵,初二日早朝,奉審是乎則,陵上無頉,丁字閣無頉,碑閣無頉,而修掃等節,夜來雪深,未能詳知是白乎旀,本陵參奉李光顯,身病沈重,勢難供職,仍爲出直是白遣,臣則姑爲代直,待本陵令交代後,復命之意,敢啓。傳曰,知道。交代令,給馬卽刻下送,若非史官之別遣,其將闕直乎?以道遠之故,擧行之不謹若此,此後當別樣摘奸,令畿伯各別嚴飭,可也。
徐龍輔,以吏曹言啓曰,龍川府使當日辭朝事,命下矣。新除授府使金益彬,謂有身病,屢度催促,無意下去,事體所在,誠極駭然。令〈該〉府拿問處之,何如?傳曰,如非實病,似不敢稱托,而不卽下去,有關國體,罷職差代,可也。
徐龍輔,以吏曹言啓曰,今日政,新除授慈山都護府使尹光顔戶奴呈狀內,矣上典身病猝重,萬無强力登途之望云,身病旣如是,則不可等待其差歇,罷黜,何如?傳曰,允。
有政。吏批,判書金華鎭受由,參判李益運進,參議未差,行都承旨徐龍輔進。啓曰,判書金華鎭受由,參議未差,小臣獨政未安,何以爲之乎?敢稟。傳曰,仍爲之。以金文淳爲內醫提調,尹光顔爲慈山府使,洪栒爲順川郡守,金相任爲陽城縣監,沈達漢爲長連縣監,健元陵令單金魯正,陞實事,承傳,吳載重爲龍川府使。
兵批,判書李時秀病,參判洪聖淵入直進,參議金載翼未肅拜,參知李祉永未肅拜,行左承旨李書九進。副護軍李肇源·金啓洛,竝單付。
以陵令望筒,傳于徐龍輔曰,銓官爲先推考,以在京人各別擇差。
以陰竹縣監望筒,傳于徐龍輔曰,旣有當日下送之下敎,則昨因特敎下送之陵令,在近百里地,其可當日上來辭朝乎?銓官推考,捧納承旨,亦爲推考。
吏批,再政。以兪漢寧爲承旨,徐興輔爲健元陵令,趙鎭順爲平市主簿,李敬簡爲陰竹縣監,李儒慶爲慈山府使,朴宗龜爲宗廟令,李景愚爲引儀,掌樂主簿單李羲雲,兵曹參議前望單子入之,金載翼落點。
傳于徐龍輔曰,未下直守令,皆令當日辭朝,畿邑外,給馬下送。
李書九,以備邊司言啓曰,今月初十日,行宗廟攝行春享大祭受誓戒,今日三更四點,行于議政府,而初獻官預差西春君爗,以身病方具疏云,亞獻官黃昇源,預差蔡弘履,以名帖之遲滯,未及於行事之前,而俱爲追到,終獻官預差李義弼,薦俎官預差朴基正,無端不爲進參,雖在塡差苟簡之時,揆以事體,不可置之終獻官預差李義弼,薦俎官預差朴基正,罷職,何如?傳曰,允。
徐龍輔,以宗廟永寧殿祭班監察獻官意啓曰,今此春享大祭,受誓戒時,亞獻官朴宗甲,預差李聖圭,終獻官韓晩裕,預差鄭大容,薦俎官吳泰賢,預差宋銓,俱爲懸病不進,雖未知病勢之如何,而莫重誓戒不參,事之駭然。莫此爲甚,竝罷職,何如?傳曰,允。不察塡差之當該吏曹堂上,爲先推考,其中無端不參人,捧傳旨,可也。
執義柳畊啓曰,今於疏決中,杆城獄囚崔進吉,發配之命,竊有所覆難者,蓋進吉之刃刺挺打,致命於當夜者,實因丁寧,詞證俱備,參考獄案,無一可疑之端,而只緣其時道臣之不拘日次而督取考覆,有乖審克之道,故特以無於法之致,輒付傅之生之典,道臣之違例栲訊,捧其遲晩者,固不可謂無失,而但正犯結案之辭,則必其實狀如是,故前後無異辭,而終底於納侤耳,此不可輕議愿恕,而今於結案已成之後,遽爾從輕,則其在象刑之義,反有欠焉,請崔進吉,依律處斷。臣伏見傳敎下者,有金甲島定配罪人成德雨放送之命,臣不勝愕然憂歎之至。噫,近日以來,懲討不嚴,義理愈晦,嘗試顧瞻之輩,孽芽其間,至于成德雨輩,極矣。暗試手勢,角勝公議,漫漶於人鬼之分,觀望於陰陽之界,顯有立跡之意,究其情狀,合置重辟,再昨冬臨門處分,實出於靖世道正人心之聖德至意,而畢竟勘律,至於島配,則已是失刑之大者,今此全釋之命,忽下於此際,竊恐從今以後,隄防漸壞,亂逆益肆,請還寢金甲島定配罪人成德雨放送之命,新除授掌令洪,時在慶尙道軍威地,請斯速乘馹上來事,下諭。答曰,不允。成德雨事,亟停勿煩,下諭事,依啓。
己未正月初三日辰時,上御便殿。都承旨入侍時,行都承旨徐龍輔,假注書任俊常,記注官車信用·金景煥,以次進伏訖。龍輔曰,歲新後日氣尙寒,聖體調攝,若何?上曰,比昨益勝矣。龍輔曰,寢睡之節,若何?上曰,咳嗽差減,故寢睡亦安矣。龍輔曰,水刺之節,何如?上曰,今則進御常飯矣。龍輔曰,王大妃殿·惠慶宮,調攝中氣候,若何?上曰,漸臻差復矣。龍輔曰,元子宮氣候一向康寧乎?上曰,連爲好在矣。龍輔曰,多日靜攝之際,所當仰請直宿,而旣未承候,故亦不敢直爲仰請,而俄伏承口啓,亦勿爲之之命,還不勝慕菀之忱矣。上曰,殿宮氣候,顯有康復之節,予亦益差,則此等直宿之請,亦涉儀文,何必爲之乎?仍命退,承史以次退出。
上在昌德宮。停常參·經筵。
藥房提調金文淳,副提調徐龍輔啓曰,歲律載新,景祿滋至,伏未審夜間,聖體調攝,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿調攝中氣候,何如?惠慶宮調攝中氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候差勝,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于李書九曰,左承旨入侍。
徐龍輔啓曰,右承旨兪漢寧,左副承旨閔昌爀,今日不爲仕進,竝卽牌招,何如?傳曰,竝許遞,前望單子入之,待下批牌招察任。
承旨前望單子入之,金履翼·宋銓落點。
傳于沈象奎曰,陽川縣令之代,口傳差出,待下批當日辭朝。
吏曹口傳政事,以林周喆爲陽川縣令。
以黃海監司李義駿啓本,充軍罪人白喜章,豐川府到配事,傳于李翊模曰,放送。
李書九,以戶曹言啓曰,今年內貧寒宗室子女婚扶助數,依定式別單書入之意,敢啓。傳曰,知道。
李翊模,以兵曹言啓曰,今十二月三十日,立春改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
李翊模,以義禁府言啓曰,黃海道豐川府椒島鎭絶島充軍罪人白喜章,到配啓本判付內,放送事,命下矣。白喜章放送事,分付該道道臣之意,敢啓。傳曰,知道。
己未正月初四日辰時,上御便殿。左承旨入侍時,行左承旨李書九,假注書任俊常,記注官車信用·金景煥,以次進伏訖。上曰,左右相俱無恙云耶?書九曰,右相,日前有微感,而姑不大段云矣。上曰,守令望筒,斯速入之。賤臣承命出傳。上曰,光陵令使之當日下送,而兼春秋承膺祚,尙不入來,其委折,注書出去,問于禮曹,卽爲知入,可也。仍命退,承史以次退出。
上在昌德宮。停常參·經筵。
李書九啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
傳于徐龍輔曰,都承旨入侍。
傳于徐龍輔曰,前假注書李弘謙,仍察廳任。
傳于李書九曰,左承旨入侍。
兵曹口傳政事,以具㢞·權裕·李聖圭爲都摠管,韓晩裕·李鼎運·金熙朝·李鎭復·李宗胤爲副摠管。
李書九,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
宋銓,以吏曹言啓曰,謹依下敎,以待城門開下送之意,屢度催促于光州牧使金基厚處,則以爲,其父寒感越添,食飮全廢,加之以痰核,牽引刺痛,將有成膿之慮,扶護無人,實難離捨,不得下去云,雖未知其親病之如何,而特敎催促之下,不得下去云者,事體所在,誠極未安,令該府拿問處之,何如?傳曰,守令之作窠固可悶,而重臣病勢,果難離捨,改差,令該曹勿拘常格,口傳卽爲差代,待下批,給馬下送,可也。
吏曹口傳政事,以南麟耇爲光州牧使。
吏曹口傳政事,宗廟令朴宗龜,工曹佐郞金明鎭,相換。
李書九,以兵曹言啓曰,曜金門守門將崔龍角,身爲守門將,無章標人攔入門內,而不爲禁戢之狀,萬萬痛駭,爲先汰去,嚴棍懲礪之意,敢啓。傳曰,如非故犯,爲先嚴棍懲礪,可也。
李書九,以兵曹言啓曰,謹依下敎,西平君橈玄孫幼學李承濂處,以下敎內辭意宣布,自今朔爲始,依司勇祿例,米十斗代錢四兩,太五斗代錢一兩,合錢五兩,自本曹,逐朔題給,西平君橈庶子益顯·益衡,方在東郊,益儉方在水原地云,故亦爲依下敎,分付賑恤廳,給料之意,敢啓。傳曰,知道。在東郊者二人,與李承濂招見,可合禁旅,則除取才口傳,否則依草記區處,或付軍門區處,在華城者,外使依此例,從便區處,可也。
判府事金憙疏曰,伏以,歲新矣,大聖人日新之工,與歲俱新,而申命之休,滋臻之祿,又於是而益新,凡今日臣子,孰不歡忭舞蹈,兢獻華封之祝乎?仍伏念臣,屛伏以來,每當歲朝,徒增戀結之忱,未廁起居之班,五載于玆,一向闕禮,論其罪負,尤合萬殞,而前後自列之章,反被曲貸之恩,是豈私分之所敢安者乎?玆又不避猥越,冒死煩瀆,此亦臣之死罪也。伏乞聖明,亟賜嚴處,以肅朝綱焉。臣無任云云。答曰,省疏具悉卿懇。不見卿,且半十載,每當歲改,冞增願言,春和在卽,望須訢然復路。仍傳曰,此批答遣史官傳諭。
安春君疏曰,伏以,臣以無似,尙忝崇秩,猥以宿病之難强,昨臘陳懇,幸伏蒙享官之恩遞,攢手感祝,轉益隕越之際,歲首問老之盛典,至及於賤臣,寵錫便蕃,闔門榮耀,前後恩渥,愈往愈摯,臣雖粉糜一身,難報其萬一也。今於病伏涔涔之中,見差永寧殿春享初獻官預差,而顧臣病狀,有加無減,臂脚牽痛,轉側須人,加之以間得輪疾,昏倒不省,食飮全却,氣息凜,將有朝暮之慮,以此病勢,肄儀在明,實無趨進之望,離次出宿,亦無淸齋之道,此何臣分?此何人理?臣旣受恩如天,圖報無地,每於一縷未絶之前,區區微忱,竊以職分自勉者,此亦已矣,不覺涕淚之自零也。聖德春溫,雖幸被曲諒之私,賤疾日甚,每自犯瀆擾之罪,惝怳踧踖,震懍窮蹙,直欲鑽地而不可得也。伏乞聖明,亟命該曹遞臣獻官預差之任,仍降譴罰,俾安微分,以施終始生成之澤,千萬幸甚。臣無任云云。答曰,省疏具悉。疏辭,許令該曹付標。
行大護軍蔡弘履疏曰,伏以,臣見差太廟享官預差,纔經誓戒,而身病猝劇,頭疼眩暈,頑痰塞胸,喘急難動,食飮全却,以此病狀,實無駿奔之望,不得不冒萬死陳懇。伏乞天地父母,俯垂諒察,亟命變通,仍治瀆擾,以安私分,千萬幸甚。臣無任云云。答曰,省疏具悉。疏辭,許令該曹付標。
己未正月初五日辰時,上御便殿。都承旨入侍時,行都承旨徐龍輔,假注書趙璜鎭,記注官金景煥·承膺祚,以次進伏訖。龍輔曰,夜雨後日氣添寒,聖體調攝,若何?上曰,益勝矣。龍輔曰,王大妃殿調攝中氣候,何如?上曰,差勝後一樣矣。龍輔曰,惠慶宮調攝中氣候,何如?上曰,差勝後一樣矣。龍輔曰,元子宮氣候,何如?上曰,好在矣。仍命退,承史以次退出。
己未正月初五日未時,上御便殿。左承旨入侍時,行左承旨李書九,假注書李弘謙,記注官金景煥·承膺祚,以次進伏訖。上曰,各道還穀半分條,釐正事,何以留意耶?書九曰,外衙門穀,若爲盡數半分,則添還之數,勢所必多,有難遽議,而只以京司穀欲爲半分,則兩南穀數,自來充敷,除耗條應用,猶有一二萬石剩餘,而至於他道,則皆有添還,然後可以分排,此一款,實爲難處矣。上曰,似然矣,而旣始之事,豈可以些少掣礙,旋爲中止乎?有笏記然後,可知其假令,卿其作一笏記,期於善爲措劃也。書九曰,卽者宗廟署官員來言,明日春享大祭肄儀時,令二員,例以廟司殿司塡差,而新除授令朴宗龜,身病沈重,不得進參云,合有變通之道,故敢此仰達矣。上曰,令該曹·他司口傳相換,可也。出擧條書九曰,副摠管李魯述,方在直中,身病猝重,故不得遲待替直,俄已出送,而摠管中多有實病,二員未差,無人就直云,合有變通之道,故敢此仰達矣。上曰,竝許遞,令該曹口傳差代,待下批牌招推移入直,可也。出擧條命退,承史以次退出。
上在昌德宮。停常參·經筵。
傳于徐龍輔曰,都承旨入侍。
傳于徐龍輔曰,發遣吏郞,諸執事淸齋與否,摘奸以來。
備忘記,羅州營將李鵬運,順天營將李商采,公州營將兪碩柱,城津僉使金,惠山僉使曺命集,彌串僉使張光郁,車嶺僉使李有豐,吾老梁萬戶李聖胤下直,各長弓一張,長箭一部,片箭一部,筒兒一箇賜給。
傳于徐龍輔曰,黃州牧使·金浦郡守有闕之代,口傳差出,待下批,卽爲下送。
吏曹口傳政事,以兪漢敦爲黃州牧使,柳肅之爲金浦郡守。
沈象奎,以都摠府言啓曰,都摠管李聖圭·具㢞·權裕,副摠管韓晩裕·李鼎運·李鎭復·金熙朝·李宗胤未肅拜,宿衛重地,經夜闕直,揆以事體,萬萬未安,令政院竝卽牌招,推移入直,何如?傳曰,允。其中難强者,許遞,令該曹口傳差出,待下批牌招推移入直,可也。
兵曹口傳政事,以姜彝正·李秀夏·尹在明·徐有和爲副摠管。
兵曹口傳政事,宣傳官單梁埉仍任事,承傳。
徐龍輔,以弘文館言啓曰,本館上番校理臣沈奎魯,以永寧殿春享大祭祭官,今日禮曹肄儀時,晝仕出去之意,敢啓。傳曰,知道。
沈象奎,以兵曹言啓曰,因本曹草記,西平君橈玄孫幼學李承濂,依司勇祿例,自本曹,逐朔題給,庶子李益顯三兄弟,分付賑恤廳,給料事,批旨內,知道。在東郊者二人,與李承濂招見,可合禁旅,則除取才口傳,否則依草記區處,或付軍門區處,在華城者,外使,依此例從便區處,可也事,命下矣。李承濂,渠方遭故,李益衡,因事下往全羅道順天地,未及上來云,故俱不得招見,李益顯,招來詳問其年歲及所願,則益顯,今年爲五十九歲,其弟益衡,亦爲五十六歲,膂力旣愆,不合禁旅,願屬軍門,其弟益衡,亦必如渠所願云矣。西平君橈玄孫承濂,依前草記擧行,庶子李益顯·李益衡等,依下敎,分付各軍門,使之從願區處,李益儉,亦爲依下敎,從便區處事,分付華城留守之意,敢啓。傳曰,知道。
右議政沈煥之箚曰,伏以,扈衛大將,因受敎以大臣中,有勳戚人爲之事,載在法典矣。乃者伏奉除命,以臣爲是任,兼管壯勇營,臣誠震懍惝怳,莫省所以也。噫,器識才調,非臣所可議也,戰陣軍旅,非臣所嘗學也。倖竊科名,仍逢盛除,恩造罔極,驟躐無漸,峻秩淸銜,節次兜攬,以至備位于三事,而空疎儱侗,爲所笑,前後無改乎其人耳,平居愧懼,雖切蹲鳳之戀闕,不啻瞎馬之臨池矣。今此扈衛拜將之敎,本營都提之名,奚爲而又及於臣也?假使臣才學有足以摠戎垣韜鈐之權,贊內營金鼓之制,本非勳戚之臣,則宜不敢冒昧金石之典而猥膺其任也,況臣千萬不近似於將兵之任,題目一出,其所以壞朝體而駭物情者,爲如何哉?受命之夕,仍値元朝問安之隔宵,回旋不得,雖已冒參于本營之候班,亦何敢諉之以參班,恬若固有,不思所以自處之義乎?伏乞聖慈,亟許鐫遞臣扈衛大將之任,以重國典,以靖私義,幸甚。取進止。答曰,省箚具悉卿懇。卿之家先,亦嘗策名勳府,近來爲將於諸營者,雖非勳戚,多從格外,卿須安心視事。仍傳曰,此批答,遣史官傳諭。
知中樞府事權裕疏曰,伏以,臣垂死病中,昨伏承今月初十日永寧殿春享大祭亞獻官,以臣名塡差,初以預差,今至陞實,莫重駿奔之任,臣豈敢蘄免哉?第臣臘月以來,痰喘苦劇,氣息凜綴之狀,卽同朝之所共知,而又於歲初觸傷之餘,重添毒感,頭身寒熱,肢體拘攣,咳嗽湧出而不通呼吸,喘吼促急而若將隕絶,胸膈充塞,神精眩瞀,晝則全却飮啖,夜則不分人事,以此症形,萬無升降薦獻之勢,故敢進短章,冀蒙聖鑑,昨於日入時,入送政院,而終不捧納,畢竟退送,雖未知政院之阻搪,出於何意,而旣未得入徹,仍及今朝肄儀之時,則有不敢闕儀,故俄纔扶舁入參,而進退升降之際,七顚八倒,傍人駭視,退出惶蹙,罔知所措,而自量數日之間,實無一分差減之望,若於將事之列,昏仆失儀,則其將死有餘罪,不但一身死生之慮而已。且於昨日夜中,伏奉摠府新命,而以此症形,又何敢趨承於侍衛之班乎?玆敢更綴文字,仰瀆崇嚴。伏乞聖慈,俯垂鑑諒,亟命該曹,所差亞獻官之任,特爲變通,改差,都摠管之職,亦許鐫免,以便公私,千萬幸甚。臣無任云云。答曰,省疏具悉。改付標,卿其調理行公。
己未正月初六日辰時,上御便殿。都承旨入侍時,行都承旨徐龍輔,假注書李弘謙,記注官金景煥·承膺祚,檢校提學鄭民始,以次進伏訖。民始曰,日前藥房口傳,伏聞玉候差勝之敎,不勝歡慶之忱,日間聖體,若何?上曰,日間漸益差勝矣。民始曰,王大妃殿感候,何如?上曰,差勝後一樣矣。民始曰,惠慶宮感候,何如?上曰,差勝後一樣矣。上曰,卿亦以輪症,近有愼節云,今則差可乎?民始曰,數日呻吟,今則大體差減,而所食尙不如常矣。上曰,近間閭閻,頗有乾淨之望乎?民始曰,臣未詳聞,而近日則比日前,似爲寢熄矣。上曰,無故人絶少,差祭甚苟簡,承旨亦勿拘,以薦俎官塡差,進去之意,言及,可也。賤臣承命出傳。仍命退,諸臣以次退出。
上在昌德宮。停常參·經筵。
自未時至酉時,灑雨下雨,測雨器水深一分。
傳于宋銓曰,右副承旨·同副承旨,分詣受香所,奉審摘奸以來。
徐龍輔啓曰,行左承旨李書九,今日不爲仕進,卽爲牌招,何如?傳曰,待開門牌招。
徐龍輔啓曰,行右承旨金履翼,今日不爲仕進,卽爲牌招,何如?傳曰,允。
傳于徐龍輔曰,禮房承旨入侍。
以廣州留守洪檍狀啓,判官朴彬源,以身病,殺獄檢驗,實無其望,爲先罷黜事,傳于李翊模曰,豈有如許紀綱乎?判官則別無可罷之罪,別定無故守令,使卽擧行,狀啓還下送。
以京畿監司李在學狀啓,仁川府使徐直修遭母喪事,傳于李翊模曰,以前倅治蹟,徑遞可惜,何論年限?前府使黃運祚仍任,使卽除朝辭下去。
李翊模,以吏曹言啓曰,卽接典牲署牒報,則以爲,今此宗廟春享大祭掌牲令,例以本署判官塡差,而判官李羲文,遭其妻喪,以犯染不得進參,卽速變通云,典牲署判官李羲文,今姑改差,其代,口傳備擬以入之意,敢啓。傳曰,知道。
沈象奎,以兵曹言啓曰,今正月初十日一內禁軍番次,而該番將趙宅鎭,身病猝重,勢難供職,呈狀乞遞,領軍之任,不可待其差復,改差,其代,依例口傳差出,何如?傳曰,允。
吏曹口傳政事,以李勉輝爲典牲判官。
吏曹口傳政事,以沈公權爲掌樂主簿。
兵曹口傳政事,以金璿爲內禁將。
徐龍輔,以成均館同知館事行大司成意啓曰,今正月初七日,儒生上旬輪次,當爲設行,而大提學洪良浩,以身病,限內不得爲之之意,敢啓。傳曰,知道。
宋銓,以宣惠廳言啓曰,本廳郞廳五員內,四員差祭,一員身病沈重,將無以推移入直,莫重錢穀典守之衙門,假官代直,旣無前例,不可無變通之道,有身病人,爲先改差,差祭中一人,令吏曹推移頉下,以爲入直之地,何如?傳曰,允。
吏曹參判李益運疏曰,伏以,臣於銓衡之任,豈有一分堪承之望,而感激恩私,怵畏義分,黽勉冒膺,居然一旬有餘矣。一政一望,罔非罪戾,自顧悚蹙,如負大何,因仍盤礴,斷無是理。只緣飭敎屢下,不敢言私,戴罪行公,姑且泯默,臣之老父,今年八十有三,恒居筋力,已甚綿綴,而猝患關膈之症,雜試方藥,僅得疏導,而補瀉俱難,飮啖全廢,眞元頓脫,氣息凜綴,臣方左右扶將,急試刀圭,以此情理,已無離舍供職之望,而況臣見差宗廟春享大祭終獻官之任,日已報申,淸齋無路,玆不得不疾聲號龥,伏願聖慈,俯賜矜諒,見差享官,卽速變通,臣所帶銓銜,亦命刊削,仍治臣瀆擾之罪,以便救護,以肅朝綱,千萬幸甚。臣無任云云。答曰,省疏具悉。疏辭,許令該曹付標。
宋銓,以賑恤廳言啓曰,口傳下敎內,近日輪行之疾,以朝官見之,民間可知,漢城府郞官發牌,使之知委於五部,其中至貧無依之類,一一抄出,而比常時稍優,別單書入,不待啓下,先令賑廳題給葬埋之資,部官擧行之勤慢,自廟堂,各別察飭事,命下矣。謹依下敎,這這報來之意,申飭漢城府矣。自該府,先有枚報,故西部幼學李鎔,錢三兩布二疋,李召史·李召史·尹召史,良人咸大得·崔始興,朴召史,各錢二兩布一疋,南部宋氏,錢三兩布二疋,良人金順才,安召史,鄭漢柱,各錢二兩布一疋,北部幼學李允萬·金氏,各錢三兩布二疋,劉召史,良人林大榮,林大榮女,金召史·曺召史,各錢二兩布一疋,合錢四十兩布二十二疋,題給之意,敢啓。傳曰,知道。
宋銓,以賑恤廳言啓曰,漢城府牒報據,西部田氏錢三兩布二疋,良人金福晩·金快得,各錢二兩布一疋,合錢七兩布四疋,題給之意,敢啓。傳曰,知道。
宋銓,以賑恤廳言啓曰,漢城府牒報據,中部閑良宋明海,金召史,良人李八同·崔春成,金召史,各錢二兩布一疋,東部金氏,錢三兩布二疋,出身金萬宗,良人金世云·李貴奉,鄭召史,各錢二兩布一疋,西部前縣監鄭雲達,錢三兩布二疋,良人高海景,李召史,各錢二兩布一疋,南部良人金春成·金大福·安氏·金氏,各錢二兩布一疋,合錢三十六兩布十九疋,題給之意,敢啓。傳曰,知道。
南部良人林世輝·金纖伊,各錢二兩布一疋,合錢四兩布二疋,題給之意,敢啓。傳曰,知道。
宋銓,以賑恤廳言啓曰,漢城府牒報據,中部良人安聖得·尹得衡·金召史·梁召史,各錢二兩布一疋,西部幼學權中賢,錢三兩布二疋,金召史,錢二兩布一疋,南部良人李昌世,陳召史,各錢二兩布一疋,合錢十七兩布九疋,題給之意,敢啓。傳曰,知道。
己未正月初七日辰時,上御便殿。禮房承旨入侍時,行都承旨徐龍輔,假注書李弘謙,記注官金景煥·承膺祚,以次進伏訖。龍輔曰,夜間聖體調攝,若何?上曰,益勝矣。上曰,近日閭里所聞,何如?龍輔曰,次次有乾淨之漸矣。上曰,提調明日,不必入來,此意預爲通知也。龍輔曰,臣向聞提調言,則舟橋之役,尙不始云,非但船人輩,多有病故,外營軍制,尙未釐正,今姑徐徐始役,似好,故臣以此爲言矣。上曰,姑勿始役之意,分付,好矣。仍命退,承史以次退出。
上在昌德宮。停常參·經筵。
李書九,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金履翼啓曰,大司憲李城輔,掌令洪,持平鄭宗魯在外,執義柳畊差祭,掌令玄重祚病不進,持平南惠寬未肅拜,監察茶時之意,敢啓。傳曰,知道。
李書九啓曰,御營廳將官來言,今日本廳軍兵日次私習云矣,敢啓。傳曰,知道。
傳于徐龍輔曰,都承旨入侍。
備忘記,尙州營將李烷,安義僉使金鳳斗,下直,各長弓一張,長箭一部,片箭一部,筒兒一箇賜給。
徐龍輔啓曰,卒奉朝賀金鍾秀家,遣近侍致吊事,禮曹單子啓下矣,何承旨進去乎?敢稟。傳曰,時任承旨差祭外,皆是坐直,楊州牧使,假承旨差下,使之進去。
傳于徐龍輔曰,金奉朝賀又逝矣,所謂伊人,惻傷何及?記昔三十年前宮筵一語,遂契曠千之遭逢,而慨然以義理自許,之死靡悔,仗遇巷之殊眷,記當時之宿望,掌二銓綰五營,爰登黃閣,仍歸綠墅,雖中間風霜之百變,夷險一節,輿人爲之謳誦,居家而孝,處官而廉,環顧廷中,受知最先,而今不可以復見矣。致吊恤孤,當自內閣,按例擧行,而第四日,遣閣臣致祭,祭文,當親綴,祿俸限三年輸送,仍令本家卽速撰狀,送之弘文館,議諡事,分付。
傳于宋銓曰,獻官中正卿乏人,尙未改付標,判尹許遞,前望單子入之,待下批牌招察任,仍改付標,使之齋宿。
漢城判尹前望單子入之,李鼎運落點。
傳于金履翼曰,保放時囚,姑放。
傳于徐龍輔曰,發遣吏郞,諸執事淸齋與否,摘奸以來。
傳于宋銓曰,政官牌招開政。
傳于宋銓曰,昨因吏曹參判辭疏,旣言少間,因以多日齋宿爲難强,則批答,只當以享官付標書下,而混書救護云,批答改書出政牌,依例出之。
金履翼啓曰,漢城判尹李鼎運牌不進推考傳旨,今方捧入,而齋宿命下之後,如是違牌,事甚未安,更卽牌招,何如?傳曰,允。
有政。吏批,判書金華鎭受由,參判李益運進,參議未差,左副承旨宋銓進。啓曰,判書金華鎭受由,參議未差,小臣獨政未安,何以爲之?敢稟。傳曰,仍爲之。以李敬參爲正言,李顯默爲軍資正,徐邁修爲內贍提調,金華鎭爲惠民提調,權爲典牲提調,金憙爲內資提調,南公轍爲同春秋,尹命烈爲兵曹正郞,朴民淳爲工曹佐郞,黃瑗爲社稷令,宋時淵爲濟用判官,金元默爲惠陵令,丁藎祖爲監察,朴宗羽爲司僕主簿,洪百淳爲內資主簿,閔令儒爲掌樂主簿,趙學春爲司饔直長,尹象基爲禁府都事,李南圭爲崇陵別檢,尹弼秉爲江原監司,李觀城爲抱川縣監,許習爲召村察訪,仁川府使單黃運祚仍任事,承傳,生員李邦壽,今加通政,侍從臣前持平李安默父加資事,承傳,顯隆園令韓弘裕,社稷令李英紹,相換,顯隆園令趙鎭完,工曹正郞尹光孚相換,社稷令韓弘裕,監察尹致猷相換,宗廟令尹覺基,司僕主簿洪樂莘相換。
傳于宋銓曰,今日政新除授監司·守令,當日辭朝。
以兵批,政官書啓,傳于李書九曰,參判·參議許遞,今日政差出。兵批,判書李時秀病,參判李魯述病,參議閔昌爀未肅拜,參知李祉永入直進,行左承旨李書九進。副護軍李邦壽,副司果尹行醇,竝單付,江原道兵馬水軍節度使單尹弼秉。
吏批,再政。以申耆爲戶曹參判,李魯述爲兵曹參判,睦萬中爲右尹,閔昌爀爲兵曹參議,權裕爲同經筵,閔台爀爲同春秋,李翊永爲戶曹正郞,柳詢爲尙衣僉正,韓啓翼爲齊陵令,李享保爲禁府都事,承憲祖爲司宰主簿,朴察遠爲典籍,李永翼爲西部都事,徐鐸修爲南部都事,李之受·李魯謙爲童蒙敎官,李漢德爲康陵參奉,趙觀基爲宣陵參奉,成海運爲典獄參奉,朴鍾淳爲高山察訪。
兵批,再政。上護軍金文淳單付。
備忘記,江原監司尹弼秉下直,長弓一張,長箭一部賜給。
宋銓,以吏批言啓曰,本曹郞官四員內,正郞李弘達·沈普永,佐郞李東萬,俱以身病猝重,佐郞黃基天,以抄啓文臣,除本仕,今日省記,無以入呈,竝改差,其代口傳擬入之意,敢啓。傳曰,知道。
吏曹口傳政事,以李東宇·鄭彦仁爲吏曹正郞,崔禧延·李顯秀爲佐郞。
徐龍輔,以禮曹言啓曰,五禮儀,大臣之喪,自上有擧哀之節,而取考謄錄,則或因特敎擧行矣。宗廟春享大祭齋戒相値,不得循例,取稟之意,敢啓。傳曰,知道。
李書九,以司僕寺一二提調意啓曰,本寺兼內乘李海愚,遭其母喪矣,其代,卽令該曹口傳差出,何如?傳曰,允。
兵曹口傳政事,以李溏爲內乘。
李書九,以都摠府言啓曰,臣等來詣中日廳,方爲試射之際,停朝市相値,不得爲之之意,敢啓。傳曰,知道。
李書九,以備邊司言啓曰,南原幼學許耊所陳冊子,有草記回啓之命矣,取見其冊子,則其一依皇明朝魚鱗圖,改量田地,卜數多寡,從上中下三品,以爲正式,俾無濫徵事也。改量之政,不容少緩,而中外之論,每以人才之不古,至今因循,然古之量田亦未必盡善盡美,故以今諸道各邑言之,同一土品,而東西之面輕重顯殊者,蓋由於舊量之失實,綱領旣正,則些小得失,不害其爲大同之仁政,天下萬事,亦在乎爲之而已,稍待秋事之登熟,無論改量與査陳,作一規模,斷以行之。其一,兵政之簽,分點於遊手,而使無橫侵於農民,不違時而勤其農業事也。遊手之禁,自三代已然,導之以各養其老,各育其孥,各衣其夫而已,惟其制置之方,必先於分田制産,則溯源之政,雖難一朝講成,若其救末之道,今此所陳,不爲無見,凡人之情,未見切己之苦,則自然惰肢之歸,是故唐之庸調,最稱近古,而之南之北,無所逃役,各安其分,不敢爲趨避之計也。爲官之要,在於知民數,苟使守令,瞭然於此,知其爲遊手,則雖一家多丁,一倂簽額,此邑如此,彼邑如此,農戶疊苦之弊,自可漸祛,而調庸之法,實不外是矣,此誠必可行之說,而其歸則在於守令之得人,考績之嚴明,爲先以此分付道臣。其一,賤其商貴其農,如漢代之宴飮坐次,先農而後商事也。言實有稽,事關移風,而遽然令下,責其抑末,則徒惹鬧端,反有農商俱病之慮,始俟大小民人,洞知朝家貴農賤商之本意,以爲漸磨易俗之地。其一,養其樹木,禁其侵伐,則陵谷不崩破,而田地無川覆之患事也。王政孰大於此,而年前朝飭之後,諸道所報,便成文具,此必自官倡之然後,民自成俗,不令而從,有非言語科條之所可强行也。令諸道道臣,每年以道內守令中,着意養木,鬱然有效者,一二人,登聞于朝,以爲參考他績,拔例調用,恐爲勸戒之一助。其一,禁其侈風,則庶幾阜財而務農事也。上行下效,的然之理,紋緞之申禁,髢䯻之痛祛,御供器皿之不用甲燔,朝士衣章之抑其便巧,何莫非導俗之至意,而大小恬嬉,尙未丕變,是誠廟堂之罪,何責乎民?先自臣等,交相戒飭。其一,勸農之事也。當此三南設賑之時,地部經用,比前大縮,有司之臣,自當節省之不暇,而所陳誠好,更加申飭。其一,八路諸堰,特命守臣預爲堤築,時考勤慢事也。纔已行會,第觀來頭勤慢。其一,賑窮勸農,激勵富室,召募納米,損有餘補不足,隨便賑濟,則流散之民,庶幾安集,服其田力其穡事也。勸分之弊,反歸於貧富俱困,故飭禁之令,蓋非獲已,而若其自出義氣,或濟活宗族,或賙恤隣里,惟在其人之如何。其一,糶散之際,力農之民,恃其族里,廣取糴米,禁其徵族徵里,則田野日闢,民無惰農事也。隣族之弊,專由於分糶之不精不均,雖以今之糴弊之多端,吏苟良矣,則歉猶晏如,吏或非良,則豐亦騷擾,向於三道請賑之啓,以還政一事,附陳於覆啓,而行會嗣後考察,自有按廉之行。其一,當此失稔之日,少節國家之冗費,特減明春田家卜稅之半,則八域生靈,樂趁田功事也。地部今年收租,不過八九萬石,而諸路給災,恰爲十萬結,論以畓摠,過於減田租之半矣,少遇歉歲,大率如此,雖謂之比歲減租,可也。凡係冗費,一切裁減,則以今收租之數,更難議到於減租,此則遐鄕之人,未量裏面而然也,置之。其一,一民之身,有身役·結役·戶役·軍役,又有族黨逋欠之役,分其役於閑遊之人事也。身役·結役·戶役,卽是租庸調之遺意,則軍役卽在其中,而旣曰身役,又曰軍役,似由於辭未達意,而至於族黨替徵之逋,無論還逋與身米布之替徵,俱係法外,而遊手分役一事,已爲論列於第二條。其一,南原等七邑田稅,納於聖堂浦,而本浦貿米之民,要結監色,退米執錢,以其所貿米充納,而米一石時直,四五兩,則稅米執錢,必至七八兩,轉成苦弊,依前捧米,而勿復執錢,則亦一勸農之先務事也。該倉執錢之弊,前後申飭,不啻申嚴,而所陳如此,道臣其可曰不知乎?今年又有此弊,則屬邑守令,卽報巡營,以爲論勘捧稅差員之地,道臣匿不以聞,則自廟堂,論勘道臣,其一內需司田地,在於南原後坪,而每卜稅,正租七升矣。近年以來,導掌收稅者,漸次加捧,一卜稅至於一斗三升,當此歉年,計其一卜所納,則三倍於正供,以是之故,作農於其坪者,或棄而不耕,依前捧稅,則庶無濫徵惰農之弊事也。導掌濫雜之弊,飭禁截嚴,且當災年,則無論某衙門,許令本道從實執稅,朝家德意,靡不用極,而今此漸次加捧之說,極爲可駭。令道臣詳査,果有內司應納外,比前加捧之事,論報本司,以爲該導掌移法司嚴刑照律之地,何如?傳曰,允。此三人,本道中首先應旨者,須有用其言之實蹟,可作諸人之興勸,量田一事,待稍豐決意試之,自廟堂,更加臨時提飭,民俗之後農先商者,莫非勸農不若昔所致,先從南原一邑,始自今,東作守令,躬執田畯之勞,而邑中士夫,擇其可合者,定爲勸農之官,期於竭誠考課,俾有實效,除却多少說話,禁侈風,卽要務之要務,莫曰恬嬉之難改,上自御用,以及卿等,一事二事,今日明日,惟以反於侈者,一念慥慥,隨處留意,則日計月計之有餘,必有歲計之所得,飭諭之歸於言敎,何責于人乎?下民雖無知,亦且至神,則不卽率敎,由於不見信之致,在於朝家,益加勉勵之如何,減田租事,昨年本道尤甚,畿邑之停退大同,欲寓停租半之意,其時若有實效,此儒,寧或不聞,而有是語乎?南原等七邑,聖當納爲弊一款,寧有如許紀綱乎?今年則發遣備郞,摘奸捧稅差員,隨現痛繩,內司䆃掌事,尤爲痛惡,爲先自本司,嚴査內需司草記,而一邊知委該道,依草記,另査嚴刑照律後狀聞事,分付,可也。
李書九,以備邊司言啓曰,南原幼學張炊應所陳冊子,有草記回啓之命矣。取見其冊子,則其一,池之潤早,在於貯水之深淺,竝爲修築事也。堤堰修築,已爲行會。其一,相土宜播其種事也。相土播種,向下綸音,有所提諭,大小民人中,如有通曉自得之人,則可以興起慕效,姑難以某土某種,分而爲言,有若條令者然,置之。其一,農器中水車役車,尤緊於農功,而其中役車,則可用獨輪車事也。水車之制,非謂無其理也,非謂無其效也,非謂無其法也。第念其制巧而其費多,制巧也,故有非庸匠之可造,費多也,故有非凡戶之可辦,此我東所以未嘗昧其制而不能興其利也。說者,以爲中國之所用者,何處不可云,而中國之匠巧而工,中國之財豐而裕,自其至貧者而觀之,則無異於我國之貧民,而自其稍饒者觀之,則其爲資産,不啻千萬於我國之饒戶,故一車成而衆效,一村作而萬戶應,此所以造之易而行之廣也。今欲試之於諸道,則必也營邑合力,然後可造一二車,而後來者,亦必繼而無替,可以若干坪食效,而大小民人之轉相模倣,萬無其道,非不知其利也,力不足也,勢不逮也。至於役車,土俗各異,亦非可以發令而行之者,置之。其一,湖南改量久曠,田地不均,賦稅不平也。改量之政,已陳於他覆啓,而待年豐稟定擧行。其一,茂朱·順天之間,淘金者絡繹,農夫益解,一切禁斷,則遊食之徒,自然歸農事也。採金之禁,法典本嚴,害農之事,亦莫甚於此,各別痛禁之意,嚴飭道臣。其一,耕之以時,播之以時,耘之以時,則農無不熟事也。無失其時,農政之大關,而近來諸道,旣無興作,則雖無自官奪時之慮,種糧之難辦,牛犁之未具,無非失時之端,守令之着意勸課,一如抄飢之不敢放心,則雖中才以下,必不使一境之內,坐於無力而失時矣。課農,旣爲考績之首,而無失其時,又爲課農之本,此雖人人所知之常談,許多農政,盡係於此,令道臣無或循例看過,凡對守令,以諭以飭,俾知如此之爲治,最不如此之爲溺職,何如?傳曰,允。其中農時之詳陳,儘有意見,其云雨水翻麻田,驚蟄備農器,春分耕早稻,淸明耕早黍,穀雨造鋤,立夏耕水荏,芒種收苧麻,夏至收秋牟,立秋耕蕎麥,處暑獲早稻,必先時翻耕,先時滀水,亦趁時移秧,趁時耘耔,移秧之過二十日後,卽初耘,初耘之過十三日後再耘,再耘之過十五日後三耘,則奄觀銍艾矣。若違此時,則欲助苗長,其可得乎云者,其所爲說,擺脫科臼,質實可喜,且以鋤鉫耘耔之經歷,一一條陳,令該邑倅別差保介之任,考其秋成後,勤慢報營後狀聞事,分付道臣,可也。
李書九,以備邊司言啓曰,南原幼學許顥所陳冊子,有草記回啓之命矣。取見其冊子,則其一,興水功,莫如用水車事也。已陳於張炊所陳覆啓,置之。其一,相其土品之宜,播其早晩之種事也。其一,農器待時以用事也。其一,改量一款,勸農之急務事也。或別無指論,或已陳於他覆啓,置之。其一,限十年禁屠,則牛不價高,耕不失時事也。禁屠自是法典,近來諸道,頗加申嚴,數年之間,幾無無犢之家云,農家之利,熟大於此,而此乃金石之令典,則別無年限之可論,京外按法之臣,自當遵而勿失。其一,沃壤之在於川邊者,預爲修築事也。川邊田畓之爲之堤坊,其爲急務,與堤堰無異,雖不更煩關飭,營邑,自可以一體修築,以此分付,何如?傳曰,允。農牛之無得屠宰,自來有金石之典,而近見說弊諸疏,禁屠不以其道,貽羞多端,豈非營邑之恥?此後繡行,當自如許之弊考察,而不許轉相賣買,亦豈便民之政乎?卿等,先從本道嚴飭,俾有知戢之實效,可也。
李書九,以御營廳言啓曰,本廳把摠朴祥煥,身病甚重,勢難察任,改差,何如?傳曰,允。
敎江原監司尹弼秉書。王若曰,比西京二千石,最重方面之權,按東關卄六州,特推簡心之眷,畀以旬宣之責,往哉日出之鄕,惟卿,挺然其姿,介乎有守,文華藹蔚,粵自黌庭遊藝之時,才識綜明,久廁銀臺視草之列,萊府掌鎖鑰之任,島酋亦誦其姓名,秋曹按簿牒之煩,都民咸服其綜理,內外歷試之已久,聲績稔聞,文學政事之俱優,望實兼備,眷玆東維重臬,實是上游名區,當五路舟車之衝,咽喉關嶺,跨二江屛翰之勢,股肱拜畿,同靑州産鹽之鄕,峒戶浦村之無不受病,類浙府課茶之利,吏海商之從而舞奸,嗟頻年水旱之災,式至今而相仍,顧一路懷保之責,誰與我而共憂,玆授卿以江原道觀察使兼兵馬水軍節度使巡察使原州牧使,卿其祗服寵命,益殫良猷,旌節春巡,宜先勸課之政,海嶠風動,益思澄淸之規,山氓海夫,可憐板屋之生理,蔘政松弊,宜責臬司之矯救,束薪規模,廉謹已著於恒日,憩棠治化,奉揚專在於觀風,於戲,丹誥載宣,予雖紓東顧之慮,靑瑣遠隔,卿應切北望之思,仙嶽之風景遙望,莫託潘孟陽遊山之勝,沿海之民瘼滋甚,須勉張益州整器之方,往惟欽哉。行且召矣,故玆敎示,想宜知悉。知製敎沈奎魯製進
己未正月初八日辰時,上御便殿。都承旨入侍時,行都承旨徐龍輔,假注書趙璜鎭,記注官車信用·金景煥,以次進伏訖。上曰,吏曹參判牌去來催促以入,可也。賤臣承命出傳。仍命退,承史以次退出。
上在昌德宮。停常參·經筵。
徐龍輔啓曰,臣依定式,進詣香室,奉審香祝樻·祝板·袱子則精潔之意,敢啓。傳曰,知道。
傳于徐龍輔曰,都承旨入侍。
傳于李書九曰,戶·禮換房。
傳于沈象奎曰,禮房承旨,馳詣宗廟·永寧殿,奉審摘奸以來。
沈象奎啓曰,臣敬奉聖敎,馳詣宗廟尊所,奉審則無頉,祭物·祭器·祭井,看審則精潔,諸執事進排官及佾舞工人摘奸則無頉。仍詣永寧殿尊所,奉審則無頉,祭物·祭器·祭井,看審則精潔,諸執事·進排官及佾舞工人,摘奸則無頉,臣則仍留享所,待將事修掃後復命之意,敢啓。傳曰,知道。
李書九,以兵曹言啓曰,五衛將多有身病猝重,四所入直,無以分排,忠壯衛將三員內,一員未差,二員亦以身病,不得入直,以忠翊衛將替直,宿衛番次,極爲苟艱,五衛將高雲瑞·沈益希·姜廷一·朴履煥·李宅觀,忠壯衛將朴良新·許鍰,竝改差,其代及未差之代,口傳差出,以爲推移入直之地,何如?傳曰,允。
兵曹口傳政事,以金得海·趙雲衢·洪聖禧·趙命鎭·李顯昌爲五衛將,張東源·李文協·柳載河爲忠壯將。
以忠淸監司李泰永狀啓,無論還上軍餉,量宜移轉,儲置用餘條,亦爲從便改色事,傳于沈象奎曰,依狀請施行事,分付。
李書九,以摠戎廳言啓曰,謹稽兵曹草記批旨,西平君橈庶子李益顯,招見後,從其所願,本廳經理軍官,爲先加設差定,而待窠陞實之意,敢啓。傳曰,知道。陞實後草記,可也。
李書九,以義禁府言啓曰,江原道淮陽府定配罪人尹師國,金化縣定配罪人沈晉賢,金城縣定配罪人李勉兢等,竝放送事,承傳啓下矣。尹師國·沈晉賢·李勉兢等,放送事,分付該道道臣之意,敢啓。傳曰,知道。
李書九,以賑恤廳言啓曰,漢城府牒報據,中部幼學金燾,錢三兩布二疋,尹召史·韓召史,各錢二兩布一疋,東部幼學李昌老·金瑀,各錢三兩布二疋,柳召史·李召史·陳召史·鄭召史·梁召史·奇召史·盧召史,出身金胤世,良人金仁澤·尹徵·鄭老味·權大云·韓興奎·金光佑·金澤潤,各錢二兩布一疋,西部張氏,錢三兩布二疋,李召史,良人安順奉·池金,各錢二兩布一疋,南部幼學金處俊·鄭氏,各錢三兩布二疋,金召史·金召史·安召史·洪召史·朴召史·金召史·金召史,閑良金彬,良人金泰人,各錢二兩布一疋,北部前縣監李默運,前五衛將金昊吉,幼學曺順亨,各錢三兩布二疋,趙召史,良人姜得甫,盲人金麗弘,各錢二兩布一疋,合錢九十一兩布五十疋,題給之意,敢啓。傳曰,知道。
李書九,以賑恤廳言啓曰,漢城府牒報據,西部李氏,錢三兩布二疋,良人崔世光·金串伯,各錢二兩布一疋,南部獨女晉召史·馬召史·李召史·劉召史,良人高甲得·崔世雄·金鼎九,各錢二兩布一疋,北部全氏寡女朴氏·崔氏,幼學趙翼采,各錢三兩布二疋,良人朴甲金·安成秋·崔乎乙男,閑良朴眞齡·田龍伊,獨女金召史,良女金召史,各錢二兩布一疋,合錢四十七兩布二十六疋,題給之意,敢啓。傳曰,知道。
己未正月初九日辰時,上御便殿。都承旨入侍時,行都承旨徐龍輔,假注書李弘謙,記注官金景煥·承膺祚,以次進伏訖。龍輔曰,日間聖體,若何?上曰,今則夬勝矣。龍輔曰,明日宗廟春享大祭,承旨當進詣監祭,而坐直外,皆差祭,無以變通,何以爲之乎?上曰,坐直二員中,同副進去,永寧殿則史官李弘謙進去,可也。命書榻敎曰,或是篤老,或有老親,關東前道臣被謫人,竝放送。又命書榻敎曰,改差,五衛將·忠壯將,令該曹口傳差代。命退,承史以次退出。
上在昌德宮。停常參·經筵。
藥房提調臣金文淳,行左承旨臣李書九啓曰,伏未審日間,聖體調攝,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿調攝中氣候,何如?惠慶宮調攝中氣候,何如?臣等不任區區伏慮,敢來問安。竝此仰稟。傳曰,知道。慈殿·慈宮氣候差勝,卿等不必入侍矣。王大妃殿·惠慶宮·中宮殿,藥房口傳問安。傳曰,知道。
李書九啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
傳于沈象奎曰,禮房承旨入侍。
傳于李書九曰,左承旨入侍。
承旨前望單子入之,閔台爀·鄭尙愚落點。
有政。吏批,行判書金華鎭受由,參判李益運進,參議未差,右承旨宋銓進。啓曰,判書金華鎭受由,參議未差,小臣獨政未安,何以爲之?敢稟。傳曰,仍爲之。以金履翼爲兵曹參判,沈基泰爲工曹參判,金祖淳爲刑曹參議,李是釬爲戶曹佐郞,尹孝寬爲禮曹佐郞,朴彝源爲監察,趙學春爲活人別提,閔昌爀爲驪州牧使,尹致猷爲歙谷縣令,崔祥岳爲康翎縣監,廣州留守單徐鼎修,洪聖淵爲同敦寧,吳泰賢爲兵曹參議,閔斗爀爲社稷令,崔熽爲禁府都事,宋啓幹爲司饔直長,洪晩榮爲北部都事,朴大圭爲章陵參奉。
兵批,判書李時秀病,參判·參議未差,參知李祉永入直進,右副承旨李翊模進。以洪檍爲上護軍,徐龍輔·金履翼·洪聖淵爲護軍,金載翼爲副護軍,李舒永·尹弘心爲副司果,兼南漢守禦使徐鼎修。
吏曹口傳政事,兵曹參議李祉永,參知吳泰賢。
傳于宋銓曰,銓堂之苟簡,莫如近日,判堂勢難行公,未肅拜判書許遞,前望單子入之,吏書判書前望單子入之,金載瓚落點。
傳于李翊模曰,未肅拜漢城府堂上許遞,前望單子入之,待下批,待開門,牌招察任,各部官中,如未行公之人,令漢城府這卽草記,變通差代,以爲依筵敎各別盡心擧行之地,部官中,有實病或年老人,亦爲草記,他司口傳換差。
漢城府堂上前望單子入之,申耆落點。
李書九,以兵曹言啓曰,昨日新除授五衛將·忠壯衛將,或在外,或犯染,該廳番次,分排無路,五衛將金得海·趙命鎭·洪聖禧·趙雲衢·李顯昌,忠壯衛將張東源·柳載河,竝改差,其代,口傳差出,以爲推移入直之地,何如?傳曰,允。
兵曹口傳政事,以徐有鳳·朴基爀·權煥·金漢健·邊鎬爲五衛將,閔修顯·李遇爲忠壯將。
李書九,以壯勇〈營〉言啓曰,本營牙兵等,私獵於漢江越邊矣。中虎一頭,捉得封進,而捉虎軍姓名,別單書入之意,敢啓。傳曰,知道。
李書九,以御營廳言啓曰,去夜初更量,黃橋近處,武藝別監李春燁,犯夜被捉於本廳巡邏將卒處,而係是掖屬,不敢擅便,何以爲之?敢啓。傳曰,以近者民間貌樣,有何景況,醉酒犯夜乎?可謂亂民,掖隷爲先除名,出給卿處,區處,可也。
李書九,以備邊司言啓曰,固城縣監韓興裕上疏批旨內,爾疏近來諸疏中,最精約,條條有理,皆非空言之無當者,前期辛勤求言,一例泛應而已,則其爲欠誠,不獨在於爾等之隨衆備例,此疏,令廟堂別爲看詳,粘尾草記稟處,以爲措之實用之地事,命下矣。取見其疏本,則其一,本縣民戶,摠爲九千七百五戶,而轅門內五千七十餘戶,統營主之,轅門外四千六百餘戶,本邑主之,而五鎭堡三驛村,千餘戶又爲不屬於本縣,則本縣所管,只是三千戶,而除儒鄕吏校下戶,實民不過爲二千戶內外,正軍摠數,則爲六千四百五十名,其他良役實摠外役同軍伍者,又屢百,以二千戶之民,充近七千軍丁,安得無疊役黃白之冤乎?彌勅山烽燧監考,爲弊甚大,烽軍皆以山下居民塡額,而獨監考六十名,移定於轅門外,戰船能櫓軍排定者,見今本縣所在八十二名,亦係約條之外,監考則依烽軍例,充定於彌勒之下,櫓軍則一從營案付,移屬於轅門之內,本縣沿海二面,處在鎭海縣,統營屬倉浦之境,而良丁之募入倉屬者,今爲四十七名,倉屬募軍,已是法外,越募固城,尤無所據,一切痛革事也。烽燧監考及戰船櫓軍之定於轅門之外者,推以事理,必是中間創行,而營邑不欲相較,流弊至今因循,大抵本邑之於統營,便同巡營之於地方官,而兵民之政,所管各異,營邑之情,親疎不同,此所以巡營地方之邑,民弊差輕,統營地方之邑,軍瘼反甚也。今此所陳,該營則必以爲難便,而此等處,只當論事理之如何,不必更問該營,徒煩往復,依所請施行之意,分付,至於沿海二面之爲鎭海統倉屬之越境募入,尤係法外,亦爲依施之意,嚴飭統營。其一,統親兵之散在咸陽等二十二邑者,合爲十六哨,遠道赴操,所費不些,較諸布軍,不啻倍蓰,況此軍設置,將以朝令而夕發,今若以上道之親兵,專管於本縣,本縣之布軍,移送於上道,亦不外於魚鱗作隊之法。且下納軍,卽統營納防布軍,而與上納軍保,同一布役也。沿海之上納者,換作營納,則情費頓減,近嶺之下納者,移定京納,則道里相當,下詢廟堂及藩帥臣,亟許變通事也。遠道親兵之換以本縣納布,近嶺統納之換以沿海上納,可謂彼此兩便,而與山沿水陸軍互換之論,同一其意也。宜無利病之可疑,而水陸軍換定,每多藩閫參差之論,已自百年以前,或暫試旋罷,或寢而不行,此亦難保其無一掣礙之端,關問道帥臣,各具意見,狀聞後稟處。其一,濟民倉漕稅錢,月令載錄之數,爲五千三百餘兩,而只是流來虛簿,如非鬼錄,俱無指徵,蓋此錢,創自癸未,歲徵十二兩船稅,年年添利,或移送萊府,或取用船裝,到今用遺在實數,猶至此多,若過今年,則又將加千餘金矣,泗川之漕錢,亦此類也。沿海諸邑之弊,可推而知,莫重公貨,一向抛置,殊非立法之意,莫如停利而少紓,限年而勿迫,隨力隨捧,歲以千金爲準,移作還穀及有需用還作本色,以了積逋,以救宿弊事也。北漕船設置,意非不美,而近來北關之船,漸熟於駕海,南沿兵防之船,亦可以運穀,雖以年前北運已事言之,他船居多,所謂北漕船,無甚得力,漕錢之弊,則疏中所論,無一差爽,而向因泗川事,以限年收捧覆啓,仍以他邑漕錢之一體擧行,形止報來之意,措辭行會,待其報來,作穀與以錢儲留間,指一稟處。其一,大同木步兵布,色麤而升疎,一疋之直難以售二兩,故軍民之上納者,願納本色,邇來點退之弊出,而升尺隨加,情債日增,民情不願納布,惟願代錢,砲保最云苦重,所納一疋,竝雜費恰過三兩五六錢,而他衙門所納,無非此類,軍門所需,有難全數代捧,而至於土非産木之邑,倂許以錢代布事也。大同木及各衙門上納木品,自有法典之升尺,無容他意,而各邑說弊,無不在此,雖一倂純錢,民必曰便,況於土非産木之邑乎?第念前後或許以錢,或許以布之邑,莫非出於量土宜寬民力之意,今又次次加許以純錢,令年許一邑,明年許一邑,互相援據,作爲欛柄,則以今頹惰之俗,恐無紡績之民,轉致無木而後已,是則意本爲民而反爲民害者,恐莫大於此,亦豈不違於古人取布帛捨錢貨之議乎?今姑置之。其一,諸驛乘馹之法,雖有路文草料者,必以馬牌爲準而後,始乃許乘,今則不然。覓騎私行,加數濫把,只以草料,輒令責立,勢將絶站,諸道各營之分置馬牌,蓋出於重傳命嚴防限,今若一遵古式,必以馬牌施行,則自無濫騎之患事也。驛路之必以馬牌爲驗,卽是法意,而只緣營閫裨校之出使無節,營上馬牌,則有時分送於進上陪持及他道出使,而或有自道內,不得不出使之處,則馬牌不足,只用草料,於是乎憑公爲私之弊,夤緣而作,而他道出使與道內出使,若令盡用馬牌,則勢又無奈,令必不行,假如營裨監賑之法,或抽栍其不勤之邑,或察形於垂畢之際,以警飭之,而近聞諸道,幾乎逐巡而分遣,裨之不足,校以替行,況可以一一帶牌乎?觀於一隅,可以反三,道臣苟存心於愛護驛路,宜從一裨一校之行,而不敢放心於造次矣。大抵驛弊之加減,專在道臣,蓋各邑之所切惡者,驛也,各閫之所越視者,驛也。其所依仰,只一巡營而已,巡營若不時時察飭,事事軫念,則驛何以爲驛乎?驛弊一事,專責道臣之外,實無良法,該倅所陳,亦不過道臣約束禁止中一事也。以此嚴飭,如有日後濫騎等雜弊之現發者,當者抵罪之外,論責道臣之意,一體分付,何如?傳曰,允。首件事,嚴飭帥臣,使之依疏請施行,後勿違越,第二件事,切勿因循,以好箇方便道理,令道臣指一狀聞,而邑名與數爻,使之後錄,第三件北漕船事,船欲勿置,況厥船之錢弊乎?無船則自當不攻自破,而先從稅錢釐正,有何不可?何時行會?尙不報司,爲先關飭,第四件事,近日諸疏,輒言木綿升品之高重者,守令之說,必有的見熟知者,任他民弊之難支,守令亦難辭其責,苟能躬檢,莫容奸僞,若有科外點退,以去就爭之,則民豈可如彼受困乎?待諸疏畢到後,卿等,別般講究,爲弊之由,與抑弊之方,論理草記,於此若不救得一分弊端,反不若初勿詢弊之爲省煩,朝家夙夜一念,未嘗暫置者,此事也,卿等亦豈忽於對揚乎?第五件事,營閫裨校濫乘之弊,寧有如許紀綱?此一款爲先添載於繡衣齎去事目,而察訪直狀啓處,申明舊典,使之隨現狀聞,萬一掩置而現發,則該察訪與道帥臣,竝施違制之律事,拔例嚴飭已關飭外諸道,一體嚴飭,可也。
李書九,以御營廳言啓曰,武藝別監李春燁,犯夜被捉草記批旨內,以近者民間貌樣,有何景況,醉酒犯夜乎?可謂亂民,掖隷爲先除名,出給卿處區處,可也事,命下矣。武藝別監李春燁,爲先降定於左邊捕盜軍士之意,敢啓。傳曰,知道。
知敦寧黃昇源疏曰,伏以,臣伏奉敦府新命,惝怳踧踖,不知所措,而適會歲朝起居之班,他不暇顧,章皇祗膺,粗伸微悃也。第臣旣無敦寧,則仍因蹲冒,有礙法例,玆敢略陳短章,仰瀆宸嚴。伏乞聖明,俯垂鑑諒,亟令選部照例遞改,以存公格,以安私分,不勝幸甚。臣無任云云。答曰,省疏具悉。疏辭,下該曹稟處。
沃川郡守呂駿永疏曰,伏以,臣才識則極其譾劣,蹤跡則至爲疎逖,晩竊科第,乾沒祿仕,榮塗進取,意想不到,迺蒙我聖上特達之簡,沐之以陶鎔之澤,置之於任使之列,六持繡斧,猥荷委寄,四載騎省,幸免譴罰,向來準職之特除,瀛館之新命,有隕自天,罔非踰分,微末賤臣,何以得此?項踵毛髮,偏被造化,死生夷險,惟期殫竭,不意外邑特補之命,又在天牌屢違之餘,恩諭鄭重於筵席,痼弊諮詢於民邑,凡有覩聞,皆許條陳以聞,臣於是,怵惕震凜,莫省攸措。噫,民依於國,國本於民,則匹夫匹婦之喜怒哀樂,皆關於王政之得失,故微服之游,在於康衢,採詩之法,列於方岳,今玆陳章之命,蓋亦古先王察俗之遺意也。生民疾苦,列邑膏肓,其將無幽而不徹,無微而不達,擧入於熙皞之域,而顧臣無似,人微識淺,且無經歷,其何以對揚盛德之萬一乎?臣庸是懼,晝夜思度,不遑寧處,凡係弊瘼,無論巨細,悉心採訪,而本郡素稱閑局,別無痼弊,量田則在於己卯而姑不至大段紊亂,還穀則不滿萬包,而亦幸無現發欠逋,軍丁之闕額,奴婢之徵族,非敢曰無之,而此惟在營邑之臣,査案充額,期於無冤而已,何敢仰煩宸聽乎?目下民憂,惟在於荒政,蓋峽農雖〈勝〉於沿野,畓穀無異於尤甚,向無朝家代播之令,則幾萬生靈,將入於涸轍之中矣。何幸蠲稅之命,勸農之擧,先期預頒,布諭坊曲,故人人樂赴,邨邨盡力,無靑者變作黃雲,愁難者擧皆歡喜,他邑他道雖未盡知,本邑所播,乃至三百三十八結之多,而秋熟而無稅,人飢而獨飽,野老邨婆,莫不含哺而歌聖澤,臣於此,北望攢手,不勝欣忭之至,然而以各穀成實者論之,則槪不免歉歲,蓋山田瘠确,所收孔廉,比之常年,十減二三,水田元摠,都不過九百七十二結零內,早移者僅爲二百五十七結零,而其餘則皆是未移晩移者耳。催科纔訖,民情轉急,方春賙賑,今已擧行,而取考災摠,則每年白徵者,爲三十八結零,故屢加査實,則壬子大水,川邊田畓,多被墊沒,而翌年勘災時,自巡營,不問虛實,直爲還起,故吏爲口實,民被實害者,與嶠南所謂癸丑還起,毫無異同,臣於昨春奉命時,迺以此事,至請査陳,則今於本邑,明知實狀,而反襲謬規,實爲死罪,故隱漏四十結,親執詳査,以充其數,列邑災摠,仍爲採問,則舊初不一千六百九十三結零外,壬子川浦沙之癸丑甲寅還起者,爲五千八結零,自壬子至今六七年之間,眞箇還實者,其數必多,而初不區別,混同責稅,故幻弄白徵,在處皆然,嶺南査陳,今未知何以究竟,而論以綜覈之政,宜無彼此之別,一番査陳,在所不已,臣旣以査陳事發端,請以田軍糴三大政及漕弊·吏弊·邸弊·雇馬等弊悉陳之。噫,田政之壞,誠極矣。十年査陳,二十年改量,卽是金石之典,而公然廢却者,今至七八十年,或百餘年之久,故量案則擧皆刓缺,田形則無不變置,守令踏驗,雖在事目,東西莫辨,新舊難知,而且況移來移去,加減乘除,有非書生之所知,則以莫重莫大之政,不可不畀之於監色之輩,而所謂監色,類多奸猾,父母妻子之所賴,酒食紙筆之所費,皆從民結中辦得,而上營勘債,京司情錢,歲增月加,則雖非奸猾者,亦歸於一套,落漏欺隱,到處同然,而反畓濫稅,續田入陳,無所不至,蓋反畓云者,卽元田之爲畓者也。庚子改量之後,老農之巧於謀食者,地形之便於引水者,無不作畓,大邑則或過千餘結,小邑則亦至三四百結,本邑改量,纔過四十年而反畓猶近四五十結,則他邑他道,可以領略,田畓之互換,雖若無損於國家,米太所捧,不啻顯殊,而此猶餘事,六等出賦,自是常典,而中間濫捧,率以高摠,則民有偏苦之歎,田不給災,亦是常規,而每於年分,混入災減,則國有兩失之弊,此豈可因循而置之乎?續田云者,卽量後之降續者也。水旱極備之時,元田·續田,何間於被災,而元田,則不許入陳,續田則猶爲懸頉,故續陳二字,便作幻弄之蹊逕,符同營吏,漫漶磨勘,外似今災,內實永頉,今年如是,明年如此,則國結之減縮,當爲幾許,新起加報,雖有定式,以此補彼,得失判異,而祇益爲奸吏藉口之資耳,凡此數者,皆是顯著易知之事,而守令不能摘發,上司一任其奸僞者,皆由於量案之不明,若使量案明白,而舊畓·反畓·元田·續田,秩然懸錄,無相混雜,則奸猾何敢售計,賦稅何至減縮乎?大抵我國之制,稅入至輕,貢案至重,一歲所入,不能當一歲之費,故自古名碩之論,皆以爲貢案則先爲釐正,田結則稍爲加斂,然後民力不困,國用有裕,此雖切至之論,以今人才,固難輕議,而今於田結之中,僞冒雜頉,若是繁多,則經費安得以不匱,經費旣匱,則民生安得以不困乎?爲今之計,惟在於査陳改量,而議者或曰,査陳雖可,改量實難,蓋積年痼弊,亟欲査正,則民結收斂,吏輩徵索之外,彼此境界,高下饒瘠,有難詳度,而畢竟無益於國,有損於民,則反不如不量之爲愈,故朝家之難愼者,政在於此,而有弊無弊,有益無益,皆在道臣·守令申飭擧行之如何耳,何可先事預憂,沁洩度日,使無限弊端,了無出場之時乎?然而此非朝令夕行之事,今以待年豐改量之意,預加飭諭於各道守令,使於元帳所付舊量摠數之中,雜頉幾何?隱漏多小,或爲摘奸,或爲査出,而浮費之措處,擧行之條件,先出意見,論報營門,察其能否,漸次施行,則人皆思礪,事當就緖,而邑奸之欺蔽者,土豪之沮戲者,先施重律,斷不饒貸,則可責其效,惟聖明垂察焉。軍丁之弊,亦極矣。額數之未充,隣族之橫徵,乃是列邑之通患,則臣何敢歷陳紛紜之說,自歸煩瀆之科哉?第究弊源,則都在於閑丁之不足,則搜括極難,則傭賃窮丏,亦編行伍,朝充而暮散,十室而九空者,勢所必至,昔在肅廟朝,收布元額,僅爲三十餘萬,而猶不勝其弊,特命査正,時則故相臣南九萬,職在中權,實主其事,各道軍案,列邑民摠,收聚京司,親執爬櫛,校生有落講之罰,忠義設査實之廳,經年閱月,嚴覈明括,屢萬虛額,僅得充數,良丁之難,自古如此,矧今刊冊所在之數,比之前日,不啻倍蓰,則其所査括,尤宜自別,而法綱則近益解弛,民習則日就巧詐,百計鑽穴,圖免身役,哀此殘民,偏被其苦,臣於年來,屢奉恩命,周行各道,則海西之校生除講,已極駭然,而關西之納錢陞鄕,有蔭閑游,尤爲弊端,故所在軍案,便成虛錄,夫陞鄕之類,固宜罰定,而尙不擧論者,未知何故,有蔭之特免身布,蓋出於激勵武士之盛意,而族屬之混入,奸民之投屬者,不一其端,莫可査實,雖稱有蔭,手不操弓,身不馳馬,椎鄙頑蠢,不及平民者,亦不納布,論以勸懲之道,合有降定之規,嶺南·湖西,卽是士夫之鄕,强班武斷,官吏慴伏,籬下之隱丁,良民之冒賤者,動至千百,而校院濫募之外,完文免役,亦無其數,春曹·勳府·宗簿·各司之不採根派行關頉役者,項背相望,此豈有限節數爻之可論者乎?營屬·官屬之私募契房,亦極夥然,故臣於大丘出道時,各廳募案,試爲考見,則厥數殆過數千,列邑所在,推此可知。噫,閑丁有限,冒頉無窮,如此奸竇,若不痛査,則雖在三十萬收布之時,尙不得充數,況此倍蓰之時乎?除番除講者,宜先査定,而隱丁冒賤,完文冒頉者及私募契房之類,竝行嚴査,施以重法,然後方有下手之地,而良役實摠,雖是不刊之典,不緊名色之如各營鎭軍官牙兵之屬,亦加商略,稍減額數,則庶有一分之益矣。六道所在選武軍官之弊,又爲難救,蓋當初定式,以閑散中家計稍裕者二萬二千五百人,抄擇充定,以收其布,此雖出於目前給代之策,閑丁之所以爲難者,政由此輩之游衣游食,抵死圖避之致耳。雖其官長,任怨力行,日日而搜括,朝朝而疤定,猶患其百般謀頉,況於事目明示區別,則積穀十餘石以上者,孰肯入於軍役哉?不惟軍役之謀避而已,歲月稍久之後,竝與軍官,羞稱其號,假托先蔭,冒稱幼學,而不與其選,則數萬身布,自歸於至殘之民,尤可痛惋者,平居閑游,自同班族,及其都試,借名冒擧,以圖直赴者,滔滔皆是,而用情之律,降定之法,莫之加焉,則何憚而不爲,何苦而納布乎?弊雖若此,而給代元數,旣難辦備,則固不可遽罷,亦不當抛置,以作逋逃之窠窟,於其節目,更加申嚴,本非士族而無所應役者及借名冒赴者,竝爲抄定於都案,而前所濫入者,移定他役,則屢萬軍額,不勞可得,惟聖明垂諒焉。糴政之弊,其來已久,千百其端,有難殫擧,則何敢以某邑某弊,張皇進說,而若論今日之巨瘼,則元會常賑之耗縮,軍門移劃之高峻,爲切至之憂,何以言之?元會尙矣,常賑設置,法意亦重,留爲水旱之備散公私之用儲置之不足,詳定之會減,皆以此添補,則其爲關係,何如,而近益耗損,殆不成樣,本郡所在,無足可論,而以道內元數言之,軍資穀之換名元會者,六千六百五十餘石,而每年加下三千餘石之尙未還報,以致各邑之虛留者,莫曉其故,若除此數,則所存者,又減其半,常賑穀則雖爲二十二萬三千二百石,牟雜穀除之,則租爲五萬八千餘石,米爲一千八百石零內,昨冬之停退代捧,今春之詳定會減,賑穀所下,又爲計除,則餘者無幾,自今以往,何以留庫,何以設賑?儲置會錄,公私例下,亦何以分排乎?此蓋各衙門之穀數甚多,而不論於停退中者,乃至十餘名色,故每年停退,不在於他衙門之穀,而惟在於元會常賑之穀,荒歲停退,此何等盛典,而均是公穀,分別彼此,豈不有斑駁之歎乎?留庫之數,自此而日縮,盡分之條,由是而歲增,官無儲置之美,民有濫受之弊,糶糴本意,豈容如此?自今伊始,更爲定式,勿論某穀,竝許停退,則事體利害,俱爲便當,而常賑米一千石,又有間年上納之例矣。此是經費所關,年例應行,則雖不可闊狹,米條都數,旣如是些略,則不得不以租準作,而災年作米,非但民弊之可念,一例輸納,無所撙節,則不出數年,必致罄竭,以公以私,宜思稱停,以此上納,移定他道,而姑待稍裕,則亦爲除弊之一端,軍門移劃,本非古制,當其減布之時,各營木邊,擧多不足,則米保折半,換作木保,米邊不足,又難充數,則以新結米及餘結米,除出三萬三千八百七十餘石,分定各道,使之直納於三軍門,而本道所納三千五百石,自外面看之,二疋則非曰不減,米代則非曰不給,若論其實,則許多民瘼,職由於此,何者?結米二斗價止五錢,則本非精舂之穀,餘結所出,亦是大同,則初非別件之物,而移劃營門,特令直納,則品色極其精好,斗斛別爲高厚,蓋營門之威令,本自嚴重,而庫色之操切,有倍他處,稅穀數包,不能當營納一包,故沿邑窮民,擧多逃避,樂歲猶然,荒年可推,其爲切骨之痛,奚止於二疋之役哉?列邑民願,皆以爲旣是給代,則輸納均廳,移送營門,少無所妨云,而各營將臣,則必曰,軍儲不可不自捧,營屬不可無聊賴,軍儲雖重,豈重於正供?營屬雖冤,豈冤於窮民?訓局料米,出自度支,而不使直納者,蓋有深意,今亦依此,恐無不可,臣於雙樹山城餉穀事,亦有一得之愚,夫本城所處,雖在都會,周廻僅止數里,人家未滿百戶,控搤別無關防之重,而所在餉穀,則米太合爲三萬四千餘包,別設中營,使之主管,設始本意,雖曰嚴重,近來居是職者,率多老病無用之人,威重不足以束濕,綜理不足以察奸,數多軍餉,一任下屬,吏逋民反,視若常例,山城校卒之至貧無依者,亦皆有數百石倉逋,而以公州一境之民言之,營還邑還之外,又添餉穀,一戶所受,少不下十數石,遠面民人,苦於受納,則行賂不受,十之六七,防納作契,長利仍分,無所不有,百弊皆作,若不及今釐正,更無着手之處矣。且以事理論之,一片孤城之內,積置三萬餘石,無關於不虞之備,而徒作奸猾之藪,以長剝割之習者,事極無謂。今於元穀中,分其折半,城中則只留一萬五六千石,而嚴其分守之法,其餘則盡爲糶糴於沿邑穀少處,存其餉名,俾作民還,則於國無所損,於民爲實惠,中軍,以年少有踐歷者,各別擇差,或以營將兼管,則近百年宿弊,可以漸蘇,惟聖明財擇焉。牙山漕倉,亦爲七邑之痼弊,何者?嶺·湖以南漕運之邑,水路截遠,險阨甚多,分其左右,屬之漕倉,一齊捧上,領運輸納,事勢固然,今此本道,則水路便近,險處無多,而五十四邑之中,作木者十四邑,站運者六邑,直納江都者一邑,賃船上納者三十一邑,則漕倉所屬,不過七邑,七邑之內,大同之別爲賃船者,爲數邑,折半作木者爲三邑,上納都數,雖因豐歉,有所增減,都不出萬餘石內外,皆令賃載,或令作木,別無損益,而旣立漕倉,則該色之操縱,船直之濫捧,遠民之稱冤,擔却一邊,朝家所費,大略說去,則漕船十二隻,十年改造,五年改槊,而改造時,則一隻會減,米爲四十八石,木爲五同,改槊時,則米爲十石,木爲十五疋,漕運時,每船料米·犒米爲一百石零,每隻漕軍四十八名,各給復二結,改造則加給一結,騎船時,又給衣資木各一疋,統計十二隻冗費,幾爲漕米十分之二,況其改造改槊,輪回擧行,無歲無之,島松許斫,雖有定數,締結山直,納賂營屬,冒禁濫斫,作板賣買,有駭聽聞,而舟漕邑永定差員之後,凡百弊瘼,姑爲闊略,因一無益之漕倉,冗費則若此,松禁則不嚴,民冤則無窮,而尙不變通者,恐未得當,臣於待罪稷山時,詳知鄰邑之形便,溫陽·天安,則皆近海邊,木川有白石浦,與貢津爲相望之地,則賃船輸納,何所掣礙,而必使移納於貢津者,可知其歸重於漕倉,而民弊多寡,水路遠近,未及詳察而然也。況今大同,皆許私載,而稅納則一定不易,同一上納,而或許或否者,有何不便之端乎?淸州·全義·燕岐等三邑,依山據野,浦口甚遠,當初之不以錢木磨鍊者,莫詳其故,大同設行時,始以折半作木,而稅穀則亦不擧論,同一賦稅,而或木或米者,亦無苟艱之弊乎?大同折半之定式,雖出於山沿區別之意,三邑形地,皆近山野,淸州一邑二十八面內,二十面則近峽,故距浦爲數百餘里,其他八面,雖稱沿江,距浦亦近一日程,全義·燕岐之出浦,亦皆如此,每當納稅之時,毋論沿峽,俱難輸穀,故民人輩,例皆齎錢貿米於浦所,倉色之執錢,浦民之防納,遠民之浮費,十倍他邑,衆口號冤,正供體重,雖難撓改,國家之所捧無別於木米,民邑之省弊,不啻於天淵,乞以此意,俯詢廟堂,毋論稅大同,溫陽等三邑,皆許賃船,淸州等三邑,亦許純木,而仍罷漕倉,則公費可除,民瘼可祛,至於賃船各邑事,亦有不可不釐正者,公私斗斛,本有定制,而近來各邑,任意造作,官斗·場斗,旣異其制,還斛·稅斛,又無定規,種種奸弊,不可殫記,而稅大同捧上之時,色吏·船漢,互相符同,於其大斛之中,又爲闊狹者,卽其伎倆,近來京江船漢執籌之後,其爲弊端,視前尤甚,蓋前日則船人之進退,都在本邑,故其所徵索,猶可禁戢,而執籌下來,則此無進退之權,彼有憑藉之弊,科外之加斂,斛上之優厚,轉相慕傚,必充意慾,又於開倉前,先或下來,討食於色吏之家,作拿於捧稅之際,全沒忌憚,惟事徵斂,此等之習,在痛戢,而稅穀裝載,雖有舟中之滲漏,京司之濫用,旣有加升,又有雜費,則此豈有不足之理,而所以致此者,斛子不均而然也。鍮斛旣難通用,木斛易爲闊狹,而爲守令者,又不能詳察較正,畢竟弊端,都歸於民,近聞洪州牧,有舌合斛子之制,大小高低,雖未目覩,上設蓋板,以之開闔,故其爲捧上,視他稍歇,民皆稱便,推此一事,亦可知其爲弊之大,而不可不亟加釐正,竝以此意,詢問有司,別定制度,嚴立科條,則生民實惠,恐莫踰此,臣之條陳者,凡爲四弊,而四弊之本,官吏是也,何者?今之官吏,古之椽屬,少習刀筆,諳練故事,挾其斗筲之才,從事錢穀之間,爲善則難,爲惡則易,故朝家所以簡取其額,定給復戶,而元惡鄕吏,別置其律者,誠以閑雜之類,不可以多聚,亦不使放縱,俾有作奸犯科之弊也。夫何近日蕩無舊制,目不知書,手不握籌者,冒避身役,皆入吏案,大邑至數三百人,小邑過八九十人,左右干托,圖占房任,公貨之偸弄,國穀之負逋,惟意所欲,看作能事,此不刊汰,則邑何以蘇弊,民何以安業?宜遵舊制,毋得增減,文筆計數,可堪吏役者外,竝爲汰定於軍役,則非特爲懲勵之方,亦必有畏愼之效矣。邸吏徵債及雇馬添載等事,雖屬瑣屑,亦係民邑痼弊,夫外邑官屬之上京者,酒食盤纏,不得不藉賴於邸人,則俱邊徵債,孰謂不可,而甲倍之不足,至於三四倍,三四倍之不足,至於十倍·二十倍,而分族侵鄰,急於公債,爲官長者,雖欲禁止,此皆京城脂滑之徒,或訴備局,或托營門,飭關星馳,號令風生,此胡大事,若是嚴督,使無辜平民,橫被其害乎?利上生利之習,固宜嚴禁,而族徵·鄰徵之弊,尤合痛懲,沿路雇馬,雖非朝家之所知,收聚民力,設廳備立者,蓋以進上之所重自別,邨民私馬,倉卒難得,故以其會減之價,出給雇廳,計息載運,卽是通行之例,而各道添載,近益苦重,列邑雇馬,無不生弊,去十一月令統營生大口進上二十一馱,來到本郡,故試爲稱量,則每馱爲四百餘斤,問其數爻,則元進上六百七十尾外,人情條七百尾,饋問條近千尾及校吏之私卜錢貫,同爲添載云,而不得馬運,乃用人夫,則自本郡至文義六十里之間,馱價不足,至於四十餘兩,其後靑魚進上時,卜物添付,亦如此例,封饋問,雖有其規,何可進上添載,以傷事體乎?此猶中路,而近聞恩津等大路所傳,則進上時所入刷馬,殆無定數,甚至於領來校吏,擦改草料,增其馱數,責出馬貰,以備情債,故各處進上,一時齊到,則勒奪牛馬,載輸以去,事之無嚴,莫此爲甚。夫進上物種,旣有定數,刷價上下,亦有其例,而以其添卜之多,各邑從其所入馱數,以報營門,轉報該廳,則自該廳,雖有冒減之法,中間幻弄,亦有其弊,故沿邑刷價之一年會減者,或至於數百石,以此論之,非止民邑之弊而已,亦遵大同事目,每一馱二百斤之外,或添私物,致入挾馬者,這這摘發,一一重勘,則庶除積弊,竝令廟堂稟處焉。殿下於賤臣,天地也,父母也,苟有所懷,何敢囁嚅,而往旣庸陋,且無知識,草草所論,或涉於陳腐,或歸於細瑣,瞻天望雲,冞增罪戾,臣無任云云。省疏具悉。本邑每年白徵三十餘結之査充,爾可謂擧職,十年査陳,二十年改量,卽金石之典,而抛置爲百年內外,受困者小民,寧不哀矜?反畓濫稅,續田入陳,爾之說弊,誠是矣。與軍政糴政之弊,竝下廟堂,粘啓稟處,而各衙門穀之不入停退,軍門移劃米之爲民痼瘼,爾言尤是,此兩條,亦令拔例消詳稟處,雙樹城餉事,聞之久矣。爾又言之,問于道臣,使之具意見狀啓,中軍擇差事,令兵判稟處牙山漕倉捧稅事,其弊可勝言哉?近於筵席,屢有提及,大抵五十四邑之中,惟七邑偏受其害,豈不無義之甚乎?此一款,與賃船各邑民弊事,必以的確矯救之方,籌坐時爛商,與附陳諸條,一一稟處。
全羅都事金夏璉疏曰,伏以,臣生長邊土,世受國恩,爲人無似,不足備數於器使之末,則以何知覺,容喙於朝廷間,便宜通變,裨益三農之事,而敬伏見前月三十日勸農綸音下者,臣雙擎百拜,不覺愚衷之自激,專昧鈇鉞之誅,敢以平日素欲言而未敢言者,猥瀆於黈纊之下,惟聖明垂察焉。伏惟大易繫辭傳曰,斲木爲耟,揉木爲耒,耒耨之利,以敎天下。又曰,刳木爲舟,剡木爲楫,舟楫之利,以濟不通,致遠以利天下,蓋以伏羲劃卦之微意觀之,耒耨之利,使天下之蒼生,勤於田畝,務玆稼穡,以濟其生之謂也。舟楫之利,亦使天下之黎民,乘木濟川,懋遷有無,以資農功之謂也,竊伏念我東方數千里之地,三面濱海,膏腴生穀之地,無非沿海之濱,瘠薄難收之田,盡是山峽之畝,惟此山峽之豐歉,雖有人力之備齊,在於雨暘之時不時,則別無預備之可論也。至若沿海之稔凶,一遇旱災,則有秋無望,此豈不在於人謀之允臧耶?臣請以預備旱之愚見言之,蓋備旱之方,莫若水車,且臣伏聞中國之民,務農之要,則冀·衮·靑·徐·荊·楊·豫七州之民,專以水車,引水灌漑,故雖或値旱災,能免大無之患者,專賴於水車引水之功云,而我東則水車之制,農家絶無知之者,非但無知之者,農民雖欲效則而制作之,水車之材,專以眞檀兩種之木,造作之故,沿海之民,辦得無路,不敢生意於水車之制用矣。以臣愚昧之淺見,有一事之農功相助兩利者,何也?今夫慈城·虞芮·閭延·茂昌四郡之幅員,洽爲七百餘里,累百年陳癈之地,連抱之木,可作車轍,舟楫,棟樑之美材,彌滿山野。且其地形,西北二面,靠于鴨綠,直注于龍川海門,況且許民起耕者,已至五年之久,而如彼可用之美材,一任抛棄,同歸於樵㸑菑畬之焚者,實爲可惜,朝家凡於爲民生財裕食之方,靡不用極,而獨於此境內養成之美材,置之等棄之地,上不爲漕船之需,下不爲水車之用者,豈非遺策之大者乎?臣愚死罪,當此春耕不遠之時,此四郡之材木,自京司主管,雖某地沿海之民,自願往取水車舟楫之材者,成給公文,各從其所願,或作水車,或造船筏,自慈城界順流而下,則至龍川海口,不過三四日之程,自龍川海口,以達于京江及三南,亦不過一旬之間,而且水車制作之法,前察訪臣李宇炯一人外,無人知之者云,臣愚死罪,自朝家,特送李宇炯于慈城界,新入民村,以其許多棄置之材,多作水車,沿海邊每州,各賜一乘,使每邑之農民,比而效之,則未滿數年,水車利農之法,遍行國中而舟楫之相資於農民者,必不少矣,此豈非農工相資之道乎?或者以爲船路通之,則江禁不無疎虞之慮云,此則有大不然者,何也?當初被我定其界限之時,指分鴨水之一半,江之北岸,彼人之船筏,無常往來,則江之南岸,我國之船路,奚獨有不通之理耶?且每年合氷之後,例自江界,以至義州,許通江邊氷路,以便人馬去來之路,則獨於解氷之後,一依我岸之船路,豈有拘礙之道乎?如或有未安之慮,則方其水車船筏流下之時,使江邊各鎭將,互相遞送,過其境內,一如三南漕船護送之例,則江禁,夫豈有疎虞之慮也哉?且古人云,一年之計莫如種穀,十年之計,莫如種樹,種穀之利,在於當年之內,種樹之利,在於十年之外,雖有其利之遲速,其爲利於農家則一也。且種樹,亦與后稷之播穀,迭爲上下,則種樹之利,與種穀之利,別無異同,可知矣。今夫畿沿及三南·兩西沿海邊數千里,大小峰巒,幾盡童濯,雖拱把之木,絶難取用,況水車舟楫之材乎?臣愚死罪,自明年爲始,沿海之地,廣長各百里爲限,一依種樹之方,淸明前十日,立冬前十日內,一齊種樹之意,嚴飭沿海邊列邑之倅,使之盛種,則十年之前後,數千里童濯之山形,可以復舊,而今此四郡之材木,足可當七十年公私之需用矣。又自明年,內〈而〉京各司,外而營列邑,凡有營作可通船路之處,則竝於此經紀而用之,切勿取用於長養之公私山,禁其斧斤,任其長養,則七十年之間,必有菀密不可勝用之效,而箇箇皆合於水車舟楫之材,則其爲沿海邊齊民之蒙利資生,豈止於家賜而人益之惠也哉?伏願聖明,勿以人微而廢言焉。臣無任云云。省疏具悉。疏辭,竝令廟堂論理稟處,俾益農政。
己未正月初十日辰時,上御便殿。左承旨入侍時,行左承旨李書九,假注書趙璜鎭,記注官金景煥·承膺祚,以次進伏訖。上曰,今日差祭,奉審諸承宣,竝虔潔將事而還乎?書九曰,將事無頉後,已盡還矣。上曰,牛禁事,左相許已有相議者乎?禁屠自是法典,而近來閭閻,輪症大熾,宜念爲民救補之方,不可無一時闊狹矣。書九曰,聖敎誠好矣。禁屠之法,固是金石之典,而至於此時,則亦不可一切膠守,若姑收禁牌,則民間貿肉之路,自可稍廣,而疾病之民,庶可賴此蘇醒矣。上曰,然則以牛禁闊狹事,卽速通議于左相,可也。仍命退,承史以次退出。
己未正月初十日午時,上御便殿。同副承旨入侍時,同副承旨沈象奎,假注書趙璜鎭,記注官金景煥·承膺祚,檢校提學鄭民始,以次進伏訖。上命書傳敎曰,廣留篤老之外,事勢亦難强使還營察任,許遞,前留守仍任。上曰,政官牌招開政,廣州留守下批。出榻敎又命書傳敎曰,未下直守令,當日辭朝。上曰,都承旨·右承旨許遞,前望單子入之,待下批牌招察任。出榻敎仍命退,諸臣以次退出。
上在昌德宮。停常參·經筵。
李書九,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
傳于李書九曰,左承旨入侍。
閔台爀,以漢城府言啓曰,傳曰,未肅拜漢城府堂上許遞,前望單子入之,待下批,待開門,牌招察任,各部官中,如未行公之人,令漢城府,這卽草記變通差代,以爲依筵敎,各別盡心,擧行之地,部官中,有實病或年老人,亦爲草記,他司口傳換差事,命下矣。東部令李義述,西部令李宗恢,俱有老病,中部都事李永老,以其親病,方在呈旬中云,東部令李義述,西部令李宗恢,令該曹,他司口傳換差,中部都事李永老,改差,何如?傳曰,允。李永老,異於他家人,他司一體相換,可也。
吏曹口傳政事,東部令李義述,社稷令閔斗爀相換,西部令李宗恢,內資主簿洪百淳相換,中部都事李永老,章陵參奉朴大圭相換。
宋銓,以吏曹言啓曰,去戊午十二月十五日,以慶尙監司李義綱,秋冬等褒貶啓本判付內,親啓下吏曹,晉州·鎭海,旣有田政邑務,就緖釐弊然後狀聞,狀聞然後差代之敎,而觀於貶題,鎭海居中,其不能釐弊可知,然則何無狀聞乎?別有疵政,弊若釐正,亦何無皁白?自本曹,關問道臣草記,可也事,命下矣。依下敎,關問該道,則卽者該道臣李義綱移文內,晉州査陳以後,田政雖得釐正,邑務尙多未了,鎭海則自是殘局,百弊俱存,年來雖有一二矯救者,未可謂頓然蘇革,則不敢以就緖,遽然登聞,故尙今遲滯,而該縣監,以九耋侍下,急於歸覲,一念圖遞,百事解弛,難期蘇弊,果爲擧論於貶題中爲辭矣。鎭海旣云,百弊俱存,難期蘇弊,則其不能留心釐革可知,且該縣監李元圭,資是嘉善,而旣置中考,依例罷職,雖以道臣言之,因特敎行會之下,該縣弊源,旣知其如是,則何不趁卽登聞?始於周歲之後,置諸中考,事甚可駭,該道臣,推考,何如?傳曰,口傳差代,待下批給馬下送,可也。
沈象奎,以禮曹言啓曰,卽接光陵令所報,則本陵六朔朔望焚香受香,在於今十三日,而參奉李光顯,身病猝重,令今方入直,受香無人云,參奉李光顯,今姑改差,其代,卽令該曹口傳差出,以爲受香之地,何如?傳曰,口傳相換,可也。
吏曹口傳政事,以李恒演爲淳昌郡守,崔履亨爲鎭海縣監,光陵參奉李光顯,假監役朴孝德相換。
吏曹口傳政事,以宋時淵爲景慕宮令。
李書九,以兵曹言啓曰,今正月十一日,武臣賓廳武經講書日次,而中日相値,不得爲之之意,敢啓。傳曰,知道。
獻納南履翼疏曰,伏以,臣本生所後家,俱有老母,無他兄弟,只臣一身,左右奉養,而居常凜綴,實無暫時離舍之暇矣。自數日以前,臣之本生母,以八耋之年,患輪行之疾,日甚一日,漸到危劇,咳喘氣促,勺水不下,間間昏窒,頃刻難保,臣晝宵扶將,方寸如灼,以此情理,詣臺供職,萬無其望,僚員不備,推移無路,玆不得不疾聲仰龥於慈覆之下。伏乞聖明,俯垂矜諒,亟命鐫削臣職,以便救護,以安私分,千萬幸甚。臣無任云云。答曰,省疏具悉。爾其勿辭救護。
閔台爀,以賑恤廳言啓曰,摘奸宣傳官金,聽傳敎分付據,中部字內流丐女人李召史處,錢一兩題給之意,敢啓。傳曰,知道。又啓曰,漢城府牒報據,中部良人李得春,錢二兩布一疋,東部閔召史·金召史,良人趙福同,各錢二兩布一疋,西部良人崔順尙·權武甲·崔尙柱·李光山·金召史·羅召史,各錢二兩布一疋,南部裵召史·金召史·李召史·高召史·李召史,烽燧軍金興大,各錢二兩布一疋,北部李氏·趙氏,各錢三兩布二疋,閑良金聲逸·卞之鍾,良人李之成,閑良張弼邦,前萬戶李廷鉉,金召史,各錢二兩布一疋,合錢五十兩布二十六疋,題給之意,敢啓。傳曰,知道。
己未正月十一日午時,上御便殿。左承旨入侍時,行左承旨李書九,假注書李弘謙,記注官金景煥·承膺祚,以次進伏訖。上曰,昨以禁屠闊狹事,有下敎矣,果卽知委乎?書九曰,依筵敎,卽爲言通矣。上曰,自前已有禁屠之法,而獨於今番,民間謂以不食肉,胃氣虛乏云者,此何故也?書九曰,此亦關民習,而如此之時,不可無闊狹,昨日下敎,實是德澤事矣。上曰,大抵近來輪症,藥則有害,而食補爲良方云,禁屠之法,自是爲民設施,而到今許屠,旣曰益利於民,則法亦不得不弛張矣。又敎曰,三南所聞,何如云耶?書九曰,昨見錦伯書,則湖西亦數日內忽熾盛云矣。命退,承史以次退出。
上在昌德宮。停常參·經筵。
鄭尙愚啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
宋銓啓曰,兵曹參判金履翼,同敦寧洪聖淵,除拜後過三日,不爲出肅,事甚未安,依定式,推考警責,仍卽牌招察任,何如?傳曰,允。
傳于李書九曰,左承旨入侍。
傳于宋銓曰,新除廣留,除拜多日,尙不出肅,使之明日辭朝。
吏曹口傳政事,景慕宮令李恒演仍任事,承傳。
宋銓,以吏曹言啓曰,昨日淳昌郡守,給馬下送事,命下矣。新除授淳昌郡守李恒演,呈狀內,矣身與前郡守徐有榘,有舅甥應避之嫌,揆以公格,不可冒赴,卽速入啓遞改云。臣之初不照檢,矇然擬入之失,不勝惶恐,而淳昌郡守李恒演,依法典改差,其代,更爲口傳備擬以入,待下批,給馬下送之意,敢啓。傳曰,然則李恒演·宋時淵,次次仍任前職,昨日首望,以陞敍承傳懸注,而越點矣,其望筒,還入,可也。
沈象奎,以禮曹言啓曰,卽接健元陵參奉·靖陵參奉·永陵令所報,六朔朔望焚香受香,在於今十四日,而健元陵令徐興輔,以其身病,尙未出肅,參奉今方入直,靖陵直長,有闕未差,參奉今方入直,永陵參奉兪漢宰,身病猝重,令今方入直,受香無人云。健元陵令徐興輔,永陵參奉兪漢宰,今姑改差,與靖陵直長有闕之代,竝令該曹口傳差出,以爲受香之地,何如?傳曰,允。徐興輔·兪漢宰,一是達城家人,一是忠文之子,而徐觀淳徑遞之後,興輔又豈可徑遞乎?兩人竝令該曹口傳相換,可也。
吏曹口傳政事,以李啓遠爲靖陵直長,健元陵令徐興輔,儀賓都事金履度相換,永陵參奉兪漢宰,童蒙敎官尹永烈相換。
李書九,以兵曹言啓曰,謹依下敎,各門及四所傳漏騎兵一百十四名等處,襦衣各一件,分給之意,敢啓。傳曰,知道。
吏曹啓目,粘連觀此知敦寧黃昇源上疏,則以爲臣旣無敦寧,仍因蹲冒,有礙法例,亟令選部照例遞改亦爲白有臥乎所,旣無敦寧,則揆以公格,似當許遞是白乎矣,重臣所帶遞仍當否,臣曹不敢擅便,上裁,何如?啓依回啓施行爲良如敎。
判尹李鼎運疏曰,伏以,臣駑駘下乘,樗櫟散材,於心百無所營,於世一無所當,已自出身之初,自分爲聖世漫浪之物,倖蒙千古不世之遇,於焉之間,滾到宰列,內外揚歷,罔非濫觴。臣嘗自語於心曰,才猷之倥侗如臣,人器之庸陋如臣,而殿下之所以處身者,相反於是,不量才具,節次陞遷,有若器使者然,以我殿下則哲之明,緣臣一人,未免日月之遺照,臣未暇自憂其身,而憂明主之失於愼揀也。迺者晉秩之命,又何爲而及於臣也?京兆之長,卽九卿之一也,朝家之所當難愼,尤非諸司佐貳之比,而拔之衆望之外,加諸不似之身,於是乎殿下之恩,又再誤矣,臣誠驚惶震懍,不知置身之所也。享官之乏人,事勢滾急,不得不冒沒肅命,而此豈臣始料之所及哉?臣受恩如天,身不自有,夷險向前,銘在心肺,豈敢爲曼辭例讓之計,而今此匪據之任,不啻若馳河之商蚷,負山之蚊蝱,以臣疲薾,何以堪承?殿下之於臣,天地也,父母也,生成之澤,顧復之恩,宜無終始之或間,而今臣所懇,亶出疾痛之呼。伏願聖明,俯賜矜諒,亟命收還臣新授爵秩,以重官方,以安私分,千萬幸甚,臣無任云云。答曰,省疏具悉。卿其勿辭行公。
己未正月十二日未時,上御便殿。左承旨入侍時,行左承旨李書九,假注書李弘謙,記注官金景煥·承膺祚,以此進伏訖。上曰,左相亦以感氣,數日㨔頓云,諸症,何如耶?書九曰,昨日聞有調攝之節,而夜來加減,尙未聞知矣。上曰,禁屠出牌,以今日爲限,而更思之,今日若爲出禁,則其間不過數日,貧民想未及周旋矣。此意書通于大臣,姑勿出禁之意,使之分付於刑曹及京兆,好矣。憲府,亦爲一體知委,姑爲藏牌,以待刑漢府出禁日,同爲出牌之意言及,可也。大抵法則自如,而至於如此時,從便闊狹,亦惟在於有司,承旨卽速詳傳此敎也。命退,承史以次退出。
上在昌德宮。停常參·經筵。
巳時午時,日有兩珥。
鄭尙愚啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈象奎曰,同副承旨入侍。
李書九啓曰,事變假注書閔德基,身病猝重,勢難察任,今姑改差,何如?傳曰,允。
閔德基改差,代以李㬖爲事變假注書。
傳于李書九曰,未肅拜摠管許遞,令該曹口傳差出,待下批牌招推移入直。
兵曹口傳政事,以安昌君燝·蔡弘履爲都摠管,金履翼·金熙朝·李章漢爲副摠管。
傳于李書九曰,念其情勢,有此仍任,此無異外補,豈可逡巡,廣留批下,使之斯速入來受符。
傳于沈象奎曰,延日縣監,以不得入來之人擬望,當該銓官,越俸一等,望筒勿施,卽令更擬,該縣以積弊之邑,前倅爲其蘇弊下送矣。經遞可惜,勿拘常格,擇差下送事,嚴飭。
吏曹口傳政事,以鄭大容爲兵曹參判,宋銓爲兵曹參知,洪樂眞爲歙谷縣令,洪章輔爲牙山縣監,金志和爲延日縣監。
傳于鄭尙愚曰,未署經守令,除署經下送。
吏曹口傳政事,以宋銓爲兵曹參議,李祉永爲兵曹參知。
承旨前望單子入之,李祖承落點。
傳于李書九曰,吏曹參判李益運,聞有實故,許遞,前望單子入之,待下批牌招,守令望筒擬入。
吏曹參判前望單子入之,李祖承落點。
傳于閔台爀曰,城內外貧殘病難自力療治者,死無以營葬之類,嚴飭各部,抄報賑廳,使之依筵敎擧行,而部官勤慢,不住摘奸,尤所憂恐不能弛者,三南之民也。無論還民賑民,虛乏腸胃,易致受傷,言念及此,寧不凜然乎?造幕救饑,與死後顧助,一依京廳例擧行,僻處迃路之邑治稍遠,未及遍察處,勸令洞里,出力相助,活得幾口,收葬幾口,以上邑倅報于道臣,道臣後錄狀聞事,令賑廳條錄城內外擧行條件,三懸鈴知委,兩西及他道,亦爲嚴飭,而兩西死傷數爻,尙不狀聞,豈成說乎?限淸淨間,狀聞事,嚴飭諸道。
李書九,以司僕寺一二提調意啓曰,本寺僉正宋煥章,差祭,判官韓大裕,主簿朴宗羽,俱有身病,主簿尹覺基,母病危重,不得肅謝,本寺無入直之員,主簿尹覺基,令該曹,以他司無故人,口傳相換,以爲入直之地,何如?傳曰,允。
沈象奎,以禮曹言啓曰,卽接懿陵參奉所報,則本陵六朔朔望焚香受香,在於明日,而令有闕未差,參奉今方入直,受香無人云。未差之代,卽令該曹口傳差出,以爲受香之地,何如?傳曰,允。
李書九,以兵曹言啓曰,謹依下敎,入直禁軍五十人處,牛價錢三十兩,扈衛軍官三十人,忠翊衛四人,忠壯衛三人處,錢二十兩,各門各所騎兵一百十四名處,錢五十兩,合錢一百兩,磨鍊題給之意,敢啓。傳曰,知道。歲首犒饋,尙未爲之,有此價錢給代之擧,卽爲分給,訓御營,以此意分付,可也。
李書九,以訓鍊都監言啓曰,謹依下敎,內外各營入直軍四百六十四名等處,牛價錢一百八十五兩六錢,磨鍊分給之意,敢啓。傳曰,知道。
李書九,以御營廳言啓曰,本廳把摠尹身病猝重,勢難察任,改差,何如?傳曰,允。
前假注書任俊常狀啓,臣於今月初五日辰時量,敬奉聖批,本月初八日酉時量,馳到連山縣官寺洞,傳諭于判中樞府事金憙所住處是白乎,則以爲,臣短章自列,重誅是俟,玆者匪意史官遠臨,傳宣聖批,辭旨隆重,逈出尋常,無狀賤臣,何以得此?至於訢然復路之敎,悚惶之極,不知所達云矣。臣今方復路緣由,竝以馳啓事云云。
廣州留守徐鼎修疏曰,伏以,三陽回泰,萬品昭蘇,玉候冞康,景祿無疆,臣民慶幸,外內惟均。仍伏念臣於年前,濫叨見職,卽蒙體諒,千萬不自意,前留守仍任之命,遽下於畿補屛蟄之中,臣驚惶感激,父子相對,以首頓地,有淚泉湧。夫犬馬賤畜耳,尙知主人之恩,臣雖冥頑,亦具天彝,逖違之餘,得瞻軒陛,豈非至願?恩命之下,一出叩謝,卽亦常分,而徊徨彳亍,將趨旋止,終不敢遂其願伸其分者,誠以積罪難贖,不可以自恕,大質已虧,不可以自立而冒受之嫌,中外無異,危苦之情,前後自如故也。噫,涓埃之效,無望於此生,銜結之報,矢心於來世而已。興言至此,只有抑塞,且臣五年一疾,已成癃痼,其少可也,尙不能坐而貼席,行而跨鞍,今況症形越加,轉側叫死,卽不仰不俯之一籧篨耳,假使臣無故如平人,嬰此奇証,尙可爲趨走供仕之計乎?昔者韓愈謝表有曰,苟非陛下哀而念之,誰肯爲臣言者?其言絶悲,令人傷感,今臣危卼情地,庶蒙鑑諒,若其疾病實狀,臣而不言,雖孔邇之天,豈盡俯燭而哀念之乎?文字陳懇,亦極僭偎,而情窮勢蹙,瀝血控籲,至於保障重任,不堪承當之實,不暇更僕仰溷。伏乞聖慈,憐之察之,汰臣新授之職,勘臣瀆撓之罪,以爲爲人臣孤恩慢命者之戒焉。臣無任云云。答曰,省疏具悉。特仍爲保障,卿其勿辭,卽爲辭朝。
敎廣州留守徐鼎修書,王若曰,謝榮途而逡巡,薄試下邑,托重權於保釐,使守南城,仍舊貫何,用新命矣。眷彼漢南險固,實我海東關防,桑土備陰雨之須,粵自祖宗朝設施,山河壯金湯之勢,蓋當湖·嶺間要衝,倣漢制之出自九卿,體貌尤別,追周家之分治二陜,管轄得專,自從營制之屢更,恐財力之不給,近復老帥之優養,易軍政之或疎,惟卿,珪璋令譽,黼黻華猷,蹇蹇匪躬之節,處近密而多年,斷斷無他之心,已鑑悉於平日,聲績克著於藩服,何試不宜?才猷方簡於鞱靲,非卿莫可。玆授卿以廣州府留守兼南漢守禦使,卿其祗服寵命,勉就事功,修城堞而峙糗糧,莫曰,軍旅之未學,簡卒乘而鍊器械,須念甲冑之在躬。於戲,値百年昇平之餘,實多文恬武嬉之歎,體重鎭委畀之意,須盡地利人和之方,故玆敎示,想宜知悉。知製敎臣李存秀製進
閔台爀,以賑恤廳言啓曰,漢城府牒報據,中部良人金鎭河,錢二兩布一疋,東部幼學金淑·金氏,各錢三兩布二疋,宋召史,良人安順弼,各錢二兩布一疋,西部李召史,錢二兩布一疋,南部趙氏錢三兩布二疋,閑良金尙厚,良人李義成·金泰秋·李召史,各錢二兩布一疋,合錢二十五兩,布十四疋題給之意,敢啓。傳曰,知道。
己未正月十三日辰時,上御便殿。同副承旨入侍時,同副承旨沈象奎,假注書李弘謙,記注官金景煥·承膺祚,二直提學李晩秀,以次進伏訖。晩秀曰,近日聖體調攝,若何?上曰,數日漸益差勝矣。卿之愼節,亦旣夬可,誠幸矣。命書榻敎曰,未肅拜兵曹堂上許遞,令該曹口傳差出,待下批牌招察任。又命書榻敎曰,歙谷縣令尹致猷改差,與守令未差之代,令該曹口傳差出,待下批,當日辭朝。又命書傳敎曰,右承旨許遞,前望單子入之,待下批牌招察任。命退,諸臣以次退出。
上在昌德宮。停常參·經筵。
自巳時至未時,日有兩珥。
李書九,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
李書九啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
李書九啓曰,御營廳將官來言,今日本廳軍兵,日次私習云矣,敢啓。傳曰,知道。
閔台爀啓曰,行左承旨李書九,今日不爲仕進,卽爲牌招,何如?傳曰,允。
傳于沈象奎曰,禮房承旨,馳詣宗廟·景慕宮,奉審摘奸以來。
傳于鄭尙愚曰,左副承旨入侍。
傳于李書九曰,今夜明夜,夜禁弛禁。
吏曹口傳政事,以沈公權爲懿陵令,李鴻德爲龜城府使,司僕主簿尹覺基,活人別提趙學春相換。
再政。以李弘達爲迎日縣監。
以平安監司韓用龜狀啓,价川郡守李仁祜,謂有私嫌,公禮狀,不爲來呈,罷黜事,傳于李書九曰,此時關西守令,豈可以親嫌私嫌等語狀聞乎?江西縣令,价川郡守罷黜狀啓,竝還下送。
李書九,以兵曹言啓曰,慶熙宮衛將金徽重,除授在外,過限未上來,依法典改差,何如?傳曰,允。
己未正月十四日辰時,上御便殿。左副承旨入侍時,左副承旨鄭尙愚,假注書李弘謙,記注官金景煥·承膺祚,以次進伏訖。上曰,近日各部官擧行勤慢,使宣傳官摘奸,則部官,間或偃在私次,不爲躬親摘奸。且於抄出之時,自多斑駁之患,俱由於不能盡心擧行之故也。飭敎,何如,而若是怠忽,誠極駭然矣。若自京兆,時時提飭,則豈或如是乎?漢城府郞廳,卽刻發牌,此意分付,若於日後,部官有現捉之端,則京兆堂上,先施重勘,此筵敎,各別嚴飭也。又敎曰,近者民間輪症,稍有寢熄之漸乎?禁屠一款,日前有所下敎,而此不得不闊狹故也。大抵法者,爲民設施,而事係利好於民,則法有時弛張,不可以一切膠守矣。蓋輪行之症,藥則不利,而食補爲宜云,設禁之法,重則重矣,而到今亦可謂食重矣,故限明日藏牌,而明日以後,卽又出禁,則民間貿肉之路,慮或不均,更以限數日,姑勿出牌之意,刑曹·漢城府堂上,相議爲之事,卽速知委也。尙愚曰,聖敎甚盛,今番禁屠闊狹事,實爲小民浹肥之盛澤矣。上曰,一提學愼節,已爲多日,加減,更何如?尙愚曰,諸症尙未夬減,而口味全無,所食甚少矣。上曰,近日門禁,各別申飭,而各道狀啓,如非時急事,皆於持公事入侍時,入之也。命退,承史以次退出。
上在昌德宮。停常參·經筵。
藥房副提調李書九啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。傳曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。傳曰,知道。
金啓洛啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
沈象奎啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
傳于沈象奎曰,同副承旨入侍。
傳于李書九曰,近稽故事,雖非癘氣,凡屬無名之疾,輒皆別設癘祭於城隍山川,而設壇郊場,慰祭死傷,昉於成周疈磔遺制,以今爲民靡不用極之義,無於禮而近於禮者,猶可義起而行之,況周公載之周禮,至于我列聖朝,亦嘗行之,則不卽修而擧之,非所以和神人之道,問于大臣,僉議亦然。京中則北郊遣京兆堂上,行別癘祭,東西南三郊,遣經幄之臣,行慰祭,兩西則,癘祭慰祭竝設,而其外諸道,皆擧疈辜之禮,合行條件,廟堂與禮曹,考據前例,草記施行,祭文,卽令文衡撰進。
傳于沈象奎曰,摠管未差之代,前望單子入之,待下批,牌招察任。
摠管前望單子入之,都摠管崔東岳,副摠管沈基泰,落點。
李書九啓曰,左副承旨鄭尙愚,今日不爲仕進,卽爲牌招,何如?傳曰,許遞,與未差之代,前望單子入之,待下批,待開門牌招察任。
傳于沈象奎曰,蔡判府事家,遣史官問疾,遣御醫看病。
李書九,以吏曹言啓曰,新除授黃州牧使兪漢敦呈狀內,矣身重得輪行毒感,委頓叫痛,萬無登程之望云,兼高山道察訪朴鍾淳呈狀內,矣身母病,半年沈痼,漸至難醫,無他兄弟,獨自扶護,以此情理,萬無離捨遠赴之望云,朴鍾淳之母病,旣如是沈重,則勢難强令往赴,今姑改差,兪漢敦之身病,雖未知如何,而辭朝多日,尙不下去,事體所在,誠極未安,罷黜,何如?傳曰,竝改差,與未差之代,口傳差出,待朝下送,可也。
吏曹口傳政事,以朴崙壽爲黃州牧使,申溆爲高山察訪,趙台榮爲德川郡守。
沈象奎,以備邊司言啓曰,傳曰,近稽故事,雖非癘氣,凡屬無名之疾,輒皆別設癘祭於城隍山川,而設壇郊場,慰祭死傷,昉於成周疈磔遺制,以今爲民靡不用極之義,無於禮而近於禮者,猶可義起而行之,況周公載之周禮,至于我列聖,亦嘗行之,則不卽修而擧之,非所以和神人之道,問于大臣,僉議亦然,京中則北郊,遣重臣行別癘祭,東西南三郊,遣經幄之臣,行慰祭,兩西則癘祭·慰祭,倂設,而其外諸道,皆擧疈辜之禮,合行條件,廟堂與禮曹,考據前例,草記施行,祭文,卽令文衡撰進事,命下矣。取考該曹可據前例及合行條件,則列聖朝已行之例,就各該道中央之地設行而近例,則或分送香祝,已熾盛處,卽爲卜日設行,不熾盛處,觀勢設行矣。見今輪行之症,姑不遍及於諸路,則近例最宜倣行,香祝,預爲分送熾盛處,卽爲卜日設行,不熾盛處,觀勢設行,而諸道癘祭,則設行於道內熾盛處,兩西慰祭,則設行於中央之地,城隍發告祭,則竝前期三日依例設行,慰祭祭物,依別癘祭擧行,各別精備,祭官則熾盛處,若在營下,道臣行祀,若非營下,以秩高文臣守令差定,恐合事宜,以此分付該曹,卽速知委,何如?傳曰,依草記施行,而考見各年前例,未必皆於中央邑爲之,只從熾盛邑近處設行,瑞興一邑,濟州一府,或以難名之疾,仍特敎單擧別設,今亦遵故事,兩西,則別癘祭·慰祭,熾盛附近一處,道臣設行,各邑最甚處,使各該倅設壇,操文侑之,香祝,只於道臣設行處,下送,可也。
閔台爀,以賑恤廳言啓曰,漢城府牒報,據東部尹氏,錢三兩布二疋,車召史·崔召史·金召史·姜召史,前萬戶崔德徵,良人宋誡尙·金介不里,老除裵遇春·奇重必,閑良石文彪,各錢二兩布一疋,北部申召史·朴召史,各錢二兩布一疋,合錢二十七兩布十四疋題給之意,敢啓。傳曰,知道。又啓曰,漢城府牒報據,中部良人文仁大·李正金,各錢二兩布一疋,合錢四兩布二疋題給之意,敢啓。傳曰,知道。又啓曰,漢城府牒報據,東部良人尹奉元·丁應國·金召史·千召史,各錢二兩布一疋,南部幼學尹藎國錢三兩布二疋,良人金德奉·全春國·韓仁得·張驗贊·高召史·金召史,各錢二兩布一疋,北部扈衛軍官崔壽聃,出身丁再述,良人丁德弼·柳道行·趙完壁·趙召史·金召史·金召史·崔召史·崔召史·女吳召史·李召史·李召史·李召史·趙召史·申召史·私奴德三,各錢二兩布一疋,合錢五十七兩布二十九疋題給之意,敢啓。傳曰,知道。又啓曰,漢城府牒報據,南部良人李八萬·朴召史·李召史·池召史,各錢二兩布一疋,合錢八兩布四疋題給之意,敢啓。傳曰,知道。又啓曰,漢城府牒報據,西部尙氏,錢三兩布二疋,南部趙召史·朴召史,閑良方得圓,各錢二兩布一疋,北部朴召史·金召史,折衝徐世云,各錢二兩布一疋,合錢十五兩布八疋題給之意,敢啓。傳曰,知道。
己未正月十五日辰時,上御便殿。同副承旨入侍時,同副承旨沈象奎,假注書李弘謙,記注官金景煥·承膺祚,檢校提學鄭民始,二直提學李晩秀,以次進伏訖。民始曰,日間聖體調攝,若何?上曰,益勝矣。命書榻敎曰,右承旨爲禮房。民始曰,本宮令李恒演·徐有豐,俱有病故,番次無以推移,極爲可悶,兩人,令該曹,他司口傳相換,何如?上曰,依爲之。出擧條命退,諸臣以次退出。
上在昌德宮。停常參·經筵。
金啓洛啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。答曰,知道。
沈象奎啓曰,御營廳將官來言,今日本廳軍兵日次私習云矣,敢啓。傳曰,知道。
傳于沈象奎曰,連因閣吏知來,昨夜遣史官矣。聞有動靜,且聞卿能作氣附對,今朝,又聞閣吏知來,比夜有勝意,其間,如何耶?更遣史官問疾于蔡判府事。
傳于李書九曰,蔡判府事家,遣御醫持藥物看病。
傳于李書九曰,禮房承旨入侍。
沈象奎啓曰,禮·兵曹公事,吊祭致賻,旣已這卽擧行,不爲捧入之意,敢啓。傳曰,知道。
李書九,以吏曹言啓曰,黃州牧使,待朝下送事,命下矣。新除授黃州牧使朴崙壽呈狀內,目下親病劇重,末由離捨赴任之望,卽速變通云,朴崙壽之親病,旣如是劇重,則有難强令赴任,今姑改差,何如?傳曰,望筒勿施,更爲口傳擬入,可也。
吏曹口傳政事,以趙榮慶爲黃州牧使,鄭繼忠爲兵曹正郞,李東萬爲兵曹佐郞。
景慕宮令李恒演,儀賓都事徐興輔相換,景慕宮令徐有豐,工曹佐郞朴宗龜相換。
沈象奎,以備邊司言啓曰,會寧開市,旣已完畢,今槐院撰出咨文,別定禁軍,騎撥下送于灣府,使之傳給鳳城將處,以爲轉送于北京之地,何如?傳曰,允。
沈象奎,以備邊司言啓曰,卽見摠戎使金持默,水原留守徐有隣,江華留守洪明浩,開城留守趙宗鉉,廣州留守洪檍,統禦使柳孝源,永宗防禦使李周爀,江原前監司洪仁浩,統制使任嵂,慶尙右兵使安橚,全羅前兵使徐英輔,忠淸兵使鄭忠達,水使具明遠,平安兵使李儒敬,黃海兵使鄭學畊,前南兵使徐有秉,北兵使李潤謙,春操取稟狀啓,則以爲,今春水陸操·合操·城操·巡操·面操及巡歷·巡點未行操處,官鎭門聚點,何以爲之事,請令廟堂稟旨分付,勸別武都試,依例設行爲辭矣。今年諸道中,惟北關富寧以北,合行春操,而近來輪行之症,雖有遠近之不同,先後之各異,此時行操,實多可閔,戎政非不嚴重,而民事宜先顧恤,諸道今春水陸操·合操·城操·巡操·面操及巡歷·巡點,倂停止,雖以官鎭門聚點言之,遠面之民,動費三四日,去來,所當一體請停,以爲趁早專意於農作之地,而倂與聚點而廢却,亦甚未安,此則依前着意擧行之意,分付,稟操狀啓之以春秋孟朔初旬,爲定限者,蓋欲使許多軍民,無致等待借貸之弊,而慶尙左兵使李普漢狀啓,尙不來到,揆以定式,極爲可駭,爲先從重推考,何如?傳曰,允。諸道中輪症熾盛處,官點付之道臣,從便闊狹,可也。
金啓洛,以刑曹言啓曰,昨年八月幸行時,因北部居童蒙羅大吉,爲其父應素,定配請放事,上言曹回啓判付內,私掘露棺,卽減死罪一等之律,不可輕宥,諸子歸養,亦親年八十者,應爲之法典,待明年恰滿,特爲放送事,判下矣。應素父必觀其年今爲八十依判下放送後,徒流案頉下之意,分付道臣,何如?傳曰,允。
弘文提學丁範祖疏曰,伏以,臣離違闕庭,五年于玆矣。老病垂死,萬念都灰,而祗有宸極之戀,結在心腑,消磨不得,是將抱歸泉下而已,雖然,在臣私計,差謂自適,形骸雖痛,而偃仰隨便,氣血雖耗,而方寸無撓,有時欣然舒暢,北望攢手曰,此莫非我聖上優假殘齡,全歸造化之隆恩厚澤也。日前臣之子若衡,從京師歸,擎致恩誥一通,跪受展讀,則乃去月大政,以臣爲弘文館提學者,臣於是,戰掉惶感,不省奚爲而致此也。臣之前後揚歷,無非才力之所不堪,而僨敗相踵,辜負實多,至今追惟,愧懼交積,又何詞垣極選,濫及於萬不近似之賤臣也?臣歷觀國朝以來,詞臣之膺是選者,大抵皆鴻儒鉅匠,負禨苑宿望,其文辭炳蔚,有足以鳴國盛而煥王猷,罔或有如臣椎魯,濫廁其間也。臣粗習功令,倖竊科第,鉛槧小技,不過尋摘章句,而矧今年齒衰落,伎倆銷耗,叩其所存,祇枯腸㮙腹而已。若强使之操觚墨據館閣,揮染高文大冊,則其得免血指汗顔,惹一世笑罵,貽累淸朝右文之化也乎?臣雖昏愚,決知其不可堪也。雖然,是猶就官職不稱者言之耳,至若臣形殼神識,已作九分陰界人,則雖都下故舊,素號相熟者,未必詳悉,聖明何由而俯燭其實狀哉?臣之脚部受傷,已歷十餘年矣,膏液不可以復滋,則筋絡日益縮,骨節不可以復接,則運動日益艱,戶庭盤旋,須人扶挈,半體偏枯,成一朽株,轉輾沈痼,委頓床笫,百疾乘發,眞元耗竭,寄息人世,明知其無幾月日矣。臣於見職,假令有一分可以承當者,其何以撼頓數百里之地,致此身於脩門之外哉?噫,臣受恩如山,絲毫無報,而畢竟,以文字虛名,厚欺天聽,明有人怒,幽有鬼罰,宜其賤疾,與罪俱添,死期將迫也,俯仰惶恧,無地措躬。玆敢瀝肝爲疏,從縣道附陳。伏乞天地父母,亟命鐫改臣所帶文任,俾臣得以安意入地,經筵兼銜,尤非在外虛縻者,竝許遞免,以便公私,千萬幸甚。臣無任云云。答曰,省疏具悉。實叶公論,卿其勿辭,俟少間上來行公。
副摠管金熙朝疏曰,伏以,臣經歲北邑,獲遂便養之至願,錫類之恩,與天靡極,體下之德,如海莫量,臣每與老父老母,相對感祝,惟以隕結圖報四字,銘在心肺,獨奈見識淺短,才術空疎,邑弊絲棼,而未之蘇焉,民憂叢集而未之恤焉,臣之不事事如此,而聖度寬大,不惟不加之罪,間因宮隄之告成,特紆卿班之寵擢,此豈臣意慮之所及,夢寐之所到者哉?噫,國家之有關北·永興,如周之漆沮,漢之豐沛,實基億萬年無疆之業,而兩聖之原廟在焉。惟玆懋賞之典,固知出於我殿下爲所重之聖意,而臣於伊時,適忝守土,凡百措置,只遵道臣之指授方略而已。初無一毫可紀之功,而乃反侈之以華衮之褒,畀之以命德之器,不少難愼,殆若酬勞者然,冥升之愧,濫竽之譏,猶屬臣身,雖不足恤,其在朝家綜核之政,果何如耶?下邑賤臣,僭畏是懼,縱未能卽陳衷懇,仰冀收還之恩,顧其中,則惝怳震惕,嘗欲循墻而不可得矣。不料聖眷,愈往愈摯,京兆之超遷未幾,摠府之除旨復降,龍光所被,隣里皆聳,如臣賤品,何以得此?宜卽趨簉文陛,少伸叩謝之忱,而罔功之賞,不可以濫膺,匪分之榮,不可以冒居,日昨違召,夫豈獲已?聖念特軫於包荒,恩勘惟止於問備,在臣義分,一倍感惶,而第其難冒之義,不稱之實,如右所陳,顧何敢憑恃寵靈,拚棄廉隅,晏然爲進身之計哉?左右揣量,末由承當,玆敢冒入文字,仰瀆崇嚴。伏乞聖慈,俯垂諒察,將臣所叨資秩,亟許收還,仍治臣瀆擾之罪,以昭法紀,千萬幸甚,臣無任云云。答曰,省疏具悉。卿其勿辭行公。
判府事金憙疏批答曰,省疏具悉卿懇。寒威尙峭,此時何可登程?藥院之任,今姑勉副。仍傳曰,此批答,地方官傳諭,原疏未下,
己未正月十六日午時,上御便殿。禮房承旨入侍時,行左承旨李書九,假注書李弘謙,記注官金景煥·承膺祚,以次進伏訖。上曰,左相所愼,日間,何如云耶?書九曰,差減云矣。上曰,別癘祭·慰祭祭文,以予一人引咎之意,善爲措辭事,言及於文衡,可也。又敎曰,四都當一體設祭,而留守皆老病人,或以經歷判官,替行獻官事,亦爲分付也。命書榻敎曰,關東前道臣被謫人,罪名蕩滌。又命書榻敎曰,兵曹郞廳外任代,令該曹口傳差出。命退,承史以次退出。
上在昌德宮。停常參·經筵。
沈象奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金啓洛啓曰,大司憲李城輔,掌令洪,持平鄭宗魯在外,執義柳畊,掌令玄重祚,病不進,持平南惠寬未肅拜,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵日次私習云矣,敢啓。傳曰,知道。
傳于金啓洛曰,左副承旨入侍。
傳于李書九曰,蔡判府事家,遣史官問疾。
傳于李書九曰,渭原郡守扶安縣監之代,令該曹口傳擇差,待下批,給馬下送。
傳于沈象奎曰,今番輪症,起於西路,則兩西之民,至今瘡痍,不可謂之甫安,關西萬包,海西半萬之此時勞民船運,豈不重難?左相所謂此時民事,靜吉而動吝云者,誠至當,戶惠堂所見,雖各參差云,而惠堂添費外受之說,亦甚周便,近以兩西,將有汎舟之役,惟予宿夜用心,寢食殆廢,爲廟堂有司之臣者,其可膠守常格,不念一分弛心之道乎?更問度支,從長拮据,然後兩西穀轉運度支一款,特爲停止,俾紓西民之苦事,卽爲星火知委兩道伯處,仍卽具由草記事,令廟堂知悉。
傳于沈象奎曰,未肅拜兵曹參議許遞,前望單子入之,待下批牌招。
兵曹參議前望單子入之,朴奎淳落點。
金啓洛,以義禁府言啓曰,頃因慶尙監司李義綱啓本,盈德縣殺獄罪人朴貴太獄事,刑曹覆啓,判付內,當該營將問名,令該府拿問嚴處事,命下,而當該營將,指名牒報之意,行會本道矣。卽接慶尙監司李義綱牒報,則當該慶州前營將黃顯基,指名現告,而黃顯基,今方待命,拿囚之意,敢啓。傳曰,罷職放送,可也。
吏曹參判李祖承疏曰,伏以,臣以人則極庸散,以才則至蔑劣,尋常執事之列,猶切僨誤之懼,至於銓任,何嘗彷彿者哉?昨夏暫膺,祗緣怵畏,月前復叨,旋蒙恩遞,臣於是,且惶且感,靡所容措,曾未幾何,亞銓新命,又下於承宣仕進之際,逃遁不得,蒼猝出肅,冒沒行政,瘡疣莫掩,臣實自愧,人謂斯何?第適値承乏之會,莫敢爲丏免之計矣。臣之祖母,今年八十有二,素多疾病,寧日恒少,際此重患,寒感餘症,尙爾進退,飮啖全却,眞元漸脫,床笫昏涔,氣息懍綴,左右扶將,惟臣一人,煎灼之私,離捨末由,開政有命,召牌踵臨,無望趨承,坐犯違傲,冒入文字,疾聲呼籲,仰冀聖慈,俯垂矜憐,亟遞臣所帶之職,仍治臣瀆擾之罪,以便救護,以肅朝綱,不勝大願。臣無任云云。答曰,省疏具悉。卿其勿辭救護。
李書九,以賑恤廳言啓曰,漢城府牌報據,中部許召史,錢二兩布一疋,東部良人陸先山·金九完·宋召史,各錢二兩布一疋,西部前虞候李國培,通德郞裵完,各錢三兩布二疋,李召史,良人金有光,各錢二兩布一疋,南部良人崔秀彬·李宗淡·申召史·金召史·金召史,各錢二兩布一疋,北部幼學洪益敏,錢三兩布二疋,良人金得伊·崔召史,各錢二兩布一疋,合錢三十五兩布十疋,題給之意,敢啓。傳曰,知道。
李書九,以賑恤廳言啓曰,漢城府牒報據,東部鄭氏,錢三兩布二疋,良人金啓成·河弼文·徐順才·金召史,各錢二兩布一疋,西部安召史·羅召史,各錢二兩布一疋,南部李氏,錢三兩布二疋,良人朴重起·池召史,各錢二兩布一疋,北部鄭召史·安召史·金召史,各錢二兩布一疋,合錢二十八兩,布十五疋題給之意,敢啓。傳曰,知道。
李書九,以賑恤廳言啓曰,漢城府牒報據,中部金召史,錢二兩布一疋,東部金召史·姜召史,各錢二兩布一疋,西部金氏,錢三兩布二疋,良人李龍福·吳景漢,各錢二兩布一疋,南部金召史·孫召史,各錢二兩布一疋,北部幼學金宗朝,錢三兩布二疋,崔召史,錢二兩布一疋,合錢二十二兩,布十二疋題給之意,敢啓。傳曰,知道。
宋銓,以賑恤廳言啓曰,漢城府牒報據,南部良人林世輝·金纖伊,各錢二兩布一疋,合錢四兩布二疋題給之意,敢啓。傳曰,知道。
宋銓,以賑恤廳言啓曰,漢城府牒報據,中部良人安聖得·尹得衡·金召史·梁召史,各錢二兩布一疋,西部幼學權中賢,錢三兩布二疋,金召史,錢二兩布一疋,南部良人李昌世·陳召史,各錢二兩布一疋,合錢十七兩布九疋題給之意,敢啓。傳曰,知道。
己未正月十七日辰時,上御便殿。左副承旨入侍時,左副承旨金啓洛,假注書李弘謙,記注官白鳳周·承膺祚,以次進伏訖。上曰,重臣諸節,近何如?啓洛曰,纔經感氣,猶未蘇醒矣。上曰,近日外間輪症,稍寢熄云乎?啓洛曰,比初頭似稍減矣。命書傳敎曰,政官牌招開政。命退,承史以次退出。
上在昌德宮。停常參·經筵。
金啓洛啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
李書九啓曰,新除授右承旨金翰東,時在慶尙道安東地,斯速乘馹上來事,下諭,何如?傳曰,允。
傳于李書九曰,左承旨入侍。
傳于沈象奎曰,憂民一念,乙夜明發,際聞長逝之報,展也之人,何斯至斯,予於此大臣,實有人所不知,而已所獨知之粵契,此大臣,間起人物也,其稟賦也,傑然有氣力,遇事直前,不懾不撓,發之爲詩,悲壯忼慨,人云有燕趙之遺風,竗歲策兵,受知寧考,綰金穀而掌邱甲,潤色乎雲漢之章,竭誠於嘗藥之地,每一奏對,天笑爲新,而其鬚猶未及星矣,及予嗣服以後,市虎交騰,櫪驥靡挫,拔之刀俎之中,躋之鍾鼎之上,由內閣入耆社,壽至八耋,擬賜鳩杖,其位高而職親,眷厚而寵盛,使一世之人,關口而奪氣,可謂得如彼其專,而古亦罕聞焉。且況五十餘年立朝,所秉之固,卽尤所歎服者,今也己巳焉已矣。卒判府事蔡濟恭家,凡百擧行,自可按例,而承旨致吊,依洪領府事例,遣閣屬官恤孤及護喪等節,依閣臣·大臣前例,成服日致祭,承旨自當擧行,內閣致祭,則亦依金奉朝賀例,待祭文製下,遣閣臣,而祿俸限三年輸送,葬前議諡事,分付。
傳于沈象奎曰,在外承旨許遞,前望單子入之。
承旨前望單子入之,李益運落點。
沈象奎啓曰,卒判府事蔡濟恭家,遣承旨致吊事,命下矣。何承旨進去乎?敢稟。傳曰,右承旨,先進去後謝恩。
傳于沈象奎曰,守令未差之代,令該曹口傳差出,待下批,給馬下送。
吏曹口傳政事,以金麟淳爲扶安縣監,柳秉均爲加平郡守,尹致猷爲文義縣令,尹頤東爲渭原郡守。
沈象奎啓曰,行吏曹判書金載瓚牌不進推考傳旨,今方捧入,而參判李祖承受由,參議未差,開政命下,而不得擧行,判書更卽牌招,何如?傳曰,判堂病勢,姑難行公,給由,參判卽八十侍下,難以强迫,參議未差之代,以在京無故人,令廟堂,明日議薦,待下批,牌招開政。
李書九啓曰,右副承旨李翊模,今日不爲仕進,卽爲牌招,何如?傳曰,待開門牌招。
以江原監司尹弼秉狀啓,通川郡守金復光,有親査應避之嫌,照例稟處事,傳于金啓洛曰,此時關東守令,何拘常格?狀啓還下送。
以忠淸監司李泰永狀啓,本道賑資海西穀船運時,海瀆祭,設行,令該曹稟旨事,傳于李書九曰,海西裝發之各其邑爲之,與都會裝發與否,姑未詳知,欲爲詢問,觀卿狀辭,正合予意,本道發送時及海西裝運時,各其道降香祝祭于海瀆,以祈利涉,祝文當製下,而海西裝運地方,爲先令廟堂關問本道,則報于廟堂·該曹,而尙未稟旨,幾乎後時矣。香祝當下送,而道內沿邑有輪症云,間已收霽乎?卿其十分詳量,莫以擇日之已爲狀聞,爲持疑,多擇吉日,從便闊狹事,回諭。
金啓洛,以壯勇營言啓曰,善騎右將尹頤東,今日政除拜渭原郡守矣。管下軍伍,有釐弊之事,今姑仍任,何如?傳曰,允。
吏曹口傳政事,以朴光進爲渭原郡守。
沈象奎,以備邊司言啓曰,因南原幼學許耋冊子,本司草記批旨內,內司䆃掌事,尤爲痛惡,爲先自本司,嚴査內需司草記,而一邊知委該道,依草記另査,嚴刑照律後,狀聞事,分付可也事,命下矣。謹依批旨,內需司書員·導掌等,捉來査問,則書員所告內,南原所在田畓陳起,倂爲十六結零,而每年稅錢五十兩,導掌收稅上納矣。戊戌年,增爲八十兩,因導掌稱冤,自辛亥,減給十兩,以每年七十兩爲定,更無科外雜費云,導掌等所告內,今此南原所在內司田畓收稅之規,田每負稅租一斗二升,畓每負稅租一斗三升,而自官執卜,成給踏印件記,使導掌收捧者,舊例卽然,每負七升之收稅,雖未知在於何時,而渠輩則初無比前加捧之事云,故取考其前後執卜件記,則自乙未至丁巳,每負稅租,果皆以一斗三升收捧,而着署踏印,俱爲明白。且其所捧之數,比之法典所在,免稅田每負收稅租二斗之規,則反減七升,雖不可歸之於法外濫捧之科,第五十兩上納,忽有二十兩增數,則導掌輩之憑藉加徵,勢所必至嚴飭內司,卽速釐正,導掌輩所納收稅,雖曰着署踏印,不可以此憑信,而置之,依前下批旨,另飭該道,在昔收稅之果爲幾許,中間加稅之的爲幾許與否,一一嚴査,如有所犯,嚴刑照律之意,分付,何如?傳曰,允。
沈象奎,以備邊司言啓曰,頃因靈光郡守朴聖泰上疏,本郡戰兵船水軍器儲置庫守護,以法聖鎭所屬中,船所傍近之民三四十戶移屬事及漕復米,移劃於興德·茂長委折,一體論理狀聞後稟處之意,覆啓行會矣。卽見全羅監司李得臣狀啓,則以爲,靈光·法聖分界之後,本郡戰船軍器儲置庫舍,至今仍置於該鎭,浦港船直舵工給價雇立者,實係戎政之疎虞,鎭底居民三四十戶,劃屬靈光,則反不如分界以前矣。本郡九水浦口,距法聖不過數帿場也,汊港會抱,而水勢平穩,閭落櫛比而船舶湊集,徐待年豐,使之移設,漕復米事,邑鎭分界之初,靈光案付漕軍五百三十三名,移屬法聖,則復戶亦當盡數磨鍊於漕軍所去處,而該鎭結摠,數旣些少,漕軍中二百八十三名,復戶五百六十六結,移屬茂長,而該縣旣有原漕復二百八十六結,又添移來漕復,竝責上納,則勢將加斂,故以相換漕復,劃屬於茂長,取剩補縮,數次分劃於興德,而因茂長之說弊,仍爲永建該縣,移來漕復,旣屬於茂長,則相換漕復,今不可還屬靈光,一依庚戌定式施行事,竝令廟堂稟旨分付矣。取考庚戌分面節目,則有曰,靈光郡戰兵船及軍器庫舍,在於法聖鎭,陳良·弘農兩面還上庫,亦在本鎭,今旣分面之後,不可仍置,當年內移設,彼此無相干涉云云,則尙未移設,乃是靈光之責也。反欲不有節目,責其守護於鎭底居民者,不成事理,使之待年豐,卽爲移設,俾無邑鎭相妨之弊,雖以漕復一事言之,邑鎭分面後,五百六十餘結,漕復,以該鎭結摠之不足,移屬於茂長,而該縣旣有原漕復,又添此移來漕復,故以相換漕復,永屬該縣,以爲取剩補縮之地,此蓋出於權宜兩便之意,今若移屬靈光,則茂長之民,終必受弊,一依道啓施行之意,分付,何如?傳曰,允。
沈象奎,以備邊司言啓曰,江原監司洪仁浩,在任身死矣。依法典,返柩時,擔軍題給之意,分付所經各道,何如?傳曰,允。
沈象奎,以備邊司言啓曰,傳曰,今番輪症,起於西路,則兩西之民,至今瘡痍,不可謂之甫安,關西萬包,海西半萬之此時勞民船運,豈不重難?左相所謂此時民事,靜吉而動吝云者,誠至當,戶惠堂所見,雖各參差,而惠堂添費外受之說,亦甚周便,近以兩西,將有泛舟之役,惟予夙夜用心,寢食殆廢,爲廟堂有司之臣者,其可膠守常格,不念一分弛心之道乎?更問度支,從長拮据,然後兩西穀轉運度支一款,特爲停止,俾紓西民之苦事,卽爲星火知委兩道伯處,仍卽具由草記事,令廟堂知悉事,命下矣。謹依批旨,更問於度支,則以爲,關西穀,則自有外受之道,而海西穀,則乃是自本曹,給價取來者,如欲依關西例外受,則不無些少難便之端,不如自京變通,竝與外受而置之之爲便矣。今此兩西船運特寢之命,實出於爲西民憧憧之盛念,則無論如此如彼,敢不思某條拮据,以爲一分仰體之道乎?度支所謂海西穀竝與外受置之之論,非無所據,而外受與不外受間,從後消詳,務歸完備,亦爲未晩,爲先以船運則還寢,待戶曹知委,區處之意,卽速分付於兩西道臣,使兩道沿海之民,預知無運穀之役,而各自安意,何如?傳曰,允。
沈象奎,以扈衛廳大將意啓曰,別將權邁,以其親病下鄕,今姑改差,何如?傳曰,允。
己未正月十八日未時,上御便殿。左承旨入侍時,行左承旨李書九,假注書李弘謙,記注官白鳳周·承膺祚,以次進伏訖。上曰,忠淸道厲祭·慰祭,香祝先爲下送,好矣。書九曰,祝文啓下,然後下送矣。上曰,四都熾盛與否,聞之否?書九曰,廣州則已爲乾淨,開城府亦爲寢熄云,而江華與華城,今方熾盛,香祝當先爲下送矣。上曰,唯。獻官當以留守爲之,而若有頉,則以地方官替行之意,書通也。又敎曰,左相所愼,何如,而右相亦差復云乎?書九曰,左相愼節,今已差可,而右相則諸症,猶未夬減,難以振氣云矣。上曰,吏判病勢,亦非細,亞銓亦篤老侍下銓曹擧行,事甚苟簡矣。命退,承史以次退出。
上在昌德宮。停常參·經筵。
金啓洛啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
備忘記,慶州營將李琦鉉下直,長弓一張,長箭一部,片箭一部,筒兒一箇賜給。
傳于沈象奎曰,同副承旨入侍。
傳于閔台爀曰,未肅拜承旨許遞,前望單子入之,待下批,與不爲仕進承旨,牌招察任。
承旨前望單子入之,柳相祚落點。
閔台爀啓曰,新除授左副承旨柳相祚,時在慶尙道安東地,斯速乘馹上來事,下諭,何如?傳曰,允。
吏曹口傳政事,注書金啓溫仍任事,承傳。
李書九,以禮曹言啓曰,卽接肇慶廟令所報,則本廟春享祭享,在於來二月初三日,官員一員,香祝當爲前期祗受,而參奉朴宗民,今方入直,令身病猝重,萬無祗受陪進之路云,莫重受香,不可遲緩,令李昌熙,今姑改差,其代,卽令該曹口傳差出,以爲受香陪進之地,何如?傳曰,忠武祀孫,豈可落仕?令該曹口傳相換,使之受香,可也。
備邊司薦望,以鄭尙愚爲吏曹參議。
以吏曹參議鄭尙愚牌不進罷職傳旨,傳于金啓洛曰,只推,更爲牌招。
以吏曹參議鄭尙愚再牌不進罷職傳旨,傳于金啓洛曰,只推,更爲牌招。
有政。吏批,判書金載瓚,參判李祖承,竝受由,參議鄭尙愚進,右副承旨李翊模進。啓曰,判書金載瓚,參判李祖承,竝受由,小臣獨政未安,何以爲之?敢稟。傳曰,只出緊任,以金履翼爲大司諫,李益運爲禮曹參判,趙鎭順爲監察,韓永建爲猉獜察訪。
再政。以尹光心爲南原府使,徐龍輔爲戶曹參判,蔡弘履爲知敦寧,徐邁修爲同經筵,趙鎭寬爲尙衣提調,李晩秀爲觀象監提調,朴彝源爲敬陵令,安廷瓛爲典牲判官,姜世靖爲平市主簿,柳明觀爲長興主簿,金直行爲廣興奉事,李建胄爲司䆃奉事,鄭來重爲典牲副奉事,李集玉爲掌樂主簿,李厚延爲淸安縣監,成光默爲慶基殿令,肇慶廟令李昌熙,監察朴和源相換。
兵批,判書李時秀病,參判鄭大容未肅拜,參議朴奎淳入直進,參知李祉永病,同副承旨沈象奎進。僉知朴基豐·朴基赫·徐有鳳·邊鶴上,護軍尹師國,護軍金履翼·睦萬中·李勉兢,副護軍宋銓·吳泰賢·李東馨·金翰東,以上竝單付。
傳于李翊模曰,湖南守令,待開門辭朝,給馬下送。
沈象奎,以訓鍊都監言啓曰,本局局別將李宅永,身病甚重,勢難察任,改差,何如?傳曰,允。
昌原府使李尙度疏曰,伏以,臣爲人下中,用無當於文質,歷職內外,報蔑效於涓埃,尋常愧悚,若隕淵谷,乃於歲前之夏秋,久叨禁中之宿衛,恩出收錄,願遂瞻依,而海邑除旨,又辱聖簡,卽日辭陛,乘驛赴任,昨秋南服之旱荒,實是近古之所無,我聖上所以憫恤元元,不啻如救焚拯溺,凡於守令有窠愼擇之方,有倍平時,雖小邑之宰,斗縣之吏,必選於華貫顯秩之中,蓋爲邇列之臣,出而分憂,可期其不至於大有辜負也。臣於是時,亦叨是府,感聖恩之出常,懼臣職之或墜,憂惕震慄,寢夢靡甘,況伏承七月二十三日,因嶺南御史別單,有下敎,若曰,道內侍從守令,各具該邑及蔭武諸邑,民隱之入聞者,後先疏陳,限以冬春,無敢一人不言者,臣之卄載宦跡,多在言責,而一味循默,咎悔如積,今殿下憂念生民之疾苦,俯詢外邑之弊瘼,敷求之意,逈出常規,是卽旣畀臣以字牧之責,又假臣以耳目之寄也。臣雖至愚,豈不思所以克殫淺慮,仰副明旨,迨此盛會,少贖前愆,而第念外臣之封章進言,尤爲克敬克愼之地,常分雖在於無隱,論事必貴於不爽,苟不深究利病之形,灼見源委之實,則始所陳列,終或歸於謬妄,此臣所以鄭重疑難,終歲而不敢發者也。臣之到官,在於八月之晦,時則穀雖在野,農已告歉,總論一境,成熟之地,五分居三,而往往有全坪荒棄處,霜降滌場,景色蕭然,蓋本邑之民,晩移爲多,而代播甚少,秋成之後,代播則咸得豐實,晩移則一倂枯萎,民情到此,悔不從令,特賴夏麥,纔經登熟,而饒民有儲,冬糴,早賜停代,而窮戶受惠,延及歲末,免於流散,是固望外之大幸,而之次之邑賑規,不及春來奠接之道,麥前賙卹之策,惟在守土之臣,仰體德意,多方喣濡,而臣以衰迃之姿,處繁委之政,智能素短,精力未周,不知區區措置,果能無孤於望哺之群情也。若夫平歲民産,則旱耕水耨,田畓相參,江漁海採,農賈互濟,雖在邊荒之境,亦一都會之鄕,而第有一事爲邑流弊,臣於辭陛之日,已從搢紳間,聞本邑有未蒙頉舊災六百結,赴任之後,先訪民瘼,士民吏鄕,皆以此事爲對,適當檢災之會,遂得細考簿錄,則所謂壬子大水後,癸丑冤徵之數,已於年前,因朝令査得漏結,以此報彼,無復可言,而大抵本邑東北,以洛東爲界,海門不遠,江流浩大,四五十年以來,屢經大浸,懷襄所及,地形多變,或以中江洲島而蕩爲洪波,或以傍岸畦畻而沒入滄流,水鍾不歸,則平陸遂作沮澤,石聚成磧,則膏壤棄爲斥鹵,所失結摠,厥數夥然,而當時邑宰,旣不能隨卽懸頉於永災之中,滄桑之後,徵稅無地,流來邑例,乃有通民結均布,與面書員分徵等,不得已之謬規,此誠爲吏民呼冤之端,而人莫不嘵嘵者也。然而旣不一經査櫛,舊災之多少眞僞,未有定數,而量案中陳頉,亦近千結,必無盡爲荒棄,無一起墾之理,徵民徵吏,雖爲抑勒之政,因此矇矓之故,又起瞞弄之奸,其間民以欺吏,吏以欺官者,亦自不少,許多舊災,旣無以妄希除減,一分矯救之道,惟在於更搜隱漏之田,稍爲補充之道,故鉤覈文簿,踏驗田疇,舊災則摘發僞濫,還起則査出欺漏,磨以時月,僅爲了當,其新査得者,爲二百十一結,未頉舊災實數,爲四百七十四結也。擇其中沿江被害已成水澤者,遂以査得之結,充報除頉,仍又改修檢田之簿,從前邑弊,或可以少減,而其餘二百六十三結,卽是年久浦落覆沙等處也,蓋其因水致災之形,不可與川渠間小小缺傷處,比論其勢,無以隨卽疏鑿,因仍陳廢,遂至多年,其爲白徵,則實與已成水澤者一般矣。災名旣異,固不可遽議永頉,而若又因此每致白徵,則恐未盡於恤民隱之道,臣意則陳田起墾處,旣有三年減稅之朝令,惟此二百六十三結,雖與已頉之陳田不同,若得自今年,別降限年減稅之恩,則傍近民人,必將審其地勢,次第起墾,不至於全數永棄之境矣,玆敢猥陳事實,仰冀朝廷之處分焉。仍伏念洛江沿流之邑,皆有災結之弊,從而欺幻,固是人僞,而時有墊沒,實由天災,江水則流之,終古雨潦,則不是斯今而漲溢之患,偏在近世者,是亦有由,山林之禁,著於經傳,國典亦曰,山腰以上起耕者,守令不禁有罪,山腰下新斫木作田者,一體禁斷,而近來厲禁弛廢,峽居之民,不知謹畏國法,但欲避免公稅,燒斫之業,必趨僻奧,耒耜之用,至及冢頂,山中樹木之養,動經百年,而容易一炬,便成焦土,遂致深山鉅麓,在在童濯,寶藏之源,日以淺露,器車之出,漸就艱匱,而土皮旣薄,沙石汰下,江流委之,到處淤塞,嶺之洛東,何獨不然?密陽府三浪浦,乃後漕倉發運之所,而近歲江沙壅流,行船漸難,移倉金海之議,至登於章疏,一値雨水,橫潰爲災,固其常勢,而卽此一江,可反諸路,疏㵸之術,旣無以輕議,則山林之禁,不可不申嚴,夫病於水而謀於山,雖若迃左,事之相關,莫近於是,國典令條,實爲經遠之謨,而有法不行,何異無法?臣於前月,伏奉農政綸音,惟我殿下,以周文康田之盛德,値寧考耕耤之舊甲,昭告八方,敎之以敦本務實之道,而其大要則曰興水功也,相土宜也,利農器也。凡今日守封疆而護民社者,皆可以知其所未嘗知,行其所未嘗行,思所以大劭民功,克裨聖治,而旣欲興水功,則水之所以爲害於民者,亦不可不防,向於丙辰春傳敎中,以廢堰作畓之律,山腰起耕之禁,如輪翼之不可廢爲敎,聖慮之無所不及,亦可以仰揣,而特緣無別般禁飭,尙未見奉行實效,誠願更講節目,嚴其條式。毋徒曰,禁斷,而必定冒耕民人流配之律。毋徒曰,有罪,而必定不禁守令拿罷之式,立法斬然,戕伐不及,則雨露之養,不患無滋,十年種樹之利,三年蓄艾之謀,寧不爲長久之利益,而且臣每行原野間,雖曰田野已闢,亦見曠土尙多,採問其故,多由於地廣人稀,此皆無主之地,殊無勸耕之道,而今若申嚴山禁,使峽中之民,更無以着手於高深之境,則彼服田食土者,必將轉緣於閑曠不禁之地,而野中曠土,不待驅使而見其日闢矣,此不但爲防水害一策而已。山而養木,野而生穀,實爲相土宜之大端,而其爲峽民謀,亦可謂害小而利大矣。統制使主管三路舟師,統穀之散在三南,而近沿諸邑,穀數尤多,此則理勢之所必然,而此外又有所謂統營都廳倉者,列在隣近五六邑,其在泗川者,曾於乙酉年,因交濟倉之設於泗川,移送都廳倉於熊川縣矣。又於壬子年,熊川邑守,報於巡·統兩營,無端移之於臣邑,臣邑本有統營元餉穀數千石,惟此都廳穀千餘包之更添,宜若無甚利害,而元統穀,則自本邑主管,與他還穀無異,都廳穀,則別爲儲積,而糶糴時,統營裨吏,出來照管,彼以營屬,臨時來監,其參量民情,從便放斂之道,旣不如本邑官長,分給則勒配饒戶而不計遠近之勢,收捧則務擇精品而不恤浮濫之弊,往往藉重營餉,推捉四出,棍鞭士民,無少顧惜,故邑中民人,語及都廳穀,無不疾首駭心,視若鬼扑,此所以屢遷其所,皆不願受者也。前府吏臣徐榮輔,以泗川爲此倉原設之邑,熊川爲此穀移來之地,兩縣中還爲移送之意,屢報巡·統營,至於轉報備局,而尙未有定計,兩縣中移送,在本府,固爲便幸,而此穀爲弊,專由營屬之照管,還之熊·泗,亦有移疾之嫌。且聞隣近諸邑之有此倉者,爲弊同然,其尤無良者,又托松禁,執人棺槨,徵贖私賣,此穀糶糴時,則邑中有喪者,不得安意殮葬,縱其不至於是,捧還之際,面里任掌,讋其苛悍,專心聽令,故本邑元還,每多因此遲滯之患,今若與該邑元統穀,同儲一倉,竝自本邑主管,而永絶營校·營吏來監之例,則在營穀,別無損益,在邑民,大有便否,旣曰前例,則有非論報統營而可得者,玆敢瀆冒仰陳,伏願下廟堂稟處,使下邑民人,得免營屬侵暴之苦焉。去歲旱乾之災,重貽宵旰之憂,分等之前,先降代捧之命,開倉之初,繼下停退之令,至以窮民緩心紓力之道,憧憧於廈氈之上,德音屢宣,蔀屋生春,臣虔奉聖旨,得了糴事,兩條之政,俱爲惠民之要,而亦不無長短於其間,敢以所經歷而知者略陳焉。夫停退之法,異於白給,終須一捧,而或至屢年,則必有逃故相因,指徵無處之患,故定式中,前年停退條與新還,一體準捧,法意有在,而若値荐歉之時,旣有當年停退,而又捧前年停退,則一邊停新,一邊捧舊,多有掣礙之端,向者朝家爲慮下邑之眩於擧行,再降聖旨,敎以勿論三等邑,惟看民勢,闊狹奉行之節度,政在於可捧者捧之,不可捧者仍之,而停退之民,槪是至窮之流,前年停退者,多入於當年停退之中,如是者,若不區別而混捧,則當年停退,反歸無實,而恐非對揚之方,故臣邑則擇其丁巳停退民人中,不入於戊午停退者捧之,而其餘兩年竝停者,遂置仍停之科,此未知必合於奉承之道,方切惶悚,俟罪之忱,而大抵停退之意,本爲歉年難於準捧,豐歲易於追納也。第彼窮民,旣貧且愚,縱令歉後値豐,方輸新糴,力綿於竝及,旣稱舊還,視同於科外,準捧之難,甚於新還,而若又歲比不登,次次仍停,則終致轉成久遠,頻頻蕩減,外邑公儲之因此虛縮,厥數無限,言念國用,亦極憂悶,至於代捧,則俱無此弊,穀名之精粗,雖異石數之準折有式,若使許代之際,不令饒民混參,分糴之時,但使當者還受,則雖是麤穀,尙可資於春糧,還作本色,自無損於倉儲,設或不幸荐歉,而有逃故之患,代穀尙在,自有從他換作之道。且以民間事情言之,雖在失稔之歲,必有稍登之穀,與其一時停歇,而更留後逋,無寧從便折納,而便歸了殺,以此以彼,代捧之勝於停退多矣。臣愚,竊願如非大無之年,勿降停退之令,以其停退之分數,移施於代捧之規,以爲民國俱便之道焉。臣於赴任之後,連承頒降敎條,邑弊民瘼,靡不歷諮,而民庫謬濫之例,海戶侵撓之端,卽其中尤所諄復而申嚴者,臣愚竊有淺見之因此可陳者,請先陳本邑事例,而繼獻瞽說焉,本邑之差役廳,卽所謂民庫也。元無蓄貯之財,自古當年收斂,當年用下,故斂民之規,在所不免,而其始則民戶所斂,極其簡薄,後來轉轉層加,厥數倍蓰,掊取孱民,爲弊孔甚,昨年春夏間,前府使臣徐榮輔,有意釐整,減其條件,削其數爻,要使所斂之數,無溢於舊,節目纔成,徑遞不來,臣遂代之,取考其因革之跡,則意在蠲恤,大體甚好,而或不無未及停當處,此際因綾州牧使臣李宗爕上疏,以各邑民庫結斂戶收事,聖敎至嚴,凡爲大小字牧之任者,咸在泥首俟命之中,而道臣又奉朝令,行關列邑,改整規式,以爲永世無弊之圖,臣邑則雖有新成之節目,爲減戶斂,而縮其應用,應用旣縮,則又不無不出數年,更爲加斂之慮,在今日奉承之道,非但目下戶徭,所當減除,抑亦前頭民弊,竝宜預防,適有從便規劃之道,可以不煩於村戶,而有補於民庫者,論報巡營,商礭講定,若得自初撙節,庶可漸次就緖,留作劃一之式,永杜掊斂之弊,纔已勘成條例,上之巡營,此則必不但臣邑爲然也,嚴令所曁,諸路各邑,皆有此一番新規,至治之澤,將及生民,聖人一念,其利博哉?大抵民庫,何爲而設也?自古外邑公下之物,皆有朝家會減之規,而用度式繁,公儲難繼,物價漸翔,添補多端,會減之外,應用許多,此則邑中民人,不可不出力擔當,故八道諸邑,莫不有民庫之名,或始初厚斂,而儲爲殖本,或逐歲略收,而僅適其用,例固非一,而均出於民,此雖不明著於國典,而亦由於自然之理勢,終未可以盡廢者也。第緣此庫,旣不摠會於度支,又不關由於巡營,只是各邑,自中辦出,自中消磨,故從前弊源,每在於官不致察,吏緣爲奸,名色層出,式例漸加,耗費無節,積成逋縮,則輒爲一爲鄕會,加斂充報,加之不已,無法可禁,惟此謬習,便成常規,諸路各邑,無不同然,民安得不困也?故相臣李宗城,關西民庫節目,已入聖鑑之照燭,蓋其釐革之際,旣得損益之宜,而又自其後,道內諸邑,民庫入出之簿,每於歲終,磨勘於巡營,故關西民庫,最有一定之規,此可以爲他道法也。今因朝令,雖有一變之效,若又仍作私庫,無所管攝,則費用之道,終難如式,收斂之弊,久必依舊,臣謂宜各邑民庫節目改成後,下令諸道,從今以後,竝爲磨勘於道臣,則査削旣係於上營,僞濫自絶於下邑,庶可以垂之永久而得其實效矣。本邑之馬山浦,卽所謂海戶也,百餘戶浦民,以漁採爲業,責應進上之需,本邑海錯進上凡有九種,而旣有會減之元價,又自乙巳以後,因朝家申飭,自邑中變通,每每加定添價,合計所給錢穀之數,而較計於近來貿採之時,準價則相當優足而尙有餘剩,又以其爲進上浦民,永除戶役,且免簽伍,而官家亦無一錢一鱗徵稅供用之例,故安穩不擾,勝於野民,由是言之,則臣邑海戶,可謂全無弊端,若就大體上論之,則誠有不可但已者,近來論海弊者,或因進上物種而發,夫進上二字,是何等謹嚴之地,而因此有弊之說,萬萬驚怪,細察其故,則其有弊端,由於添價,其有添價,由於轉貿,其有轉貿,由於所進之多失土宜,向因東萊·慶州全鰒事,添價轉貿等說,悉發於章奏之間,飭敎之頒下於道臣,期於釐革,不啻申明,而臣愚竊以爲,若不勘到土宜一節,則釐弊之政,終有窒礙,而未易行者,臣請不避猥屑而悉陳之,大抵任土之制,始自禹貢,我朝近世,土貢變而大同行,以其大同結收之穀,貿用前日土貢之物,京貢責納之外,又分之諸路,授價而貿上該路之物産,今之進上是也。此雖與古之貢法,差有所間,而自下獻上,是亦爲貢,其不可不任土則一也,本道東南二沿,據海爲疆,魚産之賦於海沿,豈可曰非土宜,而第其同是沿邑,而物産之有無不齊,同一物産,而色品之優劣自異,列邑分排之式,或違於所産之實,則轉貿之擧,勢所不免,而其或轉貿益遠,至用他道之物産,則豈不大違於任土之本義,而添價之漸致繁重,無足怪矣。彼轉貿之物,各有所出之地,自他處求之,則爲轉貿,自本處得之,則爲土宜,盍亦各就所出之地而賦之,以存任土之規,以除轉貿之費也。試以臣邑言之,海錯九種之中,四則土採,五則轉貿,土採者但用元價,轉貿者皆有添價,轉貿五種,卽全鰒·引鰒·海蔘·紅蛤·文魚也。境內旣無所採,往貿右沿之泗川地,而同道沿邊諸邑,雖有此五種土産處,皆以品劣不合於進獻,亦皆來貿於泗川,故泗川海浦,有所謂進上都家者,道內貿易,咸聚於此,蓋以蔘蛤諸種之産於泗川近處者,爲最勝也。然而大鰒,則泗川亦無之,都家魚商,本與濟州,通船和市而轉賣焉。列邑之貿進於巡營者,卽此鰒,故嶺營所進全鰒,除了蔚鰒若干之外,蓋無一貼之出於本道者,而皆濟州之産也。全鰒一貼,會減元價爲白米一石五斗,未嘗不本自優厚,而以其轉貿之故,臣邑則一貼添價爲錢二十五兩,而情債雜費,不與焉。左沿諸邑,則轉貿愈遠,而添價愈多,所謂添價辦出之規,邑各不同,或出於放債之殖,或出於收斂之庫,要之皆民也。朝家旣於進上諸種,降以優厚之價,至於長路馱運之節,亦自大同計數會減,本欲不煩於民,而特因封進之一違土宜,中間無名之浪費,乃至於此,而斯民爲之受病,豈不深可歎惜哉?全鰒如此,他種可以類推,本道如此,諸路亦足反隅,致弊之由,本自如許,朝廷雖有釐革之令,以其事關進獻,按道之臣,有不敢擅自變易,其所奉行,不過關飭列邑,使浦民無弊,而列邑之所以使浦民無弊者,又不過添價一策,浦民免害,害歸陸民,便是補西而破東,豈可謂釐革之盡其道耶?今宜稍加變通,使進上各種,悉從佳品所産處而移換其例,則元價無所增,進獻無所損,而添價之浪費於中間者,可以減得幾千,假如諸路所進全鰒之轉貿濟産者,爲百貼,則就其中略除土鰒封進之需,而留之本道,餘皆盡數卜定於濟州,使依前日諸路所進大小品樣而進之,會減之米,從而移劃,馱運之費,轉付船路,則此皆本是濟産,貼數雖多,不患難備,島中一貼之直,雖不可臆斷,計以一石五斗之元價,必不甚相懸,若曰差有不足,則一番略收於從前添價之諸邑,轉運於島中,留爲府儲,永備本價,豈無便宜之方?且念濟州之俗,薄於農功,厚於漁利,採鰒之民,所以通船而和市者,只爲貿歸陸邑之穀,以資島人之食,今因鰒價,移劃米穀自饒,則豈非島民足食之一策耶?大凡鰒之爲物,惟鉅海深洋之中,始有大者,故産於濟州者,爲最上,産於湖南之四五處島中者次之,其餘諸沿所採,皆是小品,體樣差殊,而風味各具,凡有膳需之出於域內者,何物而可以不備於廚人也?亦惟曰,各用土宜,以本道內所産,擇品而進之,豈不允合於情禮耶?若夫同道諸邑物産之有優劣者,旣不可諉以土産而封進薄陋之品,又不可膠於舊式而不念轉貿之弊,惟此進上物種,雖自各邑進排,而進之者非守令而乃方伯也。當以一道論,而不當以一邑論,亦宜通融一道之內,審察各種所産最優處,而推移換定,一如濟鰒之例,則進獻諸種,皆可以得其佳品,而諸邑所進,莫不取諸其境內而用之,轉貿之說,何從而起也?此則道臣,亦可以斟量,而今之諸邑,各有流來定例,以此邑之從前所供,移之於彼邑,實係於變通,恐非一道臣所可私自指揮,是亦必有朝廷之別般敎令,然後可爲矣。恭惟我殿下,仁明恭儉,凡係供上之節,每用益下之政,嗣服之初,先已酌損貢膳定制,江界戶蔘,爲御藥重劑,而亦且減除其太半,如廣魚海衣等朔膳之稍涉侈大者,必皆遇物而頒禁,惟慮一事之或至厲民,寬惠之德,與天同功,藉令臣僚論及御需,而直請裁損,猶將嘉納而亟許之,況臣所陳,只欲就其中裒益移換,則或不至煩瀆之爲罪,第其採問土宜,磨鍊改定之際,稍似更張持重之論,恐有異同,而必也如是而後,軫民弊除煩費之聖意,方可有一分奉行之實矣。伏願聖明,下詢而裁處焉。臣旣因民庫海戶兩事,遂至轉瀆他說,而若專就本邑論之,則向所陳一二條外,別無可以指爲弊瘼者,倉儲則粗完,漕式則僅具,城壕則不可謂不修,舟艦則不可謂不備,苟使作宰者,謹身守法,不失綱紀,則猶足以奉令承敎,可幸無罪,若其他瑣細之民事,冗閑之邑務,固當通議道臣,從長經理,有不敢毛擧摟數,以煩崇高之聽,而抑臣偏荷恩造,屢典郡邑,常見鄕民保布之弊,轉至窮極之境,而國計匱竭,無術而可救,不得不更陳愚衷焉。夫良保收布,古無是制,而創於壬辰之後,今則行之二百年,軍需之所從出也,經費之所由賴也。救弊之策,猝未易求,則設弊之論,有難輕發,而最是此路旣闊,成一方便,凡大小官司之絀於用者,輒思加出保名,資其徵入,故先朝戊辰,印頒良役實摠元數之外,各邑保名色之不入於是書者及其後增出者,不知爲幾萬名,臣邑於本道中,素不以民少軍多稱之,而實摠所錄中,收錢布者爲三千六百餘名,而其不入於實摠者及後來增出者,又爲千餘名,合計爲四千六百餘名也。據近年戶籍,境內壯男八千九百餘口中,除出班族·鄕品·軍校·胥徒·驛屬·海夫,與有事目勿侵及不收布正軍外,可以擬議於良保者,只爲四千四百餘人,逐名排比,亦患不足,少失檢察,則黃白之簽,虛疊之徵,勢所必至,觀乎一邑而可以推一國之情也。且夫名之曰良,其實則賤,稍有智力,抵死謀免,其滯在保案者,多是至貧殘最愚迷,無田産室屋,朝來而暮去者,彼皆鶉衣蟬腸,空空然一條赤身,而疲癃聾聵,不類人形者,又錯於其中,雖使任其自在,尙且不願爲生,顧何征斂之可論,而又從而侵責之耶?詩云哿矣富人,哀此煢獨,文王之所以爲聖於萬世者,以其發政施仁,而先及四窮也。臣於點覈推徵之際,往往見其慘然之狀,不覺當食投箸,爲之落淚,輒又感激自言曰,吾君聖人也,仁恩浹於區宇,惠澤及於禽獸,匹夫匹婦之有顰呻痛癢,如稚孩之鞠育於慈父,無不曲遂其願欲,而惟此良保最窮者,幾萬生靈,阽在水火,莫可拯拔。噫唏,是誠孰使然也?夫其爲弊也,如是矣,縱未可一切矯革,亦宜去其泰甚,爲次第減汰之圖,而今之徵收於彼者,究其所歸,則國用公費,於是而倚靠,京衙外營,以此而成樣,但務減汰而無所塡代,則將見虧其用而闕其事,漸生京外難支之弊,而塡代之無術,又由於國計之匱竭,傳曰,國無九年之蓄,則曰不足,無六年之蓄則曰急,國之有蓄,將以待水旱備倉卒,而與民同患也。今之國計,若竝論八路營邑所儲,則未知爲幾年之蓄,而大抵一年之入,不能當一年之出,有司之臣,左右牽補,挨過而僅了,其於與民同患,顧何以盡其道也?臣謹按端宗二年,關東·三南饑,命賜軍資倉陳穀二十三萬斛以賑之,可知太倉之陳陳相仍,而此則猶屬上世事,島夷之亂,八路糜爛,三京蕩殘,而癸巳回鑾之日,戶曹尙有米五萬斛,臣嘗聞薦紳間掌故之言,蓋實蹟也,祖宗朝國計,如彼之殷盛,而今焉何爲而至於是耶?說者論及此事,或多歸咎於習俗之奢侈,彌文之繁縟,是二者,固爲傷財害民之大關,費耗之害,亦宜上及於國計,而我國自丁丑以後,不見兵革,列聖家法,以勤儉爲治,方內寧謐,上下休養,侈俗繁文,縱有寢盛於古昔者,恐不必但因此弊而頓然落下,如今日之甚也。臣於近世收租之例,竊有大段駭惑之端,夫什一而稅,堯·舜之道,而萬世之常經也。國典田稅,實十分爲上下,年一結收米二十斗之法,或者疑其不及於什一,而此乃我祖宗金石之典,更不可容議於其間矣。今乃於典所云一結二十斗之內,無端減削,甚至於四五斗,是又何故也?我朝之法,田分六等,年分九等,量積萬尺之地,一等則其稅爲一結,二等則爲八十五負,每等遞降十五負,至六等爲二十五負,遂聚各等所定之稅,以每百負通同作結,此田分定稅之法也。每歲九月,踏勘災傷,實十分爲上上,年每一結收米二十斗,實九分災一分,爲上中,年收十八斗,每等遞降二斗,至實二分災八分,爲下下,年收四斗,此年分收稅之法也。作結之後,則均爲一等,土品高下,更不容說,惟是災實之年年不同,卽其所當審驗者,而災實之分,斯有九等,與全災之式其豐熟而無災處,卽所謂實十分上上年,而皆在於二十斗應稅之科矣。然則今年被災而爲下下年者,明年無災,則其實十分而爲上上年無疑也。近世八道各邑收稅之規,則不然,考諸收租案,其在中下以上者絶罕,而皆云下之上幾結,下之中幾結,下之下幾結,此若據當年踏勘之災而言之,則猶可也,而所謂某等幾結者,各有該邑一定之鐵案,旣曰下中下下,則可知非爲六等之田分,而乃是九等之年分也。旣曰年分,則年年一套,無復增損,是何說也?彼所謂下中下下,卽是七分災八分災之名也。今乃不問豐歉,先以幾十萬結,永永縛住於災減之科,又於其外,添頉當年之內災,此臣所以大段駭惑,求其說而不得者也。且其下中之應稅六斗,下下之應稅四斗,雖列書如式,而其所謂下中下下,只是懸空硬定,而初無定地,故收租之際,不得不通解應稅之結摠,而平排出賦,亦豈不鹵莽而謬亂耶?惟此收租案者,乃是國朝故常也。其所書年分等第,本非年年可同之事,而今則便成謄傳故紙,此恐是中間一誤,循用前年之例,仍作流來之案,夫如是矣,則因一文簿之致誤,國家之年年漏失正稅,不知爲幾十萬斛,豈非可驚而可唏處乎?雖以通行俗例言之,一負之稅,出租一斗,故今之各宮房屯田免稅處,每結收租二百斗,其一百斗,乃是國稅而免給者也。百斗之租,作米爲四十斗,而正稅則定以二十斗,卽所以厚民也。祖宗之取於民,若是之精約,世傳而謹守之,卽所以建國立紀,治人倫養君子,而無端漏失,殆乎十之六七,則今之國計匱竭,而恤恤乎常有難繼之憂者,其無乃坐於是耶?夫物旣失之於此,則必有得之於彼者,國家正稅,漏失如此,則其得之者,誰也?有田土者,出租稅如例矣。收租於民則不減,而應稅於國則乃少,其乾沒於中間者,卽戶首與養戶防結之流是已,養戶等事,固是奸豪冒法者所爭占,而規制旣誤,有隙可偸,則其孰不群起而私之乎?今世之每結所收竝田稅大同及他名色之附於田結者,大略爲二十餘斗,驟看之,必曰此政合於國典二十斗之法,而是有易辨者,所謂實十分二十斗,卽原典所著田稅之法也,而大同等名色,則皆出於其後,義意各異,非可以田稅論也。若於田稅條二十斗之內,割出爲大同云爾,則烏在其代土貢創大同之意耶?原田以來,旣無田稅米降幾斗之法文,而年分等第,明是隨歲不同之事,則上所陳不問豐歉,先以幾十萬結,永永縛住於災減之科者,決知其大誤而不成事理也。知其有誤而欲爲之改正,則不須別用他術,但於八道各邑收租案中,削去懸空分等之謬例,必以當年全災與內災之眞箇結數,依本規開錄減頉,則法意事面,俱得平整,而正稅之入,庶復祖宗之舊矣。苟其若是,則國計自饒,經費有裕,彼良保最窮者幾萬生靈,始可以次第拯拔於水火之中,而眞有方便之道矣。若其他當世之痼弊,如寺奴婢之流冤狀逼骨,外邑雜徭之添附田結,而侵害農民者,皆可以量宜變通,而沛然有餘地矣。是乃收還舊物於奸豪冒法者之手,而布施大惠於顚連濱死者之身,聖朝功德,豈不爲正大巍峻,而玆法之行,悅之者衆,其歡欣鼓舞之情,必將有以噵迎祥和,延國脈於無疆矣。臣性旣疎迃,識且孤陋,至於食貨之務,尤所瞢昧,而只爲頻當吏事,每於出賦之際,細察收租之簿,遂起此疑,多年究思,終未有以自解於心者,夫前後掌計之臣,皆是當世之重選,居方岳任州縣者,又不啻千百人,從前豈無一人看得到識得徹,而未聞以此事,進言于朝廷者,千百人所不知而臣獨知之,亦必無是理也。然而以臣迷滯之見,則終始如此,竊謂土地惟正之稅,是何等大政,而文簿訛謬,乃至於是,藉曰其間有減稅之節拍,亦當詳著於法典,爲按法遵行之地,而續大典·大典通編等書,卽聖朝之關和也。諸編所載,依然是原典舊條,收稅之法典則如此,出賦之俗規則如彼,一紙書例,紊錯多端,寧容若是之無章也?改正與否,惟在朝廷處分,有非如臣庸陋者,所敢妄干,而以臣常所駭惑者,一聞於黈纊之下,未必非臣子有懷必陳之道,玆敢略具淺見,仰塵睿覽。伏願聖明,下臣疏本,命度支之臣,溸考本曹文籍中關係收租者,其年分等第之一定不易,若有所當然之故,則臣固當甘被妄言之律,而亦將以洞豁迷竇,爲私心之一幸,如其無所援據,襲謬至此,眞如臣之所疑,則惟聖明,必有以處於此矣。臣又何敢有說焉?臣幸値周諮之會,猥陳狂瞽之言,辭拙而未盡於物情,議迃而不適於實用,首尾論列,皆不足以仰備採擇之萬一,而徒以繁蕪之說,自犯干冒之辜,律以邦憲,罪無所逃。伏願殿下,恕其妄而察其愚焉。臣無任云云。省疏具悉。二百結限年降稅事山腰以上冒耕申禁事,爾言甚是,令廟堂指一草記稟處,俾有實效,統營都廳穀事,不惟說弊,亦旣救弊,問于道臣,許施後狀聞,停糴之時,以其分數代捧事,諸道民庫,依關西例道臣句檢事,亦爲稟處,土宜之貢,豈可轉貿?轉貿之故,百弊俱出,爾言誠有意見,令道臣通同釐正,求其可行,永久無弊之方,別具冊子以進,則諸道亦當視此爲例,廟堂措辭嚴飭,分付該道,附陳田等稅規事,爾言卽諸倅所未言者,下廟堂與有司之臣,商確稟處。
閔台爀,以賑恤廳言啓曰,漢城府牒報據,中部金召史,錢二兩布一疋,東部金召史·黃召史,良人姜道彬,各錢二兩布一疋,西部李氏,錢三兩布二疋,良人崔完福·白守太·金召史·李召史,各錢二兩布一疋,南部樂生宋興天·李召史·高召史,良人金鼎夏,各錢二兩布一疋,北部幼學李德海,錢三兩布二疋,沈召史·李召史·李召史·李召史·金召史·元召史·金召史,閑良李大倫,良人文尙俊,各錢二兩布一疋,合錢四十八兩布二十五疋題給之意,敢啓。傳曰,知道。
閔台爀,以賑恤廳言啓曰,漢城府牒報據,中部良人金光采,錢二兩布一疋,東部良人劉福允·鄭召史,各錢二兩布一疋,西部尹氏,進士沈樂源,各錢三兩布二疋,良人池成龜·金潤成,各錢二兩布一疋,南部良人金德順·秦泰福,各錢二兩布一疋,北部幼學朴景德,錢三兩布二疋,閑良金振聲,錢二兩布一疋,合錢二十五兩,布十四疋題給之意,敢啓。傳曰,知道。
己未正月十九日辰時,上御便殿。同副承旨入侍時,同副承旨沈象奎,假注書李弘謙,記注官白鳳周·承膺祚,檢校提學鄭民始,以次進伏訖。民始曰,日間聖體調攝,若何?上曰,近日日氣溫和,漸益差勝矣。民始曰,王大妃殿氣候,何如?上曰,已臻平復矣。民始曰,惠慶宮氣候,何如?上曰,復常矣。命書榻敎曰,前注書金啓溫仍任,牌招入直。上曰,兩西厲祭·慰祭香祝,使禁旅從速下送,而必爲精潔齎去之意,言及也。命退,承史以次退出。
上在昌德宮。停常參·經筵。
藥房副提調李書九啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿則不必入侍矣。
王大妃殿·惠慶宮·中宮殿,藥房口傳問安。答曰,知道。
金啓洛啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
沈象奎啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
金啓洛啓曰,三品官之無得過三日循例請牌,曾有飭敎矣。刑曹參議金祖淳,除拜後過三日不爲出肅,事體所在,誠極未安,從重推考,仍卽牌招察任,何如?傳曰,聞有實病,許遞。
沈象奎啓曰,禁衛大將申大顯,以城隍發告祭獻官,今方受香出去矣。所佩命召及兼帶左邊捕盜大將命召,大將牌·傳令牌,來請還納,何以爲之,而將兵之任,不可一刻無摠察之人,捕將則在前如此之時,有他邊大將兼察之例,今番則何以爲之?敢稟。傳曰,仍佩往來,御將竝爲兼察,牌招聽傳敎。
傳于李翊模曰,右副承旨入侍。
李書九啓曰,卒判府事蔡濟恭家成服日,遣承旨致祭事,命下矣。何承旨進去乎?敢稟。傳曰,右副承旨進去。
以摘奸宣傳官書啓,傳于閔台爀曰,北部平倉里尊位文益柱爲名人,今番輪疾之窮不自活之類,給糧救助,其數夥然,非特今番,自前一洞上下八十餘戶,恤窮賑乏,多賴益柱之力云,外方洞里相助,猶且別諭勸飭,況京城乎?令京兆堂上更探實績,招致益柱,問其地處·來歷草記,此外各部,若有此等之類,嚴飭各該部官,訪探報府後,隨卽草記,以爲奬他之地。
傳于李書九曰,此時湖南守令,不可一刻曠官,新除南原府使病未肅拜云,改差,卽令該曹口傳差出。
吏曹口傳政事,以安廷瓛爲南原府使。
傳于沈象奎曰,三南守令新除下送者,限畢賑,雖無特敎,皆令給馬,俾除民間迎送之弊事,分付兵曹·畿營,枚擧此意,知委各該道臣。
傳于李書九曰,在外承旨許遞,前望單子入之,待下批,待開門,牌招察任。
承旨前望單子入之,朴基正落點。
李書九啓曰,新除授承旨朴基正,方在罷散中,何以爲之?敢稟。傳曰,敍用。
以監軍單子,傳于沈象奎曰,宣傳官·摠府郞廳未差之代,令該曹口傳差出。
兵曹口傳政事,以許溟爲宣傳官,徐翼淳·李得江·李秉德爲都摠經歷,以柳豐逵爲都摠都事。
傳于沈象奎曰,政官,待開門,牌招開政。
李書九,以禮曹言啓曰,卽接新除授肇慶廟令所報,則本廟春享祭享香祝祗受陪進日字在近,而親病沈重,萬無暫時離捨之路云,莫重受香,不可遲緩,新除授令朴和源,今姑改差,其代,卽令該曹口傳差出,以爲趁期受香之地,何如?傳曰,允。
吏曹口傳政事,以林㝡遠爲肇慶廟令。
閔台爀,以漢城府言啓曰,以摘奸宣傳官書啓,傳曰,北部平倉里尊位文益柱爲名人,今番輪疾之窮不自活之類,給糧救助,其數夥然,非特今番,自前一洞上下八十餘戶,恤窮賑乏,多賴益柱之力云,外方洞里相助,猶且別諭勸飭,況京城乎?令京兆堂上更探實績,招致益柱,問其他處來歷草記,此外各部,若有此等之類,嚴飭各該部官,訪探報府後,隨卽草記,以爲奬他之地事,命下矣。卽爲委送當部官,探問其實績,則昨年洞內三戶患癘時,米斗錢兩,種種周給,今正月輪感時,最貧一戶資給米斗油升,病死兩人,或助斂布,或助役糧,産後飢病之一女人,亦以米斗周恤,蓋益柱,初非富戶而爲人甚善,有此恤窮之義,自前一洞上下八十餘戶中,貧不能喪祭者,亦多顧助云,臣又招致益柱,問其地處來歷,則其父尙質,習讀官,曾祖承先,司譯院主簿,自京中移居平倉,已近五十年,其年則六十八,役名則摠戎廳付料軍官,曾爲納粟折衝云矣,敢啓。傳曰,知道。爲先加資,令該營別將,收用後草記,可也。
沈象奎,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
己未正月二十日午時,上御便殿。右副承旨入侍時,右副承旨李翊模,記事官金啓溫,記注官車信用·承膺祚,以次進伏訖。上曰,兼春秋,誰也?膺祚曰,車信用·白鳳周矣。上曰,白鳳周頗衰老,年今幾何?膺祚曰,六十一歲矣。敎翊模曰,言及銓曹郵官,待窠差遣,好矣。上曰,輪症近則寢熄云耶?翊模曰,太半乾淨云矣。上曰,承旨年今幾何?翊模曰,五十三矣。上曰,平日聞好讀書云,多讀者何書耶?翊模曰,別無多讀者,而孟子·史記,則有讀至數百遍者矣。上曰,看萬卷書,不若讀一行書萬遍,雖若無用,其效大勝於看書矣。上曰,右相所愼,近則何如?翊模曰,近得少差云矣。翊模曰,卒判府事蔡濟恭家,明日致祭時,何承旨當爲進去乎?上曰,自政院,以啓辭入稟,可也。仍命退,承史以次退出。
上在昌德宮。停常參·經筵。
金啓洛啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
朴基正啓曰,左副承旨李翊模,今日不爲仕進,卽爲牌招,何如?傳曰,允。
李書九啓曰,知敦寧蔡弘履,戶曹參判徐龍輔,除拜後過三日不爲出肅,事甚未安,依定式,竝推考警責,仍卽牌招察任,何如?傳曰,允。
備忘記,安東營將金鎭鼎下直,長弓一張,長箭一部,片箭一部,筒兒一箇賜給。
傳于沈象奎曰,同副承旨入侍。
有政。吏批,行判書金載瓚,參判李祖承受由,參議鄭尙愚進,右副承旨朴基正進。啓曰,判書金載瓚,參判李祖承,方在受由中,小臣獨政未安,何以爲之?敢稟。傳曰,只出緊任。又啓曰,慶尙監司,今當差出,而擬望之人乏少,同道守令,竝擬,何如?傳曰,允。以金載翼爲刑曹參議,洪聖淵爲同義禁,趙學春爲刑曹佐郞,宋時淵爲漢城判官,李良會爲監察,權太應爲漢城主簿,朴宗京爲典籍,申耆爲慶尙監司,折衝文益柱,今加嘉善加資事,承傳,南公轍爲右尹,金載瓚爲掌樂提調,朴休源爲濟用判官,邊得翰爲司饔主簿,權太應爲典牲判官,趙鎭順爲司僕主簿,鄭來成爲掌樂主簿,白鳳周爲迎華察訪,李夢龍爲金郊察訪,徐秉琦爲律學敎授,尹衡復爲武烈祠參奉,典設別提全佐天,童蒙敎官朴光允,兼養賢庫主簿金熙周,昭顯墓守衛官尹之謙,麗王陵參奉王允恒,竝單付,李宗恢爲長寧殿令。
兵批,判書李時秀病,參判鄭大容未肅拜,參議朴奎淳入直進,參知李祉永病,同副承旨沈象奎進。以黃昇源爲大護軍,金祖淳爲副護軍。
傳于朴基正曰,新除授慶尙監司,待下批,當日辭朝。
朴基正啓曰,卒判府事蔡濟恭家,致祭,有左副承旨李翊模進去之命,而纔已違牌,罷職傳旨,今方捧入,不得進去,何以爲之?敢稟。傳曰,左副承旨進去。
以左副承旨李翊模牌不進罷職傳旨,傳于沈象奎曰,許遞,前望單子入之,待下批,牌招察任。
承旨前望單子入之,兪漢寧落點。
以迎華察訪望筒,傳于朴基正曰,迎華察訪白鳳周,與麟蹄縣監李元膺相換,除朝辭,給馬下送。
吏批,再政。以崔逵翰爲兵曹正郞,沈禧爲光陵令,金必宣爲直講,李得養爲監察,閔致謙爲漢城主簿,內資主簿單鄭,迎華察訪白鳳周,麟蹄縣監李元膺相換。
兪漢寧啓曰,臣卒判府蔡濟恭家,致祭進去下直之意,敢啓。傳曰,知道。
傳于朴基正曰,慶尙監司留待。
備忘記,慶尙監司申耆下直,長弓一張,長箭一部賜給。
沈象奎,以訓鍊都監言啓曰,本局哨官尹彦邦,身病甚重,勢難察任,改差,何如?傳曰,允。
沈象奎,以摠戎廳言啓曰,謹依漢城府草記批旨,北部平倉里尊位文益柱,爲先加資,令該營別將,收用後草記,可也事,命下矣。臣廳所屬德池屯別將,差送之意,敢啓。傳曰,知道。
沈象奎,以左邊捕盜廳言啓曰,本廳從事官李毅和,身病猝重,勢難察任,從事官之任,今姑改差,何如?傳曰,允。
吏曹參議鄭尙愚疏曰,伏以,臣以人則至庸陋也,以才則至空疎也,百無肖似,最居人下,僥倖通籍,只爲祿仕之計,名塗進步,初無自期之心,而偏蒙厚恩,徒藉先蔭,選職之兜攬,俱荷中批,資級之超陞,亦出特旨,釋褐未幾,居然躋下大夫之列,無似賤臣,何以得此於聖明?母子叔姪,每日相對,攢祝洪造,而未嘗不感極而涕也,今此三銓之命,又何爲而至也?臣之前後踐歷,罔非踰分,有除輒膺,不敢辭巽者,豈臣全無廉隅而然哉?祗緣受恩如天,報答無地,惟上所命,心所自勉,隨衆例讓,義不敢出故耳,淸朝官爵,孰非難愼,而至於銓任,與他尤別,苟非公平之心,見孚於同朝,鑑別之明,素著於平日,則其何以參佐於排擬之際,可否於通塞之間乎?從古有文識才猷者,亦多力辭而不敢當,則以臣譾劣,尤何敢偃然冒膺,不思所以自引乎?噫,臣家本寒素,而近成華顯之門,姿甚昏弱,而又據睢盱之場,鬼猜人怒,早晩顚沛,可立而待,一身狼狽,雖不足恤,其將上負國恩,下墜家聲而後已,亦非所以仰承生成之澤,反覆商量,承膺無望,而辭疏路阻,三牌踵臨,怵分畏義,雖不得不冒沒出肅,副急行政,而仍因蹲據,斷無是理,玆敢瀝血陳懇。伏乞天地父母,俯垂鑑諒,亟削臣新除職名,以重公器,以安微分,不勝大願,臣無任云云。答曰,省疏具悉。爾其勿辭察職。
校理沈奎魯疏曰,伏以,臣適因館僚有故,遞直無人,强疾持被,殆至兩旬矣。間又奔趨於享官之役,觸冒風寒,種種失攝,痛勢越劇,委頓床笫,以令病狀,萬無自力之望,此時言私,極知其萬萬猥越,而疾痛之呼,有不可顧,玆不得不呼籲於天地父母之前。伏乞特垂矜諒,亟許鐫遞,仍治臣瀆擾之罪,以安私分,千萬幸甚。臣方情急乞免,不遑贅他,而事係民隱,敢此附陳,惟聖明少垂察焉。今此輪疾,前古罕有,十日之間,千里之疆,沴氣殆遍,死亡相續,在朝而卿相之逝單,便成日課,在野而氓庶之僵屍,相連土殯,大關氣運,此何災厄?聖心憂惕,丙枕明發,以日前傳敎下者觀之,憂民之念,勤懇惻怛,郊壇禱慰之擧,實出於靡不用極之意也。顧今日八域含生之倫,孰不欽頌贊歎,繼之以感泣乎?且伏念我聖上,凡於祀典,致敬致愼,雖當攝行之時,齋居別殿,跋燭通宵,焄蒿之念,皎潔之誠,有足以感孚神祗,況於昨年憫旱之時,遍令諸道,虔誠禱雨,而十行綸綍,丁寧戒飭,壹出於爲民之至意,則凡爲道守臣者,熟不敢對揚惕勵?思所以竭誠盡分之道,而臣聞湖西前道臣韓用和,醉倒齋所,嘔號迷亂,時刻已屆,勢無奈何,不得已以守令之執事者,替行獻官之事,及其修啓也。以虔誠躬禱爲辭,告君不實,已極無狀,慢神不誠,寧望感應,一路笑罵,衆言喧騰,至于今未已,湖西之終年無雨,最於諸道,安知不由於按道者之自速神怒而然也?顧今中外之別擧祀典,有關民命者,不啻如憫旱禱雨之時矣,欲使諸路營邑之臣,另加致誠,則不必申行告戒,只施飭敎而止耳,先將已然之跡,追勘韓用和之罪,特加譴削之典,則庶可爲諸道警懼懲創之道,伏願聖明,亟賜處分焉。臣無任云云。答曰,省疏具悉。韓用和事,焉有道臣而爲此擧,苟或不得已臨時替行,則又何無具由狀聞乎?爾疏遣辭,旣與風傳有間,只施罷削輕矣,亦不可不査問後處之,令廟堂問於前錦伯,使之首實,仍卽草記論勘,俾諸道營邑之臣,各務虔敬於祀典,無言之時,爾能隨事刺口,甚可尙也,爾其勿辭,調理從速察職。
敎慶尙道觀察使申耆書。王若曰,虞廷咨岳牧之臣,周禮重藩維之職,所以一路之方面,每難其人,肆惟重宸之簡心,必愼是任,念彼嶠南大鎭,實是海東雄藩,大小七十餘州,厥有山川城池之險,延袤八九百里,亦稱粟米魚鹽之饒,絃誦之聲猶聞,地稱鄒魯,衣袽之策不忘,界接蠻夷,間値連歲之荐荒,政急撫摩之策,纔經近日之輪疾,寧緩救濟之方,比他道自來難治,惟此時尤宜愼擇。惟卿,器度謹厚,才識周通,自玉署而陞銀臺,出納惟允,長薇垣而佐銓席,望實俱優,西州佩符,久矣綜理之微密,東藩按節,確乎定式之遵行,內外歷試之已多,前後聲績之可尙。玆授卿以慶尙道觀察使兼兵馬水軍節度使巡察使大丘都護府使,卿其祗服寵命,勉竭良圖,究實務於錢穀甲兵,期以固圉而裕國,推素蘊於政事文學,要之因俗而便民,一方澄淸,所貴廉明之克著,列郡殫壓,宜勉威重之自持,黜陟必從公平,稟裁自有典憲。於戲,與我共理,濟彼十萬生靈,知臣莫如,咨爾二千石吏,春和方暢,政令宜布於順時,日邊云遐,忱誠應切於戀闕,故玆敎示,想宜知悉。知製敎臣尹序東製進
閔台爀,以賑恤廳言啓曰,漢城府牒報據,良人李太奉·金召史,各錢二兩布一疋,西部朴召史·金召史·河召史,良人文萬伊·李金男·孔召史·李召史,各錢二兩布一疋,南部幼學金德弼,錢三兩布二疋,良人金鼎胤·朴召史·權召史·張召史·金召史,各錢二兩·布一疋,北部良人吳信謙·金召史,各錢二兩·布一疋,合錢三十五兩,布十八疋題給之意,敢啓。傳曰,知道。
閔台爀,以賑恤廳言啓曰,漢城府牒報據,東部李召史·朴召史,良人朴山伊,各錢二兩布一疋,西部李召史·林召史,良人鄭福伊,各錢二兩布一疋,南部吳氏·兪氏,各錢三兩布二疋,金召史·金召史·李召史·元召史,各錢二兩布一疋,北部幼學金聖杞,錢三兩布二疋,崔召史·太召史,良人徐貴福,各錢二兩布一疋,合錢三十五兩,布十九疋題給之意,敢啓。傳曰,知道。
己未正月二十一日未時,上御便殿。同副承旨入侍時,同副承旨沈象奎,假注書李弘謙,記注官車信用·承膺祚,以次進伏訖。上命書傳敎曰,處分宜無異同,前監司李秉鼎,罪名亦爲蕩滌。仍命退,承史以次退出。
上在昌德宮。停常參·經筵。
金啓洛啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵日次私習云矣,敢啓。傳曰,知道。
傳于沈象奎曰,同副入侍。
傳于朴基正曰,不爲仕進承旨許遞,前望單子入之,待下批,牌招察任。
承旨前望單子入之,李勉兢落點。
傳于沈象奎曰,前假注書任百禧,仍察。
有政。吏批,判書金載瓚,參判李祖承受由,參議鄭尙愚進,右副承旨朴基正進。啓曰,判書金載瓚,參判李祖承,竝受由,小臣獨政未安,何以爲之?敢稟。傳曰,只出緊任。以黃昇源爲禮曹判書,李翊模爲禮曹參議,遠接使單李時秀,問禮官單曺錫中改差,李羲甲單付,迎接都監提調單趙鎭寬,郞廳八單朴崙壽·李羲甲·金基豐·南達孫·李勉昇·韓用謙·朴民淳·韓大裕,公事郞廳單任聖皐,館伴單鄭民始,迎接都監郞廳單柳畊,以谷山府使丁若鏞爲黃州迎慰使,慈山府使李儒慶爲平壤迎慰使,楚山府使宋祥濂爲安州迎慰使,肅川府使任長源爲定州迎慰使,宣川府使柳師模爲義州迎慰使。
兵批,判書未差,參判鄭大容未肅拜,參議朴奎淳入直進,參知李祉永病,同副承旨沈象奎進。以李秉鼎爲大護軍,李翊模爲副護軍,李時秀爲大護軍。
傳于朴基正曰,使行狀聞,旣云呈文,禮部受出兵部公文發送,無異於牌文,陳慰兼進香使,今政差出,而正使則宗班儀賓中,問于大臣備擬,副使則西關守令通擬,書狀則勿拘陞品擬入事,分付。
吏批,再政。以西春君燁爲陳慰使,林蓍喆爲副使,申絢爲書狀官。
傳于朴基正曰,禮曹堂上有實病實故人許遞,今日政差出,待下批,牌招入侍。
禮曹參判前望單子入之,金履翼落點。
司譯提調前望單子入之,徐龍輔·李書九落點。
兵曹判書前望單子入之,具㢞落點。
沈象奎啓曰,兵曹判書具㢞牌不進推考傳旨,今方捧入,而命召傳授,一時爲急,如是違牌,事甚未安,更卽牌招,何如?傳曰,允。
李書九,以弘文館言啓曰,本館上番校理臣沈奎魯,旣承調理之命,應敎朴吉源,副應敎李魯春,校理閔命爀,副校理金履載,竝卽牌招,以爲推移入直之地,何如?傳曰,允。
沈象奎,以備邊司言啓曰,本司有司堂上有闕之代,戶曹參判徐龍輔差下,使之察任,何如?傳曰,允。
沈象奎,以備邊司言啓曰,校理沈奎魯上疏批旨內,韓用和事,焉有道臣而爲此擧,苟或不得已臨時替行,則又何無具由狀聞乎?爾疏遣辭,旣與風傳有間,只施罷削輕矣,亦不可不査問後處之,令廟堂問於前錦伯,使之首實,仍卽草記論勘,俾諸道營邑之臣,各務虔敬於祀典事,命下矣。謹依批旨,査問于忠淸前監司韓用和處,使之首實,則以爲昨年五月,連山龍湫祈雨時,經夜處濕,素患眩暈及脚部,猝地添劇,而將事之夕,病勢猶似可强,故必欲自力行禮矣。旣就拜位之後,諸症漸劇,趨走薦獻,萬無其望,而欲以他人改塡祝版,則旣就位而始行祀矣。欲爲强疾卒事,則運動無路,不得已以守令執事者替行,而此與初不就位,改塡獻官有異,則狀啓中,歷擧此狀,反涉煩屑,又不得已循例修啓,伊時病狀,諸執事之所目擊,焉敢誣也?圭璧虔禱,事體至重,而倉卒處事,未盡誠禮,以致人言之如此,莫非昏憒失職之罪,何敢以事實之差異,費辭分疏乎?惶懍震越,不知所達云矣。病作於就位之後,則權宜替行,雖未必爲罪,其不能具由措辭於狀聞者,大失重祀典嚴奏御之禮,所當擬以奏事不以實之律,而原其本情,則事旣在於倉卒,意非出於欺罔,施以堂疏所請譴削之典,何如?傳曰,允。
知敦寧蔡弘履疏曰,伏以,臣於見職,前後除拜,非止一再,而本無敦寧,輒煩疏辭,獲蒙體諒,今此新命,雖極感頌,援例乞遞,與前無異,不得不短章號籲。伏乞聖慈,俯賜監諒,亟命該曹照例遞改,以存公格,以安私分焉。且臣前帶摠管,爲日已久,而臣自歲初,重患輪疾,寒熱交作,目眩頭疼,痰嗽達宵,飮啖全却,神氣澌壞,以此病狀,萬無時日內供職之望。伏願天地父母,竝許遞免,俾延殘喘,千萬幸甚,臣無任云云。答曰,省疏具悉。疏辭,下該曹稟處。
右承旨李勉兢疏曰,伏以,臣於謫居病伏之中,伏承傳敎下者,德意特推於及老,恩旨遽降於賜環,北望攢祝,感淚被面,行遣未踰月,重入都門,而當此險厄之時,父母幸得保安,兄弟得以團聚,罔非我聖上錫類之恩,闔門感結,糜粉難報,第臣罪重罰輕,薄竄旋宥,惶愧交中,無以抗顔彯纓結綬,重廁班聯,初非夢寐之所到,而不意銀臺特除,召牌儼臨,臣誠惶感,罔知攸措。臣之出入邇列,亦有年矣,顧今逖違之餘,義當竭蹶趨拜,不竢駕屢,而郵罰不當於罪犯,寵渥太過於涯分,有不敢自同平常,晏然冒進,不得已坐違召命,短章自列。伏乞天地父母,俯察私義之難安,特收誤恩之荐加,亟削臣職,以安微分,千萬幸甚,臣無任云云。答曰,省疏具悉。卿其勿辭行公。
己未正月二十二日辰時,上御便殿。同副承旨入侍時,同副承旨沈象奎,假注書李弘謙,記注官車信用·承膺祚,檢校提學鄭民始,以次進伏訖。民始曰,日間聖體調攝,若何?上曰,日氣向暖,近日則漸臻夬復矣。上曰,今聞灣尹報來,有急時問議事矣。仍命書傳敎曰,左右相入侍。上曰,使備郞分往傳諭也。賤臣承命出傳。命書榻敎曰,兵曹判書李時秀辭職上疏還給。又命書榻敎曰,未肅拜戶曹參判許遞。又命書榻敎曰,司譯提調中,有實病人許遞,前望單子入之。又命書榻敎曰,備局有司堂上,司譯提調入侍。命書傳敎曰,政官,牌招開政。命退,承史以次退出。
己未正月二十二日午時,上御誠正閣。左右相入侍,禮堂·有司堂上·司譯提調同爲入侍時,同副承旨沈象奎,假注書李弘謙,記注官車信用·承膺祚,左議政李秉模,右議政沈煥之,行左參贊鄭民始,司譯提調李書九,以次進伏訖。大臣問候後,上曰,冬至使狀啓,卿等見之乎?勅行當非久出來,自此應接等事,多有窘急之慮,爲先擧行事,今筵卽爲稟定,好矣。仍命書榻敎曰,禮曹參判前望單子入之。又命書榻敎曰,戶房承旨入侍。上曰,禮堂催促入來,使之登筵也。賤臣承命出傳,與禮曹判書黃昇源,參判金履翼,偕入進伏。行都承旨閔台爀進伏。秉模曰,卽見冬至使狀啓,今月初三日,太上皇崩逝,勅行似在不遠,遠接使,令該曹卽速啓下,以爲預先下去之地,何如?上曰,依爲之。出擧條上曰,遠接使實難其人,未知誰可爲之乎?秉模曰,卿宰中,如非篤老人,則皆是緊務之人,有難遽議其任矣。上曰,兵判病勢,如有可强,則事當先公而後私,何恤些少病情乎?民始曰,臣問於兵判,則似有可强之勢云矣。秉模曰,騎判雖緊任,而遠接使無出其人,臣意則以兵曹判書李時秀,爲遠接使,以前修撰曺錫中,爲問禮官,似合好矣。上曰,大臣之意,旣如此,令該曹啓下,望單,催促入之也。賤臣承命出傳,持入望單。上曰,遠接使,則待明發行,而問禮官,今日先爲離發,可也。上曰,遠接使,比使臣尤爲緊重,下去時,沿路擧行,預先檢飭,而入京日字,各別另擇,以爲從便闊狹之地,詳爲言及也。又敎曰,送勅後使臣,卽當起送,上·副使,今日政差出,然後可以周旋,而擬望人甚苟簡矣。前例則多以宗班差送,而卽今宗班中,亦無可合人,安春君,何如?秉模曰,見甚衰老矣。上曰,大臣旣無入去之人,故以正卿陞付入送,卽是近例也。今番則正卿亦甚乏少,宗親·儀賓,亦無其人,大臣之意,何如?秉模曰,果無其人矣。煥之曰,僚相則係在廟務,有難往役,而臣則旣忝在三事,何敢辭往役乎?秉模曰,僚相亦是篤老,何可擬議乎?上曰,無論宗親·儀賓,其中可合人,卿等退出籌司,爛商擬入也。秉模曰,遠接使今已啓下,行左參贊鄭民始,令該曹,館伴差下,何如?上曰,依爲之。出擧條命書榻敎曰,遠接使李時秀本職兵曹判書,自當仍帶往來,而擧行必多相妨,許遞,前望單子入之,待下批牌招,傳授命召。又命書榻敎曰,右承旨批下,牌招察任。上敎昇源·履翼等曰,本曹擧行節次,詳考謄錄,隨卽草記稟處,而服制一款,何以爲之耶?必有乙卯前例,今番當依乙卯之例爲之矣。仍敎書九曰,承旨出去禮曹,謄錄持入也。書九承命出。命書榻敎曰,館伴入侍。書九持禮曹謄錄進伏。上曰,服制條考見也。書九披見訖。仰奏曰,雍正乙卯,以生布團領,不緝邊,生麻帶布裹,紗帽無角有纓等制磨鍊矣。上曰,果其然乎?大抵我國禮制,始爲釐正於先朝喪禮補編印行之後,而惟此乙卯已例,則乃在禮制未釐正之前,故有此布帽·布袍之制,此亦一義理,旣曰義理,則何嘗有二致者乎?其號則大矣。今番若一依喪禮補編釐正後儀節,而以祭服用之,則未知如何耶?今人所見,率多固陋,無或反以祭服,認爲較重之嫌乎?民始曰,服制一款,彼中亦必有已往謄錄,我國有難遽議變改,而今若以祭服爲之,則果不無反爲重之嫌,而易致外間之辭說矣。上曰,卿等第須退去備局,詳考爛商後,更爲稟定也。書九曰,今此勅行時,黃州·平壤·安州·定州·義州迎慰使及中路問安使,當爲差送,而近例或以道內堂上·守令,借銜替行,今番亦依近例爲之乎?上曰,依爲之。出擧條命大臣·禮堂·司譯提調先退。民始曰,俄聞問禮官曺錫中,以有親病,不得肅拜云矣。上曰,然則當變通矣。仍命榻敎曰,問禮官曺錫中望筒勿施。又敎曰,問禮官改望旣下批,催促入來,而事變注書擇差,凡此等入侍,使之記注也。賤臣承命出傳。命書榻敎曰,問禮官入侍,事變假注書任百禧,問禮官李羲甲,以次進伏。上敎象奎曰,別問安使,自吏曹差出耶?象奎曰,然矣。上敎羲甲曰,今日內發行,可也。上敎象奎曰,迎勅儀註,自承文院爲之乎?象奎曰,然矣。上曰,下去時,兩西道帥臣處,禁雜人等節,依前例各別申飭,俾知紀綱之尊嚴,可也。凡勅行通事,或有生弊之端云,今番則嚴飭通事,若有應接間不善擧行節,當嚴處矣。此意,爾亦知悉。命退,諸臣以次退出。
上在昌德宮。停常參·經筵。
午時未時,日暈。
沈象奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金啓洛啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵日次私習云矣,敢啓。傳曰,知道。
沈象奎啓曰,禁衛大將申大顯,以本職漢城府左尹,厲祭獻官,今方受香出去矣。所佩命召及兼帶左邊捕盜大將命召·大將牌·傳令牌,來請還納,何以爲之,而將兵之任,不可一刻無摠察之人,捕將則在前如此之時,有他邊大將兼察之例,今番則何以爲之?敢稟。傳曰,仍佩往來,御將竝爲兼察,牌招聽傳敎。
朴基正啓曰,右尹南公轍,除拜後過三日不爲出肅,事甚未安,依定式,推考警責,仍卽牌招察任,何如?傳曰,允。
傳于李書九曰,左承旨入侍。
傳于沈象奎曰,同副承旨入侍。
兵曹口傳政事,行護軍徐龍輔單付。
以漢城右尹南公轍牌不進推考傳旨,傳于金啓洛曰,聞有實病,許遞,今日政差代。
傳于閔台爀曰,前假注書李允謙,仍察廳任。
傳于朴基正曰,政官,牌招開政。
以吏曹參判李祖承牌不進推考傳旨,傳于朴基正曰,許遞,前望單子入之。
有政。吏批,行判書金載瓚受由,參判未差,參議鄭尙愚進,右副承旨朴基正進。啓曰,判書金載瓚受由,參判未差,小臣獨政未安,何以爲之?敢稟。傳曰,只出緊任。以宋銓爲大司諫,徐邁修爲刑曹判書,田佐顯爲定平府使,朴宗羽爲沃川郡守,宋時淵爲林川郡守,李儒修爲茂長縣監,寧邊府使林蓍喆,仍任事,承傳,兼執義申絢單付。
再政。以金文淳爲知敦寧,具㢞爲軍器提調,李師漢爲引儀,三軍門提調具㢞單付,以權裕爲工曹判書,洪聖淵爲戶曹參判,姜彝正爲右尹,李良會爲漢城判官。
兵批,判書具㢞病,參判鄭大容未肅拜,參議朴奎淳入直進,參知李祉永病,同副承旨沈象奎進,上護軍趙尙鎭,護軍李益運,副護軍兪漢寧·尹行元,竝單付。
朴基正,以吏曹言啓曰,今此客使出來時,兩西迎慰使,依近例以道內堂上·守令下批矣。今方自臣曹,發關知委於兩西道臣處,使之罔夜進去,而若或有頉,則往復臣曹,更爲塡差之際,將未免費却多日,有緩不及事之慮,今番則,迎慰使中,若有不得不更爲塡差之事,道臣,以便近處守令,先爲塡差借銜,亦以已下批之職銜,塡書後,具由狀聞之意,預爲措辭關飭於兩西道臣處,何如?傳曰,允。
李書九,以禮曹言啓曰,問禮官齎去儀註,當爲磨鍊以入,而取考謄錄,則在前傳計勅使宴禮時,以素膳措備,而儀註中,亦去進花一節矣。今亦依此磨鍊擧行乎?敢稟。傳曰,依例爲之,可也。
沈象奎,以兵曹言啓曰,今此勅使出來時,平安道補把,咸鏡道驛馬四十匹,黃海道補把,江原道驛馬二十匹,急急分定,罔夜入送之意,兩道監司處,撥馬知委,何如?傳曰,允。
閔台爀,以賑恤廳言啓曰,漢城府牒報據,東部出身韓命輝,錢二兩布一疋,西部朴召史,良人黃乭伊·李召史·金召史,各錢二兩布一疋,南部姜氏,錢三兩布二疋,良人金春敬,錢二兩布一疋,北部李召史·禹召史,良人廉三乭·元太山,各錢二兩布一疋,合錢二十三兩,布十二疋,題給之意,敢啓。傳曰,知道。
吏曹啓目,粘連觀此知敦寧府事蔡弘履上疏,則以爲,臣於見職,本無敦寧,亟命該曹照例遞改亦爲白有臥乎所,旣無敦寧,則揆以公格,似當許遞是白乎矣。重臣所帶遞仍當否,事體不輕,臣曹不敢擅便,上裁,何如?判付啓,依回啓施行爲良如敎。
閔台爀,以賑恤廳言啓曰,漢城府牒報據,中部良人李德世,錢二兩布一疋,西部良人林百仲·尹日昌·禹召史,各錢二兩布一疋,北部韓氏,錢三兩布二疋,熟手崔天壽,錢二兩布一疋,合錢十三兩布七疋題給之意,敢啓。傳曰,知道。
左議政李秉模箚曰,伏以,陳慰兼進香使,纔已差出矣。第正使名字,犯於彼中所諱,而旣非二名,則恐無權宜之道,且副使林蓍喆,方在寧邊任所,此時關西守令之遞易,亦涉可悶,竝姑遞改,以他無故人差遣,實合事宜。伏乞聖明,俯諒事情,亟賜裁處焉。取進止。答曰,省箚具悉卿懇。箚請依施,仍傳于閔台爀曰,此批答,遣史官傳諭,副使旣遞,前職仍任。
己未正月二十三日午時,上御便殿。禮房承旨·同副承旨入侍時,行左承旨李書九,同副承旨沈象奎,記事官金啓溫,記注官車信用·承膺祚,以次進伏訖。上曰,服制事昨已發端,而欲聞僉議之如何矣。大抵義理無二,而其號則甚大,旣不免迫不得已而爲之,則乙卯之成服節目,乃是喪禮補編以前無稽之服色,蓋自補編印行以後,一洗千古之陋,夬定一王之禮,今則不必因循襲謬,當遵補編中釐正之制,而帽變爲屈冠,帽纓變爲首絰,團領變爲祭服,麻帶變爲腰絰,無杖而有杖,則以今人固陋之見,驟看外面,必以爲有反復重之嫌,雖不得斷然行之,而義理則如此,旣曰義理,則義理豈有二致乎?書九曰,制度之無稽,義理之無二,誠如聖敎,臣不勝欽誦,而且諸臣服色之竝以不緝邊生麻帶磨鍊,失禮之中又失禮焉。其在不貳斬之義,不可不釐正,而禮經所載諸侯大夫,爲天子繐衰之文,明有可據,彼則雖不爲之冠屨絰帶,而有斬衰之號,此則雖爲之冠屨絰帶,而爲繐衰之服,輕重判異,雖其所遇之時,所用之地,誠甚不幸,此爲傷痛而均之爲迫不得已也。無寧捨重取輕,爲所當爲之服,稍得其正,何可拘於俗見,牽於浮議,承訛襲謬,犯此貳斬之譏而不之改乎?上曰,世級旣降,人心易狃,尊攘之大義,無地可講,慷慨之空言,寂然莫聞,甚至於勅使入京之時,士夫家子弟,亦皆奔走觀光,而不知爲可恥,義理之日晦,風尙之不古,思之及此,寧不嘅然?此時,雖難於遽變舊制,以致紛紜之辭說,而義理則如此,此所以昨日發言於筵席者,而一提學之言,亦不可謂無其慮矣。予則,欲集衆見而用之,仍舊之不悖於義理,講究之有別般好道,卿等退而博議,可也。書九曰,不緝邊,則其制至重,麻帶則尤非古禮,此則決不可仍舊矣。上曰,今番則無論某樣服色,靴則當用黑色,以此預先知委,可也。書九曰,勅行當前,當有前期稟定者矣。取考前後謄錄,則勅行時,御帖櫃未知自何年擧行,而甲辰以後謄錄,則以朱漆造作矣。如今番勅行,則有異於常時勅行,而樻色,亦當用朱漆乎?上曰,御帖樻,本來有之,非甲辰創始者,而舊例用唐朱紅鑞染粧飾矣。自甲辰,似是改用倭朱紅矣。該曹所造置者,則用之於今番勅行,此後則復舊例,用唐朱紅之意,從後或出擧條定式,可也。書九曰,常時勅行,則御帖裹以紅袱,如今番勅行,則前例或裏以藍袱,而宣勅前及回還時,又用紅袱,則徒涉繁文,一依常時例,竝用紅袱,恐合便宜,故敢此仰達矣。上曰,依爲之。出擧條上曰,彼若有問以尊皇使之故,前例如此之意,申飭譯舌,使之措辭以答,可也。書九曰,臣於昨日,取考迎勅謄錄,似此勅行,則牌文入來日及宣勅日,俱有擧哀節次矣。勅書到京,卽是始聞之日,故至第四日,乃爲成服,而牌文不過勅使發行時路引,見此而遽然擧哀,宣勅後,又有此擧,禮旣重疊,事極無義。謹稽院中日記,先朝聖敎,亦以半上落下爲敎,今番則宣勅後,始爲擧哀,恐合事宜,而旣事異舊例,下詢大臣·禮堂處之,何如?上曰,依爲之。出擧條書九曰,考見謄錄,則雍正乙卯,傳訃勅入京日字,在於當年十月初一日,而宗廟冬享大祭擇日,在於成服後除服前,故依壬寅年議大臣擧行之例,只停樂行禮事,自本曹啓稟蒙允,而判堂入侍時,以用樂行禮事,奉承傳敎擧行矣。今此勅使入京日字,姑未預料,而似在二月內,宣勅後除服前若値用樂祭享,則當依前例用樂行禮乎?上曰,旣有乙卯已例,則當依此爲之,以此分付該曹也。象奎曰,兩西問安使,例以承旨借銜,而或書同副,或書右副,今番則何以爲之乎?上曰,以右副書之,可也。書九曰,迎勅時御前通事,當爲先期啓下矣。上曰,以金祖淳·鄭尙愚爲實預差,使之着意肄習,而茶禮前問上候節次,譯官通事輩,不得爲之,必使御前通事傳語者,例也,必令善習,可也。又敎曰,遠接使軍官,勿拘常格,另擇啓請事,分付。仍命退,承史以次退出。
上在昌德宮。停常參·經筵。
朴基正啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
傳于李書九曰,左承旨入侍。
傳于金啓洛曰,右副承旨入侍。
傳于李書九曰,遠接使留侍。
以應敎朴吉源,副應敎李魯春,校理閔命爀,副校理金履載,牌不進罷職傳旨,傳于李書九曰,只推。
有政。吏批,判書金載瓚受由,參判未差,參議鄭尙愚進,右副承旨朴基正進。啓曰,判書金載瓚受由,參判未差,小臣獨政未安,何以爲之?敢稟。傳曰,只出緊任。以李秉模爲司饔都提調,李秉鼎爲提調,具敏和爲陳慰兼進香使,金履翼爲副使,沈鉁爲沃川郡守。
兵批,判書具㢞病,參判鄭大容未肅拜,參議朴奎淳入直進,參知李趾永,同副承旨沈象奎進。大護軍蔡弘履,護軍李祖承·南公轍,副護軍權坪·柳相祚,以上竝單付。
朴基正,以吏批言啓曰,昨日政林川郡守宋時淵,以漢城府判官移拜,而望筒勿施事,命下矣。漢城府判官李良會,望筒,亦爲勿施,何如?傳曰,允。郡守以上,排擬苟簡云,蔭官有罪名人,書入,可也。
以吏曹蔭官有罪名人書入別單,傳于朴基正曰,前郡守金啓濂·丁載運·趙鉉同罪已敍,亦爲敍用,前牧使李寅燮,臺評過矣,敍用。前判官尹光垂報營之狀,已聞於道伯矣,前郡守李觀秀·李東野,不過襲謬之罪,竝分揀。前郡守李聖龜減一等。
吏曹口傳政事,以徐有升爲林川郡守。
朴基正,以吏曹言啓曰,中和府使徐敎修,德川郡守趙台榮,大同察訪李安默,催促下送後,草記事,命下矣。自臣曹催促,則德川郡守趙台榮,今月十七日下去,渭原郡守朴光進,今月二十日下去,中和府使徐敎修,大同察訪李安默,今方下去云矣,敢啓。傳曰,知道。
閔台爀,以禮曹言啓曰,取考謄錄,則傳訃勅使入京,宣勅後,第四日成服時,與後三日除服時,自上,自內行禮,而百官行禮於殿庭矣。今亦依前例磨鍊擧行之意,敢啓。傳曰,知道。
李書九,以禮曹言啓曰,今正月二十三日,禮房承旨入侍時,行左承旨李書九所啓,臣於昨日,取考迎勅謄錄,似此勅行,則牌文入來日及宣勅日,俱有擧哀節次矣。勅書到京,卽是始聞之日,故至第四日,乃爲成服,而牌文不過勅使發行之路引,見此而遽然擧哀,宣勅後,又有此擧,禮旣重疊,事極無義。謹稽院中日記,先朝聖敎,亦以半上落下爲敎,今番則宣勅後,始爲擧哀,恐合事宜,而旣異舊例,下詢大臣·禮堂處之,何如?上曰,依爲之事,啓下矣。發遣郞廳,問議于大臣,則議政府左議政臣李秉模,以爲承宣所奏,實合禮意。伏況先朝聖敎,昭載日記,則縱未及釐正於旣往,恐不可以事屬舊例而不之改,臣無容他議矣云。右議政臣沈煥之,以爲勅書到京之日,乃有行禮節次,則見牌文而先擧此禮,恐有疊行之嫌,而先朝聖敎,已有此金石之訓,承宣所奏是矣。臣於左相之獻議,亦無異見矣云。參判臣金履翼,以爲先朝聖敎,旣如是昭垂,則到今革謬,允合事宜云。參議臣李翊模,以爲牌文入來日擧哀節次之實涉無義,誠如承宣所奏,趁今釐正,允合事宜云。臣昇源,以爲傳勅第四日成服,蓋以赴勅來傳曰,爲始聞日也。牌文入來日擧行,恐涉行節,先朝聖敎,昭如日星,而承宣擧條,大臣收議,脗然歸一,依此磨鍊,及今釐正,允合事宜矣。大臣及臣等之議如此,上裁,何如?傳曰,依議施行,可也。
沈象奎,以兵曹言啓曰,五衛將邊鎬,以迎接勅行,下往灣府,呈狀乞遞輪番之任,可等待其上來,今姑改差,何如?傳曰,允。
沈象奎,以壯勇營〈言〉啓曰,閑良沈鎭,纔已捉來拘留,而此漢,自是庶類,閑良中,外入悖惡之最甚者,非但渠之難免犯手,其他在逃首犯諸人,無不知之。從其口招,今方多發校卒,四散譏捕之意,敢啓。傳曰,知道。尙不草記之禁將,更爲推考,可也。
沈象奎,以御營廳言啓曰,依下敎,宣傳官毆打罪人閑良李厚田·高益謙,良人鄭福興,工曹筆工黃仁輝等四名捉來,爲先拘留本廳之意,敢啓。傳曰,知道。御營廳所捉者,三營皆無皁白,當該將臣,竝從重推考,多發校卒,期於盡爲捉囚,可也。
沈象奎,以訓鍊都監言啓曰,謹依下敎,宣傳官毆打閑良趙駿達·洪秉圭·宋文翊·徐允修·沈永之等捉來,拘留北營之意,敢啓。傳曰,知道。兩營將臣,俱兼捕將,尙不捉納草記,兩營將臣,更爲推考,可也。
李書九,以迎接都監言啓曰,取考謄錄,則傳訃勅行時,勿設宴享,故本色郞廳,不爲差出,如有設行茶禮之事,則禮賓寺·內資寺擧行矣。今亦依前例,不爲差出,以禮賓寺·內資寺,擧行,使盤饍色郞廳,兼管之意,敢啓。傳曰,知道。
李書九,以迎接都監言啓曰,取考謄錄,則傳訃勅行時,不設儺禮矣。今亦不爲設行之意,儐臣處,分付,何如?傳曰,允。
李書九,以迎接都監言啓曰,臣等與諸郞廳,會同開坐,檢飭迎勅諸事,而啓下郞廳八員外,不足郞廳三員,依前例,別單書入之意,敢啓。傳曰,知道。
己未正月二十四日午時,上御誠正閣。左承旨·右副承旨入侍,來待諸臣,同爲入侍時,行左承旨李書九,右副承旨朴基正,假注書李允謙,記注官車信用·承膺祚,館伴鄭民始,遠接使李時秀,司譯提調徐龍輔,承文提調李晩秀,以次進伏訖。民始等曰,侵早臨殿,聖體,若何?上曰一樣矣。民始等曰,王大妃殿氣候,何如?上曰,一樣矣。民始等曰,惠慶宮氣候,何如?上曰,一樣矣。上曰,遠接使齎去事目,姑未啓下,故未及出送耶?時秀曰,然矣。臣聞自京迎勅時服色,以白袍·烏帽磨鍊云。問禮官,旣以淺淡服迎勅,則自京服色,何爲用白袍乎?上曰,白袍不成說矣。白袍受服以後事迎勅時,豈可以此磨鍊乎?大抵我國禮制,一從五禮儀,遵用先賢定論,豈不是斟酌隆殺,務歸至當,而以今觀之,多有未遑者。至先朝丁丑喪禮補編出,而斬服中無角而有纓者,變以爲首經,麻帶變以爲腰絰,無杖而有杖,喪服之制,於是焉一洗千古之累,大成一王之制,有王者作,當爲不易之典。而今番勅行,卽先朝乙卯後初有之擧也。當其受服之時,一變五禮儀制度,務從補編中定禮,則不知者,以爲有反復重之嫌,蓋義理無二致,禮亦無貳斬,予寧受千古之譏,不如遵已行之禮。今番節目,一依雍正乙卯年例爲之,可也。民始曰,此則過矣。又有不然者,我國素稱禮儀之邦者,以其秉執義理,修明禮樂,而彼之視我,殆同內服者,亦以此也。雖然,以其方則中原外服也,焉有外服陪臣,而爲胡皇服斬之禮乎?臣意,則似不當如是也。書九曰,雖迫不得已受服,不緝邊一款,決不可不釐改矣。上曰,俄已言之矣,不如遵古之爲便,以此分付,可也。上曰,今番勅行,有異於前,迎勅時,只爲問上候耶,或有他節次耶?民始曰,未及取考文蹟,而似有他節次矣。上曰,在前迎勅問上候時,以立問跪問,彼此有所相較。在昔儐使之到弘濟院接待也,勅使則曰跪問爲可,儐使則曰立問爲可,以此屢度爭詰。大抵勅使詣闕後,初見時,奉闕字牌於殿內左右,贊禮前導陞殿,則殿以內,承旨前導,由南楹之內,至闕字牌前,北向立,問上候,勅使則,西向擧手呼萬歲,其間節次,蓋如此。問上候一款,御前通事,當傳語,伊後則請漢通事爲之,當其初見酬酢也,御前通事,若嘿然不能開口,則失禮之外,貽羞大矣。御前通事金祖淳,使之自今着實講習,預差鄭尙愚,及沈象奎,亦令肄習,可也。敎時秀曰,今日發程,則止宿於何處?時秀曰,當留宿於高陽矣。上曰,卿須各別善爲之,事屬禮貌與紀綱邊者,尤當隨處着念,而且示舒緩之意,與譯舌輩,各別約束,自灣府出來時,箝制彼輩,使之不敢出一言,自底畏讋然後,可無生頉之弊,惟在儐使之善處之也。時秀曰,勅行凡事,操縱專在於小通事輩云耳。上曰,先朝壬申年,勅行通官之犯科者,令館伴,隨現決棍,其時通官輩,幾乎受棍矣。今番則自灣上,誘脅通事輩曰,汝若從中周旋,善爲支過,則當給某物之意,分付,可也。時秀曰,從前支勅之時,弊端有無,專在於譯舌及小通事輩,若其些少不謹者,臣固當隨現嚴繩,而至於最頑黠不聽令犯科者,直用重律於境上,以爲懲後之道,似不可已,故敢此仰達矣。上曰,察訪以下,自斷處置,守令以下,自斷決棍,載在齎去事目,況譯舌及通事輩乎?依所奏,便宜爲之,使勅行,知有我國紀綱,可也。出擧條時秀曰,庭排一節,可否間議論各異。臣與大臣,則今番勅行,異於他例,庭排除之爲可,館伴則與臣等所見稍異,此亦歸一定奪,然後當爲擧行矣。上曰,今番異於他例,庭排則除之,茶禮時去肉去花,以素膳措備。常時日供,則依例備給魚肉雉鷄,而此則在沿路守令之從便爲之,卿其下去後,本道迎勅謄錄,無論巨細,一一謄報,以爲按例擧行之地。先朝乙卯年,勅行凡八次出來耶?民始曰,故相趙顯命,爲關西伯,赴任後七朔內,迎接八勅矣。民始曰,勅行當於來月初二三日間渡江,而館所擧動日字,令日官推擇,則來月十七八日爲吉云。從當觀勢爲之,而此亦預爲擇定,然後勅行上京時,當爲站數操縱之道矣。上曰,迎勅初日,旣見之,則館所動駕,何必更爲擇吉乎?牌文出來後,磨鍊日字,亦非晩矣。時秀曰,臣之迎勅時服色,當以平天翼,去笠飾爲之乎?上曰,依此爲之。書九曰,迎勅處所,預爲稟定,當送儀注於問禮官矣。上曰,該曹取稟草記,以崇政殿爲之,書出,可也。書九曰,迎勅後茶禮時,司饔提調,例爲對擧御案,勅使前則差出副提調擧行,而勅使處所送儀注中,提調·副提調,不必區別,此後儀注,則竝以提調稱之似好,故敢此仰達矣。上曰,依爲之。書九曰,冬至使先來狀啓,陪持,雖爲持來,而譯官·軍官,俱爲落後,事極可駭,竝令攸司,科治,何如?上曰,義州以前,可謂飛來,分揀,可也。竝出擧條上曰,迎接都監儀注中,載儀註與牌文出來以後文蹟,以爲日後考見之地,今番則凡事無或一毫緯繣,可也。命民始等先退。命書傳敎曰,政官牌招開政。命書榻敎曰,陳慰兼進香正使,依例以宗班擬入,儀賓通擬。又命書榻敎曰,司饔院公事提調許遞,與都提調未差之代,今日政擬入。又命書榻敎曰,沃川郡守望筒勿施。又命書榻敎曰,林川郡守,在外未及上來云,望筒勿施,令該曹口傳差出,待下批卽爲辭朝,沃川郡守,使之除朝辭赴任。仍命退,承史以次退出。
上在昌德宮。停常參·經筵。
藥房副提調李書九啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿則不必入侍矣。王大妃殿·惠慶宮·中宮殿,藥房口傳問安。答曰,知道。
金啓洛啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
沈象奎啓曰,備邊司郞廳來言,今日賓廳日次,而無時急稟定事,來會本司云矣,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
朴基正啓曰,知敦寧金文淳,刑曹判書徐邁修,工曹判書權裕,除拜後過三日不爲出肅,依定式,竝推考警責,仍卽牌招察任,何如?傳曰,允。
朴基正啓曰,三品官之無得過三日循例請牌,曾有飭敎矣。刑曹參議金載翼,除拜後過三日不爲出肅,事體所在,誠極未安,從重推考,仍卽牌招察任,何如?傳曰,許遞,今日政差出。
傳于沈象奎曰,籌坐入來大臣及稟事堂上,入侍。
傳于金啓洛曰,左副承旨入侍。
傳于沈象奎曰,同副承旨入侍。
沈象奎啓曰,左議政李秉模,稟事堂上鄭民始·具㢞·黃昇源·趙鎭寬·徐龍輔·李書九,依下敎來待矣。傳曰,入侍。
以兵批政官書啓,傳于沈象奎曰,未肅拜參判許遞,前望單子入之。
兵曹參判前望單子入之,閔台爀落點。
朴基正,以吏曹言啓曰,新除授兼高山道察訪申淑呈狀內,矣身近得輪行毒感,症形危惡,萬無下去之望云。促敎之下,謂有身病,濡滯多日,事體所在,不可仍置,罷黜,何如?傳曰,允。
有政。吏批,判書金載瓚受由,參判未差,參議鄭尙愚進,右副承旨朴基正進。啓曰,判書金載瓚受由,參判未差,小臣獨政未安,何以爲之?敢稟。傳曰,只出緊任。以吳泰賢爲刑曹參議,李恒演爲旌善郡守,戶曹正郞李翊永,監察李良會相換,李鎭復爲同敦寧。
傳于李書九曰,都承旨未差之代,以曾經人中,在京無故人,今日政擬入。
再政。以徐龍輔爲都承旨,朴孝晋爲長興府使,李垿爲高山察訪,李祖承爲右尹,尹覺基爲儀賓都事,趙鉉爲活人別提。
兵批,判書具㢞進,參判閔台爀病,參議朴奎淳病,參知李祉永入直,同副承旨沈象奎進。以蔡弘履·趙尙鎭·申思運爲知事,鄭煥猷·洪進泳爲同知,宋鍈爲副摠管,李秉喆·申昕爲僉知,洪聖禧爲忠壯將,白泳鎭爲親軍衛將,李迪·閔修顯爲外營衛將,高千柱·趙明憲爲外營部將,鄭道星爲景福將,金允召·南熙·李載弘爲慶熙將,朴基成爲訓鍊僉正,田遇聖爲判官,李國臣·李漢鼎·李喆·尹瀅爲主簿,權煥爲全羅中軍,李顯益爲平安兵虞候,金有商爲所已萬戶,金楚光爲方山萬戶,金鼎規爲永達萬戶,王道源爲禿城別將,金載翼爲副護軍。
再政。以鄭大容·李鼎揆爲同知,李允榮爲僉知,閔廷植·李昌培爲五衛將,李勉植爲都摠都事,閔百勳爲經歷,許濈爲訓鍊判官,徐志敏爲柔院僉使,金孝元爲蛇渡僉使,金天興爲慈母別將,孫德秀爲金烏別將。
三政。鄭聖鵠爲忠壯將,李蓍明爲都摠都事,沈耇賢·尹範會·閔宗爀·李性林·沈鐮·柳春源·柳光命爲武兼,李雲淵·申光璧爲守門將,許稱爲部將,鄭宅亨·李國觀爲守門將,蔡顯五爲南虞候,訓鍊主簿單李國觀。
以南虞候望筒,傳于沈象奎曰,此時守令與該道虞候,不可曠官,望筒勿施,時仕與前銜中擬入。
兵曹口傳政事,以尹光心爲副司果。
吏曹口傳政事,迎接都監加差郞廳三望,朴休源·閔致謙·南寅老。
傳于朴基正曰,朔寧郡守之代,令該曹口傳差出。
吏曹口傳政事,崔逵翰爲朔寧郡守。
以漢城府坐不坐單子,傳于朴基正曰,詞訟劇地,不可瘝曠,在外右尹許遞,今日政差出,與新除授刑曹堂上,牌招察任。
以北部摘奸宣傳官書啓,延恩坊居嘉義金世奉,本以驛吏,溫幸時隨駕驛吏,蒙加資者也。力農積穀,里中貧民,無不救濟,甲寅年洞里五十九戶,北漢還穀,無路備納,則渠出二百兩錢,擔當備納,每當春耕,農糧絶乏之類,歲歲補不足,使之不失其時是白遣,今番輪疾,同里至貧之類,逐口繼糧,賴以得生者,二十餘人,而無依致傷二名,俱棺以埋是如,家家傳說,人人稱道是白如乎,係是人命救活,敢此啓聞。東部摘奸宣傳官書啓,部官之擧行,今則輪疾稍歇而然是白乎喩,兩日街上,一未逢見事,傳于李書九曰,與平倉里文益柱無異,判尹詳採實績,亦爲招見,依益柱例草記。宣傳官則搜訪,而部官尙不赴府,當該部官,知名捧現告啓聞,東部部官之怠忽,極爲駭然,亦爲査實草記事,分付。
以忠淸監司李泰永狀啓,海西穀運來時,海瀆祭香祝,當爲下送,而發舡日字,從便闊狹事,有旨祗受事,傳于李書九曰,當以何間推擇乎?更爲指期狀聞,然後香祝當下送,此意回諭。
沈象奎,以備邊司言啓曰,頃以今春習操倂停止,官門聚點,付之道臣,從便闊狹之意,因批旨行會諸道矣。卽見黃海監司曺允大狀啓謄報,則以爲今番輪症偏甚,道內死亡方痛,無邑不然。設令漸次乾淨,瘡痍甫起之類,强策就點,有所不忍,許多死亡,臨急塡代,亦有繹騷之慮。勿論此邑彼邑,一倂停止事,請令廟堂稟處矣。付之道臣,從便闊狹之命,旣許其便宜從事,則如兩西各邑,自在應停之地,而更請稟旨,極爲煩屑。該道臣推考,官鎭門聚點,使之一倂停止,何如?傳曰,允。兩西皆令停點,可也。
李書九,以承文院都提調意啓曰,院製述官李晩亨有頉,代前縣令金洪運差下,付軍職冠帶常仕,何如?傳曰,允。
李書九,以禮曹言啓曰,圖畫署畫員洪周福有頉,代本署祿窠,以差備待令畫員金建鍾,依節目陞付之意,敢啓。傳曰,知道。
李書九,以禮曹言啓曰,今此陳慰兼進香使,齎去禮物祭需,磨鍊啓下矣。祭文,令藝文館預爲撰出,而禮物封裹時,所盛樻子·黃袱等物,亦令戶曹及各該司,卽速措備擧行之意,分付,何如?傳曰,允。
李書九,以禮曹言啓曰,謹依筵敎,受勅處所,以崇政殿磨鍊擧行之意,敢啓。傳曰,知道。
李書九,以禮曹言啓曰,取考各年謄錄,則迎勅時,百官服色,以烏帽·白衣·烏角帶磨鍊,而白衣,卽是行用淺淡服,故康熙壬寅迎勅時,迎接都監,以此意草記定奪,文蹟昭在。遠接使及沿路觀察使以下,例以淺淡服,迎接勅使,則京外宜無異同,而第以儀注中白衣二字,每致擧行之疑眩,今番則以白衣之例用淺淡服之意,申明知委,何如?傳曰,允。
沈象奎,以兵曹言啓曰,南虞候柳可源,未赴任前,旣已遭故,所授加資,依例還收之意,敢啓。傳曰,知道。
沈象奎,以兵曹言啓曰,卽接宣傳官廳牒報,則宣傳官金魯甲,身爲奉命,毋論所失之有無,被打於無賴輩,事之驚駭,莫此爲甚,不可置之同列云。該廳,擧廳論報,則不可仍置,爲先汰去,其罪狀,令該府,拿問嚴勘,何如?傳曰,毆打人等,當嚴査處之,此草記,還給,可也。
金啓洛,以刑曹言啓曰,以司謁金興大手本,別監白景孫,被打於前捕校洪時福,爲先除下,其代擇差事,傳曰,捕校敢打掖隷乎?嚴刑一次,取招草記事,命下矣。依傳敎,洪時福,箇箇考察,嚴刑究問,則所供內,與白景孫,常時親知矣,昨年十二月十九日,逢着景孫,略飮酒盃之餘,因微細言詰,畢竟毆打的實,焉敢發明乎?毆打一款,無辭遲晩矣。渠以前捕校,酗酒起鬧,毆打掖隷,若是無難,究厥罪犯,極爲痛駭。所當自臣曹,從重勘處,而旣有嚴刑取招草記之命,上裁,何如?傳曰,照律嚴處,可也。
沈象奎,以壯勇營言啓曰,閑良李世稷,又爲捉來,故一體拘留之意,敢啓。傳曰,知道。
沈象奎,以壯勇營言啓曰,閑良禹尙準,樂工明仁祥,更爲捉來,一倂拘留之意,敢啓。傳曰,知道。
沈象奎,以禁衛營言啓曰,依下敎,宣傳官毆打罪人閑良李英載·洪蘇英等二名捉來,爲先拘留本營,而多發將校,更加各別譏捕之意,敢啓。傳曰,知道。
沈象奎,以禁衛營言啓曰,宣傳官毆打罪人閑良韓靑運,又爲捉來,拘留本營之意,敢啓。傳曰,知道。
沈象奎,以御營廳言啓曰,宣傳官毆打罪人閑良李榮彬,又爲捉來,拘留本廳之意,敢啓。傳曰,知道。
沈象奎,以摠戎廳言啓曰,謹依宣傳官金口傳下敎,本廳屬北漢重興寺居接金興宅夫妻,米一石·錢文五兩,御倉契居李泰渭處,米十斗·錢文三兩,姑先助給,而差病間,各別救療之意,敢啓。傳曰,知道。
李書九,以賑恤廳言啓曰,漢城府牒報據,西部李召史,錢二兩·布一疋,北部良人李春光,閑良崔景位,各錢二兩·布一疋,合錢六兩·布三疋,題給之意,敢啓。傳曰,知道。
工曹判書權裕疏曰,伏以臣自歲初,重患輪疾,幾殊僅蘇,而尙未免貼席涔涔矣。忽於此際,又伏承水部除旨,聞命感惶,不知攸措。卽當竭蹶趨膺,以伸叩謝之忱,而不但病勢之姑未蘇醒,且臣於去臘,猥忝是任,適當殿最封進之時,神識昏眛,自速不能檢察之罪,至被嚴誅,至今悚恧,無地自容。雖今聖恩涵貸,復處以宿趼,而在臣私義,何敢冒沒承當於已試僨誤之地乎?纔違召牌,益增震懍,敢將文字,仰瀆崇嚴。伏乞聖慈,俯垂鑑諒,亟命鐫遞臣職名,以安私分,不勝幸甚。臣無任云云。答曰,省疏具悉。卿其勿辭行公。
己未正月二十五日辰時,上御誠正閣。左副承旨·同副承旨入侍,大臣·稟事堂上,同爲入侍時,左副承旨金啓洛,同副承旨沈象奎,假注書李允謙,記注官車信用·承膺祚,左議政李秉模,行左參贊鄭民始,兵曹判書具㢞,禮曹判書黃昇源,戶曹判書趙鎭寬,行護軍徐龍輔,行左承旨李書九,以次進伏訖。秉模曰,昨今日氣稍寒,聖體候,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。上曰,今日卿等來會於本司,故玆以召見矣。陳慰使,姑待牌文出來後差出,而勅行今月內,似未出來矣。秉模曰,望念間騎馬云,今月內,似未渡江矣。上曰,牌文出來後,若過一望,則勅行當渡江云,考之已例,果然否?秉模曰,姑未的知其何日上馬也。上曰,勅行例給銀子容入,未知幾許,而以何樣銀幾星爲限耶?秉模曰,勅行所用丁銀,無論天銀·地銀,限以八星贈遺,則決無點退之理,以此永爲定式事,已於年前,大臣筵稟蒙允矣。今番迎勅時,當依定式擧行,而係是定式後初行,則不可無一番稟達,故敢此仰達矣。上曰,依爲之。出擧條上曰,海穀湖運事,見今海西瘡痍未蘇,勅行又當前,此時運穀,非但多般爲弊之外,此穀屢萬包移來,則海民,不無失哺之歎,未知何以則好也。錦伯許,更以私書往復,待其報來後,從便決處,可也。戶判則海西穀區處,何以爲之?當令貢人輩外受耶?秉模曰,戶判則到今不願云矣。鎭寬曰,海西前道伯在營時,嚴立科條,每石斛上加升,而船價雜費,綽出於其中,故自臣曹,以詳定價貿取,則不害爲貢人輩外受。而新伯下去後,減其加升,每石舡價雜費,必出於原數之外,然則貿置,別無所益,而貢人,亦當不肯其外受,故臣已自京貿米一萬石,海米則不欲運來矣。上曰,大抵戶曹事,萬不成說。一年應下,當爲幾何?鎭寬曰,戊辰年間則一年應下,不過十三萬兩,而近來則亦不下二十三萬兩,以是經用,每患苟簡矣。上曰,丙申以後,各樣貢契,有何加出者耶?民始曰,丙申年後所加者,只是長興庫席契而已矣。上曰,雖數萬兩,務爲留儲之道,豈無少益,而但其積小成大,不幾用而居然至千萬兩,何以支堪?鎭寬曰,以內局藥用事言之,朱砂價之自本曹差下,殆近萬兩,此雖小節,而戶曾經用,皆如此等事矣。上曰,廣濟丸之勿令多製,以其麝香之多入,爲念本曹之經費故也,而濟衆丹,則以砂朱爲衣,故比廣濟丸多數製出,今聞卿言,果以朱砂磨鍊耶?鎭寬曰,以鏡面朱砂磨鍊矣。上曰,此外小小所費,不可勝言。戊辰後所增,至於十萬兩之多,豈不是驚且歎乎?民始曰,迎勅時服色,不可不指一稟定矣。上曰,皇后·皇太后之喪,則自我直用淺淡服耶?書九曰,辛丑年,則用黑圓領袍矣。上曰,五禮儀,有素服云云,而成服前,豈可用素服乎?大抵義理無二致,泰山之上,更若無泰山,而更進一步,則山上卽天,今若爲極層義理,則可也,而下此一等,皆是小曲折,見今所遇之時,所用之地,有異於他,補編受敎,旣不能遵用,則予寧受千古之譏,不必顧小曲折,其所不緝邊者,所以表其斬也,緝邊而亦可曰服斬耶?予亦自有商量者,一言而蔽之曰,不如仍舊之爲無弊,禮曹節目,一依康熙壬寅·雍正乙卯年例爲之,布帽則以有纓無角,懸註,可也。秉模曰,此則似不然矣。補編受敎,旣是正禮,則苟欲合於禮而捨是,奚以哉?且雖緝邊,彼人之聞之者,安其如此如彼也?民始曰,上服之不緝邊,大不成說,而至於臣等,則不過外服陪臣也,豈可爲胡皇服斬乎?鎭寬等曰,雖不得已受服,不緝邊一款,決不可不釐改矣。書九曰,雖於迫不得已中,務盡得正之道,乃可合於禮。雍正乙卯,引皇朝受服時謬禮者,固是違制,而補編出後,禮旣正矣,果如昨日聖敎,一洗千古之陋,則捨補編正當之禮,引已往襲謬之制者,大是不可。且況諸侯之大夫,不接見於天子,則無服可知云者,此是堂堂正論,臣意則決不當服斬矣。上曰,雖着淺淡服,稱之曰斬服,則其號甚大。旣無着手於正禮之道,則不如遵古而行之也,予亦豈無所量處者耶?仍命書傳敎曰,政官牌招開政。民始曰,今番迎勅,與館所茶禮時鋪陳,當以何樣席,何色品爲之乎?上曰,御前所用,以白廣席靑線爲之,勅使所用,則以白紋席靑線爲之,日傘則如堂上日傘樣,以黑色造備,可也。大抵常時御前日傘,宣化門以內,書房色司謁捧持,宣化門以外,則司僕事知捧持,此等前例,皆瑣節也。今番則涼傘·日傘,竝爲新造事,分付,輦輿翼帳之華色,似如何,分付司僕,使之新造,而以鵝靑色爲之,可也。以隨駕百官言之,別軍職則初不現形於勅行時,而其外服色之煩屑,亦屬可笑,大駕詣郊館時,黃龍旗如前建出,勅使若踰慕華峴,則旗面改黃爲靑,吹螺赤亦皆換着靑衣,此非可笑者耶?民始曰,本廳郞廳尹光心,移除南原府使,而旋又遞改矣。仍任本廳郞廳,令該曹口傳付軍職,何如?上曰,依爲之。出擧條鎭寬曰,支勅所需,丁銀最緊,而此種近幾絶乏,無以支用,故大臣前後筵白,皆以土産銀,計其幾星之數,而贈給事,有所定式矣。定式之後,今始迎勅,彼若順受,則誠幸矣,若或不願,則旣無豫備,難以應卒。京司中訓局所貯頗優,限二千兩許貸,仍置本局,以爲觀勢之地,何如?上曰,依爲之。出擧條仍敎曰,戶曹一年丁銀,所出幾何?鎭寬曰,一年不過七百兩矣。上曰,來頭支勅之需,何以覓用?鎭寬曰,燕物中廣織與潞州紬兩色,以其品造之或不雅或有紋,先朝下敎,禁防截嚴,而近年以來,懈弛莫甚,誠極可駭。更加申禁,先自本曹所用,毋論某樣上下,一倂釐改,至於御座床巾,勿用潞紬,代以禾紬,恐爲得宜。雖以今番勅行言之,所供褥衾之屬,前排皆是廣織之類,今則事面旣異,上副勅及通官,以白紬爲之,其餘以白細木爲之。而此後勅行時,待前排件之弊而改爲,勿用廣織,以禾紬與綿紬,分等爲之事,定式施行,何如?上曰,依爲之。出擧條㢞曰,今此迎勅時,侍衛服色,當爲磨鍊,而禮曹儀註,百官依舊例,用遠接使以下服色,侍衛將士及隨駕大將,黑笠去笠飾·靑天翼,挾輦軍,黑頭巾·黑號衣磨鍊似好,故敢此仰達矣。上曰,依爲之。挾輦軍,則雖曰衛內,係是軍兵,況頒勅前乎?改着,義無所據,用常時服色,可也。出擧條㢞曰,臣以軍器寺事,有所仰達者矣。勅行出來後,或有雕羽求請之事,故預備以待,自是前例,而兩西勅行當路,北關道里絶遠,今番則依前以三南分定,何如?上曰,今年雖三南,豈可卜定?設有求請,已令館伴從便處之,置之,可也。出擧條㢞曰,南虞候,本是新堂上窠,而新除虞候柳可源,遭故於未赴任之前,其代以準朔守令及虞候,竝擬,何如?上曰,依爲之。出擧條上曰,迎接都監下牌,犯罪者,亦有用棍之例耶?民始曰,郞廳中,有兵曹郞廳,故自然用棍矣。上曰,前則迎勅習儀,一依擧動例,前排等列立,所見張大雄威,近來則此亦似不如前矣。今番支勅時,日供必善備以給,嚴立紀綱,使彼人,知有我國法綱與禮貌,可也。上曰,都監各差備郞廳,何其多也?民始曰,各房不可不有郞廳二員,而今番則除宴享·儺禮,故只爲八郞廳矣。秉模曰,故監司李義駿妻貞夫人趙氏,遭其夫喪之日,謂其子曰,靑孀之人,奉舅姑提襁褓而不之顧者,此兒女子一時之事,而今吾年過六旬,子女成就,若使化而同穴,卽當恬然含笑。吾之處義,大異於守硜硜之婦女。於汝輩,不無至慟,而化者之情,庶可慰悅。遂裁縇執尺,遠具諸節,一一稱情,自成服日,幾絶復蘇,臨沒前一日,收拾精神,指揮凡事,盥洗沐浴曰,吾將不日而化,汝輩先爲措置,無至有憾,首尾七日,便同不病而化,淸香滿室,彌夜不歇云。處義之雍容,令人敬服感歎。令該曹,施以綽楔之典,恐不可已,故敢此仰達矣。上曰,如許卓然之貞節,在於往牒,猶可嗟傷敬歎,況宰相之妻貞夫人乎?烈哉烈哉。棹楔之典,不施於其家而何爲?卽令該司,就其閭旌表,故海伯祭文中,旌烈一款,措辭,可也。出擧條秉模曰,本院公事提調李秉鼎,謂有情勢,不爲行公,擧行多有可悶,各別嚴飭,使之行公,何如?上曰,依爲之。出擧條仍命退,諸臣以此退出。
己未正月二十五日未時,上御重熙堂。同副承旨入侍時,同副承旨沈象奎,記事官金啓溫,記注官車信用·承膺祚,以次進伏訖。命書榻敎曰,旌善郡守,除朝辭給馬下送。上曰,今番迎勅日記,無論本曹謄錄·都監儀註,務從精詳,無或遺漏,以爲一一詳記之地,申飭,可也。象奎曰,旣載於迎勅日記者,廳日記中,恐不必疊錄矣。上曰,疊錄亦無妨,要使爲互相參考之資爲好,而事變注書則牌文入來日,使之別省記,可也。命退,承史以次退出。
上在昌德宮。停常參·經筵。
沈象奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈象奎啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐龍輔曰,戶房承旨入侍。
傳于朴基正曰,左副承旨入侍。
朴基正,以吏曹言啓曰,新除授高山道察訪李垿呈狀內,矣身偏母,今年爲七十三歲,無他兄弟,勢難赴任,卽速遞改云。旣是無兄弟獨身,而親年已過七十,依例改差,何如?傳曰,允。口傳差代,可也。
吏曹口傳政事,以李惟稱爲大興郡守,李廷璞爲高山察訪。
朴基正,以吏曹言啓曰,新除授高山道察訪李廷璞,時在全羅道寶城地云,促敎之下,不可等待其上來,改差,其代,更爲口傳備擬以入之意,敢啓。傳曰,知道。
吏曹口傳政事,以鄭彦仁爲高山察訪。
兵曹口傳政事,以徐百慶爲景福將。
沈象奎,以司僕寺一提調意啓曰,本司兼內乘李勉植,昨日政,移拜都摠府都事矣。其代令該曹口傳差出,何如?傳曰,允。
兵曹口傳政事,以洪理燮爲內乘。
以忠淸監司李泰永狀啓,大興郡守南志復遭父喪事,傳于朴基正曰,卽令該曹口傳差代,待下批當日下送。
李書九,以迎接都監言啓曰,本都監郞廳兵曹正郞李勉昇,漢城府主簿閔致謙,身病猝重,勢難察任,竝姑改差,其代以兵曹正郞尹命烈,戶曹正郞李良會差下,使之察任,何如?傳曰,允。
李書九,以迎接都監言啓曰,取考傳訃勅謄錄,則每於接見茶禮時,御前床及勅使床,皆以素膳擧行,勅使朝飯床及飯俸,皆以肉膳爲之矣。今亦依此擧行,而茶禮旣設素膳,則勅使入京後,各處茶啖,亦當以素膳爲之。京中如此,則外邑不可異同,沿路茶啖,皆以素膳擧行,旣用素膳,則建花一款,非所可論,一竝除之。其他飯俸用肉膳之意,分付各該司,儐臣及諸道道臣處,亦爲知委,何如?傳曰,允。
李書九,以迎接都監言啓曰,取考傳訃勅謄錄,則勅使接見時,御前鋪陳及勅使鋪陳,或用白縇,或用靑縇矣。今番則竝以無文席藍縇爲之,勅使寢具襦具,依前用白色鋪陳,以別紋席藍縇爲之,其餘房排諸具,以前排仍用,而只祛紅色,竝以靑黑色改用,至於所排屛風,以戶曹所在白稍墨畫屛及淡彩山水屛,推移用之,事甚便宜,依此擧行。沿路各邑,則依前例,皆以華色擧行之意,分付各該司,儐臣及諸道臣處,亦爲知委,何如?傳曰,允。
徐龍輔,以戶曹言啓曰,卒奉朝賀金鍾秀喪禮葬,主家以遺言不受云,何以爲之?敢啓。傳曰,在前大臣家不受處,或許施,或以別例特給。奉朝賀之生前所言,雖如許,豈可依例從其意而止乎?錢五百兩·木五同輸送,可也。
李書九,以禮曹言啓曰,問禮官,旣已出去,勅使各樣議註,待啓下,令兵曹別定禁軍,罔夜馳傳于問禮官所到處,何如?傳曰,允。
沈象奎,以兵曹言啓曰,新除授宣傳官南熙,守門將鄭宅亨遭故云,臣之不能審愼,矇然備擬之失,誠萬萬惶恐,而宣傳官南熙,守門將鄭宅亨,原望筒勿施,何如?傳曰,允。
李書九,以賑恤廳言啓曰,漢城府牒報據,東部忠義衛柳德春,錢二兩·布一疋,西部李召史,錢二兩·布一疋,合錢四兩·布二疋,題給之意,敢啓。傳曰,知道。
徐龍輔,以漢城府言啓曰,北部·東部摘奸宣傳官書啓,傳曰,與平倉里文益柱無異,判尹詳採實蹟,亦爲招見,依益柱例草記。宣傳官則搜訪,而部官尙不報府,當該部官,知名捧現告啓聞,東部部官之怠忽,極爲駭然,亦爲査實草記事,分付事,命下矣。日前文益柱病民救助事,因特敎,各部若有此等之類,訪探報府事,嚴飭各該部官矣。北部都事洪晩榮牒報內,延恩坊驛契居前尊位金世奉,甲寅年,無邊錢二百兩,給貸村人,以爲救活飢歲之資,乙卯年,貧民四十餘戶,以租六七斗分給,農糧之絶乏者,種種助給,今番輪疾時,本契中病民十戶,以錢兩米斗賙濟,昨年明陵·翼陵局內拾蟲時,村民赴役外,自當雇人,爲二百名,庚辰溫幸時,以涼傘奉持隨駕,丁巳,特蒙嘉義同中樞之資,三代追榮云。南部令李玄謙牒報內,漢江契居折衝金星彩,本洞中病民八十二戶,今正月十五日,各給黃肉三斤,柴三同云。東部都事李在安牒報內,踏十里居扈衛軍官文重瑞,本洞病民中,窮不自活之六十戶,去十二月,各給正租二斗,今正月又分給二斗云。西部令洪百淳牒報內,唐人里契居嘉義任百慶,今番輪疾,本洞貧民及下水溢里契貧民合七十七戶,各給正租二斗,柴十同云矣。自今二十二日,四部鱗次報本府,而自臣府,爲探實蹟,以至多日遲滯,致伏承該部官知名現告之命,稽忽之罪,臣不勝惶恐。臣於今日,招致各人等,詳問其事實及來歷,則金世奉,以庚辰溫幸時隨駕,丁巳已蒙恩典,許貸錢兩於還民,白給米斗於貧戶,救助今年輪疾之人,葬埋無主女人之屍,果爲的實,參互宣傳官書啓,該部官所報,則別無相左。金星彩·文重瑞·任百慶等,渠輩之言,與該部所報,俱爲相符。東部官則令閔斗爀,今二十二日二十三日差祭,都事李在安,今二十二日二十三日修井官進去,俱屬公頉,而差祭前後,若是遍行周察,則宣傳官摘奸時,豈不逢着於街路乎?事涉怠忽,不可以兩官之互相差祭,有所寬恕,竝令該府,拿問處之,何如?傳曰,其中金圈者,未經空闕衛將,則令該曹作窠,口傳擬入,已經者及其餘賞加。部官等,容有可恕,姑爲分揀,可也。
大護軍李秉鼎疏曰,伏以聖人履端,玉候冞康,百祿來同,八域慶忭。仍伏念臣,罪重襲謬,罰止收贖,歸護老母,相對攢祝,今番輪行之疾,臣母以是自慰,一飯之加匙,一藥之强飮,輒曰,此吾君之賜也,闔門感結,糜粉難酬。不自意曾未幾何,罪名之蕩滌有命,廚院之恩點繼下,昨又因大臣提奏,至伏承嚴飭行公之敎。我聖上涵容曠蕩之德,殆若春風之噓枯,負累賤臣,何以得此?驚惶感激,有淚如泉。在臣叩謝之道,惟當銜恩訟愆,冒沒趨造,而第臣自來情蹤,卽一明時之棄物耳。陳章而乞養,登筵而丐退,丁寧質言,不啻屢遭,則無論職名之緊歇,固不宜復廁周行,而昨冬藥院之冒膺,亦自有區區斟量者,保護至重,只欲粗效其臣分,私義反輕,竊嘗有受於家庭故也。外此官職,一切辭免,前後恩命,殆過十餘,而積犯違逋,屢遭罪戾,則此是匹夫咫尺之守也,今何可以歲籥之又更,兼帶之稍異,厭然爲進身之計哉?且臣蒲質漸衰,宿病闖發,落席呻囈,已跨兩旬,種種形症,雖不敢猥陳,胃敗而痰癖肆孽,肢麻而風痺現漸,源委漸痼,起動無望。而況臣見叨,非比漫任,習儀迎勅,擧行甚多,與其臨急變通,莫如先期陳懇,玆不得不略控短疏,仰塵崇聽。伏乞聖明,俯賜鑑諒,亟命遞改臣司饔提調之任,俾得以安意調治,復尋生路。仍勘臣瀆擾之罪,以昭法綱,不勝幸甚。臣無任云云。答曰,省疏具悉。卿其勿辭行公。
己未正月二十六日午時,上御重熙堂。戶房承旨入侍時,行都承旨徐龍輔,記事官金啓溫,記注官車信用·承膺祚,以次進伏訖。上曰,留院公事中,無論狀啓及啓本,分類鈔出其要語,卽爲錄入,可也。賤臣承命出傳。上曰,大興郡守·高山察訪望筒,催促擬入。命退,承史以次退出。
己未正月二十六日申時,上御重熙堂。左副承旨入侍時,左副承旨金啓洛,記事官金啓溫,記注官車信用·承膺祚,以次進伏訖。上曰,留院狀啓,何至今不爲鈔入耶?斯速申飭,可也。賤臣承命出持入。上曰,重臣愼節,近亦無減勢耶?啓洛曰,病勢已痼,故月前冢宰之特授,必欲一肅恩命,而終不得自强矣。命書傳敎曰,工·刑換房。命讀公事,書判付。上曰,大興郡守,催促入來辭朝。賤臣承命出飭。命退,承史以次退出。
上在昌德宮。停常參·經筵。
沈象奎啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
徐龍輔啓曰,明日東南關王廟節祭,傳香,禮房承旨,當爲齋宿,而行左承旨李書九,今日不爲仕進,卽爲牌招,何如?傳曰,允。
徐龍輔啓曰,行右承旨李勉兢,今日不爲仕進,卽爲牌招,何如?傳曰,待開門牌招。
徐龍輔啓曰,右副承旨朴基正,今日不爲仕進,卽爲牌招,何如?傳曰,允。
傳于金啓洛曰,左副承旨入侍。
傳于徐龍輔曰,都承旨入侍。
傳于李書九曰,在京之首譯,全不解事。雖以今番儐使辭朝事言之,招問之下,所對太欠分明。彼中奔遑之時,我國益當整暇,但嚴飭京外,措置接待凡事而已,則牌文出來前發行,悤遽莫甚。首譯所引證之數三前例,設或如其言,旣無別般特敎,則何敢捨却應爲之式,擅用罕有之例乎?李愉·洪喜男尙矣,如金慶門·李樞祖孫輩,何處得來乎?先來出來之譯官,聞是李洙之姪,而十三日到灣,前所未聞。爲先令該院,特差相當窠草記,以示記舊之意,首譯玄啓桓與訓上汰去,其代卽爲拔例擇差啓下事,分付譯院。該院時無都提擧,提調之替行,事面苟簡,左相爲都提擧,而遠接使之牌文前發行前例,令該院及延接都監,詳考草記。
傳于沈象奎曰,統營貶目入來,此時該道,雖鎭將不可曠官,政官牌招,開政差出,待下批當日下送,如有未下直邊將,亦爲嚴飭下送後,草記事,分付。
以右副承旨朴基正,牌不進罷職傳旨,傳于沈象奎曰,只推。
傳于李書九曰,禮房承旨入侍。
傳于沈象奎曰,軍士房承旨入侍。
有政。吏批,行判書金載瓚受由,參判未差,參議鄭尙愚進,行左承旨李書九進。啓曰,判書金載瓚受由,參判未差,小臣獨政未安,何以爲之?敢稟。傳曰,只出緊任。以兪漢寧爲刑曹參議,金光遇爲吏曹正郞,李海淸爲兵曹正郞。
兵批,判書具㢞進,參判閔台爀未肅拜,參議朴奎淳入直,參知李祉永病,同副承旨沈象奎進。以沈鐮爲訓鍊副正,李勉植爲宣傳官,車佐一爲知世浦萬戶,鄭弘哲爲舊所非別將,前經歷具達遠,今加折衝加資事判下,護軍姜彝正單付。
沈象奎,以兵曹言啓曰,謹依下敎,未下直蛇渡僉使金孝元,柔院僉使徐志敏,所已萬戶金有商,方山萬戶金楚光,永達萬戶金鼎規,慈母別將金天興,今日政新除授知世浦萬戶車佐一,舊所非浦別將鄭弘哲等,一一招致,嚴加面飭,卽刻趲程倍道赴任,而計其日字,若不倍道赴任,則先爲罷黜,卽其地決棍充軍後,狀聞之意,各該鎭將所管道帥臣處,行移知委,而金烏別將孫德秀,身病猝重,勢難發行云,故招來見之,則果是實病,不可强令赴任,依例罷黜,何如?傳曰,改差,口傳差代,可也。
兵曹口傳政事,以李春蕃爲金烏別將。
備忘記,柔院僉使徐志敏下直,長弓一張,長箭一部,片箭一部,筒兒一箇賜給。
備忘記,永達萬戶金鼎規,方山萬戶金楚光下直,各長弓一張,長箭一部,片箭一部,筒兒一箇賜給。
傳于李書九曰,發遣吏郞,諸執事淸齋與否,摘奸以來。
沈象奎啓曰,昨日漢城府嘉義金世奉,折衝金星彩,扈衛軍官文重瑞,嘉善任百慶等,村人救活,病民賙濟事,草記批旨內,有其中金圈者,未經空闕衛將,則令該曹作窠,口傳擬入,已經者,賞加之命,而今日開政,不爲擧行,事甚未安。當該赴政政官,推考警責,何如?傳曰,允。
以全羅監司李得臣狀啓,二巡分賑飢口穀數及行乞旣留養,成冊上送事,傳于徐龍輔曰,賑事勤慢,從當考察,另加惕念,遺棄行乞飼養之道,各別嚴飭事,回諭。
兵曹啓目,粘連厚州僉使吳載光,公廨營建,數旣夥然,誠爲可嘉,其在酬勞激勸之道,宜有拔例論賞之擧,都看役李亨熙,策應監官李義臣,升帖加成給,何如?判付啓,依回啓施行爲旀,該僉使吳載光段置,更觀前頭勤慢,論賞次,爲先陞敍爲良如敎。
兵曹啓目,粘連南兵營所管各邑鎭軍兵,戊午秋官鎭門聚點時,軍器什物破傷執頉,三水府使權璹,惠山前僉使金聖和,乫坡知前僉使沈禹相,鎭東萬戶尹彦喆,神方萬戶南耆喆,魚面前萬戶田遇聖,雲寵萬戶金致赫,仁遮外萬戶崔聖甲,羅暖萬戶沈公協,同仁權管李緯坤,小農權管李鉉,舊乫坡知權管洪浩淵,自作仇非前權管沈範祖,江口權管南,廟坡權管朴文永,雙靑權管金聲振,黃土岐權管金麗彬等,各杖八十竝收贖,以公罪施行,何如?奉敎依允爲旀,權璹·金聖和·尹彦喆·南耆喆·李緯坤等段,功減一等爲良如敎。
沈象奎,以備邊司言啓曰,卽見忠淸監司李泰永狀啓,則以爲本道賑資海西穀二萬石,運來次,卜日發船之由馳啓,而伏承別諭,諸道輪症,姑未寧淨,從便闊狹,恩敎鄭重,感祝冞切。第目下輪行之症,到處熾盛,本道則沿邑最甚,海西則瘡痍甫起,當此之時,領率許多船格,深入未慣水路,有主客兩困之慮。海西穀移轉一款,特令停止,本道常賑穀三千石,營賑穀二千石,北關穀一萬石,更爲劃下事,竝請令廟堂,稟旨分付矣。近以本道船粟之擧,深軫兩道之弊,聖念靡弛,而事情有難遙度,運致與停止間,實爲兩難矣。際此道啓,以沿邑輪症之尙熾,冀寢海西之役,請劃道內之穀,從此兩道之民,可以如病得蘇。特依所請,常賑穀三千石,營賑穀二千石,北關穀一萬石,準數劃給,卽以此意,行會海西,俾安民情。而向來京司錢劃下六萬兩,旣令添還,姑未知措處之何如,而京司錢之有出無入,大關後弊。今此海西還寢之穀,自該道視之,便是已屬他道之穀,以此穀數及湖西錢貿條,通瀜計之,則雖依法半分,不出多年,似有取耗還報之道,竝以此分付兩道道臣。仍自本司,照檢,待其耗條有裕,稟旨還報於各該衙門,亦自各該衙門,量其年條及穀數,足可還報,而仍循不報,則使之報本司或筵稟,何如?傳曰,允。
沈象奎,以備邊司言啓曰,頃以今春習操停止,官門聚點,付之道臣,從便闊狹之意,因批旨行會矣。卽見江華留守洪明浩狀啓,則以爲本府境內,今番毒感,無人不病,應點軍兵,便同瘡痍甫起,況又牟耕迫近,此時定師期赴軍會,實多掣礙之端。武士都試,每於點兵後設行,而若有故,則秋等合設,已有定式。聚點,今姑停止,都試待秋合設事,竝請令廟堂,稟旨,分付矣。官門鎭聚點之從便闊狹,明有聖旨,無論行與不行,只當以形止登聞,而更請稟旨,所當論責,旣有都試合設於秋等之請,與單擧聚點稍異,今姑安徐,依狀請施行之意,分付,何如?傳曰,允。
徐龍輔,以戶曹言啓曰,因禮曹啓下關,前參判李義直,前監司李義綱,前兵使南志默卒逝,別致賻各木綿五疋,白紙七卷,六油芚一番,油紙五張,棺一部價木綿十五疋,空石八十葉,因兵曹啓下關,副護軍宋民載·李之英·李昌會·李昌漢·沈樂洙身死,曾經侍從,僉知中樞府事黃樟,副司果李柱延身死,曾經臺侍,別致賻各木綿五疋,白紙五卷,油紙五張,空石三十葉,因吏曹啓下關,前正言丁志元,前校理李福潤,前持平申完·郭龍濟·李尙寯,前正言金和鍾,前校理李升運身死,曾經臺侍,別致賻各木綿五疋,白紙五卷,油紙五張,空石三十葉,謹奉傳敎,前判書鄭好仁卒逝,別致賻木綿七疋,白紙十卷,六油芚一番,油紙五張,棺一部價木綿十五疋,槨一部價木綿十五疋,空石八十葉,竝依前例磨鍊題給之意,敢啓。傳曰,知道。
沈象奎,以禁衛營言啓曰,本營哨官李烱,受由過限,依例汰去之意,敢啓。傳曰,知道。
沈象奎,以訓鍊都監言啓曰,本局哨官金宗赫,身病甚重,勢難察任,改差,何如?傳曰,允。
沈象奎,以舟橋司言啓曰,謹依筵敎,舟橋雖未排設,而等候船隻,待解氷仍卽放送之意,敢啓。傳曰,知道。待秋更設,而退行之意,分付禮曹·兩都留守·畿伯,可也。
己未正月二十七日辰時,上御重熙堂。軍士房承旨入侍時,同副承旨沈象奎,記事官金啓溫,記注官車信用·承膺祚,以次進伏訖。上曰,禮房承旨入來乎?象奎曰,今日懸病,請牌啓辭未下矣。上曰,啓辭出給,卽爲出牌,待其入來,明日受香之獻官·諸執事淸齋,使之另加檢飭,可也。賤臣承命出傳。上曰,差祭人中都摠都事·宣傳官·訓鍊院官員,各於本司,替直淸齋事,分付。命退,承史以次退出。
己未正月二十七日午時,上御重熙堂。都承旨入侍時,行都承旨徐龍輔,假注書李允謙,記注官車信用·承膺祚,以次進伏訖。上曰,政官入來與否,知入,政望催促。賤臣承命出而回奏曰,政官已入來云矣。上曰,兵批望筒,亦爲催促,俄者新除之邊將,當日下直事,分付。賤臣承命出傳。仍命退,承史以次退出。
己未正月二十七日未時,上御重熙堂。左副承旨入侍時,左副承旨金啓洛,假注書李允謙,記注官車信用·承膺祚,以次進伏訖。上曰,故重臣金尙集,人固質實,心如其貌,自有可取處,今焉已矣。有子幾人?啓洛曰,有孫一人,而年今二十餘矣。命書公事判付訖。仍命退,承史以次退出。
己未正月二十七日申時,上御重熙堂。禮房承旨入侍時,行左承旨李書九,記事官金啓溫,記注官車信用·承膺祚,以次進伏訖。上曰,明日差祭,纛祭典祀官則以訓鍊副正塡差,東南關王廟典祀官,則以武兼塡差者,大是不察。祭報府,今方改下,嚴飭三銓,俾卽知委,淸齋在闕中者,則仍於闕中本司齋直事,分付。賤臣承命出傳。上曰,錦伯海運停止事狀啓,何不回啓耶?書九曰,自廟堂,今方草記矣。上曰,此在海民誠幸矣,而自本道推移者,是何穀耶?書九曰,常賑·營賑·北關等穀矣。命書傳敎曰,近以海西萬包之轉運湖西,一念耿耿,今見錦伯狀本,將於道內穀,排比拮据云,爲海民萬幸。勿爲措備之意,令廟堂,星火分付海伯處,俾各知委民邑。仍敎曰,自備局卽爲行關下送,而湖運旣還寢,則可以專意於支勅凡節,儐使雖已下去,勅行時凡百措備,着意檢飭事,亦爲知會,近日輪疾之已盡寢熄與否,亦爲探問,可也。命書傳敎曰,春展謁當爲之,而致精之道,接使前後何間爲可,詳考前例,仍又發遣郞官,收議大臣後,論理草記事,分付該曹。仍命退,承史以次退出。
上在昌德宮。停常參·經筵。
朴基正啓曰,大司憲李城輔,掌令洪,持平鄭宗魯在外,執義柳畊,掌令玄重祚病不進,持平南惠寬未肅拜,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金啓洛曰,禮房承旨,馳詣受香所,奉審摘奸以來。
備忘記,平安兵虞候李顯益下直,長弓一張,長箭一部,片箭一部,筒兒一箇賜給。
傳于金啓洛曰,左副承旨入侍。
傳于李書九曰,館伴入侍。
傳于朴基正曰,此時守令,豈循常格乎?雖未經西北邊地鎭將,限筆賑,姑爲通瀜擬入事,分付銓曹。
吏曹口傳政事,以許晊爲北靑府使。
以寶城郡守望筒,傳于朴基正曰,以弊邑,又當數遞,無論文·蔭·武,以屢典郡邑有聲績守令擬入。
吏曹口傳政事,以李東野爲寶城郡守。
吏曹,迎接都監公事郞廳,任聖皐有頉,代柳得源。
兵曹口傳政事,以徐英輔爲內乘。
沈象奎啓曰,掌令洪下諭後,過限不上來,依定式,遞差傳旨及禁推傳旨,捧入之意,敢啓。傳曰,知道。
以前掌令洪,禁推傳旨,傳于李勉兢曰,分揀。
李書九啓曰,北靑府使有當日辭朝之命,而新除授府使許晊,屢度催促,不卽入肅,以致侵夜留門,事甚未安。所當重勘,而本院請推之外,無他可施之罰,何以爲之?敢稟。傳曰,改差,更今該曹口傳拔例差出,待下批,使之卽爲辭朝。
沈象奎,以都摠府言啓曰,本部入直郞廳二員,而經歷權翊·李秉德·林亨馥·徐翼淳·李得江,都事黃勉基·柳豐逵·李蓍明,俱爲差祭,都事許乘·許濦呈辭在外,一員未差,今日入直,只是經歷閔百勳一員。宿衛重地,一員空番,事未前有,極涉未安。未差之代,令該曹卽爲口傳差出,以爲入直之地,如何?
兵曹口傳政事,以閔得源爲都摠都事。
朴基正,以吏曹言啓曰,來二月初一日,行宗廟朔祭,大祝前察訪李垿,時無職名,令該曹口傳付軍職,何如?傳曰,允。
李書九,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則司寒壇·厲壇壇上及四面紅箭門,墻垣階砌,俱爲無頉,而南壇西邊紅箭門柱根塗灰剝落,先農壇北邊紅箭門柱根塗灰剝落,祈雨壇南邊紅箭門柱根塗灰剝落,馬祖壇北邊紅箭門柱根塗灰剝落,漢江壇東邊紅箭門,西邊紅箭門柱根塗灰竝剝落,卽爲修改事,分付該寺,此後看護等節,着實擧行事,各別申飭之意,敢啓。傳曰,知道。
己未正月二十八日午時,上御重熙堂。館伴入侍時,同副承旨沈象奎,記事官金啓溫,記注官車信用·承膺祚,館伴鄭民始,以次進伏訖。民始曰,日間聖體候,若何?上曰,近益差勝,而卿則亦已痊可耶?民始曰,賤疾尙未夬減矣。上曰,勅行牌文,姑未及出來之前,遠接使之辭朝下往,果亦有已例云耶?民始曰,丙申年曾有是例,而迎接都監所在謄錄,則儐臣辭朝日字,初無載錄者,故無以詳知,俄使更問於譯院,考見本院謄錄矣。上曰,今番支勅時,雜費,比前,何如?民始曰,前後勅行時,應入外雜費,例固不一,而今番則館舍修理之外,床卓則足可用舊件,朝夕飮食之供,亦當以素膳爲定,雜費似應稍減於前矣。上曰,館所修理之役,不至浩大耶?民始曰,一經迎勅之後,更不看護,壁宇之頹剝處甚多。土役今方先始,而往來之閑,雜人不可不禁,分付捕廳,定送校卒,使之分守東西門,以爲嚴禁之地,何如?上曰。唯。上曰,牌文之尙無消息,豈不可怪乎?民始曰,以已例較之,則牌文之尙此杳然,誠是意外矣。上曰,銀子別贈之數爲幾何?民始曰,總爲三千餘兩,而近例中最小者,爲二千餘兩云,似在於度支謄錄矣。上曰,小好紙名色,是何等紙品耶?民始曰,小好則不及白綿,而白綿,比大好爲稍劣矣。上曰,奉審承旨入來與否,知入。賤臣承命出問,回奏曰,今方入來云矣。上曰,寶城郡守之代,各別擇差,使之當日下去事,分付。命退,諸臣以次退出。
己未正月二十八日未時,上御重熙堂。左副承旨入侍時,左副承旨金啓洛,假注書李允謙,記注官車信用·承膺祚,以次進伏訖。命書榻敎曰,內乘李溏改差,令該曹口傳差出。又命書榻敎曰,北靑府使·寶城郡守之代,令該曹口傳差出,待下批當日辭朝。仍命退,承史以次退出。
上在昌德宮。停常參·經筵。
巳時午時,日暈。
藥房提調李書九啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣不任區區伏慮,敢此問安,竝爲仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
沈象奎啓曰,大司憲李城輔,持平鄭宗魯在外,執義柳畊,掌令玄重祚病不進,持平南惠寬未肅拜,掌令一員未差,監察茶時之意,敢啓。傳曰,知道。
李勉兢啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
沈象奎啓曰,臣象奎,以入直禁軍戎器點考,進去下直之意,敢啓。傳曰,知道。
傳于李書九曰,傳香承旨,馳詣宗廟·景慕宮,奉審摘奸以來。
傳于徐龍輔曰,戶房承旨入侍。
傳于李勉兢曰,右承旨入侍。
沈象奎啓曰,臣依定式,進詣仁政殿月臺,入直軍兵,戎器點考,則無頉。仍以傳敎內辭意勞問,則亦皆好在云矣,敢啓。傳曰,知道。
傳于徐龍輔曰,承旨房仍,右承旨爲軍士房。
李勉兢,以兵曹言啓曰,本曹郞廳,昨日以門禁事,摘奸於各處各門,則曜金門守門將柳相奎,偃坐廳上,全不誡飭,故招致面責,則擧措駭妄,言辭悖慢,至於夜巡時,閉門牢睡,屢呼不起,無意監鑰,事之駭然,莫此爲甚。其在懲後之道,不可尋常處之,當該守門將柳相奎,令該府拿問重勘,何如?傳曰,允。
以守門將柳相奎拿處傳旨,傳于沈相奎曰,分揀。
傳于李書九曰,勅行牌文,二十六日到灣云,明日館伴及延接都監堂上,使之來待。
以慶尙假都事大丘判官洪景斗狀啓,密陽府使尹光濩,遭母喪,金泉察訪鄭元善,遭父喪事,傳于李勉兢曰,分付該曹,與察訪之代,口傳差代下送,前府使則異於他家,各別顧助其行事,回諭。
以遠接使李時秀狀啓,定州牧使吳毅常親病甚重,情理難强,不得已罷黜事,傳于李勉兢曰,勿拘常格,令該曹口傳差出,待下批當日辭朝。
吏曹口傳政事,以李溏爲定州牧使。
傳于李勉兢曰,新除授定州牧使,除朝辭赴任事,回諭。
以兵曹監軍單子,傳于李勉兢曰,差祭兵曹郞廳改差,令該曹口傳差出。
吏曹口傳政事,以曺錫中爲兵曹正郞,洪宅夏爲佐郞。
口傳政事,以李明淵爲北靑府使。
傳于李勉兢曰,北靑府使,除朝辭赴任事,分付。
吏曹口傳政事,以沈鐮爲德源府使。
吏曹口傳政事,以金履顯爲密陽府使,金處嚴爲金泉察訪。
李勉兢啓曰,金虎門開門標信,請出之意,敢啓。傳曰,知道。金泉察訪,監軍受牌云,改差,待守令窠,試之以副望點下,使之卽爲辭朝出送。
傳于朴基正曰,新除金泉察訪,差祭陵所云,望筒勿施,闕內入直郞官中,無論文·蔭,擬入,城門仍留,使之辭朝出送。
吏曹口傳政事,以趙錫福爲金泉察訪。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李勉兢,以左右相意啓曰,政府,每於歲首,例爲觀察使·節度使薦,而臣等連有病故,限內不得議薦之意,敢啓。傳曰,知道。
徐龍輔,以戶曹言啓曰,判府事蔡濟恭,奉朝賀金鍾秀,行大護軍徐浩修卒逝,曾經閣職,別致賻各木綿二十疋,白紙七卷,油紙五張,六油芚一番,空石八十葉,竝依前例磨鍊輸送,謹奉傳敎,前判書朴宗甲卒逝,原致賻外,木綿五疋,白紙七卷,六油芚一番,油紙五張,空石七十葉,參考前例,加數磨鍊,左諭善尹得孚卒逝,原致賻外,木綿三十疋,米十五石,太五石,石灰一百石,依故諭善朴聖源例,加數磨鍊,知中樞府事曺允亨卒逝,原致賻外,木綿十五疋,布十五疋,空石五十葉,加數磨鍊,抄啓文臣洪樂浚遭故,別致賻米一石,木綿三疋,布三疋,依前例,磨鍊題給之意,敢啓。傳曰,知道。
徐龍輔,以戶曹言啓曰,因禮曹啓下關,行知中樞府事李敏輔卒逝,別致賻木綿十疋,白紙十卷,六油芚一番,四油芚一番,油紙十張,棺一部價木綿十五疋,槨一部價木綿十五疋,石灰五十石,空石一百葉,平安監司閔鍾顯卒逝,別致賻木綿七疋,白紙十卷,六油芚一番,油紙五張,棺一部價木綿十五疋,槨一部價木綿十五疋空石八十葉,前判書朴宗甲·金尙集,行大護軍徐浩修·申光履·李聖圭,知中樞府事曺允亨,前參判柳誼·尹得孚·李太亨·沈晋賢,同知中樞府事鄭益祚,兵曹參判李魯述,江原監司洪仁浩,行護軍鄭履玉·柳焵,前兵使李潤國卒逝,別致賻各木綿五疋,白紙七卷,六油芚一番,油紙五張,棺一部價木綿十五疋,空石八十葉,竝依前例,磨鍊題給之意,敢啓。傳曰,知道。
李書九,以禮曹言啓曰,傳曰,春展謁當爲之,而致精之道,接使前後,何間爲可,詳考前例,仍又發遣郞官,收議大臣後,論理草記事,分付該曹事,命下矣。取考謄錄,則先朝丙辰年接使,在正月二十四日,而初八日行展謁禮,庚辰年接使,在正月十五日,而初一日行展謁禮矣。謹依聖敎,發遣郞廳,收議于大臣,則議政府左議政臣李秉模,以爲該曹所考之謄錄,皆不襯着於今番勅行,而以臣臆見,則雖於接使前行展謁之禮,恐不害於致精之義。然外間輪氣,近稍寢息,而尙未乾淨,更俟春煦之舒暢,閭里之淸寧,始卜吉日,允合盡精盡潔之道矣云。右議政沈煥之,以爲春展謁,行於接使前後,縱無所妨,第今閭巷之間,輪氣猶未盡淨,此時動駕,恐難輕議,更待春候之淸和,定爲行禮之期,似合致精之義矣云矣。臣曹所在謄錄中,先朝兩年前例外,雖無可據文蹟,而今春異於常年,閭巷間輪氣,未盡乾淨,大臣獻議,實出愼重之道,更觀春和日暖之候,擇吉行展謁禮,恐合致精之禮矣。大臣之議如此,上裁,何如?傳曰,丙辰·庚辰之例,勅行距歲初稍遠,而今番則姑未知進退,且與其時勅行有間,莫若送勅後,淸齋行禮,以此知悉擧行,可也。
李書九,以禮曹言啓曰,迎勅節目,今當磨鍊以入,而取考雍正乙卯謄錄,則自上接見勅使時,若成服後除服前,則以成服服色磨鍊,而侍從人員,從上服,送勅時,除服前,則百官亦以成服服色,添入節目中,而其後大臣·館伴·都監堂上入侍時,用視事服事定奪矣。及至送勅前一日,禮堂入侍時,百官服色,依當初啓下節目施行事下敎矣。自上館所接見之時,百官郊班送勅之際,儀節,與第四日行禮時各異,則仍用成服服色,恐涉無謂,而其時大臣諸臣,亦有甲乙之論,用視事服文蹟,昭載謄錄,今番節目則以郊迎時服色,磨鍊以入之意,敢啓。傳曰,知道。
李勉兢,以兵曹言啓曰,今正月各廳堂下武臣朔試射,當爲設行,而臣曹連因有故,不得爲之之意,敢啓。傳曰,知道。
李書九,以司譯院都提調·提調意啓曰,先來譯官,令該院,特差相當窠,草記事,命下矣。先來譯官李時觀,本院正職施賞之意,敢啓。傳曰,知道。
李書九,以司譯院都提調·提調意啓曰,傳曰,在京之首譯,全不解事。雖以今番儐使辭朝事言之,招問之下,所對太欠分明。彼中奔遑之時,我國益當整暇,但嚴飭京外,措置接待凡事而已,則牌文出來前發行,悤遽莫甚。首譯所引證數三前例,設或如其言,旣無別般特敎,則何敢捨却應爲之式,擅用罕有之例乎?李愉·洪喜男尙矣,如金慶門·李樞祖孫輩,何處得來乎?先來出來之譯官,聞是李洙之姪,而十三日到灣,前所未聞。爲先令該院,特差相當窠草記,以示記舊之意,首譯玄啓桓之訓上汰去,其代卽爲拔例擇差啓下事,分付譯院。該院時無都提擧,提調之替行,事面苟簡,左相爲都提擧,而遠接使之牌文前發行前例,令該院及延接都監,詳考草記事,命下矣。取考本院謄錄,則遠接使之牌文前發行,只有甲辰年文蹟,丙申亦於牌文前發行云,而乃是口傳之前例,元無文蹟之見在。大抵牌文出來後發行,卽應行之例,至於牌文前發行,非有特敎或稟定,則恐不敢自下擅便云矣,敢啓。傳曰,知道。
李書九,以迎接都監言啓曰,遠接使之牌文前發行前例,令該院及迎接都監,相考草記事,命下矣。取考支勅各年謄錄,則元無牌文入來前儐使下去之文跡,而會同則皆於牌文入來後爲之。至於丙申勅使時,同年九月初三日,遠接使先爲下去,同月二十四日,木牌文始爲入來,甲辰勅使時,則雖無遠接使下去日字,而遠接使在義州狀啓內,以爲卽接義州府尹狀啓謄報,則勅使久無聲息,故往探於鳳凰城,則牌文已到鳳城,明當出柵云。儐使之先期下去,只有此兩次,而其前則無可據之例矣,敢啓。傳曰,知道。
徐龍輔,以賑恤廳言啓曰,漢城府牒報據,西部尹召史,錢二兩·布一疋,題給之意,敢啓。傳曰,知道。
徐龍輔,以賑恤廳言啓曰,漢城府牒報據,西部尹召史,錢二兩·布一疋,南部洪召史,錢二兩·布一疋,北部尹氏,錢三兩·布二疋,驛吏李三世,錢二兩·布一疋,合錢九兩·布五疋,題給之意,敢啓。傳曰,知道。
李勉兢,以禁衛營·御營廳言啓曰,謹依下敎,光熙門外南伐院民田一日半耕,朱岸民田一日耕,杏堂里民田半日耕及崇禮門外瓦峴民田一日耕,諸處兩營分定,給價二百兩買得後,立標定界,許令窮民入葬,而分送將校軍卒,各別申飭擧行之意,敢啓。傳曰,知道。
判義禁趙尙鎭疏曰,伏以臣偶嬰一疾,數旬沈淹,宛轉床褥,無望起動。頃叨掌禮,坐違召命,竟蒙體諒之恩,間除樞銜,未卽叩謝,自歸逋慢之誅,跡涉占便,罪著虧分,病裏惶蹙,靡所容措。卽伏見吏曹名帖,以臣塡差來二月初三日景慕宮春享大祭初獻官。臣固宜竭蹶趨承,以伸駿奔之誠,而第臣自歲初,重經毒感,幾殊僅蘇,而素抱貞疾,乘虛闖肆,苦歇無常,症情危惡,寒熱迭發,頭目眩瞀,痰痞中焦,食飮專癈,癖亘左脅,牽痛滋甚,虛汗則不收,溏泄則頻作,喘息促急,氣力綿綴。諸般醜穢之狀,雖不敢煩浼於崇嚴之聽,而目下症形,百爾思量,萬無自力之勢。臣身顚仆,雖不足恤,而莫重享祀,若或緣臣而失儀,則非但臣罪之萬殞猶輕,其爲公私狼狽,尤當如何?向者太廟享官之差除,偏蒙聖恩之曲軫,至於付標而頉免,幸得調治,全保軀命,惶懍感祝,歷日靡定,今又以狗馬之疾,輒事煩瀆,義分全壞,罪戾層積,有臣如此,生不如死。玆敢略搆短章,疾聲呼籲於天地父母之前。伏乞聖慈,俯垂矜諒,特令該曹,亟賜變通,仍治臣逋慢之罪,以安微分,不勝幸甚。臣無任云云。答曰,省疏具悉。疏辭,許令該曹付標。
己未正月二十九日午時,上御重熙堂。右承旨入侍時,行右承旨李勉兢,假注書李允謙,記注官車信用·承膺祚,以次進伏訖。上敎勉兢曰,今見再生之人矣。卿旣生還,而卿家老人,亦無恙云,奇幸矣。勉兢曰,近日玉候,快臻康復,大小臣民,莫不歡欣慶忭,而臣亦蒙恩宥,復登文陛,伏不勝感祝之至,而歸見父母,則病餘神精,別無所損於前,此莫非聖恩之攸曁,闔門頌祝,無容更達矣。命書傳敎曰,各部分遣宣傳官,搜訪病民及賑廳造幕接濟之節,旣限今朔,而明日以後,當撤去。見今民間飢乏,加之以疾病,窮獨之戶,無依之類,其所難於支活,必有倍於常年。令京兆,嚴飭各部官,饑餘病餘,非救濟無力自賴者,爲先限來朔,每五日,修報京兆,則京兆一邊文移賑廳,量給濟活之需,一邊別單啓聞。來月以後,更待下敎分付,而部官勤慢,時遣摘奸,亦令廟堂,或以文武備郞,採訪閭里疾苦,兼察府·部能否。而以兩西狀聞觀之,死傷之數,驚心慘目。唉彼煢獨之塡壑而有身役者,若不趁卽代頉,又於充定之際,或容奸僞,有所見發於來頭持斧之行,守令之外,道伯之重繩,決不可以數遞饒貸。外此諸條,雖有淺深緊歇,其爲惕念,固無彼此,一體枚擧嚴飭。瘡痍之餘,値此東作,何能盡力於南畝?此一款,尤益耿耿,常常念念,當寢而背熱,當食而味辛。爲今日分憂之地者,苟以此心爲心,則田野豈至汙萊?夏等考績,先以農政爲課,以爲殿㝡之等第事,亦卽嚴飭八道·四都。上曰,禮房承旨入侍。出榻敎賤臣承命出傳,行左承旨李書九進伏。命書禮曹草記批答。勉兢曰,今日卽穆陵忌辰祭齋戒,而仕記,謨以經筵無事書入,致煩聖敎,事甚可駭。當該注書,所當重勘,而本院請推之外,無他可施之罰,何以爲之乎?上曰,爲先推考,可也。出擧條仍命退,承史以次退出。
己未正月二十九日午時,上御重熙堂。戶房承旨入侍時,行都承旨徐龍輔,假注書李允謙,記注官車信用·承膺祚,以次進伏訖。上曰,德源府使沈鐮,肅單催促。賤臣承命出傳,回奏曰,德源府使沈鐮,謝恩則今已爲之,而下直則以未署經,不得爲之云矣。上曰,除署經下送事,分付。賤臣承命出傳。上曰,禮曹雍正乙卯年勅行謄錄持入。信用,承命持入。上曰,節目雖無出朝報之例,而今番迎勅節目,則出朝報事,分付。賤臣承命出傳。仍命退,承史以次退出。
上在昌德宮。停常參·經筵。
沈象奎啓曰,大司憲李城輔,持平鄭宗魯在外,執義柳畊,掌令玄重祚病不進,持平南惠寬未肅拜,掌令一員未差,監察茶時之意,敢啓。傳曰,知道。
傳于李書九曰,禮房承旨入侍。
傳于李勉兢曰,右承旨入侍。
李書九啓曰,館伴鄭民始,延接都監堂上趙鎭寬,依下敎來待矣。傳曰,入侍。
傳于李書九曰,邊情尤嚴於遵例守法,所謂鳳城謄送之牌文,卽不過私報彎尹之馳通,則我國豈可以城將·灣尹私自往復之文蹟取信,而設都監送儐使乎?在藩臣·邊臣之道,但當據理責喩,還送私通,以其形止,具由馳聞而已,何敢以馳通一度,上送備邊司等語,循例措語,有若巡檢彼人之每朔接待然乎?國綱所在,駭然莫甚。已自昨日狀啓,極爲屑越,廟堂之尙無一言,其可乎哉?平安監司韓用龜,義州府尹李基讓等,所當令該府拿問嚴繩,而客使非久出來,爲念民邑之弊,姑先施以越俸十等之典。雖以儐臣言之,觀察使以下不勤者,許以自斷論勘,而看作例事,不爲請罪,此後申明修擧之意,回諭。延接都監,自今夜權罷,仍又嚴飭灣尹,覓出眞箇木牌文上送,然後更爲會同仕進事,分付館伴處。
李書九啓曰,今此勅使接見時說話,依例書入,而或不無未盡之處,令廟堂增刪,以備睿覽,何如?傳曰,允。
朴基正,以吏曹言啓曰,景慕宮春享大祭初獻官,當以從一品塡差,而當品中,俱有實故,無以推移,何以爲之乎?敢稟。傳曰,雖非獻官苟簡,歲前已有筵敎。先朝卿宰之尙在二品之列者,只有兵判一人,其在記舊之道,合有陞秩之擧。兵曹判書具㢞,今日政,從一品下批,仍差獻官,可也。
以兵曹監軍單子,傳于李勉兢曰,在外兵郞改差,今日政,差代宣傳官中,延接都監郞廳閑司相換。
有政。吏批,行判書金載瓚受由,參判未差,參議鄭尙愚進,右副承旨朴基正進。啓曰,判書金載瓚受由,參判未差,小臣獨政未安,何以爲之?敢稟。傳曰,只出緊任。以鄭澣爲掌令,金文淳爲尙衣提調,李集玉爲戶曹佐郞,金景煥爲兵曹佐郞,兵曹判書具㢞今加崇政,從一品下批事,承傳。
再政。以曺錫中爲書狀官,柳遠鳴爲兵曹正郞。
兵批,行判書具㢞病,參判閔台爀未肅拜,參議朴奎淳入直進,參知李祉永病,行右承旨李勉兢進。副護軍許晊,副司直洪,副司果金洪運,僉知白泳鎭·李迪·閔修顯以上竝單付,宣傳官柳得源,軍器主簿李秉道相換。
傳于李書九曰,發遣吏郞,諸執事淸齋與否,摘奸以來。
傳于朴基正曰,高城郡守之代,令該曹口傳差出,使之卽爲下送。
吏曹口傳政事,以黃瑗爲高城郡守。
以慶尙監司申耆狀啓,昆陽郡守金晩淳,親査相避,令該曹稟處事,傳于朴基正曰,此時守令,何拘常規?此狀啓還下送。
李書九,以禮曹言啓曰,每年各陵展謁,春則二三月,秋則八九月,取稟事,曾有定式,而獻陵展謁,已有昨年成命,今春展謁,以獻陵當爲取稟,而頃因舟橋司草記批旨內,待秋更設而退行之意,分付禮曹·兩都留守·畿伯,可也事,命下矣。園幸旣命退行,獻陵展謁之禮,何以爲之乎?敢稟。傳曰,本陵展謁,今爲三十二年之久,昨秋欲爲行禮,而退以今春,今春又以園幸之退行於今秋。舟橋旣撤矣,南道陵謁,勢將置之,而今年卽又溫陵復位之舊甲也。初欲春謁獻陵,秋謁溫陵,今則當於兩陵中秋謁,待秋以獻陵·溫陵中,何陵展謁,更爲取稟,可也。
李勉兢,以兵曹言啓曰,謹依下敎,璿源殿守僕四人等處,各木壹疋題給之意,敢啓。傳曰,知道。
李勉兢,以禁衛營言啓曰,本營騎士將朴春興,不爲呈由,任自下鄕,紀律所在,不可仍置,決棍汰去之意,敢啓。傳曰,知道。
沈象奎,以義禁府言啓曰,卽接咸鏡道吉州牧定配罪人邊德淳從子得仁呈狀,則以爲其伯父德淳,以前任惠山僉使時事,定配吉州牧,今已五年,而年今七十,不但爲篤老癃病,兼有眼疾,積年辛苦,今則兩目皆已盲廢,以玆篤老廢疾,當此輪症遍行之時,實有生行死歸之慮,且廢疾人收贖,載在法典,故玆敢冒死泣訴,依法典啓聞,俾廢疾垂死之人許贖生還,千萬至祝云。謹按法文,則大明律老少廢疾收贖條有曰,凡年七十以上及廢疾,犯流罪以下收贖矣。邊德淳,今年七十,兩目皆已盲廢云,所當依法典收贖,而當初勘配,旣因特敎,臣府不敢擅便,上裁,何如?傳曰,卽爲放送事,分付,可也。
禮曹參議李翊模疏曰,伏以,北使傳赴,不日將至,本曹節目,昨已啓下,宣勅後第四日,有上下易服之節,宗親·文武百官四品以上,布裹帽,有纓而無角,布團領不緝邊,生麻帶,名之曰斬衰,蓋舊例也。嗚呼,百餘年來,冠屨倒置,天下之變極矣。雖以我聖朝畏天之智,皮幣珠玉,歲走於燕薊,而忍痛含冤,迫不得已之心,未嘗一日不在於其中,則苟其事勢之所不可免者,姑且隱忍而行之矣。若乃禮之所不當施,義之所不當然者,又曷爲而爲之哉?夫禮莫嚴於別嫌,義莫大於正名,而斬衰者,臣爲君之服也,故曰,大夫君諸侯,諸侯君天子,各爲其君服斬衰,諸侯之大夫,不爲天子服斬,禮無二斬故也。此朱子之定論也。旣知二斬之爲非禮矣,雖在於內中國尊京師之時,尙不敢爲之,而況於今日乎?爲人臣而毁此常經,其悖義傷倫,莫逃於萬世之譏議矣,是可忍也,孰不可忍也?然則處今日之變者,其將如之何而可也?應之曰,無服而已矣。凡服制之設,緣恩義也。視恩之戚疎與義之輕重,爲之等差者,是聖人意也。彼於我,何恩何義而爲之服也?嗚呼,丙丁之事,南城在彼,君讎莫報,國恥未雪。朝廷則有平城之遺憂,大夫則有會稽之死罪,雖不能閉關絶約,明大義於天下,亦宜以禮自守,存君臣之大防,奈何服非禮之服,行非禮之禮,胥一國而駸駸然陷於夷狄之域也?夫非其義也,非其恩也,而使之服麤斬被縗裳,三尺童子,猶將怫然怒也。堂堂千乘之國而不知恥,此臣竊恥之。議者,動引壬寅·乙卯之事而爲例,夫壬寅·乙卯,猶有可諉者,曰近且偪也。當時事勢,去古未遠,禍亂新經,創痍甫蘇,積威約之極,耳目遂卑,義理得失,未暇顧恤,輒援舊例,作此非禮之服,有識之論,至今痛恨。今去乙卯,六十餘年矣,天道六十年一周,此正亂極思治之日,內修外攘之時,忠志效力之秋,豈容畏約之無窮,膠守死法而不知變也?傳曰,恭而無禮則葸。又曰,恭近於禮,遠恥辱也。臣常怪外國使臣,皆乘車而入燕城,獨我國之使,舍車而乘馬。彼中之俗,賤者亦乘車,初無擇於車馬,而奉使者顧自貶如此,是必其始有一价焉,創爲此拘拘之禮,而後遂爲例耳。此非恭而葸者乎?雖以服制言之,天下之國,未聞有持服者,而我國,甚至於服斬,此非其恭近於恥辱者乎?噫,亦見其禮義之弊也。伏惟聖明,有高世主之心,當大有爲之會,所講明者,卽一部陽秋大義數十,炳如日星,將以是明天理正人心,淑斯世幸斯道,而群下之所仰望於殿下者,亦惟以孝廟未卒之志事,先正首建之大策,蘄勉而贊祝之。凡於義理之精微,禮說之常變,亦必深造閫奧,洞觀源委,而今此節目之循例啓下,因而與之於仍舊之說存,而勿論於可否之間,不涉思惟,不忍提諭,有若不聞也而過之者然,此蓋出於朱夫子八箇字隱痛之至意。嗚呼,豈可與俗人道哉?第不知者,習以爲常,恬不爲怪,則是士大夫之風聲習氣,每變每下,其視壬寅·乙卯,又不知落下幾層。世道之憂,容有其極,而今日之滿廷簪紳,生將爲包羞之小人,死將爲得罪於萬世,言之及此,直欲痛哭流涕而不知止也。尤有大可駭者,成服節目,例爲謄示於彼人云,此又何禮也?己有短垣,不能自守,而顧乃聽人之鼻息睨眴,以爲誇示之資,是亦不可以已乎?此之謂失其本心,誠不可使聞於隣國。伏願聖明,察朱子之定論,念君臣之大防,特明不二斬之義,革祛大紕繆之禮,從臣之言而斷之以無服,益嚴春秋之辨,克修尊攘之實,則將永有辭於天下後世矣。彼如以無服之故,嘖有煩言,則臣有三寸舌,痛與明辨,不濟則請以一死繼之,萬萬無恨矣。臣無任云云。省疏具悉。予有先言於卄二日,爾等入侍筵中,然而形拘勢掣之外,儀節之謄給,載於都監謄錄,果如爾疏所云,此所以古之名碩有志,未能容議者乎?
己未二月初一日午時,上御重熙堂。禮房承旨入侍,館伴·迎接都監堂上同爲入侍時,行左承旨李書九,假注書李允謙,記注官車信用·承膺祚,館伴鄭民始,迎接都監堂上趙鎭寬,以次進伏訖。上曰,首譯入來乎?民始曰,已爲待令矣。命司謁召入首譯。趙命會·金在和,以次進伏於階上。命書景慕宮獻官有頉草記批旨,仍敎曰,先朝宰臣,至今見存者,只有金華鎭·洪良浩·邊得讓若干人,而皆躋崇品,獨兵判具㢞,尙今潦倒於二品班,殊可惜也,所以特陞崇資,以爲享官塡差之地矣。上曰,以牌文事有所下詢者,玆召卿等與首譯矣。灣尹狀啓,太欠分明,二十七日當到灣云者,在二十六日,指明曉而言耶?民始曰,似然矣。上曰,首譯趙命會,副譯金在和等,中原往來,未知幾次。民始承命問之,趙命會則自庚辰年往來,洽爲三十次,金在和則自庚寅年往來,今爲十六次云矣。上曰,今番勅行,事異常例,所謂紙牌文云者,何所指也?趙命會曰,紙牌文,卽渠輩州郡私通矣。上曰,或有木牌文不出來之例耶?趙命會曰,木牌文遺失,則或以紙牌文持來矣。上曰,不可以紙牌文準信。凡干都監擧行,與各差備郞廳省記,亦不可徑先爲之矣。民始曰,灣尹狀啓,以爲當日當到本府云,而其間如已到灣,豈至今不爲抵京乎?上曰,鳳城與義州,相距幾里?趙命會曰,一百五十里矣。民始曰,牌文陪持,自來急速,故自灣離發,計其時刻,則十八九時內入來云,近日灣尹狀啓馳報者,極爲稽緩矣。上曰,木牌文終不出來,則但當一向等待耶?趙命會曰,必無不出來之理矣。上曰,順治辛丑年,則牌文不出來,而勅行已渡江,汝等知之否?趙命會曰,不知矣。上曰,紙牌文之說,孰見而孰傳之也?趙命會曰,勅行時則譯官軍官,多數入處於鳳城,以爲這這通報之地矣。上曰,紙牌文則卄六日已到鳳城云,似是的奇,而于今四五日,此亦不入來,極可訝也。凡節擧行,貴在整暇以待,木牌文出來後爲之。戊辰年勅行,則牌文出來十六日後,始爲到京,己卯年則牌文後十八日,亦爲來到,已例卽然。牌文今日間若出來,則十七八日間,勅行當到耶?民始曰,然矣,而但今番牌文,已與乙卯例不同,此亦未可知矣。上曰,壬寅年牌文後,第幾日勅行渡江耶?民始曰,至月晦日,牌文出來,勅行則臘月初六日渡江,十八日入來矣。上曰,同文彙考,誰所製出耶?金在和曰,玄在明·洪處純之所彙輯矣。上曰,此是善文之人,而此冊則實無考見之道,汝輩必更爲彙成編次,而通文館志,亦爲補編,可也。民始曰,都監擧行則見牌文,知其動靜,然後爲之乎?上曰,戶判所見,何如?鎭寬曰,館所修理等節,自今雖爲之,而其外事,則無論紙·木牌文,及見文蹟後,當爲之矣。敎命會等曰,汝輩旣屢次往來,則必知彼中動靜矣。彼中紀綱,近來則何如?命會曰,紀綱漸不如前,政令解弛,至於市廛間物貨,甚簫條矣。上曰,以今番牌文事觀之,其紀綱可知也。上曰,上使張承勳,稱以漢軍侯,似是承襲君,而副使恒傑,乃是侍衛耶?民始曰,此卽別軍職者流矣。敎命會等曰,接見說話啓下後,當出給譯院,汝輩必善爲翻謄,可也。仍命命會等先退。民始曰,勅行入京時,所用內吹·吹打手·軍牢·別破陣·整待館所·禁雜人·禁喧防守等節,竝一依丙午事目,令訓局嚴飭擧行,而別送吹打,今番勅行,當除吹打矣,置之,何如?上曰,依爲之。民始曰,環衛軍及各處守直軍,竝依丙午年例擧行事,分付各該營門,衛軍之不得不使用處,必以有根着軍人差定,而其中不緊名色,一一減省,館所差備軍人,依衛軍例,給雇價事,分付兵曹,何如?上曰,依爲之。民始曰,房守及房子等所用軍人,令三軍門定將校擇送,其餘京兆所定坊民,今番亦令軍門一體擇送,而一依丙午存減數爻擧行,別監中禁,令政院擧行,通官處,定給兒房守五名,亦依丙午年例,另擇其有根着者,具成冊移送都監之意,分付兵曹,何如?上曰,依爲之。民始曰,勅使上來時,前排旗幟排立一款,自都監發關知委於遠接使,而至於入京時,則在前令守·摠兩營擧行,而守禦廳,今則出鎭,代以何營門擧行乎?上曰,依爲之。守禦廳代,禁衛營爲之,可也。民始曰,丙午年勅行,到迎恩門,自廚院,兩勅各傳酒肴一盤,仍令以祗迎事,往傳通事勞問,兼以酒肴傳致之意,言及跟役,則自都監略給酒肴,已成近例。今番亦依例擧行乎?上曰,依爲之。民始曰,今番迎勅後,茶禮當爲,知委各該司矣。崇政殿茶禮,翌日館所茶禮,凡四度磨鍊,而請來與送勅,近多不行矣,今番何以爲之乎?上曰,請來茶禮,依近例除之,可也。民始曰,勅使入京第三日,大臣有茶禮請行之例,而取考乙卯謄錄,則以傳訃勅,不爲設行矣,今亦置之乎?上曰,依爲之。使譯官言其前例,使之勿受,可也。民始曰,迎勅時,迎接都監堂·郞,例自迎恩門,始爲專當擧行,自弘濟院至迎恩門,則其間防護禁雜人等節,主管無人,未免疎虞,而摠戎廳旣管北漢門近處,御營廳又當後廂,自兩營除出校卒,嚴飭禁雜,則事涉穩便,故丙午勅行時,筵達擧行矣。今亦依此擧行之意,分付,何如?上曰,依爲之。民始曰,本都監郞廳,兵曹正郞尹命烈,今已遞職,其代,以兵曹正郞曺錫中差下,使之察任,何如?上曰,依爲之。竝出擧條鎭寬曰,迎勅後親臨別茶禮時,御前所用銀器皿三種,本院旣無舊件,今番不可不依例造成,故敢此仰達矣。上曰,依爲之。鎭寬曰,上·副勅宴享所用銀鐥·銀盤之屬,每於勅行時,筵稟置之矣。今番則宴享旣停,此亦置之,何如?上曰,依爲之。竝出擧條鎭寬曰,進香使齎去物種中,白紙五千卷,自禮曹磨鍊擧行,而名雖白紙,實則以厚白紙封進。取考前例,則每當使行,輒爲卜定於三南,見今事勢,實無自京措辦之路,亦依已例,卜定取用恐宜,故敢此仰達矣。上曰,依爲之。鎭寬曰,惠廳貢米之他衙門貿取,曾自朝家防禁之矣。至於本曹之今年所貿,旣緣三南之告歉,而西運之亦停,則以本曹之如干貢米,無以貿充應用之數。此係莫重經費,實與他衙門之尋常預買,逈然不同,此則勿拘元貢別貿,隨其事勢,從便貿取,何如?上曰,依爲之。竝出擧條書九曰,今番迎勅時,出宮服色,該曹節目,以白袍磨鍊矣。取考三去辛丑正月謄錄,則出宮服色,御黑圓領袍,此卽己亥大喪三年之內,凶禮之黑圓領袍,卽吉禮之衮龍袍也。壬寅乙卯之改用白袍,雖未知其故,而旣有辛丑可據之例,則今此節目中,出宮時,當以衮袍磨鍊,而只援近例,因用白袍,事涉不審,當該禮堂推考,服色則以衮龍袍改磨鍊,何如?上曰,依爲之。書九曰,輦輿翼帳改備事,日前筵中,都監堂上,已爲經稟,而迎勅儀注,例以乘輿馬行磨鍊矣。出宮時,御駕轎則殿庭排設,副輦外,別無改備之事,故敢此仰達矣。上曰,依爲之。崇政殿宣勅後,仍留慶熙宮,翌日詣館所,接見後還宮,今番則皆以駕轎磨鍊,可也。書九曰,宣勅時,例有問皇帝候節次,而今番勅行,異於常時,不可先問新皇安否,二去乙卯年儀注中,亦除此一節。今番依此磨鍊,而儀注前已啓下,卽令付標,勅使許所送儀注,令承文院,改書一本,撥馬下送於問禮官處,何如?上曰,依爲之。書九曰,開城府問安使,承旨當爲進去,而近例每以畿邑守令,借銜以送,今番亦依此爲之乎?上曰,依爲之。書九曰,迎勅後,大駕還宮,每由敦義門,而近來則或由崇禮門還宮矣。今番迎勅處所,旣以崇政殿磨鍊,路由敦義門,恐似便近,故敢此仰達矣。上曰,今番則以敦義門爲之,可也。竝出擧條命書傳敎曰,政官牌招開政。又命書榻敎曰,書狀官申絢改差,今日政差代。又命書傳敎曰,勅行時,尙方多有擧行,提調當爲看檢,而一提調方在迎接都監,二提調老病,尙衣提調權裕許遞,今日政差代。鎭寬曰,近來本曹,多有口傳擧行之弊,以十餘日前備忘紙事言之,司謁招致該色吏於差備門外分付云,雖無啓下文蹟,保無他慮,故已爲擧行,而不可不一番筵達,故敢此仰達矣。上曰,大抵戶曹事,無論某物,如有內入之命,則或承旨聽傳敎分付,或中使聽傳敎分付,自戶曹擧行後草記,亦以爲承旨聽傳敎分付,中使聽傳敎分付據云云,而丙申以後,有啓單·啓牌之式者,以其或慮夫意外之事故也。今此備忘紙事,初無入之之敎,則豈可只憑云云之說,而輕先擧行乎?仍命書傳敎曰,丙申以後,新有定式,除非啓下於標紙,或啓牌者,無得擧行,其後申加嚴飭,而今聞判堂言,近或有口傳擧行之弊云,定式後違越該堂,爲先捧現告從重推考,後復襲謬,施以違制之律事,載之度支謄錄。仍命退,諸臣以次退出。
上在昌德宮。停常參·經筵。
沈象奎啓曰,大司憲李城輔,持平鄭宗魯在外,執義柳畊,掌令玄重祚病不進,掌令鄭澣,持平南惠寬未肅拜,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,禁衛大將申大顯,以南壇奉審及植木處看審事,明日出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
沈象奎啓曰,日前政事中,兵曹正郞望筒,以李海淸首擬蒙點,而海淸,方在姑放中,則如是擧擬,大涉不察,當該政官,爲先推考,原望筒勿施。李海淸之矇然肅拜,亦甚可駭,所當重勘,而本院請推之外,無他可施之罰,何以爲之?敢稟。傳曰,允。李海淸,令該府拿問處之,可也。
傳于金啓洛曰,傳香承旨馳詣景慕宮,奉審摘奸以來。
傳于朴基正曰,右副承旨入侍。
李書九啓曰,左議政李秉模,右議政沈煥之,館伴鄭民始,延接都監堂上趙鎭寬,依下敎來待矣。傳曰,入侍。
傳于金啓洛曰,奉審承旨入侍。
傳于沈象奎曰,推考房承旨入侍。
以南陽龍囚單子,傳于沈象奎曰,保放。
傳于李書九曰,左承旨入侍。
李勉兢啓曰,臣與右副承旨朴基正伴直矣,纔已緣故出去,伴直無人,同副承旨沈象奎,卽爲牌招,何如?傳曰,允。
傳于李勉兢曰,右副承旨許遞,前望單子入之,待下批牌招察任。
承旨前望單子入之,兪漢寧落點。
李書九,以禮曹言啓曰,卽接社稷署所報,則本署社壇大享誓戒隔夜,而令金秀臣,今方入直,李義述,身病沈重,尙未出肅,一員有闕未差,壇司無以推移進參云。莫重誓戒時,壇司不可不備,一員有闕之代,卽令該曹口傳差出,以爲進參之地,何如?傳曰,允。
吏曹口傳政事,以趙鎭坤爲社稷令。
李書九,以弘文館言啓曰,本館上番校理臣閔命爀,以社稷大祭祭官,今夜議政府受誓戒,纔已出去矣。上番闕直,事甚未安,應敎朴吉源,副應敎李魯春,副校理金履載,竝卽牌招,以爲推移入直之地,何如?傳曰,允。
李勉兢,以備邊司言啓曰,因政院啓辭,勅使接見時說話,依例書入,而令廟堂增刪,以備睿覽事,允下矣。今此書入,措語別無可改者,故還送政院,依此書入之意,敢啓。傳曰,知道。
己未二月初二日辰時,上御誠正閣。右副承旨入侍,大臣·館伴·迎接都監堂上同爲入侍時,右副承旨朴基正,假注書李允謙,記注官車信用·承膺祚,左議政李秉模,右議政沈煥之,館伴鄭民始,戶曹判書趙鎭寬,司譯提調徐龍輔·李書九,承文提調李晩秀,以次進伏訖。上曰,水原留守入侍。賤臣承命出傳,與水原留守徐有隣偕入進伏。上曰,同副承旨入侍。賤臣承命出傳,同副承旨沈象奎,與景慕宮奉審承旨金啓洛偕入進伏。上曰,奉審則皆無頉耶?啓洛曰,尊所奉審則精潔,祭物·祭器·祭井奉審則精潔,諸執事·進排官摘奸則無頉矣。上曰,唯。秉模等曰,日間聖體,若何?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。上曰,月覲之禮,除夕欲爲之而未果,廟宮春謁,亦至今未得展禮,此是嗣服後初有之事也。其爲耿結悚懍,一念憧憧,欲於勅行後爲之,則將至三月,卿等獻議以爲,姑待閭里乾淨,春煦舒暢後,展謁仰請,故雖已許施,而春謁未爲之前,將不勝夙宵耿耿,予心未敢少降矣。廟宮春謁時,當兼行南殿展拜,而酌獻禮則前已間二年爲之,今番該曹草記,今年爲當次云,然則此是間一年也。間一年之禮,卽近來創行之例,亦未知如何也。仍敎秉模等曰,今日召見卿等,以勅行事,有所下詢者。昨見灣尹狀啓,則去月二十八日,鳳城將馳通來到勅行,本月二十日,已爲來抵於山海關,今初旬間,當渡江云。所謂馳通,卽紙牌文所謄者。紙牌文已是不可信之文蹟,而無論紙牌·木牌,何不以原本送傳,爲此謄送也?鳳城將事,極可痛駭,所當移咨禮部,請罪該將,而不必轉生葛藤,故此則置之,但迎接都監事,未知何以則好也。木牌文出來前徑設,已近率爾,今則的報杳然,不如權罷,卿等之意,何如?秉模曰,客使雖入境,我則當安靜整飭,以示晏暇之意。今番儐使之牌文前,預送都監之不卜日先設,太近徑先。況今灣尹所報馳通,不可以此準信,則迎接都監之姑令權罷,以待眞箇牌文後,更設亦非晩矣。上曰,此雖紙牌文所謄者,牌文則牌文也。第凡事,莫如十分完全,館伴與戶判,亦陳所見,可也。民始曰,今此所來者,旣非眞箇牌文,則姑待的奇後擧行,恐爲完備之道。都監自今權罷,郞廳則使之輪回入直,不可不預爲經紀者,隨處看檢。鎭寬曰,館所修理,已爲始役,此則不可停止。其外盤饍色·雜物色中,及今措備者,但當觀勢料量爲之,臣與館伴,則姑俟的奇後,進去無妨。此雖權罷,而自下擧行,當如前爲之矣。上曰,依此爲之,可也。仍敎首譯趙命會曰,鳳城將之所馳通於灣尹者,昨暮入來,而旣書欽差二字,牌文自是欽差牌,則此亦牌文所謄者。但灣尹狀啓,城將馳通,卽紙牌文所謄云,自皇城,何不傳送木牌,而以紙牌文遞付也?且自初傳來,設若紙牌,及抵鳳城後,又何不以原本傳致灣府,而謄送馳通也?趙命會曰,此非眞箇牌文矣。上曰,古亦有紙牌文前例,汝亦知之否?趙命會曰,昨日伏奉下敎後,考出屢年謄錄,則或有紙牌文出來後,勅行渡江之例矣。上曰,大抵紀綱政令,推此可知。傳訃勅行,自前急速,而今番則正月十三日起程云,初三日之於十三日,過了十日而始爲發程者,亦異前例矣。民始曰,牌文事,專由鳳城以前之不善擧行矣。自皇城,若傳致眞箇牌文,則來到鳳城後,又何爲以謄送馳通乎?上曰,然矣。上曰,陳慰副使金履翼,今番赴燕,別無拘掣之端云耶?秉模曰,顧今宰臣中,副价之可赴者,無如此人,而但以向來臺臣金翰東疏論,有所自引云矣。上曰,此豈成說乎?臺臣所論,不過一時過去之說。故相金履素登筵時,以爲親者諱,無容更議爲敎,則到今以臺言之有所云云,豈可以此爲引乎?以此筵敎,各別申飭,俾毋敢更言於去就之地,可也。見今兩西勅路當前,爲道臣·守令者,固當倂力擧行,而昨聞海伯有陳疏到院者,雖未見其疏辭之如何,必是以金翰東疏論,亦有所自引者也。果其先祖之雪窖秉節,卓然可觀,而其後孫中,已有奉使赴燕者,則海伯之以此爲嫌於友勅之節,事甚無謂。上疏還下送,各別嚴飭。又敎秉模等曰,禮議李翊模上疏,卿等見之否?秉模等曰,見之矣。上曰,疏辭,何如?秉模曰,大體則是,而自上旣不可除之,則群下不可獨闕,而諸臣之所欲釐正者,不緝邊之制也。儀注則無論如此如彼,雖以釐正實狀示之,少無生頉之慮矣。煥之曰,旣有節目謄給之例,而節目中,已爲磨鍊,自上不得除之,則群下之服不服,有不暇論矣。上曰,右相所見,與禮議疏不同耶?果如卿言矣。疏辭則好,而今雖着淺淡服名之曰云云,則其號甚大,無寧包羞含恥,知非仍古之爲不得已也。外間議論,則何如?民始曰,禮議疏,孰不曰堂堂正論,而節目旣未釐改,則今無可論矣。但外議則至今無意於服斬云矣。上曰,此亦不成說矣。節目不爲釐改,而旣已啓下,則到今有何他議乎?有隣曰,禮議疏,果是大經大法,而自上迫不得已包羞受服,則其外群下之服不服,決非暇論。雖然,惟在裁擇焉。上曰,牌文出來後,擧哀節次,左承旨旣已出擧條除之,今無可論,而若依例爲之,則只憑昨日所到牌文謄報而擧哀,可乎?民始曰,此則大不然。斷當的見眞箇牌文,然後爲之矣。上曰,幸有左承旨之稟達除拔,而不然則將何以爲之?大抵國事,設以將爲之意處之,則西伯與灣尹事,豈成說乎?仍敎曰,有何稟定事耶?秉模曰,別無稟達者矣。上曰,見今朝著殆空,政注亦甚苟簡,不可不商量陞擢,而以先朝己未年間政望見之,則六曹判書,非但不爲備員前望中,不過趙顯命·申思健·尹陽來·趙尙絅,此四五人,己未年先朝,有受禪之敎,擧朝奔波入來,而比今亦不過半。今則吏判望十三,兵判望八,大司成望八,承旨望近百人,掌令望八十人,持正望近數百人,比先朝卿宰·侍從,厥數倍蓰,則不爲不多,而政注之如是苟簡者,特緣用之之不以其道而然耶,精力太損於古而然耶?從當有枚卜之擧,而蓋大臣,以人事君,卿其隨處彌綸,以盡擇人之道,可也。秉模曰,如臣愚昧,素蔑鑑別之見,每伏承筵敎,只切惶汗之浹背矣。上曰,今番牛禁之特弛,實爲生民療病之道,而猶未免後時之歎矣。秉模曰,京外生民之幾殊而甦,多賴肉汁之調補,擧皆得活,浹肌之恩,人莫不感頌贊祝矣。上曰,方春勸農之政,尤當着念,而瘡痍之餘,民無自食,耕作之望,惟在營邑之臣之補其不足,而華城則水政渟滀之道,果然修擧否?有隣曰,業欲筵稟而未果矣。本府廢堰,合爲二十四處,疏鑿之政,不可不爲之。民間瘡痍甫起,願受雇價者,擧多懸望,或各給米斗米升,使之疏濬,則必有事半功倍之效矣。上曰,從便善爲之,可也。秉模曰,水車之制,費多力巨,皆不可用,而司䆃主簿黃井彦者,別有其制云,故問之則乃是龍尾車之類,費不過五六緍,或十餘緍·數三十緍,而可激數丈低下之水,一人亦足以負而行之云。此若可行,則固宜使之造用,施之一二處,似當次次倣效,此非可棄之論矣。上曰,爲先試用於華城無妨矣。敎有隣曰,古西門植木,今至何境?有隣曰,城內植木,不當付諸別將看檢,而園所植木,何以爲之乎?上曰,與內使相議爲之。曺允植使之看檢,而胎峰一體禁養,以時考其勤慢,俾有蔚然之效,可也。有隣曰,園所植木柯葉,太甚稠密,今欲除柯剪枝,以爲茁長之道,而但患虎在山,人不敢入矣。上曰,新植之木,斧斤日尋,無寧借猛虎在山之威,衛之禁之,第或有虎嚂之患,是可慮也,而山峽中,雖有虎患,亦未聞在在虎嚂也。近來水原紙,所弊,何如?有隣曰,別無弊端,而但賣紙極難,此不可不變通矣。上曰,惠廳所用紙,必以水原紙貿用之意定式,可不求賣而自致賣得,退與一提學相議爲之無妨矣。仍敎秉模曰,左相與華留相絶云,然否?秉模曰,華留則豈有不相言語之理,而少年輩,不欲相接云矣。有隣曰,臣則初不槪懷,而賤息輩有所云云矣。秉模曰,父兄之意不如此,而少輩如此,則眞所謂韓氏孝順之風衰矣。安有父兄而不能導率子弟之理乎?臣之向年,以故相兪彦鎬論罪事,有所仰奏,語極嚴峻,而故相臨終,謂臣曰,伊時事,實所自作,倘非聖德如天,豈有今日乎?雖易地,只當如此而已。夢相之連姻也,情分也何如,而其時事,亦豈不相諒乎?吾意則兪漢宰,亦無相絶之義,而旣著文跡,此則雖如何,兩家子孫,決不可嫌。今若不言,將無所及,遂使兪漢宰勿以爲嫌於臣子,一如平昔,以此比之李安默請放之事,則輕重,果何如乎?人言設使過激,若竝與他人之救其攻斥父兄者而絶之,則朝廷事體,寧容如是也?華留家事,臣誠未曉矣。上曰,卿與華留之間,豈可曰相絶云乎?自今復續前誼,歡如平昔,可也。煥之曰,客使非久到京,迎接都監所入物種,例皆貿用於各市廛,而近年以來,市民輩生業,或不如前,實無如例進排之勢云,自朝家似當有軫念之道,故敢此仰達矣。上曰,內局所重,年前猶且除給市貿,自戶曹貿納,則勅需所用之物,如前貿易於市廛,豈成說乎?各別嚴飭都監,切勿循襲,如有侵漁之端,自廟堂各別察飭。因此思之,貢市人一也。今番侵漁之弊,亦爲各別禁斷,而各項納件及飮食所入,雖在謄錄者,如或有踊翔之物,必以無弊者,推移換用事,分付,可也。出擧條仍命退,諸臣以次退出。
己未二月初二日未時,上御重熙堂。左承旨入侍時,行左承旨李書九,記事官金啓溫,記注官車信用·承膺祚,以次進伏訖。上曰,大臣·諸臣,已爲出去乎?書九曰,尙在闕內矣。上曰,迎勅時接見說話,大略則如此,而成出笏記,以爲臨時提醒則好矣。渡江當在初旬云,灣尹狀啓中,抄出要語,以書目頒示朝紙,可也。命退,承史以次退出。
上在昌德宮。停常參·經筵。
李勉兢,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
沈象奎啓曰,大司憲李城輔,持平鄭宗魯在外,執義柳畊,掌令玄重祚病不進,掌令鄭澣,持平南惠寬未肅拜,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐龍輔曰,都承旨入侍。
傳于李書九曰,禮房承旨入侍。
傳于李勉兢曰,軍士房承旨入侍。
傳于李書九曰,來待諸臣入侍。
以京畿監司李在學狀啓,楊州牧使李得濟,病勢難强罷黜事,傳于兪漢寧曰,卽令該曹口傳差代。
以楊州牧使望筒,傳于兪漢寧曰,武臣亞將乏人,本牧不可不另擇,堂上閣臣·承旨中擬入,待下批,當日辭朝。
吏曹口傳政事,以徐榮輔爲楊州牧使。
備忘記,楊州牧使徐榮輔下直,長弓一張,長箭一部,片箭一部,筒兒一箇賜給。
以遠接使李時秀狀啓,臣於本月初二日,行過順安縣,得見義州府尹李基讓謄報,則勅行去月二十二日,出山海關,同公文上送,計其日字,則來月初五六日間,可到瀋陽是如爲白有臥乎所,計其程道,似是按站出來,臣則仍爲前進緣由馳啓事,傳于李書九曰,瀋陽至義州爲五百七十里,而順安之於義州,亦爲五百五十里,卿行到灣之時,卽勅行渡江之日,中路徐遲,以致不期,自値不失奉使之體。且於牌文謄報一款,追見卿狀啓,以灣府之昧例,有所論列,亦可謂得宜矣。外此凡事,益須務循規例。今則渡江,必在旬間,迎勅當以念間定日,以此擧行事,回諭。
傳于兪漢寧曰,政官待開門,牌招開政。
李書九,以社稷祭獻官意啓曰,今此社稷大祭,受誓戒時,初獻官預差西春君爗,身病添重,薦爼官實差兪漢寧,移拜承旨,俱有實故,未能進參。薦爼官預差李庚運,懸病不進,雖未知病勢之如何,而莫重誓戒不參,事之駭然,莫此爲甚,令該府,拿問處之,何如?傳曰,允。
以李庚運囚單子,傳于沈象奎曰,罷職,放送。
徐龍輔,以漢城府言啓曰,過期未婚之類,分付各部,搜訪報來,故別單書入之意,敢啓。傳曰,知道。
李勉兢,以兵曹言啓曰,今此陳慰兼進香使赴燕時,所把驛馬,必須前期分定,然後可無窘急之弊。應把驛馬三十五匹內,忠淸道七匹,全羅道八匹,慶尙道十六匹,今二月二十二日,京中逢點,江原道二匹,咸鏡道二匹,同月二十七日,依前例直送安州逢點之意,五道監司處行移,何如?傳曰,此時三南,豈可循例乎?關北·關東亦然,令廟堂·譯院相議代把後,草記,可也。
李勉兢,以備邊司言啓曰,今此陳慰兼進香使,所把驛馬,分定各道事,兵曹草記批旨內,此時三南,豈可循例乎?關北·關東亦然,令廟堂·譯院相議代把後,草記,可也事,命下矣。問于譯院,則今番使行時譯員,多數減除,而應把驛馬,當爲三十五匹云,三南·東北五道,若不擧論,則以兩西馬代把之外,實無他道矣。兩西各驛之疲於迎送,倍甚於五道,則全數責立,亦甚可憫。且念勅行時,補把馬之自該曹分定者,關東爲二十匹,關北爲四十匹,就此中關東四匹,關北六匹,推移除出,留養於義州,以待使行,其餘二十五匹,則海西馬十匹,關西馬十五匹把定,則可以分力,而在關東·關北,其所爲弊,大減於更爲分定。雖以兩西言之,不時使行,兩道所把,或各至十五六匹,亦不可謂之創例。且使行,當在勅行還發後若干日,其間事勢,不至於莫可容旋,令該曹以此知委,何如?傳曰,允。
李勉兢,以摠戎廳言啓曰,本廳哨官成達榮,受由下鄕之後,過限已久,尙不還現,極爲駭然,爲先汰去,何如?傳曰,允。
李勉兢,以禁衛營言啓曰,依定式,臣大顯進詣南壇,奉審摘奸,則壇上與階砌·紅箭門內外,俱爲無頉,所植松木,漸就蒼鬱,而禁樵·禁松等節,另加申飭之意,敢啓。傳曰,知道。
兵曹判書具㢞疏曰,伏以臣至愚極陋,最居人下,而偏蒙我兩朝不世之鴻造,驟躋冥升,滾到上卿,居常愧懼,若隕淵谷。前後兜攬,摠踰涯分,內外歷試,畢露伎倆,終制未幾,恩除聯翩,三遷其職,終叨中權,諉以宿趼,冒沒行公,而人器不稱,已招譏議,靦然周行,無面可顯。迺於日昨,忽伏承一品特超之恩命,臣驚惶震懍,不覺四體之投地也。臣於前冬,初登筵席,多蒙恩敎之優渥,至以先朝宰臣歷數,而及於臣身,臣追念疇昔之恩顧,宛如昨日,舊感新榮,交集於方寸。伊日筵臣之承聞者,莫不愴恨而興懷,臣退歸默想,衷情隕結而已。曾未數月,乃有越格濫陞之恩,以記舊之聖眷,提經歲之筵敎,一字一涕,尤不覺嗚咽而呑聲也。臣早竊倖第,追隨於簪筆之列,出入於金葵之前,到今日月之久,已及四十年所,同時宰列之人,過半凋落。以當時蒙騃之身,作今來陳久之物,聖敎之偶及於筵席,實非臣身之所敢當,而畢竟誤恩之特降,尤非夢想之攸及也。今玆一品崇秩,位貳於公孤,班絶於卿月,苟非地望爲世所推,才識爲人所服者,則不可只從久次,容易濫授也決矣。國家用人,譬如布帛之刀尺,梓匠之斤斧,相體爲衣,隨材制用,不使其有餘,亦不使不足,而顧臣之濫廁八座,已乖於刀尺斤斧之裁制。況又加進一步,遽置於崇高之班,非但累朝家綜核之政,實爲臣身命卒之秋也,不幾近於以羊質而冒虎皮者乎?淸朝名器之重,緣臣而壞了無餘,其爲辱搢紳而駭聽聞,豈細故也哉?臣自承恩命,特差享官,卽日淸齋,無路逡巡,冒沒祗肅,仍以受香,達宵徊徨,魂夢猶驚,今始畢露血懇,仰瀆崇嚴。伏乞聖明,諒臣言之非出飾讓,念重秩之不容輕畀,亟命收還,以重公器,以安私分,千萬幸甚。臣無任云云。答曰,省疏具悉。昔年卿宰之曾經銓任·玉署,尙在二品,只卿一人,爲試官時,登第者爲輔國,爲銓官時,擬故相於三司,而其子之一品,亦旣有年,公議皆以卿爲久屈。勿辭行公。
禮曹參判金履翼疏批。答曰,省疏具悉。其號也甚大,不係於緝與不緝,雖於淡色,號之曰云然,是亦云然之制也。卿其勿辭調理。原疏未下。
應敎朴吉源疏批。答曰,省疏具悉。爾疏,卽禮議之說,豈曰非矣?與其改而近於杜撰,曷若更待知體通識者乎?原疏未下。
己未二月初三日辰時,上御重熙堂。軍士房承旨入侍,來待諸臣同爲入侍時,行右承旨李勉兢,假注書李允謙,記注官車信用·承應祚,禁衛大將申大顯,以次進伏訖。上敎大顯曰,長陵植木事,今當始役,而大抵春植最勝,但來頭有相値之事,役民可悶,故欲令雇軍入用,而此亦瘡痍之餘,實難如意使役矣。始役日字,以何間推擇乎?大顯曰,長陵樹木·補植之役,今春擧行事,臣旣伏承下敎矣。始役日字,令日官池景喆推擇,則今月十二日·十九日俱吉云,以何日始役乎?上曰,以十二日爲之,可也。大顯曰,植木役丁,當以高陽·坡州·交河附近面民丁使役,而今春輪疾,無處不熾,閭里乾淨,猶未可知,此則姑待來秋·明春赴役,事甚便好,今番則本陵守護軍及雇軍,只就要緊處,先爲補植,而松子·橡子,亦爲播種,恐合事宜,故敢此仰達矣。上曰,依爲之。大顯曰,今此植木,旣非全一局全一岡,間間補植,故松木株數,役丁名數,財力多少,未能的定,勢將隨其所入,往復廟堂取用後,從實書啓,何如?上曰,依爲之。大顯曰,今此植木之役,事體甚重,臣所當終始躬檢,而方有所帶之任,事多掣礙,下去始役後復路,使齋郞及都廳眼同看檢乎?上曰,依爲之。大顯曰,昨秋執頉蟲枯木,使齋郞及都廳眼同斫伐,仍令從便區處事及役處所入空石,從多少取用於畿營事,曾已經稟矣,依此爲之乎?上曰,依爲之。竝出擧條上曰,今日外南山植松摘奸事,卿當出去兼察,則自政院稟旨,可也。仍命退,諸臣以次退出。
己未二月初三日午時,上御重熙堂。禮房承旨·承文提調入侍時,行左承旨李書九,假注書李允謙,記注官車信用·承膺祚,承文提調李晩秀,以次進伏訖。上曰,瀋陽距義州幾許里云耶?晩秀曰,似當爲六百里矣。上曰,計其站數,則當爲五百七十里矣。今則勅行五六日間,當到瀋陽,而眞箇牌文,終必不來。然而迎接都監排設草記,姑待木牌文而爲之乎?晩秀曰,似然矣。上曰,迎勅吉日,只有今二十日云,卿須以私書往復於儐使處,必令二十日內入城,可也。初五六日間,若到瀋陽,則十二日間,當渡江。然則二十日內,驅策趲進,庶無不及之嘆矣。晩秀曰,依筵敎,謹當往復於臣兄矣。仍命退,承史以次退出。
己未二月初三日申時,上御重熙堂。都承旨入侍時,行都承旨徐龍輔,記事官金啓溫,記注官車信用·承膺祚,以次進伏訖。上曰,俄者遠接使處下諭,其已星火下送,而亦已知委於迎接都監乎?賤臣承命出問,回奏曰,已爲下送,而都監亦知委云矣。上曰,二直提學出去乎?使之入侍。賤臣承命出傳,與二直提學李晩秀偕入進伏。上曰,勅行當前,禮兵房承旨中一人,當爲東壁入直,而不爲省記,卽爲改修正以入事,分付。賤臣承命出傳。命書傳敎曰,故領府事靷期,在望間云,而其家以其遺言,不請諡狀云,直爲議諡,有可據之例,應敎違牌,旣勿施,使之從速擧行。金奉朝賀,蔡判府事家,亦不請諡,同爲議諡事,分付弘文館。晩秀曰,鑄字監官柳明杓,昨冬除德浦僉使,而因印役看檢,尙未到任,今番勅行,本鎭方有擧行云,而本所事役,自多相妨,所帶僉使之任,改差似好,故敢此仰達矣。上曰,依爲之。出擧條仍命退,諸臣以次退出。
兪漢寧啓曰,大司憲李城輔,持平鄭宗魯在外,執義柳畊疏批未下,掌令玄重祚病不進,掌令鄭澣,持平南惠寬未肅拜,監察茶時之意,敢啓。傳曰,知道。
傳于徐龍輔曰,諸承旨持公事入侍。
傳于徐龍輔曰,都承旨入侍。
傳于李書九曰,禮房承旨入侍。
傳于兪漢寧曰,未肅拜及在外玉堂許遞,今日政差出。
兪漢寧,以吏批言啓曰,內醫院都提調金憙勉副之代,今當差出,而大臣只有二人,故以二望擬入之意,敢啓。傳曰,知道。
兪漢寧,以吏批言啓曰,玉堂東璧,今當差出,而前望中無故之人,只有二人,故以二望擬入之意,敢啓。傳曰,知道。
傳于兪漢寧曰,應敎朴吉源處義,不成說,以行公之人,昨已承召,今日亦欲入來云,而尙無去就,爲先從重推考。
有政。吏批,判書金載瓚受由,參判未差,參議鄭尙愚進,右副承旨兪漢寧進。啓曰,判書金載瓚受由,參判未差,小臣獨政未安。何以爲之?敢稟。傳曰,只出緊任。以李魯春爲副應敎,金近淳爲副校理,朴基正爲刑曹參議·李秉模爲內醫都提調,李宜秀爲監察,兼掌令單曺錫中。再政。以金熙周爲副修撰,金錫泰爲禮曹正郞,金履錫爲司僕僉正,趙廷鉉爲長陵令,廉德雨爲濬源殿令,趙鎭寧爲司饔主簿,尹光垂爲掌樂主簿,金羲淳爲兼中學敎授,承文著作單洪百儀,軍器奉事單朴萬興,副奉事單申益文,參奉單金萬昌,顯隆園令尹光孚,刑曹正郞趙學春相換,尙衣提調趙鎭寬,司圃提調徐龍輔相換。三政,以尹命烈·尹羽烈爲副校理,金履載爲修撰,李魯春爲副修撰,典籍單金熙周,兼養賢主簿單金熙周。
兵批,判書具㢞進,參判閔台爀未肅拜,參議朴奎淳入直,參知李祉永病,行右承旨李勉兢進。以李東馨爲曹司衛將,徐翼淳爲訓鍊副正,金尙埰·慶橚爲主簿,具載厚·吳健爲武兼,柳煥寅·成彦霖爲守門將,金爲訓鍊僉正,安鎭福爲德浦僉使,同知單鄭道星,副護軍朴基正。再政。以許乘爲都摠經歷,趙達洙爲宣傳官,申協·張齊貞爲部將,全羅左水使趙岱限秋成仍任事,承傳。
兪漢寧啓曰,校理閔命爀,今當諡坐,謂有私義,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,勿推。
以副修撰趙得永牌不進罷職傳旨,傳于兪漢寧曰,只推。
以校理閔命爀疏,傳于兪漢寧曰,情地雖似然矣,在前如許地處,只於避嫌處,不爲同參而已。上疏還給,與呈告人牌招,卽爲擧行。館官數遞可悶,副修撰金熙周在外云,仍任前職。疏本在下
以全羅左水使望筒,傳于李勉兢曰,此時本道,雖閫任,遞易可憫,限秋成仍任。
李勉兢,以兵曹言啓曰,本曹郞廳八員內,正郞李勉昇·柳遠鳴,佐郞金處巖,身病猝重,正郞曺錫中,鑄字所入直,鄭繼忠,外司上直,佐郞金景煥在外,丁若銓·金啓河,監軍受點,內司入直,他無推移之路,正郞李勉昇·柳遠鳴,佐郞金景煥·金處巖,竝今姑改差,令該曹,以在京無故人口傳差出,推移入直之地,何如?傳曰,允。正郞曺錫中,鑄字所,除本仕,可也。
吏曹口傳政事,以金履載·李東煥爲兵曹正郞,金憬·金珍恪爲佐郞。
兵曹口傳政事,副司果李勉昇·金處巖。
以李海淸囚單子,判付內,罷職放送爲良如敎。
以燈燭房內官金昌器手本,造燭匠人等,限畢役闕門出入之意,分付兵曹事,傳于徐龍輔曰,捧成冊後出入事,分付。近來門禁駭然,昨日無端許入,他雜人之攔入可知。該房査實論勘,兵判爲先推考。
李勉兢啓曰,門禁申飭,前後何如,而昨日造燭匠人,只憑藉燈燭房擧案,無端許入,極爲駭然,當該入直堂上,從重推考,郞廳所當重勘,而本院請推之外,無他可施之罰,何以爲之?敢稟。傳曰,該堂推考,郞廳拿處。
以京畿監司李在學狀啓,定配罪人南命業遭父喪,依法典給暇事,傳于李勉兢曰,放送事,分付。
以全羅監司李得臣狀啓,珍島郡陳地起墾,流民還集,軍保代頉之數,竝爲條列開坐事,判付內,啓下備邊司爲旀,今爲幾年,尙未聞戶增而土闢,每年狀聞,未免文具,從當別有考察之道。況此倅,非不足於瞭然,則可謂不爲,非不能,各別嚴飭,以增戶闢土之實蹟,從後更爲報來後狀聞事,分付爲良如敎。
以平安監司韓用龜狀啓,泰川縣監鄭殷祥有實病,赴任遲滯,決杖一款,恐有參恕之道事,傳于兪漢寧曰,分揀事,回諭。
以慶尙監司李義綱啓本,徒配罪人梁自一·李仲伊·徐命大·宋慶福·千七抑限滿,令該曹稟處事,傳于李勉兢曰,放送事,分付。
以黃海監司曺允大啓本,定配罪人韓聖養·李東弼物故事,傳于李勉兢曰,徒流案爻周,生前罪名蕩滌事,分付。
以黃海監司曺允大啓本,徒配罪人李大寬·宋載陽限滿,令該曹稟處事,傳于李勉兢曰,放送事,分付。
以忠淸監司李泰永啓本,定配罪人朴宗海物故事,傳于李勉兢曰,徒流案爻周,生前罪名蕩滌事,分付。
以江原假都事洪秉周啓本,徒配罪人車甲得·李業限滿,令該曹稟處事,傳于李勉兢曰,放送事,分付。
以江原監司尹弼秉狀啓,各邑別厲祭,只憑禮曹關辭,誤爲知委,惶恐待罪事,傳于李書九曰,勿待罪事,回諭。
以江原監司尹弼秉啓本,定配罪人鄭柱物故事,傳于李勉兢曰,徒流案爻周,生前罪名蕩滌事,分付。
以江原監司尹弼秉啓本,徒配罪人申龍福·李億限滿,令該曹稟處事,傳于李勉兢曰,放送事,分付。
兪漢寧,以禮曹言啓曰,今此勅使,以傳訃出來,則入京後各宴,似不必受之,而彼或有提起之擧,則不無窘急之患,令都監臨時觀勢,稟處,何如?傳曰,已令儐使,竝與茶啖,據理曉諭,不必等待。彼雖請之,豈可許之乎?
李勉兢,以兵曹言啓曰,今正月二十日,文臣朔試射日次,而停朝市,不得爲之之意,敢啓。傳曰,知道。
李書九,以成均館兼大司成意啓曰,每年歲末,圓點準點人,別單書入事,曾已定式矣。依定式,當年條圓點準點儒生,別單書入之意,敢啓。傳曰,知道。
徐龍輔,以賑恤廳言啓曰,今年內,貧寒宗室子女,葬時顧恤數,別單書入之意,敢啓。傳曰,知道。
李書九,以承文院都提調意啓曰,本院寫字官,永付司果,李允彬,今方有頉,其永付祿窠,本是特設賞典之窠,自當減省,而此係四十元額之內,減此一窠,則未滿元額,何以爲之?敢稟。傳曰,李海龍·金國杓·李挺馝三人,子若孫曾中,如有祿官,指名草記,可也。
李勉兢,以都摠府言啓曰,入直軍兵等,中日習射事,標信請出矣,停朝市相値,不得爲之之意,敢啓。傳曰,知道。
李勉兢,以備邊司言啓曰,因黃海監司曺允大,勅行時,江原道補把馬二十匹,星火起送于黃州站事,令該曹急速分付事狀啓,有草記之命矣。江原道補把馬二十匹,自兵曹按例分定,草記蒙允後,知委矣。取考其知委日字,則在於正月二十三日,而今此道啓封發,亦在二十三日,則卽是該曹分定知委之日也。以勅行程道及關東各驛之起送程道,參互計之,則似可優於黃州站,別無更爲分付之事,而時急狀啓之不卽提稟,極爲疎忽,當該承旨罷職,何如?傳曰,允。
校理閔命爀疏曰,伏以臣卽伏見禮曹參議李翊模疏本,則禮論嚴正,義理光明,讀之爽然,正宜我殿下開納其言,改下節目,一以正前日之謬,一以嚴陽秋之義,而聖批乃反靳許。然則其將承衰服斬,擧一國而終歸於夷狄而後已耶?嗚呼,百餘年來,我國事,尙忍言哉?始也畏約多端,强而行之,終焉聞見熟習,恬不爲怪,尊攘之大義,君臣之大防,幾乎蕩然無辨。甚至毁棄朱子之正論,甘從有司之誤禮,乃云此是已行之例。假使其例,出於禮經所載,以我忍痛含冤之心,不宜遽加於身,況此無於禮之禮,不當行而行者乎?且節目所載布帽之有纓無角·布團領·生麻帶,是君天子之服耶,視事之服耶?於此尤可知其非禮之禮也。一時有司者之失,終成千古難洗之陋,則豈不重可哀痛者乎?批旨中,形拘勢掣之敎,臣亦仰揣朝議之難之也。不過是前例之不可異也,謄示之不可改也,而以禮斷之,執而爲說,則我之所守,綽有餘裕,彼中容或有聽之者,嘖言之來,保無其慮。設有意外之事,前日訛謬之禮,講明釐正云爾,則又豈不名正而言順乎?伏願殿下,明春秋大一統之義,服朱子不二斬之論,亟降明旨,釐革謬例,使聖德有光,民彝不墜焉。臣無任云云。答曰,省疏具悉。豈待爾言乎?
執義柳畊疏曰,伏以,臣卽伏見日昨禮曹儀注啓下者,訃勅出來後,廷臣服制,以斬衰磨鍊,而曰舊例然也。臣誠惝怳驚惑,實莫曉舊例之何以爲然也。漢·唐以來,君臣服制,元無一定之例,而至朱夫子,始有定論矣。其曰,諸侯之大夫,不爲天子服斬,禮無二斬故也。此實萬古不易之常經,而國朝壬寅·乙卯之故例,或緣其時獻議之臣,不能審愼,創此無於禮之禮歟?噫,禮莫嚴於守經,而服制,卽禮經之大者也。雖於內中國,尊大統之時,尙不可以服非禮之服,行非禮之禮,況在今日忍言乎?珠玉皮幣,雖是事勢之不獲已,而乃以過恭之禮,仍成襲謬之例,則顧此箕聖舊邦,孰謂禮義之國,而其於天下後世之譏議何哉?近日議禮之臣,論思之列,迭陳據經之論,而尙靳允兪之音,此豈所望於我聖上正禮制矯世道之治乎?臣本謏淺之見,其於儀禮等節,雖甚昧昧,而適添言事之職,目見邦禮之乖當,有不容泯默者,玆敢猥陳愚見,仰請睿裁。伏願聖明,深察不二斬之義,一變大違經之制,亟命該曹改議,務合乎朱夫子之論,千萬幸甚。臣無任云云。答曰,省疏具悉。事件雖異,習俗則一也。
校理閔命爀疏曰,伏以臣見方入直館中矣。今此議諡有命,開坐在卽,而第臣曾祖故判書臣鎭周諡狀之到館,已至多年矣。今當諡坐之時,揆以私義,有不敢晏然在直,玆敢忙陳短章,經出禁扃。伏乞聖慈,亟治臣擅離之罪,以肅朝綱,以靖微分焉。臣無任云云。批答在上
己未二月初四日辰時,上御誠正閣。諸承旨持公事入侍時,行都承旨徐龍輔,行左承旨李書九,行右承旨李勉兢,左副承旨金啓洛,右副承旨兪漢寧,同副承旨沈象奎,記事官金啓溫,假注書李允謙,記注官車信用·承膺祚,檢校待敎李存秀,以次進伏訖。漢寧讀奏遠接使狀啓,定州牧使吳毅常親病甚重,不得已罷黜事,平安監司韓用龜狀啓,渭原郡守未差之代,令該曹擇差下送事,咸鏡監司李集斗狀啓,才行表著人開坐事。勉兢讀奏義州府尹李基讓狀啓,勅行紙牌文齎來,大國人還歸事,平安監司韓用龜狀啓,勅行出山海關事,又狀啓,禮部咨文事。命各書判付。上曰,玉堂闕見窠書入事,分付。賤臣承命出傳。命書榻敎曰,侍從堂上·堂下罷散人,竝敍用。書九曰,正月十一日日次專經文臣殿講,日次輪對,十六日漢學文臣殿講,二月初一日文臣製述,吏文製述取稟,日次輪對頉稟。十一日日次輪對,十六日日次儒生殿講,二十一日輪對取稟,或過日次,又値勅行,不得如例入稟,故敢此仰達矣。上曰,依爲之。儒生日次,文臣製述,來月更稟,可也。勉兢曰,講製及輪對,旣不得如例入稟矣。正月初五日歲首朝參,十八日日次專經武臣殿講,二月初五日朝參,十一日朝參,二十一日朝參,二十五日朝參取稟,亦依此爲之乎?上曰,依爲之。出擧條書九曰,卽見忠淸監司李泰永,江原監司尹弼秉狀啓,則以別厲祭,竝設於各邑爲辭矣。兩西各邑慰祭,則雖令設行,而他道厲祭,只當行於一處,而該曹不能知委,以致擧行之錯誤,當該堂上,推考,何如?上曰,依爲之。出擧條漢寧曰,前敎官朴大和,以曾經朝官,年過八十,當入於歲首加資秩,而該府不爲抄啓,只入於歲饌別單中者,事極疎忽。雖以歲饌單子言之,在外大臣之不爲書入,尤極駭然,當該漢城府堂上,從重推考,何如?上曰,依爲之。漢寧曰,守令·邊將薦擧單子,今已齊到,故依例捧入,而其中應薦不薦人,令該曹察推,何如?上曰,依爲之。出擧條仍命退,承史以次退出。
己未二月初四日辰時,上御重熙堂。都承旨入侍時,行都承旨徐龍輔,記事官金啓溫,記注官車信用·承膺祚,以次進伏訖。上曰,推考房承旨入侍。出榻敎賤臣承命出傳,同副承旨沈象奎進伏。上曰,來待諸臣入侍。出榻敎賤臣承命出傳,與館伴鄭民始偕入進伏。命書校理閔命爀,執義柳畊疏批訖。上曰,應敎使之今日入來議諡,而備三員則可以爲之,去來催促,斯速擧行,可也。民始曰,尙方多擧行事,而戶判職務,有相妨云矣。命書榻敎曰,戶判兼帶尙方提調,今日政,閑司提調相換。上曰,園所方有植木之役,而園令尹光孚,年稍多,他司相換事,分付該曹。賤臣承命出傳。上曰,侍從堂上堂下,違牌坐罷者外,亦多罷散人云,朝筵榻敎中,違牌坐罷人,以罷散人改書出,可也。仍命退,諸臣以次退出。
上在昌德宮。停常參·經筵。
藥房副提調李書九啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜,王大妃殿氣候,何如,惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿則不必入侍矣。王大妃殿·惠慶宮·中宮殿,藥房口傳問安。答曰,知道。
李勉兢啓曰,大司憲李城輔,持平鄭宗魯在外,執義柳畊,掌令玄重祚病不進,掌令鄭澣,持平南惠寬未肅拜,監察茶時之意,敢啓。傳曰,知道。
李勉兢啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐龍輔曰,諸承旨持公事入侍。
傳于兪漢寧曰,政官牌招開政。
傳于兪漢寧曰,承旨前望單子入之,待下批牌招察任。
承旨前望單子入之,尹光普落點。
徐龍輔啓曰,新除授左副承旨尹光普,時在忠淸道尼城地,斯速乘馹上來事,下諭,何如?傳曰,允。
傳于兪漢寧曰,其間委積於啓板,公事後入之,承宣雖曰該房,何以知之乎?入院有日,而日前始爲該房,行右承旨李勉兢,疏旣承批,牌招使之行公。
傳于徐龍輔曰,戶房承旨入侍。
傳于李書九曰,禮房承旨入侍。
傳于李勉兢曰,軍士房承旨入侍。
傳于李書九曰,左承旨入侍。
傳于李勉兢曰,右承旨入侍。
漢城右尹前望單子入之,閔台爀落點。
傳于金啓洛曰,再昨夜承牌者,昨忽逡巡,至以婦人轎之說,言送政院,駭妄莫甚,旋又赴坐於副應敎開坐之後,今日駁議之坐,更事推托,此果何許遞義?觀於堂疏,益知其節節顚錯。瀛館成規,豈容任他撕壞?應敎朴吉源,爲先遞差。
李勉兢啓曰,諡號當爲署經,而憲府則雖已備員,諫院則大司諫宋銓未肅拜,司諫柳雲羽,獻納南履翼,正言尹涵病不進,李敬參未署經,無以備員,未署經外,竝卽牌招,何如?傳曰,允。未署經者,除署經。
傳于李書九曰,安州中使齎去例贈物種,舊例,自戶曹入啓看品,然後封裹,而今番則自該曹爲之,待中官發行,付送事,分付。
有政。吏批,判書金載瓚受由,參判未差,參議鄭尙愚進,同副承旨兪漢寧進。啓曰,判書金載瓚受由,參判未差,小臣獨政未安,何以爲之?敢稟。傳曰,只出緊任。以趙萬元爲副修撰,朱萬离爲典籍,李禎國爲童蒙敎官。諡號望,以領府事洪樂性爲孝安,奉朝賀金鍾秀爲文忠,判府事蔡濟恭爲文肅,贈領議政閔鎭周爲貞簡,左參贊尹鳳五爲肅簡,工曹判書柳辰仝爲貞敏,工曹判書申應顯爲忠憲。
兵批,判書具㢞進,參判未差,參議朴奎淳病,參知李祉永入直,行右承旨李勉兢進。副護軍李庚運·吳泰賢·尹光顔·兪漢謨,副司直趙得永·趙萬元,副司果洪樂游,以上竝單付。
傳于兪漢寧曰,江陵府使之代,觀於巡將,久次沈屈可知,以此更爲擬入事,分付。
吏批,再政。以李貞運爲奉常正,趙興鎭爲江陵府使,尹光顔爲刑曹參議,朴基爀爲鐵山府使,金晦彬爲雲山郡守,檢詳單趙萬元仍任事,承傳。
兪漢寧,以吏批言啓曰,新除授雲山郡守金晦彬,謂有身病,特敎催促之下,不卽入肅,事體所在,不可仍置,罷黜,何如?傳曰,奉正,病遞之人擬之,難免不審。爾則推考,望筒勿施,更爲擬入,待下批,與諸倅當日辭朝,給馬下送,可也。
兪漢寧,以吏批言啓曰,新除授鐵山都護府使朴基赫呈狀內,矣身偏母,今年爲七十二歲,勢難離捨遠赴,卽速遞改云。親年七十歲以上者,勿差三百里外遠邑守令,載在法典,改差,更爲備擬以入之意,敢啓。傳曰,知道。
吏批,三政。以許溟爲鐵山府使,金近淳爲檢詳。
以雲山郡守望筒,傳于兪漢寧曰,此時支勅邑,豈可以生手差送?況此人則不必差送於此時。無論文蔭及武臣堂上,使之更擬。
吏批,四政,以洪龍健爲雲山郡守。
兵批,再政。以李秉天爲都摠都事,韓大順爲善積僉使。
李書九,以弘文館言啓曰,本館下番闕直,事甚未安,新除授副校理尹羽烈·尹命烈,修撰金履載,副修撰李魯春,竝卽牌招,以爲推移入直之地,何如?傳曰,允。
以副校理尹羽烈·尹命烈,修撰金履載,副修撰李魯春牌不進罷職傳旨,傳于李勉兢曰,只推。
以司諫柳雲羽,正言尹涵牌不進罷職傳旨,傳于李勉兢曰,只推。
以壯勇中司把摠望單子,傳于李勉兢曰,徐有和爲中司。
吏曹口傳政事,碧沙察訪鄭仍任事,承傳。
兵曹口傳政事,以沈鑏爲全羅兵使,武兼申大益,都摠經歷權翊相換。
以丁若銓囚單子,傳于李勉兢曰,付過放送。
獻納南履翼啓曰,大司諫臣宋銓,卽臣之妻三寸叔也。相避之法,在下當遞,宜卽自引,而老母病勢,一直無減,離捨不得,今於牌召之下,始爲來避,尤有所失,請命遞斥臣職。傳曰,依啓。
兪漢寧,以吏曹言啓曰,今二月初九日文廟釋奠祭,獻官,當爲磨鍊,而排擬苟簡,不得已以刑曹堂上塡差以入之意,敢啓。傳曰,知道。
李書九,以禮曹言啓曰,今此迎勅節目中,第四日成服,大小使臣及外官文書到後,第四日成服,三日而除事,纔已磨鍊啓下矣。前例則雖如此,第以令到後,出臨三日之遺意論之,第四日成服,旣有違於卽日擧臨之制,又不合於七日行禮之規。揆諸古今公朝之禮,進退俱無所據,今番則宣勅日,勅使歸館所後,成服節次,仍爲擧行,三日除之,允合事宜。原節目中。此一款,改磨鍊以入,如是釐正之後,大小使臣及外官,更待文書之追到,始爲行禮,亦涉未安。待宣勅,擇日停當,先期知委於各道,皆於勅書到京日,一齊擧行,亦爲三日除之之意,行會,何如?傳曰,卿則自初考據漢史之文,以出臨三日,欲爲照例者。旣有意見,舊例之不待七日,亦足爲答彼問之證,依草記施行,可也。
李書九,以禮曹言啓曰,今番迎勅處所,旣以崇政殿磨鍊,則雖於三日前,還宮闕內,則不可仍用淡色,當有改服之節,而取考雍正乙卯年政院日記,則先朝下敎,以所重之自別,自上進見時服色,用藍袍,入直仍常服事,昭載矣。今番還宮,若在三日之前,則大駕至敦化門外,入幄次,改具無揚黑團領袍,陪從諸臣及三日內闕內各處入直官員,竝服黑團領,去胸褙·黑角帶之意,分付,何如?傳曰,爲所重之道,何敢不若此?依草記施行,可也。
李勉兢,以兵曹言啓曰,五衛將金漢健,身病猝重,時月之內,無望供職,呈狀乞遞。實病旣如此,則輪番之任,不可久曠,改差,何如?傳曰,允。
李書九,以承文院都提調意啓曰,永付司果有頉草記批旨內,李海龍·金國杓·李廷馝三人,子若孫曾中,如有祿官,指名草記,可也事,命下矣。金國杓·李廷馝之後孫,見無祿官者,惟有李海龍八代孫東憲一人之意,敢啓。傳曰,李東憲,永付司果,可也。
李勉兢,以訓鍊都監言啓曰,各軍門軍色從事官,如有可以請仍之人,草記請仍事,曾有傳敎矣。本局前從事官李魯春,今已敍用,仍任,何如?傳曰,允。
李勉兢疏曰,伏以前承旨臣沈象奎,以驛馬補把狀啓之不卽提稟,因備局草記,昨蒙罷職之命矣。臣亦近日該房而不能提稟者也,疎忽之罪,無間於分掌之先後,而論勘之典,獨諉於新入之僚員,滿心慙恧,無地自容,豈可以其時之不爲仕進,今朔之始爲換房,自同無故,晏然冒居也哉?命下之後,卽宜自列,而闕門已閉,不敢爲深夜瀆擾之計,待朝陳籲,徑出禁扃。伏乞聖明,俯察厥罪之惟均,特諒私義之難安,亟降譴罰,千萬幸甚。臣無任云云。答曰,省疏具悉。卿其勿辭行公。
校理沈奎魯疏曰,伏以昨日議諡事,尙何言哉?莫嚴者諡法,莫重者公議,一言或岐,則不可謂之公也,一字或爽則不可謂之諡也。故判府事蔡濟恭,平生所秉執,一義理而已。嚴懲討則烈如霜雪,盡臣道則炳如日星,造次顚沛,一循於是,丹誠血忠,可質神明。殿下旣許以忠肝義膽,輿論咸謂之事君盡節,國史書之,野史記之,一則曰忠,二則曰忠,千歲在前,百世在後,臣焉敢誣也?主試之人,不顧諡法,不循公議,把持一忠字,看作私物,低昻於冷煗之際,予奪於愛惡之間,議諡之不公,莫此之甚也。古人論寫眞曰,毛髮或爽,便是別人。節惠之形容其人,奚啻七分之像,則今此故相之諡,不特一毛一髮之或爽而已。殿下優禮此大臣,無間幽明,至有不待諡狀,令本館擧行之命,而參坐諸臣,不善對揚,使莫嚴莫重之諡法,壞了至此,臣竊痛之。臣旣目見其狀,始也爭執,終至罷坐,而視臣如無,勒令入啓,臣之見輕至此,則其不可復廁於論思之列者決矣。伏願聖明,亟遞臣職,以爲不職者之戒焉。故相蔡濟恭諡號,特命本館,更爲議入,俾公議伸而諡法嚴焉。臣無任云云。答曰,省疏具悉。諡失古意雖久矣,不有僚官之執難,徑先入啓亦非矣。然指的某字,使之改之於旣議之後,未聞其例矣。
己未二月初五日辰時,上御誠正閣。諸承旨持公事入侍時,行都承旨徐龍輔,行左承旨李書九,行右承旨李勉兢,右副承旨金啓洛,同副承旨兪漢寧,假注書李允謙,記事官金珍恪·承膺祚,檢校待敎李存秀,以次進伏訖。上曰,昨日議諡,何爲侵夜?勉兢曰,以蔡判府諡號之諸議不一,自致侵夜云矣。上曰,諡號望今始見之,則皆是礙眼。諡法何等嚴重,而以領府事諡號言之,加之以一忠字,此則似未穩當。蓋領府事,賢宰相也,以其平生爲國之誠,非曰不足於忠也,而自家規模,則忠字似非本色矣。署經皆已爲之云耶?書九曰,吏判有實病,不得開坐云矣。上曰,雖擔舁入來,卽爲署經事,分付。命書傳敎曰,前假注書李弘謙,仍察廳任。命書榻敎曰,社稷守門代直武兼申大益,摠府·訓鍊院中,令該曹口傳陞品相換,當該不卽提稟之兵曹判堂,從重推考。命奏公事。漢寧讀奏咸鏡監司李集斗狀啓,居山察訪李溶到任事,龍輔讀奏江原監司尹弼秉狀啓,遺棄兒攸養人給料事,書九讀奏江華留守洪明浩狀啓,輪疾寢熄事,水原留守徐有隣狀啓,輪疾次次向熄事,勉兢讀奏黃海兵使鄭學耕狀啓,所已萬戶金有商到防事。命分書判付訖,命書榻敎曰,未肅拜刑曹參議許遞,今日政差代,右尹篤老侍下,亦爲許遞,前望單子入之,竝待下批牌招察任。又命書榻敎曰,見窠及初仕,今日政竝差出。仍命退,承史以次退出。
己未二月初五日午時,上御重熙堂。禮房承旨·軍士房承旨入侍時,行左承旨李書九,行右承旨李勉兢,假注書李允謙,記注官車信用·承膺祚,以次進伏訖。命書榻敎曰,奉常正金晦彬改差,今日政差代,待下批,先進去後謝恩。上曰,朝筵已言之矣,領府事身後加之以美諡,豈曰不可,而但忠字則殊非自家本色。忠字之外,雖孝字,豈不好哉?太常寺之諡望駁議,古例卽然,新除正李貞運,使之卽爲進去擧行事,分付。仍命退,承史以次退出。
己未二月初五日午時,上御重熙堂。戶房承旨入侍時,行都承旨徐龍輔,假注書李允謙,記注官金珍恪·承膺祚,以次進伏訖。上曰,江陵府使趙興鎭下直,使之催促爲之,善積僉使望筒,亦爲催促捧入。命書榻敎曰,全羅兵使之代,令該曹勿拘啓請,口傳差出,待下批,當日辭朝。又命書榻敎曰,碧沙察訪之代,前察訪仍任,除朝辭,給馬下送。仍命退,承史以次退出。
己未二月初五日未時,上御重熙堂。左承旨入侍時,行左承旨李書九,假注書李弘謙,記事官金珍恪,記注官承膺祚,以次進伏訖。上命書榻敎曰,前檢詳趙萬元仍任,先參坐後謝恩。上曰,檢詳旣出,催促赴坐之意,出傳也。賤臣承命出傳,回奏曰,檢詳趙萬元在外云矣。上命書榻敎曰,在外檢詳改差,今日政差代,待下批,先擧行後謝恩。仍命退,承史以次退出。
己未二月初五日未時,上御重熙堂。右承旨入侍時,行右承旨李勉兢,假注書李弘謙,記事官金珍恪,記注官承膺祚,以次進伏訖。上曰,下直守令入侍。出橚敎賤臣承命出傳,與江陵府使趙興鎭偕入進伏。上敎興鎭曰,中間沈屈已久,而今見顔貌,亦是依舊樣矣。仍詢曰,加資在何年乎?興鎭曰,癸卯年蒙陞資之典矣。上曰,年來見枳,豈特坐故?爾必自知,而事係旣往,今者收用,特畀東邑。大抵關東一路,近來諸弊,比他道尤甚,爾勿以江陵爲小而歇治,以一廉字着念做去。苟聞治聲於朝廷,則非但爲贖愆之道,亦必有前程之日,爾其勿忘此敎也。命除七事先退。仍命退,承史以次退出。
己未二月初五日申時,上御重熙堂。都承旨入侍時,行都承旨徐龍輔,假注書李弘謙,記注官車信用,記事官金珍恪,以次進伏訖。上曰,諡號望筒,催促入之也。賤臣承命出傳,持望單以進。上落點訖。命退,承史以次退出。
上在昌德宮。停常參·經筵。
李勉兢啓曰,大司憲李城輔,持平鄭宗魯在外,執義柳畊,掌令玄重祚病不進,掌令鄭澣,持平南惠寬未肅拜,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,全羅兵使沈鑏下直,長弓一張,長箭一部,片箭一部,筒兒一箇賜給。
傳于金啓洛曰,右副承旨入侍。
兪漢寧啓曰,吏曹郞廳來言,臺諫有闕,政事,取稟。傳曰,明日爲之。
玉堂前望單子入之,應敎金羲淳,副校理朴崙壽·南履翼,修撰金近淳,副修撰李垿·趙萬元落點。
李書九,以弘文館言啓曰,上番校理臣閔命爀,以社稷大祭祭官,今日議政府隷儀時,晝仕出去之意,敢啓。傳曰,知道。
以應敎金羲淳,副校理南履翼,修撰金近淳,副修撰李垿牌不進罷職傳旨,傳于李勉兢曰,只推。
傳于李勉兢曰,抄啓文臣黃基天遭故云,致賻依例輸送事,分付該曹。
李書九,以弘文館言啓曰,本館下番闕直,事甚未安,副校理尹羽烈·尹命烈,修撰金履載,副修撰李魯春,旣有只推之命,竝卽牌招,以爲推移入直之地,何如?傳曰,允。
兪漢寧,以吏曹言啓曰,今二月初八日,行南壇祭,壇上執禮,以前應敎朴吉源塡差,而時無職名,令該曹口傳付軍職,何如?傳曰,允。
傳于李書九曰,遠接使狀啓中,寧邊府使林蓍喆罷黜事,勿施,使之卽刻馳進擧行,萬一遲滯,當以違命之律論,令廟堂嚴飭,分付。
以京畿監司李在學狀啓,重林察訪許㬘,桃源察訪金最行,勅行時,謂有當避之私義,不爲擧行,罷黜事,傳于兪漢寧曰,勿罷,待京職有窠單付,其代,毋論文蔭差送,令該曹皆以口傳擧行。
兪漢寧,以吏曹言啓曰,重林察訪許㬘,桃源察訪金最行,待京職有窠單付,其代毋論文蔭差送,令該曹皆以口傳擧行事,命下矣。本曹,只有內資侍主簿一窠,故許㬘則單付,而金最行則送西之意,敢啓。傳曰,知道。
吏曹口傳政事,以車信用爲重林察訪,鄭煥恭爲桃源察訪,內資主簿單許㬘,姜彝正爲兵曹參判。
傳于兪漢寧曰,發遣吏郞,諸執事淸齋與否,摘奸以來。
李勉兢,以都摠府言啓曰,今日入直內三廳武兼·禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李勉兢,以兵曹言啓曰,忠翊衛將咸汝績,身病猝重,時月之內,無望供職,呈狀乞遞。宿衛輪番之任,不可久曠,改差,何如?傳曰,允。
李書九,以奉常寺提調意啓曰,東耤親耕田所種九穀,先農祭後,卽爲起墾付種之意,敢啓。傳曰,知道。
李書九,以賑恤廳言啓曰,漢城府牒報,據饑餘病餘,非救濟無力自賴者,中部字內七人,東部字內二十七人,西部字內五十三人,南部字內二十一人,北部字內五十四人,合一百六十二人,各米二斗五升式,合米二十七石,題給之意,敢啓。傳曰,各別嚴飭漢城府,若有一名遺漏,當該部官,當隨現嚴處,而今番題給之類,待今月晦日摘奸,然後更給與否,令該府論理草記。此乃非賙賑,非發賣,而必欲責賑賣之實效於賑乏之意,有司之臣,何敢泛忽乎?此意嚴飭,部官之不勤,令廟堂·臺閣隨聞論勘,以爲小心之地,可也。
李書九,以成均館行大司成意啓曰,今初九日釋奠大祭時,儒生執事掌議,例爲分排差出,而東齋掌議徐淇修,西齋掌議李韶九,連日催促,稱以在外,終不入來擧行。祭享執事,塡差事體,何等莫重,況明日當入淸齋,再明日當受香肄儀,而尙今稽緩,萬萬駭然。臣之不能檢飭之罪,恭俟重勘,而當該兩掌議,爲先停擧之意,敢啓。傳曰,知道。
己未二月初六日未時,上御便殿。右副承旨入侍時,右副承旨金啓洛,假注書李弘謙,記事官金珍恪,記注官承膺祚,以次進伏訖。上命書傳敎曰,兵曹參判,令該曹口傳差出,待下批牌招察任。又命書傳敎曰,在外及未肅拜玉堂許遞,前望單子入之,待下批牌招,使之推移入直。命書榻敎曰,在外承旨許遞,明日政,以在京無故,可以行公者差出,待下批牌招察任。命退,承史以次退出。
上在昌德宮。停常參·經筵。
李勉兢啓曰,大司憲李城輔,持平鄭宗魯在外,執義柳畊,掌令玄重祚病不進,掌令鄭澣,持平南惠寬未肅拜,監察茶時之意,敢啓。傳曰,知道。
傳于兪漢寧曰,禮房承旨,同副承旨,分詣受香所,奉審摘奸以來。
傳于李晩秀曰,都承旨入侍。
傳于李書九曰,都承旨,情理宜量,許遞,前望單子入之。
都承旨前望單子入之,李晩秀落點。
李書九啓曰,臣謹依聖敎,與初獻官光恩副尉金箕性,進詣太常,陪奉神位版,至南壇奉安後,壇上奉審則無頉,祭物·祭器·祭井看審則精潔,諸執事·進排官摘奸則無頉,佾舞工人摘奸則無頉矣。臣則仍留享所,待將事,神位版還奉後,復命之意,敢啓。傳曰,知道。
兵曹口傳政事,護軍徐龍輔,副護軍沈象奎,以上竝單付。
傳于李勉兢曰,未肅拜宣傳官改差,今日政差出。
有政。吏批,判書金載瓚受由,參判未差,參議進,右副承旨兪漢寧進。啓曰,判書金載瓚受由,參判未差,小臣獨政未安。何以爲之?敢稟。傳曰,只出緊任。以朴基正爲承旨,趙萬元爲獻納,承膺祚爲戶曹正郞,申溆爲兵曹正郞,造紙別提單金最行,兼春秋單金錫泰。
兵批,判書具㢞進,參判金熙朝病,參議朴奎淳病,參知李祉永入直,行右承旨李勉兢進。以尹頤東爲宣傳官,嚴思勗·趙華錫爲五衛將,李沖彬爲忠翊將,趙雲衢爲群山僉使,王廷植爲荏子房僉使,同知單任百慶,武兼單金最行,中嶺別將單崔炯奎,黃土岐權管單金陽綵,護軍李祖承,副護軍朴基·朴基爀·具達遠,副司直金晦彬·尹羽烈·尹命烈,副司果李魯春,以上竝單付。
傳于李晩秀曰,未肅拜承旨許遞。旣有行公人擬入之命,則猶未照檢於取舍,此望筒則更爲看詳書入事,分付。
以兵批政官書啓,傳于李勉兢曰,在外參判許遞。昨聞以解由未出,雖有特敎,不得擬入云。且承旨·玉堂望,甚爲苟且,解由姑令勿拘事,分付銓曹。
再政。以李光益爲承旨,金熙朝爲兵曹參判,兼大司成單李晩秀。
再政。以朴宗和爲宣傳官,權友仁爲武兼。
吏曹參判前望單子入之,徐龍輔落點。
李勉兢啓曰,前察訪金冣行,昨有京職單付之命,而今日政,吏批則單付造紙別提,兵批則單付武兼宣傳官,一政竝付,同爲入啓。吏兵曹堂上之不爲往復,致此做錯,事甚未安,竝推考,差後入啓之兵批望單,勿施,何如?傳曰,允。其代,今日政差代,可也。
李書九,以弘文館言啓曰,本館下番修撰臣金履載差祭,受香出去,修撰金近淳,亦爲差祭,下番闕直,事甚未安,副修撰李垿,旣有只推之命,卽爲牌招入直,何如?傳曰,允。
金啓洛,以吏批言啓曰,新除授重林道察訪車信用呈狀內,矣身見除之職,第於支勅之節,切有應避之嫌,與前官之私義,別無異同,卽速遞改云,呈狀內辭意旣如此,罷黜,何如?傳曰,百人雖因勅行遞職,其家之人,豈可作散乎?點下時已量之,令畿營中軍代行事,分付,可也。
李勉兢,以御營廳言啓曰,本廳把摠崔性烈,身病甚重,勢難察任,改差,何如?傳曰,允。
己未二月初七日未時,上御便殿。都承旨·稟事閣臣同爲入侍時,行都承旨李晩秀,假注書李允謙,記注官金珍恪·承膺祚,檢校提學鄭民始,以次進伏訖。民始曰,近日日氣不調,聖體,若何?上曰,一樣矣。民始曰,王大妃殿氣候,何如?上曰,一樣矣。民始曰,惠慶宮氣候,何如?上曰,近日則漸臻常度,伏幸。民始曰,明日御眞奉安閣奉審時,閣臣一員,當爲進參,而臣則以本宮提調進,時任閣臣,皆有公故,他無推移之員,故敢此仰達矣。上曰,原任直閣沈象奎敍用,可也。出擧條仍命退,諸臣以次退出。
上在昌德宮。停常參·經筵。
兪漢寧啓曰,大司憲李城輔,持平鄭宗魯在外,執義柳畊,掌令玄重祚病不進,掌令鄭澣,持平南惠寬未肅拜,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,行左承旨李書九,今日不爲仕進,卽爲牌招,何如?傳曰,待開門牌招。
李晩秀啓曰,卽者宗廟署官員來言,今日春奉審提調,當爲進參,而都提調未差,提調洪良浩,身病猝重,無以擧行,何以爲之?敢稟。傳曰,許遞,左相爲都提擧,提調前望單子入之,待下批,使之卽爲進去。
景慕宮春奉審,亦在今日,右相爲都提擧。
宗廟提調前望單子入之,黃昇源落點。
李勉兢啓曰,今日五衛將趙華錫肅拜單子,誤以曹司衛將書入,事極駭然。臣之矇然捧入,不勝惶恐,原單子勿施,趙華錫所當重勘,而本院請推之外,無他可施之罰,何以爲之?敢稟。傳曰,卿及當者則推考,當該通禮院官員拿處。後復若此,該引儀外,不飭之首引儀,亦爲勘罪,可也。
傳于李勉兢曰,右承旨入侍。
李晩秀啓曰,新除授同副承旨李光益,時在京畿龍仁地,斯速乘馹上來事,下諭,何如?傳曰,許遞,前望單子入之,待下批牌招。
承旨前聖單子入之,沈象奎落點。
傳于李晩秀曰,承旨房仍,同副爲吏房。
傳于李勉兢曰,文廟釋菜,都承旨以獻官受香,仍爲奉審摘奸書啓。
李晩秀書啓,臣謹依聖敎,文廟殿內奉審則無頉,祭物·祭器·祭井看審則精潔,諸執事進排官摘奸則無頉,佾舞工人摘奸則無頉,仍詣啓聖祠殿內奉審則無頉,祭物·祭器·祭井看審則精潔,諸執事·進排官摘奸則無頉,依定式,尊經閣冊子抽栍摘奸則無頉矣。臣則仍留享所之意,敢啓。傳曰,知道。
傳于沈象奎曰,初獻官自別,雖啓請不可爲之,刑曹判書徐邁修,本職刑判許遞,令該曹口傳付軍職。
兵曹口傳政事,大護軍徐邁修。
以副修撰李垿牌不進罷職傳旨,傳于兪漢寧曰,只推。
兪漢寧,以弘文館言啓曰,本館下番闕直,事甚未安,修撰金近淳,副修撰李垿,旣有只推之命,與修撰金履載竝卽牌招,以爲推移入直之地,何如?傳曰,允。
傳于李書九曰,發遣吏郞,諸執事淸齋與否,摘奸以來。
以慶尙監司申耆狀啓,安東府使朴宗來遭母喪事,傳于沈象奎曰,令該曹口傳差出,待下批,卽爲下送。
李書九,以奉常寺提調意啓曰,祭享所用春等中脯,依定式,今二月初八日始造之意,敢啓。傳曰,知道。
西春君爗疏曰,伏以臣跨朔一疾,眞元凘綴,蘇完無期,又自今月初,重觸寒感,本症添甄,頑痰固結,呼吸甚促,飮啖全却,轉側須人,束帶供職,實非可論。際伏見吏曹帖文,則以臣塡差於今月十一日先農壇祭享初獻官,目下病情,萬無竭蹶於駿奔之列,玆敢不避猥越,仰瀆崇嚴。伏乞特許變通之恩,俾便將攝,治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,使之改付標。
安春君疏曰,伏以臣卽伏見吏曹名帖,則以臣差先農壇祭官預差,而顧臣病狀,轉益危劇,以其難醫之宿症,添得輪行之感患,跨朔彌劇,氣息凜綴,若將不保朝夕,頹然委在床席。其在怵分畏義之道,雖欲强策,末由起動,萬無趁期淸齋之望,只自俟勘,悚蹙之至,不得不呼籲於仁覆之天。伏乞聖明,俯垂鑑諒,亟遞臣祭官之預差,仍治臣猥越之罪,以安私分,以肅朝綱,千萬幸甚。臣無任云云。答曰,省疏具悉。疏辭,使之改付標。
大護軍李敬懋疏曰,伏以臣以材則樗櫟,以地則單寒,跡起弓馬,只爲祿仕之計,性又狷拙,未有踰分之望,而受我英考河海之恩,雄閫巨邑,足跡殆遍,節次兜攬,滾到亞將之列,自顧涯分,萬萬盈足,更進一步,嘗何夢寐之所及?逮夫我殿下嗣服之初,益蒙不世之洪造,擧之人望之外,畀以戎垣之重,臣遂感激罔極,不揆目前之僨事,徒慕古人之裹革,生死進進,歷踐四營。雖其願忠之誠,不後於人,獨奈庸愚之姿,百爲無當,邱山罪積,絲毫報蔑,而惟殿下,含容之庇覆之,殆如慈父之於迷子,式至今獲免大戾者,二十有一年矣。中間風疾,自分永廢,而譴補畿邑,多賴水土之爲效,得延頃刻之殘喘者,莫非殿下之賜也。旋移三輔重地,又擢八座峻秩,隆恩異渥,愈往愈摯,爲人臣而得此於君父者,歷數前古,凡有幾人?千載之下,尙令人感泣而願死,況以臣不肖而身親當之者乎?每一念至,未嘗不中夜撫枕,起對明燭,耿耿孤衷,惟在摩放爲期。於是乎疾病之莫可驅策,重任之莫可堪承,而躄躃遲徊,不忍便訣明時者,又已多年。臣雖老悖,亦豈全昧自量,徒事貪戀而然哉?蒲柳易衰,過福爲災,年來沈淹,已非復起之兆,最是痔腫兼作,醜穢難言,而痛楚逼骨,則肢體竝牽,滲漏無節,而衣衾常濕,痛必繼漏,漏必昏絶,絶而僅蘇。一日之中,如是者屢,而若經一番作痛,輒至數旬委頓,一月而鮮有寧日,一歲而殆無虛月。有疾如斯而得生者,臣未之聞,夙夜憧憧,惟願釋免重負,得以安意畢命,雖使執熱而思濯,衣濕而求脫,未足以喩其萬一。屢煩呼籲,諒非得已,而忱誠淺薄,未蒙矜許,嚴畏泯默,苟度時日。又自前冬以來,重感輪症之餘,舊腫新恙,十倍危劇,日夜叫楚,氣息凘綴,㱡㱡奄奄,實有朝夕之慮。每念主恩未報,朝露將晞,自不覺涕淚之沾衣也。嗚呼,臣以螻蟻之微,韎韐之賤,涵沐於兩朝恩波,今已五十年,犬馬之齒,遽又七十餘矣。年位至此,人事已極,只當含恩祝聖,攢手就盡,悠悠人世,夫復何憾,而惟是一息未泯之前,將不見職名之去身,此恨結轖,至發譫囈,撫躬悲悼,如添一病。況今客使將至,國家多事,軍門擧行,尤係嚴急,而使此轉側須人之殘骸瘦骨,一味尸居於元戎之任,揆以國體,寧有是耶?移蹕有命,而蠢動無路,竊自謂似此病勢,旣是同朝之所知,不俟屢懇,必有廟堂之變通,不惟莫之變通,一例督出,有若尋常引病之足可强力者然,事勢到此,瀆擾之罪,有不暇顧矣。聖明若不哀矜而聽許,臣將誰因而誰極?玆不得不倩人構疏,仰首嗚呼。伏乞亟遞臣訓局之任,俾幸公私焉。仍伏念臣之藉手而事我殿下者,卽不過筋力奔走,至死服勤而已,則今焉床笫危喘,永斷陳力之望。引年乞骸,雖非將臣所敢效顰,而疾痛之呼父母,實是天理人情之自不容已者。若蒙天地父母再造之澤,訓院·武庫等任,一體刊改,俾遂臨命之至願,儻或賴天之靈,更延一二年,視息其間,可得以歌詠田廬,身爲聖世之間民,不徒終始之至願,亦淸朝之美事也。若其符到在卽,亦將待此瞑目,雖死之日,猶生之年也。臣當結草於地下,以圖此生未盡之報矣。臣無任云云。答曰,省疏具悉。元戎重任,不可輕遞,卿其勿辭行公。
己未二月初八日辰時,上御重熙堂。右承旨入侍時,行右承旨李勉兢,假注書李允謙,記注官金珍恪,編修官洪樂游,以次進伏訖。上曰,勅行之至今無的奇,甚可怪矣,而彼中紀綱之解弛,亦可推知也。勉兢曰,然矣。勉兢曰,文廟釋奠祭亞獻官,例以大司成塡差,而或値從二品大司成時,則以堂上三品官差出大司成,則別爲監祭矣。大司成之爲亞獻官,自有意義,不必以品數爲拘,此後則無論二品三品,只以時任大司成爲亞獻官,二品則草記差入似好,故敢此仰達矣。上曰,依爲之。勉兢曰,諸道徒流罪人之遭故給暇,自是法典所載,而道各異例,或枚擧登聞,或只給暇而不修啓。雖以今番言之,因畿營狀啓,有蒙宥之人矣。特恩,雖不可人人倖望,諸道必有似此之人,而竝與實狀,而不爲啓聞,事甚斑駁。此後則分付諸道,如有遭故給暇者,使之竝卽登聞似好,故敢此仰達矣。上曰,依爲之。分付刑曹,如以輕罪,放於畿邑,而仍於諸道者有之,則使之列錄書入,可也。竝出擧條勉兢曰,敦寧府書吏崔尙遜爲名漢,以上疏呈納事,嚴杖定配,于今四年,尙在未決放之中。此亦輕罪,合有參恕之道,適因言端,敢此仰達矣。上曰,放,令該府還屬後草記事,分付。仍命退,承史以次退出。
上在昌德宮。停常參·經筵。
夜二更三更,月有兩珥。
兪漢寧啓曰,大司憲李城輔,持平鄭宗魯在外,執義柳畊,掌令玄重祚病不進,掌令鄭澣,持平南惠寬未肅拜,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李書九曰,傳香承旨入侍。
傳于李勉兢曰,軍士房承旨入侍。
傳于沈象奎曰,政官牌招開政。
沈象奎啓曰,校理沈奎魯·閔命爀差祭,修撰金近淳·金履載,副修撰李垿傳旨未下,一員未差,玉堂上下番俱空,事甚未安,應敎金羲淳,副應敎尹序東,副校理朴崙壽·南履翼,竝卽牌招,以爲推移入直之地,何如?傳曰,允。違牌人員許遞,與未差之代,今日政差出,待下批一體牌招。
以應敎金羲淳,副應敎尹序東,副校理朴崙壽牌不進罷職傳旨,傳于兪漢寧曰,只推。
傳于李書九曰,今番勅行時儺禮,前例皆除之,城闕門街路及外方結綵,一竝除之,實合待彼之道,亦爲除弊之端,令迎接都監依此擧行,仍卽分付儐使及三道道臣處,而此則不必受諾於勅使而後除之,直爲不爲之爲當,竝以此意,分付。
吏曹口傳政事,以尹光顔爲安東府使。
以安東府使望筒,傳于沈象奎曰,刑官數遞可憫,望筒勿施,今日政,更爲擬入。
有政。吏批,判書金載瓚受由,參判徐龍輔牌不進,參議鄭尙愚進,同副承旨沈象奎進。啓曰,判書金載瓚受由,參判徐龍輔牌不進,小臣獨政未安,何以爲之?敢稟。傳曰,只出緊任。以李勉昇爲修撰,尹命烈爲副修撰,趙尙鎭爲刑曹判書,尹羽烈爲右通禮,金景煥爲工曹正郞,孫鎭翼爲監察,金裕己爲利城縣監,兼春秋李儒修·南涑,兼奉常直長洪百儀,成均博士吳聖根,學正朴昌擧·丁在昱,學錄崔仁簡,學諭盧,以上單付,活人別提趙鉉,光陵令沈禧相換。再政。以李垿爲修撰,朴鍾淳爲副修撰,具㢞爲判義禁,李源爲景陽察訪,吳載紹爲安東府使,活人別提吳在臣,兼春狄金景煥,以上竝單付。
兵批,判書具㢞進,參判閔台爀入直,參議朴奎淳,參知李祉永病,右副承旨兪漢寧進。以林濟遠爲副摠管,元永龜爲順天營將,成得儉爲魚游澗僉使,同知金允台,護軍姜彝正,副護軍尹光普·朴基正·李光益,副司果李垿,以上竝單付。再政。以洪禹九爲全羅左水虞候,河漢圖爲金甲島萬戶。
傳于沈象奎曰,新除授守令·營將·邊將,當日辭朝。
兪漢寧啓曰,利城縣監金裕己,兩司當爲署經,而諫院則旣已署經,憲府則大司憲李城輔,持平鄭宗魯在外,執義柳畊,掌令玄重祚病不進,掌令鄭澣,持平南惠寬未肅拜,無以備員擧行,病不進·未肅拜人員,竝卽牌招,以爲署經之地,何如?傳曰,除署經下送。
沈象奎書啓,臣謹依聖敎,馳往社稷壇上奉審則無頉,祭物·祭器·祭井看審則精潔,諸執事·進排官摘奸則無頉,佾舞工人摘奸則無頉,臣則仍留享所之意,敢啓。傳曰,知道。
傳于李書九曰,發遣吏郞,諸執事淸齋與否,摘奸以來。
以黃海監司曺允大狀啓,去秋冬等殿最,待勅行支送後封進,令廟堂稟旨分付事,傳于沈象奎曰,依狀請施行事,回諭。
以義州府尹李基讓狀啓,勅行前月二十二日,出山海關之由,已爲馳啓爲白有在果,到鳳城,似在初九·初十日間云云。又狀啓,大國人五名,持紙牌文,及鳳城將,馳通出來云云。遠接使李時秀,平安監司韓用龜等聯名狀啓,今來印本牌文,與前來謄本,別無差殊,而所謂公文之一竝出送,亦違格例,自灣府成送馳通,待其回報登聞計料爲白乎旀,譯官等今方入送鳳城,以爲待勅行來到,延接停當擧行之地事,傳于李書九曰,當初謄本牌文,以彼國公文自下謄送也,出於城將之厚意,今此印本牌文與公文,亦必抵鳳城之路文也,此亦先爲謄示也。考之故事,雖以不遠之例言之,勅行牌文,番番異例,或以禮部書札,主客司公文出送,或以城將私通知委,又或以口傳遞付,又或付之我國使臣先來便,又或紙牌·木牌,後先出來,又或紙牌疊傳,又或有旗書牌文及馬頭牌文及不書役姓名之牌文。其實則這中,別無一定之謄錄而然者,儀軌謄錄,俱不細錄。如許事狀,每致眩於擧行,豈非貽羞之一端乎?今番則都監儀軌及備邊司·司譯院謄錄,詳載各年之例,凡有勅行,俾爲考例曉知之地。計其程道,一兩日內,必已渡江矣。近於儀節,因特敎,汰其煩瑣者,一依釐正,下送儀注施行,莫敢違越事,回諭,儐臣使·問禮官,知此擧行。
以平安兵使李儒敬狀啓,柔院僉使徐志敏,方山萬戶金楚光,赴任遲滯,竝罷黜後充軍事,傳于李勉兢曰,雖未倍道,與愆限有異。勅行當前,決棍懲勵,充軍罷黜,姑爲分揀事,回諭。
李勉兢,以都摠府言啓曰,今日入直內三廳武兼·禁軍及軍兵等,當爲中日習射,而社稷大祭齋戒相値,不得爲之之意,敢啓。傳曰,知道。
李書九,以迎接都監言啓曰,今番勅行時,京外門路,結綵竝除之事,命下矣。門路結綵,旣已除減,則頂香盆,似當一體停止,今番則勿爲設行之意,知委京外,何如?傳曰,允。
李勉兢,以御營廳言啓曰,鷹峰左右諸麓未盡植松處及惠化門外貞陵近處山麓,橡實播植,待其當節,更加種植事,昨春已爲草記,蒙允矣。今二月十二日爲始,播植之意,敢啓。傳曰,知道。
己未二月初九日辰時,上御便殿。傳香承旨·軍士房承旨入侍時,行右承旨李勉兢,同副承旨沈象奎,假注書李弘謙,記注官承膺祚,編修官洪樂游,以次進伏訖。上敎象奎曰,承旨詣社壇奉審後,祭物務盡精潔,不離典祀廳,各別申飭,而祭器·樽俎洗滌,另加淨洗,期於澄映,樂章節奏,飭令疎緩,諸執事·進排官齋沐諸節另飭,而社壇近處閭閻,聞甚不潔,令監察禁雜人一節,着念擧行。行事後修掃,則別兼春秋洪樂游進去擧行,承旨自享所直往太常,與初獻官同詣先農壇,可也。命書傳敎曰,傳香承旨馳詣社壇,奉審摘奸,仍留享所,檢飭享事,依再昨夜例爲之。仍命先退。命勉兢書傳敎曰,舍菜之夜,牽牛正中,寒弛而風恬,爲樽俎間駿奔儒生深幸。今番則執事外,參班學生之數,比前甚少,事勢雖或然矣,入泮者之不嫌其觸冒,其誠意可貴。令泮長捧擧案以來者,意在考勤怠,其所示嘉,宜有別異於前,來頭抄啓文臣親試時,泮長,與之來待,仍以其試官試取施賞,以此意,分付。命書榻敎曰,緊任外見窠,今日政竝差出。命退,承史以次退出。
上在昌德宮。停常參·經筵。
藥房都提調李秉模,提調金文淳,副提調李書九啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,大司憲李城輔,持平鄭宗魯在外,執義柳畊,掌令玄重祚病不進,掌令鄭澣,持平南惠寬未肅拜,監察茶時之意,敢啓。傳曰,知道。
李勉兢啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。左相旣入來,兩南句管堂上,與來待諸臣,同爲入侍。
李勉兢啓曰,禁衛大將申大顯,以長陵植木事,明日出去,所佩命召,兼帶左邊捕盜大將命召及大將牌·傳令牌,仍佩往來,旣承筵敎矣。將兵之任,不可一刻無摠察之人,捕將則,在前如此之時,有他邊大將兼察之例,今番則何以爲之?敢稟。傳曰,竝令御將兼察,可也。
李勉兢啓曰,禁衛大將左邊捕盜大將,竝令御將兼察可也事,命下矣。兼察禁衛大將左邊捕盜大將李漢豐,牌招聽傳敎,何如?傳曰,允。
傳于李書九曰,受香承旨,奉審摘奸於先農壇,而旣兼獻官,仍留將事,祭物各別精備,禮成後,還奉神位版後,復命。
備忘記,順天營將元永龜下直,長弓一張,長箭一部,片箭一部,筒兒一箇賜給。
傳于李晩秀曰,都承旨入侍。
傳于李勉兢曰,軍士房承旨入侍。
李書九啓曰,館伴鄭民始,迎接都監堂上趙鎭寬,禮曹判書黃昇源,依下敎來待矣。傳曰,入侍。
以應敎金羲淳,副校理朴崙壽,牌不進罷職傳旨,傳于兪漢寧曰,只推。
沈象奎啓曰,臣謹依聖敎,進詣太常,陪奉神位版,至先農壇奉安後,壇上奉審則無頉,祭物祭器祭井着審則精潔,諸執事進排官摘奸則無頉,佾舞工人摘奸則無頉矣。臣則仍留享所,將事後,還奉神位版,復命之意,敢啓。傳曰,知道。昨於社壇享所奉命也,行事傳語,先期發送,今日又於農壇位版·神輿奉詣之節,又甚駭然。蓋其不耐官之弊,隨處而現,觸類而發,自歸於彌縫掩遮,顚錯撓攘之科,所當嚴處,而前此嚴敎,亦旣屢矣,今爲幾年,徒生別弊,今雖處分,未必爲眞箇訟罪贖愆之一助。院中坐次,則雖有下位,無敢升付三銓之望,已欲釐正而未果,令備郞,言于廟堂,爲先拔其名,使之更爲修正入啓,可也。
傳于李書九曰,書啓批答,雖有下敎,使之因仍冒居,有壞事體,承旨沈象奎本職改差,時在享所,令該曹口傳付軍職,承旨前望單子入之,待下批牌招察任。
承旨前望單子入之,朴基正落點。
兵曹口傳政事,副護軍沈象奎單付。
傳于李勉兢曰,史官一員待命,騎馬一匹立之。
兵曹口傳政事,副司果承膺祚單付。
以廣州留守徐鼎修狀啓,因摠戎廳移文,勅使上來時,軍威軍,調發擧行事,傳于李勉兢曰,摠廳擧行之不待稟定,徑先狀聞,極爲駭然,其委折,令迎接都監,査實草記。守禦廳所屬,程道稍遠,今番則除之,俾除此時民弊,以此意,卽爲分付。
李書九,以迎接都監言啓曰,傳曰,摠廳擧行之不待稟定,徑先狀聞,極爲駭然,其委折,令迎接都監,査實草記,守禦廳所屬,程道稍遠,今番則除之,俾除此時民弊,以此意,卽爲分付事,命下矣。取考謄錄,則挽近勅行軍威軍,竝皆除減,故今番亦以嚴飭任譯,使之除減之意,發關知委於遠接使處,待其回報,欲爲知委矣,招問摠廳校吏則以爲,此是該廳擧行,故只依謄錄,循例狀聞,亦爲移文於守禦廳云。軍威軍出用與否,待儐臣回報,自都監,當爲知委,而摠廳之遽然狀聞,未免徑先,更待都監知委,狀聞擧行之意,分付守·摠兩使處,何如?傳曰,如許摠使,將焉用哉?軍威軍之不設,不知幾十年,則豈可以前例文書,徵發此時民人?況一竝除之,已有關飭於儐臣,則不爲往復,徑先狀聞乎?當該摠使罷職,勿爲備待之意,卿等,卽爲分付兼節度使處,可也。
李勉兢啓曰,摠戎使金持默罷職事,命下矣。將兵之任,不可一刻無摠察之人,何以爲之?敢稟。傳曰,前摠使徐有大,兼察,牌招聽傳敎。
以摠戎使望筒,傳于李勉兢曰,姑勿出代。
以刑曹坐不坐單子,傳于兪漢寧曰,詞訟劇地,委屬可悶,判堂待病差,自可行公,在外參議,使之斯速上來察職。
李書九,以弘文館言啓曰,本館下番闕直,事甚未安,應敎金羲淳,副校理朴崙壽,旣有只推之命,竝卽牌招,以爲推移姑降入直之地,何如?傳曰,允。
李書九,以司譯院都提調·提調意啓曰,回還皇曆齎咨官卞復圭,自本院,永勿復屬,除名,何如?傳曰,允。
李勉兢,以備邊司言啓曰,頃以諸道今春習操停止,官門聚點,付之道臣,從便闊狹之意,謹依批旨行會矣。卽見開城留守趙宗鉉狀啓則以爲,輪症,雖已乾淨,村里之瘡痍未蘇,勅行又此迫近,軍民之勞役甚繁,本營軍兵等,今春聚點,仍爲停止,臣營所屬礪峴鎭·白峙鎭軍兵聚點,亦爲停止,何如,爲辭矣。事勢旣如此,但當以停止形止登聞,而今乃以何如爲辭,又不請稟旨者,殊欠着落,該守官推考,軍兵聚點,竝與兩鎭停止之意,分付,何如?傳曰,允。
李勉兢,以備邊司言啓曰,全羅兵使黃仁煐,在任身死矣,依法典,返柩時擔軍題給之意,分付所經各道,何如?傳曰,允。
李勉兢,以備邊司言啓曰,江陵府使李景溟,在任身死矣,曾經承旨,依法典,返柩時擔軍題給之意,分付所經各道,何如?傳曰,允。
李晩秀,以戶曹言啓曰,謹奉傳敎,前都摠管金漢老卒逝,別致賻,木綿五疋,白紙七卷,六油芚一番,油紙五張,棺一部價木綿十五疋,空石八十葉,依前例磨鍊題給之意,敢啓。傳曰,知道。
李晩秀,以戶曹言啓曰,因兵曹啓下單子,副護軍柳匡天身死,曾經侍從,副護軍金寅燮·沈鏶,副司果申禹相,以上身死,曾經臺侍,別致賻,各木綿五疋,白紙五卷,油紙五張,空石三十葉,依前例磨鍊題給之意,敢啓。傳曰,知道。
李晩秀,以戶曹言啓曰,傳曰,安州中使齎去例贈物種,舊例,自戶曹,入啓看品然後封裹,而今番則自該曹爲之,待中官發行付送事,命下矣。臣鎭寬,進詣本曹,安州中使齎去例贈物種,一一看品後,封裹發送之意,敢啓。傳曰,知道。
李勉兢,以禁衛營言啓曰,本營分授字內,南廟案山與後麓南壇近處,陳田後麓,漢江壇腦後負峴東西諸麓,今二月十二日爲始,補植松木之意,敢啓。傳曰,知道。
應敎金羲淳疏曰,伏以,嗚呼,粵瞻神州,此何等時?明王不作,禮樂無主,天地閉塞,冠屨倒置者,二百年于玆矣,於昭三皇在天之靈,眷顧依遲,降歆於東土,則一隅靑邱,豈非周禮所在之國乎?恭惟我殿下,追述孝廟之志事,講明先正之大策,風泉之感,榛苓之思,屢形於宸章,每於北苑望拜之日,玉色愀然,却常膳而不御,凡係忠烈之蹟,死事之家,東征將士之後,西塞慕義之士,窮山被髮,慨時遐遁之蹤,靡不蒐羅剔抉,崇奬而褒錄之,于以樹風聲於百代,立人紀於窮宙,嘗謂夷夏之辨。尊攘之義,莫嚴於春秋,表章遺經,炳如日星,將以是,明天理正人心,推而行之於一國,擧以措之於天下,此誠群下之所共欽仰感歎,而不敢贊一辭者也。夫以吾東禮義之邦,又値聖明大有爲之會,議禮之未定者,待今日而定,制度之不一者,待今日而一,掌故之襲謬,有司之失傳者,皆可待今日而是正之,使殿下,明大義,刷宿恥之聖志,昭布一世之耳目,此其時矣。雖以近日事言之,不待議者之言,洞見舊例之乖謬,已有先諭於筵臣者,而至於牌文後擧臨之非禮也,出宮時服色之無稽也,易服之延至多日也,接見之不用常服也,漸次釐正,罔或少忽,睿識之卓越,深造精義之蘊,文理之密察,不遺節目之細者,有如是矣,而獨於君臣上下,不當行之大儀節,乃以爲禮意當否,儀文得失,本不足擬議於今日之事,一任春曹之按例,姑且置之於存而勿論之科,此莫非忍痛含冤,迫不得已之意,而不屑不槪之微義奧旨,實寓於其中,臣雖至愚,寧或不知?第其云云之號,所關甚重,豈可以不足論,不忍詳之故,而蒙此詬恥,不思所以一洗之道耶?若以儀註之謄示彼人,有所拘礙云爾,則此實有萬萬不然者。藉使我不得已而有是擧,在我者我自行之而已,何必關由於彼,揚言於彼曰,我爲爾如此如此云乎哉?往在丙丁之初,彼之所以恫疑我,虛喝我者,無所不至,則積畏約之極,未暇恤自卑之嫌,不免爲可羞之事,乃今何苦而爲之,何憚而不之改乎?使彼無知,告之奚益?使彼有知,適足取侮耳。凡兩國相交,必有約條,約條所載,雖難增減,若其約條之外,紕繆之例,瑣細之事,是皆疆場之吏,象胥之輩,不善應變之過也。其端甚微,其末甚鉅,苟不及今革祛,則流傳謬誤,觸處纏繞,終至於害事而後已,烏用是拘拘者爲哉?顧臣情地,自與人異,每念先故,隱痛在心,凡屬彼中之事,誠不欲可否於其間,而竊嘗奉敎於前席矣,念世級之寖降,慨義理之漸晦,其致意於當世之士大夫者,誠不淺尠,臣於是,未嘗不莊誦佩服,而今於大聖人處變之權度,尤有所低徊而激感焉,舊制之宜改者,謬例之宜革者安得不深有望於殿下哉?伏願下臣此章,亟令大臣禮官,博議而酌處,俾擧國臣庶,曉然知我聖上嚴大防彰大義之盛意,不勝幸甚,臣無任云云。省疏具悉。與禮議疏,雖有間隔,不可不一詢,令該曹,議于大臣,仍具禮官意見,稟處。
己未二月初十日辰時,上御誠正閣。藥房入診,兩南句管堂上,來待諸臣,同爲入侍時,藥房都提調李秉模,提調金文淳,副提調李書九,行都承旨李晩秀,行右承旨李勉兢,右副承旨兪漢寧,假注書李允謙·李弘謙,編修官洪樂游,檢校待敎李存秀,館伴鄭民始,戶曹判書趙鎭寬,禮曹判書黃昇源,醫官金孝儉·白成一·李敬培·李周憲·玄必采·丁希泰,以次進伏訖。大臣問候後,書九曰,今日先農壇祭享初獻官,則陪神位版進去,而亞獻官,依筵敎,曉自社壇,直往太常,與初獻官,同爲進去,故今無受香獻官,何以爲之乎?上曰,初獻官則何不受香乎?初獻官旣陪奉神位,則亞獻官,又何同爲進去而不卽受香耶?書九曰,獻官之親奉神位版,曾有定式,而今番則,亞獻官,自社壇,仍往太常,同爲陪進事,旣承下敎,故直與初獻官進去,未得受香矣。上曰,神位版出奉時,或有屑越之慮,故果曾有獻官陪進之下敎,而受香又莫重焉,則獻官之不爲受香,是豈成說乎?曾前定式,亦可一番釐正之事矣。亞獻官果誰耶?書九曰,同副承旨沈象奎矣。上曰,亞獻官事,節節做錯矣。昨日社壇奉審進去時,以擧行節次,各別申飭之意,縷縷下敎矣,聞行事時,多有錯雜之擧,而不惟不能禁飭,至於行事時刻,以四更一點來報,而予方靜坐齋所,以聽更鼓,則行事時刻報來後,始打四更一點。先期行事,以報時刻者,不掩其彌縫之狀,事不誠實,莫此爲甚矣。書九曰,在社壇,更鼓稍間,聽不分明,故或有時刻差違之時矣。上曰,受香時刻,今已差晩,昨日坐直承旨出去,傳香之意,出傳,可也。允謙承命出傳。上曰,近來享事時,每送史官摘奸,而所謂史官,亦不能着念擧行,多有漫漶之弊。向日山川祭享時,獻官,或有落後者,不爲陪進於神位還安,而兼春秋承膺祚,以無頉歸奏,豈非駭然之甚乎?仍命書榻敎曰,兼春秋承膺祚,本職郞署減下,令該曹口傳付軍職。上敎文淳曰,提調之病,今旣夬差,入此診筵,甚可喜幸也。大抵今番輪症,差可後,諸般餘症,內則虛乏,而食則便滯,疏滯之方,不宜他藥,惟神曲一種,不無其效矣,來頭則法製神曲,另加造置也。仍敎醫官孝儉曰,爾亦不免今番感氣乎?孝儉曰,進退四十日,艱辛生出矣。上曰,近來柳光翼何去乎?孝儉曰,亦以病故,不能供職矣。上曰,來頭擧動,必至屢日經宿,提調與兩廳首醫,內局省記,康命吉則字內入直,而隨駕,以他醫官擧行,可也。命館伴·迎勅都監堂上進前。上曰,昨日牌文出來者,與向時謄來者,別無異同,卿等果見之乎?民始曰,我國更令委報於鳳城將,覓出眞箇牌文,故城將必生怯,而以向時謄送者,又此送來,以爲彌縫,其實則與前牌文,少無異矣。上曰,聞灣尹以爲,今若以牌文一事,深加責諭於城將,則來頭擧行事,必不善爲周旋云,而此則有不然者。苟以當行之事,據理責之,則渠必尤爲盡心擧行,豈或因此而不善爲我國事乎?灣尹之所見,甚小矣。今番安知無馬頭牌文之出來,而大抵先朝戊辰,旗牌出來後,以木牌文順來時則甚絶罕矣。民始曰,迎勅日字,自禮曹,以今月十八日二十日推擇啓下,已爲知委於儐臣處,一定日字之後,不得進退,事體則然,而今番則勅行牌文,尙不出來,渡江遲速,亦無聲息,若或於望間渡江,則無趁期入京之道,自禮曹,限來初,更爲推擇吉日下送,以爲進退之地,似爲完備,下詢大臣,處之,何如?上曰,大臣之意,何如?秉模曰,更爲推擇,觀勢進退,果爲完備,卽令該曹擇吉,行關於遠接使處,何如?上曰,若於旬間渡江,旣有擇送日期,豈可闊狹進退,而今番則勅行排程,尙未詳知,到灣,若在旬後近望之時,則以一兩日,更爲涓吉亦可,禮判之意,何如?昇源曰,問于日官,則來月初二日爲吉云矣。上曰,在儐臣之道,必當宣力於到鳳城未渡江之時,一以依朝令施行爲計,而以此日,第又分付,使之觀勢,從便擧行狀聞,可也。出擧條上曰,十二日若渡江,則可趁二十日入來乎?民始曰,渡江後,行路遲速,惟在我國操縱之如何,一日三站,則似可優優入來,而差過二三日,則勢難趁期。且聞外間言,則勅行發行後,各自分散出來,約會於鳳城而渡江云,果如此言,則渡江日字,尤爲差退矣。上曰,都監向令姑罷,而員役輩,則連爲擧行乎?民始曰,然矣。今則渡江之期不遠,自明日都監開設,爲好矣。上曰,唯。又敎曰,今番如結綵之屬,除之,其他冗漫之具,亦當省弊,而迎恩門則,丹靑蓋瓦,今已剝落,所見不似,改瓦取色之道,分付該監,好矣。繕工監紫門色誰耶?大抵在前,則紫門官員擧行之事,亦甚役役,近來則殆無一瓦改修之事,可謂極便矣。民始曰,本監官員,鄕人外,多有不爲行公者,如此擧行之時,亦有苟簡之弊矣。上曰,李建胄則行公乎?文淳曰,然矣。上曰,宣召人中,此人,見似可用矣,無端不爲行公者,此亦瘝曠之一端,豈可一任置之乎?査實嚴飭,否則草記出代,無妨矣。仍敎鎭寬曰,迎勅時,當御慶熙宮勤政殿,而小次則以藝文館爲之,修理處,卿其親往看審,可也。民始曰,從前勅行時,別給單子,勅使則書以密贐,通官則書以密贈,今番亦依此擧行乎?上曰,依爲之。出擧條民始曰,勅使接見茶禮時,御床,用淡薑茶,勅使床,用蔘茶,令內局進排矣,今亦依此知委,何如?上曰,依爲之。出擧條民始曰,迎勅時,勅使各差備,忠贊衛以下樂工軍卒等所着,皆以華色擧行,而今番則,依雍正乙卯例,官服者,着淺淡服,樂生軍卒等,用靑色之意,知委,何如?上曰,依爲之。出擧條民始曰,上副勅房,例用紅燭,而今番則以黃爥代用,何如?上曰,依爲之。出擧條民始曰,今番勅行時,館內外各項把守差備之類,勿用坊民,皆以各營門軍卒擇用事,稟定矣。其中,轎子軍二十名,似難以軍卒使役,此則以衛軍中,有根着者,各別抄擇定送之意,分付兵曹,何如?上曰,依爲之。出擧條民始曰,伏見京畿監司李在學狀啓,則以禁辟軍,依近例出用之意,令迎接都監,稟旨分付事,啓下矣。取考謄錄,則沿路禁雜人,以略干官隷,有難擧行,故自前出用沿路軍兵矣,今番亦依前例擧行之意,分付,何如?上曰,依爲之。出擧條上曰,密贐之數幾何?民始曰,應例銀五百兩,而中間彼國,減其半數,只贈二百五十兩,而密贐千兩,合爲銀一千二百五十兩矣。上曰,我國待彼之際,贈物稍爲從厚,則凡我國事,都無事,自前然矣。民始曰,然矣。密贐之際,屛左右人,頗示綢繆之意,則彼亦知惠,大以爲喜云矣。鎭寬曰,別求請等物,亦不可不預備乎?上曰,略干留意,而竝皆除之,好矣。民始曰,勅使入京時,禁雜人等節,京兆及該部,專當擧行,而府部之吏隷數少,有難專責,故自弘濟院迎恩門,至城內諸處,令三軍門摠戎廳,分掌嚴禁事,近例皆如此矣。今番亦依例擧行之意,知委,何如?上曰,依爲之。出擧條民始曰,勅使,自闕中,還來館所時,各司下隷雜還,觀光紅馬木外,有駭所見,故自前以三營門將卒,排立於闕門外,令兵曹專掌禁喧禁雜,而都監所屬各差備人馬外,一倂嚴禁,百官出入,皆從開陽門矣。今亦依此擧行之意,分付,何如?上曰,依爲之。出擧條上曰,此時禁喧事自別,兵曹正郞果誰某耶?勉兢曰,申溆·曺錫中·李東煥·鄭繼忠等矣。上曰,各別申飭之意,預爲分付也。鎭寬曰,今此迎勅時,御前陽繖,旣以藍色擧行,則柄竹,恐不必改,其他儀仗,仍前用之,而儀仗軍之服色,似當用靑色,故敢此仰達矣。上曰,依爲之。出擧條鎭寬曰,茶禮時,勅使床巾,以靑色爲之,御床所用揮巾,恐亦以靑色爲之,故敢此仰達矣。上曰,依爲之。出擧條鎭寬曰,一勅所需,舊稱六萬,而近則輒過八萬矣,今番則方以省約爲主,雖未知畢竟所入之幾何?而年前本曹所儲一勅之需,今則輾轉爲湖南之均貿米,目下支勅,無以措手,若就京衙門稍裕處,以兵曹錢二萬兩,御廳錢二萬兩,姑先貸用,其餘不足之數,則自本曹,以經費條,亦爲推移用之,以待湖穀之作錢,各償諸處,恐爲權宜之道,故敢此仰達,下詢大臣,處之,何如?上曰,大臣之意,何如?秉模曰,旣有當報之資,則一時推移,恐無不可,而此等事,易致遷就,且兵曹御廳之儲,俱係經費與軍需,尤不可久曠,令該曹該廳,依數還捧後,草記,何如?上曰,依爲之。出擧條昇源曰,勅使入京,擇日停當,則前期四五日,有迎勅習儀之例矣。取考謄錄,則百官服色,一依正日例爲之,而今番則不無掣礙之端,百官,自慕華館至崇政殿習儀時,以黑團領,去胸褙黑角帶,擧行之意,知委,何如?上曰,依爲之。出擧條上曰,習儀節次,一依擧動時儀,習儀日,善爲肄習,則迎勅正日,別無窘迫之患,卿其各別提飭,百官進不進,亦爲另飭也。民始曰,臣聞之,則上勅張承勳,卽明史撰人張廷玉之後孫,而爲人,極爲雅正云,似別無弊端矣。上曰,然乎?文淳曰,皇曆便所來諸種藥材,當入之乎?上曰,自外善爲區處也。皇曆出來時,彼中人命八萬名,損於輪症云,爲譯舌者,宜於聞見錄,先報此事,而所謂譯舌者,尙無一言皁白,惟此一事,罪固難贖矣,譯官卞復圭,卽爲汰去,永勿復屬,可也。書九曰,取考雍正乙卯政院日記,則宣勅第四日行禮後,及行禮後第四日,有政院·二品以上·六曹百官·宗班問安之規矣。自內行禮,則外廷問安,恐未穩當,今番則,宣勅日,還內後,依郊幸時還宮後問安之例,藥房·內閣·政院·玉堂及二品以上口傳問安,行禮後第四日問安,置之,何如?上曰,依爲之。出擧條上敎秉模曰,次對則欲於勅行後爲之,而今日因館伴登筵,仍命召見,爲念民事,不自暇逸之義也,兩南民情,果何如云耶?秉模曰,每年春窮,甚於秋,而近來則,秋成後民間過爲騷動,故及至春間,反爲稍安。雖以今年論之,昨秋則兩南民事,茫無計策,致勤宵旰之憂矣,到今所聞,民情頓勝於昨秋云,此蓋以田穀稍實故也。上曰,湖西賑邑,果爲幾邑耶?文淳曰,臣見錦伯私書,則公賑邑爲四十邑矣。上曰,賑資無不足之慮乎?秉模曰,旣有措置,必無窘乏之慮矣。大抵舊海伯,爲湖西貿穀事,可謂勞心焦思,而見今錦伯則不用心力,而坐內辦備,無患於接濟,此亦錦伯之好運數矣。上曰,然矣。近來輪疾,湖南,比湖西,何如云耶?秉模曰,湖南之熾盛,無減於湖西云矣。上曰,嶺南則何如耶?民始曰,聞尙州·永川·大丘等邑,尤爲熾蔓,而大體近日,則無論京鄕,便同强弩之末勢,稍爲輕歇,漸有乾淨之望矣。上曰,兩南民事,比昨秋稍勝,則庶爲弛念之一端矣。命晩秀,讀應敎金羲淳疏訖。上曰,此疏,與禮議李翊模疏意,稍有間隔矣。仍命書批答。敎秉模曰,日前以諡號事,有堂疏,卿果見之乎?他大臣家,不必以此事有所如何之意,分付吏曹·賜諡官,斯速啓下,一兩日內,使之宣諡,好矣。大抵爲蔡判府之人,則以不得一忠字節惠,爲深恨者,亦無怪矣。念昔先朝戊申,吳光運·洪景輔兩人,果有特異之樹立,而判府之所秉執,亦保有此兩人之餘論,其後乙亥,又有可紀之績,故先朝之奬拔,良有以也,而予之所大用,果亦有見,則今以一忠字議諡,亦非不可,而旣議之後,沈奎魯之指的忠字,請其改之者,格例之外,駭然甚矣。雖以朴吉源事言之,旣承牌於再昨,而忽逡巡於今日,旋又赴坐於開坐之後,又忽推托於駁議之坐,其在事面,節節顚錯矣。仍命退,諸臣以次退出。
上在昌德宮。停常參·經筵。
兪漢寧啓曰,大司憲李城輔,持平鄭宗魯在外,執義柳畊,掌令玄重祚病不進,掌令鄭澣,持平南惠寬未肅拜,監察茶時之意,敢啓。傳曰,知道。
傳于李晩秀曰,都承旨入侍。
李書九啓曰,館伴鄭民始,延接都監堂上趙鎭寬,以延接都監,有稟定事,來待矣。傳曰,入侍。在前則多有請對之例,此後,如有稟旨之事,以請對爲之,可也。
傳于李書九曰,禮房承旨入侍。
兪漢寧,以弘文館言啓曰,修撰李勉昇·李垿,副修撰尹命烈·朴鍾淳,牌不進罷職傳旨,傳曰,只推。
傳于朴基正曰,守令有闕之代,令該曹口傳差出,待下批,當日下送。
傳于金啓洛曰,坐直承旨入侍。
吏曹口傳政事,以權中執爲咸昌縣監。
傳于金啓洛曰,咸昌縣監,一司署經云,一司除署經下送。
傳于金啓洛曰,向以病餘饑餘民勢,另飭三南道臣,使之拔例賙活,而聞於筵席,諸道擧行,有名無實,近來擧行之彌縫,而無誠實底意思,雖曰京外通患,豈敢於今番別諭,乃如彼乎?更令廟堂,嚴飭各該道伯。凡事自近及遠,京兆亦爲嚴飭。
金啓洛,以廣州留守徐鼎修狀啓,勅行時軍威軍,不爲備待事,傳曰,若非守禦使狀啓,則幾乎使農民,公然出用,頒諡勅出來,亦當在四五月間,此後軍威軍出用一款,依巡營今番狀啓例,必以令迎接都監稟處結語事,定式之意,回諭,摠廳畿營,亦爲下諭。
以義州府尹李基讓狀啓,勅行本月初三日到瀋陽,初四日發行,到十里河止宿,而氷路極險,按站計之,則初十十一日間,到鳳城云云。更待探報,馳聞計料,平安監司韓用龜,遠接使李時秀聯名狀啓,勅行果於初十日十一日到鳳城,則渡江,似在十三四日是白如乎,沿路延接之節,更加嚴飭,緣由馳啓事,傳于李書九曰,渡江,聞在再明,此狀啓,啓下延接都監,使之措備。
李勉兢,以備邊司言啓曰,公州生員柳鎭穆所陳冊子,有草記之命矣。取見其冊子,則其一,申明鄕約董勸農民事也。鄕約非不美矣,而此乃抱道之士,行之一鄕之事也,朝廷敎化之本,則在於學校,今若不先學校,而只行鄕約,固知鄕黨之間,必多講以明之之人,而鄕爭之弊,武斷之憂,亦難保其不在於其間。此我聖上,所以特頒鄕禮合編,俾知先王導民之義,古人範俗之規,要使有志之士,聞以興起,而不令營邑,董以行之者也。且以所陳眉州之俗言之,雖非鄕約,一成俗之後,其樂赴農功如此,此在良長吏奉行之如何。其一,分田三等,付種移秧,各隨其宜事也。移秧漸多之弊,實爲老農之憂歎,所陳中,洞畓之遇旱未移,不許執災,乾坪之代播食實者,特許免稅云云,行必有效,言果可採,而洞畓未移之不許執災,終近覇道,乾坪代播之永許免稅,亦關後弊,置之。其一,沿野各倉儲置雜穀,以備代播事也。已奉聖敎,申飭諸道,量宜分置,仍令穀名石數,懸錄會案,以爲代播種子預備之地,謹當自本司,時加提飭。其一,廣開堤堰,以通水利事也。堤洑修築,已有飭令,洑旁閑地,別築大堰云云,言非掇拾,而慮在煩撓,雖不必禁防,亦不可施行。其一,嚴山禁以厚水源事也。火田之弊,已入聖燭,而凡事一壞防限之後,則每難一朝而痛革。今此先就間年所陳處,無得更墾,次第申禁之論,蓋出皇明丘濬,兼竝之家,抑其新買,不期均田,自歸均田之餘意也,實爲可行之法,而法之行不行,在於守令,以禁養多者,爲治最中一事,或不無助,向以每年登聞一二之意,附陳於他覆啓。至於官村柴木之斫用方長之松,此乃三十餘年以來之弊也,村間則固不可猝地發禁,反貽吏校誅求之習,而官府爇松,斷是當禁之事,官府不敢爇松,則小民自不敢輕犯,以此嚴飭。其一,頒下水車之制,以利引水事也。水車之不可遽行,役車之各異其俗,已陳於他覆啓,置之。其一,均分水利,以惠小民事也。爭水之弊,在在皆然,設如所陳,申明鄕約,旣難盡責,以扶弱之義,反恐適足爲專利之資,惟在邑倅,臨時運意,祛其太甚。其一,參考農家集成,成爲農書事也。所謂糞田也,治畓也,浸種也,養麥也,秧基也,種綿也,正金稻之不可多種也,杜沖稻之耐霜耐風也,集成之或所略言也,或不明言也,或所未言也,或宜更詳也,或所不載也,其所爲說,間多理致,而要之,法是糟粕而成於巧,巧非襲取而得於勤,農書不如老農,老農不如勤農,編書一款,徐俟指敎。其一,夏月農時,不擾民事也。各色番布之夏節當捧者,或進於春,或退於秋云云。在常年,雖難闊狹,在今年,容有可議,而若論最劇之農時,則五六月是耳,兩朔當捧之捧於七八月,恐無大妨於京外,分付道臣,詳度各邑事情,如可有效,則預爲往復於各該衙門,停當其期限,以爲一分寬紓之道,似合便宜。其他諸般詞訟,不但推奴徵債之春分後退聽,稍志治法者,切戒農時之推捉,此則自有道臣考察。其一,綿田給災,以勸綿農事也。綿田給災,多有恩例,而有難定爲每年之恒法,恭俟隨時處分之如何。其一,水田種牟,以裕農食事也。水田種牟,三南之大利,無論貧富,賴此實多,而若不令田主與知,而又不許分其利,則非徒貧民,不便於借耕,將使爭訟繁興,村里紛拿,自官飭禁一款,置之。其一,倣行社倉法,以助種糧事也。社倉之法,旣有朱子定論,豈容他議,而此與鄕約,相爲表裏,如有一鄕之善士,講以行之,則同社之民,孰不樂赴,而若欲遍行,則官府之積,尙多虛簿,私倉之儲,尤難句檢。此諸道各邑,所以或有或無,或古有而今無,或古無而今有,任其便宜,不爲一切之朝令者也,今亦依前置之。其一,春耕夏耘,必先窮農事也。借牛助糧之飭,專爲窮農,而每勤聖諭,今此定爲社令之論,誠爲剴切,而令煩則反弛,一付道臣,使之考察。其一,博訪治牛疫法,附之農書事也。牛疫治法,本有民間之流傳者,所陳中,蕉根汁·蘇葉水·木麥湯等物,皆是民所已知之藥,其他方文,亦非一二,而姑無新方之可以頒行者。其一,貴農勸士,化成鄕俗事也。以貴農爲勸農之要,以勸士爲貴農之本,又以力田之科,爲勸士之道,其條不紊,其說有據,而畢竟以鄕約之講行,爲歸趣,第觀農政之漸有成效,一依漢法,別立孝悌力田之科,亦未爲晩,今姑置之,何如?傳曰,嘗見先正宋文正,敍公州牧使申洬所編農家集成曰,朱子書中,勸農文數條,固群黎百姓之所日用者,其曰孝悌,其曰禮義,未嘗不竝及於修堤飜土之牓,則不待他求而知所以用其力矣,旨哉言乎,可以爲農家之指南,化俗之源委,而近見公車日堆之章,未有說及於此者,惟公州生員柳鎭穆能言之。編是書者,卽公牧也,今於一百四十有六年之後,其言,又出於公之士者,可謂奇哉?所陳十四條,皆是南康榜文之支流也。其所謂申明鄕約,董勸農民者,卽朱夫子中春之月,載酒食出郊,延見父老,以告農桑之務,孝悌之方也,其所謂付種移秧各隨其宜者,卽朱夫子浸種下秧,深耕淺耨之意也,其所謂雜穀代播者,卽朱夫子趁時犁翻,多種二麥之法也,其所謂頒下車制者,卽朱夫子有塾者,賴車戽之術也,其所謂均分水利者,卽朱夫子陂塘淺漏,合力開掘之策也,其所謂農時不撓者,卽朱夫子貧民下戶,枉被追呼之諭也,其所謂綿田勸農者,卽朱夫子,以星子知縣,王文林種桑等法,發下三縣之規也,其所謂倣行社倉者,卽朱夫子,以諸葛·千能等家米置倉,給貸之論也,其所謂耕耘,必先窮農者,卽朱夫子窮民歡喜之本也。其所謂訪治牛病者,卽朱夫子耘犁之功,全藉牛力,及時餧飼,不得宰殺之訓也,其所謂貴農勸士者,卽朱夫子學道修身,興起民戶之旨也。若其嚴山禁者,卽朱夫子所不言,而以其南方多水而少山也。此固已試於古昔者,專係於守令董飭之如何,自廟堂,所進冊子中條件,關後錄,行會於本道外七道及華城府,俾各看詳,勸飭管下守宰,可以效倣者,着意採施,期有實效。其中糞田之利,尤爲要切於作農,柳條之排田也,浦泥之和灰也,蓋屋之朽藁也,醎水之澆土也,以至地肥,則鋪檟葉而防蹲縮,土浮則均細沙而收倍利,自有妙方,惟人不行,此在勤與惰之間耳,故向於綸音拈出勤之一字,以爲一篇之字眼,今此敷析,能以勤爲歸,亦甚嘉乃,以批旨,下送該道,使之謄給於柳鎭穆處,可也。
李勉兢,以備邊司言啓曰,公州幼學林博儒冊子,有草記之命矣。今此所陳十四條中,與公州生員柳鎭穆所陳冊子,大同小異,別無可以稟處,其中,定立限田也,分還合等也,嚴禁煙茶也,勸民節用也,乃是柳鎭穆冊子所無之條件,而限田則,無非不是,有難遽議,煙茶則,禁之固易,亦不無效害之相參,至若御供,不可闕云云,其所爲說,極爲猥屑,鄕儒雖不識,似此事體,道臣豈可不察?該道臣推考。勸民節用之道,內以鄕士大夫,外以方伯守令,卽其標準也,倘體前後崇儉抑奢之敎,民將不令而行,如其不然,雖日頒禁條,徒爲擾民之資,今姑置之。惟是分還一事,不無可採,大抵月三分給之法,爲慮愚民食之不節,間以旬分,而其實則反多勞費,不如合三等之爲便,此有可以一言譬曉者,大小民人之不願巡還,必圖別還者,不過以巡還則費多而齎歸者少,別還則費少而齎歸者多也。以此推之,利害可知,令道臣,試之營下邑民,若爲便,行之列邑,亦無不可,以此分付,何如?傳曰,允。限田事,言非不好,勢難容議。雖以三代盛時言之,一夫受田,夏爲五十畝,殷爲七十畝,周爲百畝,民生日用之繁,田亦加畝,蓋可知也。晉太康時,雖有一夫七十畝之制,而其還其受,史不傳法,魏孝文,始令均田,而不過因田之在民者而均之,唐太宗,口分世業之規,亦倣於此,及至永徽間,兼竝如故,蓋自秦至今千六百年,能行授田均田者,不過二百載,自不得不罷,其勢然也。以我國六路帳付之田摠,較之京外人口,除文武官三千餘人,雖人給一結,不足爲六百六十三萬六千餘結。朝家自御極之初,首先留意於經界之政,每一念至,夜輒繞榻,而未得其要者,此也。分還合等事,有班名而無率丁者,借乞鄰里而受還也,每每閪失,自是通患,而雖於數三斗受去之時,猶不免官屬之侵漁,店主之費用,況其數三包竝受,其能專一於種資農糧,有未可必,姑爲試可於一二邑,亦未爲不可。煙茶事,利害相半,有如禁釀,不可輕議,新豐張公之言,足爲可據。勸民節用事,惟在朝廷導率之如何,何責乎民?卿等苟存心於師儉,自可如置郵,予亦以此自省矣。
李晩秀,以戶曹言啓曰,因吏曹啓下單子,前縣監申光岳,前持平權應範,前掌令黃瑨·李心傳,前郡守呂駿永,前縣監洪致榮,以上身死,曾經臺侍,別致賻,各木綿五疋,白紙五卷,油紙五張,空石三十葉,依前例磨鍊題給之意,敢啓。傳曰,知道。
李勉兢,以兵曹言啓曰,傳曰,每都政,旣命諸道修啓,則其所振淹,豈可一番塞責而已乎?京畿前伐登萬戶安舜明,湖西前僉正柳鎭曄,年皆七十歲內外,登科四十年內外,諸道中軍中,作窠陞品差送,湖南前中軍鄭宅柱,以已行副正器正,年六十九登科三十四年,而在於未經內將秩,同道前僉使李成龍,年與登科,各加十年於宅柱,嶺南前縣監徐命國,年與登科,亦相似,各人皆於今政,相當職收用,使之上來肅命,其中如不可强起者,亦令道臣,具由報曹事,命下矣。關問該曹,則全羅監司李得臣移文內,南原居五衛將李成龍肅命次,來到果川地,身死云矣,敢啓。傳曰,知道。旣爲振滯,使之除職招來,中路身死之後,豈可無所於歸乎?分付畿·湖道臣,使卽題給牛隻擔送,可也。
李晩秀,以賑恤廳言啓曰,漢城府牒報據,饑餘病餘,非救濟無力自賴者,中部字內二十三人,東部字內三十八人,西部字內三十九人,南部字內二十九人,北部字內三十三人,合一百六十二人,各米二斗式,合米二十一石九斗題給之意,敢啓。傳曰,知道。更加嚴飭京兆,隨現這卽報來,俾無遺漏之弊,可也。
李書九,以迎接都監事啓曰,遠接使平安監司狀啓,傳曰,渡江在再明間,此狀啓下迎接都監,使之措備事,命下矣。都監擧行,自明日,更爲設行之意,敢啓。傳曰,知道。
李勉兢,以訓鍊都監言啓曰,本局分授內山社稷後麓,仁旺山北岳下麓,及外山鞍峴東邊諸處,今月十二日爲始,植松之意,敢啓。傳曰,知道。
兪漢寧,以義禁府言啓曰,通禮院假引儀李命翼,拿處事,傳旨啓下,而假引儀則以雜岐例,自刑曹擧行,曾有定式矣。李命翼移送刑曹之意,敢啓。傳曰,今番姑爲分揀,可也。
掌令洪疏曰,伏以,臣跡本疎賤,識且魯莽,早竊科第,濫係仕籍,蟄伏草野,甘心耕鑿,區區志願,歌詠聖德,畢此餘生,千萬夢想之外,柏府除命,荐降於一朔之內,前後恩寵,已踰涯分,臣誠驚惶震惴,罔知所以自措也。竊伏念,臺閣淸顯之職,已非賤品之所可堪承,況臣以蒲柳殘質,年迫七十,積病侵尋,當寒轉劇,又添輪行毒感,喘症大發,氣息凜促,實無以趨進,而感激恩敍,嚴畏分義,力疾登道,來到聞慶地,風寒所觸,宿疴添劇,雖欲寸寸前進,萬無自振之勢,臣之進退,實爲狼狽,玆不得不露章自劾,仍以擔舁歸家。伏乞聖慈,特垂矜憐,亟賜鐫削臣職名,仍治臣逋慢之罪,以重臺選,以安私分焉。臣於乞免之章,不宜贅及他說,而以目下數事尾陳焉,伏願聖明垂察焉。臣竊觀去歲諸路之饑,三南爲甚,三南之饑,嶺南爲甚,一斗之租,價近一兩,一升之粟,直滿一錢,況是荐饑之餘,公私蓄積,亦且無餘,富者云急,貧者可知。民間饑事,在在皆然,持瓢塡壑之患,姑不擧論,而莫重貢賦之役,何以措劃?言念民情,節節可矜。臣以爲,田稅則民可極力備納,而至於大同,寬限待秋,則饑歲救濟之策,是或一道也。科試之法,何等嚴重,而鄕解設場之輪回列邑,亦以赴試儒生之道里遠近,互有循環均平之道也,自去試,設場於營下,以爲常定之所,若是則遠者常遠,近者常近,而且營下物價,貴於列邑,多士赴擧,所費倍重,及其取士之際,未聞其秉公實效,臣謂,自今以後,則一依前規,輪設試所於列邑,一以均赴試程道之遠近,一以杜挾私僥倖之弊端,此誠兩便之道也,伏願聖明裁擇焉。臣旣不敢以臺侍自居,而衷情所激,敢將一二所見,妄言至此,文不成說,伏乞聖慈,恕其僭而察其愚焉,臣無任云云。答曰,省疏具悉。嶺南民事之顚連,何嘗晷刻忘于中乎?大同寬限事,爾言好矣,而無指的邑名者,卽令廟堂論理草記,以爲一分紓力之地。鄕試設場之依前輪邑事,亦有意見,大抵掌試者之都事或道臣間,稟旨爲之之擧,蓋倣田政覆審,道臣都事主管之,古今異例,而年前營下設場,特試可之意也,輪邑一款,大比尙遠,臨時令該曹,問其便否於各該道臣,稟處。
己未二月十一日午時,上御便殿。都承旨入侍時,行都承旨李晩秀,假注書李弘謙,記注官承膺祚,編修官洪樂游,以次進伏訖。上命書掌令洪疏批訖。仍命退,承史以次退出。
己未二月十一日申時,上御重熙堂。禮房承旨入侍,館伴·迎接都監堂上,同爲入侍時,行左承旨李書九,假注書李弘謙,記事官承膺祚,編修官洪樂游,館伴鄭民始,迎接都監堂上趙鎭寬,以次進伏訖。上曰,卿等,有何稟定事來待乎?民始曰,卽見義州府尹上送兵部牌文,則今番勅行時,跟役之數,爲二十五名矣。自前跟役之數,上勅七名,副勅六名,通官各一名,自是定例,挽近勅行,依定數出來,而今番忽如此,故取考久遠謄錄,則乾隆三年,十四年,十五年跟役之數,或過二十餘名,或三十餘名,而皆因遠接使據例除減,以元定數出來矣。今番亦當依前例除減,而久遠謄錄,或慮未及詳考,以致違例之患,卽以此意,關飭儐臣處,使之據例除減,而勅行或已渡江,申飭任譯,依例除減,俾無違越生事之意,星火知委,何如?上曰,依爲之。出擧條鎭寬曰,今此勅使接見時,勅使前,所排書案,皆以漆件磨鍊矣,御座所設龍床,舊例亦以漆件用之,依此擧行,何如?上曰,依爲之。出擧條鎭寬曰,崇政殿迎勅時,版位所排及殿內御座排設席品,皆當以白廣席磨鍊,而不可不稟定,故敢此仰達矣。上曰,依爲之。出擧條書九曰,在前勅行,若除宴享,則例爲別遣問安使,措辭致謝,取考雍正乙卯謄錄,則以其勅名之異於他行,雖除宴享,不爲致謝,只行勞問,今番亦當依此爲之,而道內守令中,已以使名借銜者一人,不可疊行兩使之事,堂上文倅,如或苟簡,則堂上武倅中,除護行大將等應入差備之員,令儐使,從便推移以用,而借銜空名帖,方自本院下送矣,御帖則,以前站迎慰使所齎傳者,更爲齎傳之意,下諭于儐使處,何如?上曰,依爲之。出擧條書九曰,今此勅行,十一日間,當到鳳城云,而儐使及灣尹狀啓,初八日申時所封發者,今日午時始爲入來,迎接擧行,自多時急之事,向自備局,又有申飭,而撥路之若是遲滯,萬萬駭然。不飭之兩西道帥臣,爲先從重推考,中路稽滯之陪持,令本道,各別嚴治之意,分付,何如?上曰,依爲之。出擧條命退,諸臣以次退出。
己未二月十一日申時,上御重熙堂。坐直承旨入侍時,左副承旨金啓洛,假注書李弘謙,記注官承膺祚,編修官洪樂游,以次進伏訖。上曰,今日洪領府事家宣諡乎?問于吏曹也。賤臣承命出傳,回奏曰,今日宣諡云矣。命書判付訖。命退,承史以次退出。
上在昌德宮。停常參·經筵。
夜自二更至十三日開東,灑雨下雨,測雨器水深二分。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪漢寧啓曰,大司憲李城輔,持平鄭宗魯在外,執義柳畊,掌令玄重祚病不進,掌令鄭澣,持平南惠寬未肅拜,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,都承旨入侍。
朴基正,以吏曹言啓曰,昨日口傳下敎內,受由上京守令,皆令當日內下送,而無公文往來之守令,竝査實下送後,草記事,命下矣。査問於各邑邸吏,則狼川縣監安廷善,文義縣令尹致猷,淸安縣監李厚延,結城縣監徐應輔,瑞山郡守金履永,皆受由上來云,故使之卽刻還官,則文義縣令尹致猷,淸安縣〈監〉李厚延,今方下去,結城縣監徐應輔,今初十日下往水原地,故使之自其處,直爲還官,瑞山郡守金履永,以兼史,今方就直,明朝下去。狼川縣監安廷善,親病方劇,時日之內,有難還任云,雖未知其親病之如何,而特敎申飭之下,不卽下去,事體所在,誠極未安,令該府拿問處之。守令之無公文不得來往,前後飭敎,何等申飭,而瑞山郡守之給由文移,不爲成送臣曹者,有違格例,該道道臣從重推考,何如?傳曰,知道。此時守令,雖是侍下,旣非情理之切急,輕先給由,已是違越朝令之一端,而金履永則以將往,難於給由而然乎?外此給由者之報該曹,固非難事,則爲道臣者,往往有如許犯科,殊甚莫曉,後復現發,各該道臣,當別樣勘罪。文義·淸安之曠官,雖未知情理緊歇,豈可一日無官長乎?如果更來云,則卽爲改差,口傳差代下送,否則限秋成,勿給由暇事,嚴飭。多年簪筆,尙帶兼銜,歲飜後,爲一登筵上京,雖或似然,而行止何可苟且?如欲就直,則不先不後,乃於促還草記有命之後,始爲呈身,如非然者,亦安知不自外潛來潛往乎?如許者,雖就直,豈必入侍?今日內,使之還發後,還官日字,令道臣狀聞,可也。
李勉兢,以訓鍊都監言啓曰,本局哨官崔命健差除後,不卽來現,汰去之意,敢啓。傳曰,知道。
己未二月十二日未時,上御便殿。都承旨入侍時,行都承旨李晩秀,假注書李允謙,記注官承膺祚,編修官洪樂游,以次進伏訖。晩秀曰,臣於本館事,有可仰達者矣。直講·典籍二窠,以三司中,自辟久任,輪回入直,使之專管館務,乃是受敎定式,而近來除拜,旋移他職,非但瘝曠之可悶,每患排擬之乏人,當初法意,有名無實。謹稽國朝寶鑑,仁廟己巳,吏曹啓請,司藝直講各一員,極擇名官,兼帶久任,雖遷臺侍,勿改仍兼,專意泮職,特蒙允可,祖宗朝重賢關之盛意,可以仰見矣。今若遵此規,直講·典籍之以久任差出者,雖移玉堂臺諫,許令兼帶,差擬之際,雖時任三司,亦爲通融擬望,則其在修舊典責成效之道,兩得其宜,而事係官制,令該曹,稟旨施行,何如?上曰,依爲之。出擧條仍命退,承史以次退出。
上在昌德宮。停常參·經筵。
夜自一更至三更,月暈。
兪漢寧啓曰,大司憲李城輔在外,執義柳畊,掌令玄重祚病不進,掌令鄭澣,持平南惠寬未肅拜,持平一員未差,監察茶時之意,敢啓。傳曰,知道。
傳于李勉兢曰,軍士房承旨入侍。
傳于金啓洛曰,吏·工換房。
傳于金啓洛曰,發遣吏郞,諸執事淸齋與否,摘奸以來。
李勉兢,以備遣司言啓曰,掌令洪上疏批旨內,嶺南民事之顚連,何嘗晷刻忘于中乎?大同寬限事,爾言好矣,而無指的邑名者,卽令廟堂,論理草記,以爲一分紓力之地事,命下矣。取見其疏本則以爲,去歲之飢,三南爲甚,三南之飢,嶺南爲甚,一斗之租,價近一兩,一升之粟,直滿一錢,旣是荐飢之餘,公私蓄積,亦且無餘,持瓢塡壑之患,姑不擧論,而莫重貢賦之役,何以措劃乎?臣以爲,田稅則民可極力備納,而至於大同,寬限待秋,則饑歲救濟之策,是或一道,爲辭矣。該道民事,政勤丙枕之憂勞,而際此臺臣有言,聖批嘉納,至以一分紓力爲敎,敢不仰體其萬一,而第其疏中,不書全道,或某邑之停當與否,有難臆加區別。且以本道事情論之,則以其海路之最遙,漕倉發船之期,今已不遠,無論三等邑,大小民人,或竭力而辦備,或受還而拮据,各有已就之緖,今若許其待秋,則戶首輩,利益固大矣,在小民何補哉?況於旣退之後,雖欲秋捧,捧於漕倉乎?捧於邑倉乎?勢將與明年大同,同時收捧,民力之重困,漕事之難便,不一其端,竊恐臺臣,未及念到於此歟,至於山郡作木之處,歉荒稍勝於沿野,臺臣似亦不竝此請停矣。廟堂之體,異於有司,聖敎之下,非昧對揚之爲面前道理,而民間利病,如右所陳,疏辭置之,何如?傳曰,允。分付道臣,今雖後時,若或有不得不狀請處,許令爲之,可也。
兪漢寧,以義禁府言啓曰,安興前僉使皮聖麟拿處傳旨,待待命拿囚事,命下矣。皮聖麟今方上來待命,拿囚之意,敢啓。傳曰,知道。
以皮聖麟囚單子,傳于兪漢寧曰,姑放。
己未二月十三日午時,上御便殿。軍士房承旨入侍時,行右承旨李勉兢,假注書李弘謙,記事官承膺祚,編修官洪樂游,以次進伏訖。上曰,近勅時,當御慶熙宮,而各差備入直處修理,自戶曹擧行,而禁軍則,皆於入直所,使之入處,別將則,入直於排設房,而房壁風戶,略干塗壁。擧動時,當以衮〈龍〉袍出宮,而還宮時則改服,挾輦軍服色,亦不可不改之,紅號衣,換以靑色之意,分付該營也。宣傳官則,出宮時,以笠飾天翼隨駕,而郊館改服時,只祛虎鬚,可也。勉兢曰,武兼侍衛,亦依此爲之乎?上曰,唯。勉兢曰,明日弘陵忌辰祭·各宮仲朔大祭,當爲傳香,而禮房,以本司擧行事,不爲仕進,何承旨傳香乎?上曰,吏·工換房。出傳敎仍敎曰,吏房承旨傳香,可也。仍命退,承史以次退出。
上在昌德宮。停常參·經筵。
夜自一更至四更,月暈。
兪漢寧啓曰,大司憲李城輔在外,執義柳畊,掌令玄重祚病不進,掌令鄭澣,持平南惠寬未肅拜,持平一員未差,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李書九曰,傳香承旨,馳詣宗廟·景慕宮,奉審摘奸,受香諸處,一體奉審摘奸以來,同副承旨,馳詣弘陵,奉審摘奸,局內諸陵,一體奉審以來。
傳于李勉兢曰,右承旨入侍。
李書九,以禮曹言啓曰,弘文館應敎金羲淳上疏批旨內,省疏具悉。與禮議疏,雖有間隔,不可不一詢,令該曹,議于大臣,仍具禮官意見,稟處事,命下矣。發遣郞廳,收議于大臣,則議政府左議政臣李秉模以爲,疏中要旨,在於儀註,謄示一款,而事勢誠有古今之異,臣則以爲,雖不謄示,似無所礙矣云。右議政臣沈煥之以爲,堂疏所論禮制之大節,實有關於天經地義,此而置諸不可議之科,則其餘區區瑣節,有不足論,而儀註謄示一款,亦甚無義,縱不爲此,何礙於接待周旋之際乎?凡謬例之可羞者,豈可諉之微小而不之改也?臣則以爲,姑先刪此一節,猶賢乎已矣云。參判臣金履翼以爲,二斬之制,旣未革謬,則儀註謄示一款,誠所謂緦功之察,恐不必區區較挈矣云。參議臣李翊模以爲,臣之愚見,前已仰陳,大綱未正,則細節奚論,而此等謬例之當革者,寧欲他議云。臣昇源以爲,堂疏所論,大義所關,則實是不易之定論,而謄示一款,雖似瑣節,其端甚微,其末甚鉅云者,誠有〈意〉見,旣往謬例,及今釐正,正合事宜矣。大臣及臣等之意如此,上裁,何如?傳曰,不索則勿給,可也。
己未二月十四日午時,上御便殿。右承旨入侍時,行右承旨李勉兢,假注書李允謙,記注官承膺祚,編修官洪樂游,以次進伏訖。上曰,慶熙宮闕外入直,如南一營·北一營等處,窓戶之不蔽者,不可不使之塗給,發遣宣傳官,摘奸以來,可也。勉兢曰,挾輦軍則,當以黑號衣磨鍊造着事,分付,而如朱杖旗竹之塗紅者,不必換改,故此亦昨已分付矣。訓將連爲往復,以爲軍服旣以黑衣磨鍊,而戎器之色赤者,事甚如何云,何以爲之乎?上曰,此則何必改造?依前用之事,分付。上曰,東西班則雖無祿官,迎送勅與殿庭宣勅時,皆令陪班,而受服易服時,則不必入參,以此分付。勉兢曰,儀註中,受服人以四品以上磨鍊,已例卽然,而聞近來,則自三品,依例受服,而四品人則不爲之云矣。上曰,武臣如僉正者流,豈可不爲乎?各別申飭。勉兢曰,宣傳官出宮時,從上服爲之,而迎勅後,去笠飾,着樂天翼矣,別軍職亦以此磨鍊,而郊館隨駕時,以軍服爲之乎?上曰,唯。武兼則勿參事,分付。仍命退,承史以次退出。
上在昌德宮。停常參·經筵。
夜二更三更,月暈。
藥房都提調臣李秉模,提調臣金文淳,副提調臣李書九啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,大司憲李城輔在外,執義柳畊,掌令玄重祚病不進,掌令鄭澣,持平南惠寬未肅拜,持平一員未〈差〉,監察茶時之意,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于李晩秀曰,戶房承旨入侍。
傳于李書九曰,奉審承旨入侍。
傳于李書九曰,禮房承旨入侍。
李書九啓曰,館伴鄭民始,迎接都監堂上趙鎭寬,依下敎來待矣。傳曰,入侍。
李晩秀啓曰,禮曹判書黃昇源,依下敎來待矣。傳曰,入侍。
傳于李書九曰,長陵植木所進去將臣入侍。
以禮曹坐不坐單子,傳于李書九曰,呈辭堂上許遞,令該曹口傳差出。
吏曹口傳政事,以金祖淳爲禮曹參議。
以兼察摠戎使徐有大狀啓,今番勅行時,禁辟軍校,依近例,除標信調發一款,令政院稟旨分付事,傳于李書九曰,依守禦廳例爲之事,分付。
以遠接使李時秀,迎勅擇日有旨祗受事狀啓,傳于李書九曰,今則勅行出柵,而使臣順便,諸凡弊端,皆除之,以至排站,而欲以每日一站爲之云,則初二日之入京,亦可謂從其請,依此爲之,而使臣約束,通官輩愼勿失禮云,則卿等之檢飭,尤所自別,益加着念事,下諭。
以黃海監司曺允大狀啓,進上生靑魚,限內不得封進,惶恐待罪事,傳于李書九曰,勿待罪事,回諭。
以平安監司韓用龜狀啓,慈母別將金千興,赴任遲滯,罷黜後充軍事,傳于金啓洛曰,雖未倍道,與愆限有異,勅行當前,決棍懲勵,充軍罷黜,姑爲分揀事,回諭。
金啓洛,以吏曹言啓曰,受由上京守令中,狼川縣監安廷善,連爲催促,已爲下去之意,敢啓。傳曰,知道。
李晩秀,以戶曹言啓曰,因禮曹啓下關,前兵使李禹鉉·黃仁煐,前同敦寧申匡堯,以上卒逝,別致賻,各木綿五疋,白紙七卷,六油芚一番,油紙五張,棺一部價木綿十五疋,空石八十葉,依前例磨鍊題給之意,敢啓。傳曰,知道。
李晩秀,以戶曹言啓曰,臣鎭寬,與正郞臣金基豐,進詣慶熙宮,崇政殿以下諸處,眼同看審後,有頉處,別單書入之意,敢啓。傳曰,知道。
李書九,以迎接都監言啓曰,卽接遠接使移文,則大通官二員,別大通官一員,次通官二員,跟役十九名出來云,依此磨鍊擧行之分付諸道及各該司,何如?傳曰,允。
李書九,以迎接都監言啓曰,卽接遠接使移文,則三道各務差使員,修成冊上送矣,謄書以入之意,敢啓。傳曰,知道。
李書九,以迎接都監言啓曰,卽接遠接使移文,則今此勅使上來時,京中七宴五大站宴享歌舞童,儺禮·軍威軍·遊觀牛·駝駱牛·別雌牛·龍亭甁花·架隅盆花,竝除減,禮樂,軍樂,陳而不作,勅書筒與龍亭,用華色,庭排茶啖,亦爲除減云。依此擧行之意,分付諸道及各該司。在前宴享減除之時,有中路別遣問安使之例,而今番則雖無別爲致謝之事,取考壬寅乙卯謄錄,則別遣使,只致勞問而已,今亦依此爲之事,令政院稟旨擧行,軍威軍,勿爲待令之意,亦爲分付于摠戎使·廣州留守處,何如?傳曰,允。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
己未二月十五日午時,上御誠正閣。藥房入診,館伴·迎接都監堂上,同爲入侍時,都提調李秉模,提調金文淳,副提調李書九,行都承旨李晩秀,奉審承旨朴基正,假注書李允謙,記注官承膺祚,編修官洪樂游,館伴鄭民始,迎接都監堂上趙鎭寬,醫官金孝儉·李敬培·李周憲·李惟鑑·玄必采·安昌禧,以次進伏訖。上敎基正曰,昨日奉審,則果無頉,而秋植木,所見,何如?基正曰,各陵寢奉審無頉,而秋植木,擧皆茁茂矣。上曰,翼陵補土處,亦何如?基正曰,見甚完固矣。命書奉審書啓批答。秉模等進前曰,日間聖體,若何?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,近日則快得復常之慶矣。秉模曰,醫官旣已待令,診察,何如?上曰,置之。上曰,勅行昨今想已渡江,而聞上勅,頗爲飭躬者云,彼若隨事整飭,則我之所以待彼,尤當着念,第難保其動合於禮,是可慮也。又敎曰,送勅若於七日內爲之,則當以淡服送之,而七日後送勅,則自當易服。言忠信行篤敬,雖蠻貊之邦可行,雖曰易服,豈可以華服鼓樂而送之乎?且今番使行赴燕時,服色不可不預爲磨鍊,名曰陳慰使,決不可以常時所着進香,更考都監及禮曹謄錄,可也。民始曰,都監謄錄,無載錄者,當問諸該曹矣。上曰,以此屢發筵敎矣。若自初不臣而復讎雪恥則已,不然而望闕禮呼嵩等節,如例爲之,則下此一等之瑣節,無寧存而勿論,冒恥忍痛而已。大抵義理,不得爲極層,則其外事,有不足論矣。言念丙丁之際,有若臣三學士之秉執,而末乃大節已虧,太王之事獯鬻,亦是迫不得已之事也。姑爲保有宗社,以待他日,而若其一隅東土,克盡誠禮處,則固宜盡誠盡禮,至於力不足相抗處,包羞茹痛之外,有何他議乎?今日以使行事,召見卿等,而頒諡勅,又當更來於六七月間云,然則其所爲弊,有不可言,今番使行,若於百日前抵到,而自彼中,或順付頒諡於使行回還便,則幸何可言?來月初,勅行未回還前,陳慰使,卽令發行,而書狀與方物,則今月念後,先爲發送,到義州,以待上副使一行之齊到,罔夜馳進,趁四月初二日入往事,預爲知委,可也。上曰,今番行中首譯金在和,卽爲待令事,分付。賤臣承命出傳,首譯金在和進伏。上曰,汝周旋於彼中,頒諡勅,某條順付於使行回還便耶?在和曰,彼中豐紳爾倫爲名人,位躋一品,而方爲嘉慶之信任,若連臂周旋,則或有順付之望矣。民始曰,此不可易言之也。我國之凡事周旋者,不過因通官輩爲之,通官則必欲勅行之出來,寧或居中沮遏乎?若善爲圖之則幸也,而不然則,事不成而徒貽生頉之慮矣。上曰,禮曹判書入侍。賤臣承命出傳,與禮曹判書黃昇源,偕入進伏訖。鎭寬曰,今見遠接使狀本,則譯舌鳳城問情也,上副勅,以龍亭則用華色爲言,蓋爲勅書所奉,與陪勅服色,截然不同故也。勅使之言旣如此,則今於龍亭軍儀仗軍樂工等服色,不必以靑色改着,依例以華色擧行之意,分付,何如?上曰,依爲之。出擧條鎭寬曰,駕前樂工服色,則以靑色爲之乎?上曰,輦輿動駕時,例有樂工陳列,而旣以駕轎動駕,則樂工服色,自在勿論中矣。鎭寬曰,勅使求請物種中,自前有貂皮名色,而貂皮雖有土産,卽是禁物,禁物贈給,事體乖當,若謂之燕京頒賜之物,則以彼産,贈彼人,又涉無義。且此等之物,多以折價取去,自今以後,貂皮名色,永爲除減,其代,以恒用皮物之屬,計直準給,則其在待遠人嚴約條之道,兩得其宜,以此定式遵行,何如?上曰,依爲之。出擧條民始曰,勅行在我境,若値節日,則例送問慰使,而取考謄錄,則所謂節日,初定以正朝冬至矣,己丑年,以端午亦是名節,差送問慰使,乙亥年則値秋夕,而此與他節日有異,不爲送使矣。今番亦値寒食,而此與秋夕無異,依前例,勿爲送使,何如?上曰,依爲之。民始曰,在前迎勅時,闕內設布帳,多有擧行之時,今番亦爲依例擧行之意,分付該軍門,何如?上曰,依爲之。民始曰,取考謄錄,則勅行到慕華館,有上下馬砲之例,而細究辭意,則此是作門開門砲,而誤錄以上下馬砲,自今番釐正,以開門砲載錄,何如?上曰,依爲之。竝出擧條書九曰,在前勅行,若除宴享,則五處迎慰使,亦隨而除之,中路問安使外,只有別遣勞問之擧,而近或有又送黃州問安使之例,此非古規,不必每每爲之,今番則置之,何如?上曰,依爲之。書九曰,迎慰使旣除之,則儐使所齎去御帖,問禮官自當齎來二件,則別勞問假承旨處,奉傳之意,自本院下諭,何如?上曰,依爲之。書九曰,開城府別問安使,纔以坡州牧使李近胄,借銜差出矣,所傳御帖,或有定禁軍齎送之例,而事體終涉未安,今番則分付假承旨,上來親受以去,何如?上曰,依爲之。竝出擧條書九曰,事變假注書,自今日,使之別省記入直乎?上曰,唯。上曰,勅行時,雨具,例用簑衣者,古則無油衫故,以簑衣磨鍊耶?民始曰,通官輩所着簑衣,則例自各驛備待矣。命館伴·都監堂上先退。命書公事判付訖。仍命退,承史以次退出。
己未二月十五日午時,上御誠正閣。禮房承旨,禮曹判書入侍時,行左承旨李書九,假注書李允謙,記注官承膺祚,編修官洪樂游,禮曹判書黃昇源,以次進伏訖。昇源曰,皇壇祭享,每年三月上旬內擇日擧行事,有定式矣。今年則致齋凡節,不無掣礙之端,取考本曹謄錄,無可據已例,先朝丙辰三月,雖値似此之時,而初六日壇享,則有仍行之例矣,今番則何以爲之乎?上曰,雖有丙辰前例,而今番則異於其時,況於享前一日齋宿然後,省牲器或奉審奉室,近年以爲例,則豈可於誓戒之後,應接他事乎?問于擇日官,以初一日行祭當否,卽爲草記,諸執事皆以忠良子孫塡差,俾無相混之弊,而仍以爲式,寧或差先差後,誓戒以後則切勿相値,可也。出擧條仍命退,諸臣以次退出。
上在昌德宮。停常參·經筵。
兪漢寧啓曰,大司憲李城輔在外,執義柳畊,掌令玄重祚病不進,持平鄭澣·南惠寬未肅拜,持平一員未差,監察茶時之意,敢啓。傳曰,知道。
傳于李晩秀曰,都承旨入侍。
傳于李書九曰,左承旨入侍。
傳于李書九曰,禮房承旨入侍。
傳于金啓洛曰,左副承旨入侍。
吏曹判書前望單子入之,李時秀落點。
李勉兢,以兵曹言啓曰,慶熙宮墻外各營入直處所,發遣將校摘奸,則北二營,昨年已自該營修補,西營·北一營,全數頹圮,只存基址,東營·南營,足可入接,而間有頹落云。臣之不能先事看審,未卽修改,萬萬惶悚,而西營·北一營,勢難及期營建,從便結構,使之入接,而從後改建,東營·南營,亦卽修改之意,分付該曹及該營,何如?傳曰,雖非此時,本兵,無不主管闕內外官府軍營,而勅行當前,經宿有命,則宮城內外營之頹圮,全不照檢,所謂草記,亦不過政院招問後爲之者,而豈可以從便結構等說登聞乎?國體所在,不可無飭,卿則罷職,分付該曹該營,使卽修補,可也。
金啓洛啓曰,吏曹參判徐龍輔,牌不進推考傳旨,今方捧入,而判書李時秀在外,參議鄭尙愚,與判書有應避之嫌,陳疏到院,原疏,以國忌齋戒,不得捧入,開政命下之後,不卽擧行,事甚未安,參判更爲牌招,何如?傳曰,兵曹判書前望單子入之。
兵曹判書前望單子入之,金文淳落點。
李勉兢啓曰,行兵曹判書金文淳,牌不進推考傳旨,今方捧入,而命召傳授,一時爲急,如是違牌,事甚未安。更卽牌招,何如?傳曰,允。
以黃海監司曺允大狀啓,遂安郡守南涑,投印徑歸,爲先罷黜事,傳于兪漢寧曰,雖使道內二十三官,一一遵令,獨於遂安,有犯科之迹,僻邑小倅之罷黜,未足爲懲後之道,又或大於遂安者倖免,則安有如許事面?蔽一言曰,此時邑倅,不可遞易,狀啓還下送,令該府嚴飭依卽地坐竄例,別定府隷,下送畿境後,草記。
以慶尙監司申耆狀啓,英陽縣監徐潞修,謂有世嫌,齎送印符,擅離職次,不得已罷黜事,傳于兪漢寧曰,子與姪,雖有間隔,前光牧,於今嶺伯,因筵敎,故相使之勿避,則近爲民事嫌避,俾皆拔例仍任,狀啓還下送。
李書九,以禮曹言啓曰,謹依擧條批旨,問于日官池景喆,則來三月初一日爲吉云,大報壇祭享,以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,攝行。
李書九,以奉常寺提調意啓曰,祭享所用春等中脯三百三十八貼八條,今二月十六日畢造,而所入牛隻,爲三十四首矣,進上看品中脯二貼,依定式封進之意,敢啓。傳曰,知道。
李書九,以迎接都監言啓曰,勅使今已渡江,公事郞廳二員,以摠府郞廳,依前例,加數差出,使之察任,何如?傳曰,訓鍊院宣薦官員中差出,可也。
李書九,以迎接都監言啓曰,卽接遠接使上送路程記,則勅使今月十四日未時渡江,來三月初二日入京云。此是禮曹所擇吉日,以此日入京之意,移文于遠接使,而各該司及諸道,亦爲知委,路程記,正書以入之意,敢啓。傳曰,知道。
金啓洛,以賑恤廳言啓曰,漢城府牒報據,饑餘病餘,非救濟,無力自賴者,中部字內五人,東部字內二十五人,西部字內三十五人,南部字內十五人,北部字內二十一人,合一百一人,各米一斗五升式,合米十石一斗五升題給之意,敢啓。傳曰,知道。
兪漢寧,以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。傳曰,知道。
兪漢寧,以兵曹言啓曰,在前迎勅動駕時,斥候伏兵,依例定送,而近年置之矣,今番則何以爲之乎?敢稟。傳曰,置之,可也。
兪漢寧,以兵曹言啓曰,在前勅使傳語軍,以禁·御兩營鄕軍,輪回擧行矣,今番則御營廳當次,而依近例,一百名磨鍊,習儀時,四十名擧行乎?敢稟。傳曰,依近例爲之,可也。
兪漢寧,以兵曹言啓曰,在前迎勅習儀時,挾輦軍四十名,禁軍入直外,全數磨鍊,先後廂,以訓局軍三百名或二百名磨鍊,而除標信解嚴矣,今番則何以磨鍊乎?敢稟。傳曰,竝依例爲之,訓局軍則以三百名磨鍊,可也。
兪漢寧,以兵曹言啓曰,在前崇政殿迎勅時,三營入直馬軍,各留二名除出,着戎服,崇政門·麗春門·宜秋門·建明門把守,扈衛軍官六十人,別將所任軍官率領,興化門·開陽門·興元門·金商門分把,道路左右屛門,三營分掌,以布帳防遮,把守軍,除器械派立,各定校卒,另加嚴飭矣。今亦依此擧行乎?敢稟。傳曰,依例爲之,可也。
兪漢寧,以御營廳言啓曰,謹依兵曹草記批旨,西平君橈·庶子李益衡,今始招見後,從其所願,本廳別軍官,爲先加設差下,而待窠陞實之意,敢啓。傳曰,知道。
兪漢寧,以義禁府言啓曰,遂安郡守南涑,令該府嚴飭,依卽其地坐竄例,別定府隷,下送畿境後,草記事,命下矣。南涑,卽爲發遣府羅將,嚴飭下送京畿高陽地之意,敢啓。傳曰,知道。
己未二月十六日午時,上御便殿。左承旨入侍時,行左承旨李書九,假注書李允謙,記注官承膺祚,編修官洪樂游,以次進伏訖。上曰,殿庭宣勅,而勅使往館所後,則問安依例爲之,而第四日,則政院·玉堂問安,勿爲之事,分付,以此意,添入於擧條,更爲書入,可也。上曰,鑄所仕進抄啓文臣入侍。賤臣承命出傳,與李魯春·金羲淳·申絢,偕入進伏。上曰,恩杯詩集準役,今至何境?魯春曰,幾書爲之,而多有誤字,故至今未了矣。上曰,爾本不疎於經工矣,予欲爲一書裒輯者。大抵自古聖人之所述彙編,皆有名稱,而至於周公,則詩之東山章,書之無逸篇,以至周禮·易等書,初無表而稱之者,此豈成說乎?從當以周公所制彙輯成書,爾等知悉,而此姑置之。以朱書語類言之,朱子遺語,只是一書,而名之曰語類,理氣與知行,各以類彙者,甚爲如何,亦豈曰朱子全書乎?予欲以此別彙全帙,如論語鄕黨篇,孟子公孫丑·萬章等篇,爾等所見,何如?魯春等曰,誠如聖敎,語類似欠,朱子全書,若別成一冊,則好矣。仍下朱書語類曰,爾等持此爲先看詳,可也。仍命〈魯春〉等先退。命書傳敎曰,聞其病勢,姑難以時日責其出仕,行吏曹判書金載瓚,今姑許遞。又命書榻敎曰,吏曹判書前望單子入之。命退,承史以次退出。
己未二月十六日未時,上御重熙堂。左副承旨入侍時,左副承旨金啓洛,假注書李允謙,記注官金珍恪·承膺祚,以次進伏訖。命書傳敎曰,政官牌招開政。又命書傳敎曰,新除授兵曹判書,待下批牌招,傳授命召。仍命退,承史以次退出。
己未二月十六日申時,上御便殿。都承旨入侍時,行都承旨李晩秀,假注書李允謙,記注官金珍恪·承膺祚,以次進伏訖。上曰,今番寒食祭祭官,想必苟簡,武臣中,自兵水使,至防禦使,通融塡差,而謁者則,以中庶中擇差事,分付。仍命退,承史以次退出。
上在昌德宮。停常參·經筵。
兪漢寧啓曰,大司憲李城輔在外,執義柳畊,掌令玄重祚病不進,掌令鄭澣,持平南惠寬未肅拜,持平一員未差,監察茶時之意,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李書九曰,禮房承旨,馳詣受香所,奉審摘奸以來。
李書九啓曰,行右承旨李勉兢,今日不爲仕進,卽爲牌招,何如?傳曰,允。
傳于李晩秀曰,戶房承旨入侍。
傳于金啓洛曰,左副承旨入侍。
傳于金啓洛曰,今聞忠憲公祠版發行,到距京不遠地云,分付畿伯,依下往時例擧行,而該倅不可還歸京職,爲先單付,其代差出,待下批,卽爲下送,使之口傳擬入。
吏曹參判·參議前望單子入之,參判李祖承,參議李翊模落點。
金啓洛啓曰,英陽縣監徐潞修,京職爲先單付,其代差出,待下批,卽爲下送,使之口傳擬入事,命下矣。新除授吏曹參判李祖承,卽爲牌招,以爲擧行之地,何如?傳曰,允。
吏曹口傳政事,以徐潞修爲中部令,朴休源爲英陽縣監。
兵曹口傳政事,護軍徐龍輔。
以京畿監司李在學狀啓,英陵·寧陵寒食祭享時,獻官及諸執事,令該曹,以京官差送事,傳于李書九曰,依狀請施行事,分付該曹。
金啓洛,以弘文館言啓曰,本館下番闕直,事甚未安,修撰李垿·李勉昇,副修撰朴鍾淳,旣有只推之命,竝卽牌招,以爲推移入直之地,何如?傳曰,允。
以修撰李垿·李勉昇,副修撰朴鍾淳,牌不進罷職傳旨,傳于李勉兢曰,只推。
以江原監司尹弼秉狀啓,軍伍有闕,從便代定事,傳于李勉兢曰,軍伍塡代,任其吏奸,本道尤甚云,從當差遣繡衣,卿及守宰,勤慢考察,現發者,繩以重律,以謝無告之民,此意回諭。
禮曹,自前陳慰進香,祭需封裹時,政府戶曹禮曹堂上,承文院提調,各一員,使臣書狀官等,議政府良中,會同封裹,戶曹主管擧行矣。今此陳慰進香祭需封裹時,依此擧行事,知委何如?啓依啓施行爲旀,書狀官及解事任譯,從便先期發行,前有筵敎,依此擧行爲良如敎。
朴基正,以弘文館言啓曰,本館下番,無他推移之員,不得已,以上番姑降入直之意,敢啓。傳曰,知道。
李勉兢,以兵曹言啓曰,今番迎勅動駕時,隨駕及環衛軍兵,當爲磨鍊,而取考謄錄,則丙申年,訓局軍兵,全數隨駕,禁·御兩營軍兵,各其將官率領,自出馬石橋,至追慕峴底,列立環衛,勅使過出馬石橋後,待標信罷陳,留陣置之,丁酉年,竝依丙申例磨鍊,而環衛軍兵,除標信罷陣,甲辰年訓局步軍七哨,馬兵二哨,隨駕三營及龍虎營摠戎廳軍,御營大將都領,先詣慕華館,自出馬石橋,至追慕峴底,排立環衛,待勅使離發,從便除標信罷陣,禁軍連以入直外,全數磨鍊矣。今番則何營軍兵隨駕環衛,何營軍兵留陳,禁軍及馬步軍,以幾番幾哨磨鍊,餘軍留營,何以爲之,而禁衛鄕軍停番矣,敢稟。傳曰,留陣置之,禁軍則,入直外磨鍊,訓軍步軍七哨,馬兵五哨隨駕,禁將率各營餘軍,依丙申年例環衛,勅行過後,待標信解嚴,而臨時若有送勅之命,更爲稟旨,可也。
李勉兢,以兵曹言啓曰,今此慶熙宮經宿時,內外各處入直及巡邏等事,當依例擧行,而時御所入直軍兵,雖減名數,離次經宿時,扈衛之節,尤當十分謹嚴,禁軍一百人,興化門訓局軍二百名,竝令依前入直,延和門則,禁衛軍當爲入直,而鄕軍停番,以御營軍一哨,亦依前入直之意,分付各該營,何如?傳曰,允。
李書九,以迎接都監言啓曰,卽接遠接使移文,則勅書一度謄書上送矣,謄書以入之意,敢啓。傳曰,知道。
李書九,以迎接都監言啓曰,因本都監草記,公事郞廳二員,以摠府郞廳,加數差出事批旨內,訓鍊院宣薦官員中,差出可也事,命下矣。訓鍊院僉正朴基成,判官申惠周,竝爲差下,一員,南所入直,一員與前差郞廳,闕下輪回待令,書吏一人,亦爲擇定,依前例擧行,何如?傳曰,允。
己未二月十七日午時,上御重熙堂。左副承旨入侍時,左副承旨金啓洛,假注書李允謙,記注官金珍恪·承膺祚,以次進伏訖。命書傳敎曰,吏曹參判有實故,參議應避,竝許遞,前望單子入之。又命書兵曹隨駕軍兵磨鍊草記批答訖。仍命退,承史以次退出。
上在昌德宮。停常參·經筵。
兪漢寧啓曰,大司憲李城輔在外,執義柳畊,掌令玄重祚病不進,掌令鄭澣,持平南惠寬未肅拜,持平一員未差,監察茶時之意,敢啓。傳曰,知道。
傳于李晩秀曰,都承旨入侍。
傳于李書九曰,以勅行渡江呈辭,不爲呼望云,呈辭戶曹參判許遞,令該曹口傳差出。
以金復根囚單子,傳于兪漢寧曰,保放。
兪漢寧啓曰,前南兵使徐有秉,卽令該府嚴問,捧口招以聞事,命下,而判義禁未差,知義禁金思穆,身病猝重,同義禁姜彝正在外,只有同義禁洪聖淵一員,不得備員擧行云。判義禁未差之代,政官牌招開政差出,待下批,與知義禁金思穆,竝卽牌招,以爲備員開坐之地,何如?傳曰,在外及有實病人員許遞,與未差之代,前望單子入之,待下批,待開門牌招。
禁府堂上前望單子入之,判義禁趙尙鎭,知義禁李家煥,同義禁鄭大容·李益運落點。
以統制使任嵂狀啓,知世浦萬戶車佐一,舊所非浦別將鄭弘喆,赴任遲滯,罷黜後充軍事,傳于李勉兢曰,旣云因病遲滯,容有可恕,狀啓則還下送,勘罪分揀。
李書九,以成均館兼大司成意啓曰,迎勅日慕華館及崇政門外儒生整齊等事,該曹節目,已爲啓下矣。自前迎勅時,假儒生祗迎等事,例以計士·律官·畫員·寫字官·日官·醫官·譯官中,限四十人,分排擧行矣,今亦依前例,所屬各該司,預爲申飭知委之意,敢啓。傳曰,知道。
李書九,以迎接都監言啓曰,本都監郞廳,濟用監判官朴休源,移拜外任,兵曹正郞曺錫中,方膺出疆之役,勢難兼察,戶曹正郞李良會,本曹擧行,自多相妨,竝減下,其代以典牲署判官權太應,兵曹正郞申溆,掌樂院主簿尹光垂差下,使之察任,何如?傳曰,允。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李勉兢,以訓鍊都監言啓曰,本局分授內山社稷後麓,仁旺山北岳下麓,及外山鞍峴東邊諸處,今已植松之意,敢啓。傳曰,知道。
掌令鄭澣疏曰,伏以,臣以人則至庸愚也,以識則至蔑裂也,晩占上庠,徒費薤鹽,乃於慶節之科,獲蒙不世之異恩,券上之睿墨煒煌,格外之賜第有命,臣與九耋偏母,相對感泣,百拜九頓,只願世世生生,爲犬爲馬,以報聖恩之萬一而已。及夫唱第之日,不待大臣之提奏,旋下陞六之命,繼有加設之敎,天地洪造,若偏臣身,螻蟻賤臣,何以得此?三載裏行,十朔騎省,祿仕徒竊,涯分且逾,更進一步,實非所料,不意前冬大政,叨拜持憲,曾未幾何,陞擬見職,除旨聯翩,恩渥隆摯,以臣感祝之私,固當竭蹶趨命,而顧臣譾劣,如右所陳,其何可揚揚於風憲之地哉?況臣,重經輪症,浹月彌苦,頭重腿軟,欲起還仆,臣雖欲拚棄廉隅,一肅恩命,目下病狀,其勢末由,以情以病,俱屬難强,而晏然虛縻,爲日已久,義分都隳,轉益惶蹙,玆不得不疾聲呼籲於天地父母之前,伏乞聖慈,俯賜鑑諒,亟許鐫遞,仍治臣逋慢之罪,以肅朝綱,以安私分焉。臣職雖憲臣,方以辭憲職,積誠呼號,安敢出一言,有若居憲職然哉?然而臣嘗有所耿耿於愚衷者,略此附陳,惟聖明垂察焉。竊念國家之田稅大同,均之爲惟正之供也,一年經用,百官廩祿,咸係於是,則催科自有其時,轉漕不敢違期,設施之法,至嚴且重,朝廷不宜闊狹,有司不敢撓改,而以我聖上憂民一念,無所不用其極,向歲大無,先減御廚之常供,乃許大同之蠲停。此特出於大聖人一時恤民之權,則京外攸司之臣,其何敢看作常法,容易陳請,而近年以來,歲若有歉,道臣臺臣,間有以大同待秋之意,露章仰請,要其意則,雖出於紓民力副聖心,而不幾近於毁畫良法之譏乎?雖以民情言之,秋成之後,身布還餉,已難辦備,而加以停退之常賦,一時竝督,則殆同龜背之毛,乾木之水,纔息之肩,擔負倍重,膏澤之餘,鞭扑隨之,公私兩妨,孰甚於是?臣謂,繼自今大同停退一款,使不敢自下議到,臺閣之臣,按藩之地,如或有仰請者,則自廟堂,一切嚴防,論以重勘,宜矣。且以還餉事言之,農民嗣歲之食,專在於是,國家陰雨之備,亦在於斯,其所關係,不輕而重,所以列朝以來,未嘗有停退之令,而恭惟我先大王,曲察民隱,遇歉許停,如傷若保之深仁厚澤,於戲不忘,而挽近以來,比歲不登,停還之令,殆同歲課。猗,我聖上,繼述之念,懷保之澤,孰不欽仰,而方其停也,吏緣爲奸,難保實惠之下究,況乎一番停退,便作舊還,旣作舊還,準捧無期。當此經費匱竭之時,公穀之耗縮,已甚憫然,而民多穀少之弊,亦所當念,若逢稍登之歲,間有停退穀還捧之令,則奸鄕猾吏,乘機舞弄,欲言其弊,有難毛擧。雖以年前已試之驗言之,無論其人之有無,所受之多寡,照戶出秩,逐名排比,久遠之還,當納者亦忘,胡亂之簿,蚩蠢者莫辨,甚至於甲者之逋,乙者當之,張三之食,李四納之,怨咨朋興,控訴無地,豐年之苦,甚於饑歲,末流之弊,不如不停,我殿下愛恤斯民之苦心至德,爲字牧之臣,所壞了而不章。臣意則,雖或不幸而有歉,還餉停退,切勿輕許,另飭守宰,益勤捧糴,則種糧得以罔缺,耕作不至失時,使斯民,恃而無恐,而鶉衣鵠面之類,賴以爲有恒産之民,恐非一時停糴之比而已。雖然,徒法不如得人,今日之急先務,無過於擇守令三字矣,惟殿下念哉念哉。夫陞庠之弊,不一其端,雖難遽革,就其中,有定爲一切之規者。蓋陞試之定以十二抄,庠製之分爲四等者,是六月課之義也,近歲以來,爲泮長敎授者,不自擔着,互相推諉,風暖日永之時,則看作不急之務,罕有設一抄試一等者,每當歲色垂暮,雪積氷沍,則必待飭敎,不得已設場,或至於限以除夜,忙忙畢試。是以遐鄕才子,擔簦裹糧,終歲企待,及其寒苦漸至,覊愁轉深,則未嘗窺槐庭一步,而各自歸鄕,雖都下諸生,入冬奔走,全失三餘之工,逐日冷地,或受難醫之病,其爲憫然,已不可言。且異大比之科,而每未免致煩聖敎,臣所以居常慨然者也,曾以是事,前後章奏,亦非一再,而終未有實效者,蓋緣立法之不牢也。雖以各道都會言之,皆有定期,雖或有臨時進退,亦不得逈然差越,此實會多士,重科場之道也,至如陞庠,則設場之日,殆過十數,雖不可指日爲期,亦豈無以月爲式之道乎?謹稽大典通編,六七月冬臘月則不設,十月前畢試云者,係是不易之成典,而廢不遵行,蓋其法久而弛也。臣以爲,始自今年,季春孟夏季秋孟冬之月,月設三抄,以畢十二抄之數,至於庠製,亦以季春·孟夏,設春夏等,季秋孟冬,設秋冬等,以畢四等之製,則春季而日和,秋季而涼生,孟夏孟冬,未及爲祁寒盛暑,亦豈非設科聚士之好箇節候耶?每當是朔,則時在國子之任者,勿兼銀臺,方帶敎授之銜者,勿畀館職,使之專意試役,永爲常式,若或違是,則斷然重勘然後,赴擧之士,無論京鄕,咸認當朔趁期而會,過期而散,負笈下帷,任其所之,無所拘掣,亦豈非法一立而利孔博者乎?顧今季春不遠,立法之期,政在此時,伏願殿下,博詢而裁處焉。年前北關之創設厚州鎭也,建置公廨,募入民戶,實出於我聖上拓土實邊之宏規遠謨,臣不勝欽嘆,而新造草創之民,墾荒營繕之勞,雖不可人人而賞之,其中最效力,最幹事者,固宜有酬勞之典,渠輩所望,只在於此,而及其竣事之後,至若兵使之親裨,初無監董之功,亦無推挽之勞,而聞有冒參於賞加者,邊民失望,傳說狼藉,已欠朝家愼賞示遠之政。雖以該閫言之,奏御文字,何等愼重,而冒擧不干之親幕,濫邀朝家之恩賞,其在分義,不但屑越,此雖小事,大關紀綱,揆以事體,萬萬駭然。臣謂,該裨賞加,特爲勿施,該帥臣,施以譴罷之典,以爲告君不以實者戒,斷不可已也,臣無任云云。省疏具悉。大同停退之臺臣藩臣,或有仰請者,嚴飭,論以重勘事,臺諫,異於道伯,眞知民情之切急,而開口容說者,雖不可加之以重罪,而故事,非特恩,非繡啓,不敢輕易陳請,此則宜令新入言地者,知其格式。至於道伯之狀請,有關國體,爾言果然,依施,若繡衣未去,朝廷遺照民勢,爭以毫忽處,疏以執藝,亦或爲一道矣。還餉停退,切勿輕許事,民未蒙實惠,吏從以爲奸,爾言是矣。且況古大臣奏議中,寧或蕩滌,不當停退云云,常以爲格言,而今若用一切之法,亦近於去薪而止沸,因噎而廢食,不沸無以作羹,不食何以充腸?此一款,勢將仍舊矣。陞庠事,不遵當朔當等之法式,罪在泮長敎授,何必別立新制?但違越大典法制者,令廟堂,時或執論。該帥臣譴罷,該裨賞加勿施事,異於風傳,豈不痛駭乎?厚州新創公廨,監董之人,當以土着之效力者,酬勞爲兵使者,乃爲此無狀之擧,卽令該府嚴問,捧口招以聞,賞典官敎,令道臣上送後爻周,當以實績,査問狀聞,請賞事,分付新帥臣。雖以道臣言之,任他所爲,不卽矯正,爲先從重推考。爾能有懷無隱,於近日臺閣無言之時,甚可尙也,勿辭,從速察職。
己未二月十八日辰時,上御便殿。都承旨入侍時,行都承旨李晩秀,假注書李允謙,記注官金珍恪·承膺祚,以次進伏訖。上曰,手圈準役,幾何爲之云耶?晩秀曰,鑄所抄啓文臣所準,則今日內,似當了役,而內閣準役,姑未了訖云矣。上曰,二程全書,卿果看閱耶?晩秀曰,逐段考閱,標識處這這付籤矣。上曰,唯。仍命退,承史以次退出。
上在昌德宮。停常參·經筵。
金啓洛啓曰,大司憲李城輔在外,執義柳畊,掌令玄重祚病不進,掌令鄭澣,持平南惠寬未肅拜,持平一員未差,監察茶時之意,敢啓。傳曰,知道。
傳于李晩秀曰,都承旨入侍。
傳于李書九曰,禮房承旨入侍。
傳于金啓洛曰,禮曹參判之代,令該曹口傳差出。
吏曹口傳政事,以徐龍輔爲禮曹參判。
傳于李勉兢曰,軍士房承旨入侍。
傳于朴基正曰,來待諸臣入侍。
吏曹口傳政事,以金履翼爲戶曹參判,柳畊爲兵曹正郞,李勉昇爲典籍。
李勉兢啓曰,判義禁趙尙鎭,牌招開坐事,命下矣。時無職名,令該曹口傳付軍職,何如?傳曰,允。
以兵曹文臣朔試射試官望單子,傳于李勉兢曰置之。
傳于李書九曰,洪領府事葬日在明,異於外朝,香祝下送,該邑果三品,脯醢各一品及祭酒措備,葬時以所下祭文及酒果,致祭,而祭官則,大臣之孫洪奭周,時帶抄啓文臣,使之行祭,諸執事則,以題主等下去官員及地方官爲之事,內閣撥馬行會。
朴基正,以工曹言啓曰,今此春奉審時,宗廟瓦㽅執頉三十五坐,永寧殿瓦㽅執頉二十坐,合五十五坐,自臣曹,各別精造,與本署提調臣黃昇源,戶曹判書臣趙鎭寬,廟司令臣金明鎭,眼同奉安于祭器欌之意,敢啓。傳曰,知道。
金啓洛,以壯勇營言啓曰,本營把摠金益彬,方在罷散中,自本營,給散料粘目判付內,敍用,令軍色草記,付軍職給祿事,命下矣。令政院,捧傳旨付軍職給祿之意,分付該曹,何如?傳曰,允。
兪漢寧,以義禁府言啓曰,保放罪人南陽龍·金復根等,還囚捧供以入之意,敢啓。傳曰,知道。
禁府啓目,高城前郡守金復根,歙谷前縣令南陽龍等,原情云云。傳旨內辭緣,泛稱遲晩,竝只刑推得情,何如?啓依同罪諸囚勘律草記爲良如敎。
兪漢寧,以義禁府言啓曰,時囚罪人金復根·南陽龍等原情公事,判付內,依同罪諸囚勘律草記事,命下矣。金復根·南陽龍等,觀其所供,則海弊釐正後,俱無卜定別貿之事云,依同罪尹守翼已勘之例,竝分揀放送之意,敢啓。傳曰,知道。
禁府啓目,前南兵使徐有秉口招云云。傳旨內辭緣,發問目,反覆嚴問,則褊裨濫請賞加,諉以謬例漫漶爲說,汎稱遲晩,究厥罪狀,極爲痛駭,所當請刑是白乎矣,曾經閫帥,勿爲請刑,載在大典通編,且有嚴問,捧口招以聞之命,上裁,何如?啓爲先論理議處爲良如敎。
己未二月十九日辰時,上御便殿。都承旨入侍時,行都承旨李晩秀,假注書李允謙,記注官金珍恪·承膺祚,以次進伏訖。命書榻敎曰,成均館久任郞廳中,受由在外人改差,令該曹口傳差出。又命書榻敎曰,違牌玉堂許遞。又命書傳敎曰,人云忠武,戊午渡遼,而近考文蹟,忠武,以宣川郡守,爲左營將,與中軍永柔縣令李有吉,領兵渡江,卽己未二月十九日,而立慬於三月初四日,有吉及雲山郡守李繼宗,千摠金堯卿·吳稷·金佐龍同死,昨年起感於戊午回薄,特除祀孫武職,旋又試藝賜第,渡遼之議,始於戊午立慬之蹟,實在己未,適當是年是月是日之重回,豈忍諉之於昨年,已有示意,而不復擧論乎?況今日,是十九日,而文蹟之考見,巧在今日,若不偶然,贈領議政忠武公金應河墓,遣承旨致祭於立慬日,其祀孫宣傳官金宅基,爲先令該曹,付司果,以爲拔例收用之階。中軍李有吉之節義,觀於故相李文忠遺集哀詞,足爲明證,而郡守李繼宗等事蹟,亦有可以徵信者,但其後褒贈之施行與否及諸家後孫之誰某,無以詳知,令吏兵曹及該道,詳問以聞。仍命退,承史以次退出。
己未二月十九日午時,上御重熙堂。軍士房承旨,禮房承旨入侍,來待諸臣,同爲入侍時,行左承旨李書九,行右承旨李勉兢,假注書李允謙,記注官金珍恪·承膺祚,行兵曹判書金文淳,以次進伏訖。上敎文淳曰,卿之本兵之任,今爲幾次?文淳曰,臣之待罪本兵,今至三次矣。上曰,迎勅時,凡干擧行,專在兵曹,而卿是宿趼,別有善爲之道耶?文淳曰,迎勅時班次整飭等節,非本曹所管,動駕時只管衛內禁喧矣。上曰,非但此也,卿其隨處出意見善爲之。命書榻敎曰,書狀官曺錫中實職改差,令該曹口傳擇差。又命書榻敎曰,迎接都監都廳柳畊,臺職許遞。文淳曰,今此迎勅時,別軍職宣傳官武兼,旣爲權着靑天翼,雲劍差備及各差備,忠義衛日傘事知,一體着靑天翼之意,分付,何如?上曰,依爲之。文淳曰,在前迎勅動駕時,別隊馬兵一哨,駕前作行,七間屛門落後,而今番則由敦義門還宮矣,京營庫前路落後留駐,詣慶熙宮時,如前侍衛,何如?上曰,依爲之。文淳曰,今此迎勅動駕時,先廂馬兵,依前例,京營庫洞口內結陣,而大駕入大次後,先爲進陣於興化門外東大路,大駕入興化門後,除標信,先爲罷送,步軍則待標信解嚴,何如?上曰,依爲之。文淳曰,迎勅出宮時,挾輦軍,槍劍軍服色,當用常時所着,而靑戰服則,到郊館迎勅時,始令改着爲宜,故敢此仰達矣。上曰,依爲之。文淳曰,動駕時,御駕轎則,駕前別抄駕後禁軍及禁軍等五馬隊作行,自是前例,而迎送勅時,則駕前別抄等,皆着戎服,故雖以駕轎動駕,不爲五馬作隊,例皆分左右侍衛,今亦依此擧行,何如?上曰,依爲之。文淳曰,在前館所動駕時,駕前別抄,駕後禁軍及禁軍等,着戎服矣,近年因特敎,着戰笠戰服,今亦依此擧行,何如?上曰,依爲之。文淳曰,在前則迎勅動駕時,雲寶劍受點人員,例爲仍用於館所擧動時及送勅時矣,今亦依此擧行,何如?上曰,依爲之。文淳曰,迎勅翌日,館所動駕時,兵曹堂郞各一員,似當落留,慶熙宮檢飭,故敢此仰達矣。上曰,依爲之。文淳曰,在前館所接見勅使時,別雲劍·別軍職及信箭宣傳官·承傳宣傳官,各一員隨入,兵曹堂郞寶劍各一員,承傳宣傳官大門內落留,其餘侍衛及槍劍軍·倭槍手,大門外留駐,挾輦軍隨入,交龍旗作門外留駐矣,今亦依此擧行,何如?上曰,依爲之。文淳曰,迎勅習儀時,百官黑團領,去胸褙矣,侍衛則,常時所着及靑天翼外,無他服色,以常時所着戎服擧行,何如?上曰,依爲之。文淳曰,迎勅習儀時,慶熙宮各門把守,以訓局出番軍一百名磨鍊,何如?上曰,依爲之。竝出擧條上曰,延和門·北二營入直處,戶判以假家造給云,來頭勅行,非止一番,則隨建隨毁,亦關經費,分付該曹,以瓦家營建,以爲永久修補之地,可也。仍命退,承史以次退出。
上在昌德宮。停常參·經筵。
藥房提調金文淳,副提調李書九啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,大司憲李城輔在外,掌令玄重祚病不進,掌令鄭幹,持平南惠寬未肅拜,執義·持平一員未差,監察茶時之意,敢啓。傳曰,知道。
李勉兢,以備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,諸承旨持公事入侍。
傳于李晩秀曰,戶房承旨入侍。
傳于金啓洛曰,左副承旨入侍。
傳于兪漢寧曰,右副承旨入侍。
傳于朴基正曰,工房承旨入侍。
兵曹口傳政事,摠我使單金持默。
李勉兢啓曰,摠戎使金持默,時無職名,令該曹口傳付軍職,何如?傳曰,允。
兵曹口傳政事,上護軍金持默。
李書九,以弘文館言啓曰,本館下番闕直,事甚未安,校理閔命爀,卽爲牌招,以爲姑降入直之地,何如?傳曰,允。
以校理閔命爀牌不進罷職傳旨,傳于兪漢寧曰,只惟。
以禮曹坐不坐單子,傳于李書九曰,習儀不遠,未肅拜參判許遞,令該曹口傳差出。
吏曹口傳政事,以鄭大容爲禮曹參判。
以吏曹奪告身人員書入別單,傳于金啓洛曰,前應敎韓用鐸,前校理曺允遂,前修撰尹益烈,蕩滌敍用。
李書九啓曰,卽者副校理南履翼,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考,何如?傳曰,允。
吏曹口傳政事,以金聖泰爲章陵參奉。
兵曹口傳政事,副司果李永老,副護軍金益彬,竝單付。
吏曹口傳政事,恭陵令權尙禧,敦寧判官權珏相換。
以江原監司尹弼秉狀啓,高城郡守黃瑗,到任遲滯,其罪狀,令攸司稟處事,傳于金啓洛曰,旣云因病遲滯,分揀事,回諭。
李勉兢,以壯勇營言啓曰,今番迎勅動駕時,本營當爲隨駕矣,以步軍幾哨,馬軍幾哨磨鍊乎?敢啓。傳曰,馬兵一哨,步軍三哨,率領隨駕,而信地則先廂尾局作行,以此添入兵曹節目,可也。
兪漢寧,以義禁府言啓曰,姑放罪人李海淸·申大有·李石求·皮聖麟等還囚,捧供以入之意,敢啓,傳曰,知道。
禁府啓目粘連,向前徐有秉亦,方其經營創建之時,該營募屬,旣無入往監董之事云,則鎭牒所謂效勞二字,初非可論,苟無該營之指使,豈有該鎭之報來乎?欲爲憑公營私之計,諉以鎭報,敢襲謬例,冒擧不干之裨,肆然登聞,不少畏顧者,揆以法綱,節節痛駭,以此照律,何如?判付啓,依允。
禁府啓目,前正郞李海淸原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,分揀放送爲良如敎。又啓目,安興前僉使皮聖麟原情云云。問目內辭緣,泛稱遲晩,刑推得情,何如?判付啓,考律勘放草記爲良如敎。又啓目,贊者申大有,謁者李石求等原情云云。申大有段,問目內辭緣,泛稱遲晩,刑推得情爲白乎旀,李石求段,問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,考律勘放草記爲良如敎。
兪漢寧,以義禁府言啓曰,時囚罪人申大有·李石求原情公事,判付內,考律勘放草記事,命下矣。申大有·李石求等,光陵正朝祭獻官兪漢寧啓辭內,陪香祝進詣時,諸執事,所當一齊隨後,不敢跬步離次,而贊者申大有,謁者李石求,中路無端落後,李石求則過數食頃後追到,申大有則夜深後,始至於本陵所,事體所在,極爲駭然,其罪狀,竝令攸司稟處。罪,取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,申大有·李石求等,各杖一百收贖,告身盡行追奪放送,何如?傳曰,允。如有功議,各減一等,可也。
兪漢寧,以義禁府言啓曰,時囚罪人皮聖麟原情公事,判付內,考律勘放草記事,命下矣。皮聖麟判付內,安興難治,不獨係於鎭民之榮悴,城餉也漕轉也,所關何如?且於差遣之時,嚴飭本曹擇差,則題目有貶語,極爲無狀,該僉使爲先罷黜,令該府拿問嚴處,以懲來頭邊將。罪,取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,皮聖麟,杖一百收贖,告身盡行追奪放送,何如?傳曰,允。如有功,減一等,可也。
左議政李秉模箚曰,伏以,今日卽藥院問安日次也,臣忝在都提擧之任,禮當進參,而第臣狗馬賤疾,當此換節之際,無日不苦,種種諸證,難以猥擧,而最是齒痛尤劇,牙頰浮高,呻楚不絶,自他人視之,雖若可强,方其刺疼,無以耐住,以此形證,周旋應對於香案之前,則不但妨於瞻視,實有所萬萬惶悚。玆敢據實仰籲,伏乞聖明,亟治闕禮之罪,以重保護之職,以嚴逋慢之戒,千萬幸甚云云。答曰,省箚具悉卿懇。安心調理。仍傳曰,此批答,遣史官傳諭。
副校理南履翼疏曰,伏以,臣所後本生兩家偏母,年皆耄耋,癃衰淹病,寧日恒少,而自經今番輪症之後,諸節落下,宛轉床席,轉側須人,臣以單獨一身,無他兄弟,左右扶護,實無暫時離捨之勢。適因番次之苟簡,黽勉就直,每當門鑰已下,更漏轉深,心神飛越,按住不得,卽接家信,則臣本生母所患,當此寒溫不適之時,脫着失宜,一倍添劇,食飮全却,藥餌無效,促臣歸視。臣纔聞此報,煼煎罔措,徑出禁扃,伏乞聖慈,察臣情私之萬分切悶,削臣職名,俾便救護,仍治臣擅離之罪,以肅朝綱,千萬切仰,臣無任云云。省疏具悉。爾其勿辭救護。
己未二月二十日辰時,上御便殿。戶房承旨入侍,書狀官同爲入侍時,行都承旨李晩秀,假注書李允謙,記注官承膺祚,編修官洪樂游,書狀官曺錫中,以次進伏訖。命書榻敎曰,前摠戎使金持默敍用,復授前任,牌招傳授密符,敎諭書則仍用。又命書傳敎曰,今因差祭事聞之,章陵參奉李永老,歲前相換,而故相夫人篤老之中,尙未差復云,豈可强令供職?此家之人,宜有拔例,仕滿不遠云,先付司果,待窠卽擬實職今年何年,卽溫陵聖后復位之年也。欲於謁陵時提諭,而姑未能焉,兩臣樹立,果何如?文簡公朴祥後孫朴孝德,近雖調用,文簡公金淨之後,尙未收用,齋郞適有窠,令該曹口傳擬入。又命書傳敎曰,寒食祭獻官苟簡云,卿宰侍從及武臣閫禦,蔭官府使以上罷削人員,竝敍用,其中如有奪告身及被謫蒙放者,別單書入,齋郞中,如有在外·未及上來者,他職,令該曹口傳相換。上敎錫中曰,來頭頒諡勅,某條順付於使行回還便,則幸何可言?爾與首譯輩,謀所以周旋之道,可也。錫中曰,首譯輩則每易言之,而以臣愚見,恐難保其十分無慮矣。上曰,第往善爲之,而一兩日內,先爲發程,兩西中,無論某站,若逢勅行,方物卜馱與一行所率,預爲藏置,待勅行過去後,啓程到灣上,點檢以待,上副使之來到,卽爲渡江,必趁四月初二日前入去然後,可免未及之歎,以此知悉。而來頭日字,若果太促迫,則爾須只持進香物種,先爲罔夜馳進,可也。錫中曰,今番使行帶去譯官,一二人外,率多年淺昧例,諸凡擧行,易致疎虞之患,就元數中,姑除一員,遠接使及冬至使行回還譯官中,擇其幹事者一員,臨時充額,以爲率去之地,似好,而旣是元額啓下之後,有不敢自下擅便,故敢此仰達矣。上曰,依爲之。出擧條仍命退,諸臣以次退出。
己未二月二十日午時,上御重熙堂。諸承旨持公事入侍時,左副承旨金啓洛,右副承旨兪漢寧,假注書李允謙,記注官承膺祚,編修官洪樂游,以次進伏訖。啓洛讀奏黃海監司曺允大狀啓,勅行路程記,謄書上送事,問禮官李羲甲狀啓,齎奉御帖二件,肅川府別問使處齎傳事,平安監司韓用龜狀啓,勅行紙牌文,兵部公文,入送鳳城事,遠接使李時秀狀啓,沿路凡百擧行,更加各別檢蔡計料事,又狀啓,勅使宣川府止宿事。漢寧讀奏慶尙監司申耆啓本,罪人楊漢祚開寧縣到配事,江原監司尹弼秉啓本,罪人金光才杆城郡到配事。命分書判付訖。漢寧曰,各道行査之過限不卽封啓者,該房察推事,曾有下敎矣。忠淸道鴻山李應俊之査啓,過限已過,尙不修啓,事甚未安,該道道臣推考,何如?上曰,事勢似然,勿推,可也。出擧條仍命退,承史以次退出。
上在昌德宮。停常參·經筵。
自巳時至申時,日暈。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪漢寧啓曰,大司憲李城輔在外,掌令玄重祚病不進,掌令鄭澣,持平南惠寬未肅拜,執義·持平一員未差,監察茶時之意,敢啓。傳曰,知道。
李勉兢啓曰,禁衛大將申大顯,外南山植木看審事,今方出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
金啓洛啓曰,臣啓洛,今日方物封裹進去,下直之意,敢啓。傳曰,知道。
李勉兢,以御營廳言啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,兼掌令曺錫中,旣呈肅單,不爲入來,事甚未安,原單子勿施,推考警責,何如?傳曰,允。
傳于李晩秀曰,諸承旨持公事入侍。
李書九啓曰,禮曹判書黃昇源,戶曹判書趙鎭寬,有稟定事,來詣請對矣。傳曰,入侍。
傳于李勉兢曰,軍士房承旨入侍。
李勉兢,以都摠府言啓曰,今此迎勅動駕時,侍衛寶劍·守宮,不可不備員,而都摠管崔東岳,以禁軍別將,陣上進,副摠管鄭觀采,以訓鍊中軍,陣上進,李章漢,以禁衛中軍,陣上進,都摠管蔡弘履,副摠管徐有和,副摠管宋鍈,俱有身病,副摠管林濟遠在外,侍衛寶劍,將不得備員,令政院,稟旨變通,仍令該曹口傳差出,待下批牌招察任,以爲備員之地,何如?傳曰,允。
李勉兢,以都摠府言啓曰,因都摠府草記,迎勅動駕時,侍衛寶劍·守宮,不可不備員,而都摠管崔東岳,副摠管鄭觀采·李章漢,陣上進,都摠管蔡弘履,副摠管徐有和·宋鍈,俱有身病,副摠管林濟遠在外,令政院稟旨變通事,允下矣。何以爲之?敢稟。傳曰,竝許遞。
兵曹口傳政事,都摠管鶴林君焴,安春君,西春君燁,徐邁修·黃昇源·權裕,副摠管李鼎運·權·金翊休·閔台爀·鄭大容·李鼎揆·李義弼·金履翼·洪聖淵·鄭東愼·李鎭復·鄭煥猷·李得濟·申應周·吳毅常,都摠管單權。
李書九,以迎接都監言啓曰,本都監郞廳前校理朴崙壽,時無職名,令該曹口傳付軍職,何如?傳曰,允。
兵曹口傳政事,護軍徐龍輔,副護軍韓用和,副司果朴崙壽。
李書九,以遠接使李時秀狀啓,中使齎去禮單,勅使不爲領受事,傳曰,禮單權付道臣,以爲回還時傳致之地,中使卽爲上來之意,遠接使處下諭。
李勉兢,以慶尙監司申耆狀啓,官鎭門聚點停止,令廟堂稟旨分付事,傳曰,旣命從便闊狹,狀啓何爲乎?還下送。
禁府照目,前南〈兵〉使徐有秉,本府議啓內,觀其所供,褊裨之濫請賞加一款,或稱該鎭枚報,或稱該營謬例,漫漶爲說,誠極可駭是白爲乎,方其經營創建之時,該營幕屬,旣無入往監董之事云,則鎭牒所謂效勞二字,初非可論,苟無該營之指使,豈有該鎭之報來乎?欲爲憑公營私之計,諉以鎭報,敢襲謬例,冒擧不干之裨,肆然登聞,不少顧畏者,揆以法綱,節節痛駭。以此照律,罪杖一百收贖,告身盡行追奪,徒三年定配,私罪,奉敎依允爲旀,功減一等爲良如敎。
李勉兢,以兵曹言啓曰,今二月二十一日,武臣賓廳講書日次,而中日相値,不得爲之之意,敢啓。傳曰,知道。
李晩秀,以賑恤廳言啓曰,漢城府牒報據,饑餘病餘,非救濟,無力自賴者,中部字內三人,東部字內十六人,西部字內二十七人,南部字內十一人,北部字內四人,合六十一人,各米一斗式,合米四石一斗題給之意,敢啓。傳曰,知道。
兪漢寧,以義禁府言啓曰,皮聖麟,杖一百收贖,告身盡行追奪,放送草記批旨內,允。如有功,減一等可也事,命下矣。皮聖麟十二代祖河照,開國功臣云,功減一等,杖九十收贖,奪告身四等之意,敢啓。傳曰,知道。
兪漢寧,以義禁府言啓曰,申大有·李石求等,各杖一百攸贖,告身盡行追奪,放送草記批旨內,允。如有功議,各減一等可也事,命下矣。申大有六代祖景禛,靖社功臣,李石求十二代祖徖,敵愾功臣云,竝功減一等,各杖九十攸贖,奪告身四等之意,敢啓。傳曰,知道。
己未二月二十一日辰時,上御誠正閣。諸承旨持公事入侍時,行都承旨李晩秀,行左承旨李書九,行右承旨李勉兢,右副承旨兪漢寧,假注書李允謙·李弘謙,記事官承膺祚,編修官洪樂游,檢校待敎李存秀,以次進伏訖。書九讀奏黃海監司曺允大狀啓,勿待罪有旨祗受事。漢寧讀奏平安監司韓用龜狀啓,罪人同推開坐事。上命分書判付訖。上曰,書狀官何日發行云耶?晩秀曰,卄五日離發云矣。上曰,必欲於勅行回還前入去,則不得不促行矣。書九曰,拜表,當在來月初三日,而其日動駕相値,何以爲之乎?上曰,出宮前則勢必窘速,似當還宮後爲之,而時刻能不太晩乎?書九曰,在前使行初發,高陽爲宿站,而每每侵暮矣。書九曰,使行到北京後進香服色,與常時有異,事當一番稟定矣。上曰,入去後呈咨文時,似當以淺淡服爲之矣。在我國,雖大臣家致吊時,亦不用常時服色,今此進香之行,不當用華服矣,此一款,亦必有前例,詳考更稟也。上曰,金忠武致祭承宣,何日發送,則可以趁期耶?書九曰,初一二日間下去,則可趁初四日致祭矣。書九曰,皇壇祭享時,北營及軍餉色入直軍,堂上將官率領,拱北門外排立作門事,年前下敎定式矣。誓戒及肄儀時,亦爲依此擧行事,一體定式,何如?上曰,依爲之。出擧條命退,諸臣以次退出。
己未二月二十一日申時,上御重熙堂。軍士房承旨·禮曹判書·戶曹判書,同爲入侍時,行右承旨李勉兢,假注書李弘謙,記事官承膺祚,編修官洪樂游,禮曹判書黃昇源,戶曹判書趙鎭寬,以次進伏訖。上曰,禮房承旨入侍。賤臣承命出傳,行左承旨李書九進伏。上敎昇源等曰,卿等有何稟事,入來請對乎?昇源曰,臣等今日齊進方物封裹,而白綿紙與白紙卷數,只從本曹謄錄及戶曹謄錄數爻,以各五千卷封裹矣。及見通文官誌所載,則只以一千卷見載,其數爻多寡,太不相侔,眩於擧行,故敢此仰達矣。上曰,承文院謄錄,亦爲詳考乎?考之同文彙考,則可按而知之矣。予聞我國流來之言,如此勅行時,必入萬卷紙,故昔在先朝,聞灣尹狀啓,則慮或有如此勅報,每敎曰,當入紙萬卷矣。故相鄭弘淳,亦以萬卷紙辦出爲憂,予曾親承此敎,又聞故相之言,而常認萬卷紙應入之爲例矣。恒言如此,今忽以通文官誌見載千卷之說,難以取信,抑或通文官誌誤印而然也?仍敎曰,通文官誌庚子印出乎?書九曰,然矣。鎭寬曰,臣亦聞,曾前皆以各五千卷磨鍊云,而獨此通文誌中,以一千卷載錄,其懸註亦曰,皇太后皇后同云,以此實難的從,招問首譯,則首譯亦以通文誌爲誤印云矣。上曰,皇太后,皇后同云者,何謂也?鎭寬曰,進香物種中,白綿紙白紙各一千卷,數爻所入,皇太后皇后,亦同於皇帝之謂也。上曰,通文官誌所載,雖如此,他文跡,旣無的實可據,則萬卷封裹,今豈移易乎?渡江之期尙遠,其前第更詳考於承文院可考謄錄,可也。又敎鎭寬曰,今番萬卷紙,從何措備乎?鎭寬曰,湖南·湖西卜定取來,而湖南紙品則過好,故他紙換用矣。上曰,今日封裹時,政府誰爲進去乎?昇源曰,右參贊李致中進參矣。昇源曰,今此進香使,與常時使行有異,則到北京,禮部呈咨文時及進香時,當着淺淡服,至於入城後,路上往來時,則黑團領去胸褙黑角帶,似宜。若已過百日,而彼皆從吉,有召接之擧,則當用常時所着黑團領,以此知委使行,何如?上曰,依爲之。出擧條昇源曰,初二日擧動儀註,今當磨鍊以入,而還宮節次,以慶熙宮擧行乎?上曰,依爲之。過三日後,當還宮,而其日國忌相値,其翌日,若爲送勅,則當於送勅後還宮,以此分付,可也。出擧條昇源曰,進香使拜表,旣在宣勅翌日,服色則,似以淺淡服磨鍊,故敢此仰達矣。上曰,依爲之。出擧條鎭寬曰,慶熙宮春奉審,每於三月爲之,而各處修理,今旣始役,春奉審,一體擧行,何如?上曰,依爲之。出擧條鎭寬曰,慶熙宮修理時,禁軍入直處門扇頹傷,亦當一體造給乎?上曰,此是板門耶?鎭寬曰,然矣。上曰,此處本無門扇,而只有以席遮風而已,甲午年間,故將李章吾,始爲修理造成壁門,稍爲成樣,中間自致頹圮,今番亦爲一體修改,好矣。上曰,書狀官何日發行,而方物領率以去乎?鎭寬曰,聞書狀官,卄五日發程,而方物則先爲發送矣。上曰,書狀官何不領去乎?書九曰,方物馱,雖於書狀行數三日先發,許多卜馱,往運之際,自然遲滯於中路,書狀之行,自可及之,故先爲發送矣。上曰,勢似然矣。上曰,首譯招來也。賤臣承命出傳,譯官金在和,趨進於階下。上曰,今番方物,或有移準之物耶?在和曰,似無之矣。上曰,使行入去時,方物馱,或未及齊到,而使行先爲入去,則自其處,亦有善爲周旋無弊之道乎?在和曰,方物雖或追後入去,自可無頉矣。上命退,諸臣以次退出。
上在昌德宮。停常參·經筵。
兪漢寧啓曰,大司憲李城輔在外,掌令玄重祚病不進,掌令鄭澣,持平南惠寬未肅拜,執義·持平一員未差,監察茶時之意,敢啓。傳曰,知道。
傳于李晩秀曰,都承旨入侍。
傳于金啓洛曰,左副承旨入侍。
兵曹口傳政事,副司果金基普,副司勇柳本學。
李書九,以弘文館言啓曰,本館下番闕直,事甚未安,校理閔命爀,旣有只推之命,卽爲牌招,以爲姑降入直之地,何如?傳曰,允。
金啓洛,以吏曹言啓曰,因承政院右副承旨兪漢寧所啓,守令薦,應薦不薦人,令該曹察推事,允下矣。行水原府留守徐有隣,行上護軍趙尙鎭·洪檍·成德朝·邊得讓·尹師國,行大護軍申思運·丁範祖·金翊休·金思穆·李秉鼎,廣州留守徐鼎修,行護軍林濟遠·李秀夏·姜彝正·李鼎揆,永興大護府使李敬一,通禮院左通禮張至冕,俱爲應薦而不薦,依定式,竝推考警責,何如?傳曰,允。
李書九,以禮曹言啓曰,來三月初三日,進香使拜表時,百官當爲進參,而館所擧動相値,慕華館査對時應參人員,依政府封裹時例磨鍊,路從敦義門,而伊日早朝殿庭行禮後,郊館應參人員外,百官則只於興化門外祗送之意,知委,何如?傳曰,方物封裹時進參,旣與常時有異云,則郊館査對之依草記爲之甚便,依此分付,可也。
李勉兢,以兵曹言啓曰,因承政院右副承旨兪漢寧所啓,邊將應薦不薦人,令該曹察推事,命下矣。行水原府留守徐有隣,上護軍洪檍·成德朝·邊得讓·趙尙鎭·尹師國·金載瓚,行大護軍李秉鼎·申思運·金思穆·丁範祖,行廣州府留守徐鼎修,同知中樞府事李鼎揆,吏曹參判李祖承,行護軍林濟遠,行永興府使李敬一,行護軍李益運·姜彝正·李秀夏,通禮院左通禮張至冕,俱爲應薦,竝依法典,推考警責,何如?傳曰,允。
李勉兢,以都摠府言啓曰,今此迎勅動駕時,待衛寶劍·守宮,不可不備員,而都摠管權·徐邁修,副摠管閔台爀·李義弼·鄭東愼,俱有身病,李得濟在外,都摠管鶴林君焴,有親嫌,侍衛寶劍,將不得備員,令政院稟旨變通,仍令該曹口傳差出,待下批,牌招察任,以爲備員之地,何如?傳曰,其中親嫌及年老人,竝許遞,其餘在外者,催促上來,有實病,使之調理行公,可也。
李勉兢,以備邊司言啓曰,卽見統制使任嵂狀啓則以爲,移貿之弊,錢分則民不準受,而旣多消瀜,穀斂則吏緣爲奸,而亦多添貿,嚴立科條,本錢分俵之日,委送偏裨,眼同邑倅,逐戶面給,明言其統貿數爻,使不敢分錢,減給升合,添貿邑糶,必令精實而船輸之,格糧從優計給,營捧另加操切,而斗斛之大小,憑驗較準,耗條色落與情債謬例,一倂革罷,而毋論營邑,或有犯科,嚴法懲畏,斷不饒貸。至於設屯一款,年年所劃,初以一千石爲準,而或因歉荒而停減,或因劃付於他衙門,元餉六萬,今至減半,加分之數少,劃付之漸縮,勢所必至,自初買土,惟務廣取,不擇饒瘠,則六里靑山,不幸近之,所買土地,雖爲三百七十五石落,而秋穫實數,不滿二千包,大違初料。今後則一遵節目,嚴加約束,買賣收穫等節,務令從實,庶有設屯之實效,而若自今年,劃付屯穀於支放,只取餉耗而買土,則屯田成就,將不知在於何年,屯租所攸,姑勿補用,竝與餉耗,專意作屯,稍待屯穀之恰過萬斛然後,始許添餉,永罷移貿事,請令廟堂稟旨分付矣。移貿若無爲弊之端,則何必禁防,而邑論也繡啓也,無不以統貿爲難支之端,則今其所謂嚴立科條,革罷謬例云者,前後統帥,亦何嘗不如是爲說,而畢竟爲弊,輒復如前,其孰信之乎?且設屯一事,非朝廷之使之勒行,乃是該閫之所請,而推以事理,足可成就於十年之限,前後統帥,越視秦瘠,不惟不能準萬斛之數,竝與已設之屯,而未免六里靑山,苟有嚴畏之心,豈容若是?令道臣,嚴加按査,其尤無狀者,指名現告,以爲重勘之地,中間移貿之革罷,亦多年數,而其時該閫,猶能支過,今豈可更爲開路於旣罷之後,以孤沿民望蘇之情乎?狀辭置之,別立規模,待屯穀滿萬,卽爲狀聞事,分付。原其弊源,則由於穀簿之大縮,大抵營閫之穀,或鳩聚於軍糧用餘,或拮据於隨時運用,以支一營之需用,故古之居營閫者,如値不得已停減之時,則擧皆辦備充補,此所以營閫穀之鮮有停退,以保數百年營樣,外似違於法理,而其實則不如是,無以支其用,而勢將貽憂於朝廷也。近來營閫,不知深遠之意,停退則無難,充補則無聞,若此不已,竊恐諸路,不出多年,相續仰請於朝廷,未知何穀而應副,何術而制置乎?此非過計,卽是必至之勢,此後則先自該閫,凡爲交承者,轉相告戒,另思收拾自强之意,一體分付,何如?傳曰,允。
李勉兢,以備邊司言啓曰,副司果金羲淳所啓批旨內,令稟處事,命下矣。取見其所啓則,其一,沿邑之痼弊,莫如拯劣米之爲甚,分給腐爛,收捧精鑿,責納之難,無異白徵,況在春窮穀貴之時,與稅米,一時竝督,民情尤難,若依還穀例,待秋收捧,以作儲置,需用於該邑各樣上下條,而大同中儲置磨鍊條,則竝爲上納數,或過多,亦有餘剩於儲置上下外,自該廳,間或作錢取用,則國計無損,民情紓力事也。前因大臣所奏,以作錢定式,以其年數久近,分其價直高下,依舊還例,從其最近一年條收捧,今此儲置換作之論,未詳委折,關問該道,如有該邑,別般爲弊之事情,則具由論報,以爲稟處之地,不然則,依定式作錢上納之意分付。其一,洪州合德堤堰,卽湖西一大池也,設施之初,冬春滀水,灌漑隨時,故許多野畓,得此蒙利,今則疏鑿不勤,每當小旱,池已告涸,雖欲改築,以一邑之力,難於完役,申飭道臣,知委傍近邑,倂力疏鑿,他道他邑,似此等處,待開春疏鑿之意,別般申飭事也。堤堰修築,已爲行會。其一,牙山貢津倉所屬七邑,皆不免負載轉輸之弊,其中天安·溫陽兩邑大同賃船上納田稅之屬於貢津者,似由於先設漕倉,後行大同故倉納依舊,未及矯革而然也。兩邑田稅與大同,依有船路他邑例,自該邑,同爲狀啓,則在兩邑,似爲息肩,在貢津倉,除減兩京田稅所載船隻當人之費,格軍責應之需,酌量變通事也,以其便否,關問該道矣。卽見忠淸監司李泰永所報,則枚擧貢津倉所屬七邑牒呈以爲,近峽之淸州等三邑,咸願大同,旣已分半作木,稅條亦令同爲收布,庶免轉漕之勞云,傍海之溫陽等三邑,各自該邑,賃船直納,實爲便宜云。當初漕運之法,卽是便民之情,則溫陽·天安·木川等三邑田稅,亦依大同例,各令該邑,收捧於附近浦所賃船上納,實合隨時制宜之方,其外淸州·全義·燕岐·牙山等四邑,則依前自貢浦裝發,則在漕倉,亦便於載運爲辭矣。淸州等三邑之稅條作木,初非可論,雖以溫陽等三邑言之,漕倉設置之時,亦豈不知多少民弊,而論以大體,漕轉便而賃船難,今若但見目前之事,而便令三邑賃船上納,則漕倉,名雖不罷,與罷無異,恐莫如仍舊之爲宜,以此分付,何如?傳曰,允。拯米事,正如予見,作錢取用,俾除民弊。至有年條之分定,認爲故相事業,民被實效云,而該倅所奏,必由於列邑,依前以本色徵捧而然也,豈非法外之甚者?爲先關問三南,果有其弊,當該首犯守令,指名報來後,草記論勘。合德疏堤事,道臣亦果拔例留意云耶?欲待七月間,農隙當節云耶?貢津倉屬溫陽等三邑之皆願賃船直納,民情之外,痼弊可知,卿所持難,儘有意見,但此時船材之一隻增減,所關利害非細,況漕船減隻之效,必立見於賃船,而兵船通用一款,近姑任他,待稟處時,同爲稟處,可也。
兪漢寧,以義禁府言啓曰,時囚罪人徐有秉,杖一百收贖,告身盡行追奪,徒三年定配,照律公事,判付內,依允。功減一等事,命下矣。徐有秉,功減一等,杖九十收贖,告身盡行追奪,江原道伊川府乾川驛,徒二年半定配,而以議啓內辭意,具罪目,依例發遣府書吏,押送配所,何如?傳曰,允。
吏曹參判李祖承疏曰,伏以,臣於日昨待罪是任,猥陳情懇,偏蒙體諒之恩,特下遞解之命,間叨京兆,旋賜差代,得免職務之纏身,幸無奔走之勞心,扶將病親,安意救護,刀圭之隨症投試,惟聖上賜也,粥飮之量時調養,惟聖上賜也。母孫相對,感淚被面,恩山德海,曷有其極?惟思隕結,莫知攸措,不自意,曾未數旬,除命又降,飭敎繼下,庚牌踵臨,不敢言私,蒼黃出肅,而第臣之情理,非比他人。臣以孤露餘生,又無兄弟,母孫相依爲命,于今四十年餘,年旣耋老,病又沈綿,將攝少有失宜,氣息一倍凜綴,自患月前,重感之後,近因春寒之尙峭,諸症彌留,轉側須人,飮啖多廢,昏涔莫省,雖或有差歇之時,不過數匙纔加,起居暫强而已。臣方左右扶護,方寸焦灼,僶勉供職,實無其望,玆不得不冒入文字,疾聲仰籲,伏乞聖慈,俯垂矜諒,亟遞臣所帶之職,仍治臣瀆擾之罪,以肅朝綱,以安微分,不勝幸甚,臣無任云云。答曰,省疏具悉。卿其勿辭救護。
獻納趙萬元疏曰,伏以,臣愚鹵鈍滯,百不猶人,猥蒙恩造,濫叨淸顯,非分之懼,溺職之憂,恒切于中,而怵畏義分,有除輒膺者,屢矣,豈敢一分堪承而然哉?顧彼三司之職,不輕而重,畀之以言責之任,寵之以論思之列,已非如臣蔑學溲見,所可冒當,而尤有所萬萬惶凜者。前年十二月,以諸玉堂拜箚事,初下付籤,館錄之命繼有,以替投荒之敎,嚴旨荐降,臣之情地,轉益悚蹙,臣於伊時,忝叨館職,適遭重制,雖不敢冒入淸禁,同參拜箚,而臣旣參涉於箚論,署名於簡通,則臣亦拜箚中人也,嚴譴只及於僚員,同罪倖逭於臣身,今若以爲日稍久,自同無故,揚揚榮塗,則臣之廉防,固不足恤,而貽羞瀛館,爲世譏詈,倘復如何?伊後屢叨三司,宜卽露章自列,恭竢嚴勘,而聖恩天大,臨歲許覲,歸見父母,則自來衰病,重添輪患,惡症層出,危域屢經,首尾數朔苦歇無常,臣無他兄弟,獨自扶護,焦遑煎迫,旣未忍離捨,延拕至今,亦不卽首實。諫職之移拜,且有日矣,經歲鄕廬,不勝耿結,日昨暫離病親,來伏私次,反省前愆,無地自容,三司一步,便成鐵限,臣方以此,治疏將上之際,贖接鄕信,則臣父之病,緣臣離側,調將失宜,諸症添加,食飮全却,將護無人,促臣歸視,臣自聞此報,情私煎灼,按住不得,玆敢不避猥越,拜章徑歸。伏乞聖慈,天地父母,俯賜鑑諒,亟削臣職,以肅朝綱,以便歸護,千萬幸甚,臣無任云云。省疏具悉。爾其勿辭救護。
己未二月二十二日辰時,上御重熙堂。左副承旨入侍時,左副承旨金啓洛,假注書李弘謙,記事官承膺祚,編修官洪樂游,以次進伏訖。上命書吏曹參判李祖承疏批,及獻納趙萬元疏批。又命書公事判付訖。命退,承史以次退出。
上在昌德宮。停常參·經筵。
兪漢寧啓曰,大司憲李城輔在外,掌令玄重祚病不進,掌令鄭澣,持平南惠寬未肅拜,執義·持平一員未差,監察茶時之意,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金啓洛曰,左副承旨入侍。
傳于金啓洛曰,來待諸臣入侍。
傳于金啓洛曰,政官牌招開政。
金啓洛啓曰,吏曹判書李時秀,參議李翊模在外,參判李祖承受由,開政有命,不得擧行,何以爲之?敢稟。傳曰,參判·參議許遞,前望單子入之。
吏曹堂上前望單子入之,參判李益運,參議尹行元落點。
金啓洛啓曰,政官牌招開政事,命下矣。新除授吏曹參判李益運,參議尹行元,竝卽牌招,何如?傳曰,允。
以副司果金宅基望單子,傳于金啓洛曰,今夜何夜?壇享將行誓戒,念舊之外,誠切望美,詔贈遼東伯之奉祀孫,何拘階梯乎?訓鍊院正,今日政擬入,仍差執事官,而金忠武·李忠武或李提督,其外忠臣家之如三家者,雖武弁,差祭事,分付,自今夜定式施行。
兪漢寧,以兵批言啓曰,領中樞有闕代,行判中樞府事金憙陞付,其代輔國知中樞府事金華鎭,陞付之意,敢啓。傳曰,知道。
有政。吏批,判書李時秀在外,參判李益運進,參議尹行元進,行左承旨李書九進。以曺允遂爲執義,李東宇爲持平,洪樂游爲應敎,朴鍾淳爲副校理,韓用鐸·金履載爲修撰,尹序東·尹命烈爲副修撰,金載瓚爲知敦寧,金翊休爲刑曹判書,沈煥之爲社稷都提調,金憙爲奉常都提調,沈煥之爲軍資都提調,金憙爲御營都提調,李致中爲分內醫提調,金文淳爲軍器提調,養賢主簿單李勉昇,以韓啓重爲濟用判官,東學訓導單韓喆濟,典籍許栮,監察孫鎭翼相換,監察崔崑,掌樂主簿尹光垂相換,監察韓德增,都摠都事柳豐逵相換,監察安思默,都摠都事黃勉基相換。
兵批,判書金文淳進,參判金熙朝病,參議李祉永入直,參知朴奎淳病,右副承旨兪漢寧進。以具㢞·鄭大容·李鎭復·李潤慶爲副摠管,徐邁修爲知事,洪復浩爲同知,柳光國爲五衛將,朴致煥爲訓鍊判官,申大坤爲江華中軍,朴必榮爲平南萬戶,黃井彦爲珍島監牧官,領府事單金憙,判府事單金華鎭,上護軍金載瓚·具㢞,竝單付,護軍李祖承·李得濟·尹得逵·吳毅常,竝單付,副護軍鄭尙愚·李翊模·李格·李文爀·金珠淵·李運昌,竝單付,副司直尹序東單付,副司果李垿·朴鍾淳·尹命烈·金益淳·李東爀·金宅基·李靖模。
再政。以金宅基爲訓鍊正,以鄭大容·李鎭復副摠管竝單付。
以戶曹正郞承膺祚減下,差代望筒,傳于李書九曰,分揀。
以濟州牧使曺命楫狀啓,進上靑橘,未得如例封進,惶恐待罪事,傳于李書九曰,勿待罪事,回諭。
李書九,以弘文館言啓曰,本館下番闕直,事甚未安。今日政,新除玉堂,卽爲牌招,以爲推移入直之地,何如?傳曰,允。
金啓洛,以吏曹言啓曰,今此大報壇祭獻官諸執事中,時無職名人員,令該曹口傳付軍職,何如?傳曰,允。
兵曹口傳政事,護軍洪聖淵·李義弼。
朴基正,以戶曹言啓曰,臣鎭寬,與正郞金基豐,進詣慶熙宮差備內及內各司,依節目,眼同看審後,有頉處別單書入,而修改則擇日擧行,何如?傳曰,允。
朴基正,以賑恤廳言啓曰,西部太平館契任掌金守山,今月二十二日本洞路傍,得一歲遺棄男兒,同里居良女李召史,欲爲收養,池下契任掌金大興,今月二十二日,本洞路傍,得二歲遺棄男兒,同里居良女金召史,欲爲攸養,貧不自食,皆願受料,告于本部,自該部,同日牒呈,故依節目,竝爲給料,使之乳養之意,敢啓。傳曰,知道。
兪漢寧,以訓鍊都監言啓曰,今二月二十四日,大報壇祭享誓戒時,因兵曹節目,北營標下軍三十名,軍餉色軍二十名,北營入直別將閔光升率領,拱北門外排立作門,雜人馬一切嚴禁,事畢後,還入直所,而待標信擧行之意,敢啓。傳曰,知道。
己未二月二十三日辰時,上御重熙堂。左副承旨入侍時,左副承旨金啓洛,假注書李弘謙,記事官承膺祚,編修官洪樂游,以次進伏訖。上命書傳敎曰,政官牌招開政。上曰,大報壇祭報府入之也。賤臣承命出傳,回奏曰,祭報府,姑未修正云矣。命退,承史以次退出。
己未二月二十三日未時,上御重熙堂。來待諸臣入侍時,行左承旨李書九,假注書李弘謙,記事官承膺祚,編修官洪樂游,館伴鄭民始,兵曹判書金文淳,戶曹判書趙鎭寬,以次進伏訖。上敎鎭寬曰,慶熙宮修理之役,幾何爲之耶?鎭寬曰,姑未盡爲矣。上敎民始曰,勅行順來,沿路無他弊端云,遠接使狀啓,卿亦連爲取見乎?民始曰,今日入來狀本,姑未見之,而勅行已抵安州,別無生弊,殊甚幸也,而至於禮單,固辭不受,米飮之屬,亦不取食,未知,其意果眞箇務從俱便否也。上曰,館伴與都監堂上,連日看檢於都監,而入直處所,則何處耶?民始曰,就直於分戶曹內,而近來閭閻之民,入居其處,房舍甚陋矣。上曰,備邊司亦有入居者乎?各司直房之閭民入居,自來有飭禁,而近日則甚蕩然,而有是弊矣。上曰,今日召接,爲詢向日筵奏方物事也,卿等果詳考謄錄乎?仍敎民始曰,在前如此勅行時,紙入萬卷事,卿亦必聞,其爲恒例矣。民始曰,各五千卷所入,果載在前謄錄,決非移易之事矣。上敎書九曰,承旨亦考見文跡乎?書九曰,取考乙卯謄錄,則果以各五千卷見載矣。上敎鎭寬曰,同文彙考,果更考乎?鎭寬曰,更爲詳考於槐院方物數爻,所載板本,則亦以一千卷載錄,而只言皇太后皇后同云,至於皇帝下懸錄,則其板本脫落,更無所考矣,始知皇太后·皇后同是各一千卷,而非皇帝之同於皇太后·皇后之謂也。以此推之,則皇帝之各紙五千卷,果的然無疑矣。上曰,然矣。向者通文官誌,必是誤本矣。民始曰,取考甲辰謄錄,則勅行入館所後,以訓局軍七十名,爲墻外守,今番亦依此分付擧行乎?上曰,依此爲之也。文淳曰,今此迎勅時,訓局馬兵五哨隨駕事,命下,而別隊馬兵一哨,及入直等雜頉,除之,則未滿五哨,雖未滿五哨,從實數隨駕乎?上曰,依此爲之也。文淳曰,隨駕侍衛宣傳官武兼等服色,當有變通,而未知何以知委乎?上曰,以常時服色隨駕,而改服色時,只去笠飾虎鬚,無妨矣。文淳曰,在前迎勅習儀時,例爲傳語入達矣,今番則何以爲之乎?上曰,今番則置之,可也。出擧條文淳曰,在前勅行時,訓局軍一百名,前期出送弘濟院矣,今亦依此擧行之意,分付,何如?上曰,依爲之。出擧條文淳曰,初三日館所擧行時,何營軍兵隨駕,何營軍兵留陣,禁軍及馬步軍幾番幾哨磨鍊,餘軍留營,何以爲之乎?上曰,御將率本營步軍三哨,訓局步軍七哨,爲先後廂,本營騎士二番,馬兵三哨,都領隨駕,禁軍三番挾輦軍,則除倭槍手,留營置之,禁將,率訓局餘軍及本營騎士,留陣,可也。出擧條文淳曰,降定軍伍人,過三朔提稟事,曾有下敎矣。守門將尹若理,昨冬以丹鳳門入直,降定龍虎營卜馬軍,而今爲四朔,故敢此仰達矣。上曰,分揀,可也。出擧條文淳曰,今此迎勅時,本曹郞廳,各差備分排,甚苟艱,展勅勅官,正郞鄭繼忠,令該曹,以他司官員,改付標,正郞申溆,都監郞廳之任,亦爲減下,以爲備員之地,何如?上曰,依爲之。出擧條文淳曰,兩湖各邑稅大同,每船限千石裝載,自是定式,而羅州·金堤兩邑,則千石分排之外,剩數或爲八十餘石,或爲五十餘石,若干石剩數之仍爲添載,年前已爲筵稟蒙允矣,今番亦依此擧行事,分付,何如?上曰,依爲之。出擧條文淳曰,三月三日進上,與動駕相値,在前如此之時,亦有前期進上之例,今番亦依此擧行,何如?上曰,依爲之。出擧條民始曰,水原留守徐有隣,西屯築垌,物力貸下事,別單判付內,禁營所在,果當所請之數,而均廳先爲貸下當否,令該廳草記或筵稟,及期拮据事,命下矣。禁營留儲,無可推移者,均廳經用,近亦不敷,期以久遠,多數貸下,亦無其道,而設屯築垌,專爲利用厚生之方,則旣始之役,不可中撤,以均廳錢一萬兩盡給,以爲完役之地,何如?上曰,依爲之。出擧條書九曰,勅行回還時,松都·平壤·義州三處別問安使,亦爲依近例,以道內守令借銜差送,而御帖則伴送使齎去,以爲從便奉傳之地,何如?上曰,依爲之。出擧條命退,諸臣以次退出。
上在昌德宮。停常參·經筵。
自夜三更至二十五日開東,灑雨下雨,測雨器水深三分。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,戶房承旨入侍。
李勉兢啓曰,昨日兵曹判書金文淳,留陣取稟擧條批旨書入之際,禁將誤書以訓將,至於啓下,原擧條改付標以入,當該注書,所當重勘,而本院請推之外,無他可施之罰,何以爲之,而臣惶恐待罪之意,敢啓。傳曰,勿待罪,注書爲先推考。
以兵曹摠管陞降單子,傳于李勉兢曰,摠管鄭大容實職許遞,令該曹口傳差出,刑曹參議尹光顔,當以致祭,假承旨,下往鐵原地,本職亦爲許遞,前望單子入之,待下批,牌招察任。
刑曹參議前望單子入之,朴基正落點。
傳于金啓洛曰,承旨前望單子入之,待下批,牌招察任。
承旨前望單子入之,鄭尙愚落點。
以修撰韓用鐸,副修撰尹序東·尹命烈,牌不進罷職傳旨,傳于沈象奎曰只推。
以校理閔命爀,牌不進罷職傳旨,傳于沈象奎曰,只推。
吏曹口傳政事,以閔台爀爲禮曹參判。
以平安監司韓用龜狀啓,安州牧使朴瑞源,勒差富民庫監,以致奸鄕之捧賂,慈山府使李儒慶,肅川府使任長遠,多定村監,貽弊民邑,安州牧使·慈山府使,爲先罷黜,其罪狀,令該府拿問勘處,肅川府使,係是恩補,不敢論勘,鐵山前府使權琇,柴木等物,橫斂民間,令該府拿問定罪事,傳于金啓洛曰,令該曹口傳另擇差出,待下批,當日給馬下送。其中,不爲循例請罪之肅倅,則外補,卽坐謫之降一等律名,故例稱謫倅,今雖勘律,豈過於定配乎?亦安知同罪者漏網,無勢者橫罹乎?使之戴罪察職,贖愆回行事,嚴飭之意,回諭。
李書九,以迎接都監言啓曰,本都監郞廳,兵曹正郞申溆減下,代以都廳郞廳,兵曹正郞柳畊移差,其代,副司果李羲甲差下,使之察任,何如?傳曰,允。
又以迎接都監言啓曰,卽接平安監司牒報,則勅行自持來各色緞縷,求請之數,合爲五十五疋,故分給各邑,使之精備,待回還入給,而縷內供所入綿紬及針價,依前例,以各邑勅需庫會減計料疋數邑名,區別修成冊上送矣,謄書以入之意,敢啓。傳曰,知道。
又以迎接都監言啓曰,卽接遠接使移文,則遠接使以下各務差使員譯官職姓名,小通事姓名,驛卒數爻,錄送勅房後,件記上送矣,謄書以入之意,敢啓。傳曰,知道。
又以迎接都監言啓曰,卽接遠接使移文,則平安道黃海道各務差使員中,有頉代,各該道臣,以他邑守令移定云,而職姓名書送矣,別單書入之意,敢啓。傳曰,知道。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李勉兢,以兵批言啓曰,訓鍊正前望中,在京無故人,只有一人,以二望擬入之意,敢啓。傳曰,知道。
李勉兢,以備邊司言啓曰,昌原府使李尙度上疏批旨內,二百結,限年降稅事,山腰以上冒耕中禁事,爾言甚是,令廟堂,指一草記稟處,俾有實效。統營都廳穀事,不惟說弊,亦旣救弊,問于道臣許施後狀聞,停糴之時,以其分數代捧事,諸道民庫,依關西例,道臣句檢事,亦爲稟處。土宜之貢,豈可轉貿?轉貿之故,百弊俱出,爾言誠有意見,令道臣,通同釐正,求其可行永久無弊之方,別具冊子以進,則諸道亦當視此爲例,廟堂措辭嚴飭,分付該道。附陳陳田等稅規事,爾言,卽諸倅所未言者,下廟堂,與有司之臣,商確稟處事,命下矣。取見其疏本,則其一,本邑以四五十年來,屢經大侵,所失結摠,厥數夥然,徵稅無地,而旣不經査櫛,舊災量案陳頉,亦近千結,矯救之道,惟在更搜隱漏之田,故踏驗田疇,新査得者,爲二百十一結,未頉舊災,爲四百七十四結,而其中已成水澤者,以査得之結,充報除頉,其餘二百六十三結,災名旣異,不可遽議永頉,自今年,限年減稅,則次第起墾,不至全數永棄事也。今以疏辭觀之,則未頉舊災,二百六十三結,與已成水澤者,有異,減稅勸耕,似可次第起墾,審知其如此,而不爲變通,則是豈所以奉承朝家勸農之至意哉?特依所請,自今年,隨其墾闢,限三年免稅,而墾未墾結數,年年修報巡營,自巡營轉報地部及本司,如年前關東·海西等邑例,以準摠爲期,一以爲詢事考言之道,一以杜有名無實之弊。其一,近來峽居之民,欲免公稅,燒斫之業,必趨僻奧耒耜之用,至及冢頂山中樹木之養,動經百年,在在童濯,沙石汰下,今若申嚴山禁,使峽中之民,無以着手於高深之境,則服田食土者,必將轉緣閑曠不禁之地,此不但爲防水害而已,山而養木,野而生穀,實爲相土宜事也。旣是法典所載,又是目下當務之先而禁之,不以其方一番撓民而止,則非徒無益,爲害反甚。向來公州生員柳鎭穆所陳冊子中,禁養條,最爲切實,今方依下敎,頒示諸道守令,苟能誠心採用,可以不煩不擾,責效於數年之後,以此分付。其一,停退之意,本爲歉年,難於準捧也,第彼窮民,方輸新糴,力綿於竝及,旣稱舊還,視同於科外,準捧之難,甚於新還,而若又不登,次次仍停,則轉成久遠,頻頻蕩減,外邑公儲,仍此虛縮,至於代捧,則俱無此弊,且以民間事情言之,雖在失稔之歲,必有稍登之穀,與其一時停歇而更留後逋,無寧從便折納而便歸了殺,如非大無之年,以其停退之分數,移施於代捧之規事也。不許停退,許其代捧,豈不誠公私兩便之道,而近來聞見已熟於停退,少値歉荒,輒皆希覬,營邑又從而撓攘,今雖定以代捧之法,難保其永無闊狹。萬一如此,則令無以信於民,姑依近例,自廟堂,臨時稟旨,恐合可久之道。其一,八道諸邑,莫不有民庫,而旣不會減於度支,又不關由於巡營,只是各邑,自辦自消,故弊源每在於官不致察,吏緣爲奸,耗費無節,積成逋縮,則加斂充報,便成常規,今若依關西例,竝爲磨勘於道臣,則査削旣係於上營,僞濫自絶於下邑事也。民庫一事,先自兩南,奉朝飭,而見方釐正,未知工拙得失之如何,而自巡營磨勘,未敢知其來頭利害。雖以關西事言之,非不句管於巡營,而磨勘之際,百弊俱生,至有宜屬官廳之論,大抵官有節用愛民之心,則雖不磨勘於巡營,自當常有餘裕,苟無是心,虛張磨勘,則適足以滋其冒濫之弊。且此名目,異於大同之成憲,釐正後行之四五年,備諳民間便否然後,更議磨勘之道,恐未爲晩。其一,近來八道收稅,考諸收租案,皆云下之上幾結,下之中幾結,下之下幾結,此若據當年踏勘之災而言之,則猶可也,而所謂某等幾結者,各有該邑一定之鐵案,而旣曰下中·下下,則可知非爲六等之田分,而乃是九等之年分也,旣曰年分,則年年一套,無復增加,是何說也?所謂下中下下,卽是七分災八分災之名也,今乃不問豐歉,先以幾十萬結,永永縛住於災減之科,又於其外,添頉當年之內災,國家之年年漏失正稅,不知幾十萬斛,而今之每結所收,竝田稅大同及他名色之附於田結者,大略爲二十餘斗,驟看之,此政合於國典二十斗之法,而所謂實十分二十斗,原典所著田稅之法,而大同等名色,各出於其後,若於田稅條二十斗之內,割出爲大同,則島在其代土貢,創大同之意耶?原典以來,旣無田稅米,降幾斗之法文,而年分等第,明是隨歲不同之事,但於八道各邑收租案中,削去懸空分等之謬例,必以當年全災與內災之眞箇結數,依本規,開錄減頉,則正稅之入,庶復祖宗之舊矣。苟其若是,則經費有裕,彼良保最窮者幾萬生靈,始可以次第拯拔於水火之中,而如寺奴婢之流,外邑雜徭之添附田結,而侵害農民者,皆可以量宜變通事也。年分九等之制廢,每結四斗之法行,而續典田稅條有曰,凡一結收田稅四斗,註曰,下之中以上收稅,不在此限,以此觀之,則量案時引用年分文跡,而仍作田畓等數也明矣。取考三南收租案,則自上之下,至下之中,爲十餘萬結,而其餘則竝與京畿·海西田畓,皆屬下下,疏中所謂下中下下,則可知非爲六等之田分,而乃是九等之年分也。旣曰年分,則年年一套,無復增加,是何說也云者,其所起疑,固無足怪,而其實則,續典所載下之中以上之文,亦未嘗不以年分等第,爲田畓等第,又何疑之有乎?今若因此,而認以原典稅法之至今自在,遽欲責其實十分,每結二十斗之稅,則摠計三手糧,大同結錢等項,一結所出,將近四十斗,此豈可以議到乎?旣不可議到於此,則依前置之之外,別無他道,以此分付,何如?傳曰,允。昌原倅疏辭,不事蹈襲,能出自己杼柚,且其爲說,多有朱書語法,可知其嫺於實地,比之梔蠟口氣,不啻較三十里。疏中代捧事,此法,只見於續典,不載於原典,蓋非邃昔成憲,而與其停退而反貽民弊,無寧代捧而不作公債,亶在道臣邑宰,隨時量宜,從實闊狹之如何。民庫事,故相尹文翼,按湖南時,以應捧,定爲恒式矣,入不當出之弊,比比有之,而先取還穀以補之,末又分徵而充之,公私之效害,果何居?惟其可行無弊之方,更須爛商善處爲可。田稅事,通編所載,原·續各異,何獨於此乎然也。靜義兩縣之設,在於原典之後,而原典註,以濟州三邑,則似此文勢,亦云多矣。大抵此疏,全篇多是人所不言之事,若聚諸道文倅之章,用科試功令之法,定次等次甲乙,則此疏,勝於鄭晩錫之根據,韓興裕之精詳,而該於適用,亦與金㙆之識見,不多讓。今番勤諮之擧,卽詢事考言之遺規也,車服之庸,豈可不施於此等之人?昌原府使李尙度,令該曹,因其任,嘉善大夫下批,以勸諸倅,可也。
李晩秀,以備邊司言啓曰,卽見京畿監司李在學狀啓則以爲,各邑牟還,多寡不均,若其有裕處,固不必加分,而至於不敷處,不可不略有加分,牟還應留中,限二千石,特許加分事,請令廟堂稟旨分付矣。春耕在卽,種子之如干加分,不可靳持,依所請施行之意,分付,何如?傳曰,允。
又以備邊司言啓曰,卽見江原監司尹弼秉狀啓謄報則以爲,道內還穀,數本不敷,以其當分之數,實無分排之勢,還穀四萬五千五百七十石,特蒙準許,則待其畢分,從實數,更爲登聞事,請令廟堂稟旨分付矣。本道穀簿,本自不敷,而其中,亦有以還穀之多,民不支堪之邑,若均平其分留,則四萬五千餘石加分,似或稍過,而種糧多少,有難遙制,姑依所請施行,使之畢加分後,從實數,更爲登聞。今年則,諸路留庫摘奸,斷不可已,亦以此預爲嚴飭,何如?傳曰,允。
李勉兢,以壯勇營言啓曰,本營水原鄕軍下番試射放時,各技入格人賞格,別單書入之意,敢啓。傳曰,知道。
又以壯勇營言啓曰,本營牙兵等,私獵於廣州地矣,捉得小豹一頭封進,而捉虎軍姓名,別單書入之意,敢啓。傳曰,知道。
己未二月二十四日辰時,上御便殿。戶房承旨入侍時,行都承旨李晩秀,假注書李弘謙,記注官承膺祚,編修官洪樂游,以次進伏訖。上命書昌原府使李尙度上疏,備局回啓草記批答訖。命退,承史以次退出。
上在昌德宮。停常參·經筵。
藥房提調金文淳,副提調李書九啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
金啓洛啓曰,知敦寧金載瓚,刑曹判書金翊休,除拜後,過三日,不爲出肅,事甚未安,依定式,竝推考警責,仍卽牌招察任,何如?傳曰,允。
兪漢寧啓曰,大司憲李域輔,執義高宅謙在外,掌令玄重祚,持平李東宇病不進,掌令鄭澣,持平南惠寬未肅拜,監察茶時之意,敢啓。傳曰,知道。
兪漢寧啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李書九曰,京畿監司留待。
傳于李書九曰,書狀官留待。
傳于李書九曰,諸承旨持公事入侍。
傳于李書九曰,京畿監司入侍。
傳于李書九曰,書狀官入侍。
李書九啓曰,撥路申飭,非止一再,而勅行到黃州後,前站止宿形止,尙不登聞,擧行之稽滯,誠甚未安,黃海監司曺允大,爲先推考警責,何如?傳曰,允。
以平安監司韓用龜狀啓,今番輪症,貧民之死亡而不卽埋葬,無依而病難療治者,捐財救活人姓名,開錄馳啓事,判付內,啓下賑恤廳爲旀,楚山閑良元聖極,幼學金一奎,救活與助葬,各過半百,其在信令之道,宜有別般施賞,尋常拯活,近二十口,則猶且加資,況因特敎,拔例勸爲者乎?兩人竝賞加,今日下批與有旨,同封下送,使卽分給,此意回諭。
金啓洛,以弘文館言啓曰,新除授副校理朴鍾淳,時在京畿長湍地,經筵入番事緊,請斯速乘馹上來事,下諭。傳曰,依啓。
李書九,以迎接都監言啓曰,勅使在館時,館門把守及館內守直,房守房子,各差備等名數,別單書入之意,敢啓。傳曰,知道。
兪漢寧,以舟橋司言啓曰,谷城縣監金熙采上疏批旨內,三千戶之於三萬石,重之以許多弊端,民何堪乎?均巡統穀耗發賣之,一依己亥道臣鄭一祥已施之例,爲之事,大同木品,前期上送該廳,較正後收捧事,附陳餉保事,竝令廟堂粘啓稟處。本縣稅穀,劃得舟橋船載運之請,令舟橋司草記稟處。蛟龍山城餉穀,依赤裳例事,亦令廟堂稟處事,命下矣。取見其疏本則以爲,本縣稅穀,在昔直捧於順天海倉,募船上納矣,中間移屬於法聖倉,而六十年來,漕船之致敗再徵,不知其幾次,程道之相去,爲二百二三十里,故以錢往貿者多,每石加入爲二三兩,重以漕倉斛子,較諸直上納邑所捧,洽過數斗,每於出浦之際,稅民怨苦。古之私募船裝稅時,京江無賴輩,多有作奸故敗之習,故不計遠近,投屬漕倉,今則舟橋船裝載之後,上納凡節,萬全無慮。樂安·求禮,俱以直上納邑,各其境內,設倉直捧,無弊裝運,而兩邑之於本縣,相距不過百里內外,今以本縣稅穀,移捧於樂安海倉,則本官監捧別弊自祛。但有船價條,加磨鍊,而漕倉雜費之所得,庶可相計,本縣穀數,僅爲八百餘石,劃得舟橋船一隻,竝他邑添載充數,則似無掣礙之端爲辭矣。該邑稅穀之輸納漕倉,弊旣如此,則移捧於隣近海倉,劃給舟橋船隻,使之直納,不害爲隨時矯救之策。雖舟橋司船人言之,添得一邑,亦足以副渠輩之願,而第念漕倉設置,法意甚重,六十年劃屬之邑,若或遽議移捧,則漕倉屬邑,各以一時之意見,必將視此爲例,紛然競起,非但取舍之兩難而已。自樂安而視法聖,則出浦雖或便近,海路不啻遼絶,欲除旱路百里之勞,反涉木道千里之危,其在漕政,已非得計,曾前所無之船價,又將倍蓰於漕倉之冗費,反有祛弊生弊之慮,舟橋船劃給一款,有難許施,依前擧行之意,分付,何如?傳曰,該邑,得特遣之倅,似此細節,亦不釐正,則烏在其勤詢之本意乎?邑民江民,皆似有益而無弊。至於他邑之效嚬,其所禁飭,優有其說,所謂他邑,豈有若該邑之至殘弊多處乎?又或船價,倍於倉費,有別生弊端之入聞者,勿嫌銷刻,登卽依前屬之該倉,爲可,以此意,令廟堂與該倅疏,回啓判付,卽爲知委該道,可也。
備邊司啓目粘連,觀此谷城縣監金熙采疏本,則其一,本縣民摠,爲三千戶,還穀近三萬石,而各營耗穀作錢,在前則待春夏從市直發賣,近來捧糴時執錢,故邑倅倉吏,立本取剩之弊,於是乎出道內穀簿,無論山沿,較量民戶,參酌分留,內而均廳,外而巡統營,作錢耗穀,每年封倉後,一從該邑所在穀數,從市直發賣,捧糴時,發將校執錢一款,永爲禁革,特令廟堂,另加申飭事也。京外需用,竝不着手於還穀,則固善矣,如不得不着手,則秋捧時執錢,猶爲簡便。蓋其爲弊與否,惟在於勒捧與不勒捧,如其勒捧也,則勒捧於秋捧之時者,獨不勒捧於封倉之後乎?此則置之爲白乎旀,至若巡統營之發送差校,勒定高價,尤爲可駭,邑而有倅,則雖京司行會,如或有不便於民情者,亦當論報釐正,而況於營邑之間,何弊之不可論報?以此嚴飭於營邑,萬一有此等民弊之登徹,則縱校橫濫之營閫,固當重勘,不爲據執之守令,一體重究爲白乎旀。其一,本縣大同木,挽近以來,京廳點退,年年層加,以八九升細木以納一疋價,至於四兩,自明年爲始,各邑大同木一疋,以七升三十五尺者,前期上送于該廳,較正以來,依此收捧以納事也。本木上送之論,別無爲弊之端,依此施行爲白乎旀。其一,本縣各司上納軍民,幾皆納布之中,訓鍊都監軍餉保,禁衛營官納保,惟獨納米,而稅船添載輸納之間,浮費不些,以沿海邑某樣納布之軍,相換變通事也。假令移換於納布軍,納布軍,獨非可矜乎?雖除峽氓轉運之勞,若論沿民偏被之苦,則除弊之惠少,移疾之怨多,除非大變通之前,恐難輕議爲白乎旀。其一,南原蛟龍山城軍餉穀,谷城·求禮兩縣分授糴糶,而本縣所掌米,爲八百七十石也,三之二,捧於城倉,其一捧於邑倉,兩縣遠面,距山城,俱爲百里外,不勝其輸運之弊,依茂朱赤裳山城例,專屬於地方官,南原府使之糶糴兩縣分授之規,永爲革罷,而三分一邑倉所捧者,別作名色,儲留本邑事也。大抵各道山城屬邑之制,蓋出於各峙其餉,各守信地之意,歉歲則許其捧留,以紓民力,屢豐則如法運峙,以存桑土之義,恐不害爲隨時方便之道,以此分付,何如?判付啓,依回啓施行爲旀。第一條事,還穀取耗之弊,與半留半分之劃一定式,卽近日講究於賓對·籌坐之間者,捧糴時執錢,封倉後發賣,均之爲弊,有如泉水則一,而廉貪殊性,惟在其時營邑擧行之如何,該倅之說,旣如此,令道臣細量,如有可以採施之策,先試於該邑,以其便否,從後狀聞爲旀。統穀爲弊,可勝言哉?疲馹騎,蕩官廚,裨校橫行閭里,鷄犬爲之騷然,勒呼高價,恣意操縱,旣盡作錢,旋爲還寢,則官長其自當乎?吏鄕其自當乎?無罪者民也。民之倒懸,此其一端,主客異勢,伸縮在我云云,卿等言,未免題外,自廟堂,嚴飭三南,祛其積謬之太甚,俾無更以此等瑣屑之事,仰徹朝廷爲旀。第二條事,諸倅應旨,輒言木品,可知近來爲弊之滋甚乙仍于,間或從施於疏批旨,一依大同事目,尺數升數,無加無減,則受雇價貢價者,無不稱冤,爲鄕民者,反害都民。百餘年前,有司之臣,亦有筵稟更飭之擧,今番事亦然,而近聞筵臣之言,各司各營所捧,過四十尺云,然則民何以堪乎?大抵守令之看品,卽防奸之意,而此則不必煩朝令,在於該司及該倅,爲民方便是置,勿論如此如彼,綿品一款,差待諸疏之畢到,一番博詢審處,欲救一分民瘼,以此爲先知悉事,分付爲旀。第三條事,近於鄭僑輿人之惠,姑爲置之爲旀。第四條事,蛟龍山城之稱以三谷兩峰,處在野門,如蛟騰龍蟠乙仍于,山之名以此,李文忠之所經理,劉提督之所嘆賞,於此可知。古人所以築城峙餉之深意,古之大臣李濡諸人,値歉捧留,亦以爲不可,今觀該倅之疏,穀多難於轉輸,殘邑偏受其害云。今若有綽約平均,無致移弊之道,則詳究兩便之謨,不害爲蘇殘之一道兺不喩,該邑之逢經幄人作宰,可謂千載一時,得其倅而不得絲毫之益,是豈差遣之本意?嶺南之河陽·機張·延日等處,多賴其倅敷奏之力,則獨於該邑,未共沾漑,能無向隅之歎乎?另飭道臣與該倅及本地方官守令,爛商好箇道理,使之報司後,草記,使詢弊之擧,示信於民邑爲當爲良如敎。
吏曹判書李時秀疏曰,伏以,臣猥以無似,銜命西出,客使入境,亦已有日,而威望不足彈壓,智慮不足綜理,曾未能宣朝廷禮義之化,祛民邑供億之弊,疎謬稽慢,無往非罪,僨誤之誅,懍然以俟,卽於路次,得接邸報,伏聞新有除旨,以臣爲吏曹判書,臣驚惶震剝,五內失守,幾乎顚于馬下。夫天官冢宰,國之重任,臣之不合是職,不惟臣自知,聖鑑庶已俯燭,顧不敢以才具之長短,名器之輕重,張皇其說,煩瀆聰聽,只以區區衷情所迫,冒昧仰陳。念臣從前日月之兜攬驟躐,且置勿論,一自甲寅冬蒙恩陞資之後,歷遍四部,官不離身,尸素徒積,而郵罰不加,瘡疣畢露,而榮寵轉隆,以至周歲中權,無一善狀,曹務之癏廢,政注之顚錯,獲免大何,特其幸耳。迺蒙我聖上曲垂造化,適因原隰之行,特許鞶帶之褫,雖使事嚴重,稱塞無望,而飮氷之憂,王靈是仗,卸擔之喜,私分粗安,北望觚稜,步步攢祝,惟期竣還之日,藉此恩私,優游散班,調息病軀,以仰承終始生成之澤,豈意今者,忽有此千萬夢外之命哉?噫,物盛則衰,器滿則溢,理之必至,不待智者而知之。臣之門戶之太盛涯分之已滿,歷數朝紳,罕與爲比,猶且進進不止,日增月加,周流權要之地,出入睢盱之場,踰濫之懼,十倍西銓,程子所云,負版之蟲,已載不起,更取物在身者,臣之謂也,臣將以何力量,以何命數,大耐此而消受得也?其亦致負乘之寇而後已矣。伏惟天地父母,臨之在上,覆燾之恩,鞠育之慈,一身頂踵,保有至于今日,以平昔愛欲生之聖念,夫豈有任其不堪任,强其不可强,使之畢竟顚沛而不之恤哉?仰思聖簡,俯揣微諒,旅館曉燭,繞壁不寐,玆敢猥從縣道,盥沐拜章,其辭雖短,其情則切,伏乞聖上亟賜照察,迨臣未反面之前,劃卽收還新命,則臣敢不生死殞結,以報答德意之萬一,臣無任云云。答曰,省疏具悉。卿其勿辭,待復命行公。
己未二月二十五日辰時,上御誠正閣。藥房入診,諸承旨持公事入侍,京畿監司·書狀官,同爲入侍時,藥房提調金文淳,副提調李書九,左副承旨金啓洛,右副承旨鄭尙愚,同副承旨兪漢寧,假注書李允謙·李弘謙,記注官承膺祚,編修官洪樂游,檢校直閣沈象奎,京畿監司李在學,書狀官曺錫中,醫官柳光翼·金孝儉·李敬培·李周憲·李惟鑑·玄必采·安昌禧,以次進伏訖。提調問候後,啓洛讀奏全羅監司李得臣狀啓,監賑事,書九讀奏江原監司尹弼秉狀啓,莊陵奉審事,漢寧讀奏平安監司韓用龜啓本,充軍罪人金楚光徒流案頉下事,江原監司尹弼秉啓本,罪人李哲新通川郡到配事。上命分書判付訖。上曰,郊館擧動時雲劍,當以筋力可强人擇差,而苦乏其人矣,誰是可合乎?文淳曰,壯勇大將·禁衛大將,俱是可合人,而此皆陪從人,他無可合人矣。上曰,壯勇使,亦與彼人不見乎?文淳曰,似然矣。文淳曰,咸鏡監司李集斗,以人蔘十三兩,上送本院矣,貿蔘一款,旣奉飭敎,故有難輕先捧置,敢此仰達矣。上曰,旣無內局知委,則此物奚爲至哉?爲念民弊,切勿貿蔘之意,前後屢勤飭敎,又於此道臣辭朝時,申申面諭,不啻丁寧矣,不待本院關文,而今此遽然封進,實是格外之事,誠極怪訝矣。此道臣,自來事多生疎,無乃聽瑩於其時下敎而然歟?報狀措語辭意,何如耶?文淳曰,以別進上樣措語矣。上曰,別貿尙已嚴禁,則是何別進上之擧乎?年前爲殿宮湯劑,不得已有一番貿用之事,其時亦以公穀會減,而慮或有貽弊於民邑,故其後更無別貿之命,則今忽別進上云者,又極駭然矣。不可無飭,卽爲還下送,而此後則本院知委之前,無得貿納之意,永爲定式,別加嚴飭,可也。文淳曰,初三日館所擧動時,御營軍三哨隨駕事,命下,而銅龍門·弘化門·延和門入直及傳語軍一百名除之,則餘軍未滿三哨矣,延和門入直軍一哨,以訓局軍替代出用,何如?上曰,依爲之。出擧條文淳曰,今此迎勅時,自崇政門外,至興化門內,左右邊,令訓局設布帳事,因館伴筵稟,當爲擧行,而該營布帳,用處浩多,實無分排盡設之道云,旣不得盡設,則或設或不設,所見反涉如何,有門有路處,自當依例設布帳,而其外則一竝除之,恐合事宜,故敢此仰達矣。上曰,依爲之。出擧條上命畿伯進前,敎曰,爲詢民事,每欲召見而未果矣。向者輪症,雖屬過去境,而至今思惟,如經一劫,大抵畿內則歇於京中,而兩南又歇於畿內云乎?在學曰,自西而京,自京而南,果是次次減歇云矣。文淳曰,臣見濟州上來人則以爲,濟州,亦有此症云矣。上敎在學曰,迎勅之行,今日發行乎?在學曰,然矣。上曰,卿則迎候於開城府地境乎?在學曰,然矣。上曰,弘濟院之弘字,彼中諱之云,路程記,彼必見之,則不可不改之矣。在學曰,以洪字改之,恐無妨矣。上曰,改字之意,預爲言通於遠接使許,好矣。又敎曰,聞外方迎勅之際,皆有擧哀之節云,此乃宣勅以後事,而邑邑迎勅,先有此擧,極涉如何矣。且弘濟院則,至近京城,有異於外方,外方則雖已襲謬爲之,而至於弘濟院站,則決不可先擧迎勅之節,此意,亦言及於遠接使,好矣。在學曰,果如聖敎矣。沿路則雖昧例擧行,而至於弘濟院站,則大異於外方,不當先有迎勅之節矣。上曰,此亦道各異例。聞關西則,道內守令中,只一二人迎接,而入海西地境,道內諸倅齊進云,兩道迎勅,例各不同,事極怪駭,如此謬例,不可不一番釐正之事矣。又敎曰,楊州,何站支供乎?在學曰,弘濟站支待矣。上曰,凡物皆措備乎?在學曰,中間等待日字爲久,監色輩,留連爲弊,而凡措備物,已皆爲之矣。上曰,沿路禁雜人一事,各別着意擧行也。在學曰,廣州庚午出鎭之後,當支勅時,勅行支應則如例擧行,而至如遠接使·伴送使·問安使諸行之自前支供者,竝移定於同站諸邑,載在謄錄矣。今番亦依此施行,而以此釐正於定例,以爲定式遵行之地,何如?上曰,依爲之。出擧條在學曰,今番勅行時,沿路禁辟軍校,楊州二百名,高陽二百五十名,坡州一百十名,長湍一百五十名出用事,自守·摠兩營,狀聞後知委矣。此雖前勅時使用之數,而楊州·高陽則道里近而軍數多,坡州則道里遠而軍數少,其所分排,不能均一,且軍校之多數聚待,反有雜亂之弊,自今爲始,四邑軍校,各以一百五十名出用,仍爲定式施行,恐合事宜,故敢此仰達矣。上曰,依爲之。出擧條在學曰,南漢餉租之在於道內各邑者,自戶曹,旣不貿用,則當依備局知委,作錢以送於南漢,而趁今發賣,其勢末由,窮春分糶,亦無爲弊之端,姑令依前半分,待捧糴後,作錢以送,事甚便好,故敢此仰達矣。上曰,依爲之。爲除畿邑,別出無於前之守禦還名色也,今又還分,安知不仍作守禦還乎?以穀屬之某衙門半分,使之給其代錢事,令廟堂指一草記,可也。出擧條命畿伯先退,命書狀官進前。上曰,今日離發,當宿何站乎?錫中曰,當宿於高陽站矣。上曰,向日已有面諭,覘國一事,爾須另念善圖也。所謂聞見事,便是可笑,雖古之名碩,其所探問者,後人觀之,則多有虛實之相左,使价之難其任,固如是矣。然今彼中新舊之交,必有可聞者,豈可以難於採探,少忽之哉?錫中曰,只憑譯舌輩從中採問,緊語之得聞,有未可必矣。文淳曰,彼中風俗,皆以緘默爲主,譯官輩,只以銀兩,自下周旋,其所入聞者,不過閑辭漫說,不如是則,亦是無根據之說矣。上曰,聞勅使還期,必欲趁四月初二日入去云,我國使,亦當於四月初二日前,到北京,行期甚忙迫矣。雖不至倍日促行,而必爲斯速進程,初十日間渡江,渡江後,限二十日得達,以此爲期,可也。錫中曰,渡江當在來十三日,慮或未及於勅行回還前入去矣。上曰,十三日渡江,尙亦遲緩矣。錫中曰,方物卜馱數多,遠途領運之際,易致遲滯矣。上曰,只領緊物種,先爲趁期入去,則其餘物種,必有自其處變通之道矣。又敎曰,來頭頒諡勅,若爲順付於我使出來便,則萬幸,而勅使若又出來,解使譯官一人,先爲出送,使勅行渡江前日字,限五六日,有進退之期,自此預爲料量其入城日字之地,好矣。又敎曰,今番則勅行牌文,只是抵鳳城牌文謄本出來者,而原牌文則初不出來矣,來頭勅行,必以紙牌文,卽爲出送也。命退,諸臣退出。
上在昌德宮。停常參·經筵。
兪漢寧啓曰,大司憲李城輔,執義高宅謙在外,掌令玄重祚,持平李東宇病不進,掌令鄭澣,持平南惠寬未肅拜,監察茶時之意,敢啓。傳曰,知道。
李書九啓曰,禮曹參判閔台爀,本職則出肅,兼帶摠管,不爲肅謝,事甚未安,推考警責,何如?傳曰,允。
傳于李書九曰,都承旨入侍。
傳于李書九曰,戶房承旨入侍。
傳于李書九曰,左承旨入侍。
傳于鄭尙愚曰,左副承旨入侍。
兪漢寧,以摠戎使金持默狀啓,坡州禁辟軍加磨鍊四十名調發,何以爲之事?傳曰,除標信擧行事,回諭。
承旨前望單子入之,徐龍輔·尹光顔落點。行都承旨徐龍輔,右承旨金啓洛,左副承旨鄭尙愚,右副承旨兪漢寧,同副承旨尹光顔。
內醫院官員,以都提調·提調意啓曰,本院藥蔘,或有求貿之例,而聖念每軫民弊,凡係別貿,屢奉飭敎矣。卽見咸鏡監司李集斗所報,則人蔘十三兩,以別貿樣上送,而旣無本院知委,有此格外之擧,誠極可訝,其在事體,不可置而不論。該道臣罷職,封進人蔘,還爲下送,此後則本院知委之前,無得預貿,貽弊民邑之意,嚴飭分付,何如?傳曰,允。
李書九,以戶曹言啓曰,各道年終錢穀御覽會計,每於翌年二月二十五日,啓請受出,修正入啓,自是前例矣。今年各道會案,幾皆來到,而慶尙道,以道內各樣穀之應停當捧,憑査勘準之間,自致遲延,平安道各邑守令,俱以支勅出站,限內不得上送之意,竝已狀聞,黃海道,亦以迎勅,頉報備局。此與無端不送有異,姑待齊到,修正以入,至於頉稟一節,或以狀聞,或以報狀,規例參差,不可不釐正,自今以後,如有頉報之事,則竝爲狀聞之意,分付諸道,何如?傳曰,允。
兪漢寧,以兵曹言啓曰,今二月三十日,大駕詣奉室行禮時,侍衛軍兵及墻外環衛軍兵,當爲磨鍊,而丙辰年,外各營入直軍,除營直,訓將率領環衛,昨年,訓局出番軍五哨排立,挾輦軍,連以金虎門入直軍四十名磨鍊,槍劍軍置之矣。今番則何以爲之乎?敢稟。傳曰,竝依昨年例爲之,可也。
徐龍輔,以賑恤廳言啓曰,漢城府牒報據,饑餘病餘,非救濟,無力自賴者,東部字內三人,西部字內二十三人,南部字內七人,合三十三人,各米五升式,合米一石一斗五升題給之意,敢啓。傳曰,知道。
尹光顔,以訓鍊都監言啓曰,今二月二十七日,大報壇祭享肄儀時,因兵曹節目,北營標下軍三十名,軍餉色軍二十名,北營入直千摠李煜率領,拱北門外排立作門,雜人馬一切嚴禁,事畢後,還入直所,而待標信擧行之意,敢啓。傳曰,知道。
尹光顔,以御營廳言啓曰,本廳來五月六月兩朔應立,前部中司屬慶尙左道軍兵,當爲鱗次徵召,而其中尤甚邑軍兵,限麥秋退限事,前已命下矣。以之次番右道所在五哨軍兵,相換推移,從便作隊,趁限調上,四月二十五日,京中逢點,五月初一日,與左司軍兵,替代立番,而依定奪,每哨以一百名磨鍊後,其餘一百三十五名,竝資保收布上送事,本道監·兵使處,措辭知會之意,敢啓。傳曰,知道。
尹光顔,以御營廳言啓曰,本廳來三月四月兩朔應立,前部左司屬慶尙左道五哨軍兵五百十七名,今已逢點整齊矣,三月初一日,與前司軍兵,替代立番後,舊軍放送之意,敢啓。傳曰,知道。
己未二月二十六日辰時,上御便殿。左承旨入侍時,行左承旨李書九,假注書李弘謙,記注官承膺祚,編修官洪樂游,以次進伏訖。上曰,勅行止宿形止,日日登報,而昨日黔水站止宿狀啓,尙不入來,擧行之稽緩,極爲駭然矣。又敎曰,守宮承旨,預先差出,而以彼人嫌避之人爲之,則好矣。書九曰,寒食節享時,奉審承旨,以守宮承旨擧行乎?上曰,唯。命退,承史以次退出。
己未二月二十六日辰時,上御便殿。戶房承旨入侍時,行都承旨李晩秀,假注書李弘謙,記注官承膺祚,編修官洪樂游,館伴鄭民始,以次進伏訖。上曰,近日晨朝頗寒,郊館擧動時,日氣若如此,則人經瘡痍之餘,似有觸寒之慮矣。民始曰,今年節序尙早,故日氣今猶未暄矣。民始曰,在前傳訃勅行時,房排物種,外方則或用華色,而館所則皆用素色,似以傳勅前後有所區別,而彼旣除服之後,猶用素色,誠無意義,但各年謄錄,皆如此,不可遽爾變改,故鋪陳屛帳器皿之外,衾褥之屬,依前例,以素色措備矣。卽伏聞左議政之議,以素色,極無意義,亦甚埋沒,更以華色稟請,改之爲宜云,前例雖然,大臣之意如此,以華色或用前前排,或爲新備以用,何如?上曰,依爲之。出擧條命書傳敎曰,都承旨有實病,右承旨聞有實故,竝許遞,前望單子入之,待下批牌招察任。命退,諸臣以次退出。
己未二月二十六日未時,上御重熙堂。左副承旨入侍時,左副承旨鄭尙愚,假注書李允謙,記注官承膺祚,以次進伏訖。命書傳敎曰,二十九日北苑齋宿,三十日詣奉室行禮,親審奉榻之節,仍行望位禮,省牲器鼎鑊,視滌漑,監明水火,還至齋所,待享事禮成,令禮曹,以此磨鍊儀注。上曰,望位禮時神榻,每先奉於壇上,而今番則奉室行禮後,當親審奉榻之節,神榻,勿爲先奉於壇上事,知悉。又命書傳敎曰,遼東伯墓,遣承旨致祭,志感舊甲也。鐵原褒忠祠,則年前賜祭,而昌城忠烈祠,宣川義烈祠,來月內卜日,一體致祭。忠武立節之後二年,使訓局開板印行忠烈錄,而載皇朝詔贈遼東伯之事實,又於中朝忠義錄,有移文從厚贈䘏之語,從信錄,有破格贈錄之語,而政院日記云,降詔褒贈,備邊謄錄云,褒贈詔出來時,依前謄黃詔陪來之儀,擇定差使員,陪奉上來。以此文蹟觀之,豈非徵信之的證?特以文體之不類誥命,後或有傳惑之說,竝與贈伯而然疑之,伊後信書之考據,非止一二段,今皆渙然消釋,一辭爛熳,忠武有知,亦必怡如,取見增修之錄,猶似有闕遺。林將軍忠烈,裒集成書,命名曰忠愍實紀,印頒之於忠武當用一例,使之編印,而題弁之文,當書下,舊錄中,有世譜矣,新印本姓貫,書以遼東金氏事,分付。仍命退,承史以次退出。
上在昌德宮。停常參·經筵。
未時日暈。
傳于金啓洛曰,政官牌招開政。
尹光顔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭尙愚啓曰,大司憲李城輔,執義高宅謙在外,掌令玄重祚,持平李東宇病不進,掌令鄭澣,持平南惠寬未肅拜,監察茶時之意,敢啓。傳曰,知道。
尹光顔啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,來初一日輪對日次,而禧陵忌辰祭齋戒相値,頉稟之意,敢啓。傳曰,知道。
尹光顔啓曰,禁衛大將申大顯,以城隍祭獻官,今方受香出去矣,所佩命召,兼帶左邊捕盜大將命召及大將牌·傳令牌,來請還納,何以爲之,而將兵之任,不可一刻無摠察之人,捕將則,在前如此之時,有他邊大將兼察之例,今番則何以爲之?敢稟。傳曰,仍佩往來,御將竝兼察,牌招聽傳敎。
傳于徐龍輔曰,都承旨入侍。
傳于尹光顔曰,同副承旨入侍。
傳于李書九曰,禮房承旨入侍。
尹光顔,以都摠府言啓曰,今此迎勅動駕時,侍衛寶劍·守宮,不可不備員,而都摠管具㢞,副摠管閔台爀·沈基泰,俱有身病,鄭大容未肅拜,侍衛寶劍,將不得備員,令政院稟旨變通,仍令該曹口傳差出,待下批牌招察任,以爲備員之地,何如?傳曰,老病人許遞,令該曹口傳差代,待下批,與未肅拜人牌招,可也。
兵曹口傳政事,以西春君爗爲都摠管,蔡弘履·姜彝正爲副摠管。
尹光顔,以都摠府言啓曰,新除授副摠管鄭大容,時無職名,令該曹口傳付軍職,以爲肅謝之地,何如?傳曰,允。
兵曹口傳政事,以鄭大容爲護軍。
以工曹坐不坐單子,傳于兪漢寧曰,今聞迎接都監,多有擧行之事,而該堂皆年老,竝許遞,今日政差出,待下批,牌招察任。
以漢城府坐不坐單子,傳于金啓洛曰,右尹未差之代,今日政差出,待下批牌招察任。
有政。吏批,判書李時秀在外未肅拜,參判李益運進,參議尹行元牌不進,右承旨金啓洛進。以金羲淳爲副應敎,趙尙鎭爲工曹判書,鄭大容爲參判,李勉兢爲右尹,李翊模爲工曹參議,權文度爲吏曹正郞,宋時淵爲昌陵令,李觀秀爲司饔主簿,檢書官單金基普,昌原府使李尙度,今加嘉善加資事承傳,故通德郞洪啓緯贈吏參例兼,故四山監役官洪禹宣贈吏議,故工正洪受濟贈僕正,以上同知洪進泳三代追贈,大司成單李晩秀。
兵批,判書金文淳,參判金熙朝病,參議朴奎淳進,參知李趾永病,同副承旨尹光顔進。以崔夢嵒爲知事,崔鎭夏爲曹司衛將,鄭宅休爲訓鍊主簿,朴道謙爲武兼,張胤顥爲潼關僉使,康漢倬爲造山萬戶,權裕爲大護軍,李勉兢·沈基泰爲護軍,李壽咸爲副護軍。
以宣傳官望筒,傳于尹光顔曰,權作參上窠,以鄭宅休仍任。
兵批再政。宣傳官鄭宅休仍任事承傳。
以承傳宣傳官望筒,傳于尹光顔曰,未差之代,令該曹口傳差出。
以漢城右尹李勉兢,牌不進推考傳旨,傳曰,待其淸齋牌招。
傳于李書九曰,享所執事官,使之拱北門外近處齋宿,而北營公廨,一體許接,百官及應參班列諸家人淸齋,亦爲嚴飭事,分付。
以江華留守洪明浩狀啓,無依之類,賙救助葬人姓名開錄事,傳于金啓洛曰,船頭堡別將吳漢述,廣城堡別將宋敬寬,前萬戶宋世瑜等,賙救收葬之數,比之關西,已施賞典之人或多,或相當賞加,今日政下批,閑良金昌成·河漢明,賙救名數,亦相當帖加,閑良車允亨,從厚施賞後,狀聞事,回諭。
以慶尙監司申耆狀啓,道內各邑遺棄兒收養口數,開錄馳啓事,傳于徐龍輔曰,嚴飭列邑,着意搜訪,俾有實效事,三南道臣處,令該廳嚴飭。
金啓洛,以吏曹言啓曰,今此寒食祭,永陵獻官趙觀鎭,係是堂下官,何以爲之?敢稟。傳曰,尙云晩矣,加資未肅拜工曹參議許遞,其代,除授,可也。
金啓洛,以吏曹言啓曰,今此寒食祭,獻官執事,當爲磨鍊,而除老病公故,實無推移分排之路,依近例,刑官及年六十以上人員,通融塡差以入之意,敢啓。傳曰,知道。
徐龍輔,以戶曹言啓曰,慶熙宮差備內雨漏處,修改吉日,令日官崔景烈推擇,則今二月三十日卯時爲吉云,以此日時擧行,何如?傳曰,允。
李書九,以禮曹言啓曰,迎接都監啓曰,迎勅習儀,以今月二十九日爲之事,自禮曹推擇啓下,而都監擧行,多有相妨之事,令禮曹,稍退日字,更爲推擇啓下之意,分付,何如?傳曰,允事,啓下矣。習儀吉日,令日官池景喆,更爲推擇,則來三月初一日爲吉云,以此日擧行事,知委,何如?傳曰,允。
李書九,以迎接都監言啓曰,京畿·黃海·平安三道及開城府,乙卯勅使時,贈給物種數爻,今纔報來,別單書入,而今番勅行,比乙卯別,大通官一人,頭目一名,加數出來,贈給之數,比乙卯,亦當加入矣。加來通官頭目,贈給數爻,方令修成冊以報,待其上來,更爲書入之意,敢啓。傳曰,知道。
李書九,以迎接都監言啓曰,卽接遠接使移文,則勅行上來時,行吹陳而不作,初二三吹以打鼓吹囉叭擧行,而初吹則鼓一打囉一吹,二吹則鼓二打囉二吹,三吹則鼓三打囉三吹,開門則鼓一打囉三吹,閉門則鼓三打囉三吹,凡諸放砲,切勿爲之云。每於迎勅日,勅使到迎恩門外北作門,例以放砲開門矣,今番則放砲,代以鼓一打擧行,在館時,開閉門,一依外邑例爲之,而吹鼓手,令訓局定送事,分付,何如?傳曰,允。入勅行,入北作門時砲,代以囉鼓代用事,分付,可也。
李書九,以迎接都監言啓曰,卽接黃海監司移文,則勅行自持來縷二十疋,分排各邑後,邑名疋數,修成冊上送矣,謄書以入之意,敢啓。傳曰,知道。
李書九,以迎接都監言啓曰,本都監郞廳,掌樂院主簿尹光垂,日前與司憲府監察相換,又以祭監進去云,方當都監事務緊急之時,多日離次,極爲可悶,令該曹,以他閑司,口傳相換,以爲專意擧行之地,何如?傳曰,允。
李書九,以迎接都監言啓曰,迎勅習儀,以今月二十九日爲之事,自禮曹推擇啓下,而都監擧行,多有相妨之事,令禮曹,稍退日字,更爲推擇啓下之意,分付,何如?傳曰,允。
尹光顔,以訓鍊都監言啓曰,今二月二十九日迎勅習儀時,因兵曹節目,挾輦軍四十名,先後廂軍三百名,各其將官率領擧行,慶熙宮各門把守,及有門有路處設布帳次,軍一百三十名,將校五人,門外屛門八十四處設布帳把守次,軍二百八十九名,將〈校〉七十五人定送,而事畢後,解送之意,敢啓。傳曰,知道。
尹光顔,以禁衛營〈言〉啓曰,因迎接都監移文,今此勅使前排大旗幟,入京時,本營擧行,回還時,摠戎廳擧行矣,依前例,大五方旗五面,中五方神旗五面,淸道旗一雙,黃門旗一雙,金鼓旗一雙,另擇奉持旗手,勅行入京日,自迎恩門至館所,排立前導,而左邊屛門五十八處,哨官四員,別騎衛十人,驛士四十七人,京標下軍一百二名,竝爲嚴飭,定送率領把守,而所經屛門,則以布帳堅實防遮,別定將校四人,京標下軍三十名,竝爲除器械,另加申飭,嚴禁雜人,而今月二十九日習儀時,亦依此擧行之意,敢啓。傳曰,知道。
尹光顔,以摠戎廳言啓曰,因迎接都監移文,今此勅使前排大旗幟,入京時,禁衛營擧行,回還時,本廳擧行矣,依前例,大五方旗五面,中五方神旗五面,黃門旗一雙,淸道旗一雙,金鼓旗一雙,另擇奉持旗手,勅行回還日,自館所排立前導,至迎恩門,與楊州旗幟替代,而今月二十九日習儀時,亦爲定送之意,敢啓。傳曰,知道。
尹光顔,以摠戎廳言啓曰,昨年振威·龍仁等邑,移屬華城時,臣廳屬振威所在屯,壯抄四十五名,龍仁屯,壯抄四名,自在劃付中,所納身米,雖已給代,而此是添操正軍,則其代,不可不從他換作,以充一哨之制矣。依丁巳年,安山·始興壯牙兵減額代,移定坡州·長湍例,以陽城軍需保四十九名,除出代定,何如?傳曰,允。
校理沈奎魯疏曰,伏以,臣父母墳山,在於京畿加平地,而臣奔走三司,經歲未省,霜露之感,已難堪抑,卽聞鄕信,則當此解凍之節,塋域崩頹,莎草剝落,若經一番驟雨,慮無所不到,臣自聞此報,心神飛越,罔知攸措。在臣情理,固當卽地馳往,趁時封築,而向承嚴敎,待罪持被,今已一望有餘,縮伏俟勘之中,不敢爲擅離之計,忙陳短章,猥煩私悃,伏乞天地父母,特垂憐惻,亟許鐫遞臣職名,俾卽往省先壠,以伸情私,千萬幸甚。臣方情急乞免,奚暇贅及他說,而事在目下,不敢泯默,敢此附陳,惟聖明垂察焉。國之爲國,紀綱是耳,紀綱之不立,卽近日之痼習也。惟我殿下,重祀典之念,洞屬靡懈,必誠必謹,每當享事,除非親祼,則馳遣近臣,董飭享官,或恐一物之欠潔,一事之欠敬,明燭齋殿,坐待禮畢,此所以在廷臣隣,莫不欽頌而感歎者也。第臣於向日社稷大享,以執禮參班,而目見其一二未安者,臣不勝慨然之至。夫樂律作止,自有節拍,而緩促無常,佾舞進退,自有規度,而周旋不齊,固已萬萬未妥,而致齋之夕,未見齋沐,就位之際,已多喧聒,甚至享事未畢,諸司之徒隷騈闐,壇外之炬燭雜遝,事之駭然,孰大於此?非但社壇如此,竊聞農壇亦然。享所諸事,臺監主之,則旣不能先期檢飭,又未能登時呈課,溺職大矣,臣謂,社壇·農壇進去監察及協律郞,竝令該府,拿問嚴勘,宜矣。禁門之肅肅淸嚴,固是國朝之關和,前後之飭敎,不啻申嚴,況於近日,尤當自別,則其在宿衛禁喧之地,固宜益加惕念,而乍嚴旋弛,漸不如前,此亦關紀綱之一端,紀綱之不振,號令之不行,非聖世事,則決不可使聞於隣國也。方當客使非久入城,郊館延接之時,殿庭宣勅之際,觀光者之奔走街路,攔入者之喧鬧闕庭,必有倍於前日,若使彼人見之,其爲貽羞,當復如何?伏願殿下,嚴飭該曹,預先檢束,使不至臨期喧遝,如或違是,當該堂郞,施以重勘,以爲振紀綱尊國體之道焉,臣無任云云。省疏具悉。社壇·農壇,及監察及社壇協律郞事,依施。特遣承宣,每有拔例檢飭,欲使在班者,視此肅穆,所謂承宣之一反筵中飭諭,其所擧行之節節無狀,已知之,略有處分,而爾何不竝論乎?附陳事,令兵曹及該都監,別加嚴飭。爾之隨事無隱,極爲可嘉,後益勿怠,爾其勿辭往省。
己未二月二十七日午時,上御重熙堂。都承旨入侍時,行都承旨徐龍輔,假注書李允謙,記注官承膺祚,編修官洪樂游,以次進伏訖。上曰,今日皇壇肄儀,已爲禮畢云耶?知入。賤臣承命出問,回奏曰,皇壇肄儀,今已禮畢,而進去承旨,已爲還來云矣。上曰,同副承旨入侍。賤臣承命出傳。仍命退,承史以次退出。
己未二月二十七日午時,上御重熙堂。禮房承旨·同副承旨入侍時,行左承旨李書九,同副承旨尹光顔,假注書李允謙,記注官承膺祚,編修官洪樂游,以次進伏訖。上敎光顔曰,皇壇肄儀時,諸執事果皆整齊耶?光顔曰,果整飭如儀矣。命書傳敎曰,享所執事官,使之拱北門外近處齋宿,而北營公廨,一體除接,百官及應參班列諸家人淸齋,亦爲嚴飭事,分付。又命書傳敎曰,政官牌招開政。仍命退,承史以次退出。
上在昌德宮。停常參·經筵。
鄭尙愚啓曰,大司憲李城輔,執義高宅謙在外,掌令玄重祚,持平李東宇病不進,掌令鄭澣,持平南惠寬未肅拜,監察茶時之意,敢啓。傳曰,知道。
傳于李書九曰,左承旨入侍。
傳于鄭尙愚曰,軍士房承旨入侍。
傳于金啓洛曰,來待諸臣入侍。
傳于李書九曰,今番勅行時,灣府及三道各處之迎勅儀節,未免大不審。前則牌文先爲出來,朝廷旣爲例爲之擧,灣府以下,亦當按例行之,而今行旣無牌文,非所可論,設有牌文之如例出來,以宣勅前徑爲,爲不可,而除之。知委,則舊例今例,旣如許,豈可以無前例之事,不當援之例,徑先行之乎?然而關西地方,旣爲之,海西·松都,不可異例,至於弘濟院則,頒勅在於翌日,依畿伯入侍筵敎擧行之意,進去大臣,以此意,分付畿伯處,而雖以常時勅行言之,諸道大邑,迎勅書行禮,甚爲不可,此後定式除之。雖使勅使聞之,必以爲當然,此一款,延接都監,問于大臣草記,仍爲謄關支勅諸道,俾載謄錄。
傳于金啓洛曰,該院提擧遞差,政官待開門牌招,開政差代。
傳于尹光顔曰,同副承旨入侍。
鄭尙愚,以尹東壽·李昌杰·崔崑囚單子判付內,皆非京居熟習之人,姑以不應爲公律,區別功議,勘放草記爲良如敎。
傳于金啓洛曰,未肅拜右尹許遞,令該曹口傳差出。
李書九,以禮曹言啓曰,卽接昌陵參奉·孝陵參奉所報,則今此寒食祭享兩官,當爲備員,而新除授昌陵令宋時淵,身病猝重,萬無供職之望,孝陵別檢李英發,呈辭下鄕,尙未還仕云。莫重祭享,兩官不可不備,昌陵令宋時淵,孝陵別檢李英發,竝今姑改差,其代,卽令該曹口傳差出,以爲備員將事之地,何如?傳曰,允。
尹光顔,以漢城府言啓曰,本府郞廳,只是四員,而庶尹朴綏源,主簿閔致謙,北壇差祭主簿申奭相,以檢官犯染,判官未差,今月三十日皇壇省牲省器時,參班儒武,郞廳一員,當爲領率待令,而無以推移,判官未差之代,令該曹口傳差出,以爲擧行之地,何如?傳曰,允。
鄭尙愚,以都摠府言啓曰,今三十日皇壇望位禮時,侍衛寶劍,不可不備員,而副摠管李義弼·鄭大容·李得濟,俱爲差祭,姜彝正在外未肅拜,侍衛寶劍,將不得備員,令政院,稟旨變通,仍令該曹,卽爲口傳差出,待下批牌招察任,以爲備員之地,何如?傳曰,在外人許遞,前望單子入之,待下批牌招察任,可也。
吏曹口傳政事,以李祖承爲右尹。
吏曹,以趙觀鎭爲工曹參議。
吏曹口傳政事,以丁載運爲昌陵令,以李致薰爲孝陵別檢。
吏曹口傳政事,以李羲文爲漢城判官。
兵曹口傳政事,以金麟鍾爲宣傳官。
副摠管前望單子入之,李章漢落點。
李書九,以弘文館言啓曰,本館上番闕直,事甚未安,校理閔命爀,旣有只推之命,副校理南履翼,由限已過,朴鍾淳自鄕上來云,與新除授副應敎金羲淳,一體牌招,以爲推移入直之地,何如?傳曰,允。
金啓洛,以吏曹言啓曰,新除授司饔院直長宋啓幹,繕工監副奉事李審度,除拜後,俱過限未肅拜,竝依例改差,何如?傳曰,允。
司饔院茶禮廳郞廳,以都提調檢擧提調意啓曰,來三月初一日,崇政殿迎勅茶禮習儀後,西宴廳茶禮習儀,仍爲設行於館所之意,敢啓。傳曰,知道。
鄭尙愚,以摠戎廳事啓曰,今此勅行入京時,自弘濟院迎恩門,至城內諸處禁雜人等節,令三軍門·摠戎廳,依近例,分掌嚴禁事,館伴鄭民始,筵稟定奪矣。臣廳則勅使入京日,別定將校十人,標下軍一百名,自追慕峴越邊,至弘濟院禁雜人,分掌嚴飭,而勅使回還日,亦依此擧行之意,敢啓。傳曰,知道。
鄭尙愚,以義禁府言啓曰,時囚罪人尹東壽·李昌杰·崔崑囚單子判付內,皆非京居熟習之人,姑以不應爲公律,區別功議,勘放草記事,命下矣。尹東壽·李昌杰·崔崑等,以不應爲事理重公律,各杖八十收贖,而東壽十一代祖繼謙,靖難功臣,李昌杰十六代祖得桓,開國原從功臣,崔崑十代祖涵,敵愾原從功臣云,竝功減一等,各杖七十,以公罪收贖放送之意,敢啓。傳曰,知道。
備邊司啓目粘連,觀此軍威縣監具得魯疏本,則其一,本縣還穀八千九百餘石,限五年分排,自己未至癸亥,每年納一千七百八十石零,則目下民情,可免流散事也。蕞爾小邑,還餉反逋,至近萬餘,法綱之日弛,誠極寒心是白加乎,各年虛勘之邑倅,令本道,區別石數,指名現告,以爲照法嚴勘之地爲白乎旀。其一,本縣各軍,實摠三千六百四十五名,而黃白流亡,至於四百四十八名,而代充無路,謹按道內軍籍,則尙州元戶,爲一萬八千六百七十九戶,軍摠爲一萬三千五百五十三名,宜寧則元戶爲八千四百二十戶,軍摠爲六千九十七名,其在均平之道,宜乎減此加彼,而至於義僧番錢,架山軍官,亦是切急之弊,一口稍足則自可釐革事也。諸邑事情,有難遙度,關問便否,使之論理狀聞後,更爲稟處爲白乎旀。其一,奴婢之實居本縣者十四口,而散在各處者,弊尤大焉,義興·軍威之寺奴,多在比安·義城,比安·義城之寺奴,多在軍威·義興,身在之邑,謂非所掌,而任棄案在之官,難於越境而推尋,各於奴婢身在邑區別分屬,校整都案,每式年,各其邑修案報司,每年身貢,亦自其邑,比摠上納,則庶有實效。營下勘任,京司情債,竝爲減革事也。元摠雖係於一邑,或散居鄰郡,或越在他道者,實是事勢之所難免,若以難於推尋,各就其所居邑,校整都案,則遷徙無常,增減隨異,反啓紛擾之端,而行之未幾,遂成定額,則數少者有占便之喜,數多者有替當之苦,末流之弊,必將倍蓰於今日,此則置之。京外勘債,如有近年增加者,則査定釐正之意,嚴飭道臣爲白乎旀。其一,砲保升數,則一遵舊典,人情則量宜酌定,著爲令甲,以爲吏民支保事也。此則前後回啓,已爲論列,且有待諸疏畢到,別般講究,姑無可以稟處者是白乎旀。其一,軍威邑力,元無一繈之錢,巡營所管各倉留庫錢中六千兩,限五年,無邊貸下,則每年備納一千二百兩,如是五年,則洽準六千之本數,而不出十年,穀可近萬包矣,利錢耗穀,歲不下千兩千包,折半設屯,年年增之又增,末乃竝本錢添出,則一掃諸弊事也。散錢殖之利,本非良法,諸道營邑之有債案者,始稱防弊,終歸厲民,今此疏請,雖未知商度之如何,而如斗殘邑,決不可又添此一重弊端,置之,何如?判付啓,依回啓施行爲旀。還穀事,以戶較穀,太不相適兺不喩,流來以還爲弊之邑,年前懲勵何如,而便復如舊云,事旣登聞之後,如許守宰,若不繩以加倍之律,則邑何以爲邑,民何以奠居乎?該倅等,待其指名報來,下該府,視本律倍勘,而限年分捧,左相常所持難,然而與其一時督徵之無其路,莫若量定酌捧之紓其力,令道臣,更定年限,狀聞後許施,以爲蘇殘祛瘼之道爲旀。軍丁事,雖問道臣,豈有別見?爲先拔例嚴飭道臣,招致該倅,面對査正。近四千之軍摠,得以相當於二千戶摠,則庶有詢瘼之實效,無敢玩愒,俾卽狀聞事,分付爲旀。奴婢事,該倅出自經幄,在該邑,可謂不易得之會,民情之懸望,寧忍恝然,而一番隨衆陳疏,又因廟堂之防啓,謂之莫奈,憚其下手,是何異於使之白徵?此一款,更飭該倅,另究行之有據之方,言於道伯,使之狀聞時,一體狀聞爲良如敎。
己未二月二十八日辰時,上御便殿。軍士房承旨來待諸臣入侍時,左副承旨鄭尙愚,假注書李弘謙,記注官承膺祚,編修官洪樂游,館伴鄭民始,以次進伏訖。上曰,今則迎勅之日,只隔數三日,凡措備節次,一齊整頓然後,臨時無窘速之患矣。各差備官,各別申飭,而禁雜人一事,另加留意也。民始曰,路邊觀光人禁辟則易,而至若城頭屋上遠望之人,勢難一竝禁之矣。上曰,郊館擧動時,闕門外立壯營騎士數人,時刻次次飛報,大駕至慕華館時,使勅行,卽時越來沙峴之意,預爲約束,勅使入作門時,開門號令,以鑼鼓爲之,好矣。民始曰,迎接都監郞廳,典牲署判官權太應,本職多有擧行之事,郞廳之任,姑爲減下,何如?上曰,依爲之。出擧條命書榻敎曰,兵刑換房。命退,諸臣以次退出。
己未二月二十八日午時,上御便殿。左承旨·同副承旨入侍時,行左承旨李書九,同副承旨尹光顔,假注書李弘謙,記注官承膺祚,編修官洪樂游,二直提學李晩秀,以次進伏訖。上命出示左傳懸吐冊二件,敎晩秀曰,此二件吐冊,例各不同,其中差勝者,欲爲參酌損益,將以懸吐於新印冊,而校正之役,左承旨則事務相妨,勢難專責,同副近頗閑歇,使之主管,與抄啓文臣,同爲看準,好矣。晩秀曰,新印冊應講之規,一番稟定然後,使諸生知悉,經與傳,竝爲之講乎?上曰,製述生則固當應講,而治經生則非但收效未易,反有生弊之慮,雖使講之,經傳竝擧,勢似難矣。晩秀曰,然矣。命光顔·晩秀等先退。書九曰,明日北苑齋宿事,命下矣。自內齋宿時侍衛,例不磨鍊,今番亦依此爲之乎?上曰,依近例,當從便出齋,侍衛置之,只承旨一員來待,而諸承旨明日申時後,齋宿于永肅門外公廨,可也。出擧條命退,承史以次退出。
上在昌德宮。停常參·經筵。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于李書九曰,左承旨入侍。
傳于金啓洛曰,右承旨入侍。
以守宮假承旨望筒,傳于金啓啓曰,假承旨實職竝許遞,今日政差代,使之備員參班。
金啓洛啓曰,吏曹參判李益運,參議尹行元,牌不進推考傳旨及罷職傳旨,今方捧入,而開政命下之後,如是違牌,事甚未安,參判更卽牌招,何如?傳曰,允。
以校理閔命爀,副校理朴鍾淳,牌不進罷職傳旨,傳于金啓洛曰,許遞,與未差之代,今日政差出。
金啓洛啓曰,吏曹參判李益運,再牌不進推考傳旨,今方捧入,而開政命下之後,如是屢違,極爲未安,所當更請牌招,而係是一日三牌,何以爲之?敢稟。傳曰,更爲牌招。
金啓洛,以吏曹言啓曰,卽接通禮院所報則以爲,今此大報壇望位禮時,左右通禮,不可不備員,而新除授右通禮尹愭,身病猝重,萬無進參之路,卽速變通,以爲擧行之地云。通禮院右通禮尹愭改差,其代口傳備擬以入之意,敢啓。傳曰,知道。
吏批啓曰,判書李時秀在外未肅拜,參議尹行元牌不進,小臣獨政未安,何以爲之?敢稟。傳曰,仍爲之。
以朴吉源爲校理,趙得永爲副校理,李義弼爲工曹參判,洪聖淵爲右尹,趙鎭寬·李書九爲掌樂提調,金德永·金道游爲崇靈殿參奉,贈戶參李用休贈吏判例兼,贈左承旨李沈贈吏參例兼,贈僕正李明鎭贈左承旨例兼,以上前工曹判書李家煥三代。同日再政。以鄭元林爲司饔直長,沈纘之爲內資直長,金是瓚爲繕工奉事。同日三政。以朴宗雨爲義盈奉事,口傳政事,以權心彦爲右通禮。
兵批,護軍鄭大容·李祖承·李勉兢,副護軍李翊模,副司直閔命爀·朴鍾淳,副司果李趾采·金基厚·兪漢敦·尹文東·金絅采·李在沆·李厚源·李寅燮。
以副應敎金羲淳,校理閔命爀,副校理南履翼·朴鍾淳,牌不進罷職傳旨,傳曰,只推,更爲牌招。
傳于金啓洛曰,發遣吏郞,諸執事淸齋與否,摘奸以來。
以平安監司韓用龜狀啓,東作方始,勸課之政,另飭列邑事,判付內,啓下禮曹爲旀,本道民勢,瘡痍甫起,勸農之節,比常時三南,倍用功力然後,庶望食實。至於簽丁之兩西奸僞,聞於筵席,何異目擊?道伯·邑宰,擧行勤慢,從當更送別樣考察之擧,此意回諭,海伯處,亦爲下諭爲良如敎。
傳于兪漢寧曰,正使之差病穩旋,甚爲奇幸,而一行之無事往還,亦爲幸甚。首譯金倫瑞,病餘生還,卽爲分揀事,分付灣尹,亦令該院復屬。
金啓洛,以吏曹言啓曰,卽接通禮院牒報則以爲,今此大報壇望位禮時,左右通禮,不可不備員,而左通禮張至冕,有拘忌,右通禮尹羽烈,身病猝重,萬無進參之路,左右通禮,卽爲變通,以爲擧行之地云。通禮院左通禮張至冕,右通禮尹羽烈,竝改差,口傳備擬以入之意,敢啓。傳曰,知道。
兵曹口傳政事,副司正李英發。
李書九,以迎接都監言啓曰,本都監郞廳典牲署判官權太應減下代,漢城府主簿閔致謙差下,使之察任,何如?傳曰,允。
鄭尙愚,以備邊司言啓曰,明日奉室行禮,仍行望位禮時,訓鍊大將率出番軍五哨,拱北門墻外,環衛作門,營門前路,當爲祗迎矣,大將李敬懋,身病添重,勢難擧行云。在前如此之時,或以他大將兼領,或有中軍代行之例,今番則何以爲之?敢啓。傳曰,中軍代領,可也。
鄭尙愚,以兵曹言啓曰,明日奉室行禮時,侍衛禁軍等,別將當爲率領,而禁軍別將崔東岳差祭矣,依前例,以一番內禁衛將金璿,兼別將擧行之意,敢啓。傳曰,知道。
鄭尙愚,以禁衛營言啓曰,漢城府牒報據,至貧無依,未得埋葬者,南部字內九人內,幼學一人則麻布二疋,錢文三兩,其餘八人及中部字內二人,東部字內五人,西部字內三人,北部字內一人,合十九人,各麻布一疋,錢文二兩式題給,合麻布二十一疋,錢文四十一兩,而多發將校,坊曲諸處,一一探察,則輪行毒疾,今已乾淨,恤典擧行停止之意,敢啓。傳曰,知道。
鄭尙愚,以摠戎廳言啓曰,因迎接都監移文,今此勅行迎送時,都監堂上前排巡視,旗手二雙,令旗手五雙,軍牢七雙,燈籠手一雙,隨率軍五雙,自本廳,別定次知敎鍊官,依前例領率往付,而來三月初一日習儀時,亦爲定送之意,敢啓。傳曰,知道。
徐龍輔,以賑恤廳言啓曰,北部觀光坊部契任掌裵仁福,今月二十七日,本洞路傍,得二歲遺棄男兒,同里居良女金召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
李書九,以迎接都監言啓曰,卽接遠接使移文,則勅使入京日,百官見官禮,使任譯,提問於勅使,則以一體停免爲言云矣,敢啓。傳曰,知道。
李書九,以迎接都監言啓曰,伏見遠接使謄移,則兩勅以爲,到高陽,當進名帖,使之備待云。溯考謄錄,則勅使之入館所以後,進呈名帖,或有其例,至於未傳勅前,中路名帖,前所未有,勅使旣進名帖,則當有別遣使回答之禮,事面未免煩屑,新例不必創開,卽令儐臣,善爲措辭,使之防塞,何如?傳曰,允。
李書九,以迎接都監言啓曰,迎勅習儀,依禮曹擇日,來月初一日設行後,仍行殿內及西宴廳茶禮習儀之意,敢啓。傳曰,知道。
持平南惠寬啓曰,今於疎決中,杆城獄囚崔進吉發配之命,竊有所覆難者,蓋進吉之刃刺挺打,致命於當夜者,實因丁寧,詞證俱備,參考獄案,無一可疑之端,而只緣其時道臣之不拘日次,而督取考覆,有乖審克之道,故特以無於法之致,輒付傅之生之典。道臣之違例拷訊,捧其遲晩者,固不可謂無失,而但正犯結案之招,一如檢庭納供之辭,則必其實狀如是,故前後無異辭,而終底於納侤耳,此不可輕議原恕,今於結案已成之後,遽爾從輕,則其在象刑之義,反有欠焉,請崔進吉,依律處斷。臣伏見傳敎下者,有金甲島定配罪人成德雨放送之命,臣不勝愕然憂歎之至。噫,近日以來,懲討不嚴,義理愈晦,嘗試顧瞻之輩,蘖芽其間,至有成德雨輩而極矣,暗試手勢,角勝公議,漫漶於人鬼之分,觀望於陰陽之界,顯有立跡之意,究厥情狀,合置重辟。再昨冬臨門處分,實出於靖世道正人心之聖德至意,而畢竟勘律,止於島配,則已是失刑之大者,今此全釋之命,忽下於此際,竊恐從今以後,隄防漸壞,亂逆益肆,請還寢金甲島定配罪人成德雨放送之命。新除授執義高宅謙,時在全羅道昌平地,請斯速乘馹上來事,下諭。答曰,不允。成德雨事,亟停勿煩,下諭事,依啓。
己未二月二十九日午時,上御重熙堂。右承旨入侍時,右承旨金啓洛,假注書李弘謙,記事官金珍恪,記注官承膺祚,以次進伏訖。上曰,左承旨入侍。賤臣承命出傳,行左承旨李書九進伏。上曰,冬至使回還先來出來,無事復命,甚用嘉幸。書九曰,勅行時所傳御帖櫃子,近年則皆着倭朱紅,而該曹造備,又無定數,有非省約之意,此後則,特遣別問安時所用之櫃子八件,依近例,着以倭朱紅,豆鍚粧飾,內裹用禾紬單袱,外裹用綿紬單袱,沿路迎慰問安及留館時,例用之件,則依古例,着以唐朱紅,鑞染粧飾,內裹用輕光紬單袱,外裹亦用綿紬單袱,而至於數爻,前站所傳,更用於後站,則不必多造,而旣傳之後,每每還呈,有未可知,計其應入,略加餘數,則一勅所用,當爲五十二件,令該曹,以此定式施行,何如?上曰,依爲之。出擧條命書傳敎曰,都監中軍差祭之代,禁將代領,牌招聽傳敎。命退,承史以次退出。
上在昌德宮。停常參·經筵。
大駕詣皇壇,入齋室後,內閣·政院·玉堂·藥房口傳問安。答曰,知道。
望位禮罷,仍詣省牲所後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
鄭尙愚啓曰,備邊司郞廳來言,今日賓廳日次,而大報壇祭齋戒相値,不得來會云矣,敢啓。傳曰,知道。
鄭尙愚啓曰,兵曹判書金文淳,禁衛大將申大顯,御營大將李漢豐,摠戎使金持默,明日慕華館迎勅習儀出去矣,所佩命召·密符及大將牌·傳令牌,何以爲之?敢稟。傳曰,拜表時,勿稟往來,前有下敎,不啻屢番,則此啓辭,何可捧入乎?
傳于李書九曰,傳香承旨,馳詣宗廟永禧殿,奉審摘奸,右副承旨,馳詣景慕宮,奉審摘奸,受香諸處,一體奉審摘奸以來。
備邊司薦望,以具㢞爲咸鏡監司。
金啓洛啓曰,吏曹郞廳來言,咸鏡監司下批政事,取稟。傳曰,當日爲之。
以吏曹參議尹行元,牌不進罷職傳旨,傳于金啓洛曰,只推。
金啓洛啓曰,吏曹郞廳來言,政事當日爲之事,命下,而判書李時秀在外,參判李益運身病猝重,參議尹行元差祭,不得擧行,參判李益運,卽爲牌招,何如?傳曰,竝許遞,參議前望單子入之,牌招開政。
吏曹參議前望單子入之,李翊模落點。
以遠接使李時秀狀啓,勅使到高陽,先呈名帖,期於防塞事,傳于李書九曰,如欲爲之,則不必强塞,在京時,亦有格外名帖,或詩篇書送之例,而皆任他矣,此意回諭。
以刑曹坐不坐單子,傳于尹光顔曰,未肅拜判堂許遞,前望單子入之。
刑曹判書前望單子入之,金思穆落點。
吏曹口傳政事,以尹師國爲左參贊,徐邁修爲右參贊。
兵曹口傳政事,上護軍鄭民始。
金啓洛啓曰,應敎洪樂游,時帶別兼春秋,副應敎金羲淳,校理朴吉源,副校理南履翼,修撰韓用鐸·金履載,副修撰尹序東·尹命烈差祭,校理沈奎魯在外,副校理趙得永未肅拜,玉堂上下番俱空,事甚未安,副校理趙得永,卽爲牌招入直,何如?傳曰,在外及未肅拜人許遞,前望單子入之,待下批牌招察任。
玉堂前望單子入之,校理尹羽烈·曺允遂,副校理李貞運,副修撰朴崙壽·尹益烈落點。
以寶劍望筒,傳于鄭尙愚曰,時帶亞將者,亞將改差。
兵曹,以具世勣爲禁衛中軍。
金啓洛,以吏曹言啓曰,今此寒食祭,靖陵獻官行副護軍權坪,旣呈齋宿擧案,而稱以在外,不爲入來,事體道理,誠極未安,令該府,拿問處之,何如?傳曰,允。
金啓洛啓曰,今此寒食祭,靖陵獻官權坪,以在外懸頉,不爲入來,該曹,初旣不能申飭出齋,今始以有頉來言,至於傳香之晩時,事極未安,當該堂上,所當重勘,而本院請推之外,無他可施之罰,何以爲之?敢稟。傳曰,爲先從重推考。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而皇壇望位禮相値,不得爲之之意,敢啓。傳曰,知道。
鄭尙愚,以御營廳言啓曰,傳曰,李摠兵如梅之孫,昔於己未深河之役,脫身東來,適當舊甲之重回,益切寤嘆,其後孫俱在鄕,而奉祀孫前摠管李宗胤爲亞將,雖在京,老且病,其外支嫡,則久未收用,可堪祿仕,或付之軍門,肄藝決科者,令吏·兵曹,訪問草記,御將亦爲搜訪以聞,而摠兵祠宇,遣留守致祭,祭文當親撰,使之初四日設行,香祝今日下送,寧遠伯影堂,一體致祭,此意下諭守臣。念其忠烈,諡如其人,此時起感,尤有別焉。昔在先朝,引肅廟寶鑑中聖敎,亦有下敎者,而忠烈公黃一皓家,從宦者,近甚零替,曾亦有承傳,分付吏曹,從速調用事,命下矣。依傳敎,李摠兵如梅子孫,毋論支嫡,卽爲搜訪,則只有六代庶孫孝得,八代孫命集·義集,庶孫時集四人,而孝得·命集,居在忠淸道大興地,義集·時集,俱以宗胤之子,居在江華,方以參班上來,故招見其身手,則其中義集,年今二十三,已爲操弓,而足可肄藝決科之意,敢啓。傳曰,分付兵曹,額外內禁衛除取才,給官馬口傳,而越薦間,卿其各別勸課,來頭薦會,孰敢不爲乎?待越薦,令兵曹,卽爲草記,春秋實薦內禁衛試射時,雖越薦前,特爲許赴,鄕居庶六代孫光得,改名孝得者,問于李宗胤,如曰可合,卿營或禁旅中,亦爲草記付料,可也。
鄭尙愚,以兵曹言啓曰,傳曰,李摠兵如梅之孫,昔於己未深河之役,脫身東來,適當舊甲之重回,益切寤嘆,其後孫俱在鄕,而奉祀孫前摠管宗胤,爲亞將,雖在京,老且病,其外支嫡,則久未收用,可堪祿仕,或付之軍門,肄藝決科者,令吏·兵曹訪問草記,御將亦爲搜訪以聞,而摠兵祠宇,遣留守致祭,祭文當親撰,使之初四日設行,香祝今日下送,寧遠伯影堂,一體致祭,此意,下諭守臣。念其忠烈,諡如其人,此時起感,尤有別焉。昔在先朝,引肅廟寶鑑中聖敎,亦有下敎者,而忠烈公黃一皓家,從宦者,近甚零替,曾亦有承傳,分付吏曹,從速調用事,命下矣。依傳敎,李摠兵後孫,毋論支嫡,卽爲訪問,則八代孫命集,六代庶孫光得,俱在忠淸道大興地,而文武不當,別無可以祿仕者,八代孫義集,八代庶孫時集,俱以宗胤之子,居在江華,今方上來參班,而其中義集,年今二十三,已始操弓,且其身手,可堪於肄藝決科云矣,敢啓。傳曰,何後於御營乎?此草記還給。
鄭尙愚,以兵曹言啓曰,今二月各廳堂下武臣朔試射,臣曹連因有故,不得爲之之意,敢啓。傳曰,知道。
金啓洛,以漢城府言啓曰,賑恤廳饑病民米斗題給草記,傳曰,各別嚴飭漢城府,若有一名遺漏,當該部官,當隨現嚴處,而今番題給之類,待今月晦日摘奸然後,更給與否,令該府,論理草記。此乃非賙賑,非發賣,而必欲責賑賣之實效,賑乏之意,有司之臣,何可汎忽乎?此意嚴飭部官之不勤,廟堂臺閣,隨聞論勘,以爲小心之地,可也事,命下矣。分付各部,趁晦日摘奸,詳察民情,更給與否,牒報之意,嚴飭矣,東·西·中·南四部牒報內,窮獨之類,飢病之餘,特蒙賙救之澤,擧皆蘇醒,而北部令李鋐所報內,饑而病者,幾盡蘇健,其中或有年老饑乏,而受病最重,未及蘇完者,爲十六人,依前賙給之意,敢啓。傳曰,知道。北部擧行,最爲勤幹,今番所報,尤爲可尙,守令待窠差送事,分付銓曹,其外怠慢部官,各別嚴飭,其勤慢,時送備郞,考察草記事,亦令廟堂知悉,可也。
鄭尙愚,以訓鍊都監言啓曰,來三月初一日,大報壇祭享時,因兵曹節目,北營標下軍三十名,軍餉色軍二十名,北營入直別將李延弼率領,拱北門外排立作門,雜人馬一切嚴禁,事畢後,還入直所,而待標信擧行之意,敢啓。傳曰,知道。
鄭尙愚,以訓鍊都監言啓曰,今此迎勅時,各處定送校卒數爻,竝單子書入之意,敢啓。傳曰,知道。
鄭尙愚,以壯勇營言啓曰,本營上番左司右哨鄕軍,已準兩朔立番之限,初一日當下送,而迎勅動駕,旣在初二日,使之隨駕後放軍之意,敢啓。傳曰,知道。
鄭尙愚,以禁衛營言啓曰,本營字內,外南山諸麓陳田及負峴東西諸處,竝播植松木與橡實,而今已節晩,且待當節,更爲播植之意,敢啓。傳曰,知道。
鄭尙愚,以御營廳言啓曰,鷹峰左右諸麓,種植松木,惠化門外貞陵近處山麓,播植橡實,而今已節晩,姑爲停止,待其當節,更爲種植之意,敢啓。傳曰,知道。
鄭尙愚,以御營廳言啓曰,李摠兵如梅子孫中,義集可堪肄藝決科事,草記批旨內,分付兵曹,額外內禁衛除取才,給官馬口傳,而越薦間,卿其各別勸課,來頭薦會,孰敢不爲乎?待越薦,令兵曹,卽爲草記,春秋宣薦內禁衛試射時,雖越薦前,特爲許赴,鄕居庶六代孫光得,改名孝得者,問于李宗胤,如曰可合,卿營或禁旅中,亦爲草記付料可也事,命下矣。依傳敎,詳問于李宗胤,則孝得年今四十五,爲人可合云,故爲先本廳別軍官,加設差下付料之意,敢啓。傳曰,知道。
尹光顔,以御營廳言啓曰,夜巡法意,何等至嚴,而今月二十五日,本廳巡邏時,巡卒三名,同爲行巡於壯洞之際,有一士子貌樣者,多率奴婢五六,猝曳一寡女,而出自閭家,故先捉其士子貌樣者,則大段咆喝,無數亂打,三名巡卒,一時昏倒,則仍無去處,而莫知何許誰某,不得執捉云。聞極驚駭,嚴飭譏捕,始得詳探,則乃是幼學金觀淳矣,渠與無賴常漢有異,則蔑法悖惡,若是無嚴乎,大關紀綱,不可尋常處之,幼學金觀淳,卽爲捉來,移送秋曹,照法嚴處,而臣亦不能檢飭於常時,又未能趁卽摘發,以致多日稽滯者,實有慢忽之失,惶恐待罪之意,敢啓。傳曰,卿則勿待罪。焉有儒生爲名者,爲此悖惡之擧乎?況邏騎之犯手,尤關難赦,分付該曹,爲先嚴囚,過勅行後,嚴覈得情以聞,以爲各別照法重勘之地,可也。
鄭尙愚,以摠戎廳言啓曰,來三月初二日,大駕詣慕華館迎勅時,環衛軍,因兵曹關,本廳標下餘軍一百五十名,別定將校十五人,領付于禁衛營之意,敢啓。傳曰,知道。
尹光顔,以義禁府言啓曰,靖陵獻官權坪拿問處之事,傳旨啓下矣。權坪,下去京畿楊州地云,依例發遣府書吏拿來,何如?傳曰,允。
吏曹參判李益運疏曰,伏以,臣見差宗廟朔祭獻官,而臣自日前,重患關膈,雜試方藥,未得疏導,而天牌屢下,義分是懼,冒沒赴政,而退歸私次,諸症越添,胸腹牽刺,泄痢交作,頭疼背寒,坐臥俱妨,房闥之間,運動無路,目下病狀,萬無致齋受香之望,玆不得不疾聲呼籲。伏願聖明,俯賜鑑諒,見差獻官,卽令變通,所帶銓銜,亦命鐫改,俾得安意調將,以延殘喘,千萬幸甚,臣無任云云。答曰,省疏具悉。疏辭,許令該曹付標。
己未二月三十日卯時,上詣皇壇。擧動入侍時,行都承旨徐龍輔,行左承旨李書九,右承旨金啓洛,左副承旨鄭尙愚,右副承旨兪漢寧,同副承旨尹光顔,假注書李允謙·李弘謙,記注官金錫泰·承膺祚,二直提學李晩秀,檢校待敎李存秀,以次隨駕。上具翼善冠·衮龍袍,乘輿,出集成門,至齋殿門外,降輿,入齋殿。少頃行禮時至,上改具冕服,出乘輿。上曰,冕服不卽待令,而今始以弊件來呈,該院事,誠極駭然矣。仍命書駕前下敎曰,尙衣院提調,竝越俸一等。至朝宗門外,降輿,左右通禮前導。上步詣版位,北向立,左通禮跪啓請行四拜禮,上行四拜禮訖。大祝奉神位,漢旅奉扆榻,由正路出。上曰,第三位大祝誰耶?龍輔曰,副司正金邁淳矣。上曰,豈可以參下官塡大祝乎?命書下敎曰,當該差祭吏曹堂上從重推考。敎曰,以執事官曺允遂,改塡大祝,而曺允遂執事之役,以待敎李存秀代之,可也。上仍詣壇上望位禮版位,行禮如儀,仍省牲器,視滌漑,監明水訖。上步出冽泉門,朝宗門外乘輿,至齋殿。命書九·晩秀進前,敎曰,此日行禮,予心感慨,尤倍前時。凡係卽祚以後,爲尊周事,有傳敎與御製者,直學與承旨,同爲考出,以爲入梓揭板,表予明春秋之苦心,可也。又敎曰,李提督子孫,以宣傳官,今日參班之李熙章,使之入侍也。賤臣承命出傳,宣傳官李熙章,趨進於階下。上曰,爾是提督之孫乎?熙章曰,然矣。上曰,爾爲提督之孫,則李摠兵之孫宗胤,必相親知矣。宗胤,旣是摠兵之祀孫,則寧遠伯之影幀,同爲妥奉於摠兵祠宇乎?又敎曰,摠兵之我國出來,果昔己未年乎?熙章曰,臣不能詳知矣。上曰,念爾先故,特爲奬用,則爾雖蔑識,尙不知摠兵出來之在何年,寧遠伯影本之在何處者,豈非羞恥之甚乎?恕其年少蔑學,姑不深責,此後則與摠兵派相睦,而世德遺蹟,詳細講磨也。命退。命書傳敎曰,李摠兵如梅之孫,昔於己未深河之役,脫身東來,適當舊甲之重回,益切寤嘆,其後孫,俱在鄕,而奉祀孫前摠管李宗胤,爲亞將,近雖在京,老且病,其外支嫡,則久未收用,可堪祿仕,或付之軍門,肄藝決科者,令吏·兵曹,訪問草記,御將亦爲搜訪以聞,而摠兵祠宇,遣留守致祭,祭文當親撰,使之初四日設行,香祝今日下送,寧遠伯影堂,一體致祭,此意,下諭守臣。念其忠烈,諡如其人,此時起感,尤有別焉。昔在先朝,引肅廟寶鑑中聖敎,亦有下敎者,而忠烈公黃一皓家,從宦者,近甚零替,曾亦有承傳,分付吏曹,從速調用。又命書傳敎曰,副元帥,兼平安道節度使·原任捕盜大將·贈議政府右議政,諡襄毅公,龍岡縣人金景瑞,與遼東伯,渡遼以後事蹟,有不可泯沒者,始傳李陵之投降,終知王倫之不拜,䵝昧六七年,乃獲彰暴其丹忠,赤腔於太陽中天之時者,實與李廓,羅德憲諸人同,而考其辦死之跡,以從容兼慷慨,遺書密疏之激切冤鬱,使人一讀一涕。故相閔鎭遠,按關西也,編其遺事,行於世矣,今當舊甲,又拜北苑,鉅鹿之思,不覺撫髀長歎,令京兆,訪問其後孫以奏,一體卜日致祭。上曰,祝史李壽彬,使之入侍也。賤臣承命出傳,與廣興令李壽彬偕入進伏。上曰,每念爾家之世篤忠貞,常欲一施特異之典而未果,俄於參班,適見爾面,故今使登對矣。爾曾經郡守,而何時復職乎?壽彬曰,已經郡守,而昨冬都政,復職矣。上曰,李壽彬陞敍,待府使窠差送之意,言於該曹,可也。命先退。還宮時至,上具翼善冠·衮龍袍,乘輿出。命左右相進前。賤臣承命出傳,左議政李秉模,右議政沈煥之,進駕前。秉模等曰,侵早勞動,聖體,若何?上曰,一樣矣。秉模曰,訓鍊大將李敬懋,果有實病,勢難可强,事係軍務之任,不可許久曠瘝,此亦一番筵稟變通之事也。北伯又當擬薦,而正卿以下歷數而適乏可合之人,此亦稟定之事,而間未登對,故不得仰達矣。上曰,北臬,自是難愼之任,當各別擇薦,而誰果可合耶?第以正卿人中,擇擬以入,好矣。秉模曰,政府西壁,連有擧行之事,左參贊鄭民始,右參贊李致中,竝姑許遞,令該曹口傳差出,何如?上曰,依爲之。出擧條命書駕前下敎曰,工·刑換房。上入集成門,諸臣以次退出。
上在昌德宮。停常參·經筵。
鄭尙愚啓曰,來初五日朝參日次,而國忌正日相値,頉稟之意,敢啓。傳曰,知道。
李書九啓曰,勅使到弘濟院,領議政當爲進去而未差,左議政李秉模進去之意,敢啓。傳曰,知道。
李書九啓曰,臣書九迎勅習儀進去,下直之意,敢啓。傳曰,知道。
鄭尙愚啓曰,西北別付料親臨試射,每年春季朔初一日,取稟事,曾有定式矣。今春季朔試射,以何日爲之乎?敢稟。傳曰,待勅行後更稟,可也。
傳于李書九曰,禮兵房承旨入侍。
傳于李書九曰,諸臣入侍。
傳于□□□□,初四日守宮承旨馳詣□□陵,奉審摘奸,局內諸陵,一體奉審以來後書啓。
以南宮惺爲守宮假注書。
鄭尙愚,以備邊司言啓曰,明日迎勅動駕時,訓鍊大將當爲隨駕,而大將李敬懋,病狀尙劇,勢難擧行云。連爲煩頉,有關國體,該大將李敬懋,罷職,何如?傳曰,許遞,可也。
鄭尙愚啓曰,因備邊司草記,訓鍊大將李敬懋許遞事,命下矣。將兵之人,不可一刻無摠察之人,何以爲之?敢稟。傳曰,前前大將徐有大爲訓將,牌招,傳授命召,可也。
備邊司,訓鍊大將徐有大。
鄭尙愚,以備邊司言啓曰,明日郊外動駕時,左右參贊當爲隨駕,而左參贊尹師國在外,不得備員,尹師國左參贊之任,今姑許遞,其代令該曹口傳差出,以爲備員之地,何如?傳曰,允。待下批,令政院與未肅拜刑曹判書,牌招察任,可也。
吏曹口傳政事,以權裕爲左參贊。
以刑曹判書金思穆,牌不進推考傳旨,傳于鄭尙愚曰,更爲牌招。
以吏曹參議李翊模,牌不進罷職傳旨,傳于金啓洛曰,只推,更爲牌招。
有政。吏批,判書李時秀在外,參判未差,參議李翊模進,行左承旨李書九進。啓曰,判書李時秀在外·未肅拜,參判未差,小臣獨政未安,何以爲之?敢稟。傳曰,只出緊任。咸鏡監司具㢞單付。
兵批,判書金文淳病,參判金熙朝入直進,參議朴奎淳,參知李祉永病,右副承旨鄭尙愚進。上護軍尹師國,大護軍金翊休,護軍李益運,副護軍尹行元,副司直朴吉源·沈奎魯·趙得永,副司果尹序東·尹命烈,節度使具㢞竝單付。
以刑曹判書金思穆,再牌不進推考傳旨,傳于鄭尙愚曰,傳旨勿施,各別嚴飭,卽爲出肅。
李書九啓曰,明日擧動時,承旨當爲備員,而同副承旨尹光顔奉命在外,何以爲之?敢稟。傳曰,許遞,前望單子入之,待下批,待開門牌招察任。
承旨前望單子入之,李勉兢落點。
李書九啓曰,內醫院分提調李致中,時無職名,令該曹口傳付軍職,何如?傳曰,允。
兵曹口傳政事,大護軍李致中單付。
以修撰朴崙壽,牌不進罷職傳旨,傳于李書九曰,只推,更爲牌招。
以校理尹羽烈,牌不進罷職傳旨,傳于李書九曰,只推。
鄭尙愚,以司僕寺提調言啓曰,今此迎勅擧動時,兼內乘徐英輔,以別軍職守宮,不得隨駕,內寺亦無入直之員,假內乘二員,令該曹口傳差出,以爲推移之地,回鑾後卽爲減下,何如?傳曰,允。
兵曹口傳政事,以金處漢·閔宗爀爲假內乘。
鄭尙愚,以訓鍊都監言啓曰,今此慶熙宮經宿時,內外入直及巡邏等節,一依時御所例擧行事,自兵曹草記啓下矣。興化門軍一百名,把摠一員,哨官一員,元內入軍一百名,哨官一員,崇義門局出身三十六人,局別將一員,北一營馬兵五十名,哨官一員,西營軍五十名,哨官一員,南營軍五十名,哨官一員,東營軍五十名,哨官一員,北二營軍五十名,哨官一員,新營標下軍四十名,千摠一員,把摠一員,率領入直,巡邏等節,依例擧行之意,敢啓。傳曰,知道。
鄭尙愚,以訓鍊都監言啓曰,今三月初三日館所擧動時,因兵曹節目,馬兵三哨三百五十七名,步軍七哨八百五十四名,標下軍一百四十八名,各其將官,領赴于御營廳都領陣,其餘馬兵二百十三名,步軍三百名,標下軍一百十七名,各其將官,領赴于禁衛營留陣,還宮後,待標信解送之意,敢啓。傳曰,知道。
鄭尙愚,以訓鍊都監言啓曰,今三月初三日館所擧動時,延和門入直御營廳鄕軍出用,代以本局軍替代事,自兵曹節目啓下矣。軍一百名,把摠趙應鉉,哨官金德基率領,與御營廳鄕軍,替代入直,還宮後出直,而待標信擧行之意,敢啓。傳曰,知道。
鄭尙愚,以御營廳言啓曰,今三月初二日慶熙宮經宿時,內外各處入直及巡邏等節,依時御所例擧行事,自兵曹草記允下矣。延和門把摠成範鎭,哨官張喜喆,鄕軍一哨率領,入直北二營,騎士將李光顯,騎士二十五人率領入直,而宮墻外巡邏等節,依例擧行之意,敢啓。傳曰,知道。
李書九,以迎接都監言啓曰,傳曰,今番勅行時,灣府及三道各處之迎勅儀節,未免大不審,前則牌文先爲出來,朝廷旣爲例爲之擧,灣府以下,亦當一例行之,而今行旣無牌文,非所可論,設有牌文之如例出來,以宣勅前徑爲,爲不可而除之,知委,則舊例今例,旣如許,豈可以無前例之事,不當援之例,徑先行之乎?然而關西地方旣爲之,海西·松都,不可異例。至於弘濟院,則頒勅在於翌日,依畿伯入侍筵敎擧行之意,進去大臣,以此意分付畿伯處,而雖以常時勅行言之,諸道大邑,迎勅書行禮,甚爲不可。此後定式除之,雖使勅使聞之,必以爲當然。此一款,迎接都監,問于大臣草記,仍爲謄關,支勅諸道,俾載謄錄事,命下矣。依傳敎,發遣郞廳,問議于大臣,則左議政李秉模以爲,頒勅前諸道大邑之迎勅書行禮,果有私自行禮之失,而謬例轉相循襲,不知其爲非禮矣。伏奉聖敎,至正至當,始覺意義之曉然,臣無容他議云。右議政沈煥之以爲,迎勅儀節,旣多釐正,則灣府以上諸邑,徑行不當行之謬例,極爲非矣。今此聖敎,至正至當,臣於僚相之議,無容異同云矣。大臣之議如此,上裁,何如?傳曰,依大臣議定式,可也。
李書九,以迎接都監言啓曰,卽接遠接使移文,則勅使明日入京,軍令以卯時書出云矣,敢啓。傳曰,知道。
己未三月初一日申時,上御重熙堂。禮兵房承旨入侍,來待諸臣同爲入侍時,行左承旨李書九,右副承旨鄭尙愚,記事官金啓溫,記注官金景煥·承膺祚,館伴鄭民始,迎接都監堂上趙鎭寬,兵曹軍色郞廳柳畊,以次進伏訖。上曰,今日習儀時,凡百果何如耶?民始曰,擧行多有生疎,明日則未知果何如矣。上曰,請來官進去,今日則差晩云,明日欲於二嚴前送之矣。民始曰,若然則又似太早矣。上曰,明日則駕到石橋時,勅行使踰沙峴之意,知委儐臣處。若或遲滯,以致久待,則儐臣當任其責,以此通及,可也。民始曰,遠接使及畿伯,例於勅行離發前,先爲復命,今番則何以爲之乎?上曰,勅行入來後復命之意,亦爲知委也。民始曰,今日習儀之遲滯,專由於百官之不能整齊,改服後入作門內祗迎,以致班行之喧聒,此實難禁矣。鎭寬曰,今日見之,則果以此許久遲滯,而禁喧亦甚難矣。上曰,若使入作門內,則喧譁之若是,勢所必然。百官則改服後使之祗迎於石橋外祗迎位,如常時東西班祗迎之例,仍令乘馬先發,而雖以法例言之,大駕未離發前之先爲乘馬,亦非失禮。以此該房,今日內知委百官,而都提調則亦不必參班於藥房,還宮時率百官檢飭,由崇禮門入參於宣勅時,而亦勿遲滯之意,卽爲通及,仍以此載之迎接都監儀軌,可也。民始曰,明日則走馬當多爲發送乎?上曰,三匹送之,而傳語各別申飭都監擧行,則已盡措辦,無未備者乎?鎭寬曰,幾盡措備,別無可以更爲稟定者矣。上曰,今日則無觀光閑雜人耶?鎭寬曰,雜人飭禁,先期截嚴。故果爲肅然,城底只有一二人觀光,而旋卽逐之矣。上曰,明日則雖一二人,不可不禁,軍色郞各別嚴飭,而萬一不勤,則當嚴處矣。民始曰,軍色則專掌館所禁喧矣。畊曰,特敎嚴飭之下,豈敢不盡心,而動駕時侍衛,不可不許入,如政院所屬,亦不可禁矣。上曰,雖傳命院隷,許入無過三四人,而新東門外設幕禁雜人,雖都監所屬,若不許多人之往來,則自可無喧聒之慮,必須着意檢督,而殿庭禁喧,則兵判嚴飭,開陽門嚴禁雜人,使之各別整肅,可也。民始曰,御前通事金祖淳,聞有眼病,明日欲直爲待令於慶熙宮云矣。上曰,明日軍士房承旨隨駕時,譯官通事,亦令隨入衛內,可也。聞螺鼓之螺,誤以鑼鼓書頒,今日習儀時,亦不用螺角云。明日則用螺鼓,而內吹外,壯營都監·御營·龍虎營螺角,使之待令,禁營則後作門留陣環衛,勅使入北作門後,大將留中軍代領,詣南作門環衛,過勅行後,待信箭解嚴,一依節目爲之事,知委,可也。尙愚曰,今日迎勅習儀時,禁軍陣多有錯雜,事極可駭。當該禁軍別將,所當重勘,而本院請推之外,無他可施之罰,何以爲之乎?上曰,更觀明日當嚴處,以此爲先嚴飭,可也。出擧條書九曰,大駕還詣慶熙宮時,六曹堂郞各一員隨駕節目,旣已磨鍊,以此擧行乎?上曰,此是近例,依古例勿爲,可也。書九曰,殿內宣勅時及接見時,承史座次,亦當稟定矣。上曰,殿內宣勅時,則左右贊禮外,雖下番翰林,不得隨入,而接見時則雲劍·本兵爲侍衛,史官則各一員進前,稍後於大臣坐處,其餘承史,則禮兵房外,皆不得進前,已例如許矣。書九曰,通禮院書員宣勅時,或有入於殿內之例云矣。上曰,豈有如此謬例?渠雖一時權着帽帶,何敢隨入殿內乎?此等之言,嚴斥,可也。書九曰,御前文臣通事及譯官通事,當爲傳語擧行,而譯輩以爲,自前譯官通事,每居文臣通事之前云,未詳已例之果如何矣。上曰,文臣通事與淸語·漢語通事,俱當隨入,用淸語則使淸語通事傳語,用漢語則使漢語通事傳語,若上勅用淸語,副勅用漢語,則各以其語傳語,而班次先後,則前此果以譯輩居先,雖是謬例,而渠輩則必以此爲故事,以其先列,爲榮幸而然也。文臣通事,如未練習,則仍舊使渠輩居先,亦未爲不可矣。書九曰,協律郞當立階上,而服色是黑團領,所見有礙,何以爲之乎?上曰,一竝置之,可也。書九曰,勅使入館所後,問安承旨,誰當進去乎?上曰,明日更稟,可也。上曰,勅使例給銀爲幾何?鎭寬曰,例給之數,上勅則二百五十兩,副勅則二百兩,通官則五十兩,而密贐則不入於此數矣。上曰,銀子則已盡措備耶?鎭寬曰,大臣頃以支勅銀子,無論天銀地銀,計其成數贈給事,有所陳奏矣。若屬公家之贈給條,則以土産用之,雖其成數,或有參差,受之者當無異辭,而外此物種之折價者,則諸般廛人,每與彼此譯舌輩,輒多爭價低昂之患,故各儲丁銀,待之久矣。若以丁銀,則成數一定,自無爭端故也。今若捨此改貿,則所欲除弊者,不無目下之難便,姑使其所備丁銀,依前折給,何如?上曰,依爲之。出擧條民始曰,密贈之數,則前後皆爲千兩,甲辰則加贈二百兩,今番亦將依例備給矣。上曰,此係元贈之外,而一時之竝贈與否,雖不載於度支謄錄,若詳問已例,則可以知之,戶判卽爲詳問,而所贐之銀,若純是劣品,則事甚不誠,反不如不贈矣。民始曰,聖敎誠然矣。命書榻敎曰,貞陵·獻陵·靖陵·泰陵·穆陵·章陵·明陵熟手等,各木一疋,健元陵·顯陵·敬陵·宣陵·順陵·溫陵·禧陵·孝陵·長陵·翼陵·元陵·昭寧園熟手等,各米三斗,光陵·昌陵·徽陵·崇陵·懿陵·弘陵·綏吉園·顯隆園熟手等,各米二斗,恭陵·惠陵熟手等,各米一斗,思陵·永陵·順康園熟手等,令該寺懲治。仍命退,諸臣以次退出。
上在慶熙宮。停常參·經筵。
大駕詣郊館入幕次後,內閣·政院·玉堂·藥房口傳問安。答曰,知道。仍詣慶熙宮後,內閣·政院·玉堂·藥房口傳問安。答曰,知道。
王大妃殿·惠慶宮,守宮承旨朝問安。答曰,知道。
還內後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
王大妃殿·惠慶宮,守宮承旨夕問安。答曰,知道。
傳于鄭尙愚曰,出宮門路,以協陽門爲之。
鄭尙愚啓曰,司僕內乘來言,捲簾取稟。傳曰,捲三面。
傳于鄭尙愚曰,諸司預備。
傳于徐龍輔曰,都承旨入侍。
傳于李書九曰,左承旨入侍。
傳于鄭尙愚曰,明日出宮門路,以廣達門爲之。
鄭尙愚啓曰,明日動駕時別雲劍,以申大顯爲之事命下,而申大顯以禁將,領軍留陣,何以爲之?敢稟。傳曰,守禦使代領,待開門牌招聽傳敎。
李書九,以迎接都監言啓曰,勅使入迎恩門幕次後,依近例以酒果饌品各一器,傳給兩勅,仍令通事,兼爲勞問,通官及跟役等處,亦以酒肴分饋之意,敢啓。傳曰,知道。
李書九,以迎接都監言啓曰,勅使到紅箭門,家丁十七名,使之落後,先入館所矣,敢啓。傳曰,知道。
李書九,以迎接都監言啓曰,勅使來入館所矣,敢啓。傳曰,知道。
兪漢寧啓曰,臣漢寧,承命馳往館所問安,則上副勅以爲,勞動之餘,上候,若何?委遣近侍,存問至此,不勝感謝云。副勅又以爲,來見館所,接待之節甚盛,尤不勝感激云矣,敢啓。傳曰,知道。
李書九,以迎接都監言啓曰,館所茶啖,依例入給,而上勅則先受之,分給跟役,副勅則謂以今日臆塞,茶啖之屬,決不可受之,明日入送爲好云,故副勅館所茶啖,通官以下茶啖,一竝留置,待明朝入給計料,而殿內茶禮,歇所茶啖,亦於明朝入給之意,敢啓。傳曰,知道。
李書九,以迎接都監言啓曰,卽者差備譯官來言,副勅往上勅房云矣,敢啓。傳曰,知道。
李書九,以迎接都監言啓曰,卽者差備譯官來言,上勅登山亭,又向明雪樓,而送言于副勅,同爲登樓云矣,敢啓。傳曰,知道。
李書九,以迎接都監言啓曰,卽者差備譯官來言,上勅請得蒼朮根,生大黃末各一兩云,故分付兩醫司,使之入給之意,敢啓。傳曰,知道。
李書九,以迎接都監言啓曰,勅使旣入館所,各色郞廳,輪回直宿之意,敢啓。傳曰,知道。
李書九,以迎接都監言啓曰,卽者差備譯官來言,副勅以爲,上來時黃海道站,有五色彩畫柄筆,甚可珍玩,中筆五十柄,小筆一百柄,願爲買去云。取考謄錄,則紙地筆墨之屬,亦有覓給之例,今番〈則〉何以爲之乎?敢稟。傳曰,覓給,可也。
李書九,以迎接都監言啓曰,卽者差備譯官來言,一大通官,請得荊芥穗·防風·黃栢·桑枝·川椒·薄荷·酸漿等藥料云,故分付兩醫司,使之入給之意,敢啓。傳曰,知道。
李書九,以迎接都監言啓曰,卽者差備譯官來言,通官出傳副勅之言曰,入館所,以明日勿爲來臨之意,有所轉稟者矣。尙無回報,如不來臨,則卽當以明日回程,出軍令,若蒙來臨,則拜謁卽爲離發計料,方此企待回報,爲言云矣,敢啓。傳曰,知道。
李書九,以迎接都監言啓曰,宣勅日仍行成服禮,臣等進參之意,使差備譯官,入言于兩勅,則兩勅使通官,問于譯官曰,今日成服,則幾日而除之乎?譯官答以三日後除之云,則又問曰,中國則二十七日而除之,何以三日除之乎?譯官答以以日計年,自是前例云。則又問曰,太上皇恩眷自別,三日之除如何云。譯官答以此是自順治時,行之如此云,則勅使以爲,各有其例,奈何云,而通官又問於譯官曰,三日除服,則仍着具胸褙吉服乎?譯官答以我國禮制,本自如此云,則更無他言云矣,敢啓。傳曰,不但崇德以後前例若此,漢制內服諸侯擧臨,亦不過三日,況太上皇恩眷曠絶,雖非字小之如許,以事大之義言之,三日太近,禮制所在,不敢闊狹之意,更令譯官,因言端傳之,可也。
李書九,以迎接都監〈言〉啓曰,卽者差備譯官來言,兩勅以爲,國王明日來臨館所云,於心實爲不敢,勿爲來臨之意,自都監入達云矣,敢啓。傳曰,請留承旨,以明日往見之意,措辭善爲言及以來。
鄭尙愚,以備邊司左右相意啓曰,明日拜表後慕華館査對時,政府西壁一員,當爲進參,而左參贊徐邁修別雲劍進,右參贊方有身病,不得出肅云。右參贊權裕,本職今姑許遞,令該曹口傳差出,仍令政院待下批牌招,以爲擧行之地,何如?傳曰,允。別雲劍則改付標,可也。
吏曹口傳政事,以趙尙鎭爲右參贊。
李勉兢,以賑恤廳言啓曰,漢城府草記年老飢乏,受病最重,未及蘇完者,依前賙給事。傳曰,知道。北部擧行,最爲勤幹,今番所報,尤爲可尙,守令待窠差送事,分付銓曹。其外怠慢部官,各別嚴飭,其勤慢,時送備郞考察草記事,亦令廟堂知悉可也事,命下矣。北部字內未及蘇完者十六人,各米二斗式,合米二石二斗題給之意,敢啓。傳曰,知道。
鄭尙愚,以兵曹言啓曰,依下敎,行首宣傳官金處漢,決棍五度之意,敢啓。傳曰,知道。
兪漢寧,以義禁府言啓曰,卽接月令醫員吳命華手本,則以爲,時囚罪人權坪,輪症之餘,素患積氣,闖發於處冷之時,食飮全廢,間間昏窒,實有難保之慮云。自前罪人病勢危重,則有一邊保放,一邊草記之命矣。時囚罪人權坪,卽爲保放之意,敢啓。傳曰,知道。
己未三月初二日卯時,上詣郊館,迎勅擧動入侍時,行都承旨徐龍輔,行左承旨李書九,行右承旨李勉兢,左副承旨金啓洛,右副承旨鄭尙愚,同副承旨兪漢寧,記事官金啓溫,假注書李弘謙,事變假注書任百禧,記注官承膺祚,編修官洪樂游,二直提學李晩秀,檢校直閣沈象奎以次隨駕。通禮跪啓外辦。上具翼善冠·衮龍袍,乘輿出協陽門,降輿乘轎。上曰,左右相入侍。出駕前下敎賤臣承命傳之。左議政李秉模,右議政沈煥之等,進轎前曰,晨朝勞動,聖體,若何?上曰,一樣矣。上曰,詣郊館迎勅,大駕由敦義門還宮後,卿其押百官卽速入來,無或遲滯,使卽宣勅,可也。又敎曰,送勅前,藥院提擧之任,似有妨務之端,合有體諒之道矣。仍命書駕前下敎曰,藥房都提調·副提調許遞。敎文淳曰,卿則先詣郊館,作門節次,各別整飭,而禁喧一事,另加嚴飭,可也。仍命宣傳官,進發先廂。大駕出肅章門·進善門·敦化門,路由鍾街,出崇禮門,至慕華館幄次外,降轎御幄次。遠接使李時秀,京畿監司李在學,呈入來肅拜單子。上曰,伴勅入來後,皆於闕內復命也。賤臣承命出傳。尙愚曰,壯勇大將趙心泰,與彼人有嫌避,今日隨駕擧行時,有掣礙之端矣。上曰,以中軍代行之意,令宣傳官言及也。上命宣傳官等進前,敎曰,不爲待令於侍衛班,而令傳之際,皆在散班,不卽擧行,豈有如許無嚴之習乎?行首宣傳官,事過後,令兵判決棍五度,可也。勅書將至,通禮跪啓請出次。上改具翼善冠·黲袍·烏犀帶。贊禮前導,就祗迎所。文武百官改着淺澹服·烏角帶,以次侍立。宣傳官跪告鳴金大吹打。上曰,何不依昨日約束,以螺鼓號令,而是何鳴金吹打爲之乎?今日擧行事,節節駭然矣。宣傳官告螺鼓後,開作門。勅書至,贊禮啓請鞠躬。上鞠躬。勅使奉勅書入置龍亭中。通禮跪啓請乘轎。上乘轎,由敦義門。勅行由崇禮門。上敎尙愚曰,雨意有之,百官斯速整齊,使勅行斯速入來之意,走通于大臣及館伴處,可也。上入興化門·建明門·崇政門,降轎乘輿,詣崇政殿月臺下,降輿入小次。上曰,勅行入京,則勅使動靜,例爲一一飛報,而還宮後食頃,勅行尙此遲滯,動靜亦不來報,是何故也?仍敎尙愚曰,勅行速速入來之意,更爲書通于館伴,可也。勅書入崇政門。通禮跪請出次,上出小次,就祗迎位。黃儀仗入陳勅書,龍亭由正門入。上鞠躬龍亭,陞殿。勅使捧勅書置于案。贊禮啓請拜禮,上行禮訖。上步由西階,入殿內跪坐。勅使捧勅書西向授,書九奉勅跪進。上展勅覽訖。上降復位。展勅官展勅,讀勅官讀勅。上行禮如儀訖,入小次。勅使入幕次。上命遣問安史官如例。百禧承命進。上命館伴進前,敎曰,勅使入幕次後,有何動靜耶?民始曰,俄於宣勅時,上勅悲泣,通官輩皆挽止不得,勅使以爲,國王何不別遣通事慰問乎云矣。上曰,當有接見禮,接見時面慰,自是常例,則豈可以私禮,先爲致慰,反歸屑越之科乎?此意令通官據例言之也。少頃,上步出小次,陞殿行接見禮。上東向立。諸臣以次侍立于榻後。書九·百禧·膺祚·樂游·秉模等,以次分左右進伏。勅使由東正門,入就殿內西向立。上令御前通事金祖淳·鄭尙愚請行再拜禮。勅使曰,皇帝待接貴國自別,吾屬豈敢當拜禮乎?答以禮也不敢從命。勅使又辭。答以賓主初見,禮不可廢,況僉大人奉皇命遠臨,敢不如儀。勅使又辭曰,願行揖禮。上曰,彼旣固辭,只以行揖禮之意,通事依例請之也。祖淳等承命傳曰,大人有命,不敢不從,當行揖禮,而拜無交拜之禮,則揖亦不可以交揖,主人先揖,大人答揖,而一時竝揖於兩大人,亦涉欠敬,先揖上勅大人,次揖副勅大人好矣。勅使曰,交揖無妨矣。上與上勅交揖,又與副勅交揖訖。上陞椅,勅使亦就椅。上敎祖淳等曰,以太上皇崩逝,慰問之意,及太上皇厚德深渥,恒切感頌之意,與新皇帝遭艱致慰之語,次第依笏記詳傳于通事,可也。祖淳等承命以傳。副勅曰,太上皇之眷待貴國已至矣。故新皇帝亦繼承先旨,今此別遣勅行,亦出特異之意。吾屬亦蒙皇恩,無事得達,而沿路待接之節,極爲款曲,不勝感謝云云。上敎祖淳等曰,大國恩數,已所深感,而今此宣勅之命,尤爲知感之意,及僉大人奉使,驅馳遠程,氣力平安與否,與小國凋殘奉命之行,一路接待,不能成樣,不勝愧歎,以此措辭傳之也。祖淳·尙愚承命傳之。副勅曰,入貴國之境,列邑接待,無不盛備,今又如是厚待,實爲感激,當以此歸奏皇上云云。上敎祖淳等曰,宴享及軍威等節竝除減,此雖出僉大人盡禮之意,而銜命遠臨,此與常時有異,雖不得如例設宴,數器茶果,略爲備待之意,言傳也。祖淳·尙愚承命以傳。勅使曰,服制在身,茶禮不敢當云云。上敎祖淳等曰,初見之禮,有不可廢,只此數器茶果,須勿深辭之意,更爲傳之也。祖淳等承命傳之。勅使又固辭。上顧謂秉模曰,今此茶禮之固辭,其心良亦善矣。秉模曰,宣勅時,彼皆慼慼,俄頃遽當讌飮,事果如何。彼若固辭不已,則亦不必强勸矣。上曰,然矣。仍敎祖淳等曰,彼旣固辭,不必强迫,只以跋涉之餘,勞憊必多,早爲罷歸,入處館所,善加調護,明日詣館所,更爲相見之意,傳之也。祖淳等承命傳之。勅使仍請辭歸。上行交揖禮,仍降殿陛。引禮引勅使降自東階。上揖而讓路。勅使答以不敢當。上命通事,請勅使乘轎。勅使答以闕內不敢乘轎。又請國王先乘輿云云。上曰,予先乘輿,勅使亦乘轎之意,傳之也。上仍乘輿,勅使亦乘轎,出崇政門外。上命史官問安如例。上出崇政門,入廣達門·興泰門。諸臣以次退出。
己未三月初二日酉時,上御興政堂。都承旨入侍時,行都承旨徐龍輔,記事官金啓溫,記注官承膺祚,編修官洪樂游,以次進伏訖。上曰,卿往館所請留,則其言以爲如何?龍輔曰,臣承命馳往請留,則副勅初則以爲,百日爲除服之限,必欲趁限入去云。故答以百日尙遠,今雖數日留滯,似無未及之慮云,則上勅又以爲,副勅方兼太常卿,因山時多有擧行之事,有難遲留云。故答以旣銜命出疆,則與私行有異,不必以此爲拘云,則副勅又以爲,離發時,皇帝親問往返之期,故對以六七十日之間,可以復命矣。渡江以後,吉日旣在初二云,故程途之遲滯,雖甚可悶,而爲趁吉期,徐徐作行,十七八日,始入京城,今雖疾馳還歸,將至八九十日,旣已質言於皇帝面前,如是濡滯,萬萬不可,明日則雖晩,必欲離發云云,重言復言。故臣答以第當以此意歸奏,更須深思勉留云,而彼言旣如此,難於强迫矣。上曰,館伴之言,以爲何如?而明日欲發之說,則似非眞情矣。龍輔曰,館伴亦以爲,此則有難强迫,觀勢可以勉留云矣。上曰,上副勅同會一處耶?龍輔曰,俱會于上勅房,而館中凡事,副勅主管,任譯輩亦皆專稟於副勅云矣。上曰,三日除服之言,彼又有何說云耶?龍輔曰,問於館伴,則草記辭意之外,別無更言者云矣。上曰,明日動駕前拜表,趁早爲之事,分付。仍命退,承史以次退出,
己未三月初二日酉時,上御興政堂。左承旨入侍時,行左承旨李書九,假注書李弘謙,記注官承膺祚,編修官洪樂游,譯官李邦華·邊鎬,以次進伏訖。上敎邦華等曰,彼言,何如?邦華曰,勅使以爲,連遣近侍,不勝惶感。且俄者都承旨出送勞問時,亦聞明日館所親臨之擧,尤不勝感激,而太上皇服制未除前,有異他時,相見宴禮,有所未安,姑寢動駕之命,爲望云,而且請留之敎,非不仰感。副勅見縻禮部侍郞,不可不遄返,然後可趁期擧行,明日之行,不得停止云矣。上敎書九曰,俄見館伴草記,則彼以三日後卽爲除服事,有所如何云。承旨更爲往見,必以崇德已例據言之,而且云太上皇視我國,無異內服,非不切向感之情,而禮防至嚴,難以闊狹,故止此云云,而明日館所之行,亦崇德以後故事,如此差留數日,必欲於六七日間送勅者,非但應挽之例亦如此,欲其除服後,行其送勅之禮故也。以此善爲措語以及,好矣。仍敎邦華等曰,爾等若從中善爲說辭,則豈不得數日差退乎?再明自是齋日,則予於坐齋時,堪作郊送之行耶?爾等亦我國臣民,若不善周旋,復或以明日勅還之說聞於予,則爾等當於灣上定配,爾等須量爲之也。命退,諸臣以次退出。
上在慶熙宮,停常參·經筵。
大殿,內閣·政院·玉堂翌日問安。答曰,知道。
朝廷二品以上·六曹堂上·大司諫翌日單子問安。答曰,知道。
大駕詣入館所小次後,內閣·政院·玉堂·藥房口傳問安。答曰,知道。
王大妃殿·惠慶宮,守宮承旨朝問安。答曰,知道。
還內後,內閣·政院·玉堂·藥房口傳問安。答曰,知道。
王大妃殿·惠慶宮,守宮承旨夕問安。答曰,知道。
藥房副提調李書九啓曰,郊館動駕,移次經宿,伏未審夜間,聖體,若何?寢睡·水刺之節,何如?臣率諸御醫,趁早入診,詳察聖候爲宜。臣不任區區伏慮,敢來問安,竝此仰稟。答曰,知道。卿則不必入侍,都提調·提調仍任。
傳于金啓洛曰,左副承旨馳詣懿昭墓,奉審摘奸以來。
鄭尙愚啓曰,司僕內乘來言,捲簾取稟。傳曰,捲三面。
李書九啓曰,宰臣行護軍宋鍈,今日館所問安下直,進去之意,敢啓。傳曰,知道。
傳于李勉兢曰,左參贊趙尙鎭,先進參後謝恩。
傳于李書九曰,禮房承旨入侍。
傳于李勉兢曰,遠接使入侍。
傳于鄭尙愚曰,諸司預備。
傳于金啓洛曰,來待諸臣入侍。
傳于兪漢寧曰,騎馬一匹立之,史官一員待命。
吏曹口傳政事,伴送使單金思穆。
李書九,以迎接都監言啓曰,昨日上副勅通官等茶禮床及闕內歇所茶啖,分入各房,副勅與通官等館所茶啖,亦爲入給之意,敢啓。傳曰,知道。
李書九,以迎接都監言啓曰,通官頭目等別賜酒床,分入各房之意,敢啓。傳曰,知道。
李書九,以迎接都監言啓曰,卽者差備譯官來言,上副勅共登山亭云矣,敢啓。傳曰,知道。
李書九,以迎接都監言啓曰,卽因司饔院都提調李秉模所啓,送勅茶禮,用肉膳事,命下矣。廚院旣用肉饍,通官頭目等床,亦以肉膳備待之意,敢啓。傳曰,知道。
李書九,以迎接都監言啓曰,卽者差備譯官來言,副勅家丁李哥所着紬袴弊盡,回還時勢難仍着,願得一件云。所着衣服,旣曰傷弊,則有難防塞,卽爲造給之意分付,而凡係小小雜物修補之請,亦爲依前例施行之意,敢啓。傳曰,知道。卽爲造給,可也。
李書九,以迎接都監言啓曰,卽者差備譯官來言,上副勅以爲,房守之別監二人留置,其餘別監中禁,竝爲出送,明朝使之待令云,故依其言出送,此外軍牢十六名內九名,吹打手二十四名內十九名,羅將二十一名內十二名,燈籠樂生九名,數旣夥多,易致雜亂,亦爲出送,而待令門外之意,敢啓。傳曰,知道。
李書九,以成均館大司成意啓曰,今三月初三日,儒生課試,當爲設行,而大提學洪良浩身病,限內不得爲之之意,敢啓。傳曰,還宮後更稟。
鄭尙愚,以兵曹言啓曰,依下敎,駕後牌頭李元喆·朴履儉,龍虎營拘留之意,敢啓。傳曰,放送,可也。
鄭尙愚,以兵曹言啓曰,本曹草記迎勅時軍兵何以磨鍊事批旨內,留陣置之,禁軍入番外磨鍊,訓局步軍七哨,馬兵五哨隨駕,禁將率各營餘軍,依丙申年例環衛,勅行過後,待標信解嚴,而臨時若有送勅之命,更爲稟旨可也事,命下矣。取考謄錄,則在前送勅動駕時,隨駕禁軍馬步軍兵及環衛軍兵,一依迎勅時例擧行。甲辰年,亦依迎勅時例磨鍊,而還宮時訓局馬步軍,竝屬前廂,環衛軍兵中御營廳軍兵爲後廂,各營軍兵,勅使過追慕峴後,除標信解嚴矣。今番則何營軍兵隨駕環衛,何營軍兵留陣,禁軍及馬步軍,以幾番幾哨磨鍊,餘軍留營,何以爲之?而禁衛鄕軍停番矣,敢稟。傳曰,訓局步軍十五哨,馬軍三哨,出宮時爲先廂,而禁將率訓局步軍,餘軍及興化門軍,內入直軍,御營出番軍及延和門軍爲後廂,而入幕次後,北作門爲信地,都領環衛軍事,分付。禁軍則與崇政殿廊入直番五番隨駕,其餘留營留陣,除之,各營軍作隊,先詣環衛,依迎勅時例爲之,可也。
鄭尙愚,以兵曹言啓曰,今番迎勅動駕時,壯勇大將率馬軍二哨,步軍三哨,先廂尾局作行矣。送勅動駕時,依此磨鍊乎?敢稟。傳曰,馬軍二哨,步軍五哨,大將率領隨駕,而信地則訓局尾局,勅使入作門時,令兼中軍不待信箭,從便代領事分付,可也。
鄭尙愚,以訓鍊都監言啓曰,今三月初三日館所擧動時,因兵曹節目,馬兵二百十三名,步軍三百名,標下軍一百十七名,各其將官領赴于守禦使留陣,還宮後,待標信解送之意,敢啓。傳曰,知道。
鄭尙愚,以訓鍊都監言啓曰,支勅所用次,本局丁銀二千兩貸用事,戶曹判書趙鎭寬,頃已筵稟蒙允矣。卽自戶曹文牒來到,故本局所儲丁銀二千兩,來頭還捧次,貸下該曹之意,敢啓。傳曰,知道。
兪漢寧,以義禁府言啓曰,平安監司韓用龜狀啓,安州牧使朴瑞源,慈山府使李儒慶,爲先罷黜,其罪狀令該府拿問勘處,鐵山前府使權琇,拿問定罪事,啓下矣。朴瑞源·李儒慶,俱在任所,權琇下去忠淸道公州地云。依例發遣府書吏·羅將,竝拿來,何如?傳曰,待待命拿囚,可也。
己未三月初三日卯時,上詣館所。擧動入侍時,行都承旨徐龍輔,行左承旨李書九,行右承旨李勉兢,左副承旨金啓洛,右副承旨鄭尙愚,同副承旨兪漢寧,記事官金啓溫,假注書李弘謙,事變假注書任百禧,記注官承膺祚,編修官洪樂游,二直提學李晩秀,原任直閣南公轍·金祖淳,檢校直閣沈象奎,以次隨駕。通禮啓外辦。上具翼善冠·黲袍·烏犀帶,乘輿出興泰門·廣達門,降輿乘轎。左議政李秉模,右議政沈煥之等,進轎前曰,連日勞動,聖體,若何?上曰,一樣矣。上曰,進香使,俄命轎前入侍矣。何不來待乎?書九曰,待令於興化門外矣。上命遠接使李時秀進前敎曰,勅使昨日欲以今日還發云,故使通事輩屢次開誘,今姑挽留,而不欲留宿,翌卽發行云者,是何意耶?時秀曰,彼國新令之初,彼輩多有畏怯之心,不敢遲滯,且副勅之爲人性悍,難以言語開誘。通官中惟太平寶·保德等兩人信任,臣於沿路,連爲覘察,則每與保德對博,日以爲常矣。上曰,副勅則觀其外貌,亦無文明之氣,而上勅爲人,似柔順矣。時秀曰,副勅略解雜術云,而全無文明之意矣。上出建明門·興化門。上曰,進香使進前。賤臣承命傳之。進香正使具敏和,副使金履翼等進轎前。上敎曰,卿等必須小心往哉?萬里好爲往還也。又敎曰,向送書狀時,已有面諭,我國使入北京之期,必於勅行入去之前,先爲得達之意,爲敎矣。更思之,聞勅使以我國使行之入去,或先於勅行與否爲慮云。然則卿等之行期,不必以勅使回還前入去爲期。渡江後與勅使或先或後,而到北京之期,則勅使入京後,一站或一日,差後入去無妨矣。仍敎履翼曰,大抵一行之檢飭,專在於副使與書狀,卿其各別另念,俾無辱命好矣。命譯官等進前。金載華等進伏轎前。上敎曰,今日接見時,通事難責生疎輩,爾等則今日擧行後,發行,可也。命使臣等先退。命館伴進前敎曰,勅使今則以初六日發行爲定乎?鄭民始曰,勅使初不以今日還發爲心。故爲設言外,示持難黽俛之意,畢竟肯從,有若德於我者然,其意蓋爲徵索而然矣。上曰,今番勅行,大抵無弊乎?民始曰,上勅一行,則順且無事,但副勅多有不便之端,昨以物種單子不爲踏印之故,而多費辭說,却之不受,以此一事觀之,副勅不爲無弊矣。上入南別宮,至中門外,降轎乘輿,命書駕前下敎曰,留陣代領禁衛大將記過。上至小次外,降輿入小次。上命都監堂上館伴進前敎曰,勅使出立幕次外乎?民始曰,上勅天明後起動,而副勅則俄纔眠起,其爲懶習如此,尙不出幕外矣。趙鎭寬曰,上勅則爲人謹拙,故凡事順便,而副勅性氣不順,明日發行之說,亦副勅之言矣。上曰,昨日招致譯官輩,有所嚴飭矣。今則果以六日退行云,彼人入我國後,其去就惟在通事之操縱矣。民始曰,勅行卜馱出來時,爲四十餘馱矣。回還時,幾爲二百餘馱,雖欲今日發行,許多卜馱裝束之際,亦未可一日間周旋矣。上曰,勅使出幕次後,卽爲來報也。少頃,通禮跪啓請出次乘輿,上出次乘輿,至降輿所降輿,向正廳。勅使將陞階,勅使讓先登。上答讓。勅使,又請先登。上答以同陞。上就西階上廳東向立。勅使自東階上廳西向立。御前通事金祖淳·鄭尙愚等,請行拜禮。勅使辭曰,今日動駕館所,若行賓主之禮,則吾屬當先拜,豈敢當拜禮乎?上曰,依昨日之例,只行揖禮好矣。祖淳等承命以傳。勅使曰,依敎。上行交揖禮訖。上御椅。承史進伏。勅使亦就椅。上敎祖淳等曰,昨日迎勅時,奉接不得從容,終宵耿耿之意及日氣頗冷,行役之餘,僉大人夜來何以經過?支待之節,不無齟齬等語,亦依笏記傳之也。祖淳等承命傳之。勅使曰,昨旣拜謁,連遣近侍,不勝感幸,而今又親臨,尤切惶感,伏蒙眷念,館舍淨潔,今夜穩宿云云。上敎祖淳等曰,問其年紀也。祖淳等承命傳之。上勅曰,年爲六十三。副勅曰,年爲四十五云云。祖淳等請行茶禮。勅使固辭。上敎祖淳等曰,禮制有拘,雖不得備禮設宴,在主人之道,略以數器茶果,表此情悃之意,傳之也。祖淳等承命以傳。勅使曰,雖非宴享,身有服制,不敢當此,而如是懇眷,亦不敢不遵,感激之心則甚切云云。上命進茶。民始曰,始也固辭而今受,事事例讓皆如此,彼之不誠實,有如是矣。上曰,然矣。副勅飮茶訖。相顧有言。上敎通事等曰,彼言云何?通事等仰奏曰,勅使飮茶相謂曰,茶味如彼國之酒味云矣。上敎民始曰,此茶乃是蔘茶乎?民始曰,然矣。上命通官以下賜茶。勅使曰,昨日則頒誥之日,故不敢當茶禮,而今日饋茶時,又及於通官輩,尤不勝感謝云云。副勅曰,昨日齎送禮單,旣不敢受,而還切惶悚云云。上勅曰,安州站,中使持禮單,累日相隨,豈不知厚待之至意,而自有不敢受之義,故未免還呈矣。上敎秉模曰,禮單事,我當言及,而彼先發說,彼之精神亦好矣。仍敎祖淳曰,俄者齎送禮物及安州站禮單,竝一一還受爲好之意,傳之也。祖淳承命以傳。上勅曰,聞副勅之言,然後受之云云。副勅曰,雖知感謝之意,而旣有皇命,故不敢受云云。上曰,太上皇於我國,諸般靡費之弊,已多蠲減,皆有文蹟,而至於勅使禮單一事,則尙有其例。且於太上皇登極時出來之勅使,亦已受之,今此禮單,特按例行之事,何如是牢拒乎?此意傳之也。祖淳等承命傳之。副勅曰,雖有前例,而今番則來時,皇帝有再三申飭之敎,故不敢違越,不得奉命云云。上曰,以不腆之物,何必屢次往復乎?俄送之物,仍爲領受,回還路歷入安州,竝爲受去好矣。此意傳之也。祖淳等承命以傳。副勅曰,雖欲受去,奈有皇旨何?上曰,禮單之賜,非爲勅使顔面而然也,爲是奉皇誥而來,故敬其體貌之意也,須勿更辭之意傳之也。祖淳等承命以傳。副勅曰,屢勤懇請,一切辭讓,還切未安,第當更爲相議爲之云云。上曰,副勅前通事譯官誰也?尙愚曰,尹春咸矣。上曰,尹春咸之語,副使一一聆解,渠之譯學,若不通透則然乎?甚可嘉也。上曰,聞館伴言,則行期數日退定云,甚爲欣幸之意,傳之也。祖淳等承命傳之。勅使曰,數遣近侍請留,至意甚感,故行期雖急,而果以初六日退定云云。勅使又曰,渡江以後接待等節,無不豐厚,差備官輩,亦皆小心從行,今見國王威儀,甚盛甚盛,當一一記錄歸奏云云。上敎祖淳等曰,僉大人久坐冷處可悶,爲大人休息,請謝歸之意及勅還日,當於郊館親往餞別,其間善爲休息之意,傳之也。祖淳等承命傳之。勅使曰,罷坐云云。又曰,爲我餞送,車駕勞動,心甚不安云云。通事請行拜禮。勅使曰,又以揖禮行之云云。上行交揖禮訖,降階。勅使隨行。通事請止之。勅使不從,至中門,顧語通官曰,告別心甚悵然云云。上至中門,乘輿,至小次,降輿入小次。上敎祖淳曰,阿睹之疾,何如?祖淳曰,比昨無減矣。上曰,今日早爲退去調理也。命譯官進前。金載和·尹春咸等進伏。上敎曰,爾等今番使行,善爲往還也。命退。命招致通官等。倭克精額·太平保·保德等羅列叩頭。上曰,爾等出來朝鮮,今番初行乎?太平保曰,曾前已爲出來矣。上曰,果於向年,招見爾等於此庭矣。仍敎曰,爾有姓鄕乎?太平保曰,達城徐哥矣。命退。秉模曰,節使時下屬雜亂之弊,前後申飭,不啻嚴截,今番別行,尤當另飭,無論三房所屬與刷馬驅人,使之各別精擇,在途及當留館之時,一切檢束,無或貽羞於彼人,而此等之責,尤在於副使·書狀,萬一有一毫泛忽,有所及聞,則不待還朝,自廟堂重加論勘之意,分付使行·灣尹處,一體嚴飭,何如?上曰,依爲之。轎前亦有面飭於使臣,而出擧條,各別嚴飭書狀·灣尹處,可也。出擧條秉模曰,送勅時茶禮,初以素饌磨鍊矣。勅行回程,旣在除服之後,似當用肉饌,而器數則不必加減,故敢此仰達矣。上曰,依爲之。出擧條還宮時至。通禮跪啓請出次乘輿。上出小次,乘輿出中大門,降輿乘轎,出大門,命書駕前下敎曰,留陣代領禁衛大門記過分揀。大駕入興化門·建明門,降轎乘輿,入廣達門·興泰門還內。諸臣以次退出。
己未三月初三日午時,上御興政堂。來待諸臣入侍時,行都承旨徐龍輔,記事官金啓溫,記注官金錫泰,編修官洪樂游,水原留守徐有隣,壯勇大將趙心泰,直提學李晩秀,原任直閣南公轍,檢校直閣沈象奎,以次進伏訖。上曰,勅行初以爲今日欲發,又以明日爲言者,似非其實情矣。龍輔曰,禮單聞亦不受云,而聞其爲人,則似無終不受之理矣。上曰,勅行似又當以宣諡出來,而若用特例,則未可知矣。有隣曰,登極勅今番則似當無之,而祔廟勅則似在於後年矣。上曰,守禦使之違牌,萬萬未安。領軍之任,是豈職名乎?且況在家不進,尤不成說,此必以疎於軍旅之事,而有此無前之做錯矣。有隣曰,若是以居留之任牌招,則以情勢逡巡,容或無怪,而此則事係軍律,果甚未安矣。上曰,廣州留守如已入來,使之入侍。賤臣承命出傳,與廣州留守徐鼎修偕入進伏。上曰,旣有領軍之命,則何可違牌,又何可在家不進乎?鼎修曰,區區情勢,不敢以見職自居,故冒萬死違召矣。上曰,旣兼將任,則如軍服手旗諸具,何可不用將臣之例乎?有隣曰,小臣情勢,比廣留較重,而旣已膺命之後,則不敢不以見職自處矣。上曰,廣州舊使,今則病已快可云耶?鼎修曰,今則快減云矣。上敎有隣曰,卿於別單中,以築洑物力之所入,已與惠堂相議得諾,貸用三萬兩錢云,而聞於惠堂,則雖有私自酬酢之言,而初不決定云。待惠堂登筵,更爲爛商處之,可也。有隣曰,昨年勸農政綸音頒下之後,境內堤堰之可合疎鑿處,今方始役,以爲對揚之道,而所入物力及民丁點心米,不可不措備矣。本府適有二百餘石米條之未及會錄者,就其中量宜取用,如其有餘,則仍爲添補整理穀,何如?上曰,依爲之。出擧條心泰曰,今年卽本營大比較當次,而顧今連値公故,節序差晩,以節目所載,三月內,無以抽暇設行,待秋退行,恐合事宜,敢此仰達,而內營旣退行,則外營大比較一體退行之意,分付,何如?上曰,依爲之。出擧條仍命退,諸臣以次退出。
上在慶熙宮。停常參·經筵。
大殿,內閣·政院·玉堂經宿口傳問安。答曰,知道。朝廷二品以上·六曹堂上·大司諫經宿單子問安。答曰,知道。
王大妃殿·惠慶宮,守宮承旨朝問安。答曰,知道。
王大妃殿·惠慶宮,守宮承旨夕問安。答曰,知道。
藥房都提調李秉模,提調金文淳,副提調李書九啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。
鄭尙愚啓曰,臣尙愚今日館所問安進去,下直之意,敢啓。傳曰,知道。
傳于鄭尙愚曰,右承旨入侍。
鄭尙愚啓曰,藥房都提調李秉模,提調金文淳,副提調李書九爲承候來待矣。傳曰,入侍。
鄭尙愚啓曰,右議政沈煥之爲承候來待矣。傳曰,入侍。
鄭尙愚啓曰,時原任閣臣爲承候來待矣。傳曰,入侍。
守宮假承旨鄭大容書啓,臣當日卯時,問安于王大妃殿,則答曰,知道。問安于惠慶宮,則答曰,知道,之意,敢啓。傳曰,知道。
守宮假承旨鄭大容書啓,臣當日卯時,元陵忌辰祭傳香,仍爲奉審進去之意,敢啓。傳曰,知道。
傳于鄭尙愚曰,丙申以後卄四年之間,來此闕過此日,顧此孺慕之思,撫時觸境,無以爲抑,丙申年處分,卽明先志也,今日欲宥釋,亦體先志也。若以先朝聖心爲心,而此時欲寓此心,則此擧,廷臣亦必知感,豈或有異辭乎?置之京第,業已久矣。䵝昧之外,罪案尙在,所以今日必欲宥之也。鄭妻出置罪名,特爲全宥,以爲一分伸予心之道。
鄭尙愚啓曰,左議政李秉模,右議政沈煥之,有時急稟達事,率卿宰來詣外閤請對矣。傳曰,政院尙不頒布,鄭妻宥釋傳敎云,事關鄭妻,曾有無得繳納之飭敎,何敢如此乎?卿等見傳敎乎?其傳敎有曰,丙申以後卄四年之間,來此闕過此日,顧此孺慕之思,撫時觸境,無以爲抑,丙申年處分,卽明先志也,今日欲宥釋,亦體先志也。若以先朝聖心爲心,而此時欲寓此心,則此擧,廷臣亦必知感,豈或有異辭乎?置之京第,業已久矣。䵝昧之外,罪案尙在,所以今日必欲宥之也。鄭妻出置罪名,特爲全宥云者,爲大義則明先王之志,伸私恩則體先王之志,在其時則不得不然,在今日則不可不然,時之義大矣哉。由前而如彼,由後而如此,予何敢容一己之私,信一己之見,而有所低仰闊狹於其間哉?一以先王之心爲心,又必參前倚衡於國朝已行之故事。昔我孝廟朝處世龍妻也,初置之絶島,久必召置京中,其後旋又命全宥,此豈前後處分之有所異同而然乎?予之所知者,時措之宜而已,今日此敎,孰不曰,當然乎?卿等之請對,不問可知,爲鄭妻事也。斯速退去。鄭妻之在京第,已多年所,則到今罪名之全釋,何異於諺所謂瞽睡?直欲於此時有此擧,爲鄭妻究竟法也,卿等亦必不待更諭而領會矣。且於連日陪扈勞攘之餘,卿等亦必憊倦,卽爲退去休憇,可也。
傳于鄭尙愚曰,南所衛將,假承旨差下。
閔廷桓啓曰,時原任閣臣,有時急稟達事,來詣閤外請對矣。傳曰,大臣請對之批,詳見之。
閔廷桓啓曰,諸玉堂有時急稟達事,來詣閤外請對矣。傳曰,見閣批。
閔廷桓啓曰,大司諫宋銓,有時急稟達事,來詣閤外請對矣。傳曰,見堂批。
閔廷桓啓曰,兩司諸臣,未承召接之命,衷情轉益憂迫,冒萬死更爲求對矣。傳曰,所懷書入。
閔廷桓啓曰,諸玉堂未承召接之命,衷情轉益憂迫,冒萬死更爲求對矣。傳曰,所懷書入。
議政府左議政李秉模,右議政沈煥之,率卿宰啓曰,卽伏見下政院之敎,有鄭妻全宥之命,此何擧也?此何爲也?一部明義,未毁未泯,則鄭妻之千罪萬惡,決難一日容息於覆載之間,陟降臨之,鬼神誅之。殿下雖欲宥之,將置明義一部於何地乎?御此闕當此時,所以伸聖慕寓聖意者,亶在於益闡義理,以明我先大王爲宗社懲亂賊之聖德至意,而殿下乃欲以全宥元惡,爲體先志之道,是豈臣等所仰望於平日也?苟有一分仰承之義,則奉讀廷臣,亦必知感之敎,孰敢不惕然怵然,而永善之鈴聲,殿下欲使臣等而忘之乎?臣而忘此,則不可以爲臣,人而忘此,則不可以爲人,殿下豈忍置擧國臣民於忘義忘讎之域乎?嗚呼,向來非常處分之後,臣等之尙未碎首瀝血明請其故者,可謂罪通于天,而今於全宥命下之後,又復相顧伈泄,不思所以亟回天心,則臣等實無所藉手,而我先大王日月之明,抑恐因此而不章,儻殿下念及於此,必不待臣等之畢言也。臣等修啓將徹之際,伏見求對啓辭批旨,縷縷辭敎,丁寧惻怛,有足以感木石孚豚魚,而至引孝廟朝處世龍妻故事而明諭之,臣等雖甚愚迷,豈不知聖意所在?而切有所滋惑者,殿下果以世龍妻與鄭妻之罪,謂無輕重之分乎?世龍妻之罪,罪本於其母,鄭妻之罪,罪在於其身,其地則似同,而其罪則相懸,聖祖之如是處之者,固萬代之欽仰,殿下之欲如是處之者,臣等死罪,竊以謂不當援例於今日也。聖人時措之義,貴在乎不泥於古,可行於今,而至於此事,求之古而不襯,措之今而將見,義理晦塞,亂賊潛萌,此何擧也?此何爲也?伏乞聖明,亟寢成命,特允臺請,使明義一部,得以維持,有辭於天下後世焉。答曰,不允。
大司諫宋銓,應敎洪樂游,掌令玄重祚·鄭澣,持平李東宇·南惠寬,校理尹羽烈·曺允遂,副校理李貞運·南履翼,正言尹涵·李敬參,修撰韓用鐸,副修撰朴崙壽·尹益烈所懷,卽伏見傳敎下者,有出置罪人鄭致達妻罪名全宥之命,嘻噫,此何事也?此賊之尙今假息於覆載之間,莫非今日廷臣不忠不誠之罪。且況擅離黜置之所,使之任便居住於城闉咫尺之地者,今幾年矣。此所以擧國臣民之日夜腐心痛骨,不欲與之俱生者也。聖敎中以丙申處分,爲明先王之道,夫罪關宗社之劇逆,卽天地神人之所不容也。當初殿下之姑先割恩置罪,乃所以明先志,而明先志卽所以伸大義也。以殿下羹墻繼述之思,此日此闕,尤當益明先志,夬伸大義,而乃反以區區私恩,有此全釋之擧,不念宗社之安危,民彝之湮晦,此果爲明先志伸大義之道乎?其將擧一世入於夷狄禽獸之域,人不得爲人,國不得爲國,一部明義,無地可讀。言之至此,寧不痛哭?臣等謂爲先亟寢出置罪人鄭致達妻全釋之命宜矣。答曰,不允。
議政府左議政李秉模,右議政沈煥之率卿宰再啓曰,伏以,臣等目見非常之敎,驚惶震悸,相率求對,未蒙引接,瀝陳腔血,冀蒙收還之命,只下二字之批,邈然若天聽之初不聽卑。嗚呼,此實臣等之淺誠拙辭,無以仰格,而其奈宗社何?臣民何哉?噫,彼鄭妻之罪,尙忍言哉?可勝誅哉?至今視息於覆載之間者,乃是失刑之大者。臣等之不能碎首刳肝,忍與同國者,死有餘罪,而猶以出置畿甸,嚴其防守,庶絶不虞之患矣。年歲稍久,人心狃觀,群情疑怪,禍根未除,亂賊或幾於生心矣。今乃明諭以入處有年,此猶不足,乃有全釋之敎,臣等固不足恤,將置宗社於何地也?明義一編數十年維持鞏固者何事耶?從今以往,亂賊無所懲畏,人心無以底定,以我聖明,何爲而有此擧也?臣等決不敢奉承。情急辭竭,言不知裁。伏乞亟收成命,以定群心焉。答曰,不允。
議政府左議政李秉模,右議政沈煥之三啓曰,嗚呼,鄭妻之罪關宗社,憤切神人,而尙可假息於覆載之間,假息之不足,尙可全宥之哉?自古帝王之不幸當處變之時也,斷以大義,割其私恩者,蓋以宗社爲重,植倫綱而正人心也。是故漢誅蓋長,唐辟太平,未聞以王室近屬,有所容貸,而噫,彼鄭妻,罪浮蓋長,惡極太平,則不可與世龍妻,比而論之也明甚。今我殿下,以寧陵朝所處變者引諭之敎,臣等所不敢曉也。嗚呼,明義一篇,實我宗邦萬世不刋之春秋,妖腰亂領,寔繁其徒,而若論其根柢,則鄭妻是也,窩窟則鄭妻是也。此而一或低昂,則不但一部春秋,無地可讀,王府之關和大壞,天敍之倫彝永斁。思之及此,臣等實欲溘然無生也。伏乞聖明,亟寢非常之命,以幸宗社焉。答曰,不允。置京第已久,則今於王府所在流案,拔其罪名一款,何必爭執乃爾?況此日此擧,卿等寧不感動乎?卽爲退去。
議政府左議政李秉模,右議政沈煥之回啓曰,殿下今日之擧,皆臣等之罪也。始旣不能沬血致討,早正邦刑,自島而移於陸,自陸而又移於城闉之內,民彝滅而王章墜矣。乃臣等諉以嚴畏,恬若不知,遂至有今日之擧,臣等不忠不誠,無所逃其罪矣。宜殿下視之蔑如,雖知其萬萬失當,萬萬非常,而曾不少加聖慮也。然臣等聞之,明主可以理奪,臣等之罪,誅之殛之,無所不可,豈可以臣等之不忠不誠,無足見憚,而遂爲此失當非常之擧也?啓已三徹,天聽逾邈,至以何必爭執,寧不感動爲敎,抑塞沸鬱,尤無以抑住。今殿下置京第之不足,竝與王府鐵案而欲泐去之,雖臣等萬萬不忠不誠,一段秉彝未泯之前,豈有奉承之理哉?伏乞仰念宗社之重,俯察輿情之同,惕然改圖,亟允群請,仍正臣等不忠不誠之罪,以礪臣分焉。答曰,此時爲此擧者,以其一分寓心,則如彼煩聒,致煩此時酬應,卿等可謂知分義乎?斯速退去,勿復煩請。
大司諫宋銓,應敎洪樂游,掌令玄重祚·鄭澣,持平李東宇·南惠寬,校理尹羽烈·曺允遂,副校理李貞運·南履翼,正言尹涵·李敬參,修撰韓用鐸,副修撰朴崙壽·尹益烈所懷,臣等伏見萬萬非常之擧,伏閤求對,未蒙召接,書進所懷,亦未蒙允。嘻噫,全宥之命,是豈可擬議於此賊?亦豈可晷刻遲緩,而不卽收還者耶?傳敎未收還之前,雖在一瞬一息之間,三綱斁矣,九法晦矣。何殿下獨不念宗社之攸重,民彝之所關,而必欲恩以掩義,私以屈公,强拂擧國同情之憤,力拒滿廷沬血之請,一向以不允二字,爲今日防塞之資?臣等誠不勝臆塞膽掉,繼之以痛哭也。此賊負先朝止慈之德意,爲宗國階禍之巨魁,此非但爲殿下之罪人,卽先大王之罪人也。入此闕而逢此日,其所腐心痛骨,擧欲食肉寢皮,十倍於平日,而不惟王章之不加,反有此意外之過擧,非所望於大聖人明義守經之道。臣等謂卽寢出置罪人鄭致達妻全釋之命宜矣。答曰,爾等雖是執法之官,此時致煩酬應,爾等何可晏然職任?遞差。
傳于閔廷桓曰,守閣三司旣遞差,閣臣亦爲解其任。
左副承旨金啓洛書啓,臣敬奉聖敎,馳詣懿昭墓墓上奉審則無頉,碑閣奉審則無頉,祭物祭器祭井看審則精潔,諸執事摘奸則無頉,丁字閣奉審則殿內西挾間仰面粉土間間剝落,月廊薍簾二浮破傷,東邊階砌石塗剝落,方甎十三方破傷,典祀廳四張付草地衣一浮破傷,以上當爲從便修改之意,敢啓。傳曰,擇日修改事,分付該曹,可也。
議政府左議政李秉模,右議政沈煥之率百官庭請啓曰,伏以,臣等守閤而叫天,至三而至四,猶不知止者,誠以倫綱之不可不嚴,天討之不可不急也,唯彼鄭妻,以至妖之性,敢負先大王止慈之恩,謀危宗社,罪犯貫盈,不但爲國人之所共討,實爲先王之罪人也。雖以我聖上親親之仁,不得不割私恩而斷大義,猶不忍致之磬甸,薄置近畿,俾全其喘息者,是誠聖人之大權,而猶恨失之太寬,神人之憤,不能少洩,禍亂之根,尙未永拔,歲月浸久,憂虞未定矣。豈意今日出置之不足,乃使肆然入處,入處之不足,遽議全釋罪案,天下寧有是也?自古有國所以維持者,倫綱也,此而一壞,則國不國而人不人,禍亂之作,靡所止屆。以聖上之至明,豈不念及於此,而乃以寧陵之處龍妻,爲可援之例,臣等前啓,已陳其不襯,而終不允可,責之以分義,諭之以退去,臣等欲守閤則分有所不敢,欲退處則義有所不可,不得已率百僚而庭籲,此日此擧,豈臣等所得已乎?亶以不如是,而以承順爲禮,則是不惟負殿下,負我先大王也。在今日,於戲不忘之恩,寧忍爲此哉?伏乞聖明,察此輿情,亟降收還之命,以明大義,以靖人心焉。答曰,不允。此時瀆撓,是豈此時宥釋之意乎?且今齋宵,尤何可酬應乎?斯速退去,可也。
庭請再啓曰,伏以,嗚呼,今日朝廷,尙可曰,有義理乎,否乎?臣等之徊徨抑鬱,如不欲生者,日甚一日,而亦不意又承此萬萬非常之命也。臣等伏讀傳敎下者,以丙申年處分,卽明先志也,今日欲宥釋,亦體先志也爲敎,諭之以此闕此日,申之以大義私恩,以聖人人倫之至,臨此闕當此日,必欲以恩而掩義。臣等雖無狀,豈不仰認我聖上至仁盛德,而其於罪盈惡極,天地祖宗之所共誅,非殿下所得以私,何哉?嗚呼,一部明義,卽我東之春秋,而明義一卷之中,逆魁禍首,卽鄭妻是已。其千罪萬惡至妖至憯,凡今日含生之倫,孰不腐心痛骨,而歲月寢遠,隄防漸弛,屈典章竄畿島之不足,繼又毁撤防守,任其所之,使滿朝簪紳,相率入於虛僞彌縫之域,此固今日廷臣之罪,而忽於千萬夢想之外,又有此過擧,於是乎臣等之罪,尤萬死而有餘矣。以劇賊而尙置地上,偃便假息,已非繼志述事之道,而尙可議之於宥之一字乎?臣等之所討者,先王之罪人也。所知者,明義之一部也,此而奉承則無臣分也,無人理也,將何以事吾君立此世乎?世龍妻之引喩不襯,曾已仰瀆,而有賊必討,國之大義也。撐天地亘古今,殄滅他不得,則聖敎中時措二字,實非臣等之所敢知也。嗚呼,義理晦矣,典章墜矣。臣等之從前伈泄,不忠無狀,已無所逃罪,而若又於此,不能披瀝肝血,期格天聽,則其可曰,有人心乎?煎迫之極,玆又相率仰籲。伏乞聖明,穆然遠覽,幡然回悟,亟命收還所下傳敎,以光聖德,以嚴邦憲焉。答曰,深夜庭請,獨不念國體?國體猶餘事。此時何時,而使予爲此酬應者?卿等都不知臣分,不知臣分,何以事予乎?然而又欲瀆撓乎?
閔廷桓啓曰,玉堂上下番俱空,事甚未安,副應敎金羲淳,修撰金履載,竝卽牌招,以爲入直,何如?傳曰,允。
以禁府定配罪人文書,傳于閔廷桓曰,出置罪人鄭妻,罪名爻周,以宥釋書下,今則傳旨不當捧,草記不可爲,可謂究竟,以此,分付。
閔廷桓,以迎接都監言啓曰,明日又是空日,別茶啖依例排入之意,敢啓。傳曰,知道。
閔廷桓,以迎接都監言啓曰,勅行入京第三日,入給禮單,乃是前例,故單子先爲入送,則副勅以爲,此雖前例,而不可受去云,故臣等使任譯,據例措辭,屢屢勸請,而副勅以爲,本國規例雖如此,新皇未必詳知,終不敢遽然受去云。禮單之不受,前所未有,而臣等勸請,終不回聽,令廟堂稟處,何如?傳曰,允。
閔廷桓,以迎接都監言啓曰,一大通官倭克精額病勢,使典醫監醫官朴昌祐看病,則以爲傷於風寒,有偏頭痛,兼以眼疾,故以淸上蠲痛湯三貼書出,而通官問議副勅,則副勅謂此藥甚好,卽爲劑來云。故分付典醫監,卽爲入給之意,敢啓。傳曰,知道。
閔廷桓,以迎接都監言啓曰,卽者差備譯官來言,上勅率家丁二名,小通使一名,登明雪樓云矣,敢啓。傳曰,知道。
閔廷桓,以備邊司言啓曰,本司曹司有司堂上李書九,時無職名,令該曹口傳付軍職,何如?傳曰,允。卿宰·侍從堂上堂下未付軍職人,一體付軍職,使之隨駕於還宮日,可也。
兵曹口傳政事,大護軍權裕,護軍徐龍輔·李書九·李勉兢,副護軍金啓洛·尹光顔·鄭尙愚·兪漢寧·宋銓,副司果洪樂游·曺允遂·尹羽烈·南履翼·李貞運·韓用龜·尹益烈·朴崙壽·玄重祚·鄭澣·李東宇·南惠寬·李敬參·尹涵竝單付。
閔廷桓,以備邊司言啓曰,今此勅行回還時,諸道所經各邑假家造作之役,大關民弊,不得不造作處外,雖一二間,如有科外造作,現發於摘奸時,則當該守令,令該府拿問嚴處,儐臣·道臣,亦難免重勘之意,預先嚴飭,何如?傳曰,允。回勅當別遣摘奸,雖一半間,若非勅使居接應式外,濫造者嚴勘,卽爲知委,莫或犯科,可也。
閔廷桓,以備邊司言啓曰,卽見迎接都監草記,則以爲入京第三日入給禮單,乃是前例,故單子先爲入送,則副勅以爲,本國規例雖如此,新皇未必詳知,終不敢遽然受去云。禮單之不受,前所未有,而終不回聽,令廟堂稟處爲辭矣。不受禮單,係是無例之事,而不可以彼之不受,仍而置之。事當別有勸諭之擧,而雖大於此之事,館伴及都監堂上,自有方便之道,則遽請稟處,有關事體,更令都監措辭入給,期於必受,何如?傳曰,更卽勸諭,使之領受後,草記,可也。
行左承旨李書九,行右承旨李勉兢,左副承旨金啓洛,右副承旨鄭尙愚,同副承旨兪漢寧等聯名疏曰,伏以,臣等卽伏見傳敎下者,有鄭妻罪名特爲全宥之命矣。殿下何爲此萬萬非常之擧乎?噫,鄭妻之千妖萬惡,尙今容貸於覆載,而臣等終未能沬血碎首,使王章久屈,輿憤莫洩者,莫非臣等不忠無狀之罪,而亦豈料今日,又有此驚遑罔措之事乎?殿下雖以今日宥釋,亦體先志爲敎,而惟彼鄭妻,實是宗社之罪人,臣民之血讎,則夬正典刑,明義理而扶倫綱,正所以仰體先志之道。以殿下明聖,豈不裁量於恩法輕重之際,而乃反拘私恩而隳公法,亦豈臣等所仰望於殿下者哉?臣等之所以藉手而事我殿下者,卽一部明義,而今若奉頒此敎,則是無人心也,無臣分也,有死而已,寧忍爲此?求對之啓還下,伏閤之籲未徹,衷情抑塞,玆敢聯陳短章,冒死繳還。伏願亟收成命,仍允三司之啓,俾四百年宗國,得以奠安焉。臣等無任云云。答曰,省疏具悉。傳敎全謄於大臣請對批以下,何關於繳還與否乎?
奎章閣原任直提學徐鼎修,直提學徐龍輔·李晩秀,原任直閣南公轍·徐榮輔·金祖淳,檢校直閣沈象奎等聯名箚曰,伏以,臣等卽伏見傳敎下者,有出置罪人鄭妻全宥之命,臣等讀之未半,相顧驚愕,不覺心膽隕墜。噫,自丙申二十餘年,宗社幾危而安,倫綱將墜而敍,一國含生,不爲禽獸之歸者,卽一部明義,而明義錄中逆魁禍首,鄭妻是已。只緣臣等不忠不誠,未遂沐浴之義,尙稽罄甸之誅,大小臣民,日夜腐心痛骨,而歲月寢遠,人心益狃,臺閣章啓,亦歸故紙,忽於千萬夢外,有此千萬非常之命,至於置之京第,業已久矣之敎,尤是臣等不忠不誠,萬死有餘之罪也。載籍以來,豈有逆魁禍首如鄭妻,而可議於宥之一字乎?此闕也故憤惋普切,此日也故痛迫尤倍,臣等所知者,只明義錄而已,不暇緩聲,相率聯籲。伏乞亟收成命,仍允前後三司之請,使國爲國而人爲人焉。取進止。答曰,省箚具悉。此闕此日,有此擧者,可謂有所據,不允。
行左承旨李書九,行右承旨李勉兢,左副承旨金啓洛,右副承旨鄭尙愚,同副承旨兪漢寧聯名疏曰,伏以,臣等聯陳驚惋之忱,冀降收還之音,及奉批旨下,尤不勝抑塞罔措之至。俄下傳敎,已爲頒示於大僚求對之批,臣等之仰請繳還,雖似欠誠,而實有所不然者,殿下以今日臣子所不敢奉承之事,頒示於群下〈者〉,已是臣等不忠之罪,而批旨猶不過頒示而止耳,原傳敎之頒布,蓋將使有司擧行也。噫嘻,是何等事也?豈忍坐視義理之湮晦,倫彝之斁絶,而恬然頒布,有若使之循例奉行者然乎?近年以來,事或有關於懲討者,則無論大小輕重,居出納之地者,惟以爭執覆難爲事,不顧格例之乖違,分義之屑越,或不免彌縫掉避之歸。殿下所以屢加誨責者,寔出於尊君綱矯俗習之盛意,臣等雖甚愚迷,亦豈不思所以仰體,而至於今日之事,一頒此敎,付之有司,則其將人不得爲人,國不得爲國。臣等若怵迫嚴命,徒遵常規,終未免伈泄奉行,則其所以仰體尊君綱而矯俗習者,適自陷於壞臣分隳大義之科,其將何以藉手而事君乎?臣等奉持傳敎,旣不忍頒布,又不得繳還,徊徨鬱抑,未暇緩聲,玆敢更籲於聽卑之天。伏乞聖明,穆然回思,亟命反汗,仍允三司之請,使幾斁之人彝復明,久屈之王章少伸焉。臣等無任云云。答曰,省疏具悉。卿等爲先遞差。
奎章閣檢校提學鄭民始,原任直提學徐鼎修,直提學徐龍輔·李晩秀,原任直閣南公轍·徐榮輔·金祖淳,檢校直閣沈象奎,檢校待敎李存秀等聯名箚曰,伏以,臣等伏見非常之擧,求對不得,相率聯籲,及奉批旨,兪音終蘄,此尤臣等不忠不誠之罪也。噫,臣等請因聖敎而仰復焉。先大王以日月之明,炳燭奸藪,乙未冬處分,昭揭千古日星,以爲一部春秋,我殿下所以明先志述先志者,亶在於是書,而鄭妻之千罪萬惡,亦森列於是書,鈇鉞莫嚴,禹鼎高懸,一字移易不得,百世以俟不惑,今乃全宥之典,施之於是書之逆魁者,天下寧有是也?麟經之筆,其將束閣,而陟降在上之鑑,其將不槪於是矣。此闕此日,聖慕冞新,在今日讀此敎者,孰不怵然興感,而此賊卽先王之罪人,臣民之血讎也。此而奉承,是無臣分也,無人理也,將何以立於世乎?殿下以世龍妻事,爲今日處分之引據,此又有不然者。龍妻,緣坐之律也,鄭妻,身犯之逆也,豈以其地之相同,遽議其例之援用乎?未蒙反汗之前,臣等雖萬被誅戮,決無退去之理,上下相持,徒駭瞻聆。伏乞亟命收還所下傳敎,以光聖德,以嚴邦憲,不勝顒祝。取進止。答曰,省箚具悉。不允。
行上護軍鄭民始,戶曹判書趙鎭寬等聯名疏曰,伏以,臣等卽伏聞有鄭妻罪名全宥之命,萬萬驚愕,心膽隕墜,誠不欲生也。以我殿下聖明,何爲而又有此過擧也?噫嘻,痛矣。鄭妻之千罪萬惡,至妖至憯,尙今置在地上,已是失刑之大者,籍屬天潢,厚蒙先王之恩慈,而符同逆子,謀危先王之宗社,其爲罪上通於天,豈但殿下之罪人?卽是先王之罪人也。斷以大義,亟施常刑,正所以體先王之志也。久貸其生,任便偃息,已非繼志述事之道,則入處京第,全宥罪名,古今天下,寧有如許刑政乎?且臣等不忠不誠,每値事變,不能碎首力爭,期回天聽,殿下以臣等爲不足數,故又有今日之處分,此誠臣等之罪,而果使臣等,凡係懲討之擧,眞箇眼慣而耳熟,一事二事,伈泄以過,則臣等固不暇言,而其於宗社何,朝廷何哉?實不能無憾於天地之大也。臣等受命儐接,不敢離次,無以進參於大庭齊籲之列,憤惋痛迫,一倍弸轖,玆敢聯陳短章,疾聲仰請。伏乞聖明,亟收成命,快允三司之請,以洩神人之憤焉。臣無任云云。答曰,省疏具悉。勿煩。
判義禁趙尙鎭,知義禁李家煥,同義禁李益運等聯名疏曰,卽伏見傳敎下者,有鄭妻罪名全宥之命。嗚呼,此何事也?此何擧也?夫鄭妻罪惡,覆載之所不容,神人之所共討,至今偃息,自島而陸,自陸而闉,已是失刑之大者,莫非臣等不忠無狀,不能碎首沬血,期於感回天聽之罪也。今又有徒流案入之之命,臣等尤不勝警惶失圖之至。今若不由有司,蕩滌罪名,毁劃鐵案,便作無故之人,則義理益晦,彝倫將滅,亂賊接跡而無所懲矣。宗社阽危而何以扶之?思之及此,心寒骨顫,直欲溘然而不可得也。臣等雖萬被誅戮,決無奉行之理。伏願聖上,亟降反汗之音,仍從三司之請,夬擧王章,以嚴天討,以洩輿憤,千萬幸甚。臣無任云云。答曰,省疏具悉。不允。
副應敎金羲淳,修撰金履載等聯名疏曰,伏以,我殿下何爲而有今日之過擧也?噫,彼鄭妻之千罪萬惡,已盡臚列於三司之啓,國人之皆曰可殺,王法之所不容貸,而尙今假息於覆載之間,已是失刑之大者,而近年以來,隄防益復蕩然,而蕩然之不足,至於黜置,黜置之不足,至於處所之不知,而群下爭執之啓,徒傳故紙,閱月踰年,伈泄猶昔,此莫非臣等不誠之罪,而豈料今者,遽有此全釋之命耶?臣等卽伏見傳敎下者,一則曰,明先志也,二則曰,體先志也。恩義竝行,辭旨懇到,臣等雖甚愚昧,亦豈不仰認聖意之攸在,而第臣等區區迷見,竊以爲不然也。惟彼逆貫盈之罪,卽宗社神人之所共憤疾,則伏惟我先王在天之靈,亦必斷棄之誅絶之,不少寬假,則今日殿下所以體先志而明先志者,卽惟在於唯義之是視,而不以私恩,有所低仰輕重於其間也明矣。其所以明之者,卽所以體之也,恐不可以體與明分而二之也。伏願殿下,穆然深思,廓揮乾斷,亟允群下之請,還寢特宥之命,千萬幸甚。臣等義當隨諸僚叩閤疾籲,以效沐浴之忱,而自念情地,與他有異,適會此時,服色有拘,進身無路,徊徨闕外,衷情煎迫,短疏聯籲,敢冀裁納,臣分虧矣,萬殞猶輕。臣等無任云云。答曰,省疏具悉。不允。
京畿監司李在學疏曰,臣卽伏見大臣請對批旨下者,誠不勝萬萬驚遑,萬萬震剝。噫,鄭妻事,尙何言哉?至今生置,尙未施法,二十餘年,伈伈泄泄,天理民彝,幾乎滅絶。自海島而移畿甸,已是失刑之大,而出置之罪名猶在,該邑之防守自如,一段沬飮之義,可謂不絶如線,而今日批旨,有置之京第業已久矣之敎,此何事也?此何事也?臣之冒叨是任,兩載于玆,而此賊之去來有無,恬若不知,以至於今者,其罪萬戮有餘矣。伏乞亟從廷臣之請,罪人鄭妻,依前出置,快伸王章。至於臣辜負職責之罪,乞被嚴誅,以礪臣分焉。臣無任云云。答曰,省疏具悉。不允。
判義禁趙尙鎭,知義禁李家煥,同義禁李益運等聯名疏曰,伏以,臣等俄於徒流案入之,親自處分之命,萬萬崩迫,略陳腔血,以效執藝之義矣。天聽逾邈,不賜允從,促敎連降,誠不勝抑塞罔措之至。夫鄭妻之罪惡,何如?關係,何如?臣等不避鈇鉞之誅,略效沬飮之忱者,實非可已而不已也。以我殿下至聖至明之德,豈不念此事之出於過擧,而爲臣子者,決不敢奉承之事也哉?直以一時之私恩,欲掩百世之公議,嚴命屢下,景色憂遑,豈意聖明之世,有此非常之事也?衷情震迫,事勢急遽,雖不能費辭煩瀆,而斷斷血忱,雖死靡悔,玆又忙陳短章,申暴危悃。伏乞聖上,亟收成命,仍擧天討,以安宗社,千萬幸甚。臣無任云云。以判義禁趙尙鎭,知義禁李家煥,同義禁李益運等聯名上疏,傳于閔廷桓曰,還給。
負罪臣徐鼎修·徐龍輔·李晩秀·南公轍·徐榮輔·金祖淳·沈象奎等聯名疏曰,伏以,臣者行君之令者,而義之所在,有所不受,小事尙然,況君讎國賊,所必討之大義理乎?噫,彼鄭妻,得罪於宗社,得罪於一國,得罪於萬世,無鄭妻則明義錄無作矣。金石可泐,此義不可泯也,魑魅可遁,此賊不可釋也。然而今去丙申,不過數十年所,始之力叩天閽者,今焉伈泄,昔之日積公車者,久矣寂寥,只以近畿宿舂之地,看作竄殛之典,三司數行之啓,强寓筆舌之誅,臣等之不忠不誠,曾不足格回天聽,而殿下以臣等之故,以爲今日廷臣,無一箇不畏罪不愛死之人,忍將覆載難容之賊,還置城闉至近之內,使大小諸臣,疑眩莫測,欲默則憤惋徒激,欲言則臆逆是懼,萬口所傳,轉輾罔措,已不能無憾於大聖人處分之非常,而今乃掩覆之不足,至於明下絲綸,還置之不足,至於全加宥釋,是殿下遂謂臣等眞箇無人心無臣分也。臣等之罪,固萬戮猶輕,而殿下獨不念四百年培養忠義之敎乎?臣等嘗伏讀明義錄。有敎若曰,編成之後,君臣上下,毋忘在莒,大哉王言,炳如日星,不圖今日,忽有此事。噫,恩涉於私則非天理之公也,義失其正則非聖人之時也。奉先王之法,明先王之志,殿下亦不得以私恩時措四字,威制群下也明矣。再箚靳許,群情如沸,冒陳三籲,言不知裁,惟有亟賜收還,卽聖敎中究竟法也。臣等不勝死罪死罪,臣等無任云云。答曰,省疏具悉。不允。
前承旨李書九·李勉兢·金啓洛·鄭尙愚·兪漢寧等聯名疏曰,伏以,臣等忱誠淺薄,不能仰孚於君父,屢煩聯籲,未蒙允兪,竟速嚴譴,繼有南所衛將假承旨差下之命,臣等怵畏義分,雖不得不蒼黃逬出,而俄下傳敎,其將從此而頒布矣。臣等之沬血飮泣,期回天心者,又不免爲彌縫規免,一循前套而止矣。殿下每因此等過擧,輒使無知武夫,權借承宣之銜,替行出納之事,便成一副究竟之法,而國體之虧損,事面之苟且,殿下未嘗不憂之矣。及夫今日,又有此事,此亦臣等不忠不誠之罪,而殿下獨不念倫綱之不可隳,義理之不可晦,而乃爲此萬萬非常之擧乎?三司俱空,百僚震蕩,此豈聖世之所宜有,而不獲請則不敢止者,卽亦民彝也臣節也。何可以職名之有無,或緩於碎首力爭之義乎?此日屢瀆,極知其悚惶,而痛惋崩迫之至,玆又冒萬死疾聲聯籲。伏乞聖明,亟收成命,以嚴邦憲,以正人紀,宗社幸甚,臣民幸甚。臣等無任云云。以前承旨李書九·李勉兢·金啓洛·鄭尙愚·兪漢寧聯名上疏,傳于閔廷桓曰,還給。
前大司諫宋銓,前應敎洪樂游,前掌令玄重祚·鄭澣,前持平李東宇·南惠寬,前校理尹羽烈·曺允遂,前副校理李貞運·南履翼,前正言尹涵·李敬參,前修撰韓用鐸,前副修撰朴崙壽·尹益烈等聯名疏曰,伏以,明義錄一部,卽我東之春秋也。此書之作,而民彝賴以得明,亂賊有所知懼,是義之闡與不闡,而宗國之興替安危係焉,有不容一刻漫漶者也。噫,乙丙之際,亂逆何限,而論其根柢窩窟,一則鄭妻,二則鄭妻,刑章迄未夬施,黜置任其居住,擧國臣民之尙戴一天,如不欲生者,于今卄有四載矣。不意罪名全宥之命忽下,以致擧朝波盪,輿情震迫,大臣卿宰及喉院三司,詣閤求對,而未承引接,以疏以啓,終靳允兪,以至於院班一空,畢竟使假承宣頒布傳敎,又令該府,持入徒流案,至有抹下之敎,若使此賊,丹書已洗,則堂堂明義之編,其將置之何處,而旣明之民彝,亦將復晦而乃已耶?伏祝我殿下以先大王之心爲心,今此先大王之罪人,必當斷以大義,割祛私恩,而不惟不加王章,竝與罪名而全釋之,以殿下大公至正之德,明理炳義之衷,何爲此萬萬非常之擧乎?臣等雖伏承遞斥之命,憂憤所激,不敢屛退,玆不避煩瀆之誅,又此齊籲。伏乞聖明,更加三思,亟命收還所下傳敎,俾倫綱不至永墜焉。臣等無任云云。以前大司諫宋銓,前應敎洪樂游,前掌令玄重祚·鄭澣,前持平李東宇·南惠寬,前校理尹羽烈·曺允遂,前副校理李貞運·南履翼,前正言尹涵·李敬參,前修撰韓用鐸,前副修撰朴崙壽·尹益烈等聯名上疏,傳于閔廷桓曰,還給。
司諫柳雲羽疏曰,伏以,嗚呼,殿下何爲而有此過中之擧耶?年前坡州之處分,已極匪常,移置京第,誠爲失刑,至今朝廷之無一言爭執,寔群下聲討不力之致也。臣亦有罪,至於全宥二字,非所可論。噫嘻,痛矣。鄭妻之罪惡貫盈,有浮於尙魯·文女,況有妖子,煽動譸張,幾危宗社。言念及此,心膽猶寒。伏見所下傳敎,讀未半髮先豎。此闕此日,聖衷追慕,益復如新,何以堪抑,而今此過擧,雖以以先王之心爲心爲敎,臣愚死罪,竊以爲不然也。鄭妻之千妖萬惡,至今彰露無餘,先王之在天陟降,必不子之,先王旣不子之,殿下當以義滅親。夫誰曰,不可?殿下雖欲以私恩屈公法,而廷臣之所執者公法也。若無公法,國不國臣不臣。臣是先朝舊物,適當今日,感慟冞深。此擧若是,天理人情之內,豈敢容喙,而傳敎引世龍妻事,又以時措爲敎,目今世道寢降,人心不淑,亂逆接踵,種下生種,較諸列聖朝之世,落下幾層,若引故事治亂賊,則救沸益薪,實非時措之宜也,亦非法朝宗之方也。今若全宥此賊,則諸賊之徒,擧皆生心矣,世道之憂,豈徒流涕痛哭而已?伏願殿下,穆然深思,亟寢成命,特允大臣三司之請焉。臣一病四朔,委頓床席,卽見小報,忠憤尤激,竊附輿疾之義,來詣朝房,行步不良,未隨三司之後,罪戾已多,敢控短章,少垂察焉。仍治臣偃蹇之罪,千萬幸甚,臣無任云云。省疏具悉。不允。
己未三月初四日辰時,上御興政堂。藥房三提調·右議政·時原任閣臣承候入侍時,行右承旨李勉兢,記事官金啓溫,記注官承膺祚,編修官洪樂游,藥房都提調李秉模,提調金文淳,副提調李書九,右議政沈煥之,直提學徐龍輔·李晩秀,原任直閣南公轍·金祖淳,檢校直閣沈象奎,以次進伏訖。秉模等曰,夜間聖體,若何?上曰,慮矣。上曰,日氣稍暄,故亦無難耐者矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模曰,勅行差備譯官,事當不離待令,而昨聞離次,以致失待云,極爲可駭。當該差備譯官,事過後令攸司科治,何如?上曰,依爲之。出擧條上曰,此事在於日昨,而卿等今日始爲聞知云。大抵勅行入京之後,如都監草記之謄示,大臣雖未知已例之如何,而無論大事小事,大臣豈可不與知乎?秉模曰,勅使留館時,館中動靜,如有草記之事,則微瑣節目,雖不必一一關由廟堂竝與可合與聞之事,而一不來示,此固臣等不能董飭之致,而館伴及迎接都監堂上,從重推考,何如?上曰,依爲之。出擧條秉模曰,昨見戶判擧條,則以丁銀事,有所陳白,而臣之頃日筵奏,只欲其有丁銀則用丁銀,無丁銀則用土産,非欲爲一切之法,而戶判之言,則以臣言,有若雖有丁銀而勿用,必用土産者然,以此至於出擧條,誠不可曉矣。煥之曰,今當移鑾經宿之時,二品以上諸臣,皆留待闕下,每日不可無問候之儀,故臣昨與僚相議定,及至今朝,率諸宰就班之後,喉院謂以朝廷問安格例不當爲,似欲臣等之旣會旋罷,縱使臣等不審格例,徑爲成班,自班次遣錄事請來,則承旨卽爲出坐,面請可否,何所不可,而屢煩往復,事甚未安。揆以朝體,所損非細,當該承旨,不可無責,從重推考,何如?上曰,依爲之。出擧條上曰,大臣旣以別例問安,則雖用時御所例,在承旨之道,豈可不卽往,而使錄事空往空來乎?承宣事極爲未安矣。今日偶見朝廷問安單子,則西班只以同中樞爲班首,參班者甚鮮,國體所在,寧不駭然?移次幾日,經宿寒殿,年老者則雖擔舁簉班,固不當在家偃便,而況以年少卿宰,亦多有不參者,此亦紀綱之不振而然。大抵大官不自卑,然後朝廷可尊,卿等旣居具瞻之地,於此等處,隨事董飭好矣。秉模曰,候班之若是不參,國體未安。臣等之不能檢飭,尤惶悚矣。上曰,朝廷問安時,例有把守軍節目,而此闕之問安處所,則在於閤外,異於殿庭,故前則每以延和門軍兵,遮三面把守於廣達門外,已例如此,而今番則初不磨鍊之故,俄以此問之,則該曹以爲,此闕則本無問安時把守之例云。近來擧行,事事皆如是昧例,豈不可悶乎?政院·玉堂問安時,例設遮日,今番亦果如儀爲之乎?勉兢曰,今番則遮日亦未及設矣。上曰,今番迎勅時,則禁辟果嚴,殿庭亦可謂肅然矣。秉模曰,前則勅行家丁,至有騎馬入闕之事云,而日前則果甚整齊,勅行入來之時,道路亦絶無觀光者矣。上曰,今日卽遼東伯立慬之日也。金景瑞之被執,亦在於今日,而景瑞以龍岡人,官至輔國平兵,以弘立之副帥,從軍於當日,而弘立奪其麾下與所騎,使不得接戰,且迫諸軍,無從副帥之言,力不能敵,單騎被執,竟至於從容殉國,此何等精忠大節,而表章之典,久未得行。至仁廟朝始贈右相,而故相閔鎭遠,撰其遺事,襄毅之賜諡,則在於近年矣。適値舊甲,曠感昔日侑祭之禮,不可少緩,而於忠烈·義烈祠致祭日,同日賜祭則爲好,該曹果已卜日否耶?書九曰,過勅行後涓日事,分付該曹矣。上曰,吏判入來於候班乎?秉模曰,今日不爲入來云,似以見職逡巡矣。命書榻敎曰,吏曹判書李時秀,牌招申飭行公。命藥房及大臣·閣臣先退。上曰,勅書何不頒布於朝紙乎?前則勅書出來後,例有頒敎,故勅書則不頒於朝紙,而今番則旣無頒敎之例,當以勅書頒布,考出二去乙卯已例,如果頒布,則如例爲之,可也。勉兢曰,今番旣用時御所例,故政院初則以爲,問安不必爲之矣。今日旣已行之,則自明日當連爲問安矣。上曰,然矣。今日藥房問安,亦於閤外爲之乎?勉兢曰,然矣。上曰,此是經宿問安,則豈可於閤外爲藥房問安乎?還宮後問安,則例爲閤門問安,而外此則藥房問安,必有啓辭,雖無啓辭,亦必有口傳啓辭,皆於本院爲之矣。今日則令副提調書出藥房啓辭,仍以例批頒布,自明日勿爲詣閤問安。命退,承史退出。
上在慶熙宮。停常參·經筵。
大殿,內閣·政院·玉堂經宿問安。答曰,知道。朝廷二品以上·六曹堂上·大司諫經宿單子問安。答曰,知道。
王大妃殿·惠慶宮,守宮承旨朝問安。答曰,知道。王大妃殿·惠慶宮,守宮承旨夕問安。答曰,知道。
藥房提調臣金文淳,假承旨臣閔廷桓啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。卿等不必入侍矣。
鄭尙愚啓曰,今日賓廳日次,而國忌正日相値,不得來會云矣,敢啓。傳曰,知道。
金啓洛啓曰,大司憲李城輔,執義高宅謙在外,掌令二員,持平二員未差,監察茶時之意,敢啓。傳曰,知道。
李書九啓曰,藥房提調金文淳,爲承候來待矣。傳曰,酬應苦矣。
李書九啓曰,諸閣臣爲承候來待矣。傳曰,苦矣。
鄭尙愚啓曰,臣尙愚承命奉御帖,馳往館所問安,則上副勅以爲,上候,若何?連遣近侍,存問至此,不勝感謝,御帖不敢奉留云,故還爲奉來之意,敢啓。傳曰,知道。
李書九啓曰,宰臣行護軍沈基泰,今日館所問安進去,下直之意,敢啓。傳曰,知道。
兪漢寧啓曰,副應敎金羲淳,修撰金履載,有時急稟達事,來詣閤外請對矣。傳曰,此時齋居,豈可煩聒乎?
金啓洛啓曰,司諫柳雲羽有時急稟達事,來詣閤外請對矣。傳曰,聞有實病,許遞。
金啓洛啓曰,檢校待敎李存秀有稟達事,來詣閤外請對矣。傳曰,減下。
李書九啓曰,行護軍沈基泰,馳往館所問安,則上副勅以爲,連遣宰臣,有此俯問,不勝感激云矣,敢啓。傳曰,知道。
傳于鄭尙愚曰,明日出宮門路,以廣達門爲之。
金啓洛啓曰,副應敎金羲淳,修撰金履載,伏承請對批旨下者,此時瀆擾,極知萬萬惶懍,而義重懲討,衷情煎迫,更此冒萬死求對矣。傳曰,退去。
兪漢寧啓曰,副應敎金羲淳,修撰金履載,雖伏承退去之命,而衷情轉益憂迫,更爲冒萬死求對矣。傳曰,退去。
守宮假承旨鄭大容書啓,臣敬奉聖敎,馳詣元陵奉審,則陵上無頉,丁字閣無頉,碑閣無頉,祭物祭器祭井看審則精潔,諸執事摘奸則無頉,禁川橋右邊一面石築頹落。仍詣健元陵奉審,則陵上無頉,丁字閣無頉,殿內御床上紫的褥內拱蠹破,碑閣無頉,洞口外舊池貯水盈尺,今月內更加疎鑿計料云。故從速始役之意申飭。次詣顯陵奉審,則大王陵上左右馬石一雙傾仄,王后陵上左右馬石二雙傾仄,丁字閣無頉,碑閣無頉。次詣穆陵奉審,則仁穆王后陵上曲墻北邊地臺石動退,丁字閣殿內御床上紫的褥內拱蠹破,碑閣無頉。次詣徽陵奉審,則陵上無頉,丁字閣無頉,碑閣無頉。次詣崇陵奉審,則陵上無頉,丁字閣無頉,碑閣無頉。次詣惠陵奉審,則陵上無頉,丁字閣無頉,碑閣無頉之意,敢啓。答曰,知道。該堤之役,來月擇吉爲之事,令畿伯分付齋郞,其餘可以修改,亦令該曹,依例擧行之意,分付。
以兵曹入直哨官分所單子,傳于鄭尙愚曰,新番軍兵勿爲替代,直付先後廂,舊番軍兵,則出宮前請出信箭,餘營直除出後廂,而駕由敦義門先廂,兩營馬軍等出宮時,權屬後廂,尾局,過勅行後還屬信地事,分付各該營門。
金啓洛啓曰,卽者義禁府都事來言,左議政李秉模,右議政沈煥之,今方待命於金吾門外云。係是大臣去就,敢啓。傳曰,知道。
金啓洛啓曰,議政府錄事來言,左議政李秉模,右議政沈煥之以爲,庭批之下,震懍罔措,無地自容,走伏金吾門外,恭俟鈇鉞之誅,仍納命召,何以爲之?敢稟。傳曰,今日豈酬應之時,而卿等亦豈煩聒於此時乎?爲先勿待命,左相則仕進藥院後省記,遣史官傳諭于左右相,仍傳命召。藥房都提擧外,大臣·卿宰以下,無敢許入闕門事,分付兵判,而郊行隔日,擧措甚苟且。閣臣·承旨·三司遞職傳敎,竝勿施。雖於還宮之後,勞憊之餘,亦何可酬應乎?稍待便憇,當召見大臣,詳爲下敎,請對諸臣,亦令下敎前無敢許入事,分付。近來似此之事,必以犯分爲能,不知其反爲罪。惟今下敎,正欲觀擧措之如何,莫犯先甲之諭事,使諸臣聞悉。
李書九,以奎章閣守宮檢敎直提學意啓曰,夜間閣內諸處,無事之意,敢啓。傳曰,知道。
李書九,以迎接都監言啓曰,勅使回程牌文,以初六日起行書出,先爲發送之意,敢啓。傳曰,知道。
李書九,以迎接都監言啓曰,勅使回還路程記書出,而今初六日自京離發,坡州止宿,十五日當到義州云。以此分付伴送使及開城留守·三道道臣處,而路程記書入之意,敢啓。傳曰,知道。
李書九,以迎接都監言啓曰,卽者差備譯官來言,勅使發行軍令,以明日辰時書出云矣,敢啓。傳曰,知道。
李書九,以迎接都監言啓曰,勅使回還路程記書出後,例有都監及承旨·大臣·中使次第請留之擧,而今番則館所親臨時,奉傳聖敎,屢次請留,以初六日完定,故前例請留節次,不爲擧行之意,敢啓。傳曰,知道。
李書九,以迎接都監言啓曰,卽者差備譯官來言,勅使回還時,一路宴享及庭排·茶啖·軍威·軍歌·舞童·禮樂·軍樂·遊觀牛·駝駱牛,一竝除減云。以此知委於伴送使及開城留守·三道道臣處,而在前如此之時,有遣中使申謝之例,且有開城府·平壤·義州府三處別問安之事,而取考乙卯謄錄,則減除宴享,蓋因傳訃,故依例差送問安使,而只行問安,更不致謝矣。今亦依此爲之事,令政院稟旨擧行,何如?傳曰,允。
李書九,以迎接都監言啓曰,卽者差備譯官來言,上勅往副勅房云矣,敢啓。傳曰,知道。
李書九,以迎接都監言啓曰,卽者差備譯官來言,明日勅使離發時,騎馬作行云矣,敢啓。傳曰,知道。
李書九,以迎接都監言啓曰,今番勅行時別大通官贈給數爻,諸道今纔報來,故別單書入之意,敢啓。傳曰,知道。
李書九,以迎接都監言啓曰,卽者差備譯官來言,副勅往上勅房云矣,敢啓。傳曰,知道。
李書九,以迎接都監言啓曰,卽者差備譯官來言,勅使以爲,弘濟院旣是過站,大臣·承旨,勿爲出來云矣,敢啓。傳曰,知道。弘濟院旣是過站,則路程記成出可知,何至今不爲書入乎?
鄭尙愚,以訓鍊都監言啓曰,以兵曹入直哨官分所單子,傳曰,新番軍兵,勿爲替代,直付先後廂,舊番軍兵,則出宮前請出信箭,除營直除出後廂,而駕由敦義門先廂,兩營馬軍等,出宮時權屬後廂,尾局過勅行後,還屬信地事,分付各該營門事,命下矣。入直軍兵,則今日開門,卽時替直解送,而所下傳敎,今始伏奉,成命之下,不得擧行,臣不勝惶恐待罪之意,敢啓。傳曰,意謂未及替番而然,然則闕內入直軍兵,明日出宮後,屬之後廂,外營軍直屬,而竝除標信擧行,卿則有何請罪之端乎?
鄭尙愚,以訓鍊都監言啓曰,入直軍兵不得替直,惶恐待罪草記批旨內,意謂未及替番而然,然則闕內入直軍兵,明日出宮後,屬之後廂,外營軍直屬,而竝除標信擧行,卿則有何請罪之端乎事,命下矣。明日動駕時,內入直軍兵,出宮後屬之後廂,外各營入直軍兵等,直爲付屬,而竝除標信擧行之意,敢啓。傳曰,知道。
鄭尙愚,以摠戎廳言啓曰,今此勅使回還時,依上來時例,郊館環衛軍一百五十名,別定將校十五人,領付于禁衛營,而自追慕峴越邊,至弘濟院,禁辟軍一百名,亦爲定送,各別嚴飭擧行之意,敢啓。傳曰,知道。
鄭尙愚,以禁衛營言啓曰,謹依訓鍊都監草記批旨,明日擧動時,東營軍五十名,西營軍五十名,南營軍五十名,北二營軍五十名,除標信竝屬後廂,率領隨駕之意,敢啓。傳曰,知道。
左議政李秉模,右議政沈煥之等疏曰,伏以,是日承候,卽年年常禮,而祗緣臣等誠薄罪大,泥首金吾,跡阻前席,尙何顔面,以人理自處乎?第今中書·樞府,除臣等二人,見無在京之僚席,臣等雖不忠無狀,合被萬戮,若其所經官名,古稱安危所在也。見危而不思一分扶持之義,雖於滅死之後,何以歸見其先也?玆敢竊附於獄中上書故事,惟聖明少垂察焉。嗚呼,大明中天,萬怪匿影,雖使鄭妻偃息自在,似無係於國家之安危,實有關於國勢安危之理,易知者勢,而難見者理也。殿下臨御二紀,所以整頓乾坤,變化龍蛇者,非一部明義之書乎?書中諸賊,固多源流,而表裏醞釀,謀危宗國者,鄭妻非其魁乎?此而可宥,則明義之書可廢也,此而可廢,則卄四年天覆地育,霜肅雨潤,揮廓恢張之宏綱大倫,一朝解紐,龍蛇之化爲赤子者,亦將復化爲龍蛇而已。徒以太阿之柄在手,照魔之鏡高揭,謂無可虞,恃而爲安,芻蕘之賤,亦知其無此理,以殿下聰明睿知,豈不燭其幾之可畏也?特以聖慕彌篤,孝思無窮,當此時御此闕,無往非羹墻,無境非影響,慨念昔年之所愛,遽降昨日之傳敎,臣等非昧聖意之萬一,而丙申處分,非殿下之處分,卽仰體先大王明竝日月之德而處分之,則是亦先大王處分也。有何明先志體先志之前後二義也?明卽體體卽明,竊恐此擧一遂而不收,反豈不仰貽先大王之憂也?昨者下敎,以瞽者之睡,譬以喩之,此敎亦似矣,而實有大不然者,春秋亂賊,骨已朽矣,世已邈矣。聖人以空言而行鈇鉞之法,永俾萬世知懼,況法有可施之地,而堂堂明義之書,非譬夫子未得位而施之言者乎?殿下藉以爲明義有書,何資於該府寂寥之文書,此又有大不然者,王府關和,自夏后而則有,雖片言單辭,王府爲重,雖以君父之尊,豈可輕爲之毁蔑乎?臣等衷情震懍,神思昏錯,辭不足以感至尊,誠不足以格聰聽,而惟其所言,雖聖人不易。伏乞勉斷私恩,特念大義,亟改已爻之配錄,夬從三司之原啓,以安宗社,以光聖德,千萬血祝。臣等無任云云。答曰,省疏具悉卿等之懇。卿等之縷縷反覆者,委曲精切,有足可感,而昨日擧措,卽非等閑商量而決者,所請不允。仍傳于金啓洛曰,遣史官傳諭。
行判中樞府事金華鎭,行水原留守徐有隣,判敦寧府事洪良浩,行上護軍鄭民始,行兵曹判書金文淳,行上護軍金持默,行知中樞府事邊得讓,行咸鏡監司具㢞,行大護軍權,刑曹判書金思穆,行大護軍李秉鼎,吏曹判書李時秀,禮曹判書黃昇源,戶曹判書趙鎭寬,右參贊徐邁修,行大護軍蔡弘履·李敬懋·權裕·趙心泰·金翊休,漢城判尹李鼎運,行大護軍李邦一,行護軍李書九,同知中樞府事徐有大,禮曹參判閔台爀,漢城左尹申大顯,右尹洪聖淵,工曹參判李義弼,刑曹參判李漢豐,行護軍兪彦修·李益運·李勉兢,同知中樞府事鄭煥猷,行護軍宋鍈,同知敦寧府事李鎭復,行護軍沈基泰·李得濟,吏曹參議李翊模,戶曹參議洪樂恒,兵曹參議朴奎淳,參知李祉永,刑曹參議朴基正,工曹參議趙觀鎭等聯名疏曰,伏以,臣等目見非常之擧,昨隨大臣之後,瀝盡肝血,始也守閤而四啓,繼又造庭而再籲,敢將擧國痛迫之忱,冒犯齋殿瀆擾之誅,罪固難貰,情亦急矣。深夜聚首,顒祝兪音,及伏承批旨,不惟不賜開納,責敎截嚴,有非臣子所敢聞者,遂不得不相率逬出,徊徨抑塞,大僚胥命於金吾,諸宰退伏於闕外,景色愁沮,輿情沸鬱。嗚呼,此何事也?此何擧也?噫,彼鄭妻,是何等劇逆,明義之書,開卷第一義,卽討亂賊以明天彝,而亂賊之窩窟根柢,鄭妻是已,麟·謙之醞釀,恒·簡之交煽,一則鄭妻,二則鄭妻,神人之所共殛也,祖宗之所必誅也。非殿下之所得容貸,而乃殿下前後處分,每以恩義公私爲敎。噫,逆如鄭妻,而貰其一命,尙置地上,已是恩也私也,屈典章而自島而畿,亦恩也私也,毁防守而任其所之,尤是恩也私也。至於京第之入處,罪名之全宥,此誠從古所未有之擧措。丙丁以後,二紀之間,何嘗有公議二字之參互於其間耶?周禮八議,卽聖人之裁量,恩義曲盡人情,而十惡初不擧論,大逆又居其首,則古今天下,寧有如許劇賊,而乃有如許處分乎?考之關和,參以史乘,臣等未之聞也。又況罪名之直爲爻周,事端之謂以究竟,尤是非常之過擧。嗚呼,此又何事也?今殿下乃以丙申處分,明先志也,今日宥釋,體先志也爲敎,諭之以此日此闕,申之以時措之宜,此尤臣等之所未敢曉者。噫,彼鄭妻,籍屬天潢,厚蒙先大王之恩慈,而指授逆子,謀危先大王之宗社,則此非但殿下之罪人,卽先大王之罪人,於昭陟降之靈,伏想赫然震怒,斷棄誅殛,而不少假貸。從前處分之失之太寬,已有違於明先王之志,今日過擧之尤爲非常,恐非所以體先王之志。又況永善之鈴聲,思之骨寒,賊雲之奧援,言之髮豎。儻非先大王至仁至明,則國家之保有今日,有未可知,卽此地而憤慟倍切,遇此日而闡明尤急,大聖人辭令之反有此敎,臣等死罪,不能無憾於天地之大也。始若懲討大義,撐宇宙亘古今,殄滅他不得,則尙何隨時低昂之可論耶?世龍妻之引喩不襯,昨已屢瀆,而臣等之所大懼者有之,將此不已,則巨魁元惡,其將次第覬覦,倫綱斁絶,亂賊縱橫而後已,如是而國何以爲國,人何以爲人乎?嗚呼,此日申籲,非不知萬萬惶悚,而憂憤轉激,未暇緩聲者,此豈天理臣分之可已而不已者哉?伏願聖明,翻然回悟,亟收昨日所下傳敎,仍從三司之請,以光聖德,以嚴王章,千萬血祝。臣等無任云云。答曰,省疏具悉。不允。
昌城尉黃仁點疏曰,伏以,臣於病淹垂死之中,伏聞有鄭妻全釋之命。噫嘻,此何事也?乙丙諸賊,孰非天地之所不容,神人之所必誅,而至妖極憯,千罪萬惡,萃于一身,罄甸之律,猶不足以洩國人之憤者,未有甚於鄭妻者也。醞釀於宮禁之內,疑亂於傳授之際,是誠宗社之罪人,而宗社之罪人,卽先大王之罪人也。王章久屈,輿憤益切。自島而陸,已是失刑,況可擬議於全釋耶?臣於客臘,重嬰輪症,雖幸不死,餘症危惡,伏枕㱡㱡,人鬼莫辨者,首尾七十餘日矣。一息未泯之中,得聞此報,驚惶失圖,欲起還仆,隨參庭請,已矣無望,相率聯籲,亦難自力,玆敢倩人呼寫,略入文字,亦不能收召神精,接續語意,有臣如此,生亦何爲?伏願聖明,特念懲討之不可不嚴,亂逆之在所必誅,亟允大臣·三司之請,以明義理,以存隄防,千萬幸甚。臣無任云云。答曰,省疏具悉卿懇。所請不允。卿須安心調理。仍傳于金啓洛曰,此批答遣史官傳諭。
光恩副尉金箕性疏曰,伏以,臣伏見出置罪人鄭妻宥釋之命。夫以我聖上問學之高,義理之明,豈有此萬萬非常之擧哉?臣非不知聖意之亶出於起感昨日,而臣愚死罪,竊以爲不然。鄭妻之千罪萬惡,卽是王法之所不貸,神人之所共誅,非徒爲殿下之罪人,乃先王之罪人也,宗社之罪人也。抑亦爲天下萬世爲人臣子之所共憤所共誅者也。於昭在天之靈,亦必赫然斯怒,思所以快行誅討之典,使彼凶賊,尙今假息於人世,已是失刑之大者,況又宥釋其罪名,殆若尋常罪過之年久疏放然者,豈所以立大倫明大義扶世敎正人心之道乎?臣於是,實不勝驚惶憤迫,玆敢冒死呼籲於崇嚴之下。伏乞聖明,翻然回悟,惕然改圖,亟從群下之請,以嚴天討,仍治臣瀆擾之罪,以安私分,千萬幸甚。臣無任云云。答曰,省疏具悉。所請不允。仍傳于金啓洛曰,此批答府郞傳諭。
行判中樞府事金華鎭,行水原留守徐有隣,判敦寧府事洪良浩,行上護軍洪檍·鄭民始,行兵曹判書金文淳,行上護軍金持默,行知中樞府事邊得讓,咸鏡監司具㢞,行大護軍權,刑曹判書金思穆,行大護軍李秉鼎,吏曹判書李時秀,禮曹判書黃昇源,戶曹判書趙鎭寬,右參贊徐邁修,行大護軍李敬懋·蔡弘履·權裕·趙心泰·李邦一,漢城判尹李鼎運,行大護軍金翊休·洪周萬·蔡廷夏,禮曹參判閔台爀,工曹參判李義弼,行護軍李書九·李勉兢·李益運,同知中樞府事徐有大,刑曹參判李漢豐,漢城府左尹申大顯,右尹洪聖淵,同知敦寧府事李鎭復,行護軍宋鍈·沈基泰·兪彦脩,同知中樞府事鄭煥猷,行護軍李潤慶·李得濟·鄭東愼,行訓鍊院都正申應周,行護軍尹得逵·鄭觀采·李章漢·睦萬中·李枰,吏曹參議李翊模,戶曹參議洪樂恒,兵曹參議朴奎淳,參知李祉永,刑曹參議朴基正,工曹參議趙觀鎭等聯名疏曰,伏以,臣等冒死聯籲,聚首顒俟,雖其誠淺辭拙,不足以感回天聽,而竊庶幾淵然深思,渙然開悟,轉環之美,不俟終日,及奉批旨,又靳一兪,臣等相顧失圖,直欲無訛。嗚呼,今日何日也?達霄齋居,聖慕如新,於乎不忘,群情普切,尙可以相率奔走,號呼大庭,以瀆擾於今日乎?誠以先王之罪人,百世不可忘之讎也,殿下其可以私恩而容庇乎?臣等其可以聖敎而承順乎?民彝至重,王章至嚴,一或墜壞,國不得爲國,人不得爲人,在他日猶然,而況於今日乎?臣等平日仰望於殿下者,果何如也?殿下試思之,昨日之擧,當乎否乎?竝遞承宣,而使衛將替頒傳敎,不由該堂,而使院隷搜取獄簿,一筆抹下,便以究竟爲敎,國體之虧損,輿情之沸鬱,曾不少賜顧念,雖殿下認爲究竟,而臣等亦具一分秉彝,豈忍以此擧爲究竟,而坐視君讎國賊之掉脫鐵案,晏然偃息於城闉之內乎?兩日之間,疏啓屢徹,兪音逾邈,群忱逾激,今日臣等之事,惟以不得請則不敢止爲計而已。伏乞亟回聖衷,卽命反汗,仍令依前出置,快允臺請,使民彝王章,無至墜壞焉。臣等無任云云。答曰,省疏具悉。不允。
知敦寧金載瓚疏曰,伏以,臣病伏昏綴之中,忽伏聞鄭致達妻罪名宥釋之命,驚愕憤惋,直欲無生,實不知聖明之世,何爲而乃有此擧也?噫嘻,此賊之逆節凶圖,昭載於一篇明義,畢陳於三司合辭,而邇來二十有四年之間,章牘交上,公車日塡,則卿大夫殺之也。群情未洩,輿憤愈激,則一國人殺之也。罪關宗社,則列祖之所已誅也。惡盈天地,則上天之所必討也,而尙假性命,不施典刑者,已是忠臣志士之如不欲共生者,而況今竝與其振古所無之罪,忽加全釋,有若無故,則天下寧有是耶?嗚呼,此闕此日,仰體先志之敎,臣不勝一讀一涕,而竊有所以是而仰覆者,此賊不特殿下之罪人也,實獲罪於先大王久矣。特其妖謀潛圖,未及敗露於先大王之朝也。若使其情節作用,早發於先大王臨御之日,則赫然天威,割愛降誅,必不待于今日也,此廷臣所以叩閽求對,必欲洞陳前席,而冀回聖心者也。今殿下何不念及於是,而必欲行行不得之擧耶?噫,沮戲大策,危逼國本,幾覆我四百年宗祊,是何等窮天極地之罪,而宥其罪而滌其罪,置之於無罪之科者,歷考從古,亦或有是否耶?臣病淹私次,無望轉動,不能隨諸臣後,同聲請寢,達宵繞壁,衷腔如沸,玆敢略控短章,仰瀆宸聽。伏乞亟收成命,以安宗國,千萬至祝。臣無任云云。答曰,省疏具悉。不允。
負罪臣徐鼎修·徐龍輔·李晩秀·南公轍·徐榮輔·金祖淳·沈象奎·李存秀聯名疏曰,伏以,昨者臣等,目見處分非常,大義將墜,如水火迫身,駭心遁魄,草草三籲,曾未仰格,臣等則滿腔沸血,罔知攸屆,殿下則數字例批,視若常事,臣等雖甚無狀,所言者是何等大關係,而殿下之不少留照,而回聽乃爾耶?夫君之於臣,如父之於子,一兪一咈,情志交孚,事有不得已處,屈堂陛之尊,霽雷霆之威,于以底靖世道,萃合人心,卽終古明王之盛節也。惟我殿下,二紀光御,一念勤勤,以樹倫常敦名義,爲出治導俗之本。蓋嘗若曰,廷臣有不讀明義錄者乎?諸臣之父詔其子,兄勖其弟,非是書,無以立於橫目之列,而是書之開卷第一義,卽討鄭妻也。前後群凶之蛇結鴟張,原本於鄭妻,原續二編之日垂星羅,權輿於鄭妻,蓋已祗告於宗社陟降之靈矣,旣又播示於八方民庶之聽矣。三尺童子之稍能解語者,莫不知鄭妻之爲一國同讎之元凶大憝矣。今於二十四年之後,攀弓之諱辰載屆,踐位之舊闕重臨,回憶當日表裏醞釀之凶,肘腋呼吸之變,往事如昨,餘夢猶噩,君臣上下,政宜追轉危之駛機,嚴將弛之大防,更以一部衮鉞之書,大講昭揭於駐蹕陪鑾之地,不啻如夏府之關和,周家之象魏,此眞所謂時之義大矣哉。乃殿下忽以全宥二字,施之於此賊,而斥逐喉院,始杜封繳之路,箝制王府,至拒執藝之爭,三司所以弼違,而遞免相續,大僚所以優禮,而嚴敎荐降,一切以千勻之勢,震盪而威壓之,蓋聖意以爲,此輩畏懦,令出惟行,而豈謂在廷百僚,無一箇碎首爭死之事乎?試觀今日婦孺輿儓之有耳有目者,自聞此事,遑遑喁喁,如不保朝夕,顧其勢不得請則不得退,不得退則有死而已。殿下欲使臣等爲忘讎忘賊之人則已,不然則惟反汗前下之敎,少可以鎭得此潮湧鼎沸之衆情也。以我殿下屈己從人之德,轉環之美,豈俟終日?況我先大王天地之公,日月之明,聖斷神武,沒世不忘,我殿下繼志述事之孝,其必在此而不在彼矣。閣銜旣解,庭籲又阻,忠憤轉激,按住不得,玆敢冒萬死申控聯牘。伏乞聖上,穆然深思,亟降兪音,毋使臣等爲明義錄罪人,不勝顒祝。臣等無任云云。答曰,省疏具悉。不允。
行大護軍李致中,行護軍鄭大容·李祖承,兵曹參判金熙朝等聯名疏曰,伏以,臣等與鄭妻共戴一天,伈伈泄泄,以至今日者,莫非臣等不忠之罪也。誅討之尙稽,已極痛惋,全宥之典,〈遽〉施,此何刑章?殿下若以滿庭臣子,爲有一分彝性,則豈降此非常之處分,而使之奉行乎?臣等於此,益不勝沬飮痛迫,必欲卽地溘然,而竊謂聖明擧措,終未免失當也。噫,明義錄中諸賊,孰非劇逆,而若其醞釀排布,鄭妻卽其魁也,彼妖腰亂領,皆服常刑,則矧此逆魁,豈可議到於疏釋之典乎?危逼聖躬,沮遏大策,卽此賊之凶謀逆節也,非但爲殿下之罪人也,卽先大王之罪人,非但爲先大王之罪人〈也〉,卽亦宗社萬世之罪人也。今若與世龍妻比例,而或加容貸,則天下寧有是耶?竊恐一部明義,將不得爲信史,而亂臣賊子,無所知懼。興言及此,寧不凜然而寒心也哉?臣等俱以守宮,旣不得聯名於閣僚之箚,又不得進身於庭籲之班,忠憤綳中,按住不得,玆敢聯陳短章,仰暴愚忱。伏乞聖明,穆然深思,俯循群情,亟收成命,以嚴隄防焉。臣等無任云云。答曰,省疏具悉。不允。
行副護軍尹行元·鄭尙愚·兪漢謨·尹長烈·尹東晩·申大尹·李庚運·吳泰賢·宋銓·金啓洛·兪漢寧·沈鏗·尹行頤·李秉喆·朴長卨·崔鎭夏·金載翼·徐郁修·柳·李義鳳·李壽咸·許晊·任希遠·崔獻重·韓用和·崔守魯,副司果李魯春·韓用鐸·李貞運·朴吉源·洪樂游·曺允遂·嚴耆·鄭萬始·尹序東·朴崙壽·李顯道·尹羽烈·申絢·尹益烈,司僕正李遇濟,奉常判官金熙華,軍資正李顯默,司成李錫夏,直講李羲甲,典籍李勉昇,副司果趙德潤·安策·朴宗京·朴鍾淳·尹命烈·閔命爀·柳河源·洪樂安·李垿·韓致應·南履翼·金晦彬·柳雲羽·朴道翔·鄭觀輝·李敬參·尹涵·鄭景祚·玄重祚·崔重圭·金孝眞·徐有沂·鄭弼祚·李東萬·鄭澣·李東宇·南惠寬·李泰賢·鄭最成·李敬心·洪樂淵,宗簿正李得休,掌樂正柳頤玄,兵曹正郞柳畊·申溆·鄭繼忠,佐郞李東煥·金憬,左通禮權心彦,右通禮李尙友,副司果兪鉉章·趙秀民,吏曹正郞金光遇,佐郞崔禧延,副司果申史澳·尹之鉉·李基慶·李聖輪,注書金啓溫等聯名疏,伏以,昨下傳敎,此何事也?鄭致達妻之千罪萬惡,寧有一分可宥之道,而有此擧耶?此非但殿下之罪人,卽先王之罪人,非但先王之罪人,卽宗社之罪人也。擧國含生,腐心痛骨,忍載一天者,今已卄有四載矣。人心狃玩,世道駸溺,臺閣之疏啓,便作紙上之空談,畿甸之屛置,甚至城內之潛入,至于今使之假息於輦轂之下者,莫非臣等不忠不誠之罪,而忽於萬萬夢想之外,有此萬萬非常之擧,大僚·閣臣之求對,而不許引接,承宣·三司之齊籲,而亦靳允兪,以至於賓啓庭請,終未孚格,末乃天心轉激,竝與王府之定配文案,而至於爻周以下之境,往古來今,寧有如許擧措,如許光景哉?殿下雖以當此日臨此闕,以先王之心爲心,豈可無此擧爲敎,而臣等死罪,竊以爲大不然。噫,罪關宗國,義絶屬籍,則於昭陟降之靈,亦必赫然斷棄,崇降罪戾,況當是日,以先王爲宗社爲聖躬之心,尤豈不痛惋而深誅也哉?殿下之所述者,先王之志也,所守者,先王之法也,而乃反以此日此擧,歸之體先志而爲時措之義者,豈不誠萬萬失當之甚者乎?嗚呼,永善鈴聲,卽萬世不忘之讎也,一部明義,卽千古不泯之書也,豈忍使臣等,忘此讎而廢此書乎?殿下試於齋宵明發之際,念及於此,則必不待臣等之畢陳,而有所怵然而驚,惕然而悟,亟寢成命之不暇矣。臣等進不得方寸之地,徊徨闕外,腔血益沸,玆敢相率聯章,仰瀆崇嚴。伏乞聖明,念宗國安危之機,察群下憤鬱之忱,亟賜反汗,使民彝明而王法伸焉。臣等無任云云。答曰,省疏具悉。不允。
己未三月初五日辰時,上御興政堂。假承旨入侍時,假承旨閔廷桓,假注書李弘謙,記注官承膺祚,編修官洪樂游,前承旨鄭尙愚,以次進伏訖。上敎尙愚曰,勅使別贈之數,停當乎?尙愚曰,姑未決定矣。上曰,先給五百兩好矣。又敎曰,中使與別軍職便所送飮食,善爲齎去,無或閪失之意,言及,可也。尙愚曰,臣以前承旨,得借方寸之地,極爲猥越,而敢此冒陳矣。鄭妻非特殿下之罪人,卽宗社之罪人,殿下豈可以私掩公,有此萬萬非常之命乎?亟下還收之命焉。上曰,其罪名則徒流案爻周已久矣。昨日禁府文書,特其配案也。仍命退,諸臣以次退出。
上在昌德宮。停常參·經筵。
大殿,內閣·政院·玉堂經宿口傳問安。答曰,知道。朝廷·二品以上·六曹堂上·大司諫經宿單子問安。答曰,知道。王大妃殿·惠慶宮,守宮承旨朝問安。答曰,知道。
大駕詣郊館大次後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
藥房都提調李秉模,提調金文淳,副提調李書九啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。臣等不任區區伏慮,敢此問安,竝爲仰稟。答曰,知道。
鄭尙愚啓曰,司僕內乘來言,捲窓,取稟。傳曰,捲三窓。
金啓洛啓曰,臣啓洛今日館所問安進去,下直之意,敢啓。傳曰,知道。
李書九,以迎接都監言啓曰,勅行所贈元禮單·都贈給·例贈·別贈等物種,始自罷漏時,入給封裹,而點退稱量之際,自致遲滯,封裹尙未至半,勅行發行時,萬無同發之望,待勅行發後,點檢結卜,使任譯領去,追給於松都之意,敢啓。傳曰,知道。
李書九,以迎接都監言啓曰,勅使元禮單·例贈·別贈·都求請·別求請,通官元禮單·都求請·別求請各項物種,或以本色持去,或折銀持去,而折銀之類,分付戶曹,區別懸注,追後別單書入之意,敢啓。傳曰,知道。
李書九,以迎接都監言啓曰,卽者差備譯官來言,上副勅禮單馬,折銀持去云矣,敢啓。傳曰,知道。
李書九,以迎接都監言啓曰,卽者差備譯官來言,上副勅禮單,今始許入云矣,敢啓。傳曰,知道。
李書九,以迎接都監言啓曰,取考甲辰謄錄,則勅使頭目輩求請數爻及許給形止,防給形止,一一草記事,命下矣。上副勅以下別求請數爻,別單書入之意,敢啓。傳曰,知道。
李書九,以迎接都監言啓曰,卽者勅使離發館所矣,敢啓。傳曰,知道。
鄭尙愚,以兵曹言啓曰,謹依下敎,龍虎營吹打手李仁昌等四十七名處,各木綿二疋,依例施賞之意,敢啓。傳曰,知道。
鄭尙愚,以訓鍊都監言啓曰,依下敎,駕前待令本局吹打手崔宗瑞等四十一名處,各木綿一疋,依例施賞之意,敢啓。傳曰,知道。
鄭尙愚,以禁衛營言啓曰,依下敎,駕前待令本營吹打手李枝英等四十八名處,各木一疋·布一疋,考例施賞之意,敢啓。傳曰,知道。
戶曹參判金履翼疏曰,伏以,臣適値承乏之會,猥膺專對之寄,辭陛之際,悵結而退,登程以來,戀慕益切。仍伏念,臣將出疆,歸期當在數朔之後,則見帶戶曹參判及內資提調之職,有不可許久虛縻,玆敢援例陳懇。伏乞聖慈,俯賜鑑諒,亟令該曹,卽速遞改,幸甚。臣無任云云。答曰,省疏具悉。疏辭下該曹稟處。
以司僕寺僉正金履錫等聯名上疏,傳于李勉兢曰,猥屑甚矣。捧納承旨推考,上疏勿爲呼望。
己未三月初六日卯時,上詣郊館。送勅擧動入侍時,行都承旨徐龍輔,行左承旨李書九,行右承旨李勉兢,左副承旨金啓洛,右副承旨鄭尙愚,同副承旨兪漢寧,記事官金啓溫,假注書李弘謙,事變假注書任百禧,記注官承膺祚,編修官洪樂游,二直提學李晩秀,原任直閣南公轍·金祖淳,檢校直閣沈象奎,以次隨駕。通禮跪啓外辦。上具翼善冠·衮龍袍,乘輿出興泰門·廣達門,降輿乘轎。左議政李秉模,右議政沈煥之等,進轎前曰,雨餘日氣峭寒,聖體,若何?上曰,一樣矣。又敎曰,昨日事,欲爲下敎,而昨今酬應甚苦,又値動駕,第於一兩日休息,從容召接,尙亦不晩,其在誠信相孚之道,聞此面諭,卿等更何必相持乎?秉模曰,今伏承聖敎之丁寧,非不誠心仰信,而大關明義之事,實難晷刻遲延矣。煥之曰,有此世界,則有此箇明義錄一部,有明義錄,則明義錄中罪魁禍根,鄭妻是已。臣等雖伏蒙日昨嚴敎,而當欲冒死爭執,決不敢奉承矣。大駕由建明門,出興化門·敦義門,至慕華館宴饗臺,降轎乘輿,至幄次外,降輿入小次。上曰,兵判進前。賤臣承命出傳。行兵曹判書金文淳進伏。上敎曰,侍衛差備,各別整齊,無敢喧嘩,以待勅使之到作門外,開門迎接,可也。少頃,勅使至作門外,宣傳官跪請螺鼓吹打開門。勅使下馬至階下。上乘輿至階上降輿。上與勅使揖讓以入,俱至幄次內,上還就御座。上曰,勅使入幕次少憇之意,通事傳之也。祖淳·尙愚等承命傳之。勅使各就幕次。上入小次,命禮房承旨·館伴進前。書九與館伴鄭民始,偕入進伏。上敎民始曰,入給凡物,何以治送乎?民始曰,許多物種,今始結馱,慮不知幾日離發,今日發行,猶爲幸甚矣。上曰,外面固辭,畢竟受去,欲受不受之際,自至治行之遲滯矣。又敎曰,通官輩別贈銀子,斯速取來也。書九承命出。上敎民始曰,今番支勅所費,比前有減數乎?民始曰,別無所減,而通官中保德·太平保兩人,與副勅符同,給物隨以爲多寡,操切忒甚,極爲可痛矣。書九以贈物銀子持入。上命書九,分給通官倭克精額·太平保·保德等五人。上敎通官等曰,爾等遠路跋涉,多有功勞,故特以此一百兩銀贈給之耳。仍命退。又敎保德曰,爾是爾祖之孫,故特爲加給耳。命退。上出陞御座。勅使就椅。上行交揖禮,上還就御座。勅使亦就椅。上敎祖淳·尙愚等曰,日間善加調息,氣力,更何如?接待等節,不能稱情,已極慙歎,而今此遽別,甚爲缺然之意,傳之也。祖淳等承命傳之。勅使曰,深念太上皇之厚渥,接待吾屬,另加款厚,不勝感激,以此意善爲歸奏云云。上敎祖淳等曰,今當別席,益增悵惘,宴禮雖除,略設茶禮之意,言傳也。勅使曰,眷念及此,尤爲感謝云云。上命進茶。勅使曰,今見貴國文武百官班次整齊,皆有規模,可知有治國之法,不勝欽仰,亦以此歸奏云云。上敎祖淳等曰,通官以下皆賜茶乎?祖淳等曰,賜茶之意,已傳于勅使矣。上曰,日已向晩,前站尙遠,茶禮撤床之意,傳之也。祖淳等承命以傳。勅使曰,唯唯。仍撤床。上曰,淸語通事譯官,誰也?書九曰,崔道健矣。上曰,上副勅茶啖床,使廚院善爲裹送于前站事,分付也。上敎秉模曰,右相何不在班乎?秉模曰,在百官班列,而未及來待矣。上曰,聞彼人言語,通官之於勅使,別無尊待之語,而皆用爾汝,殊甚怪矣。秉模曰,然矣。上曰,古昔中原人,不着網巾,而彼俗亦然,雖衣冠之制,逈相不同,而無斂髮之具,則亦或相似乎?秉模曰,然矣。上敎文淳曰,勅使將出,差備官數多,致有紛沓之慮,略干擧行人外,竝退去,可也。民始曰,臣等當於沙峴下,迎候送勅,先爲進去乎?上曰,唯。民始先退。勅使降椅告別,遂行揖禮。上降自西階,勅使降自東階,揖讓而送。上乘輿,勅使上馬。上敎祖淳等曰,好爲入去之意,傳之也。祖淳等承命傳之。勅使曰,如是款曲厚待,臨別尤切悵觖云云。上命招致通官輩,各賜一杯酒。敎保德曰,爾其善學我國言語後,復出來也。保德叩頭謝曰,當依下敎矣。宣傳官跪請螺鼓吹打開門。上命伴送使金思穆進前。敎曰,卿之愼節,今雖夬差,遠路鞍馬之勞,不亦難乎?思穆曰,今已差可,庶效奉命矣。上曰,卿其好爲往返,而沿路邑支勅之節,凡冗漫之具,可以除減者,卿須一一看審復命,登筵時稟處也。命退。上曰,勅使過沙峴後,先廂進發,可也。還宮時至,上乘輿。敎秉模曰,卿等今日何以爲之耶?秉模曰,臣等待還宮,各於朝房,更圖齊籲之計矣。上曰,豈可復爲庭請乎?秉模曰,雖無庭請之擧,不宜伈泄過日,各自偃歸私次矣。上至臺下,降輿乘轎,入崇禮門,至鍾街。上命駐轎,招致貢人·市人等及京兆官員。文淳曰,勞動之餘,日氣峭寒,路上駐輦,不勝仰悶矣。上曰,非有觸冒之慮矣。尙愚曰,漢城府官員,未及待令矣。上曰,貢市人中年老人,進伏駕前也。仍敎市民等曰,爾等纔經輪症,今已蘇醒,皆爲好在否?當於來頭春謁動駕時,更爲招來詢瘼,伊時來待也。文淳承命布諭。大駕入敦化門,入進善門·肅章門,降轎乘輿,入協陽門還內。諸臣以次退出。
上在昌德宮。停常參·經筵。
夜一更二更,月暈。
大殿·王大妃殿·惠慶宮·中宮殿,內閣·政院·玉堂翌日口傳問安。答曰,知道。
大殿,朝廷·二品以上·六曹堂上翌日單子問安。答曰,知道。
藥房都提調李秉模,提調金文淳,副提調李書九啓曰,屢日移次,勞動旣多,郊館夙駕,向晩回鑾,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等次對時,同爲入侍宜矣。
王大妃殿·惠慶宮·中宮殿,藥房口傳問安。答曰,知道。
鄭尙愚啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
傳于鄭尙愚曰,今日當召見,已有下敎,大臣·卿宰·三司使之來待。
傳于鄭尙愚曰,次對欲待春謁行禮後爲之矣。旣酬應諸臣,三明日次對,進定於今日。
傳于鄭尙愚曰,大臣·備局堂上引見。
以思陵寒食祭奉審獻官書啓,傳于徐龍輔曰,從速修補之意,雖已嚴飭云,而若能這這從便修改,豈可執頉乎?當該齋郞推考。
傳于鄭尙愚曰,右副承旨入侍。
傳于徐龍輔曰,都承旨入侍。
鄭尙愚啓曰,三司諸臣,旣伏承退待下敎之命,而恭俟閤外,日已過午,衷情轉益罔措,冒萬死更爲求對矣。傳曰,退去。
鄭尙愚啓曰,卽者扈衛廳軍官來言,大將沈煥之,方在罷職中,摠察無人,印信來納,何以爲之?敢稟。傳曰,出代間訓局都提調,姑爲兼察。
應敎洪樂游,副應敎金羲淳,掌令玄重祚·鄭澣,持平李東宇·南惠寬,校理尹羽烈·曺允遂,副校理南履翼·李貞運,正言尹涵·李敬參,修撰韓用鐸·金履載,副修撰朴崙壽·尹益烈伏閤啓曰,鄭妻全宥之命,尙未收還者,今已三經宿矣。憂憤抑菀,如不欲生,而今日幸承召接之敎,申控血懇,竊冀天聽之感回,半日前席,兪音邈然,退竢閤門,明命尙靳,更陳求對之請,只承退去之批,相顧憂遑,衷情益激。噫,凶如鄭妻,逆如鄭妻,而偃息自如,罪案全洗,一日二日,伈泄以過,則倫綱從此而隳矣,刑政由是而壞矣。亂臣賊子,將何所知懼耶?言念及此,不覺懍然而心寒。伏願爲先亟寢鄭妻全釋之命。答曰,不允。
鄭尙愚啓曰,吏曹判書李時秀,參議李翊模,牌不進推考傳旨及罷職傳旨,今方捧入,而開政命下之後,如是違牌,事甚未安。判書更卽牌招,何如?傳曰,允。
以吏曹參議李翊模牌不進罷職傳旨,傳于鄭尙愚曰,只推,更爲牌招。
三司伏閤再啓曰,俄者筵席爭難,而未承兪音,閤門求對,而未承召命,腔血轉沸,衷情益激,閤門陳啓,略控憂迫之忱,誠淺辭拙,未能孚格,聚首愕眙,寧欲無生。噫,人臣所以藉手而事君者,唯是義理二字,而一部明義,卽撐天亘宙,磨泐他不得者也。毫忽之或差,而隄防掃地,晷刻之無此,而倫彝斁絶,則噫,彼鄭妻,卽是書中元惡巨魁,此而全釋,則是無是書也,無是書則君綱臣紀,無復可言,將何以國爲國而人爲人乎?臣等亦具彝性,不忍相率爲夷狄禽獸之歸,此所以不得請則不敢止也。伏願殿下,亟降反汗之音,俾伸沬血之忱焉。答曰,所謂罪名全釋云者,卽出置罪名之全釋也,何關於明義錄乎?不允。
傳于鄭尙愚曰,承旨前望單子入之,待下批牌招察任。
承旨前望單子入之,尹光顔·李翊模·朴基正·沈象奎落點。
朴基正啓曰,吏曹判書李時秀,再牌不進推考傳旨,今方捧入,而開政命下之後,如是違牌,事甚未安。所當更請牌招,而係是一日三牌,何以爲之?敢稟。傳曰,更爲牌招。
李翊模啓曰,奏御文字,何等愼重,而日昨金吾堂上聯疏中,以置簿冊謂之以徒流案,不但爽實而已,府案吏簿,事體自別,而不爲詳審,遽爾疏陳,大是不察,各司吏胥,無得陞政院廳上,院規甚嚴,而書吏書寫之,招入房中,事未前有,尤爲未安。雖以該郞言之,當初來告政院也,徒流案,以堂上親持爲說,而該堂疏,則又以院隷探索於吏袖而取去爲辭,該郞之誤告,亦極駭然。當該禁堂,竝從重推考,該郞所當重勘,而本院請推之外,無他可施之罰,何以爲之?敢稟。傳曰,允。旣知事實,郞廳不足責,亦爲從重推考。
李翊模啓曰,問啓事,命下矣。問于判義禁趙尙鎭,知義禁李家煥處,則以爲俱以無似,待罪本職,昏謬顚錯,致承問啓之命,惶懍震越,無地自容。伊日徒流案,有入之之命,而府吏來言,徒流案則無鄭妻之罪案,只載於定配罪人置簿冊,而問其入呈與否,故臣等愚迷所致,急遽之際,不覺其與徒流案有異,義急懲討,不能辨別,陳疏之時,混稱以徒流案,一則臣等之罪,二則臣等之罪,至於郞廳之回奏閤外也,謂之堂上執持不給云者,非臣等之手自執持也,不過置之吏袖,而不許郞廳之徑先入呈,姑俟臣等之陳疏承批云,則郞廳之言,泛稱以堂上執持,實由於此。府吏入房事,非渠先入房內也,院隷督促,窓下待立之書吏,使之出給而不得,則仍爲驅迫推擠,突入房中,自房中仍復突出,始爲推尋持文書之書吏,奪取以去。構疏之際,日已昏黑,燈火在於房內,故招入書寫一人,政府吏一人,使之一邊出草,一邊寫疏,無論書寫書吏,越例入房,此皆臣等昏錯之罪,而罪關宗社,誓不戴天之賊,罪名全宥,實是萬萬非常之過擧,而臣等乃於此時,職在有司,不能爭執匡救,感回天聽,以效執藝之義,其所溺職,與他尤別,尙何敢自同平人,廁名於搢紳之列,聯參疏錄,唐突班行乎?區區微見,便同株守,故昨日聯疏,亦不得進參,前後實狀,不外於是,惶隕恧蹙,不知所達云矣,敢啓。傳曰,知道。
朴基正啓曰,吏曹判書李時秀,三牌不進推考傳旨,今方捧入,而開政命下之後,連事違召,不卽承膺,事體所在,誠極未安,所當更請牌招,而係是一日四牌,何以爲之?敢稟。傳曰,更爲牌招。
三司伏閤三啓曰,嘻噫,鄭妻果何等逆也,前後亂逆之變,疊生層出,而若論其禍胎逆魁,則鄭妻是已,始而爲魯·禧之奧援,中而爲麟·謙之窩窟,終而爲宇·偉之根因,亘古亘今,曷嘗有如此窮凶極憯之惡逆也哉?假貸一縷,尙在地上,不可謂國有典憲,而由島而畿甸,畿甸而城闉,至于今日之處分而極矣。此何擧措?此何刑政?一日伈泄,則一日之倫常乖矣,二日玩愒,則二日之義理晦矣,倫常乖義理晦,而國之爲國,臣未之聞也。以殿下明理炳義之盛德至善,何爲此萬萬非常之擧,而强拂群情,一向靳持耶?聖批中有以出置罪名之全釋,何關於明義錄爲敎,而旣釋出置之罪名,則便是無累之人。今以凶如彼逆如彼,爲明義錄中罪魁者,而擬議於宥釋之典者,豈不大有關於明義錄懲討之大義耶?此箇義理,皎如日星,而惟殿下無難闊狹,使之毁壞,則民彝何所恃而不墜,亂賊何所懼而知懲耶?伏願赫然改圖,斷以大義,爲先鄭妻宥釋之命,亟賜反汗,以嚴義理,以幸宗社焉。答曰,宥釋已久,今何如此?且今夜深,一味守閤可乎?
朴基正啓曰,吏曹判書李時秀四牌不進推考傳旨,今方捧入,而開政命下之後,連事違召,終不承膺,事體所在,誠極未安,所當更請牌招,而係是一日五牌,何以爲之?敢稟。傳曰,行公之吏判,何如是違牌乎?問啓。
朴基正啓曰,行公之吏判,何如是違牌乎?問啓事,命下矣。問于吏曹判書李時秀處,則以爲,臣於朝筵,隨諸臣後,猥陳一言,竊庶幾亟收前日之敎,夬正鄭妻之罪,以闡明我慈聖炳禍亂之幾,杜凶逆之源,保護聖躬,奠安宗社之盛德大功,而忱誠淺薄,言辭拙訥,敷奏未畢,遽承嚴旨,蒼黃逬出,慙懍交切,傳旨旋卽還寢,召牌繼又儼臨,以惶以感,敢不竭蹶,而第念區區願忠之誠,旣未仰格,無面可顯,進身何論?且況擧朝崩迫,連章叫閽之時,晏然若無故,而循例行政,尤非義分之所敢出,屢犯違逋,實合重誅,問啓之下,措躬無地云矣,敢啓。傳曰,處義過矣。今已夜深,待開門牌招開政。參判·參議前望單子入之,可也。
三司伏閤四啓曰,臣等之冒死聯籲,今已四遭矣。夜漏向闌,天聽愈邈,憂遑抑塞,罔知攸措。噫使此賊,假息於覆載之間者,今已卄有四年,則殿下之廷,雖謂之無三司之官,可也。臣等不誠不忠之罪,固無所逃,而殿下非常之擧,亦非一再矣。自島竄以後,其所以移配也,其所以出置也,每有然疑之跡,實無指的之端,使大小臣庶,莫不惝怳驚惑,罔知定向,其於大聖人推誠示信之道,果何如哉?至於今番擧措,初不詢及於有位,視若應行,不少留難,殿下之輕朝廷,胡至於此也?滿朝爭執,而一例靳持,乃以宥釋已久,傳敎有無,無甚關係爲諭,臣等則斷以爲不然也。年前移置之擧,尙可置之於知不知之間,而隄防存焉。至如日昨宥釋之命,則昭著十行,頒示八方,折柳之樊,亦復蕩然,而無所瞿瞿矣。自此凶孽之覬覦,亂賊之滋蔓,將何以逆折而嚴防也哉?此臣等所以拚冒萬死,仰冀一兪,屢瀆而不知止也。伏願亟降收還之命,以嚴懲討之典焉。答曰,不允。
尹光顔,以迎接都監言啓曰,本都監儀軌處所,分戶曹仍爲排設之意,敢啓。傳曰,知道。
尹光顔,以迎接都監言啓曰,卽者差備譯官來言,一大通官倭克精額,以其眼病,要見良醫云。故分付兩醫司,擇送稍解醫理者,使之入見之意,敢啓。傳曰,知道。
尹光顔,以迎接都監言啓曰,勅使到沙峴臣等所住處,送言于臣等曰,不用送,仍令垂帳而去矣,敢啓。傳曰,知道。
尹光顔,以迎接都監言啓曰,本都監茶禮色郞廳,持茶禮床,馳往高陽站,依例傳給之意,敢啓。傳曰,知道。
吏曹判書李時秀疏曰,伏以,臣憂憤所激,言不知裁,前席所奏,辭不達意,特罷有命,蒼黃逬退,自慙忱誠之淺薄,兼訟奏辭之唐突,不意傳旨還收,繼以召牌踵臨,臣誠感隕惶赧,罔知置躬之地。噫,殿下今日之擧,是何等過擧?王府關和,隳壞無餘,慈聖功德,闡明爲急,愚忠所發,一言衝口,而不誠無狀,不惟不能感回天聽,又不免自速嚴敎,以此以彼,合被重誅,顧何敢以譴罰之旋寢,晏然冒膺,自同無故哉?玆不得不冒死自列。伏乞聖明,亟命重勘臣不誠不忠之罪,以礪臣分,以安賤心,不勝幸甚。臣無任云云。答曰,省疏具悉。卿其勿辭,入來開政。
安春君,鶴林君焴,安昌君燝,西春君爗等疏曰,伏以,國之所以爲國,人之所以爲人,惟倫綱是已。凡有君讎國賊,義不與共生,而噫噫,痛矣。惟彼鄭妻千妖萬惡,咸萃一身,不思先大王止慈之盛德,包藏禍心,謀危宗社,罪旣貫盈,法當誅殛,而尙此容在於覆載之間,已極神人之憤,我殿下乃以親親之意,遽降宥釋之命,以私掩公,以恩屈法,將至於義理未得闡明,亂賊無所懲懼,此臣等所以不能無憾於大聖人處分之如何也。大臣以下,歷日守閤,天聽逾邈,其於王章之難撓何?其於輿憤之難遏何?臣等忝在屬籍,亦有彝性,玆敢冒死聯籲於宸嚴之下。伏乞聖明,特加三思,亟從群下之請,以明倫常,以嚴隄防,千萬幸甚。臣無任云云。答曰,省疏具悉。不允。
奉朝賀李命植·洪秀輔等疏曰,伏以,臣等伏聞有鄭妻全宥之命,此何擧也?此何故也?噫嘻,以鄭妻貫盈之惡,罔赦之罪,豈容一日假息於覆載之間,而數十年來大小疏啓,塡咽公車,一部明義,煥如日星,擧國臣民之所仰望者,惟在廓揮乾斷,以洩輿憤,而殿下乃反特屈刑章,自島而畿,積費聖念,甚至於自畿而不知在處,其所以容護而庇覆之者,固已出常情萬萬矣。在群下痛惋欲死之心,必欲窮覈而正其罪,夫豈或少須臾忘也,而今忽於千萬意慮之外,又有此千萬非常之擧,至以久處京第,爲之節拍,苟使潛處京第,外掩一世之耳目者,已是無前之過擧,今乃以無前之過擧,爲之階,而又爲過於此之擧者,是豈臣等平日所期望於我殿下者哉?前此而若知其久處京第,則孰敢不沬血飮泣,以死爲期,不得請則不止,而況今忽地全釋,俾同平人,堤坊由是而盡壞,倫綱由是而將墜,古今天下,寧有是哉?殿下之所爲辭者,不過此闕此日之故,而此則一己之私也,大僚三司,交口爭執,群黎百姓,擧切驚惋,此則天理之公也。以殿下之聖明,豈不知公不可以蔽私,恩不可以掩義也哉?嗚呼,虎兕出柙,人皆惴恐,烈火燎原,勢急撲滅,有未足以爲喩也。臣等繞壁彷徨,實不勝痛哭而流涕也。凡於前後過擧,輒以事過,不眎開悟之意,此實臣等不忠無狀,無所感格之致,而亦豈不有損於虛己從人,取人爲善之聖度乎?臣等雖在屛伏之中,目見非常之擧,歷屢日而迄無反汗之美,憂憤所激,衷情如沸,玆不得不相率聯籲。伏乞亟收成命,俯循群請,以嚴國法而明大義焉。臣無任云云。答曰,省疏具悉。不允。
行上護軍尹師國疏曰,伏以,臣病伏床笫,一縷未絶,而卽接京信,始知有鄭妻全釋之命矣。噫嘻,此何擧也?此何事也?鄭妻之千罪萬惡,有關宗社之狀,臣自在三司之時,洞陳無餘,則今不必疊床論列,而臣於伊時,不能碎首天陛,亟施邦刑,荏苒歲月,與賊俱生,今於白首垂死之中,又聞此匪常之擧,此莫非臣不忠無狀之罪,直欲卽地溘然而無知也。臣雖愚迷,豈不知聖意之攸在,而臣愚死罪,竊以爲萬萬不然也。鄭妻卽是先大王之罪人也。殿下以先大王之心爲心,而亟正鄭妻之罪,以明先大王之志,則豈不有光於聖孝,而乃以一時之私恩,欲掩萬世之公法,至引不當引之例,特宥不當宥之罪,未知我殿下日月之明,猶有所遺照而然耶?嗚呼,一部明義,卽我東麟經,義理之嚴,昭如日星,而一有低仰,則將至於國不得爲國,人不得爲人,擧一世駸駸然入於夷狄禽獸之域矣。爲今日臣子者,目見義理之晦塞,倫綱之墜地,而一日二日,伈泄度日,則其可曰,國有人乎?百僚奔波,相率庭籲,而天心莫回,兪音尙閟,是豈臣平日所望於殿下者哉?伏願聖明,淵然深思,亟收鄭妻全釋之命,還發配所,以洩輿憤,以安宗社焉。臣罪犯至重,衰病轉痼,蟄伏鄕廬,隔死如紙,運動無路,未效輿疾之義,忠憤自激,冒陳沬血之章,惟殿下不以人微而廢其言焉。臣無任云云。答曰,省疏具悉。不允。
水原留守徐有隣,判敦寧洪良浩,兵曹判書金文淳,咸鏡監司具㢞,大護軍權·李致中·李秉鼎,吏曹判書李時秀,大護軍趙心泰,禮曹判書黃昇源,知中樞蔡弘履,戶曹判書趙鎭寬,右參贊徐邁修,判尹李鼎運,大護軍崔東岳,同知徐有大,左尹申大顯,刑曹參判李漢豐,禮曹參判閔台爀,護軍李祖承,右尹洪聖淵,工曹參判李義弼,前承旨李書九·李勉兢,同敦寧李鎭復,行護軍沈基泰,兵曹參判金熙朝·李得濟·李潤慶,訓鍊都正申應周,行護軍鄭觀采·李章漢聯名疏曰,伏以,臣等幸借方寸之地,略控沬飮之衷,忱誠淺薄,天聽逾邈,以至大僚之決去而被譴,引義而胥命,臣等蒼黃逬出,相顧抑塞,徊徨跼蹐,若窮靡訴。嗚呼,一自庚戌秋以後,鄭妻之不在棘籬,夫孰不知,乙卯夏以後,鄭妻之潛入城闉,亦豈不知,而滿廷簪紳,褎如充耳者,不忠不誠,實無逃罪,而大義之不絶如綫,尙賴丹書鐵案,王府則有,與明義一部,相爲表裏,不磨不滅,昭垂萬禩故耳。今忽一朝宥之,殆若尋常負犯之隨時闊狹者然,天經壞矣,民彝斁矣。嗚呼,此何事也?前席玉音,惻怛懇摯,至以先王之鍾愛,聖人之同氣爲敎,臣等雖萬萬愚迷,豈敢不仰認,而竊有因此仰復者,以若所被,以若所處,作此千罪萬惡,根柢于凶徒,奧援於亂逆者,尤是覆載之所難容,姫家管·蔡之誅,不施於此賊,而將施於何?聖諭又以不過是奄奄垂死之一女人爲敎,逆者,天下之惡也。男女生死,都無間隔,故魯經不饒於旣骨,漢蓋竟伏於當律,況凶如此賊,逆如此賊,而尙在地上,偃便假息者乎?聖諭又以明義一編,丹書自在爲敎,而明義之爲明義,所以明此賊之罪也。此賊罪名,忽歸全宥,則是書也便屬空言,大義墜喪,何地可讀耶?金可銷石可泐,而此賊之罪名,不可刊也,冠可毁裳可裂,而今日之處分,不可承也。崩迫涕泣,短章聯籲。伏乞聖明,穆然回照,亟還所下傳敎,仍命快施典章,以幸宗社,以副輿情,千萬至祝。臣等無任云云。答曰,省疏具悉。不允。
奎章閣檢校提學鄭民始,直提學徐龍輔,原任直提學鄭大容,直提學李晩秀,原任直閣南公轍·金祖淳,檢校直閣沈象奎,檢校待敎李存秀等聯名箚曰,伏以,臣等持擧國同聲之請,懷晷刻難忍之憤,自昨以來,噤若無事者,非或玩愒也,非懼瀆撓也。只冀今日齊登前席,劈義理之源委,裁恩法之輕重,一言而允,如日其更,及至晉接,先之以縷縷之敎,繼之以邁邁之色,滿堂迭奏,只成一場閑說話而退。噫,今世無牽裾折檻之臣,殿下視臣等,若無人乎?而臣等亦人耳,以何顔面,出而語國人乎?今玆聖敎,一則曰,先志也。我先王平日之志,其將在於爲宗社之大義乎,在於伸一時之私恩乎?二則曰,故事也。國朝四百年,安有似鄭妻地處,而身爲逆魁,竟蒙宥典者乎?夫明先王之志,譬如顧諟天之明命,勿忘勿撓,逾久逾嚴,然後方可謂明也。今若强援不當援之例,輕毁不可毁之法,丙丁日星之敎,纔過一紀,而置之束閣,則烏在我殿下視於無形之聖孝乎?聖敎又若曰,明義錄不泯,則丹書固自在也。罪名之宥與不宥同,丹書則在,而罪名則宥,安有似此法,又安有似此理哉?然則驩兜·共工,亦不用流放之律,而幽洲·崇山,只設虞典之虛文耶?且況殿下,雖以一紙絲綸,若可以容貸此滔天之惡,而天地鬼神之所必誅,其可原之乎?八域含生之所共讎,其可遏之乎?國史書之,野史傳之,其可禁之乎?臣等以爲,殿下所以崎嶇遮護,欲施全宥二字者,眞箇與不宥無異,而其亦終不得而宥之矣。與其一日二日,上下相持,天常民彝,任他廝壞,曷若幡然而改,赫然而從,使一部如椽之筆,垂萬世不沫之鑑乎?顧今聖明在上,淸朝多暇,而春元賓對,今始行矣,太室祗謁,將有命矣,客使未過境矣,民憂尙溢目矣。宵衣旰食,聖念方殷,而公然令大小諸臣,驚遑震盪,如逢搶攘,平生藉手,都歸空蕩之地,四方解體,莫副忠志之望,如此而國事何以做,朝象何以靖乎?臣等不得請,則雖萬被誅殛,有進無退而已。伏乞聖上,亟降兪音,仍允臺請,使撐天蟠地之義,毋至暫晦,千萬至祝。取進止。答曰,省箚具悉。不允。
吏曹參議李翊模,戶曹參議洪樂恒,兵曹參議朴奎淳,參知李祉永,刑曹參議朴基正,工曹參議趙觀鎭,副護軍尹行元·尹東晩·兪漢寧·尹長烈·洪義浩·李壽咸·朴長卨·徐郁修·兪漢謨·任希遠·金載翼·李義鳳·金啓洛·宋銓·李庚運·尹行頤·柳·尹光顔·崔鎭夏·沈鏗·吳泰賢·許晊·崔獻重·申大尹·李秉喆·韓光植·朴聖集,及第李思祚·崔守魯,副司果李魯春·鄭萬始·尹序東·嚴耆·朴吉源·申絢·韓致應,成均司成李錫夏,軍資正李顯默,司僕正李遇濟,副司果李顯道·趙德潤·金近淳·沈奎魯·張至冕·柳河源·尹命烈·安策·朴鍾淳·閔命爀,成均直講李羲甲,副司果李垿·洪樂安·朴宗京,奉常判官金熙華,成均典籍李勉昇,前司諫柳雲羽,副司果鄭觀輝·洪樂淵·尹在醇·金孝眞·崔重圭·徐有沂·鄭景祚,兵曹正郞柳畊,掌樂正柳頤玄,副司果李泰賢·朴道翔·鄭㝡成·兪鉉章,宗簿正李得休,左通禮李尙友,右通禮權心彦,兵曹正郞李東煥·申溆·鄭繼忠,吏曹正郞金光遇,佐郞崔禧延,副司果吳大坤·申史澳·鄭弼祚·洪秉益·金晦彬·李敬心·尹之鉉·李基慶·李海淸·李東萬·尹愭·趙秀民·李聖輪,注書金啓溫等聯名疏曰,伏以,臣等竊以爲,天下之大患,莫大於上下情志之不孚,情志不孚則上雖有非常之擧,而無以匡救,下雖有至忠之計,而無以導達,終至於方圓不入,否隔成象而後已者,不幸往往有之,此從古志士之所歎,而明主之所宜察也。自敵以下,貴相知心,而況君臣猶父子者乎?嗚呼,殿下今日之擧,臣等雖甚愚迷,亦有以仰體矣。行臨玆闕,觸境興懷,旋逢是日,感時追慕,齋宵靜閴,明發不寐,自居處服御昌歜之嗜好,至於所愛之犬馬,思無所不至,念無所不及,當此之時,殿下七情之用,未免乎偏倚惻隱之過,不當惻隱而惻隱,只主乎愛一邊,而遺却乎惡一邊,此所以有鄭妻全釋之命於不知不覺之中也。滿廷簪紳,猝聞此敎,相顧愕眙,波蕩雲擾,未暇道得殿下之此心,而各欲吐出胸中之憂憤,大聲疾呼,辭不擇發,此所以言愈多而聽愈邈也。盍亦反而思之?向使殿下,於其情發之初,更加省察,裁其過而戒其偏,使群下於其聞命之始,善爲開陳,務其實而積其誠焉,則豈至於上下之否隔,情志之不孚乎?臣等聞帝王之孝,異於匹庶,以宗社爲重,以義理爲主,如其罪關宗社,則屬籍之親,有所不顧,事係義理,則戚聯之私,有所不恤,夫然故三代至純也,猶有磬甸之刑,唐宗中主也,不貸太平之死。惟彼鄭妻之千罪萬惡,乃宗社之罪人也,明義之罪人也。安有人臣惡如鄭妻,逆如鄭妻,而尙可假息於覆載之間者乎?殿下不置之法,而使全其腰領,已是伸恩之至,行仁之過,而今者過而不已,出置之未幾,召還京第,召還之不足,乃至全釋,此非所以體先志之道也。凡天下之事理,自有至平之準,一失其平,則雖以雷霆之威,萬勻之勢,不能齊不齊之口,而服天下之心。今衆怒汹汹,輿情大可見矣,而殿下低仰闊狹,不少留難,又使今日之爲臣子者,縱賊而不得討,見讎而不得報,是上下交失其平也。事理之違迕者,終必無成,而徒使國體損傷,景色愁痛,大官引義而逬退,卿宰相率而奔遑,百僚鼎沸,靡所止屆,殿下欲如此,而將何以究竟?臣等旣未得進對前席,碎首天陛,衷情轉激,按住不得,玆敢沬血齊籲,仰瀆宸嚴。伏乞聖明,察是心之所發,而克去其偏,念王法之至重,而不失其平,亟命收還日昨所下傳敎,特允三司之請,俾義理伸而宗社安焉。臣等無任云云。省疏具悉。不允。
己未三月初七日辰時,上御熙政堂。藥房入診,大臣·備局堂上引見,來待卿宰·三司同爲入侍時,藥房都提調李秉模,提調金文淳,副提調李書九,記事官金啓溫,記注官金景煥,編修官洪樂游,行右承旨李勉兢,左副承旨金啓洛,右副承旨鄭尙愚,同副承旨兪漢寧,事變假注書任百禧,右議政沈煥之,水原留守徐有隣,判敦寧洪良浩,行上護軍鄭民始,咸鏡監司具㢞,行大護軍李致中·李秉鼎·權,吏曹判書李時秀,禮曹判書黃昇源,戶曹判書趙鎭寬,右參贊徐邁修,大護軍趙心泰·蔡弘履,判尹李鼎運,同知中樞府事徐有大,左尹申大顯,行護軍沈基泰,刑曹參判李漢豐,禮曹參判閔台爀,行護軍李祖承,工曹參判李義弼,兵曹參判金熙朝,右尹洪聖淵,同知中樞府事李鎭復,行大護軍崔東岳,行護軍李得濟·尹得逵·李潤慶·鄭觀采·李章漢·李宗胤,吏曹參議李翊模,戶曹參議洪樂恒,兵曹參議朴奎淳,參知李祉永,刑曹參議朴基正,工曹參議趙觀鎭,大司諫宋銓,副應敎金羲淳,掌令玄重祚·鄭澣,持平李東宇·南惠寬,校理尹羽烈·曺允遂,副校理南履翼·李貞運,正言尹涵·李敬參,修撰韓用鐸·金履載,副修撰尹益烈·朴崙壽,直提學徐龍輔·李晩秀,原任直提學鄭大容,原任直閣南公轍·金祖淳,檢校待敎沈象奎,檢校待敎李存秀,醫官柳光翼·金孝儉·李敬培·李周憲·朴春源·李惟鑑·玄必采·丁希泰等,以次進伏訖。秉模·煥之等曰,屢日離次齋居之餘,觸冒風寒,夙駕郊館,夜間聖體,若何?上曰,一樣,而但時有煩熱之症矣。秉模等曰,日氣尙寒而有熱候,下情不勝悶慮矣。王大妃殿氣候,何如?上曰,一樣矣。秉模等曰,惠慶宮氣候,何如?上曰,向有下敎於卿等矣。其前旣未得如例直宿,故外廷猶未詳知,而今則諸節漸臻康復,下情慶幸矣。秉模等曰,元子宮氣候,何如?上曰,好在矣。上曰,近來承宣,多闊略於格例,史官進前,大臣問候,而承宣尙不進伏,格例間事,皆如是生疎矣。昨以禁堂問啓,有所酬應,而院規甚嚴,自玉堂東壁以下,尙不得橫行於喉院廳上,則各司吏胥,尤何敢陞廳,而今聞金吾書寫書吏輩,濫入房內,以此之故,搜出配案之際,至有院隷捽下之擧云。此事卿亦聞知否?秉模曰,臣亦聞之矣。上曰,今日之召見卿等者,蓋以自經今春以後,上自朝臣,下至輿儓,皆是瘡痍之餘,而纔經動駕,連日勞憊,予則便憇,而使卿等又復經夜奔奏,有非體下之道。故日前批答中,雖不以今日爲召見之期,而有此引接矣。然而卿等必欲求對,故予亦不得已召見,而今雖召見,亦豈有別般說話乎?當以向批餘意,略言於卿等矣。大抵丙申處分,大義姑舍,以保世臣之意,不得不然,以我先大王盛德至善,未及照燭也。故未有處分,若其凶謀彰著之後,則必當斷以大義,置之公法矣。此予當日處分,卽所以明先王之心,而彼雖婦女,先王之所鍾愛也,昔年之同氣也,在予爲屬尊也。鍾愛則猶近於私,而體昔年同氣之情,伸寡躬屬尊之誼,則今日處分,亦不可不然矣。向者批旨中,以世龍妻事,引喩爲說,或以爲,龍妻則只是應坐,與此有異云,而究其事實,則亦有不然者。當己丑五月仁廟大漸之時,趙女在莊烈大妃前,持筆墨請書一字,此其陰謀叵測,宗社安危間不容髮之時,故孝廟推下趙女於大造殿月臺下,使不得逞其凶計,趙女之罪,顧何如?而龍妻實有參涉於其間者,非但爲應坐而已,故當日處分如此,而今事則與龍妻猶或有間矣。以事理言之,亂萌未杜,憂虞尙在,則予豈以私恩揜公法,而今則無憂虞之可言,卽不過尸居之一老婦女也。今聞百病交攻,奄奄垂盡,在今疏釋,亦未爲不可,而乙卯徒案爻周之時,則卿等果力請還置,故以不欲牢拒之意,暫爲輿送城外,卽令還入京第。若以龍妻故事而言之,則自絶島宥還也,事端稍定,朝廷鞏固,亦無一分可虞之端,故當日廷臣,只以公法爭之而已,不甚覆難,而猶難於遽然全釋,故孝廟使之入置於慶熙宮之備邊司,其時廷臣,亦豈有不知之理乎?上而必欲曲保,下而不至力爭,留此隙地,擧措似近於苟且,而此非不誠而然也,欲使在廷之臣,目慣耳熟之後,始得全恩,今日之事,政亦與此相類矣。初則欲待來頭曠蕩之時,有此處分矣。先王諱辰隔日,而丙申以後,始御先王禮陟之闕,自到興化門,及至崇政殿,觸境追惟,不知何以爲心。昌德之永慕堂,卽仁元聖后昇遐之室,而先朝常臨是堂,追慕彌篤,予於今行,亦不得一往集慶堂近處,蓋以追慕往日,無以爲懷,而伸誠無地,寓慕無所,雖有萬倍過於此者,苟有可以一分表此日者,則可以爲之矣。旣又思之,當日之如彼處分,今日之如此處分,非但爲時措之宜而已,雖以先朝斷恩之聖念,亦必悅豫而不以爲厭斁矣。雖然此是明義錄中開卷初義,則卿等之必不欲奉承,亦不可謂非,而向以俗所謂瞽睡,已有所引喩者,全釋與宥釋,到今有何關係乎?入處京第,已在於乙卯金吾徒流案前,此亦已爻周,則有何全釋與否之更論,而特以筆之於書,頒諸朝紙,始在於今日,故如是爭執,今雖還收全釋之敎,全釋則固自如矣,今雖還送城外,畢竟則又當入處矣。然則爭執於此事,豈不反歸於不誠乎?如彼垂死之喘,置之京第,固亦何妨,而龍妻則其後族屬餘孽,又有干犯於逆案者,猶且一味宥恕,曲盡全恩之方,今之朝廷,雖不及古之朝廷,豈不思所以承順之道乎?自古在懿親之屬者,自當別論,而其時則危疑之甚,事勢不得不然。故昭載其罪案於明義錄中,而至於戡亂錄·闡義昭鑑之例,則推戴之逆,皆亦拔之書中,此亦故事,而以極層義理言之,拔之是亦一道,義理則必無因此湮晦之慮,而此敎之言於卿等,亦足爲講明義理之一端矣。今則丹書自如,全釋已久,而賓啓庭請,若是紛紜,苟使古大臣當之,必無是事矣。且以昔年之心仰推,則尤必與先朝斷恩之聖念有異,洋洋陟降,鑑臨在上,先朝聖意,則或以卿等之言爲肯可,而昔年之心,則必不如是,在予仰體之道,烏可無今日處分乎?以義理言之,則戡亂·昭鑑之已例可據也,以事理言之,則所仰體者,卽昔年之心也。實情實理實義,無出於此,自今日更勿相持,期於究竟好矣。秉模曰,臣則素無學識,每承聖敎,竊仰其至正至當,若夫義理關頭,則惟有篤信聖人,雖片言單辭,中心服膺,不敢毁墜,而愚夫愚婦之賤,亦或不能無一得之見,故聖人所以必擇於芻蕘之言者此也。惟我殿下,當此日臨此闕,思其居處,思其笑語,孝思藹然,思所以寓慕伸恩,伊日下敎,臣等亦非不知聖意之萬一,而若以我先王斷恩之聖念推之,則聖敎所謂體先王之心者,臣意則恐不然矣。上曰,俄已悉諭,而其時處分,不得不然者,卽所以明先王之心也,今日處分,不可不然者,卽所以體昔年之心也。在先王之心,則明字箚着,在昔年之心,則體字箚着,伊日下敎,則在於此闕此日也。故只以明先王之心,體先王之心爲敎,而明字體字,如是分看,則義理又自別矣。秉模曰,昔年之心,卽先王之心,明與體,恐不可兩看,而大抵聖人御世,必以刑賞爲先,雖三代以前,必有一二大處分而後,天下率服,治道寧謐。至於此賊,則一自丙申處分以後,八域震動,威斷赫然,數十年揮廓整頓,使龍蛇而盡化爲赤子者,其效實本於此,雖在堯·舜之世,亦豈無思亂之徒,而不敢萌諸心發諸口者,以其有一二大處分,爲能鎭服臣民故也。殿下今雖以瞽者之睡爲敎,而此是明義錄義理大關,此而全釋,則不逞潛伏之類,安知不藉重聖敎,以爲剖毁義理之計乎?此未必皆具凶肚逆腸而然,其欲漫漶義理,破棄隄防者,必欲其無是書,一部明義,將爲空言,而自麟漢諸賊以下,皆必生心矣。此而奉承,則今日朝廷,其可曰,有臣子乎?上曰,古人之氣節習尙,比今時,何如?而雖以臺閣之爲執法之官,尙有一二敢言之人,倡爲全恩之論,不少爲諱,以今氣節之委靡,習尙之渝惰,而語到此等懲討,則無非唐之魏徵,漢之汲黯,此其故何哉?古之人所以大過人者,能於衆論崢嶸之中,獨立異議,其言則雖似危言,而不言之中,裨補君德爲不少,所謂今人之人人直言者,予不欲誣一世,而見今時態俗習,必以爲如是而後,予乃樂聞也。若從此等風習,痛祛而亟改之,使有移風易俗之實效,則億萬斯年之基,亶在於斯矣。至於此事,則初無爭不爭之可論,卿等所請,果何事也?秉模曰,向下傳敎,先請還收,而臺啓則惟願次第允從矣。上曰,傳敎今雖還收,而全釋則自如矣。非難於還收,而此豈不不誠乎?秉模曰,先從傳敎而還收,則臣等當更有所請矣。上曰,宥釋則前已宥釋,而今番則只欲頒示文蹟而已。前旣不爭執,則今何爭執乎?煥之曰,僚相已爲盡達,而大抵義理有本末,亂賊有源委,自某年義理,而爲乙未義理,自乙未義理,而爲丙午義理,乙丙亂賊,鄭妻卽其根括,而麟·謙·恒·簡·養厚·啓能輩諸賊,孰無奧援於鄭妻者乎?當此日御此闕,聖心之靡不用極,臣亦仰揣,而臣於入侍之路,過尊賢閣前,追思往事,驚心痛骨。今若使宗社神人所共討所共誅之賊,遽爾宥釋,以此傳敎,頒之八方,垂諸後世,則明義錄將爲無用之書,而國不國人不人矣。臣本無才能,濫被恩造,所以藉手事君者,惟此義理而已。無此義理,則國綱何以維持,人紀何以扶植?臣等有死而已,不敢奉承矣。上曰,卿言過矣過矣。煥之曰,臣等前日未能力爭之罪,無以自贖,而其時則京第之入處,猶在於有無疑似之間,今則旣已明頒傳敎,又且全宥其罪名矣。秉模曰,明義錄中雖不拔之,而此無異於已拔矣。上曰,今日則必欲從容感動,使卿等奉承,此外更無容他說矣。煥之曰,徒案則雖曰爻周,而罪名則尙在矣。今則竝與罪名而全宥之,莫非臣等誠淺之罪,而殿下何不爲宗社大計耶?未蒙兪音之前,臣雖萬萬無狀,何敢靦然抗顔於百僚之首乎?民始曰,縷縷聖敎,固仰孝思之卓越,臣等亦豈不感動,而帝王之孝,在於繼志述事。以我先王至聖至明,照燭鄭妻之凶謀,則必當割恩斷義,無所假貸,而特以未及照燭,未及處分之故,尙今生在地上,此已爲失刑之大者。日前下敎,雖以明體二字爲諭,而以若罪惡,當日處分之失之太寬,猶未可謂之明先王之心,至於今日,則偃處京第,殆若無故,此莫非臣等不忠不誠之罪。大臣之言,亦以折柳樊圃之義,先請收還傳敎,而此係宗社安危之大防。到今則惟有夬從三司之請,斷以大義,然後輿憤可洩矣。龍輔曰,有天地則有明義錄,有明義錄則有鄭妻之罪案,今若全宥鄭妻,則是無明義錄也。臣等何敢奉承此敎乎?大容曰,有國所重,莫嚴者隄防,此而毁壞,則國何以爲國乎?亟許允兪,臣等之望也。晩秀曰,臣於前後,每伏承義理無二之敎,中心藏誦,而先臣嘗撰進明義錄箚子,臣時在傍,見其屬草,每不勝憤惋之忱矣。以天道言之,今之距丙申,不過二紀,而是書義理,若是撓改,若又過二紀,則將作何等貌樣乎?一己之私,恩不可伸,萬世之大防不可毁,惟有收還成命,可以有光聖德矣。公轍曰,日前下敎,旣以明體爲諭,今日下敎,又以丹書之自如爲諭。夫明卽體體卽明,豈有二致,而今旣全宥其罪名,則所謂丹書,不過爲空言,雖有而若無矣。於斯二者,穆然深思,則必不待群下之請而反汗矣。祖淳曰,自覆載以來,亂逆孰有如此賊者哉?名以出置,又復入處,今則竝與其罪名而宥之,隄防尤蕩然矣。唯願亟從群請,快賜處分焉。象奎曰,今日下敎,以爲彼乃先王之所鍾愛,今此宥釋,乃所以體先志爲敎,而此有不然者。逆節彰露之前,雖爲先王之所愛,而若在彰露之後,則以先王聖德,必當斷恩置辟,今以先王之所曾愛也,而有此全釋,以爲體先志之道,則臣未知其爲然矣。民始曰,臣等亦嘗與聞於明義錄纂修之時矣。是書纂修之時,以此賊爲凶逆之魁,昭載其罪惡,而今又奉行此敎,則將爲何如人哉?雖小事,前後判異,則將爲兩截人。況此何等大義理大關係,而當日之與聞是書者,若奉承於今日,則其可曰,有臣分乎?伏望更加三思焉。上曰,閣臣旣已盡達,竝爲就座,承旨·三司,以次進前,可也。書九曰,丙申以後二十餘年之間,世道人心,專靠此書扶持之力,而到今全釋之不足,又以䵝昧爲敎,今則明義爲無用之書,而爲人臣者,將何所藉手乎?聖明在上,豈可使滿廷臣僚,皆爲得罪倫紀之人,而此非獨臣等之言,乃八方黎庶之言,感格天聽,亟收成命,然後今日臣子,方可謂有臣分矣。上曰,䵝昧二字,卽指入處京第之尙未明白,而非以其罪名爲䵝昧也。勉兢曰,近年六字刀削臣等年年遭此境,而還置之後,臣等亦以姑息之計,每每捱過矣。今則鄭妻罪名,直以全釋爲敎,聖明之意,必以爲,近日臣僚,旣已耳慣目熟於此等事,有此非常之過擧,而雖使在廷之臣,耳慣目熟於此,則必無恬然奉行之理,鄭妻而無此罪名,則國何以爲國,臣何以爲臣乎?傳敎頒示以前,猶在疑似之間,而旣已謄諸文蹟,垂之來許,則後日之見此文蹟者,其不以明義錄爲疑案乎?啓洛曰,治亂賊莫先於明義理,義理者公也,不可以私恩而揜之也。今此處分,恐未免於以私揜公,唯有亟收前下傳敎,仍允臺請,然後義理可明,亂賊可治矣。尙愚曰,臣於日前,以前承旨登筵,得借方寸之地,略陳驚憤之忱,而此賊非但殿下之罪人,迺宗社之罪人,殿下豈可以私恩屈公法乎?劇逆之罪名全宥,卽御極以後初有之過擧,爲臣子者,捨此義理,而將何所藉手乎?伏願亟從三司之請,俾國爲國而人爲人焉。漢寧曰,今日廷臣所以藉手事君,卽一部明義也。今若全釋此賊,則是無明義錄也,今日臣子,孰敢奉承,而自陷於夷狄禽獸之域乎?上曰,日勢已晩,卿宰中秩高人,只令奏達,可也。煥之曰,閣臣·承宣,次第仰請,而尙無反汗之音,不勝悶菀矣。有隣曰,殿下之位,祖宗之所付託,臣民之所仰戴,彼旣宗社之罪人,則何可以私恩容貸乎?以先王之心爲心,則割恩斷義,更無可議,而雖以昔年之心仰體,亦當行周公之事,至今假息,恩已至矣。今此下敎,孰敢有奉承之人乎?亟賜還收臣等之望也。良浩曰,大臣諸臣,旣已悉陳,無容更達,而自古全恩,則猶或有之,未聞有逆魁之罪名宥釋者矣。秉鼎曰,鄭妻之罪名已宥,則是鄭妻無罪也,鄭妻而無罪,則丙申諸賊,孰爲有罪者乎?擧國崩迫,隄防毁墜,八方人心,將有瓦裂之慮,豈有如此過擧乎?聖敎中每以犯分爲敎,而今日臣下,若有一人之能眞箇輕爵祿直言敢諫之人,則殿下必不如是矣。臣等更以何顔,自立於天壤之間乎?邁修曰,有天地,不可無明義錄,有明義錄,不可無鄭妻之罪,以我先大王聖德,必不以今日之宥釋爲肯可。伏願上以先王之心爲心,下循八域臣民之情,亟循輿請焉。時秀曰,鄭妻凶謀方劇之時,惟我慈聖,炳幾燭姦,至誠保護,今若宥釋鄭妻,則其於慈聖保護之功德,何如也?奏未畢,上曰,吏判之奏,何可藉重爲說乎?吏判罷職,吏判則退出,可也。時秀退出。尙愚曰,吏判之言,非藉重而然矣。秉模曰,吏判所奏,非出藉重,筵奏未畢,至有譴罷之命,誠過中矣。上曰,乃父故相,曾撰進明義錄箚,故吏判亦有此奏,而此豈無藉重之嫌乎?民始曰,此是辭不達意而然,豈可謂之藉重乎?上曰,卿宰則有難一一盡奏,竝就座,三司進前,可也。銓等曰,殿下畀臣等以執法之官,臣等只知有法而已。此賊爲明義錄諸賊之首,而又爲合啓諸賊之首,此誠禍之根本,亂之窩窟,卄有四年之間,自島而畿,自畿而郊,乙卯之入處城闉,臣時待罪外邑,未能詳知,而特以屬籍至近之故,尙置地上,今又全宥其罪名,此莫非廷臣不誠之罪也。刑政之中,治逆爲最重,至有誅亂賊於旣斃之後者,誠以得罪倫紀,則不可以晷刻容貸也。今日朝廷,雖無憂虞之可言,而以渠負犯,尙今偃息,三司前啓,已作紙上之空言,至於罪名之全釋,則尤是千萬過中之擧。今若先自日前傳敎而反汗,則臣等當更有仰奏矣。雖以體昔年之心爲敎,而昔年之慈愛,卽天理人情之當然,若其逆節已彰,則亦豈不赫然誅討乎?臣等旣登前席,不得請則不敢退矣。秉模曰,寒殿久臨,下情萬萬切悶,而臣等未蒙允許之前,豈敢晏然自立於周行乎?日前下敎,寔出於此日寓慕之聖念,而今日還收,亦循公議之同然,則彼此自不相妨,而尤爲增光於聖德矣。天下一日無權臣,不可一日無重臣,此古人之格言,而重臣者招之不來,麾之不去,有所秉執,則雖人主之尊,不能以力屈,而殿下所以待臣等者,若是其輕,朝廷豈有重臣乎?臣等誠未格天,不勝悶隘矣。上曰,卿言大體亦好,而雖非卿等之言,雖具僚之言,苟有可以勉屈者,則豈必若是持難乎?此事纔已洞諭,更無可言者矣。煥之曰,臣雖愚昧,豈不知聖意之萬一,而重臣所奏中周公·管·蔡之言,甚爲的當,以昔年之心推之,則亦必如此矣。上自諸宰,下至三司,縷縷筵奏,竟未蒙允,臣以何顔,自處於具僚之上乎?厚被國恩,願報絲毫,豈敢爲求退之念,而忱誠淺薄,不能回天,小臣則當退而俟罪矣。仍退伏階下免冠。上曰,右相擧措,萬萬過矣。勿爲免冠,卽爲陞殿之意,注書往傳也。百禧承命下階,回奏曰,未蒙反汗之前,寧被鈇鉞之誅,不敢膺命云矣。秉模曰,今日處義,臣與右相無異,而右相則未蒙兪音之前,必不陞殿,如欲慰釋,則卽爲還收處分,區區之望也。上曰,右相事萬萬過當矣。命書傳敎曰,右相擧措,雖出於迫不得已,此非若此之事,又旣質言若此,則到今國體,事面爲重,敬禮有不暇顧,況聞今日之敎,而爲此擧,有非所知於此大臣者,右議政沈煥之罷職。又敎曰,吏判罷職傳敎,斯速書出,可也。秉模曰,僚相之言,卽臣之言也。僚相旣被譴,臣亦當出去待命矣。仍退出。上曰,右相以去就質言,至於免冠階下,國體所在,誠未安矣。銓曰,旣已質言於榻前,則右相處義,無怪其如是矣。至於吏判之言,亦不過辭不達意,而不審之失小,秉執之義大,處分俱涉過中矣。上曰,大臣旣已退出,而日勢已晩,卿宰·閣臣,先爲退去,可也。民始·有隣等退出。勉兢曰,上自大臣,下至三司,交口力陳,終靳反汗,然則今日諸臣之召見,不過爲詢問而已,豈不悶菀乎?上曰,次對·承旨外,亦皆退出,可也。勉兢曰,醫官等姑未請診,何以爲之乎?上曰,副提調率醫官,亦爲退去也。命書傳敎曰,知其積憊,欲於還宮後遞職,左承旨·右承旨·左副承旨·同副承旨竝許遞。命書榻敎曰,政官牌招開政。書九等退出。上曰,臺臣旣皆備員,何不傳啓乎?銓等曰,今以得請爲主,大臣·卿宰,俱爲同然,故只以筵奏仰陳,而啓辭則但當一番齊籲,不可以縷縷煩達。且原啓則已經卄餘年,在於合辭之首,尙未得請,今宜先請,收還全宥之命,然後始可以次第傳啓矣。重祚曰,帝王之孝,不在於伸私恩,而當初京第之入置,初無明白下敎,故群下皆不得詳知,此乃殿下之欺臣等也。上曰,此乃一時之權,豈可如是爲說乎?羲淳曰,權之一字,權而得中,然後乃謂之權,以其伸私恩而謂之權,則是乃權而不得中也,豈可謂之權乎?聖學高明,豈不知此事之不足爲權,而辭令之間,每以權字爲敎,臣等不勝憂悶矣。銓曰,此賊之削其爵號,在於戊戌,臣於其時,以臺臣陳疏首討,援龍妻以爲例,而鄭妻則實有浮於龍妻,無異於漢之蓋主,唐之太平,豈可以屬籍之近,有所假貸乎?且世變人心,自有古今之殊,凡係隄防,比古益嚴,然後可以杜亂源而息禍萌,亦不可以龍妻爲例矣。樂游曰,臣雖以史官登筵,而方帶論思之任,屢日求對之餘,有召接之敎,臣等顒望兪音,及登筵席,上下相持,終靳允許,夫以今日臣子,頂天立地,不知有此箇明義錄義理,則將何所藉手而事我殿下乎?伏願亟收成命焉。上曰,不必相持,三司諸臣,速爲退去,可也。銓等曰,願承兪音而卽退矣。上曰,諫長幾年行公於臺職,而每有做錯。雖以向日請對時言之,不爲伏閤啓辭,而直以所懷書入,豈有如許臺體乎?此則諫長當爲避嫌矣。銓曰,此事未得請之前,豈敢爲避嫌乎?上曰,雖不避嫌,而此則所失非細,不可仍置矣。命書傳敎曰,日前請對時做錯,有難寬恕,則不可强令察任,大司諫宋銓許遞。銓曰,臣旣遞職,不敢更言,而當於闕內,退俟反汗之命矣。仍退出。羲淳曰,今日登對,得請爲急,而以區區格例間事,諫長之至於被遞,似如何矣。上曰,臺閣體例自別,今日旣非齋日,則豈可無端闕啓乎?傳啓而不得請,則更爲持難,猶之可也。豈可以臺臣登筵,初不傳啓乎?重祚曰,鄭妻則自有原啓,而此事則先請傳敎之還收而已,若蒙允許,則當自原啓,而次第傳啓矣。上曰,豈有如許臺體?臺臣旣有所奏,則不可無批,注書以不允,書出批答,讀奏,可也。賤臣承命讀之。重祚曰,雖承不允之批,而此事則不敢以傳啓爲之矣。上曰,新入臺地者,多不知故事矣。臺啓一發之後,雖承批之後,重言復言,期於得請,或至盡日,卽臺臣之職,而亦臺閣之美規,故雖於古昔優待臺閣之時,亦不得不操制,臺廳之不設房堗,蓋亦欲使臺臣不能久坐而然也。若能反覆爭難,毋失臺閣之古規,則固亦美事,而此則不必然之事,斯速退出,可也。重祚等曰,臣等未得請,而豈敢退去乎?涵曰,此事不得請則不可已,而殿下之過擧,非止一再,凡係懲討邊事,一直牢拒,近來則至設禁令矣。上曰,禁者,禁暴止亂之謂,臺閣論事,豈有禁令,而於沁謫事,則設此禁令,蓋亦迫不得已而然矣。大凡我國之事,一番行之,輒以爲例,故或慮禁令之因以爲例,思之每不覺怵然,而年來設禁之事,則自當別論,百世之下,當有恕之者矣。事屬此事之外,豈有設禁之理乎?涵曰,雖不設禁,而言不見入,則與設禁無異矣。澣曰,旣曰罪名全宥,則中外見之者,皆必以爲蕩滌其罪名矣。上曰,此則當爲之注釋矣。日已向午,而予則尙未御水刺,酬應甚難,爾等欲終日守此乎?重祚等曰,未承兪音,何敢退出乎?上曰,予則果難酬應,欲還內,諸臣卽爲退出,可也。仍還內。少頃,口傳下敎曰,吏判罷職傳敎,勿爲頒布,旣有政命,同爲出牌事,分付。又敎曰,當有下敎,三司卽爲退去事,分付。諸臣以次退出。
己未三月初七日未時,上御重熙堂。右副承旨入侍時,右副承旨鄭尙愚,記事官金啓溫,記注官金錫泰,編修官洪樂游,以次進伏訖。上曰,三司尙在閤外乎?尙愚曰,將欲爲伏閤啓辭矣。命書三司請對批旨。又命書榻敎曰,王大妃殿進御加味靑龍湯三貼製入。命退,承史以次退出。
己未三月初七日未時,上御重熙堂。都承旨入侍時,行都承旨徐龍輔,記事官金啓溫,記注官金錫泰·金景煥,以次進伏訖。上曰,吏判疏中,復申朝筵之說矣。命書吏曹判書李時秀疏批。又命書傳敎曰,吏判批下,參議只推,一體牌招開政。又敎曰,明日當有下敎,來待閣臣,今日則姑令退待事,分付。錫泰承命出傳。上曰,內閣聯箚與諸臣疏,守閤承旨,竝以不允書頒批答事,分付。命退,承史以次退出。
上在昌德宮。停常參·經筵。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹光顔曰,昭寧園忌辰受香,當遣奉審之行,而獻官旣特差,仍令獻官奉審以來,局內一體奉審。
以訓鍊都監習陣單子,傳于鄭尙愚曰,近日軍兵勞苦,退行於念前。
應敎洪樂游,副應敎金羲淳,掌令玄重祚·鄭澣,持平李東宇·南惠寬,校理尹羽烈·曺允遂,副校理李貞運·南履翼,正言尹涵·李敬參,修撰韓用鐸·金履載,副修撰朴崙壽·尹益烈伏閤五啓曰,伏閤瀝血之請,今又經宿矣。一日荏苒,群情愈菀,臣等不誠之罪,於是益著,而竊伏想我殿下,於夜氣淸明之後,淸朝未與物接之時,穆然興思,庶幾有感發回悟之機矣。嗚呼,今日之爭執,苟有一分可已之端,則臣等何敢瀆擾至此哉?殿下旣知輿情之終不可强拂,大義之終不可撓屈,則亦何爲而靳持之若是也?臣等竊意,殿下此擧,必以爲歲月已久,公議略伸,到今寬假,不害爲權宜之道耳。然而恩以掩義,刑政一失,則宗祊之憂虞,倫彝之斁塞,已無可論,而渠旣罪盈惡極,天地之所不容,神人之所共誅,殿下雖欲曲加涵貸,强施宥釋之典,徒使朝象波蕩,輿憤愈激,而終亦至於苟且彌縫而止耳。然則今日之擧措,以私而不足爲恩,以公則大害於義,殿下何爲而爲此擧也?且殿下之敎。若曰,此事無甚關緊,不必如是,苟無甚關緊,則卽賜反汗,恐亦無難,何至於歷日靳持,虧損國體,而不之顧耶?仰惟轉環之量,必有所默運而裁處者,伏願遄降兪音,爲宗社臣民之幸焉。答曰,不允。
傳于李翊模曰,因三司伏閤之徹宵到朝,而酬應之餘,膈氣如期而發,旣非時急之事,則諸臣之此時煩聒,以致調攝中添苦,揆以道理,當乎否乎?且便意穩攝,然後春謁可以卽爲,其前大臣諸臣,姑爲退待爲可。過春謁後,亦當有明白指一申諭者,亦異於一味固拒,大臣則勿待命事,遣史官傳諭,仍傳命召,卿宰則若有來待大臣去就於闕外者,皆令卽爲退去,一番有節拍,可以句當,而姑令退待,亦與姑爲還收無異,則聞此敎,尤何敢更事煩聒乎?今番必欲事事體下,俾諸臣綽有容措之地,諸臣亦豈不答予此意乎?況今官員與下人等,皆於瘡痍之餘,凡百未蘇,送勅後欲令便休,公然以別般事件,日夜奔走於風寒尙緊之時,近以此爲之用慮,膈氣越添,一言以蔽之曰,退待爲當。以此分付,三司諸臣,亦令卽爲退去。
鄭尙愚啓曰,卽者議政府錄事來言,左議政李秉模以爲,伏奉胥命批旨,萬萬焦灼,他何暇顧,而衷情靡措,進退維谷,冒萬死仍爲胥命,恭俟遄被嚴誅云。仍納命召,何以爲之?敢稟。傳曰,勿待命事,更遣史官傳諭,仍傳命召。
上在昌德宮。停常參·經筵。
李翊模啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,都承旨許遞,前望單子入之。
傳于尹光顔曰,發遣吏郞,諸執事,淸齋與否,摘奸以來。
兵曹口傳政事,護軍徐龍輔單付。
鄭尙愚,以都摠府言啓曰,今日入直內三廳武兼禁軍及軍兵等當爲中日習射,而昭寧園忌辰祭相値,不得爲之之意,敢啓。傳曰,知道。
上在昌德宮。停常參·經筵。
藥房提調金文淳,左承旨鄭尙愚啓曰,伏未審日間,聖體調攝,若何?寢睡·水刺之節,何如?膈氣之候,亦何如?旣伏承勿爲請對之敎,故煩瀆是懼,雖不敢卽請承候,而下情轉益焦鬱,臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
鄭尙愚啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
承旨前望單子入之,李晩秀·李書九·金祖淳落點。
傳于李書九曰,禮房承旨馳詣先蠶壇,奉審摘奸以來。
藥房口傳啓曰,朝者問安啓辭,尙未蒙批旨,區區下情,不勝焦鬱之際,伏聞醫官之言,則膈候諸節,一向無減,繼以有湯劑煎入之命,尤萬萬焦灼罔措,此時承候,有不容一時少緩,不避瀆擾,更此仰籲,特許臣等率諸御醫入診,詳察聖候,議定繼進湯劑,千萬顒祝,惶恐敢啓。答曰,知道。
傳于李書九曰,左承旨入侍,吏曹堂上前望單子入之,參判徐龍輔,參議李翊模落點。
傳于金祖淳曰,右承旨入侍。
以御營廳習陣單子,傳于鄭尙愚曰,後日次爲之。
兵曹口傳政事,副護軍沈象奎。
吏曹,兼大司成單,李晩秀。
刑曹啓目,譯官李永後原情云云。傳旨內辭緣,遲晩納招,自臣曹考律勘罪,何如?判付啓,分揀放送爲良如敎。
幼學李性中·韓用儀·具廉·朴履浩·朴命源·柳訸·徐騏輔·尹鼎烈·柳鼎養·崔弘憲·沈源祖·邊重裕·趙雲躋·鄭福綏·趙台銓·李魯俊·趙瑢鎭·宋永載·朴宗榦·李恒九·李在文·李昌植·柳叔麟·徐建輔·朴宗璜·任始泰·任焵·徐有素·金載成·鄭東煥·林弼鎭·李黃載·趙在星·金啓淵·金鳳淳·柳五麟·柳季麟·李信源·鄭東晏·鄭龜容·金魯淵·宋啓洙·李寅秀·閔致人·申景哲·任百祐·兪鼎煥·沈公益·沈憲祖·鄭性愚·沈榮祖·沈承奎·李民植·李宗植·兪載煥·鄭耕愚·沈能基·李憲祖·趙元植·趙璜·李魯進·鄭喜聞·洪集圭·安光永·金民秀·洪勝圭·洪穉圭·李觀九·金鏐·金鎭岳·沈能喆·宋啓榮·安光直·兪南柱·安光允·申在植·申在業·金初淳·徐鳳輔·李熽·趙鎭衡·趙鎭溟·趙鎭鼎·朴宗儀·金基有·金基胥·金在先·趙鍾淳·趙最淳·吳致學·沈宜敬·李淵九·李興沼·申在宣·趙樂永·趙學殷·金在寬·金載儁·張錫憲·兪啓煥·李箕一·李發源·朴時訥·朴時養·李魯瑞·李魯巖·徐象輔·徐秉淳·徐鴻輔·朴昌浩·朴氣浩·朴來鼎·朴來謙·洪起燮·徐祥輔·徐馨輔·徐相祿·朴文浩·申在邦·金吉遠·金喆遠·黃銓·安景濂·李遇沅·徐宜輔·朴來昇·申友善·李漢宗·徐昆修·申匡烈·李義成·柳運象·柳運弘·金鏴·金鐏·洪元健·洪昌學·申在修·沈能修·沈能憲·沈能實·沈能稷·沈能問·金履實·金一淳·金可淳·李寧載·李源昌·朴奎源·李奎鉉·趙璟鎭·李遠培·李彦九·康麟祥·許鏞·丁若鎬·趙璋鎭·柳運承·劉性民·李基冕·辛仁默·白時亨·朴文煥·鄭光煥·尹大龍·權傛·孫之亨·李意秀·禹門河·洪梅燮·李周學·李亨柱·鄭度采·成載厚·朴宗琦·朴宗琬·李鍾運·尹厚烈·李儒象·申緯·尹淳基·朴宗履·徐榮淳·徐有英·徐有祥·李晩淵·李時淵·沈鈺·安琇良·趙濟萬·邊鍾裕·李一榮·韓用弼·鄭晩容·李羽新·呂龜永·朴有壽·李允翼·林恒鎭·南喆寬·李大容·李圭錫·沈宜稷·趙吉永·李其淵·李容穆·李源順·李儀逵·魚用九·魚用履·金魯興·金錫喜·金道喜·洪久榮·金啓永·尹行選·尹行健·金龜叙·崔弘暹·李寬溥·金敬淵·李寅溥·金瀞·金若喜·任誨常·李謙秀·李俊秀·李敎憲·金炳常·趙華材·曺始振·尹永喆·任若常·李星淵·李儒晩·李容愚·尹心鉉·權曗·任九常·嚴燾·徐瀅輔·李遠翼·李承憲·辛泳·辛·李允翼·李春沼·趙啓煥·李昌沼·吳龜常·李晶烈·權五仁·韓景履·李海晶等聯名疏曰,伏以,倫常者天地之大經也,義理者百世之公案也,有是人則有是倫,有是國則有是義,雖一息一瞬之頃,無是則國綱頹矣,人道滅矣。是以我殿下以一部明義之書,揭爲我東方陽秋,使倫常也義理也,建天地閱百世而不泯不墮,蓋誅亂討賊,以定君臣之分者,卽是書中開卷第一義也。凡今日含生之頂圓履方者,孰不覽是書而竦心豎髮,扼腕奮拳,誓不與亂賊同生也哉?噫嘻,是書中爲巨魁元惡,而至今假息於覆載之間者,彼鄭妻是也。臣等之未能得此賊而臠之磔之,徒懷憤茹痛者,于今二十有四載矣。自島而畿,自畿而城閪,偃息自在,與平民無異者,已是載籍所無之變,而罪名全宥之命,又下於今日,然則以若鄭妻之逆,而爲無累之人耶?鄭妻而如是,則明義錄而爲無用之書耶?明義錄而如是,則其將國綱頹而人道滅耶?噫,天下寧有是也?嗚呼,鄭妻之罪,尙忍言哉?危逼之謀慘矣,沮遏之計兇矣。忍負先王之慈恩,圖危先王之宗社,爲諸賊之窩窟,作大禍之根柢,千妖萬惡,萃于一身,此誠千古所未有所未聞之極惡大憝也。至今東土臣民,雖婦孺輿儓,語到永善之鈴聲,則莫不骨靑而膽寒,今殿下雖欲以私而掩公,以恩而枉法,豈可使東土臣民,忍忘此讎賊,而自歸於夷狄禽獸之域耶?噫,易狃者人心也,易渝者習俗也,時移歲去,事陳跡遠,憤冤不期忘而自忘,懲討不期緩而漸緩,則此今日之所可憂者,正宜益明將湮之義理,益扶將壞之倫常,使明義錄之大經大法,煥若日月,未嘗暫晦,而乃反釋亂魁之罪,宥禍首之惡,頒之文字,播之臣庶,則今日東土,其將爲何許世界耶?臣等固知殿下孝思所極,觸時興感,致有此非常之擧,而第念此賊,雖是先王之所鍾愛,特其罪惡未著之前也。及其凶謀逆節,上通于天,則於昭陟降之靈,亦必深惡而痛絶之矣。其在我殿下闡大義體先志之道,豈可於區區私恩上置念也哉?成命之下,今已六七日矣。滿廷臣僚,瀝血苦爭,而天聽愈邈,一味靳持,豈意我聖明,乃有此萬萬過中之擧耶?臣等雖是韋布,亦皆四百年培養生成之物也。目見王章之漸紊,賊機之益肆,忠憤弸中,按住不得,玆敢相率號籲,仰暴愚忱。伏乞聖明,亟允廷臣之請,以寢成命,以洩輿憤,千萬幸甚。臣等無任云云。省疏具悉。爾等退修學業。
己未三月初十日午時,上御便殿。左承旨入侍時,左承旨鄭尙愚,假注書李弘謙,記注官金錫泰,編修官洪樂游,提學鄭民始,一直提學徐龍輔,二直提學李晩秀,原任直提學鄭大容,原任直閣南公轍·金祖淳·徐榮輔,檢校直閣沈象奎,檢校待敎李存秀,以次進伏訖。民始等曰,聖體調攝,若何?膈候加減,亦何如?上曰,今日比昨雖少減,而膈間痞悶矣。民始等曰,日前伏承膈候添苦之敎,而繼有藥院勿爲請對之命,故臣等不敢承候矣。今日伏聞自藥院煎入湯劑,又伏聞自昨膈候越添,下情萬萬焦灼。寢睡·水刺之節,何如?上曰,再昨酬酢後,水刺過時進御,仍又失汗,氣度旋又壅滯,昨日則幾乎寒戰,夜亦失睡,今朝少勝,而膈間則煩鬱,外風則甚惡,如是擁衾而臥,猶不知熱矣。民始等曰,近日日候尙峭寒,屢日離次,連爲勞動之餘,似兼有外感而然矣。上曰,外感則不至大段,而膈間終未平順,心安則似隨而降矣。民始曰,俄者登筵時,與諸僚相議,今日只承候,不敢更提他說話矣。伏願平心順氣,以爲不日快臻勿藥焉。上曰,於明義錄,少無關係之事,如是爭執,豈不苦乎?民始曰,此是明義錄中第一義理矣。上曰,到今傳敎還收,有何益於本事,而廷臣苦請還收乎?民始曰,傳敎還收之仰請,其情亦慼矣。上命書榻敎曰,進御前胡正氣散一貼煎入。又命書榻敎曰,藥房提調持湯劑入侍。賤臣承命出傳,與藥房提調金文淳,醫官康命吉·柳光翼·金孝儉·白成一·李敬培·李周憲·李惟鑑·玄必采·丁希泰,偕入進伏。文淳曰,聖體調攝,若何?膈候加減,亦何如?上曰,今日則少勝,而膈氣甚苦矣。文淳曰,臣雖忝叨藥院,而漠然不知,今日始登筵,伏聞膈氣昨日越添,尙未差減,下情不勝煎迫矣。文淳曰,王大妃殿調攝氣候,何如?上曰,有微感,日間雖差勝,而猶未快解矣。命書榻敎曰,王大妃殿進御加味藿苓湯一貼煎入。少頃,文淳持湯劑進。上進御。文淳曰,醫官待令,診察,何如?上曰,不必診察矣。文淳曰,臣等自今日直宿於藥院,夕問安亦當爲之矣。上曰,勿爲問安,提調退待於鑄字所,可也。命書榻敎曰,進御加減正氣散一貼煎入。又命書榻敎曰,右承旨校役相妨,與同副承旨許遞,前望單子入之,待下批牌招察任。命退,諸臣以次退出。
上在昌德宮。停常參·經筵。
藥房提調金文淳,行左承旨李書九啓曰,伏未審夜間,聖體調攝,若何?寢睡·水刺之節,何如?昨日湯劑進御之後,膈候諸節,益有差勝之效乎?臣等率諸御醫,趁早入診,詳察聖候,議定繼進當否爲宜,臣等不任達宵憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
鄭尙愚啓曰,大司憲李城輔,執義高宅謙在外,掌令玄重祚·鄭澣·持平李東宇·南惠寬疏批未下,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
藥房口傳啓曰,伏未審午間,聖體調攝若何,膈候,亦何如?臣等率諸御醫入診,詳察晩後諸節,議定湯劑爲宜,特許召接,千萬顒祝,惶恐敢啓。答曰,入侍,夕問安勿爲之。
朴基正啓曰,卽者左議政李秉模,又使錄事來言,連伏承勿胥命之敎,而惶隘轉甚,容措無地,仍爲胥命,惟冀鈇鉞之遄加云,仍納命召,何以爲之?敢稟。傳曰,勿待命事,遣史官傳諭,仍傳命召,
己未三月十一日午時,上御便殿。藥房入診入侍時,藥房都提調李秉模,提調金文淳,副提調李晩秀,右承旨金祖淳,假注書李弘謙,記注官金錫泰,編修官洪樂游,一提學鄭民始,一直提學徐龍輔,原任直提學鄭大容,原任直閣南公轍·徐榮輔,檢校直閣沈象奎,檢校待敎李存秀,醫官康命吉·柳光翼·金孝儉·白成一·李敬培·李周憲·李惟鑑·玄必采·丁希泰,以次進伏訖。秉模等曰,夜間聖體調攝若何,膈候諸節,亦何如?上曰,膈間煩鬱之氣尙苦,兼有外氣,夜來諸節,亦無減勢矣。秉模等曰,向日郊館動駕時,連有風寒,屢日離次,勞動旣多,而日前賓對,至於日昃,水刺進御,亦致失時,連爲失攝,而致此玉候之未寧,臣等不勝焦悶矣。上曰,動駕時觸冒,豈至大段,而次對日酬應,自致膈氣之添加,每有一番事端,輒如此,誠可悶也。秉模等曰,臣等自今日直宿於本院,議定湯劑,時時入診乎?上曰,湯劑則當進之劑,議定煎入,而藥院直宿,事係張大,置之好矣。秉模等曰,王大妃殿氣候,何如?上曰,有微感候矣。命書榻敎曰,王大妃殿進御和解飮五貼製入。秉模等曰,惠慶宮氣候,何如?上曰,一樣矣。上曰,前右相敍用,間以調攝中,故未卽有命矣。仍命書傳敎曰,前右議政沈煥之敍用。上曰,金奉朝·蔡判府兩家致祭祭文,有親撰之命,而姑未撰出,似難趁期撰送,可歎。秉模等曰,如此閑漫酬應,何必軫念於靜攝時乎?命退,諸臣以次退出。
上在昌德宮。停常參·經筵。
大殿,政院·玉堂口傳問安。答曰,知道。勿爲問安。
王大妃殿·惠慶宮·中宮殿,政院·玉堂口傳問安。答曰,知道。
藥房都提調李秉模,提調金文淳,副提調李晩秀啓曰,伏未審夜間,聖體調攝若何,寢睡·水刺之節,何如?膈候諸節,亦何如?臣等率諸御醫,趁早入診,詳察聖候,議定當進之湯劑爲宜,臣等不任達宵憂慮,敢此問安,竝爲仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭尙愚啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬疏批未下,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓·傳曰,知道。
傳于金祖淳曰,右承旨入侍。
傳于李晩秀曰,藥房入侍,夕問安,勿爲之。
朴基正啓曰,吏曹郞廳來言,前右議政沈煥之敍用事,命下矣。置處政事,當爲之,而判書李時秀牌招啓辭未下,不得循例取稟云。何以爲之?敢稟。傳曰,當日爲之。
傳于李書九曰,左承旨入侍。
朴基正,以吏批言啓〈曰〉,前右議政沈煥之敍用事,命下矣。當爲置處,而本曹時無相當窠,依例送西之意,敢啓。傳曰,知道。
有政。吏批,判書李時秀疏批未下,參判徐龍輔內閣進,參議李翊模進,行左承旨李書九進。啓曰,判書李時秀疏批未下,參判徐龍輔內閣進,小臣獨政未安,何以爲之?敢稟。傳曰,只出緊任。以柳相祚爲承旨,申獻朝爲大司諫,申思運爲工曹判書,內醫都提調李秉模,提調金文淳以上仍任事承傳,以曺允遂爲司諫,吳大坤爲自如察訪。
鄭尙愚,以兵批言啓曰,前右議政沈煥之敍用送西事,命下矣。判中樞有闕之代,依例下批之意,敢啓。傳曰,知道。
兵批,行判書金文淳進,參判金熙朝病,參議朴奎淳入直,參知李址永病,左副承旨鄭尙愚進。判中樞府事單沈煥之。
以會寧府使望筒,傳于李書九曰,旣是微眚,數遞可悶,狀罷分揀,此後官事,若或一毫規避,當別般嚴處,以此回諭。
以李儒慶囚單子,傳于鄭尙愚曰,姑放過,大臣襄禮後捧供。
生員朴周源·徐鼎輔·尹致恭·閔致昇,進士安光宇·尹義植,生員南周獻,進士任履周,生員宋啓馨,進士沈應奎,生員趙晉和,進士徐稷修,生員李儒冕,進士朴宗薰,生員李羲斗,進士李星源,生員趙鍾永,進士李經九,生員趙民和,進士徐殷輔,生員韓象履,進士鄭時綏,生員李羲贊,進士柳諫,生員林昌鎭,進士金敎根,生員安棨,進士朴昌壽,生員趙庭和,進士申在明,生員徐有鎭,進士安光集,生員林星鎭,進士金國鉉,生員徐冕輔,進士金鎭,生員李惟命,進士柳諶,生員沈榮鎭,進士閔致孝,生員朴聲漢,進士李光軾,生員沈常鎭,進士尹景儀,生員張志憲,進士李殷儒,生員蔡顯國,進士洪善容,生員李壽薰,進士權應錫,生員李㷞,進士柳輨,生員韓性謙,進士洪頤萬,生員沈性浩,進士李元燮,生員申用淵,進士蔡弘臣,生員南宮愿,進士徐檍,生員權漢玉,進士李明鎬,生員金炳翼,進士沈能岳,生員徐有望,進士趙琮鎭,生員兪益柱,進士洪益聞,生員洪樂文,進士鄭奎采,生員李如愚,進士洪履黿,生員孫秉魯,進士李顯周,生員鄭錫猷,進士洪仁榮,生員尹浚,進士林基漢,生員申慶會,進士趙奎采,生員柳溵,進士慶山斗,生員任壽益,進士柳元文,生員車載璜,進士吳霑,生員尹仁植,進士沈鍈,生員李澤遠,進士安洙,生員李晩休,進士姜守睦,生員南鍾岳,進士南鼎寬,生員柳之翊,進士趙亨基,生員李允中,進士柳華喆,生員金達聲,進士林稷臣,生員金用默,進士李運英,生員金周默,進士權中敏,生員宋文晦,進士崔漢翼,生員李潮,進士李世述,生員宋榮,進士洪聖肇,生員金冕鎭,進士鄭夏容,生員趙漢逵,進士韓錫朝,生員柳煥謙,進士申光軾,生員崔準東,進士趙鉐,生員兪鉉復,進士趙相羽,生員高克明,進士趙彦一,生員沈翼賢,進士朴盈源,生員李鎭,進士林翰儒,生員李,進士李英源,生員蔡義重,進士金匡炅,生員成烈,進士崔楨勳,生員朴道敏,進士李述明,生員韓師獻,進士吳彦載,生員李是銑,進士申惠淵,生員李敎明,進士金煥奎,生員李興慶,進士李義實,生員趙經鎭,進士李志淵,生員柳光鎭,進士鄭夏榮,生員李得祚,進士李麒峻,生員尹行澈,進士沈徽永,生員鄭國輝,進士尹之敬,生員李台升,進士安周彬,生員洪樂玄,進士李東師,生員金處明,進士柳石鳴,生員李顯相,進士睦允中,生員李基善,進士李河運,生員許明,進士金熙臣,生員沈湜,進士尹,生員朴長殷,進士朴呂壽,生員趙奎采,進士沈英錫,生員金愚淳,進士趙琦采,生員金泰鍾,幼學韓用儀·具廉·朴履浩·尹鼎烈·徐建輔·鄭福綏·柳鼎養·崔弘憲·宋永載·趙瑢鎬·李魯俊·李性中·沈源祖·邊重裕·朴宗琦·朴命源·柳訸·李恒九·徐猉輔·趙雲躋·李昌植·李黃載·趙台銓·柳叔麟·康麟祥·許鏞·丁若鎬·李基冕·辛仁默·劉性敏·白時亨·朴文煥·柳運承·李彦九·鄭光勳·尹大龍·孫之亨·李意秀·禹門河·洪梅燮·權傛·李周學·鄭度采·李亨柱·王太·鄭東煥·金載成·柳五麟·徐有素·柳季麟·趙應鉉·任焵·李集運·任泰始·張鐮·金益耟·申澓·朴宗璜·李遇沆·李漢宗·金鏴·李昇徽·徐宜輔·朴來升·李奎鉉·趙璟鎭·李遠培·趙璋鎭·李洛九·鄭時容·李寅秀·閔致人·李寧載·李基憲·尹逈東·李遇泌·具永魯·徐象輔·李度天·李義淳·朴昌浩·李墷·李時憲·朴來鼎·尹大東·徐秉淳·李義濬·尹善基·洪起燮·申在邦·金吉遠·尹慶烈·朴來謙·李度坤·尹致升·朴氣浩·李義大·李·徐鴻輔·金喆遠·黃銓·安景濂·李義悅·徐祥輔·徐瀅輔·朴宗琬·朴奎源·成載厚·朴宗榦·洪淵默·朴宗履·權燁·李鍾運·尹厚烈·李儒象·李壧·李義寀·徐馨輔·朴文浩·李儒晩·申緯·李儒駿·尹淳基·朴鐘岳·尹謙基·朴宗勉·尹永喆·任若常·朴有壽·金·李羽新·李時淵·鄭晩容·李晩淵·沈鈺·安琇良·李大容·姜毅鎭·韓用弼·金載儁·張錫憲·兪啓煥·李箕一·李發源·朴時訥·李魯端·沈能秀·金履實·金銶·洪世榮·尹孝烈·金可淳·朴時養·任爚·魚用九·趙喆永·尹致慶·李魯巖·沈能憲·金履平·沈僐·具景魯·金銘·洪俊榮·尹敬烈·魚用履·尹致人·宋在亨·趙台獻·鄭九容·沈能實·金履秀·洪必榮·沈佶·李孝明·李永觀·金人秀·金箕殷·鄭喜愚·李魯榮·崔命龜·韓相殷·吳淵常·趙在昉·李基業·趙達永·李義命·徐相祿·黃在庭·趙在朝·韓兢履·金伯淳·黃基南·鄭晩傛·韓元履·徐有冕·鄭在瑗·洪秉五·李遠猷·李一榮·申友善·趙濟萬·邊鍾裕·李源昌·任壽稷·申洪牧·南喆寬·李允翼·徐昆修·兪鼎煥·沈公益·李民植·沈憲祖·兪載煥·李宗植·沈榮祖·李憲祖·沈承奎·趙元植·李魯進·鄭喜聞·沈能基·趙鐄·洪集圭·安光永·金民秀·洪勝圭·李觀九·金鏐·金鎭岳·洪穉圭·沈能喆·宋啓榮·安光直·兪南柱·申在植·金初淳·徐鳳輔·安光潤·李熽·趙鎭衡·申在業·朴宗儀·金基有·吳致學·趙鎭溟·金在先·趙鍾淳·金基胥·沈宜敬·李淵九·李興詔·趙鎭鼎·申在脩·趙樂永·金在寬·南履錫·李源達·趙最淳·金在安·嚴燾·兪殷煥·沈鐻·趙學殷·南駿應·申在方·李英雲·李憲琦·李成九·徐京輔·李鍾仁·兪理煥·李英顯·洪秉一·申溶·趙益源·尹鳳烈·兪漢石·李在文·沈能稷·金一淳·尹致濩·具澈魯·趙台夔·權五應·任希夔·鄭東晏·黃基肅·李信源·具賡·任百祐·金鳳淳·李周顯·權中履·金啓淵·李昇熙·趙在星·林弼鎭·李星秀·鄭應鉉·具㢍·安光翼·李泰榮·閔致文·具學魯·金魯淵·金鑰·宋啓洙·權中泰·李漢榮·李俊秀·李審榘·朴宗儀·申景哲·申匡烈·李義成·柳運象·金鐏·洪元健·洪昌學·申在修·柳運弘·沈能問·李冕秀·李執·張堯汲·吳致逸·安光近·李鍾晳·吳相夏·權度應·李鍾玉·申錫九·金持愼·李勉初·朴貞源·李敎憲·李鼎沼·金周淵·李鍾璞·吳敏常·洪南圭·李鍾翼·具陽元·鄭應琦·金命愚·具廱·洪澤淵·任泰巖等聯名疏曰,伏以,世降俗渝,聖遠言湮,春秋之不講久矣。何幸我殿下,慨世道之日下,懼大義之或泯,重刊一編春王之書,頒之中外,使黌舍肄業之士,講而習之,天經民彝之正法大義,誅亂討賊之微辭奧旨,庶幾煥然復明於斯世,而我聖上明天理淑人志之盛德至意,可以永垂於天下萬世矣。噫,我東一部春秋,卽明義錄是已,今此講明春秋之書,乃所以講明明義錄之書也。發揮春秋之旨,亦所以發揮明義錄之旨也。明義錄何爲而作也?曰討亂賊也,爲亂賊首者誰也?曰一則鄭妻,二則鄭妻,蓋鄭妻卽窮千古所未有之劇逆大憝也。處王朝屬籍之親,負先王止慈之恩,危逼聖躬,沮遏大策,始而爲魯·禧之奧援,中而爲麟·謙之窩主,流而又爲宇·偉諸賊之根柢,苟非我慈聖先事炳幾,逆折奸萌,則國家之保有今日,未可知也。然則鄭妻非特殿下之罪人也,卽慈聖之罪人也,先大王之罪人也,宗社之罪人也,此其所以爲賊魁禍本,而載之明義錄之首者也。嗚呼,是豈可彷彿擬議宥釋之典,而殿下乃爲此千萬非常之過擧,震之以雷霆,臨之以千勻,摧折廷臣,歷日相持,不少留難何也?伊日所下傳敎,十行絲綸,縷縷反復乎所以全宥之由,而一則入此闕逢此日,以寓體先志之意也,一則入置京第已久,罪名有無,無甚關係也,一則世龍妻證援也。臣等雖甚愚迷,請就此三者,陳其不然之故焉。親臨舊闕,適値此時,羹墻之慕,觸物興感,有以仰大聖人無窮之孝思,而追想向時,賊勢鴟張,宗國綴旒,則雖以我殿下至仁大度,寧不凜然驚惕於齋宵肅穆之中,而思所以奠安我先大王億萬年宗社乎?且念先王之鍾愛,私恩也,爲宗社而行討者,公義也。公以廢私,義以斷恩,明正典刑,扶植倫綱,卽所以體我先大王之志,而亦大有光於繼述之聖孝矣。此賊之始焉島配,中焉移之近畿,終至於入置京第,殿下之過擧,於是乎極矣。今乃因前過擧,又爲過擧曰,前旣如是,今何關係云爾,則古今天下,寧有是哉?此今日大小臣工所以沬血奔遑,如不欲生,不得請則不能已者也。世龍妻之罪,罪在其母,鄭妻之罪,罪在其身,輕重之不侔,不待多辨,而必欲援古爲例,則殿下何不引周之管·蔡,唐之太平,罪法相準者,顧乃强引不當引之證,欲遂不當行之過擧乎?且伏念,殿下之意,必以爲,禍亂今無可憂,則宥之無害也,而此則尤有所不然者。夫禍患之作,未必在於其身,在於懲討不嚴,義理不明,則亂臣賊子,無所知懼,闖然接跡而起也。是故有其罪則不可以不誅其身,誅其身者所以嚴其討,嚴其討者所以明其義,以爲法於天下萬世,此春秋之所以作也。噫,以我殿下講明春秋,發揮春秋之意,亦何不念及於此耶?日前伏見三司諸臣批旨有曰,出置罪名之全釋,何關於明義錄爲敎,臣等益不勝滋惑之甚。鄭妻之有罪名,以其爲明義錄之罪人也,鄭妻而無罪名,則明義錄,其將何地可讀乎?嗚呼,我東無明義錄,則春秋之旨,亦將隨而不明,春秋之旨不明,則將見人不得爲人,國不得爲國,擧一世而歸之夷狄禽獸之域而後已。思之及此,心骨俱顫。今日北面於殿下者,豈忍一日共戴,晷刻緩聲,而擧朝逬退,顒俟多日,群情愈鬱,輿憤益激,若此而將何時復見義理之明,倫綱之正耶?凡今上自朝廷,下至輿儓,相率誓心,不蒙允兪,則不敢復以人類自處矣,殿下雖欲强拂之,其可得乎?臣等久沐作育之化,所誦習者春秋也,所常目者明義錄也。目見賊魁宥釋,禍亂將萌,大義蔑裂,彝倫晦塞,不容一向泯默,玆敢疾聲齊籲於聖明之下。伏乞亟加三思,遄降明命,日前所下傳敎,特賜反汗,竝允三司之請,使八域臣民,咸仰日月之更焉。臣等無任云云。答曰,省疏具悉,爾等退修學業,
己未三月十二日辰時,上御便殿。藥房入診入侍時,藥房都提調李秉模,提調金文淳,副提調李晩秀,右承旨金祖淳,假注書李弘謙,記注官金景煥,編修官洪樂游,一提學鄭民始,一直提學徐龍輔,原任直提學鄭大容,原任直閣南公轍·徐榮輔,檢校直閣沈象奎,檢校待敎李存秀,醫官康命吉·柳光翼·金孝儉·白成一·李敬培·李周憲·李惟鑑·玄必采·丁希泰,以次進伏訖。秉模等曰,夜間聖體調攝若何,膈候諸節,亦何如?上曰,膈候尙無顯減矣。仍敎命吉等曰,湯劑何以則爲宜乎?命吉等曰,養胃湯本方中,貝母·藿香·蒼朮·甘草,加減入之,而去人蔘煎進,似好矣。上命書榻敎曰,進御人蔘養胃湯本方中,去人蔘,加貝母一錢,藿香加五分,蒼朮減五分,甘草減二分,一貼煎入。上敎命吉等曰,爾等退出閤外,卽爲煎入,可也。命吉等承命退出。秉模等曰,王大妃殿調攝氣候,何如?上曰,姑未快復矣。秉模等曰,惠慶宮氣候,何如?上曰,一樣矣。命吉等持湯劑以進,上進御。命退,諸臣以次退出,
己未三月十二日未時,上御便殿。藥房入診入侍時,藥房都提調李秉模,提調金文淳,副提調李晩秀,假注書李弘謙,記注官金景煥,編修官洪樂游,一提學鄭民始,一直提學徐龍輔,原任直提學鄭大容,原任直閣南公轍·徐榮輔,檢校直閣沈象奎,檢校待敎李存秀,醫官康命吉·柳光翼·金孝儉·白成一·李敬培·李周憲·李惟鑑·玄必采·丁希泰,以次進伏訖。秉模等曰,午間聖體調攝,若何?膈候諸節,亦何如?上曰,與朝前一樣矣。仍敎命吉等曰,湯劑依前方一貼,更爲進御,何如?命吉等曰,前方中加縮砂,更爲煎進,恐好矣。上曰,唯。命醫官等先退。上曰,左承旨入侍。賤臣承命出傳,行左承旨李書九進伏。上敎書九曰,兩南竹筍,姑勿封進之意,果已發關,而措辭何以爲之乎?書九曰,依甲寅下敎,月令薦新,以烏竹筍代封,朔膳進上,姑勿封進,而更待下敎,始爲如例封進之意,措辭分付,而只發關於湖南,惟嶺南則未承下敎,故姑未一體知委矣。上曰,嶺南亦依此發關,好矣。又敎曰,諸道分留案中,各邑還穀加分數爻,使之懸錄耶?若使逐邑懸錄,則非但文簿詳明,庶或爲列邑警惕之道矣。書九曰,分留案規例,本自如此,加分數爻,逐邑懸錄,今不必更爲知委矣。上曰,嶺南右道上番軍虞候代點事,大臣今當出擧條,不待啓下,卽爲行會,可也。秉模曰,卽見慶尙監司申耆狀啓謄報,則以爲右兵營所管來五六月兩朔御營廳上番軍五哨,兵使安橚,依定式,金山郡都會照點次,當爲發行,而本道當此歉荒,列邑廚傳之弊,不可不念。依已例,限畢運以該營虞候替行事,請令廟堂稟旨分付矣。歉歲廚傳,貽弊不少,虞候替行,亦多已例,依狀請施行之意,卽爲分付,何如?上曰,依爲之。出擧條命退,諸臣以次退出,
己未三月十二日酉時,上御便殿。右承旨入侍時,右承旨金祖淳,假注書李弘謙,記注官承膺祚,編修官洪樂游,以次進伏訖。上曰,進御養胃湯前方中,加縮砂一錢,一貼更爲煎入。出榻敎命退,承史以次退出。
上在昌德宮。停常參·經筵。
藥房都提調李秉模,提調金文淳,副提調李晩秀啓曰,伏未審夜間,聖體調攝,若何?寢睡·水刺之節,何如?膈候諸節,亦何如?昨日湯劑連爲進御之後,益有差勝之效乎?臣等率諸御醫,趁早入診,詳察聖候,議定繼進當否爲宜,臣等不任達宵憂慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
鄭尙愚啓曰,同副承旨朴基正,今日不爲仕進,卽爲牌招,何如?傳曰,允。
鄭尙愚啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬疏批未下,監察茶時之意,敢啓。傳曰,知道。
鄭尙愚啓曰,新除授右副承旨柳相祚,時在慶尙道安東地,斯速乘馹上來事,下諭,何如?傳曰,許遞,前望單子入之。
傳于鄭尙愚曰,藥房提調入侍。
傳于金祖淳曰,左承旨入侍。
鄭尙愚啓曰,明日宗廟·景慕宮望祭傳香,禮房承旨當爲齋宿,行左承旨李書九,卽爲牌招入直,何如?傳曰,許遞,左副爲禮房。
承旨前望單子入之,宋銓·金啓洛落點。
以黃海監司曺允大狀啓,薦新生石首魚,限內不得封進,惶恐待罪事,傳于鄭尙愚曰,勿待罪事,回諭。
己未三月十三日辰時,上御便殿。藥房入診入侍時,藥房都提調李秉模,提調金文淳,副提調李晩秀,右承旨金祖淳,假注書李弘謙,記注官承膺祚,編修官洪樂游,一提學鄭民始,一直提學徐龍輔,原任直提學鄭大容,原任直閣南公轍·徐榮輔,檢校直閣沈象奎,檢校待敎李存秀,醫官康命吉·柳光翼·金孝儉·白成一·李敬培·李周憲·李惟鑑·玄必采·丁希泰,以次進伏訖。秉模等曰,夜間聖體調攝,若何?膈候諸節,何如?上曰,諸節比昨益勝,而夜來房內甚壅鬱,政爲難堪以過矣。秉模等曰,仰瞻天顔,玉色復常,今已巾櫛,臣等不勝慶忭之忱,而第伏念,諸節雖已差勝,尙在湯劑進御之中,在聖人保墻之道,益加調攝之方,是臣區區之望也。上曰,今已向差,不須爲慮矣,春展謁,始擬今望日爲之,而今則似難趁此日爲之,如是遲滯之際,悚悶則極矣。秉模等曰,春氣尙峭,靜攝餘勞動,實爲仰悶,退行於念後晦前,似好矣。上曰,春初展拜,尙至今未遑,此心耿慕,雖在將攝中,而自不能一時少弛矣。上命命吉等進前,敎曰,今日則湯劑何以爲之耶?命吉曰,痰候尙未夬滌,前方中以細辛·木通加入煎進,恐好矣。上曰,唯。仍命書榻敎曰,進御養胃湯前方中,加細辛·木通各一錢,一貼煎入。文淳曰,一貼今方煎入,而午後更爲煎進一貼乎?上曰,一貼先爲煎入,而一貼則當觀勢下敎矣。仍敎秉模等曰,予有愼節,雖盛夏,必發汗而後差可。雖以湯劑言之,服太溫之劑,或太涼之屬,然後取效輒易,若不溫不涼平順之劑,難責着效,而至於外感,則此劑亦足見效,故第試用之耳。晩秀曰,自今日勿爲問安事,命下,而本院間一日問安,亦有例矣。臣等依例來會,而醫官亦令來待乎?上曰,唯。仍敎曰,問安雖是格例間事,而所關甚重,邇來二十餘年,日次問安之外,別無藥院問安之事,故或於如此時,不無眩於擧行之患矣。大抵藥院連日問安後,政院·玉堂,次第問安,而政院·玉堂,連日爲之,然後始有朝廷問安。若擧動時,則還宮問安外,又有經宿問安,向者移次慶熙宮時,朝廷亦以動駕後經宿例,來會問安,而政院則以時御所例不爲之錄事,請坐之後,承宣不卽出來,至有大臣請推,該房之事,政院則因近例不爲問安,無或怪矣,而朝廷旣會,大臣出座而請來,則其在敬大臣之道,無論事之當否,卽當進去,而只爲往復,不卽進去者,事體所在,豈可成說乎?秉模曰,前例有無姑捨,屢日移次,殿宇疎冷,臣等耿耿之忱,不能自已,卽伸候儀,在所當然,雖曰無其例,禮出於情,豈可據例而已之乎?上曰,卿言果是矣。以居家之道言之,自有晨省之節,移以事君,固當盡其禮而已。命吉持湯劑以進,上進御。仍命退,諸臣以次退出,
己未三月十三日未時,上御便殿。藥房入診入侍時,藥房都提調李秉模,提調金文淳,副提調李晩秀,假注書李弘謙,記注官承膺祚,編修官洪樂游,一提學鄭民始,一直提學徐龍輔,原任直提學鄭大容,原任直閣南公轍·徐榮輔,檢校直閣沈象奎,檢校待敎李存秀,醫官康命吉·柳光翼·金孝儉·白成一·李敬培·李周憲·李惟鑑·玄必采·丁希泰,以次進伏訖。秉模等曰,午間聖體,若何?上曰,諸節益勝,而但發汗無常,是可悶也。秉模曰,感候尙未快解故然矣。朝前進御湯劑,更爲煎入乎?上命書榻敎曰,進御加減養胃湯,依前方一貼,更爲煎入。上曰,左副承旨入侍。出榻敎賤臣承命出傳,左副承旨鄭尙愚進伏。上敎曰,義烈祠·忠烈祠致祭祭文,以褒忠祠祭文仍用,獻官則以宣川府使柳師模塡差,行事後仍詣忠烈祠行事。襄毅公祠版,在龍岡地,而致祭日字促迫,似難及期,以念後更爲推擇之意,分付該曹也。祭文則已爲親製下,而該曹令藝文館製進之意草記,事之不審,莫此爲甚矣。獻官以成川府使李述源定送,而道臣以送勅事,方在灣府,行會若或遲緩,則必有未及之患,以撥馬星火下諭于道臣及該倅,可也。命先退。命晩秀書傳敎曰,今則差勝,藥房夕問安勿爲之,明日朝問安,亦勿爲之。命退,諸臣以次退出。
上在昌德宮。停常參·經筵。
藥房口傳啓曰,聖候不日康復,昨伏承明日問安勿爲之敎,下情慶幸,曷有其極?第伏念,湯劑繼進之更議當否,不容少緩,臣等不任達宵憂慮,敢此仰稟。伏乞特許召接,以爲率諸御醫入診,詳察聖候,趁早議定之地,千萬顒祝,惶恐敢啓。答曰,知道。
兪漢寧啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬疏批未下,監察茶時之意,敢啓。傳曰,知道。
宋銓啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,禮房承旨馳詣宗廟·景慕宮,奉審摘奸以來。
傳于李晩秀曰,都承旨入侍。
承旨前望單子入之,金熙朝·兪漢寧落點。
兪漢寧啓曰,贈右議政金景瑞祠版致祭事命下後,祭文則御製書下已多日,而禮曹單子中,請令藝文館撰進,已涉不察,推擇日字,亦甚急迫,無以及期。當該禮曹堂上推考,致祭日字,以今月念後,推擇下送之意,分付,何如?傳曰,允。
別兼春秋洪樂游書啓,臣敬奉聖敎,馳往先蠶壇享所,看審行事,則監察及諸執事就位行禮時,執禮則唱四拜笏記,而諸執事纔行再拜,引儀遽唱平身行禮,只再拜而止矣。祀典中拜禮,自有定制,何等重大,而當該引儀之誤唱,極可駭然。雖以諸執事言之,只應唱聲,再拜卽止者,亦涉不審,而至若臺監,則旣不能先事檢飭,亦不免混同行禮,致此失措,事甚悚然,故敢啓。傳于鄭尙愚曰,臺監拿問嚴勘,當該諸執事亦爲拿處,引儀爲先令該曹嚴繩草記。享所凡事,若有失儀,獻官例皆草記,而何敢掩置乎?藉或不知,不知亦罪,當該獻官等,爲先從重推考。
兵曹口傳政事,副護軍金祖淳。
以忠淸監司李泰永狀啓,丹陽嘉善黃啓愼,林川良人金重郁,瑞山前五衛將金宗喆等,出義自備,方痛死亡之無依無告者,多數收恤,出物數爻開錄事,傳于宋銓曰,出義捐財,能爲濟活收瘞之擧,比之關西·沁都,先爲論賞之類,不啻倍蓰。其中丹陽嘉善黃啓愼之百餘名救恤,數百包穀物,宜有拔例施賞,瓜近邊將,令該曹口傳作窠擬入,林川閑良金重郁,空闕堂上窠衛將,亦爲擬入,端山前五衛將金宗喆,復職調用,以爲重信朝令之道事,回諭。
兵曹口傳政事,以金宗喆爲忠壯將,金重郁爲慶熙將,黃啓愼爲臨淄僉使。
傳于宋銓曰,關西·湖西則出義氣濟活人,皆爲狀聞,已有施賞,而海西以最甚處,爲最後,朝令不爲知委而然乎,道內無一出義氣之人而然乎?不飭固駭,不勸亦罪,當該道臣推考,其委折,首實報來後,草記,仍令廟堂,分付。
以權琇·朴瑞源囚單子,傳于兪漢寧曰,該堂備員間保放。
兪漢寧,以刑曹言啓曰,因先蠶壇摘奸史官洪樂游書啓,壇享行禮時,諸執事纔行再拜,引儀遽唱平身,只再拜而止事,傳曰,臺監拿問嚴勘,當該諸執事,亦爲拿處,引儀爲先令該曹嚴繩草記。享所凡事,若有失儀,獻官例皆草記,而何敢掩置乎?藉或不知,不知亦罪,當該獻官等,爲先從重推考事,命下矣。當該引儀李義勝,係是兼引儀,移送義禁府處之,何如?傳曰,該曹云者,吏曹之謂也,分付吏曹,嚴勘草記,可也。
兪漢寧啓曰,摘奸史官姓名,不爲書出,事例則然,而卽者刑曹草記,史官姓名,無難書入,臣之矇然捧入,不勝惶恐,而當該堂上,不可無警,從重推考,何如?傳曰,允。
兪漢寧,以刑曹言啓曰,頃因行右承旨李勉兢所啓,各道編配罪人之遭故給暇者,竝卽登聞事批旨內,依爲之。分付刑曹,如以輕罪,放於畿邑,而仍於諸道者有之,則使之列錄書入可也事,命下矣。謹依傳敎,卽爲關問諸道矣,今始報來,故列錄書入之意,敢啓。傳曰,知道。書入者竝放,其中以典僕詬辱館官者,何可竝爲書入乎?卿則推考。更考年限,限則旣滿,一體放送,可也。
兪漢寧,以義禁府言啓曰,先蠶祭典祀官崔雲翰,大祝尹益烈,祝史尹光心,齋郞李是釬,協律郞李昌杰等拿處,監察許栮拿問嚴勘事,傳旨啓下矣。尹益烈·尹光心·李是釬·李昌杰·許栮等,今方待命拿囚,崔雲翰差祭,方在享所云,待將事後拿囚之意,敢啓。傳曰,行公諸堂,入於臺疏,與有實病堂上許遞,前望單子入之,待下批待開門牌招開坐,與保放諸囚,卽爲捧供,俾無滯囚之弊,可也。
禁府堂上前望單子入之,判義禁洪良浩,知義禁權,同義禁李勉兢落點。
兪漢寧啓曰,寧越府使李敬五縣道疏,今方到院,而紙樣稍短,誤字甚多,所當還下送,而係是農政邑瘼,故原疏雖不得不捧入,該府使李敬五,不可無警,推考,何如?傳曰,所陳多質實,何論些少格例?勿推,可也。
寧越府使李敬五疏曰,伏以,臣猥膺分憂,待罪本府,于今十數月矣。仰體懷保之聖念,粗效撫字之微勞,先察民情土俗,次究邑瘼政弊,區區愚計,每以旣富方穀之道,爲切實之策,凡所以勸農務本之事,不敢小忽,而才不逮誠,識未周事,坐糜廩祿,日夕惶愧。迺於歲前,祗受道臣頒示勸農政求農書綸音,百回莊誦,倍激愚衷,豈不思所以對揚其萬一,而臣誠愚陋,旣昧古方奇策,可得實效之道,有足仰塵乙覽者,又不敢以淺近浮雜,掇拾張皇,自速猥褻之誅,徊惶悚惕,稽遲月日者久矣。嗚呼,臣本以無似,偏蒙天地父母生成之澤,歷揚華顯,屢典州郡,頂踵毛髮,罔非恩賜,而緣臣賦性儱侗,奇疾沈綿,觸事昏憒,無往非罪,當此絲綸博詢之下,含默不一言,則是負臣心也,負殿下也。玆敢以膚淺易見之事,仰陳愚悃,而尾附本府些細妨民時之事,伏願聖明垂察焉。臣聞事有本末,治有先後。夫求農書所以勸農政也,勸農政所以厚民生也,厚民生所以固邦本也。一念宵旰,十行諄勤,値玆建丑未之日,誕降先庚甲之令,以寓祈豐之義,以廣在野之文,凡在含生之倫,孰不仰我聖上敦本懋實之盛德至意,而竊以今日我東之農政言之,則或恐猶屬乎治其末而事乎後者也。蓋自地養人以來,農之書具矣。昭載經籍,雜出傳記,垂示後人者,不爲不備,降以後世,農家者流,各以土宜時務,爭新逞奇,凡可以裨益農功之方,無不詳言而筆之,互相傳授,流播遠近,雖深山僻野之人,苟留心於食土謀生,則莫不見聞而嘗試之。且以農民言之,目今緣畝襏襫之氓,觀其爲人,蠢蠢無知,若不辨一二,而問以農務,則能知播植之期,耘耔之方。而其中鷄皮鮐背之老,則或有能區別土性之宜,預占水旱之徵,敎其子孫鄰里,爲預備謀食之道。此非有資於古方,而由其專力一心,無他外念,久於其事,驗以旣往,至愚之中,自生知覺故耳。故夫子曰,吾不如老農。由是觀之,則我東之田疇多荒,杼軸俱空,非由乎農書之不備,今之農政,不在於農書之頒示,而自有其本而當先者矣。傳曰,一人不耕,天下有飢者,韓愈曰,農之家一,而食粟之家六,如之何其民不窮且盜也?噫,我國之民人,不耕而食粟者,不知其幾許人幾許戶矣。因緣冒托於吏胥輿儓之藪,朝暮追逐於廛市駔儈之叢,下於此則東西浮浪,行止無定,乘便學商,闖機爲盜者,不億其麗。究其本分,則勞力食人之流,而皆欲不勞而食於人,不但食於人,皆欲美其衣豐其食。名分隳墮,風俗頹敗,姦宄僭犯,百弊俱生,皆此輩之害,而害最先及於農民。哀彼農民,終歲肸肸,勤苦萬狀,及其秋成,侵漁攘奪之害,十百其端,雖逢樂歲,鋤犁空壁,而視彼不耕之徒,則四時不勞其力,而服食踰分,反以賤下之禮待農夫。農夫之稍黠者,憤恨而無如何,則又從以慕效之,失其良心,棄其本業者,在在踵相接也。夫旣然矣,而州縣賦於民之政,若身傭戶徭,徵租催糴,及其他斂於里徵於族之種種秕政,皆獨及於農夫,彼不耕遊食之徒,固無預焉。蓋其守我鄕土,修我職業者,方是我民,而來去無系,踰分規避,則不可謂之民,故其勢不得不然。而彼逸而此勞,彼免而此不免,則官府政令,又若爲淵藪而驅魚雀,故流亡之相續,戶口之日縮,非獨爲荒歉之害,而八域黎庶,不耕者殆過半矣。通計一國上下人民,則可謂農之家一,而食粟之家幾八九矣。臣聞我國原田爲一百三十萬結,在今國賦應入之稅,雖未知其爲幾何,以田野視之,則不闢荒棄之土,幾三之一。頃畝溝洫之形,尙存於草樹茂穢之中,可知其昔之耕懇,今焉陳棄矣。自我先大王光臨五紀,我殿下御極以來,式至于今七十餘載之間,神功聖化,嵬嵬蕩蕩,金膏玉燭,洋溢和調,八域生靈,涵育生息於其中者,極其殷盛。在今民部戶口之數,雖未知其爲幾何,以居民觀之,則通衢四達之處,廛市交會之所,肉店·酒含,日漸繁滋,破落遊手,賭博惡少,聚徒成群,酗酒鬪鬨之聲,日夜不絶,而所謂農村田家,則蕭條籬落,三五相鄰,昔之殷富,過半丘墟,鳥形鵠面,負薪挑菜,苟充一日之飢者,十居七八,則可知農夫之鮮且貧,而遊民之多且逸也。農民之鮮少貧殘,如是之甚,故其農作之狀,非不勞且勤,而事力之不逮,耕耘之有違,固其勢也,而水旱之災,又從而傷之,則畢竟歸於無秋,非昧於興作之方而然也。臣愚竊以爲,當今農政先務,在於盡驅遊食之民,緣南畝而歸於農而後,農書可用也。伏願殿下,姑緩求農書之旨,先講作我民之道,凡所以勞之來之,蕫之威之,輔之益之之方,博求廣詢,斷於聖心,作爲令甲,昭示中外,使一國之遊民,有所畏憚,而不敢狃於前習,有所感化,而自能底於本業,又使貧殘之農夫,亦有所興起勸勉,殫心奏功,同享太平,則至於興水功相土宜利農器之方,不待播告揭示,而各盡其妙,俱收其功,人事極修,天災可弭,則漢之紅腐相仍,唐之斗米三四錢,豈專美於前哉?昔漢文帝能致豐富之俗,雖緣於躬修玄默之效,當時時措政令之得宜者,尙可考於史冊中。如富商大賈,禁其衣綿綺而折辱之,力田之人,列於實行之科而選擧之之類,皆其所以移風易俗之一端,凡此敎導弛張之道,豈有古今之異宜哉?惟殿下念哉。臣又以東民切骨之瘼,有可附陳者。本道採蔘事,卽我聖上所未聞知之擧,而實爲一道農民之巨害。臣忝在本道守土之列,當此求言之辰,目見其愁冤無告之狀,而敢不一言於聖明虛佇之下乎?本府介於深峽之中,一境皆山也。磽确田疇,赤埴土性,不宜稻禾,惟産稷黍,人民之生理不膚,故戶不滿二千五百,依巖架簷,因石爲墻,與鹿豕無別,然愚騃淳朴之風,實守分之良民也。惟其根本如是,故生涯艱楚,而山峽土物貢納之數,則色色頗夥,種種難支,而採蔘一節,創設未久,無益於上貢之實,徒爲妨農之劇弊。在昔本府上貢人蔘,爲十一兩七錢,己酉大水,汰落崖谷之後,産蔘之處,盡爲磋砑石角,採得漸稀,封進無路。故四兩則爲京作貢,而直納貢蔘錢二百兩於京司,其餘各等所封,七兩七錢,而四錢七分,移送于補蔘庫,自營門封進,本府實封進,爲七兩二錢三分,價本則詳定廳上下錢四百三十兩二錢五分,營門補蔘庫上下錢一百八十兩,合爲六百十兩二錢五分,自營門別定蔘商,一人給此價錢,句管本府貢蔘事。而兩處上下價錢,不足於貢蔘之資,故又自本府,東西措備,前後添補錢七百九十兩,合爲一千四百兩二錢五分,散給民間,每年取息,以爲添給蔘商之資,故徵捧之際,每不免徵族斂里之弊矣。往在辛亥,本道道臣尹師國,始出土民勸採之法,蓋蔘有家山兩種,種於家者性味功用,劣於産於山者,産於山者,漸貴而價高,種於家者,易得而價賤,蔘商是謀利下賤,不知分義道理,每有家蔘混入封進之弊。故用是爲悶,使一道貢蔘之邑,每秋勸起一境之民,散入山麓,人人各自採得,則蔘商準價買取,擇其好品,以爲進貢之需。蓋其意以爲,如是爲規,則可防家蔘混入之奸,而採得之民,亦得高價,必有自願樂赴之心云耳,不料其法愈密而奸愈生,欲利民而反遺害也。臣於本府勸採時觀之,蔘商來督勸採之期,則自官別定監色,擇差里任,一境之民,籍其家坐,五戶作統,驅督入山,無敢後者,蠢愚無知,初不辨人蔘莖葉者,亦不免焉。始自七月,至九月隕蘀而後,乃許下山,其中誠有慣知産蔘之地,素藏採藥之具者,不過十百中一二,而其餘盡是無知被驅之愚氓耳。緣崖陟嶂,櫛爬荊榛,露宿風餐,飢渴顚仆,竟不得一莖丫蔘者,滔滔皆是,而歸視其田,則稷黍倒穗,豆菽成箕,稚兒羸婦,腰鎌帶索,力盡戴負,山禽谷獸,利嘴長牙,恣其噬嚙,一年勤苦,過半歸虛,此際民情,想復如何?且峽民最重種麥,七月刈草,補其灰也,前期屢耕,膏其土也,秋分前後,占早晩也,選日落種,適燥濕也。一愆其候,則來歲無麥,可坐而知,此最爲入山之氓,相告冤歎,不暇念及於採蔘者也。民情如是,故所謂蔘商,益售射利之計,遂有納錢免役之習,一戶所斂,幾至三四錢,而雖貧殘之民,惟恐不及。間入廉探,而窮詰嚴禁,則抵死牢諱,無以摘發,蓋其納錢之弊小,而妨農之害大故也。畢竟蔘商買得之道,與勸採前,少無異焉。其他蔘商,藉重肆慾之弊,不可枚數,而姑以價本言之,七兩餘蔘貢,各樣所費之錢,殆近數千兩,而猶有歲歲增加之慮。進上以串,人情以馱之諺,自古有之,復豈有若是之甚哉?守土之臣,豈無知此弊之人?至於矯救之道,則其於補東則西綻,塞前則後潰,何哉?推一反三,不但一道之民情,八域州縣之弊瘼,不問而知。此而不革,其將男不耕婦不織,無民而後已矣。或謂勸採一款,事係莫重,分義道理,不敢言弊,臣則竊以爲不然。爲人臣者,爲莫重御供,當思盡善盡美之道,苟有一毫不便於民,則其在獻芹之義,不誠莫甚。況勸採以前,御供無闕,勸採以後,御供無補,而徒開蔘商謀利之路,釀成一道妨農之害,而身忝受恩分憂之地,豈敢使愚民爲御供,而有不便之言乎?故臣謂此弊不可不言,此法不可不罷也。本府本以道內之一小縣,邑部煙戶,僅至百數,依山傍水,冷落凋殘,而戊寅以後,陞秩爲府。仙寢胎封,奉在十里之內,梅竹之樓,便同行宮,淸冷之浦,又有碑閣,無論吏隷·良民,常時守護警勅之方,卽他邑所無之重任。每年道臣春秋奉審及寒食,祭官五六守宰之騶從,殆近六七十名,有違各陵定式,而此非本府所可釐正,流來謬例,荏苒因循。迎送之節,廚傳之費,皆自本府擔當,一府上下,奔走擧行,不遑暇食,官力之蕩殘,姑不足恤,而吏民之疲勞,殆難支保。然職分內事,雖下賤無知,豈敢言勞,而第有一事政合變通者。京鄕之犯罪徒流人定配所到付者,無歲無之,或有厥數夥然之時,自官各定保受主人於府內民戶,則所謂罪人者,多是無法怙終之類,小不如意,則行惡於主人,無所不至。爲其主者,俱是饘粥難繼之民,供給服食,主客俱困,而不得分毫之償,反受詬罵之辱,不勝其苦,比有撤家而逃者。此雖非本府獨有之弊,本府府內之民,旣有他邑所無之重役,則不可無拔例顧恤之典。臣謂從今以往,無論京外,有罪徒流之類,勿定配所於本府,以爲一分奠安之道,似合便宜矣。臣感激明命,冒陳瞽說,言雖近於塞白,情實出於披丹,瞻望宸極,恭俟財幸。臣無任云云。省疏具悉。三條所陳,皆甚質實。爾所謂使民緣南畝歸於農,然後農書可用,爾說約而盡。今之弊俗,惟知趨錐利,任他不抑,何望反本?先從爾邑之曠土,躬作田畯,今日闢一隅,明日墾一頃,能有日闢之效,則可謂不負知爾。下諭道臣,來頭夏冬殿最時,該倅實績措語,懸註於題目之下。所謂勸採之規,徒開蔘商牟利之路,釀成一道妨農之害云者,事理皎然。旣聞之後,何可任其爲弊?亦爲下諭道臣,斯速釐改狀聞。附陳事,此後京外,勿爲輕定配所事,分付。
己未三月十四日辰時,上御便殿。藥房入診入侍時,藥房都提調李秉模,提調金文淳,副提調李晩秀,假注書李弘謙,記注官承膺祚,編修官洪樂游,一提學鄭民始,一直提學徐龍輔,原任直提學鄭大容,原任直閣南公轍·徐榮輔,檢校直閣沈象奎,檢校待敎李存秀,醫官康命吉·柳光翼·金孝儉·白成一·李敬培·李周憲·李惟鑑·玄必采·丁希泰,以次進伏訖。秉模等曰,夜間聖體調攝,若何?寢睡·水刺之節,何如?上曰,今日則諸節夬復,而但汗氣種種發出,故或有搔癢之症,有如汗疹樣矣。秉模等曰,王大〈妃〉殿調攝氣候,何如?上曰,向日湯劑後,感候尙未快復矣。秉模等曰,惠慶宮氣候,何如?上曰,一樣矣。敎命吉等曰,今日則湯劑何以爲之耶?命吉等曰,感候已臻夬復,而痰候尙爾,前方中加陳皮,而木通代,加白荳䒘,前進,似好矣。上曰,諸節已差減,湯劑自今日停止,何如?命吉等曰,雖停止,恐無妨矣。上命書榻敎曰,進御加減養胃湯,自今日停止。又命書榻敎曰,明日內閣·政院·玉堂問安勿爲之。又命書榻敎曰,左承旨·左副承旨許遞,前望單子入之,待下批牌招察任。上曰,今日則卿等早爲退去,休息好矣。命退,諸臣以次退出。
己未三月十四日午時,上御便殿。都承旨入侍時,行都承旨李晩秀,假注書李弘謙,記注官承膺祚,編修官洪樂游,以次進伏訖。上曰,北伯何時下去云乎?晩秀曰,姑未知何間辭朝云矣。上曰,今日卿等早退,休息也。仍命退,承史以次退出。
上在昌德宮。停常參·經筵。
藥房都提調李秉模,提調金文淳,副提調李晩秀啓曰,伏未審夜間,聖體調攝若何,寢睡·水刺之節,何如?膈候諸節,差勝後益臻康復之慶乎?臣等率諸御醫,趁早入診,詳察聖候,議定湯劑進御當否爲宜,臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
兪漢寧,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兪漢寧啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬疏批未下,監察茶時之意,敢啓。傳曰,知道。
兪漢寧啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,扈衛大將出代間,訓局都提調姑爲兼察事,命下矣。兼察大將,所當命招,而大將李秉模方在胥命中,何以爲之?敢稟。傳曰,前大將今旣敍用,與兼帶諸司仍任,入城間訓局都提擧兼察之意,別將發牌聽敎,可也。
兵曹,扈衛大將沈煥之仍任事承傳。
傳于金熙朝曰,左承旨入侍。
傳于鄭尙愚曰,道伯春巡時奉審,或多近侍替行之例。貞陵·思陵·光陵·溫陵·泰陵·康陵·順康園·懿陵,則楊牧旣是閣臣,使之奉審狀聞,英陵·寧陵·章陵,則當遣承旨奉審,恭陵·順陵·永陵,亦當如之。顯隆園則依獻陵春秋奉審例,此後留守奉審狀聞,而華城旣設筦庫,不煩有司,付之留守擧行,實合事面,以此下諭道臣·守臣。長陵則將臣奉命往來屬耳,而陵上丁字閣·碑閣·祭器等奉審,亦於來頭節享時,承旨爲獻官,一體奉審啓聞。
兪漢寧啓曰,同義禁李勉兢,時無職名,令該曹口傳付軍職,何如?傳曰,允。
兵曹口傳政事,護軍李勉兢。
以統制使任嵂巨濟民家六十五戶被燒事狀啓,傳于李晩秀曰,此時民戶被燒,如彼夥然,切爲矜惻。嚴飭道·帥臣,應施恤典外,拔例顧恤,期於斯速結構奠居,以其形止報來草記事,卽令廟堂行會。
以朴基正囚單子判付內,放送,付過還任爲良如敎。
以吏曹判書李時秀上疏,傳于朴基正曰,揄揚闡明之道,豈待卿言?凡義理各有微顯,卿疏可謂未曉微處。勿辭行公。
以黃〈海〉兵使鄭學畊啓本,騎步兵價布上納,而豐川府使李民秀,愆限上納,其罪狀,令攸司稟處事,傳于兪漢寧曰,此時該道民事,又豈可以微事,守令使之一刻曠官乎?爲先推考,而狀聞格式,先請罷黜,然後請令攸司稟處,則此狀啓,只言稟處,不但違格,年前申明之禁,尤何如乎?當該帥臣,出自別軍職,而今番勅行,該道擧行之駭然,不能以一事彈壓,甚至尋常擧行,駭然如許。該兵使所當嚴處,而守令旣爲民弊分揀,迎送則一也,姑先越俸五等,狀啓還下送。當該捧納承旨遞差,此後莫或更犯之意,申加嚴飭該道。
以刑曹坐不坐單子,傳于兪漢寧曰,詞訟劇地,委屬可悶,在外參議許遞,前望單子入之,待下批待開門牌招察任。
刑曹參議前望單子入之,金啓洛落點。
以漢城府坐不坐單子,傳于金熙朝曰,都民苦樂,在於刑·漢司。連五日不坐,則該房例爲措語請罪,而該房無一言捧入,政院故事,一該房欲毁劃乎?當該承旨禁推。
金熙朝啓曰,當該承旨禁推事,命下矣。同副承旨朴基正,依定式,遞差傳旨捧入之意,敢啓。傳曰,知道。
金熙朝啓曰,臣與同副承旨朴基正伴直矣,纔已禁推出去,伴直無人,右副承旨兪漢寧,卽爲牌招入直,何如?傳曰,允。
兪漢寧,以吏曹言啓曰,刑曹草記,因先蠶壇摘奸史官書啓,壇享行禮時,諸執事纔行再拜,引儀遽唱平身,只再拜而止事,傳曰,臺監拿問嚴勘,當該諸執事亦爲拿處,引儀爲先令該曹嚴繩草記。享所凡事,若有失儀,獻官例皆草記,而何敢掩置乎?藉或不知,不知亦罪,當該獻官等,爲先從重推考事,命下矣。當該引儀李義勝,係是兼引儀,移送義禁府處之事批旨內,該曹云者,吏曹之謂也,分付吏曹,嚴勘草記可也事,命下矣。享所行禮,何等敬謹,而徑唱平身,以致節次之違錯,誠極可駭。兼通禮院引儀李義勝,爲先罷職,令該曹拿問嚴勘,何如?傳曰,允。
兪漢寧,以兵曹言啓曰,傳曰,每都政,旣命諸道修啓,則其所振淹,豈可一番塞責而已乎?京畿前伐登萬戶安舜命,湖西前僉正柳鎭曄,年皆七十歲內外,登科四十年內外,諸道中軍中作窠陞品差送。湖南前中軍鄭宅柱,以已行副正·器正,年六十九,登科三十四年,而在於未經內將秩,同道前僉使李成龍,年與登科,各加十年於宅柱,嶺南前縣監徐命國,年與登科亦相似。各人皆於今政,相當職收用,使之上來肅命,其中如不可强起者,亦令道臣具由報曹事,命下矣。關問該道,則慶尙監司申耆移文內,蔚山居五衛將徐命國,老病添劇,萬無上來肅命之勢云,改差,何如?傳曰,允。
兪漢寧,以訓鍊都監言啓曰,本局局別將張重吉,身病甚重,勢難察任,改差,何如?傳曰,允。
兪漢寧,以義禁府言啓曰,保放罪人權坪,病勢今已向差,還囚捧供之意,敢啓。傳曰,知道。
兪漢寧,以義禁府言啓曰,保放罪人權琇·朴瑞源,還囚捧供之意,敢啓。傳曰,知道。
禁府啓目,靖陵獻官權坪原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在通編,議處,何如?判付啓,在鄕外淹病者,忽以受名帖齋宿,而稱托不參樣爽實措語草記者,其時該堂事,萬萬駭然。若知祀典所重,則慢不致察,乃至於此乎?此囚段,卽爲放送爲旀,當該吏曹堂上,卽爲拿問,嚴問捧口招以聞爲旀,口招坐起,次堂例不得擧行,未肅拜判義禁,待開門牌招,使之開坐爲良如敎。又啓目,先蠶祭典祀官崔雲翰,大祝尹益烈,祝史尹光心,齋郞李是釬,協律郞李昌杰等原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處爲白乎旀,崔雲翰·尹光心·李是釬·李昌杰等段,竝只刑推得情,何如?判付啓,竝只公罪,區別功議,勘放後,草記爲有矣,照律段,竝令行公次堂擧行爲良如敎。又啓目,先蠶壇祭監監察許栮原情云云。傳旨內辭緣,泛稱遲晩,刑推得情,何如?判付啓,嚴加照律以聞爲良如敎。又啓目,安州前牧使朴瑞源,鐵山前府使權琇等原情云云。問目內辭緣,泛稱遲晩,所當請刑是白乎矣,曾經侍從·宣傳官勿爲請刑,載在大典通編,竝只議處,何如?啓,朴瑞源段,所謂座首之私自捧賂,屢易勅監,旣曰,不能致察奸情云爾,則他罪之外此一款,尤難容貸。出自侍從,甘犯朝禁,如許守令,若不繩以重律,何以懲他乎?爲先以不畏法冒犯委折,嚴問捧口招以聞爲有矣。近來守令之不知廟堂久矣。不知廟堂,是不知朝廷也,前禁勿論,新飭,何如,而聽若不聞,不動一髮,置堂陛焉用乎?此囚段除枷杻,爲先移囚東間。若或抵賴於口招之時,其所嚴處,焉逭加倍之律?以此添問目取招爲旀。權琇段,罪在微眚,則奔喪未久之人,混請勘處,道臣事非矣。今見所供,別無深罪之端,以公罪區別功議勘放,使之歸葬爲良如敎。
兪漢寧,以義禁府言啓曰,時囚罪人權坪原情公事判付內,此囚卽爲放送,當該吏曹堂上,卽爲拿問,嚴問捧口招以聞事,命下矣。權坪卽爲放送,而當該前參議尹行元,今方待命拿囚之意,敢啓。傳曰,知道。
兪漢寧,以義禁府言啓曰,時囚罪人朴瑞源,依判付,除枷杻,移囚東間之意,敢啓。傳曰,知道。
領府事金憙疏曰,伏以,臣以屛伏鄕里之蹤,濫叨都提擧之任者,凡幾遭矣,每被體諒,旋獲卸解,區區微分,竊自爲幸。玆於千萬夢寐之外,又有太常·御營兼管之命,臣之惝怳悚恧,尤當如何?顧臣情踪,前後一般,則陳章丐免,寧容少緩,而狗馬賤疾,屢朔沈淹,今始自力,略控衷懇。伏乞聖明,曲垂諒察,亟遞臣不敢當之任,仍治臣瀆擾之罪,以肅朝綱,以安私分,千萬幸甚。臣無任云云。答曰,省疏具悉卿懇,章來憑審近日勝節,欣瀉無已。兼管御營·太常,異於閑司,不可不體諒,兩任今姑勉副,卿須安心調理,竢少間卽爲上來。仍傳曰,此批答,令道內兼史傳諭事,下諭道臣。
咸鏡監司具㢞疏曰,伏以,臣卽一儱侗之庸品耳,雖試之百執事之列,無一近似,而乃反擢置崇高之班,歷揚華膴之地,便若炎鑪之不遺頑鐵,濡水之竝容細鱗,雖以聖明汎愛之仁,不廢葑菲,每念微身過福之災,若隕淵谷。忽於千萬夢想之外,又伏承北臬新除之命,臣尤震凜惶媿,靡所容措。噫,方岳之任,夫孰非重,而至於關北一路,卽周之豳岐,漢之豐沛也。一自開拓累百年之後,獨按邊陲數千里之壃,與彼地相隔,直一衣帶水而已,安不忘危,朝夕待警,勵强悍鼓勇敢,修城池繕甲兵,使之親上死長,壯武備而衛邊塞,卽藩臣之責也。古人所謂長轡遠馭與豪傑之士,而責封壃之臣者,卽以邊維之重也,何嘗以寧謐而忽之哉?今雖昇平日久,九重無北顧之憂,不宜推轂於一書生,視以等閒之區也決矣。況本道,處窮遠而地瘠薄,雜穀充腸,狗皮代絮,人民之生理蕭然,播藝之法,斂獲之規,不竝南方,雨暘霜雪之間,變穰爲歉,每在於不虞。何幸數年稍登,而若其屢豐之道,亦在於人功之勤惰,則當此講農理頒農書之時,其所董飭田疇,不但專在於守宰,對揚勸懲,宜責於方岳,而乃以如臣疎迃,容易委畀,實有乖於我聖上務本恤民之政,臣何敢不量而冒膺,以負簡寄之重也哉?日前特敎忽下,催促肅命,且値淸齋,疏籲路阻,黽勉叩謝,廉愧都虧,終不敢以副急一出,恬若固有,玆敢瀝盡肝血,仰瀆崇嚴。伏乞聖明,諒臣匪飾之懇,察臣不稱之實,亟命遞改,以重藩寄,以靖私義,千萬幸甚。臣無任云云。答曰,省疏具悉。卿其勿辭,往欽哉。
京畿監司李在學疏曰,伏以,景祿滋至,玉候康復,歡欣慶忭之忱,中外惟均。仍伏念,臣以匪才,冒叨是任,居然再周歲而又踰月矣。間以情病之難强,屢上辭本,而輒未蒙準許之恩,因仍蹲據,以至于今。聖上所以不加之罪,俾久於任者,亶出責成之意,顧臣平日報答之誠,亦惟在於策礪駑鈍,恪勤職事,以圖一半分塵刹之效。而才疎識短,政拙心勞,宵旰之聖念冞勤,而不能盡承流之責,民邑之衆弊轉痼,而不能講蘇萎之方,徒竊厚祿,無所猷爲,上而辜委畀之眷,下而負殫竭之願,每自點檢,若隕淵谷。及夫報瓜之後,尤不容一向虛縻,而客使入境,公務旁午,不遑言私,强策奔奏。今則事已告竣,理難仍冒,又於目下事,有所惶悶者。陵園奉審,不可踰春節,而今朔已强半矣。事體莫重,擧行甚急,而臣之見職,便屬已遞,循例行部,實非私分之所敢安。且臣日前行役之際,觸受風寒,重得感冒,素患痰眩之祟,從以添發,委倒呻囈,症形甚苦,時日之間,無望自力,以公以私,惟有速卽變通而已。此時瀆擾,非不知萬萬惶悚,而事勢迫急,有不可曠日泯默,玆敢略入文字,仰干宸嚴。伏乞聖明,俯賜諒察,將臣所帶藩任,亟行鐫免,仍令選部,劃卽差代,以爲及時擧行之地,公私幸甚。臣無任云云。答曰,省疏具悉。卿其勿辭,調理察任,
己未三月十五日辰時,上御便殿。藥房入診入侍時,藥房都提調李秉模,提調金文淳,副提調李晩秀,假注書李弘謙,記注官金錫泰,編修官洪樂游,一提學鄭民始,一直提學徐龍輔,原任直提學鄭大容,原任直閣南公轍·徐榮輔·金祖淳,檢校直閣沈象奎,檢校待敎李存秀,醫官康命吉·柳光翼·金孝儉·李惟鑑·李敬培·李周憲·朴春源·玄必采·丁希泰,以次進伏訖。秉模等曰,夜來聖體調攝,若何?上曰,比昨益有差勝之效矣。仍敎命吉等曰,湯劑更爲議定與否,爾見,何如?今則停止,似無妨矣。命吉等曰,今則諸節已皆減差,湯劑姑停,善爲調攝,區區伏望矣。上曰,諸醫官所見皆然乎?命吉等曰,然矣。上敎命吉曰,他醫官皆令退去,而爾獨留待,可也。秉模等曰,王大妃殿調攝,何如?上曰,差勝矣。秉模等曰,惠慶宮氣候,何如?上曰,一樣矣。上敎命吉曰,醫書草本,見在何處乎?命吉曰,置本院矣。上曰,當有弁卷之文矣。仍敎秉模曰,予在春邸時,問寢侍湯之餘,時時披閱醫書,而東醫寶鑑編撰義例,旣該且精,最爲對症按方之要。此書卽陽平君許浚承命編進,而其時士人如鄭碏,醫官如楊禮壽等諸人,與其事,編書之善,中國人亦多稱之者,可謂醫書中大方家也。然猶或有疎略處,其中緊入者亦有不入,故予嘗傍考他方書,而欲爲一番釐校添刪,裒成一冊,以備便覽者久,而果未遂意矣。近來首醫康命吉,多年效勞於御藥,且頗鍊熟於醫書,故曾命就醫鑑中,刪繁而採要,古方中可合添錄者,新方之曾有經驗者,附入添載,正其凡例,簡其編數,今已成書,一開卷瞭如指掌,比之醫鑑,可謂靑出於藍。其爲書簡而要,非但有緊於內局取用,亦必於鄕曲無醫之中,不爲無助於單方救急之資。此書之所由作,亦出於聖人濟衆之餘意也,日前取覽,命其編曰濟衆新編,方令鑄所印行矣。醫鑑亦有故相李文忠序文,此書則左相序以弁之,好矣。秉模曰,此乃我聖上壽民濟衆之至意,臣不勝欽誦之至。臣素蔑文名,不嫺於弁卷之作,而篇名濟衆,至義攸存,雖以蕪陋之文,臣若托名於此書,則實是與有榮之事也,臣何敢仰辭乎?榮輔曰,曾伏見國朝故事,醫書編進之事,亦必載之史策,此可見事體之與他書尤重故也。上曰,然矣。今日筵話,使之詳載於日省錄及政院日記。上曰,日前扈衛廳印信事,政院不爲微稟,而直使本廳將校往傳者,大違格例,卿之無一言受置,亦涉如何矣。秉模曰,臣於伊日,伏承兼察之命,本廳將校,來傳印信,故臣則初不知前例,昧然奉受,今承下敎,萬萬惶悚矣。上曰,故例非國舅·勳戚,不得爲此任,中間時原任大臣中,分兼三廳矣。丁酉後諸臣,請竝革罷,以其扈衛之名,關係甚重,故竝三廳合以爲一,而故相徐忠憲,地處無異勳舊,故特除,其後故相洪領府,以近戚爲之,今則無可爲者矣。本廳無命召,受印便是受符,故扈衛大將有闕,則政院以來納印信啓辭,新除或兼察之命下,則以印信傳授,稟旨擧行,格例卽然。今乃初不啓稟承旨,招致將校,私自傳送,豈非大段做錯乎?問於承宣,則近年謬例如此云,而扈衛大將,亦一將兵之任,除遞之際,豈可若是疎漏乎?但大臣命招,體貌不輕,本廳無從事官之可以聽傳敎者,故不知故例之如何而然矣,此可一番詳考定式事也。秉模曰,臣觸處生疎,莫重受印,有此大錯謬,筵退後謹當陳箚請譴矣。上曰,事在旣往,不必深引矣。此事申明舊式而已,陳箚反涉張皇,置之勿論也。秉模曰,今春各陵寢·園所·墓所奉審,間因勅行未及爲之,而京畿監司李在學,以瓜期之已報,不敢循例擧行云。雖曰報瓜,春序已晩,使之及時奉審,恐不可已,故敢此仰達矣。上曰,依爲之。出擧條命書榻敎曰,王大妃殿進御香橘飮二貼製入。命退,諸臣以次退出。
己未三月十五日未時,上御便殿。左承旨入侍時,行左承旨金熙朝,假注書李弘謙,記注官金錫泰,編修官洪樂游,以次進伏訖。上曰,承旨自北邑遞歸後,今始登筵矣。承旨家兩老人,今番輪症,皆穩過,福力大矣。又敎曰,近來本宮祭享,果精潔爲之乎?熙朝曰,連有飭敎,故不敢有未盡之處,少無欠潔之事,一如京中享儀矣。上曰,邑弊,何如?熙朝曰,臣待罪後略干爲弊事,隨與道臣相議蘇弊,今則別無上煩之事矣。上曰,昨年年事,何如?熙朝曰,本道自庚戌以後連豐,近十歲兒,不知歉年之說矣。上曰,誠極幸也。又敎曰,魚利,則何如?熙朝曰,此則漸不如舊云矣。命書傳敎曰,春謁尙未爲之,夙宵一念。以此悚憫,除非有關祀典與民事,不敢爲酬應之計,而大官之敬禮自別,則敍用多日,不卽勉出,國體所在,亦涉如何?今日則別遣入侍史官,先諭此意,而卿旣以本事之收還,決去就。於其去也,謂有所執,及其入城,必不肯徒,然起身。予之欲待春謁後一諭者,自有四亭八當,金秤稱出來,加一分不得,減一分不得之義理,卽無論不收還與收還,言下當卽出場。先從如卿決去就者,出而膺命,不俟駕屨,然後大義益明,人志益定,以是卿之棲屑客托,有未暇顧。聞於左相,爲念民弊,移住荒落廢舍云,老人起居,必不適宜。須卽討得穩燠處居接,更待敦召造朝事,傳諭于沈判府事。命退,承史以次退去。
上在昌德宮。停常參·經筵。
兪漢寧啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬疏批未下,監察茶時之意,敢啓。傳曰,知道。
傳于李晩秀曰,都承旨入侍。
以黃海監司曺允大狀啓,薦新生石首魚限內不得封進,惶恐待罪事,傳于鄭尙愚曰,勿待罪事,回諭。
以江華留守洪明浩狀啓,上疏上送事,傳于朴基正曰,捧納承旨推考,還下送□□似此越俎之習嚴禁,俾尊朝廷。
鄭尙愚,以成均館大司成意啓曰,□□□日製頉稟草記,還宮後更稟事,命下矣。依下敎更稟之意,敢啓。傳曰,春謁後人製·三製更稟,而春到記製講,則自今日朝食堂,至到記收捧日入來食堂者,通同書啓,去冬日次及二月朔·四月朔日次,上齋生亦依右例,通同書啓,而春秋左氏傳經筵吐,待釐正斯速頒示,新刻春秋本,許其私印,以爲應講,可也。
鄭尙愚,以禮曹言啓曰,卽接典牲署所報,則近因牛疫之熾,本署留養黑牛,多有病傷。在前如此之時,或分授貢人□,使之移置喂養云,今亦依此例爲之之意,分付,何如?傳曰,允。
兪漢寧,以備邊司言啓曰,本司曹司有司堂上李書九,時無職名,令該曹口傳付軍職,何如?傳曰,允。
兵曹口傳政事,護軍李書九。
兪漢寧,以義禁府言啓曰,時囚罪人權琇原情公事,判付內,罪在微眚,則奔喪未久之人,混請勘處,道臣事非矣。今見所供,別無深罪之端,以公罪區別,功議勘放,使之歸葬事,命下矣。取考律文,則大明律制書有違條有曰,凡奉制書,有所施行,而違者杖一百矣。權琇杖一百收贖,而其十二代祖攀,佐翼功臣云,功減一等,杖九十,以公罪收贖放送之意,敢啓。傳曰,知道。
備邊司啓目,粘連萬頃縣監李德鉉上疏批旨內,令廟堂稟處事,命下矣。一觀此疏本,則其一,本縣貿米之還,俱是京營邸吏輩,從中立本取剩者也,各衙門貿米條中,限四五千石,許以本價,待年執錢,或爲公家經用,或移送他邑事也。該邑穀多之弊旣如此,貿米亦與元還有異,量宜減數,固無不可,令道臣往復各該衙門,或改作米分,或移送他邑,從便區處,而如不得已,則始爲待秋作錢爲白乎旀,至於邸吏輩立本取剩之說,誠極驚駭,旣發於章奏,有不可置而不論,貿米時混錄修報之邑倅,亦令本道査實現告,從重論勘。其一,本縣有私備賑餘錢還名色,而數十年來,傳謄古紙,循例磨勘而已,元無斂散之事。故多年子母之利,徒作紙上之文。當初十緡之受,至爲半千之殖,按簿考之,以錢載錄者,三千八百七十三兩,無所指徵,則其勢自歸於戶徵而口斂,此又還弊之大者也。取考本司所在該道私備穀成冊,則該縣果有私備錢名色,其數爲三千九百四十七兩,而斂散停減,一如還穀之例是白如乎。當初設施,未知何如,而旣以錢條,別錄於穀簿之末,歲報京司,則雖不可以錢還論是白乎乃,民邑之弊旣如此,設置本末,虛錄委折,令道臣詳細査實後,年久難捧者,量宜蕩減,仍爲作穀,添錄於私備穀。其一,本縣民戶一千九百八十一戶,而應役軍保之實數,僅爲六百五十餘戶,軍保元額爲一千六百二十七名,每有闕額,輒患充代之無人。他邑移來之數,至於一百十四名,當此歉歲民散之時,元定軍額,尙難充代,則他邑移屬,得不偏苦?一從都案所在,各還本處事也。以元戶而較軍摠,雖戶出一丁,尙有近四百戶餘數,就其中除班族·鄕品等應頉之戶是白良置,未必人人免役是乎則,軍多戶小之弊,該邑,比他邑可謂差歇。各邑之當初移送,必出於勢不獲已,而遽令還送,徒致騷擾,今姑置之。其一,本縣邑小而責應多,民鮮而徭役重,其所變通之道,就隣近大邑,另圖裒益相補之方。本縣接界者,卽是金堤也,金堤之地方十八面,今雖以一二面割出,不足有無於彼郡也。設疆分界,自有舊制,不可遽議分劃,反貽他邑之弊,此則置之,何如?判付啓,依回啓施行爲旀,名以邑倅,爲邸吏輩立本取剩之不足,甚至於換作公穀,一人之逋,徵及九族,一戶之逃,督遍四境,厥弊厥事,今旣登徹,此而循例勘罪而止,則其可曰國有法乎?當該守令,速捧現告,施以虐民營私之律。此邑如此,他邑可推。嚴飭道臣,一體査實,捧現告狀聞,無敢稽忽爲良如敎。
刑曹啓目,幼學金觀淳,旣是儒生爲名,則其所處身,固當謹愼,而亦知夜禁法意之至嚴是去乙,怙勢蔑法,夜率奴婢,作挐閭家,捽曳寡女者,已極悖惡兺不喩,況又被捉於夜巡也,不有嚴畏之心,反生豪橫之習,三名巡卒,無難亂打,至於昏倒之境,則乘時逃避者,尤係罔赦是如乎,旣已箇箇自服,自臣曹照律重勘,何如?判付啓,往古來今,以儒爲名者,夜入閭家,毆打寡女,路遇邏騎,作黨行惡,可謂初聞之事。其爲辱家聲玷賢關,所關誠有不細是置,合施何律,可湔其恥?所謂輸款,無異呑吐,亦非一時過飮酒盃,無知妄作之致。金觀淳段,分付成均館,勿齒於儒一邊爲旀,供招草草,除尋常嚴問照律以聞爲良如敎。
禁府啓目,兼引儀李義勝原情云云。傳旨內辭緣,泛稱遲晩,刑推得情,何如?判付啓,除刑推嚴加勘律以聞爲良如敎。又照目,祭監監察許栮矣傳旨內,先蠶壇享所就位行禮時,執禮則唱四拜笏記,而諸執事纔行再拜,引儀遽唱平身行禮,只再拜而止。旣不能先事檢飭,亦未免混同行禮,致此失措。拿問嚴勘,罪,杖一百收贖,告身盡行追奪,私罪。奉敎依允,功減一等爲良如敎。
禁府照目,前兼引儀李義勝矣傳旨內,壇享行禮時,諸執事纔行再拜,遽唱平身,只再拜而止。享所行禮,何等敬謹,而徑唱平身,以致節次之違錯,誠極可駭。拿問嚴勘,罪,杖一百收贖,告身盡行追奪,私罪。奉敎依允,功減一等爲良如敎。又啓目,安州前牧使朴瑞源口招云云。判付內辭意,發問目反覆盤詰,則差任捧賂一款,稱以見欺於奸鄕,漫漶爲說,終不直陳,究厥所爲,誠極痛駭。所當請刑是白乎矣,旣有嚴問捧口招以聞之命,上裁,何如?判付啓,不知亦罪,而或與身犯稍間,爲先嚴加照律以聞爲良如敎。又啓目,吏曹前參議尹行元口招云云。判付內辭意,發問目嚴問,則其所納供,專事漫漶,泛稱遲晩,所當請刑是白乎矣,曾經侍從,勿爲請刑,載在大典通編,且有嚴問捧口招以聞之命,上裁,何如?判付啓,祀典所重,何等敬謹處,而無論事勢之如何,何敢諉罪於下吏乎?削職放送爲良如敎。
兪漢寧,以義禁府言啓曰,時囚罪人崔雲翰·尹益烈·尹光心·李是釬·李昌杰等原情公事,判付內,竝以公罪區別功議,勘放後,草記事,命下矣。崔雲翰·尹益烈·尹光心·李是釬·李昌杰等傳旨內,享所行禮時,執禮則唱四拜笏記,而引儀遽唱平身,只應唱聲,再拜卽止,亦涉不審,竝拿處。罪,取考律文,則大明律不應爲條有曰,凡不應得爲而爲之,事理重者,杖八十矣。崔雲翰·尹益烈·尹光心·李是釬·李昌杰等,各杖八十收贖,而尹光心十四代祖坤,佐理功臣,慶恩府院君異姓四寸親云,功議各減一等,杖六十,尹益烈八代祖斗壽,光國功臣,李是釬七代祖尙毅,扈聖原從功臣,李昌杰十六代祖得桓,開國功臣云,竝功減一等,各杖七十,崔雲翰,無功議云,杖八十,竝以公罪,收贖放送之意,敢啓。傳曰,知道。
咸鏡監司具㢞疏曰,伏以,臣之父母墳山,在於長湍地,而封塋之衰草已宿,松梓之日月且易,念臣孤露之情,自不禁攀慕悲號之痛,而今將蒙恩北出,地非過路,望切歷省,益切霜露之感,玆敢猥陳悲苦之私。伏乞特許往來於未辭陛之前,裨伸至情,千萬幸甚。臣無任云云。答曰,省疏具悉。卿其依所請往省。
獻納趙萬元疏曰,伏以,臣前罪未勘,縮訟愆,不敢以諫官自居,而忠憤所激,不避憯越,玆敢沬血仰籲於天地父母之前,惟聖明垂察焉。臣卽伏見傳敎下者,有出置罪人鄭妻全宥之命,殿下何爲此萬萬非常之擧乎?噫,明義一部,卽今世一副當義理也。殿下之扶綱一世卽此也,群下之藉手北面亦此也,懼亂賊於天下後世者,亦莫非此,則莫嚴者此書,而此書之中,逆魁禍首,卽鄭妻是也。其千妖萬惡,濟以逆子凶肚,譸張煽動,至使宗社幾危,倫綱幾墜,言念及此,髮先豎而膽猶寒。只緣群下不誠無狀,未遂沐浴之義,尙稽罄甸之誅,凡今日大小臣民腐心痛骨,如不欲生者此也。全宥二字,其何可擬議於此等之元惡大憝乎?殿下雖以今日宥釋,仰體先王之志爲敎,而惟彼鄭妻,得罪於宗社,則非但殿下之罪人,實我先大王之罪人也,斷以大義,夬施常刑,亦所以仰體先志之道也。以殿下明達,豈不裁量於恩法輕重之際,而有此千萬過中之擧乎?臣旣僻處海曲,晩接小報,宜卽進參於大庭齊籲之列,而臣母之病,重經輪疾,數朔進退之餘,近添泄痢之症,度數頻數,眞元大脫,刀圭無效,轉側須人,至情所在,不忍離捨,玆敢縣道陳章,疾聲仰請。伏乞聖明,亟收成命,夬允三司之請,以洩神人之憤,仍治臣未參庭籲之罪,鐫削臣職,以肅朝綱,以便救護,千萬幸甚。臣無任云云。答曰,省疏具悉。爾其勿辭救護。
己未三月十六日午時,上御便殿。都承旨入侍時,行都承旨李晩秀,假注書李弘謙,記注官金景煥,編修官洪樂游,以次進伏訖。晩秀曰,夜來聖體調攝,若何?上曰,今日益勝,而但寢睡之際,煩熱之氣,猶未快愈,必是隱熱留住而然,涼劑似有效矣。又敎曰,儒生到記科,當於展謁後爲之,自今日限展謁前,到記收置,以待下敎,可也。晩秀曰,俄以校役事,抄啓文臣,使之入來,而只金羲淳一人來待矣。上曰,金近淳·申絢·李勉昇皆卽入來之意,言及也。賤臣承命出傳。上命書榻敎曰,三司中在校役人,本職許遞。又命書榻敎曰,明日藥房問安勿爲之。命退,承史以次退出。
上在昌德宮。停常參·經筵。
兪漢寧啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬疏批未下,監察茶時之意,敢啓。傳曰,知道。
兪漢寧啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,都承旨入侍。
傳于李晩秀曰,承旨前望單子入之,待下批牌招察任。
承旨前望單子入之,李勉兢落點。
兪漢寧啓曰,摠戎使金持默卒逝矣。將兵之任,不可一刻無摠察之人,何以爲之?敢稟。傳曰,御營大將兼察。
兪漢寧,以都摠府言啓曰,副摠管李得濟,以武臣堂上朔試射試官,慕華館晝仕出去之意,敢啓。傳曰,知道。
兪漢寧,以備邊司言啓曰,卽見平安監司韓用龜狀啓,則枚擧楚山府使宋祥濂牒呈,以爲本府應分折米爲三萬七千餘石,火稅白徵充給次,留庫加分爲四千石,而所受還戶,僅爲二千七百戶,每戶分給,殆近十六石,一年所收,不能當應納之還。若不趁今釐弊,不出十年,勢必空邑而後已。先以火田徵稅充報次,加分四千石,仍作留條,只以耗條四百石,取用於元還耗條中,而四千石就分條,差少處量宜移分取耗添錄補彼,該府割用元穀之數,則行之幾年,可救是弊,請令廟堂稟旨分付爲辭矣。該府還穀之前後作錢,以減其數者,非不多矣,而些少作錢之數,不能當許多歲增之耗,又有此移錄之請矣。第念內地各邑之分多留少,在在皆然,則四千石換錄,雖曰無多,一邑之疾,未必因此快祛,他邑之民,適足分受其弊,未知其爲得計,今姑置之。各鎭給代米,歲不下五六千石,雖非本邑所在之鎭,就其附近多數,分排於本邑,歲以爲常,則不出多年,似有減糴之效,而非比此移錄牽補之政。以各鎭言之,本邑道里,稍似便近,而邑鎭之間,勢不相抗,所謂受去者,例多有名無實。若劃鄰邑之穀,如有不實之弊,則自當不受,而論報巡營,不害爲相濟之道,以此分付,如或有不便之端,使之報本司後稟處。狀啓中只當以令廟堂稟處爲辭,而請令廟堂云云,乃是廟堂覆啓之辭,有違狀聞之體,該道臣,推考,何如?傳曰,允。
兪漢寧,以武臣堂上祿試射試官言啓曰,今日試射時,五衛將朴宗撤,禁衛營千摠李潤春,折衝安俊建,俱未滿四中,竝依承傳罷職,何如?傳曰,何如偸畫?今番則推考,可也。
禁府照目,安州前牧使朴瑞源矣,本邑刷馬都監之任,乃是自來厭避之窠,而若當勅行,則其所逋負,殆過千金,故人皆百計圖免。今番段,其所差任,一委奸鄕,朝差夕改,惟意操縱,前後捧賂,至於六百兩之多,淸川江橋梁木,斫取於私養山,而吏校之憑藉作弊,不一其端兺不喩,尙不以本價,出給於山主,怨聲載路,爲先罷黜,其罪狀,令該府拿問勘處爲白乎旀,口招公事,判付內,不知亦罪,而或與身犯稍間,爲先嚴加照律以聞罪,杖九十收贖,告身盡行追奪,徒二年半定配,私罪。奉敎依允爲旀。功減一等爲良如敎。
兪漢寧,以義禁府言啓曰,罪人朴瑞源杖九十收贖,告身盡行追奪,徒二年半定配照律公事,判付內,依允,功減一等事,命下矣。朴瑞源,功減一等,杖八十收贖,告身盡行追奪,江原道旌善郡好善驛,徒二年定配,而以狀啓及判付內辭意,具罪目依例發遣府羅將,押送配所,何如?傳曰,允。
己未三月十七日辰時,上御便殿。都承旨入侍時,行都承旨李晩秀,假注書李弘謙,記注官金景煥·承膺祚,以次進伏訖。上曰,校準之役,幾何爲之乎?晩秀曰,姑未盡爲矣。上曰,醫書目錄甚煩瑣,元總目外細目錄,務從簡要,好矣。醫書校準醫官,使之招入鑄所,而文臣中如有糟粕於醫書者,亦同爲考準,好矣。晩秀曰,文臣中未聞其人矣。上命書榻敎曰,王大妃殿進御加減正氣散一貼煎入。又命書榻敎曰,中宮殿進御人蔘一錢重粟米飮一貼煎入。晩秀曰,昨日本館三日製頉稟草記批旨,去冬日次及二月朔·四月朔日次上齋生,依春到記例,通同書啓事有命,而去十二月朔殿講,已行於昨冬,其時雖無入格之人,今又追設,則或近疊行,故敢此仰達矣。上曰,昨冬殿講旣闕榜,竝與上齋生更試爲好,以此知委,可也。出擧條命退,承史以次退出。
上在昌德宮。停常參·經筵。
大殿·王大妃殿·惠慶宮·中宮殿·元子宮,內閣·政院·玉堂口傳問安。答曰,知道。
藥房都提調李秉模,提調金文淳,副提調李晩秀啓曰,伏未審日間,聖體調攝若何,寢睡·水刺之節,亦何如?膈候諸節,差勝後快臻常度乎?臣等率諸御醫,趁早入診,詳察聖候爲宜,臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
兪漢寧啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬疏批未下,監察茶時之意,敢啓。傳曰,知道。
兪漢寧啓曰,來二十一日朝參日次矣,敢稟。傳曰,停。
閔台爀啓曰,來二十一日輪對日次云矣,敢稟。傳曰,停。
金熙朝啓曰,行右承旨李勉兢,今日不爲仕進,卽爲牌招,何如?傳曰,允。
金熙朝啓曰,假注書李弘謙,身病猝重,勢難察職,今姑改差,何如?傳曰,允。前假注書李允謙,仍察廳任。
以摠戎使望筒,傳于兪漢寧曰,前望單子入之。
承旨前望單子入之,閔台爀·金熙朝落點。
傳于朴基正曰,坐直承旨入侍。
閔台爀啓曰,新除授右承旨金翰東,時在慶尙道安東地,斯速乘馹上來事,下諭,何如?傳曰,允。
傳于朴基正曰,承旨房仍。
吏曹,行大司成單李晩秀。
以訓鍊都監習陣單子,傳于兪漢寧曰,再明日爲之。
兪漢寧,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
朴基正,以兵曹言啓曰,卽接西道參軍柳光濂牒報,則訓鍊都監所授肅靖門西邊第七城廊近處體城三間許,今日頹仆云,令繕工監把子圍排,分授軍門,急速修築,而把守軍兵,亦令該軍門量宜定送,限改築間,嚴加守直之意,分付,何如?傳曰,允。
朴基正,以訓鍊都監言啓曰,都城本局分授肅靖門西邊第七城廊近處體城三間許頹圮處,令該軍門卽速修築,把守軍兵量宜定送事,自兵曹草記矣。自今日爲始,砲手二十名,將校一人率領,限改築間,輪回守直之意,敢啓。傳曰,知道。
己未三月十八日辰時,上御便殿。藥房入診入侍時,藥房都提調李秉模,提調金文淳,副提調李晩秀,假注書李弘謙,記注官金錫泰·承膺祚,一提學鄭民始,一直提學徐龍輔,原任直閣南公轍,檢校直閣沈象奎,檢校待敎李存秀,以次進伏訖。秉模等曰,日間聖體調攝,若何?上曰,諸節今已快復,而間或有熱氣矣。秉模等曰,醫官入診,更議當進之湯劑以進,好矣。上曰,藥則無論溫涼俱難,而今則旣向差,不必進湯劑矣。秉模等曰,湯劑則雖停止,而治痰之屬,如薑瀝丸,間間進御,則似好矣。秉模等曰,王大妃殿調攝氣候,何如?上曰,感候差勝矣。秉模等曰,惠慶宮氣候,何如?上曰,一樣矣。敎秉模曰,卿見前右相附奏草乎?秉模曰,未及見之矣。上曰,辭意甚勁切矣。上命書榻敎曰,王大妃殿進御香橘茶三貼製入。又命書榻敎曰,中宮殿進御人蔘一錢重粟米飮一貼煎入。又命書榻敎曰,內殿患候差勝,藥房·內閣·政院問安,勿爲之,醫官·醫女直宿,亦勿爲之。又命書榻敎曰,都承旨許遞。秉模曰,江原監司尹弼秉,以今年鬱陵島搜討,越松萬戶爲當次,而採蔘節目中,只有營將行採蔘軍入送之語,萬戶行則不爲擧論,有難擅便之意,報本司矣。此事恐或有弊而無益,故此後採蔘之多寡,蔘軍之苦樂,民弊之有無,使之論理報來矣。卽見其所報,則枚擧江陵等五邑牒呈,以爲採蔘軍定送,始自乙卯,而必以生長峽裏,慣識蔘稏者,江陵五名,襄陽八名,三陟十名,平海四名,蔚珍三名,分定起送,而皆托風濤之不慣,間多謀避。故抄擇時,任掌輩之操縱索賂,難保其必無。及其候風津頭也,稱以糧價,收斂民間,一名所得,多至四五兩,小爲二三兩。採蔘則乙卯爲二兩八錢,丁巳爲五兩六錢,此在於採手之善不善,則有難預料,而今年搜討官,越松萬戶,雖爲當次,依近例採蔘封進,則以三陟營將替送何如,爲辭矣。目下蔘政,實爲苟簡。如使此蔘品良而採多,則果是不可已之策,而第其蔘品,比陸蔘甚劣,其勝於家蔘者幾希。此後所採多少,雖未可預料,以兩次行所採觀之,則足可推知,而民弊已如此,搜討則依前以營將·萬戶,按次擧行,採蔘軍入送一款,今姑置之,似合事宜,故敢此仰達矣。上曰,依爲之。出擧條命退,諸臣以次退出。
己未三月十八日申時,上御重熙堂。坐直承旨入侍時,同副承旨朴基正,假注書李允謙,記注官承膺祚·金景煥,以次進伏訖。上曰,右承旨,何爲牌不進也?基正曰,以其親病之彌篤,未敢承牌云矣。命書傳敎曰,右承旨許遞,與未差之代,前望單子入之,待下批牌招察任。又命書榻敎曰,中宮殿進御人蔘一錢重粟米飮一貼,更爲煎入。仍命退,承史以次退出。
上在昌德宮。停常參·經筵。
自辰時至人定,灑雨下雨,自人定至夜三更,灑雨下雨,測雨器水深一寸二分。
兪漢寧啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬疏批未下,監察茶時之意,敢啓。傳曰,知道。
傳于鄭尙愚曰,禮房承旨入侍。
兪漢寧啓曰,事變假注書任百禧,身病猝重,勢難察任,今姑改差,何如?傳曰,允。
以楊州幼學安聖鐸應旨農書冊子,傳于鄭尙愚曰,此儒所陳,間多可取,文辭亦頗理到,左相招問後,論理草記回啓。
長陵植木書啓判付內,植木役事之告竣,而株數夥然,卿等董飭之效,可嘉。卿是卿家之人,都廳亦以其家之人,眼同句管於本陵樹藝之役,在卿等必與幸。更觀秋植木,當有下敎,而牌將等爲先木二疋·布一疋式,京軍中效勞者,抄出使役日字,以木疋米斗,分等賞給,陵軍之效勞者,抄出施賞後,草記爲良如敎。
兪漢寧,以兵曹言啓曰,明日文臣朔試射試官行護軍李祖承·宋鍈,俱有身病,勢難追去云,試官望更爲擬入之意,敢啓。傳曰,知道。
兪漢寧,以備邊司言啓曰,濟州近因連豐,穀賤如土云,故及此收聚,儲之官庫,以作不虞之備,而儲穀數爻,使之狀聞之意,筵稟行會矣。卽見該牧使曺命楫狀啓,則以爲本島以關防重地,初無軍糧之留意者,已是邊情之疎虞,本州各庫,有五十同及利木逐年取殖者,誠一痼弊,甲寅,牧使臣沈樂洙,待豐作穀之意,狀請蒙允矣。今則年事稍稔,民力少紓,其中三十同,輕價折定,先備皮穀二千五百石,戶庫·工庫留在之物,換取皮穀六百四十六石,又以他條拮据者皮穀四百八十四石零,甲寅舊還中隨便許納者皮穀二千三石零,米九百九十五石零,爲先儲留,次次加備,三邑賑庫司倉會付原還折米,爲一萬七千六百二十三石零,補民庫會外米五千四百八十二石零,堅守半留之法,而但以瘴濕之地,穀有腐傷之慮,次第改色,用舊蓄新,補民司倉穀折米九千七百三十五石零,以盡分取耗,賑倉折米一萬三千三百七十石零,半留半分,則巡還種糧,綽綽有裕,餘在半留折米及向所儲留之穀,竝爲計之,合米皮穀爲一萬三千四百三十二石零,今方鳩聚材瓦,內外倉舍,亟期造成,堅束藏置,民無勒受之弊,庫有恒留之穀,請令廟堂稟旨分付矣。今以時在穀數,通計分留,留爲一萬三千四百餘石,分爲一萬六千四百餘石,若能嚴其典守,完其倉舍,俾無腐傷與虛留之弊,則雖値如干歉荒之歲,可以有恃,依此施行之意分付。嗣後勤慢,重溟雖曰杳邈,觀於來頭,其所立判,反有易於陸邑,以此意一體嚴飭,何如?傳曰,允。
兪漢寧,以兵曹言啓曰,卽接西道參軍柳光濂牒報,則訓鍊都監所授字內肅靖門西邊體城三間昨日頹圮處,西距四牒許體城一間,今日又爲頹圮云,令繕工監把子圍排,分授軍門,急速修築,而昨日頹圮處,已令該營把守矣。今此頹圮,旣是傍近處,則不必如例把守,令該軍門量宜加定,與前把守軍,合力推移守直之意,分付,何如?傳曰,允。
兪漢寧,以訓鍊都監言啓曰,都城本局分授肅靖門西邊體城三間昨日頹圮處,西距四牒許體城一間,又爲頹圮處,令該軍門急速修築,而把守軍兵,旣是傍近處,不必如例把守,量宜加定事,自兵曹草記矣。砲手十名加定,與前把守將卒合力,限改築間,嚴加守直之意,敢啓。傳曰,知道。
厚陵令金應麟疏曰,伏以,臣本以西土農作之民,遭逢聖世,幸竊科第,問其地則疎淺,語其秩則散班,屛伏窮山,擊壤鼓缶,苟延桑楡之景,而揖送雍熙之世,以野老不知堯·舜力,酣歌一曲太平人之句,朝夕吟詠於田舍中矣。千萬夢想之外,甄復之恩,有隕自天,一月三遷,驟至寢郞,拊躬揆分,圖報無地,而竊伏聞以農政良策,特降求言之敎。臣於朝政得失,風俗淳澆,不敢容喙,而至於農也,臣所躬行而力踐者,敢不以所知之知,所聞之聞,仰答休命之萬一乎?嗚呼,臣生於農長於農老於農,所談者農,所務者農,耳熟於農,目慣於農者,于今七十年所矣。然而不可知者農理也,不可必者豐稔也。蓋天時也地理也人事也,沕合而無闕,然後可以爲農。故人以糞壤耕耘,水泉灌漑,爲農之力,地以高燥下濕,膏腴瘠薄,爲農之基,天以雨暘燠寒,風雲霜露,爲農之時,而地利雖好,人事不修則失稔,人事雖修,天時或愆則亦歉。然則其豐其歉,不獨由於人由於地,而亦由於天乎?天欲豐則甘雨和風,以時流行,天欲歉之,則淫雨凄風,浹月不止,此可委於地利者乎,可責於人事者乎?諺曰,大富在天,小富在勤,臣亦以此推之曰,大豐在天,小豐在勤,而勤是力農之本,則先修其在我者,以待天時,而風不同於千里,雷不共於百里,一國之內,八道之中,土宜相殊,農法各行,移秧處不可不移秧,乾播處不可不乾播,若或失其土宜,變其習俗,則大不可也。高燥下濕之宜農者知之,水泉灌漑之利農者興之,耕耘播植之勞,而不以爲勞,饁嗿飼牧之勞,而亦忘其勞,則溫麥雒禾,不足重也,而水車役車之用,亦皆從此而出者,蓋其人事之修,地利之興,而天之庶徵,自行於其中,降我以豐年者也。噫,同是風也,而渡海則薰,踰山則寒,故關北之民,喜東風而畏西風,關西之民,喜西風而畏東風,風之東西,有誰司之乎?同是月也,而離畢則雨,離箕則風,或爲好風好雨,或爲惡風惡雨,月之畢·箕,其可使之乎?稻則喜霧,而麥則畏霧,峽則早霜,而野則晩霜,其霧其霜者,天而非人也。凡爲農者,當盡其誠致其力,一聽於天,而祈年敬天之道,獨在於殿下一心上對越也。若以今年言之,秧旱太甚,已愆其期,故玉食靡寧,丙枕焦煎,桑林之禱,雲漢之詩,上格于天,而天不遺民,秋日如春,霜降稍晩,早秧晩秧,皆爲中熟,七月凶年,反爲八月之豐,此莫非殿下盛德至誠,感通于天,而轉災爲祥者也,豈人力之所致哉?然則修其在我,以待天時者,人事之當然,而不違農時者,穀不可勝食之良策也。噫,諸路痼弊,臣不敢知之,而至於關西一道,獨有難支之弊,何者?有倉穀庫錢,極其浩多,而凡爲監色,視爲己物,恣意犯手,錦繡其衣服,膏粱其飮食,家室之美,妻妾之奉,極其僭濫,少無忌憚者,抑獨何哉?固知我國以寬恕爲政,本無逋負致辟之典,而例有隣族徵捧之弊,故畢竟所負,千萬其數,則國穀不可不捧,官錢不可不徵。於是乎徵於隣徵於族,而不問親疎,不論遠近,鞭扑之令,急於星火,兔而求角,龜而責毛,牛馬田畓,盡賣以納,散以之四者,十常八九,嗟我農民,獨何罪焉?欲耕而無其田,欲賈而失其資,年豐而啼飢,冬暖而呼寒,自底於流亡者,豈渠自犯之罪耶?惟其逋負之輩,推人塡壑,恣意跳踉,霜雪不能殺,雷霆不能擊,獨爲良民之害者,莫此爲甚。祛弊之道,易於反掌,惟在於懲一而礪百也。何者?諸葛治蜀,以嚴爲政,子産治鄭,以猛爲政,令行法信,民不犯之,至于今號稱易治。若以十斗爲贓,三尺不貸,刑期無刑,辟以止辟,使斯民知其斷然不可犯,則雖賞之不竊矣。臣無任云云。答曰,省疏具悉。欠逋之弊,獨使無辜不干之民,偏被者,其可曰國有法乎?嚴飭道伯,期於痛革。
三嘉幼學鄭應參疏曰,伏以,殿下憂比年饑饉,欲民不失農,而特下綸敎,問以方略,實是八域兆民蹈舞感祝之地也。小臣以遐荒匹庶,才智淺短,則無以仰對方略,然而小臣身爲殿下之臣,庶豈無微誠於殿下哉?殿下憂萬民,小臣欲分殿下之憂,而自顧身遺遠外,甘與草木同枯,則有誠難售,有願難遂。殿下以嶺南曰有鄒魯餘風,愛嶺南之民,異於他民,前秋使禮曹郞廳,收先賢遺蹟於嶺南,小臣持先蹟上來,以晩到見退,當寒不得歸,旅食西城。適當我殿下憂民之日,得見街上付綸音,伏讀再三,在中之微衷自發,欲進愚言,而趑趄未早者,或恐世人之謂干名也。然被毁之嫌則少,愛君之誠則大,故不避猥屑之誅,敢進一言而願死也。進言者必曰防堡鑿池,又曰禁秧,皆非也。古人之識農務之要,踰於今人,已防堡之地防堡,鑿池之處鑿池,可秧之土秧之,無復用智着手處矣。欲勝古人,而擬加其要,則徒費力耗財而已,近或有愚民防堡鑿池,失百金千金云爾,則此足爲前鑑。而至於禁秧,則南野之農,全以秧者,種牟種麥於畓,待其成熟而稻,故必以秧也。今若禁秧,則遂禁其牟麥乎?第有一方略,愚見不足採,而南野之被災尤者,以田小畓多也?畓本水田,則水不足而可爲畓乎?古無畓,故於書無畓字,以此推之,畓不如田,田則必是神農敎耕時所闢,畓則意者秦皇廢井後所作也。田宜七穀,曰梁曰黍曰稷曰菽曰牟曰麥曰糖,此外亦多從田而出,則可謂宜百穀,畓則稻而已也。田種百穀,勤其耘耔,則天雖降旱,無百穀俱失之理也。上古之民,農於田,故遭成湯七年之旱,而未有一民飢死者也,今此南野之民,農於畓,故値一歲之旱而齊呼飢,若遇七年之旱,則無一民生之者矣。然則田取百穀可乎,畓取一穀可乎?夫稻之爲穀,其米如玉,則實非庶民之所敢食也,惟庶民,雖糲飯,不飢則幸也。畓之本田也。特命南野之民,不當畓者還田,當畓者置之畓而種稻,以奉王稅,田而種百穀,爲庶民之食,何如矣,此外無他方略也。水車隱窟之說,亦勿信焉。水車,載水逆上而踰嶺者,載水以踰嶺之際,其費工力,當至幾何也?然車以鐵爲之,則能爲久計,以木爲之,則亦非遠圖,非大江則不可,無大江之地,將何爲隱窟?穿地通穴,引水連源,然後可以灌野,野高則難灌,沙下土崩,穴塞則亦已也。人巧莫如天作,天作之地,汚下則可以畓,平高則可以田,豈於崔原嵬陌不當畓之地,但欲取稻而以抑爲畓,每値天旱而必被災也?夫不當畓之畓,若非天水,則無以得滋苗,各種稻知付之說,亦爲可笑。稻雖有異種百千計之,而究其本則同是稻,而都以水功而成之者,人雖知付,天若大旱,則亦無得失而俱損,不足取信,且如此竗理,農民自知者,而愚民有以此等之說及聞云,心竊痛焉。以殿下愛民之德,且兼公劉之相土,而深拱九重,不能盡相八域之土,則豈能度何土宜何種稻,而又可得以家諭而戶說哉?請乾付種·水付種者,亦或有之云,此爲方略耶?乾付種·水付種,非前所無,海民多以此式爲農,已成農規,而雖乾付,終得水然後乃登,雖水付後,値旱則亦枯,被災一般。然只宜海畓,不宜他野,百爾思之,乾坪不當畓之畓,還作田之外,無他道矣。雖於大旱之年,灌畓之雨獨無,沾田之雨每多,五日十日,一鋤雨二鋤雨,頻頻常過,田則快得沾濕,百穀俱滋,畓則未免龜坼而苗枯,田之農未有全失,而畓之農恒多永失,告飢於殿下,而貽憂於殿下,農民作農之計,亦足痛也。以微細之民,安敢厭惡食,而必欲取稻,捨罕失之田,而取多失之畓乎?其遭飢,由其自作之罪,則實非殿下所深憂者,而自數年以來,旱旣太甚,其故未可知也。殿下明如日月,蔀屋之艱,皆得以燭之,則必無冤民,必無冤事,而旱旣太甚,其故未可知也。昔成湯禱雨之日,以六事自責,其或有聖世之冤民歟,又或有聖世之冤事歟?方今軍政散亂,官吏潛自弄奸,富民行財免役,貧民無錢服役,軍額元數,每患不足,貧民疊役者多而猶不足,黃口入軍籍,白骨有徵布,是吏奸民冤,殘民不堪其役,擧皆呼冤,無乃是冤,上格召旱歟?吾東兩班爲極弊,雖數十代無顯官,猶稱兩班,公然欲遊,而凡民豪富者,亦隨而欲遊,皆是不忠。考諸縣簿籍,採出四代無官者及冒錄幼學者,盡爲充軍,以補軍額,使貧民不服疊役,使黃口免軍籍,白骨無徵布之弊,則和氣有回,而可不旱歟。方今倉粟悉蕩,官吏盜竊無忌,苞欠每多,又於捧糴之時,則催督人民,必以精實之穀入庫,分給之際,則弄幻國穀,以虛殼過半之穀予民,是亦吏奸民冤,當秋還納之時,輸以實穀而呼冤,無乃是冤,上格召旱歟?此弊不革,則國不可支,民不得生。盡除元官吏,一竝充軍,擇富民純實者,於邑外之村爲吏,而亦勿久,限一年遞代,則無此弊也,天意有回,而可不旱歟。夫至公者天,可懼者天,蒼蒼在上,照臨下土,於人世之事,無不有干,冤者徵之,惡者罰之,以示其公,其或有罰惡而降旱歟?方今之世,倫常解怠,信義掃如,而揖讓之風,禮敬之俗,幾至於廢,天何不旱?名分頹敗,雖昨日軍夫之子,少富足而面目方正,則敢爲儒服,着道袍曳唐靴,持毛扇垂汗衫,少無忌憚。毛笠之輩,渾是兩班之稱,靑帘之家,亦有婦女之號。人不知敬官長尊士夫,而冥頑自恣,上下相雜,紛亂無比,天何不旱?奢侈盛行,蓬門之士,服御逾制,閭巷之婦,粧飾過度,衣帛食肉,裳錦着紈,而金銀只宜公用,鍮銅亦充錢鑄,工取爲器,人皆欲濫,雖寄寓之人,僑産之輩,不盛土椀,天何不旱?或以寘鄕士遂士之官,敎以化之,或以置正俗之官,徵之絹之,使風俗丕變,以禮義更張,人知孝悌忠信,而名分復正,奢侈盡革,則鄕黨之上,有揖讓之風,庠序之間,有絃歌之樂,而穢惡自除,和氣滿生,天乃應和而可不旱歟。方今之世,末技遊食之民,最多尼徒,自稱有髮僧,而率舍堂持方鼓,行閭念佛,取人財物,假優亦謂山臺餘黨,而從市設戲,貪人錢齎。天應有惡,惡此之罰,其爲旱歟。淸白可尙,淸白之後,或至於飢死,孝烈可褒,孝烈之蹟,多隱於遠外,老人可爵,耄耋之隆,多屈於遐土,四窮宜問,鱞寡孤獨之民,或有失所。天應有惜,惜此之意,或爲旱歟,殖貨取利者遍多,冤徵於人,去本事末者極盛,貪利於世,天應有怒,怒此之譴,自爲旱歟。勸戒尼徒,知歸敎化,導引假優,治本田畦,則遊食之民,自此可絶,尙淸白則世必有欽慕之吏,褒孝烈則人多修行之士,而不貞之女,懷二之臣,共爲自厲,爵老人則垂死之耇,誇榮感寵,問四窮則煢獨之哀,含恩飽德。殖貨不必塞,而塞其冤債,商賈不必禁,而禁其貪賈,則假貸自易,物價均平,廉恥乃生,仁義且興,天無所惡,天無所惜,其得回災致祥,而可不旱歟。天旱故歲歉,歲歉故民飢,民飢故殿下憂之,殿下之憂萬民,祗由於旱也。伏願殿下,體成湯責六事之德,於六事之上,最爲留神省察,而明燭民冤,務悅民心,先爲消災息旱之道。夫民心易冤易悅,有一艱則冤,有一善則悅,悅民心,惟在施善而已。伏願殿下,善布德以悅民心,善施仁以悅民心,善軍政以悅民心,善糶糴以悅民心,善伸敎以悅民心,善勸戒以悅民心,善褒揚以悅民心,善養老以悅民心,善恤窮以悅民心。民心悅則天意自悅,可以得消災息旱。消災息旱,然後可以得善勸農,善勸農之道,在田不在畓也。世人皆賤田而貴畓,小臣以不當之畓,請還作田,與世人相違,而田多畓小,則不憂小旱而民無遭飢也。古語云,愚者千慮,必有一得,又曰,狂夫之言,聖人擇而用之。雖如小臣之言,採納則其或有補於至治乎?今此進言,無識見之爲懼。臣無任云云。答曰,省疏具悉。勿防洑,勿鑿池·勿禁秧,特於南野之民,不當畓者還田,當畓者置之,畓而種稻,田而種百穀云者,爾言是矣。然而都在牧民之官,因勢利導,若自朝廷,別立條令知委,則民之蚩蚩,不知本意之在於務農,反有眩於適從之弊。諸條可見獻芹之誠,下廟堂可以採用者,草記採用。
彦陽幼學全萬誠疏曰,伏以,臣跡賤韋布,身伏草莽,迺者雲天非邈,父母孔邇,溫綸十行,渙下八方,猗歟我聖明,以先大王之心爲心,追感親耤之年回,式欽耿光之對揚。顧今帀域含生,罔非我先大王之懷抱中赤子也,其所感激欽聳,怳若親承於昔日之德音,更沐於昔日之恩波,孰敢不殫竭披瀝,以效一得之愚乎?雖然農之大源,倘欲溯論,則易象範行,中星協氣,其理甚竗,無逸立訓,九歌勸功,其義甚大,惟聖明神而明之,體而行之,如臣謏見,何敢容喙於其間?臣之所知者,不過衣襏襫之衣,業耒耟之業,服其事而食其力而已。古語曰,農者天下之至勞也,臣亦身親經歷而後知之。竊伏覩綸音中十數條,列敍則其勞也,亦不外此,臣亦何言?只是因天時·資地利·修人事,爲農之本領,興水功,相土宜,利農器,爲農之先務,則聖人知之,愚夫愚婦亦知之,臣固當言,而但知其爲本領與先務,而不知所以立本領施先務之要,言亦何爲哉?至若南北之宜不宜,峽野之喜不喜,注秧付種之利害,煙茶火粟之便否,此乃節目間事,而臣亦粗有所知,請試言之。我東雖小,南北爲數千里之遠,風氣之不竝,土性之逈殊,固其理也。是以東風無處不然,而獨於嶺東,則必得東風而穀茂,湖南麥熟之候,三·甲方種耳牟,此其風土不齊之一驗也。細而論之,則一邑東西,有東尙秋牟,而西宜春牟者,一山陰陽,有陰可種漆,而陽合種楮者,其可以南農之長於生穀,而責北人之短於治農乎?峽野之分,亦與南北無異,則風氣土性,在所不論,而峽人長於峽,野人長於野,其所服習,各有所受,水田旱田之治,隻牛兩牛之用,以至耒耟錢,鎛之器,類自不同。峽人之不喜於野,亦如野人之不喜於峽,則惟在因其勢而利導之耳,何必强其不能,而責之以必能乎?注秧付種之得失,此最可商者也。付種而遇災暵,猶無全歉之歲,注秧而愆雨澤,必致大無之秋,利害豈不較然乎?是以我東,本無秧法,蓋人心不古,僥倖爲事,此所以載在法典,禁其過濫者也,今亦不可申而嚴之乎?雖然川灌井泉,水根源源,則水付可矣,雖無水根,土性柔細,耕耘便利,則乾付亦可矣。若其濕不能沃,旱不能乾,或土塊頑硬,鍫犁不入,不計早晩,水治而種稻則成,旱治而種他穀則不成,如此者在在參半。今生齒繁殖,片土無閑,而使有許多棄地,不得注秧,不亦可悶乎?所可痛禁者,煙茶也。所謂煙茶,此果何物?其爲糜財,殆甚於酒,酒猶可禁,況煙茶乎?必也先禁其吸,不爾無益也。至若冒田之禁,疎鑿之政,防築之勞,蓄泄之時,前人之論備矣。盜湖一寸,其罪至此,所重若此者,古今無異。聖敎若曰,當今碩劃,莫先於已有之大隄而着手,推而及於均,又若曰,使諸路各就掌內,咸效其能,又若曰,水功與土宜相須,大哉王言,至矣盡矣。然非必邑邑而有陂障,州州而有堤堰,或有一二十里大坪,全無水根者,則爲之奈何?聖敎若曰,農之本,在勤與勞,夫欲責其勤,而不知所以不勤,則此殆論病而不知祟耳。臣故曰,今民所以病於不勤者,糴政·軍政,爲之祟也。糶糴本意,不但賙乏,爲其勸農也,方春窮時,以糶爲糧,豈非勤農之資乎?然而民於農節,只見受糶奔走,而罕見餉饁,出於所糶,此其故何也?所謂糶穀米,雜麤惡穀半虛殼,而一斗所受,不滿七升,爲此斗升無實之穀,遠則經宿,近則侵夜,空費時日,此旣無賴,則別求變通,典賣假貸,役役未遑,不但此也。納糴之時,亦三農奔走,蓋中農之家,秋無餘糧,別求假貸,僅以充納,冀免刑罪。冬而如此,春又如彼,能免廢農,幸矣,況可望其勤農乎?夫自糴政大壞,民一失農之後,秋無輸官之穀,春無餉農之食,臣恐農之勤慢,無暇責之矣。軍政妨農之弊,亦旣不然乎?軍丁卽農夫也。每歲春秋逃故,欲塡一額,濫儗十人,纔得立代,旋又報闕,一經簽丁,動涉旬月,春安得不妨於耕,秋安得無害於斂?且夫逋糴而流離,避軍而逃散者,或以家業,或以貿遷,通街要路,店餔相聯,窮鄕僻陬,商旅不絶,此所謂無恒産無恒心者也。欲救其弊,則莫若面庫之爲得也。面庫之名,非見於古,而於今始有。然此非臣一人之言,州州邑邑,凡受糶糴之民,莫不同聲願之。臣竊以爲,各於其邑,仍舊倉舍,就其中隨面數立壁,隔間而間之,闊狹視面大小,容入該面所納,不許越間推移,而壁各書揭面名,捧糴時,令該面民自負而納于該庫,分糶時受出,亦如之,庫門上下,各設鎖鑰,上鑰官上下,鑰面任次知,只於捧分時開閉,而必使該庫子·該監色,眼同封標,不許無時犯手,至如各營耗穀及官下雜役穀,不得不以時出納者,別立一庫,則民穀與官用,不相混雜,面庫開閉,別庫出納,初不相礙,民於是,視官庫如私藏,渠自積置,渠自受食,惟恐穀之不精,石之不完,自民爲詐之弊,已是不禁而先除矣。面任則各掌一庫,各管一鑰,一粒精麤,一斗盈縮,知無歸咎,奸計自消矣。監色庫子,則通同看守,若相推諉,而門不得專其管鑰,穀不得任自近手,雖欲幻弄,亦末由矣。臣於鄕邑軍政,亦粗有究其生弊,而講其救弊者。各軍名色,不爲不備,而名色率多虛張,兵務精不務多,古今通論也,尤可寒心者,禁·御兩軍也。禁·御爲名,本近於唐之長從宿衛,宋之指揮親軍,其爲制豈不重且大矣,而顧今彫弊虛耗,無異束伍,人之賤惡,亦無異於束伍。初則以束伍之見賤,而害及於兩軍,今則以兩軍之見賤,而害及於束伍,互根爲害,兩弊不振,不亦異哉?臣請試略言之。蓋自昇平日久,兵制隳弛,凡爲束伍等鄕軍諸色,有力役之征,價布之徵,呼召之急,一入其籍,則輒至終身,及其身後,又有白骨徵布,黃口簽丁。人惟以逃免爲幸,每當捧疤,苟非疲劣駑孱,單了無依者,鮮有甘心受點。至若禁·御兩軍,宿衛名號,所重有在,而同名爲軍,亦人所賤,故凡産業之稍優,身力之稍健,可合於兩軍者,皆百計逃竄。所謂校院生徒,鄕邑軍校,卽一逋逃之淵藪也。或曰査正額外,使無投托,可以救急云者,其亦可矣。然朝令何嘗不査正,而至今査正不得者,只是假托爲名,規免軍役而已。易曰,悅而使民,民忘其勞,使不以悅,而以法束之,其不去爲盜者幾希,其必也悅而使民乎。此非別作道理,只因兩軍之名,㫼以宿衛之重,先使郡邑,取其神手,論其門閥,一依別隊都試,賜科施賞,而出身後,差出禁·御·鄕哨官之名,視同各邑千·把摠之例,廩給任事,每當番次,使率番軍,上京宿衛,番朔滿後,許參京軍門試才,鄕軍則依例施賞賜科,而鄕哨官則拔其優等,以爲邊將階梯。如是定制,則向者彼民之投托額外,非有可慕可樂於其間,不過恥惡軍名,出於窮計而然,今則軍名旣不恥惡,可慕而可樂者,在此而不在彼,彼有拚援之艱,行貨之費,而所得不過額外之名,此無拚援之艱,行貨之費,而居然同廁於實校之列,使彼聞此,決將捨彼就此,驅之不去矣。此非悅而使民之道乎?臣於兩軍番次,亦有所商量者。兩軍額數,未知本爲幾何,而每番千名,通計一年六番,則當爲六千,而往來遞番,二朔爲斷,更迭休力,不至廢農。立制本意,豈不詳且盡矣,而以臣策之,向之所謂務精不務多之言,正爲此軍設也。夫使鄕軍一千,留宿京師者,務其多乎,務其精乎?旣務其精,則又有加精之道,六千之中,又擇二千,則是爲三分取一,而精之又精者也。以此二年,分爲一年兩番,則向爲六千之時,宿留京師者,不過一千,今爲二千之後,宿留京師者,亦不減一千,而今之精兵,非比向之精兵也。兵實未虧,而所恃於緩急者,視前有加矣。其餘退卒,又爲還補於價布之役,以補上納,此非軍總之有失,而脫有可用之日,價布之軍,獨不如元軍乎?且以京軍門敎鍊之方言之,番軍之二朔敎鍊,與六朔敎鍊,精麤生熟,又當如何?所可悶者,只是半年離鄕,有非朝家恤農之本意,而臣於此,料之亦熟矣。顧此新得精兵,無非富豪擇定之流,則雖不宿留京師,本自課丁治農,坐食游手之人也。雖終歲離家,未必廢農,二朔六朔,不須較計,而藉曰妨農,前之六千妨農,朔雖少而自手者之妨農也。今之二千妨農,朔雖多而游手者之妨農也,此非偏苛之政,而況京師宿衛,關係最重者乎?臣謂軍政救弊之策,亦無便於此者矣。伏願殿下,更加裁處焉。臣無任云云。省疏具悉。爾疏所陳諸條,不可以草草應旨言,爾誠可嘉,啓下廟堂,論理粘啓。
己未三月十九日辰時,上御便殿。左副承旨入侍時,左副承旨鄭尙愚,假注書李允謙,記注官金景煥·金錫泰,以次進伏訖。命書傳敎曰,禮房承旨馳詣奉室奉審,壇上奉審,壇外各處,亦爲奉審,而今日未能行禮,皇朝人及忠臣子孫中,如以鄕居者爲參班上來,亦有下去者,給糧料事,分付該廳。仍敎曰,若朝官則不宜混給,其中貧士之無以下往者,令該廳給糧後,修成冊入啓事,分付漢城府。仍命退,承史以次退出。
上在昌德宮。停常參·經筵。
夜自五更至二十一日開東,灑雨下雨,測雨器水深三分。
藥房都提調李秉模,提調金文淳,副提調閔台爀啓曰,伏未審日間,聖體調攝,若何,寢睡·水刺之節,何如?膈候諸節,比再昨益瑧常度乎?臣等率諸御醫,趁早入診,詳察聖候爲宜,臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
朴基正啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬疏批未下,監察茶時之意,敢啓。傳曰,知道。
鄭尙愚,以內閣言啓曰,今二十二日咸興·永興兩本宮衣幣·香燭親臨封裹及親傳時,二十一日齋宿處所,以何處爲之乎?敢稟。傳曰,摛文院爲之。
金熙朝啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金熙朝啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金熙朝曰,左承旨入侍。
傳于鄭尙愚曰,再明日咸興·永興本宮衣幣·香燭親傳時,明日齋宿處所,已有下敎。出宮門路,萬寧門爲之,先詣眞殿,行禮後出宮,該房知悉。
以北兵使李潤謙狀啓,永達萬戶金鼎規到任稽滯,爲先罷黜,卽其地充軍事,傳于金熙朝曰,不可一爲一否,今番則充軍罷黜,分揀,加棍懲勵事,回諭。
兪漢寧啓曰,卽伏見黃海監司曺允大去秋冬等褒貶啓本,則守令無一人居下,殊無嚴明殿最之意,該道臣推考警責,何如?傳曰,允。
兪漢寧啓曰,卽伏見黃海水使申大偀去秋冬等褒貶啓本,則邊將無一人居中·居下,殊無嚴明殿最之意,該帥臣推考警責,何如?傳曰,允。
閔台爀啓曰,明日齋宿,承旨當爲備員,而右承旨金翰東在外,無以備員,何以爲之?敢稟。傳曰,許遞,前望單子入之。
承旨前望單子入之,沈象奎落點。
兵曹口傳政事,副司果金羲淳。
金熙朝,以兵曹言啓曰,坼見黃海兵使鄭學畊,水使申大偀去戊午年秋冬等褒貶啓本,則位羅萬戶韓昌均,以謗豈盡信,益勉束下爲目,文山萬戶李邦九,以禁斫何弛,姑觀來頭爲目,則宜置下考,而置諸中考,吾叉浦僉使劉宗瑞,以益勉剛克爲目,助泥浦萬戶崔大雄,以査或欠詳爲目,則宜置中考,而置諸上考,殊無嚴明殿最之意,各該帥臣,推考警責。位羅萬戶韓昌均,文山萬戶李邦九,竝下考施行,吾叉浦僉使劉宗瑞,助泥浦萬戶崔大雄,竝中考施行,而崔大雄則前已居中,其不職可知,依例罷黜,何如?傳曰,允。其代明日政差出,可也。
傳于閔台爀曰,政官待開門牌招開政。
以寶劍望筒,傳于金熙朝曰,懸頉人竝許遞,明日政差出,待下批牌招察任。
鄭尙愚,以禮曹言啓曰,太廟春展謁吉日,以何間推擇乎?敢稟。傳曰,以念後擇吉,可也。
鄭尙愚,以禮曹言啓曰,永禧殿展謁,非酌獻禮年次,則每於太廟春展謁時,一體展謁事,曾有定式矣。今番則何以爲之乎?敢稟。傳曰,廟謁日當同爲行禮,以此知悉,可也。
鄭尙愚,以禮曹言啓曰,景慕宮春展謁吉日,以何間推擇乎?敢稟。傳曰,廟謁後更稟,可也。
鄭尙愚,以禮曹言啓曰,毓祥宮展拜,每年季春稟定事,曾有先朝下敎矣。展拜吉日,以何間推擇乎?敢稟。傳曰,宮謁後更稟,可也。
鄭尙愚,以禮曹言啓曰,臣與戶曹參議臣洪樂恒,進詣皇壇奉審,則饌卓床巾四件,籩十五箇,鼎冪四箇,鍮燭臺盞一隅,奉室風遮草芚四浮,御齋室風遮草芚三浮,擎玉莫只五箇,闕字牌奉安床一坐,架子一部,隅板三立,甲黃幕一浮三十一幅內八幅,甲黃帳一浮三十四幅內一幅,內簷甲黃帳二浮各十二幅內二幅,油遮日六浮各四十張付內一浮,白布遮日一浮五十幅內五幅,白木內揮帳二浮各十四幅內三幅,黃綿絲大束乼一艮衣,中束乼一艮衣,小束乼二艮衣,三甲所二艮衣,廣別大束乼一艮衣,從享位白布遮日一浮二十幅內一幅,饌幕油遮日二浮各三十張付內一浮,中束乼一艮衣竝破傷,趁卽改備修補之意,分付各該司,而樂器風物,因該院提調有頉,不得同爲執頉之意,敢啓。傳曰,知道。
金熙朝,以備邊司言啓曰,北部庶民李必忠所陳冊子,有草記之命矣。取見其冊子,則其一,農民之所仰哺者,專靠於還上,而近來以皮穀爲名者,一入官倉之後,吏奴輩恣意換出,糠粃苟充,窮民受出,幾盡空殼,而捧上則簸之無糠,然後始許捧納。自今爲始,皮殼爲名者,一竝革罷,令攸司之臣,較定一斗所出,而從輕磨鍊,依分給斗數,以米換捧,則農民饁餉之資,庶幾革有名無實之弊事也。空殼之弊,誠如所陳,而若論換出之奸竇,米皮無間,及夫備納之時,則米還所費,尤有倍焉。故農民之願,反在皮還,不在米還,一竝換米之論,有難輕議。其一,顧今煙草,處處熾盛,良田美土,多入其中,使無限生穀之地,歸之稂莠之域,是豈重農之意?自今爲始,凡田土之載在量內者,不許種草,而至若量外田,一竝許之事也。量內之不許種草,量外之一竝許種,言固似矣,而除非良田,本不宜種。通同禁之,則可也,而不爲設禁,欲定量外·量內,則其爲民弊,將不可勝言,今姑置之。其一,陳荒之田,許民耕食,而限以五年後徵稅事也。許其降續,限年免稅,試之嶺南,已有年矣。見其成效,然後遍行諸道,恐未爲晩。其一,夏耘秋穫之時,官或役使,吏或侵漁,竟未免失時,令道臣另加關飭,如或役使,狀聞論罪,令郡邑各於面里,置一缸筒,吏隷侵漁,書名投之,逐月取考,摘發科罪事也。近來營邑,事多懈弛,而至於無端役民,恐不至於擅行,各面里置筒云云,古雖有行之者,此非朝家所可導而試之之事。其一,防禁移秧,隨其雨澤,鱗次付種,一切貯水,則決無晩時之嘆事也。以此爲言者,非不多矣,而設法禁之,終多掣礙,置之。其一,農民之或罹疾病,或遭喪慽,不能自濟者,使農民八家作井,而以其老農一夫,定爲井長,糾察勤慢,自斷懲厲,而井內若有疾病喪慽者,七家同力共治,則不至廢農事也。雖在常年,凡有疾病喪患,鄰里之同心運力,不使廢農,實是敦俗重本之美政,而至於今年,瘡痍甫起,尤所當念。然鄕井之制未立,則一朝責之以八家作井之法,勢有所不行。一遵前後飭敎,各其守令,身爲田畯,躬行原野,以勸以諭,有始有終,則不歸空言,庶有實效。以此分付諸道,而此乃廟堂所欲提奏,而未及提奏者,萬一營邑,認以循例覆啓,循例行會,一番覽過而止,則是豈仰體邇言必察之聖意哉?別爲措辭嚴飭。其一,爲民生業者,蠶農與田農,蠶農之不能廣治者,職由於蠶食之不贍也。華城一府,勿問山野,廣詢樹桑之方,多定差員·牌長,各掌面里,一切廣植,則不出數年,蠶食有餘。然則民樂其業,戶口日倍,成一大都會事也。種桑之利於民,何土不然,而都會之地,其效尤倍。曾聞本府,已多栽種,而種桑之法,莫如種葚,初頭所見,雖似杳然,畢竟抽茁,此最爲良。分付守臣,無論此法彼方,着意擧行,俾有蔚然之效,何如?傳曰,允。
朴基正,以賑恤廳言啓曰,傳曰,禮房承旨馳詣奉室奉審,壇上奉審,壇外各處,亦爲奉審,而今日未能行禮,皇朝人及忠臣子孫中,如有鄕居者,爲參班上來,亦有下去者,給糧料事,分付該廳事,命下矣。可以給糧者,卽爲成冊修報之意,知委漢城府矣。卽接該府所報,中·東·南·北四部,則下鄕之人,行糧稍優,無願受者,西部則以十九人報來,故成冊修報云。依成冊,連山幼學尹彦鎭,尼城幼學尹光奎,海美幼學洪秉鐸,大興幼學李相瑀,各糧資米二斗,錢一兩,金川幼學洪道泳,豐德幼學兪德煥,各糧資米二斗,江華幼學黃遴,富平幼學李得完,閑良南正華,生員南正輿,幼學南·南賮·南明壽·南玄壽,始興幼學李相玉,抱川幼學許玉·李震欽,通津幼學閔吉鉉·閔喆鉉,各糧資米一斗,分給之意,敢啓。傳曰,知道。
去戊午年秋冬等褒貶等第外中,位羅萬戶韓昌均,謗豈盡信,益勉束下,中,文山萬戶李邦九,禁斫何弛,姑觀來頭,中,首陽別將金振輝,典守不嚴,繕修又忽,下。
去戊午年秋冬等褒貶等第外中,黃海道金川郡守洪秉德,誠切愛民,威欠束吏,中,載寧郡守宋欽書,流謗非眞,避事宜警,中,遂安郡守南涑,宜思補過,姑不苛評,中,兔山縣監崔粹絅,做治固善,損體難恕,中。
己未三月二十日辰時,上御誠正閣。藥房入診入侍時,都提調李秉模,提調金文淳,副提調閔台爀,記事官金啓溫,假注書李允謙,記注官金景煥,編修官洪樂游,檢校提學鄭民始,一直提學徐龍輔,二直提學李晩秀,檢校直閣沈象奎,檢校待敎李存秀,醫官柳光翼·白成一·李敬培·李周憲·李惟鑑·玄必采·丁希泰·吳天根,以次進伏訖。上曰,左承旨入侍。啓溫承命出傳,行左承旨金熙朝進伏。秉模等曰,靜攝之餘,侵早臨殿,聖體候,若何?上曰,以春謁之至今未爲,夙宵耿結,一念憧憧。再明日卽咸興·永興兩本宮衣幣香燭封進之日也,明間欲爲齋宿於摛文院,翌日親傳後,旋卽行禮於廟宮,而香燭旣有所重,則當日展拜,雖或差晩,恐不至於大爲未安。故再明香燭祗迎後,當行春謁矣。秉模曰,聖候猶未復常,而移次勞動,恐不無損節之慮,今番齋宿,則姑爲停止,實合節宣之方矣。上曰,摛文院齋所,猶勝於常時所居,宣暢得宜,有何添損之慮乎?春秋展謁,自肅廟朝行禮,而至於先朝,則每當歲換,卽爲展省。在予繼述之道,豈敢少忽,而春謁之自正初至今未行,只緣侍藥之憂慮靡暇,其爲悚然,常着心中。今若卽爲行禮,則所愼亦必差復矣。秉模曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,近日則快復常度矣。秉模曰,醫官旣已待令,診察,何如?上曰,渠輩安知脈度乎?置之。仍敎曰,大抵在下者,但當念及於爲上淸心之方,而不爲隨事强聒,則於予心亦必淸勝,非但以向來請對一款而言,凡事皆當如此。此後則毋如前日之强煩,可也。秉模曰,臣之抗顔出入,諒非得已,而僚相則仍解相職,臣則晏然自在,安有如許國體乎?今日卽藥院日次問安,故以此自限,而明日則勢將冒入文字矣。至於本事,則春謁後反汗,中外之所顒望,臣實愚迷,不敢知必待春謁之聖意矣。此不過一辭敎之間,何係於春謁前後乎?殿下每以廷臣之非出氣節爲敎,群下固有罪矣,而先朝諸臣之討耇·輝等諸逆,有何逆耳之可言,而特以義理之撑亘,敢言諸臣,皆爲名類矣。假使無明義錄,而鄭妻至今晏如,則廷臣雖無氣節,亦豈無一人捨生向前者乎?上曰,右相之遞解後,卿之如前出入,非特於卿心不安,亦必有人言之有所云云,而但其時事勢,卿與右相,實有去就之不同者,則卿何必過引乎?姑待春謁後洞諭,而事之張而不收,有非王者之政,此後則當爲收斂之道矣。民始曰,大臣,俄已仰達矣。當初處分傳敎之還收,果爲收斂之道,則群下之所望,只是反汗一事也,其外有何別般收斂者乎?上不答。命書榻敎曰,中宮殿進御人蔘一錢重粟米飮一貼煎入,命都提調以下先退。命書公事判付訖。仍命退,承史以次退出。
上在昌德宮。停常參·經筵。
大駕詣摛文院,入堂後,內閣·政院·玉堂·藥房口傳問安。答曰,知道。
兪漢寧啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬疏批未下,監察茶時之意,敢啓。傳曰,知道。
傳于沈象奎曰,侍衛軍兵雨具。
鄭尙愚啓曰,今日齋宿時,承旨當爲備員,而行左承旨金熙朝,奉命出去,無以備員,可以爲之?敢稟。傳曰,許遞,令該曹口傳付軍職,其代前望單子入之,待下批牌招。
藥房口傳啓曰,今日摛文院齋宿之命,乃在於多日靜攝之餘,慶幸之中,憂慮亦切。昨於筵席,略陳微忱,退而達宵,不敢少弛。見今好雨滂沱,至朝未霽,雖是淸禁之內,移次勞動,實爲萬萬焦悶,玆敢相率仰籲。伏乞亟寢成命,千萬顒祝,惶恐敢啓。答曰,春謁尙未爲之,而今朔內明日與卄七日外,皆値齋日,欲待晴候,更當下敎,而摛院齋宿處所,卽萬寧門外咫尺之地,與便殿同,何可不爲乎?
承旨前望單子入之,尹光普落點。
摠管前望單子入之,都摠管趙尙鎭·李家煥·徐有和落點。
以都摠管趙尙鎭·李家煥,牌不進推考傳旨,傳于沈象奎曰,更爲牌招。
兵曹口傳政事,護軍單金熙朝。
鄭尙愚啓曰,今日齋宿時,承旨當爲備員,而新除授左承旨尹光普在外,無以備員,何以爲之?敢稟。傳曰,許遞,前望單子入之,待下批牌招察任。
傳于沈象奎曰,副摠管李義弼許遞,今日政差出。
鄭尙愚啓曰,吏曹判書李時秀,參判徐龍輔,參議李翊模,牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,更爲牌招,何如?傳曰,允。
鄭尙愚啓曰,吏曹參議李翊模,旣有只推之命,一體牌招,何如?傳曰,允。
鄭尙愚啓曰,吏曹判書李時秀,參判徐龍輔,參議李翊模,再牌不進推考傳旨及罷職傳旨,今方捧入,而開政命下之後,連事違召,不卽承膺,事體所在,極爲未安。判書·參判,所當更請牌招,而係是一日三牌,何以爲之?敢稟。傳曰,更爲牌招。
以吏曹參議李翊模,牌不進罷職傳旨,傳于鄭尙愚曰,只推,更爲牌招。
以吏曹參議李翊模,再牌不進罷職傳旨,傳于鄭尙愚曰,只推。
鄭尙愚,以吏批言啓曰,領中樞府事金憙兼管御營·太常都提調勉副之代,今當差出,而大臣只有二人,故俱以二望擬入之意,敢啓。傳曰,知道。
有政。吏批,判書李時秀牌不進,參判徐龍輔進,參議李翊模進,右承旨鄭尙愚進。啓曰,禮曹參議今當差出,而擬望之人乏少,承旨竝擬,何如?傳曰,允。
以尹序東爲副應敎,閔命赫爲校理,金載瓚爲左參贊,李秉鼎爲刑曹判書,鄭民始爲工曹判書,李勉兢爲戶曹參判,南公轍爲禮曹參判,鄭大容爲兵曹參判,李秉模爲奉常都提調,沈煥之爲御營都提調,金晦彬爲奉常正,李永老爲義禁府都事,李宇炯爲監察,愼宜學爲元陵別提,趙元傅爲兼引儀,社稷都提調單沈煥之,景慕宮都提調單沈煥之,軍資都提調單沈煥之,壯勇都提調單沈煥之,典醫都提調單沈煥之,以上仍任事承傳。
兵批,判書金文淳進,參判鄭大容病,參議朴奎淳病,參知李趾永入直,右副承旨朴基正〈進〉。以李秉鼎·蔡廷夏爲知事,金翊休·宋鍈爲都摠管,鄭東愼·鄭煥猷·李鼎揆·鄭觀采爲副摠管,李熙燮爲五衛將,洪理燮爲訓鍊副正,許㶏爲都摠經歷,金商岳爲訓鍊主簿,李雲淵爲位羅萬戶,金孝根爲助泥萬戶,宋啓德爲文山萬戶,金仁國爲防垣萬戶,金尙業爲鳥嶺萬戶,金重輝爲露梁別將,同知單任百慶,僉知三單成東一·李彦春·朴宗徹,上護軍趙尙鎭,大護軍申思運·金思穆,護軍李勉兢·金履翼,副護軍尹光顔·金翰東·宋銓·洪義浩·柳相祚·李檍·申光輅·金宗洙,副司直柳雲羽,副司果權顯中,以上竝單付。
再政。以尹敏東爲宣傳官,閔宗赫爲都摠都事,金尙墀爲守門將,副摠管單宋鍈。
以刑曹判書李秉鼎牌不進推考傳旨,傳于宋銓曰,更爲牌招。
朴基正啓曰,刑曹判書李秉鼎,特敎申飭之下,謂有情勢,來詣朝房,屢度催促,終不承膺,事體所在,誠極未安。推考,何如?傳曰,許遞,今日政差代,待下批牌招。
吏批,再政。以金祖淳爲禮曹參議,宋煥箕爲知敦寧,李致中爲刑曹判書。
兵批,三政。大護軍單李秉鼎。
朴基正,以禮曹言啓曰,太廟春展謁取稟草記,傳曰,以念後擇日可也事,命下矣。展謁吉日,卽令日官池景喆推擇,則今三月二十二日·二十七日俱吉云,以何日定行乎?敢稟。傳曰,明日兩本宮衣幣·香燭親傳後,詣太廟展謁,仍詣南殿行禮,而時刻則親傳後出宮,以此知悉,可也。
鄭尙愚,以備邊司言啓曰,頃因傳敎,海西濟活人不卽狀聞委折,首實報來之意,行會矣。卽見黃海監司曺允大所報,則以爲向於輪症方熾之時,祗奉聖敎,能出物力,賙救病人之類,連加提飭,使之報來矣。道內諸倅,皆以爲,多般勸飭,姑無如此之類,故不得修報云,此卽本營不能謁誠搜訪之致,孤負之罪,無所容逃,而更飭列邑,捐財急難人有無,星火馳報,續卽登聞計料爲辭矣。以一道而無一人出義者,誠不可使聞於隣道,亦可謂貽羞於營邑,而若或因此,勒令而强責,備例而登聞,則反有違於朝家導俗之盛念。故以此意論理題送之意,敢啓。傳曰,知道。
鄭尙愚,以敦寧府言啓曰,北漢山城奉安御牒·譜冊奉審曝曬等節,每年三月九月,內府郞廳一員,辭朝進去,而本府判官權尙熺,未肅拜過限,主簿李興白,無敦寧呈旬,直長金在三·洪赫,俱以身病呈旬,只有參奉朴尙榮一人,而方爲入直,無以推移,曝曬擧行之緣此遲退,誠極未安。判官權尙熺過限之代,令該曹口傳差出,俾爲推移擧行之地,何如?傳曰,允。主簿李興白,特除之人也,他司相換,可也。
鄭尙愚,以司僕寺一二提調意啓曰,兼內乘洪理燮,今日政,移拜訓鍊院副正矣。其代當卽差出,而動駕隔日,難付生手,洪理燮內乘之任,今姑仍任,使之擧行之地,何如?傳曰,允。
副校理李貞運,副修撰尹益烈等箚曰,伏以,多日靜攝之餘,玉候尙未康復,中外輿情,擧切憂慮。今此兩本宮衣幣親傳之命,寔出於我聖上追遠之孝思,而第今雨勢,一向如注,日候尙此陰寒,此時移次齋宿,有妨於大聖人節宣之方,區區下情,竊不勝悶慮之至。玆敢不避瀆擾,敢此聯籲。伏願聖明,仰體殿·宮惟憂之念,克軫古人少愈之戒,亟加三思,特寢成命焉。取進止。省箚具悉。豈可不親傳乎?
己未三月二十一日卯時,上御摛文院。齋宿入侍時,行都承旨閔台爀,右承旨鄭尙愚,左副承旨兪漢寧,右副承旨朴基正,同副承旨沈象奎,記事官金啓溫,假注書李允謙,記注官承膺祚,編修官洪樂游,檢校提學鄭民始,一直提學徐龍輔,二直提學李晩秀,原任直閣南公轍·金祖淳,檢校待敎李存秀,以次侍立。時至,通禮跪啓外辦。上具翼善冠·衮龍袍,乘輿出萬寧門。藥房都提調李秉模進前曰,靜攝之餘,侵早勞動,聖體候,若何?上曰,別無損節矣。秉模曰,移次經宿,恐或有損於節宣之方,下情不勝區區憂慮矣。上曰,摛文院齋所,有勝於大內常時所居,向者入診時,卿亦見之矣。常時所居,則房闥甚窄,調攝亦難,而摛文院則房壁間周遮排鋪,不啻大勝,雖曰移次,而亦足爲宣暢之道矣。秉模曰,臣亦於入診時仰瞻,則寢室內所御褥衾,以木品爲之。雖閭巷間卑微者,尙多以紬屬爲衾具,而莫重當御之衾,如是薄品,臣亦未料矣。命大臣退出,仍降輿入摛文院。命象奎入侍,又命民始等入侍。命書傳敎曰,春展謁日字,當觀勢下敎,而隨駕軍兵,訓局步軍六哨,御營鄕軍三哨,爲先後廂,馬兵與入直三哨,訓將都領隨駕,挾輦軍一百名,槍劍軍三十名爲之,禁軍與入直三番隨駕,留營留陣,扈衛軍官·首廳軍隨駕,置之事,分付。命兵曹判書金文淳入侍。敎曰,太廟春謁,當觀開霽,更爲下敎,而明日雖差晩,待晴欲爲之。卿其言及訓將,本局軍兵磨鍊中,必以在京者,抄擇團束,禁軍三番二百人,竝入番五十名,亦以居在城內者,預爲等待,可也。命書傳敎曰,左參贊及六曹堂上在外人竝許遞,今日政差出,待下批牌招察任。上曰,政官牌去來催促。參議,牌不進罷職傳旨,勿施,以前牌亦爲催促,來此酬應難矣,六曹堂上,不待許遞,傳旨啓下,卽爲擬入事,分付。啓溫承命出傳。民始曰,各司印朱所用馬鬣,例自平市署,使馬廛人責納,而覓取之際,不論公私馬,勒割其鬣,而亦不無憑藉之弊,非但有關事面而已,鬪鬨呼訴之端,不勝其紛云。雖無馬鬣,亦多有代用者,此後平市署進排,永爲革罷,何如?上曰,依爲之。出擧條民始曰,湖南所在壯勇營貿米二萬石,會錄於均廳補還穀,每年取耗三千石,以爲需用之資,而補還穀元數,不過千餘石,且有各年停退而耗條,如例取用,元穀漸縮,事甚悶然,不可無變通。以該道所在常賑米二萬石,移錄補還穀,其代則道內船儲米停退者,爲二萬餘石,其中二萬石,屬之常賑,以爲從速還捧充補之地,耗條三千石中一千石會錄者,姑置之,待元穀有裕,依前會錄,何如?上曰,依爲之。出擧條晩秀曰,明日親臨封裹時,差備閣屬官數少,無以分排,而前檢書官柳得恭,方在罷職中,使之權着冠帶,以爲擧行之地,何如?上曰,敍用,可也。出擧條命尙愚入侍。上曰,政望何如是遲滯?催促捧入,俄政新除者,牌去來亦爲催促。賤臣承命出傳。命書榻敎曰,在外及未肅拜摠管許遞,前望單子入之,待下批牌招察任。上曰,刑·工判及禮堂望筒首擬人,非實病則乃赴燕人,改擬以入事,分付銓官。啓溫承命出傳。命書玉堂聯箚,兩司聯疏批答訖。命漢寧入侍。漢寧曰,臣於日前,承命奉審延祜宮,則移安室簾帳,多有破傷者,分付該曹,趁卽修改,恐好矣。上曰,依此爲之。命書榻敎曰,中宮殿進御人蔘一錢重粟米飮,自今日停止。仍命權退,諸臣以次退出。
己未三月二十一日午時,上御摛文院。左副承旨入侍時,左副承旨兪漢寧,記事官金啓溫,記注官承膺祚,編修官洪樂游,以次進伏訖。漢寧曰,各道獄案査啓,自有期限,而慶尙道盈德縣殺獄罪人金得孫獄事,行査過限已久,尙不修啓,事甚未安。該道道臣推考,使之斯速擧行之意,分付,何如?上曰,依爲之。出擧條仍命權退,承史以次退出。
上在昌德宮。停常參·經筵。
大殿,內閣·政院·玉堂經宿問安。答曰,知道。大駕詣宗廟,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。大駕詣永禧殿,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
藥房都提調李秉模,提調金文淳,副提調閔台爀啓曰,靜攝之餘,移次淸齋,伏未審夜間,聖體,若何?寢睡·水刺之節,何如?膈候諸節,日益康安乎?臣等率諸御醫,趁早入診,詳察聖候爲宜,臣等不任區區伏慮,敢此問安,竝爲仰稟。答曰,知道。
沈象奎啓曰,司僕內乘來言,捲簾取稟。傳曰,捲三面。
兪漢寧啓曰,卽者考喧都事來言,今日動駕時,駕側鳴錚人唐津韓師殷·醴泉金重得等二人,移送秋曹云矣,敢啓。傳曰,知道。
傳于鄭尙愚曰,右承旨入侍。
以水原留守徐有隣啓本,顯隆園奉審事,判付內,壁土剝落處,不必告由,園租之設庫收置,正爲此等修改,依定式從便塗補,而土王節過後,當擇吉下送,待傳令之從內營頒示,擧行爲旀,萬年堤疏築勤慢,亦依東五陵奉審例,狀啓中措語之意,亦爲定式事,回諭守臣爲良如敎。
沈象奎,以禁衛營言啓曰,謹依長陵植木書啓判付,牌將李東協等九人處,各木二疋·布一疋,京軍李啓孫等二名處,各木一疋,李千載等二十一名處,各米三斗,陵軍張成益等九名處,各布一疋,金德彬等三十名處,各米三斗,金成辰等三十名處,各米二斗,分等施賞之意,敢啓。傳曰,知道。
兪漢寧,以刑曹言啓曰,因承政院啓辭,今日動駕時鳴錚人,唐津韓師殷·醴泉金重得等,移送秋曹事,命下矣。凡城內動駕時擊錚,通雲橋·惠政橋·把子橋三處外,一倂勿施事,曾有定式,而韓師殷·金重得兩人擊錚,皆在廣通橋川邊,則俱是定式之外,竝依定式勿施,何如?傳曰,三橋,指大路通衢之謂也,廣通橋亦然,此則許捧,可也。
副校理李貞運,修撰金履載,副修撰朴崙壽·尹益烈等聯名箚曰,伏以,鑾蹕之移次經宿,乃於玉候靜攝之餘,區區下情,竊不勝憂慮之忱,而繼伏奉傳敎下者,有太廟展謁,南殿行禮之命。顧今春序向闌,而姑未行祗拜之儀,羹墻之慕,日深一日,此時此命,孰不仰我聖上奉先之孝思?第伏念,康復之慶,甫踰數日,節宣之方,不容少忽,而見今好雨通宵,霏灑不止,此際夙駕,鎭日勞動,實有妨於保嗇之宜。臣民之憂悶姑無論,殿·宮之貽慮,當如何哉?且況此月之內,尙有吉辰,差退日字,以待天氣之晴和,允合愼重之道。玆敢不避煩瀆,相率陳籲。伏願聖明,亟加三思,特寢成命焉。答曰,省箚具悉。知時之雨,如期而晴,展省禮成,甚幸甚幸。
己未三月二十二日辰時,上御摛文院。咸興·永興兩本宮衣幣·香燭親傳後,仍行宗廟·永禧殿春展謁入侍時,行都承旨閔台爀,右承旨鄭尙愚,左副承旨兪漢寧,右副承旨朴基正,同副承旨沈象奎,記事官金啓溫,假注書李允謙,記注官承膺祚,編修官洪樂游,檢校提學鄭民始,一直提學徐龍輔,二直提學李晩秀,原任直閣南公轍·金祖淳,檢校待敎李存秀,以次侍立。時至,上具翼善冠·衮龍袍以出,西向立。命閣臣·禮房承旨陞殿封裹,封裹訖,左通禮跪啓請跪,上跪。民始等奉衣幣·香燭,以次跪進,上敬受,以次授京畿監司李在學,在學跪受,以授執事,奉於彩轝。左通禮跪啓請興,上興。左右通禮仍前導。詣大門外祗迎位,西向立,彩轝由正路以出,上鞠躬祗迎訖。上曰,動駕時,侍臣上馬節次,除之,隨駕百官先爲前進事,分付。鼓三嚴,通禮跪啓外辦,上乘輦出敦化門,近侍以次隨駕。至宗廟洞口,降輦乘輿,入東門,至降輿所,降輿入齋殿。少頃,上改具冕服,出齋殿門。左右通禮前導。至廟東正門外,台爀跪進圭,上執圭,詣板位,行四拜禮。上曰,百官行禮後,卽爲來待於永寧殿門外,無或遲滯事,分付。賤臣承命出傳。仍詣廟內,以次奉審,次詣祭器藏奉所,奉審訖,左右通禮前導以出,上步詣永寧殿,行禮奉審,如上儀訖。上曰,兼春秋爲假通禮前導。膺祚承命前導,上出殿南門步過。藥房提調李秉模進前曰,喜雨開霽,展謁禮成,下情不勝慶幸,而殿陛陞降,勞動實多,聖體候,若何?上曰,一樣矣。秉模曰,齋殿稍遠,自此乘輿,恐好矣。上曰,置之。仍敎曰,百官參班者,未卽入來,故行禮未免遲滯,自此詣南殿時,卿爲押班,催促前進,可也。仍命初嚴爲之。入齋殿,少頃,改具翼善冠·衮龍袍以出,乘輿,左右通禮前導。上曰,廟司入侍。本署令以次奏職姓名。敎直長李在純曰,爾是故相之祀孫耶?在純曰,然矣。上曰,雖皆新除,勿以生疎爲托,凡事務盡修擧之方,可也。命在純等退出。仍前進出東門,至降輿所,降輿乘輦,進發至布廛屛門前路。上曰,班列甚爲喧聒,各別嚴飭。賤臣承命出傳。至鍾閣前路。上曰,回鑾時當有貢市民詢瘼之擧,分付漢城府·平市署,各其領率,預爲待令事,分付。臣承命分付。進發,至永禧殿紅箭門外,降輦乘輿,入殿大門,至降輿所,降輿入齋殿。少頃,改具冕服以出,左右通禮前導,詣板位,行四拜禮。上曰,百官行禮後,卽爲出待外班事,分付。尙愚承命分付。仍詣殿內,以次奉審。上曰,第一室絳紗帳色渝,甚悚,從速改造事,該房知悉。尙愚曰,然則但第一室絳帳,當爲改造乎?上曰,各室絳帳,一體改備,待節享日造奉,可也。奉審訖,出戶。命殿司闔門降簾,命殿司入侍。參奉權瑞應等,以次奏職姓名訖。命退。還御齋殿,改具翼善冠·衮龍袍,命入外辦。上出齋殿門外,乘輿出大門,至紅箭門外,降輿乘輦,進發至鍾閣前路駐輦。命象奎入侍,仍命貢市民等召入。上曰,汝等今則病氣快蘇,而皆好在否?象奎承命傳宣,貢市民等一齊應聲而對曰,好在矣。上曰,使院隷傳此下敎於後行跪伏者,俾各知悉,可也。賤臣承命分付。上曰,京貢減分事,收租若爲八九萬石內外,則當減十分之一,古例卽然,而以昨年無前之災,京貢則特減十五分之一,於汝輩所得不些,而猶不如初不減之,但因自下之仰請,不得不略減,此非朝家之本意。故以今秋成爲限,明年則當依前後貢,以此知之,無或缺望也。象奎承命宣布,貢市民等莫不欣聳,一齊應聲而對。命書傳敎曰,今予夙宵一心,惟在奉先爲民。春謁今日始行禮,周旋出戶,少伸展省之誠,而還至通衢,召問貢市人弊瘼。初意則夜雨雖是喜雨,通宵霢霂,道路泥濘,詢瘼欲於數日後爲之,雨與晴叶望,駐輦見渠等。旣見之,若不以一分實惠,霑及渠等,予心當愧乎否乎?御極卄餘年,一事半事,無便民足民之可言,每對都民,背汗先沾衣膚。今雖召見,特前例板,外面文具,尤豈不靦然乎?所可幸者,挾路觀光者,皆帶蘇旺之容,此最萬幸。多般思之,別無可施之惠,夜於齋所,適有念及於減分事。收租爲八九萬石內外,則例以減分草記,先朝各年已例卽然,而冬春穀價,猶不過踊之,故特加軫念,只減十五分一,猶不若不爲,以此心常耿耿。減分只限今年,須卽復貢之意,已有下敎於渠等者,令廟堂分付惠廳,依下敎擧行。市民等弊瘼,亦有措辭判下者,下廟堂卽爲草記稟處。仍敎曰,初欲駐駕,面面詢瘼,日已晩而路且泥,汝等如爲所懷,皆各呈納也,貢市民,依下敎各呈所懷。命進發入敦化門,命象奎解嚴。仍入進善門·肅章門·協陽門還內,諸臣以次退出。
己未三月二十二日未時,上御重熙堂。右承旨入侍時,右承旨鄭尙愚,假注書李允謙,記事官金錫泰,編修官洪樂游,以次進伏訖。命書傳敎曰,春謁之尙未爲之,以待廟謁也。廟謁今已禮成,自有月覲之禮,一兩日內,當由逌瞻門展拜,兼行春謁,用月覲之禮,則齋日展拜,亦無不可,以此分付該曹。日字待下敎,而展拜服色,亦用每月展拜例,當以衮袍爲之,以此磨鍊儀注事,一體,分付。仍命退,承史以次退出。
上在昌德宮。停常參·經筵。
沈象奎啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
沈象奎啓曰,來二十五日朝參日次,而國忌齋戒相値,頉稟之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
沈象奎啓曰,西北別付料試射,送勅後更稟事,命下矣。以何日爲之乎?敢稟。傳曰,與宣薦內禁衛試射,同爲於抄啓文臣春季朔試射設行時,可也。
朴基正啓曰,新除授吏曹參議李翊模,旣在闕中,不爲肅謝,直爲出去,事甚未安,推考警責,何如?傳曰,允。
鄭尙愚啓曰,卽者掌樂院官員來言,今日皇壇奉審時,樂器風物,提調當爲摘奸,而提調趙鎭寬在外,李書九身病不得擧行云。提調李書九,卽爲牌招擧行,何如?傳曰,允。
傳于鄭尙愚曰,禮房承旨入侍。
傳于宋銓曰,左承旨入侍。
傳于朴基正曰,右副承旨入侍。
承旨前望單子入之,申獻朝落點。
傳于鄭尙愚曰,向者敦召,先示予意,意有所定,蓋亦有待。待朝啓蹕,將祗拜宮庭,仍有洞諭於卿等者,反與不反,其從其違,都在洞諭後。卿須卽日入城,直簉齋所肅命事,遣承旨傳諭于沈判府事。
閔台爀啓曰,沈判府事處,遣承旨傳諭事,命下矣。何承旨進去乎?敢稟。傳曰,同副承旨進去。
傳于朴基正曰,坐直承旨入侍。
鄭尙愚啓曰,明日展拜,承旨當爲備員,而左承旨申獻朝在外,無以備員,何以爲之?敢稟。傳曰,許遞,前望單子入之。
承旨前望單子入之,金啓洛落點。
大司諫前望單子入之,李勉兢落點。
以咸鏡監司李集斗狀啓,甲山府定配罪人安光福給暇歸葬事,傳于沈象奎曰,放,如有同罪者,亦放。
傳于閔台爀曰,關東地方褊小,而進言之多,甲於諸道,民俗之淳厚,可喜可喜。見洪川幼學李光漢農書,近來以農政應旨者,頗多可觀,而其悉心對颺,極意考據,未有如此之勤者。明農之方,其條二十有二,作農之法,其目二十有八,起之以騈儷,申之以記載,系之以比興,其言則經綸,其文則菽粟,於此可以知故家遺範之猶有存者,予甚多之。朱子每言,擧天下說生薑之辣,待我喫得,方信眞箇辣。若非身親經歷於田疇之間,何以道得此也?況其蒙養,以至治平之說,卽諸人所未說者,而小學之道,便是農書,導率之化,便是農政,人主之心,便是元氣云云,雖置之古名臣奏狀,亦可謂無愧。惜乎,年前關東之賓興也,該司剡牘,何未聞若人名字?卽令廟堂,逐條稟覆,仍令掌銓者知悉,俾此等人,無作朱子所謂閉門粥飯僧,可矣。又見高城幼學權炫農書,所陳諸條,可知其樸實無隱。其中許多說弊中,海弊一事,朝家前後飭禁,果何如,則處分後封進時作弊云云之說,又登於應旨之冊?所謂處分云者,雖似指年前事,而無論年前與今番,此邑與彼邑,凡封進時營屬犯科,令廟堂拔例嚴飭道伯,期於査治。闢土地三字,又是急先務。地有可耕,民無可食,豈理也哉?亦令道伯從便顧助,俾有日墾之效。外此諸條,可以釐革與蘇救者,一體下該道,從長決處。又見歙谷幼學趙之榮·鄭致一·表憲正農書,逖矣海濆,邑六十室,而有此三人之進言,言之用否,且置之,其誠可嘉,有足以風三百郡縣幾萬人也。就中大同負持之弊,結役爲害之端,分付道伯,以爲方便之地。事屬牛羊,可以反隅,外此他邑,亦令照察事知悉。又見高城幼學盧再煌農書,六件農說,莫曰夫夫也皆言。言之者卽創自己意,則此不可以歇看處。年前三日浦起耕,有所謂金洛者嚴處之擧矣。今此陳廢不墾之說,出於該地方,無或因三日浦爲戒,而空棄不可棄之土而然乎?西湖雖禁爲田,雲夢豈靳作乂?與他條看詳,知委於該道,以爲興利利農之資事,言于廟堂。卿其招致該生讀宣後,精謄各一本,分給狀聞事,下諭江原監司。
鄭尙愚,以戶曹言啓曰,勅行元禮單例贈·別贈·都求請各項物種,或折銀或以本色持去,故元數中區別懸註,別單書入之意,敢啓。傳曰,知道。
沈象奎,以備邊司言啓曰,三米廛市民詢瘼所懷判付內,左相與該堂商確,從長決給後,草記事,命下矣。取見其所懷,則以爲市價高下,專在於沿江貿穀之入市與否,而江民多有行賣於穀貴處,則市上無穀矣。自前渠等,爲防江米外出之弊,時出江上,禁其貿積之還出外方新貿之到泊卸下,計石數而捧一分稅,三廛均分矣。數年前,江民欺瞞廟堂,以罷三米廛收稅之規,從此不得近跡於沿江,江民輩行賣外方之習,恣行無忌,而且雜穀則爲禁外出,仍前收稅,米穀則任開外出之路,使渠等如前相關於江商,依例收稅云矣。以其所訴,想其事情,則所謂捧稅,次次過濫,以致年前廟堂之罷稅,究其本則雖由於渠輩,論以訟理則但當禁抑其過濫之稅而已,竝與自古已行之規,而一朝永罷,恐有違於不擾市之意,該堂之見,亦無異同。稅則許其依前施行,所捧之數則一從古規,無敢踰濫。如是決給之後,又或有濫捧之弊,則許令江民,以時來告,以爲無廢舊規,互爲相濟之地,何如?傳曰,允。如是之後,萬一更侵江民,使江民卽告本司,嚴治犯科者,此後更勿以此事,爲市民·江民之陳瘼中條件,可也。
沈象奎,以備邊司言啓曰,門外米廛市民詢瘼所懷判付內,內司明禮宮債錢,一竝蕩減,守禦廳貿米,內司發賣米,更爲詳問於渠等,限年從便分捧,御營廳貿米,其數零星,亦爲蕩減,守禦廳貿米事,問于前使在京者草記,而如是下敎之後,若有推捉侵困之弊,往訴廟堂,使之隨聞嚴禁,俾有詢瘼之實效事,命下矣。招問廛人,則渠輩以爲,內司明禮宮債錢,御營廳貿米蕩減之命,特下於千萬意望之外,歡天喜地,無以報答。所懷中,雖以每朔百兩備納爲言,願以每朔一百五十兩,先爲畢納於兩司後,鱗次依此數,每朔備納於守禦廳,則可以支保云,而貿米一事,前使之在京者,非在任時事云,故問之廛人,則庚戌一千石,壬子二千石,而未納爲九百石云矣。莫重公物,拖至多年,雖極可痛,今此詢瘼後,特恩若是曠絶,其在究惠之道,依渠願,每朔一百五十兩,定給備納,恐合事宜,而若待其畢納內司而後,始納廣州,則該府事勢,恐或難便,每朔百兩,納于內司,五十兩,納于廣州之意,分付,何如?傳曰,允。如是甚好,依此爲之,而守禦廳庚戌貿米一千石中五百石,更爲蕩減。旣非減價發賣,名以貿米,事未前聞。此後如有此等之弊,令廛人來告市堂,自廟堂草記,論勘該衙門官員,可也。
沈象奎,以備邊司言啓曰,貢人詢瘼所懷判付內,以上諸貢人陳瘼,左相與該堂爛商,從長草記事,命下矣。取見其所懷,則供上紙貢人以爲,渠貢供上紙,以丁銀代納,而丁銀本非土産,故有錢難貿,易致闕供之境。供上之物,若値絶貴之時,則從便代封,已多其例,以天銀互相備納云。近來丁銀之告乏,不待渠輩之言而可以知之,無論丁銀與天銀,隨其所有而備納,則似爲便順,依此定式。鴨島契貢人以後,癸未大水以後,島地年年浦落,正薍貿用,穀草代納,數三十年內,加用者至於累百萬束,負債至於累萬金,而且年前兩長木契酌定都下時,渠等稱冤,專在於加用上下代土區劃,故未及暇論,今則獨爲見漏於都下,尤豈不萬萬至冤乎?三事一未蒙處決,特爲變通云。代土劃給,姑無其路,積年加用量宜劃給之意,每年詢瘼回啓時,申飭該曹,而今此稱冤,又在見漏於長木契都下之時,許與不許間,所當指一仰請,而該堂適在外,都下便否,有難遽決,待其還朝,商確稟處。義盈庫貢人以爲,近來連値蜂歉,貿蠟一款,實難成樣之中,受價每斤價爲一兩八錢,而市直幾至二兩,落本難支之狀,已無可言。第有公私俱便之道,渠等所負遺在,以舊遺在分錄,次次計減,或增價變通云,此亦待該堂還朝稟處。兵曹祭享軍契貢人以爲,渠等元貢應進排外,其所爲弊,專在於別役受價,各年別役所受,小則四五千兩,多則七八千兩,或爲萬餘兩,而皆以各處情費之消瀜,名存實無,落本太多,番番負債,轉益蕩殘,渠等別役價,一依營繕·紫門兩軍契例,作等上下云矣。取考該曹所在各年別役所下文蹟,則多或至萬餘兩,小或爲四五千,七八千,而一二千則絶無而僅有,其在公貨,實爲尾閭。大臣之前後筵稟,請其酌定者,良以此也,而該堂之意,亦以爲,不可無釐正之道云。分付該曹,折衷作等,以爲公私俱便之地,何如?傳曰,允。供上紙貢人事,如是處之甚便,依此爲之,而礦銀異於萊銀,萬一代捧之初,點退星品,來頭爲弊,必至於責納十上時時品而後已。此一款相議酌定後,草記事,卿等知悉。諸條待戶判上來,卽爲草記,軍契事,亦令兵曹決給後,使之出擧條,可也。
沈象奎,以訓鍊都監言啓曰,本局哨軍崔重緝,私獵出去楊州美陰近處,小虎一頭,捉得來納,依例封進,而木綿二疋,布子二疋,考例施賞之意,敢啓。傳曰,知道。皮張,卿處賜給。
沈象奎,以刑曹言啓曰,因咸鏡監司李集斗狀啓,甲山府定配罪人安光福給暇歸葬事,傳曰,放,如有同罪者,亦放事,命下矣。依下敎,安光福卽爲放送,而同罪定配罪人三水府全世俊,平安道昌城府孟成岳等,亦爲一體放送事,分付各該道臣之意,敢啓。傳曰,知道。
己未三月二十三日辰時,上御重熙堂。左副承旨入侍時,左副承旨鄭尙愚,假注書李允謙,記注官承膺祚,編修官洪樂游,以次進伏訖。上曰,左副承旨昨日隨駕時觸傷處,今已差得云耶?尙愚曰,今雖仕進,而所傷處浮腫作痛云矣。命書景慕宮夏享大祭單子判付訖。仍命退,承史以次退出。
己未三月二十三日酉時,上御便殿。坐直承旨入侍時,右承旨鄭尙愚,記事官金啓溫,記注官金景煥,編修官洪樂游,以次進伏訖。命書傳敎曰,明日當由逌瞻門,展拜景慕宮,該房知悉。尙愚曰,今番雖兼行春謁,而旣用逌瞻門展拜之例,則百官行禮,當置之乎?上曰,唯。命書榻敎曰,大司諫前望單子入之,待下批待開門牌招察任。又命書傳敎曰,春謁後洞諭已言之,大臣·卿宰·三司,皆令明日來待。仍敎曰,雨意有之,展拜傳敎,則更觀日勢,頒布,可也。命退,承史以次退出。
上在昌德宮。停常參·經筵。
申時,日有左珥。
大駕詣景慕宮,展拜罷,入齋室後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
朴基正啓曰,御營廳將官來言,今日本廳軍兵,日次私習云矣,敢啓。傳曰,知道。
朴基正啓曰,今日展拜時,挾輦軍,入直禁軍,弘化門·東營·集春營入直軍除出,標信請出之意,敢啓。傳曰,用逌瞻門展拜之例,而道路則由館峴,西營·廣智營·御營·新營入直軍,添把,可也。
綸音若曰,昔我孔夫子,垂範立訓,爲典爲謨,以貽我後人,爲後人者,克述厥志,明徵定保,至于今有成法,春秋之義理是也。義者宜也,理者公也,以天下至公之理,行天下至當之義。語其大,天地莫能容,語其細,絲豪莫能破。其奕如垂象,易見不難知者,莫先於尊君父誅亂賊。春秋作而後,君君臣臣父父子子之大倫正,大綱立,歷數千古,周鼎漢絲,卓然有不拔之勢者,夫子之功也。然其所謂大義數十之微辭隱義,時措從宜者,精義入神,泛應曲當,譬如移步換形,有非一槪論。有功者抑之,有罪者縱之,跡未著而誅其心而奪之,志未就而恕其情而與之,在中國而或退之,在夷狄而或進之。故曰學春秋者,必默識心通,然後能造其微也。拘禮之人,不足以言事,制法之士,不足以論治。誅亂賊,蓋所以尊君父也,而懿親之全,或有重於亂賊之誅者,彼一時此一時,互輕互重。春秋筆法,特書鄭伯之克段,聖人制事之權衡,蓋在於是。且觀於舜·周公之處象與管·蔡,又有可以認得者。若使爲管·蔡者,不與庶頑興戎,而無周室呼吸之虞,則曾謂周公之聖焉,而不若舜之全恩歟?雖以唐睿·玄間事言之,安樂只廢爲庶人,太平初勘以安置,蓋亦去古未遠,而猶有可觀者存耳。嗚呼,予小子,銜恤茹慟,無樂乎南面。鍾鼓焉悽耳,衮冕焉泫目,而髮又星星然耳。春露方濡,來展寢宮,予將有垂涕而言之者。予旣居此位矣,凡係某年義理,豈敢不嚴以守之,講以明之,而亦不敢以一己之私,有所容假於其間者。誠以昔年之心爲心,歸美於昔年,闡徽於昔年,如壬子齋居綸音,卽其一也。此事猶尙如此,況於鄭妻事乎?肅肅洋洋,陟降臨止,已有祗告于於昭孔邇之前,心非木石,當作何懷?夫明義錄一部,闡某年之義理也。其書雖成於丙丁,其源蓋自於某年。以是予小子奮枕戈之志,揚飾鉞之怒,不以事屬於自己,而或忽討復之大義。顧今入此庭者,孰不領會?彼鄭妻,雖曰昔年之同氣,苟有關於可已而不可已者,予亦粗聞君子之大道,何必傍引而曲援,有所措說於不當說之地哉?在丙申之初載,則不得不如彼,以明我先王之盛德,以彰我慈殿之陰功,而及至今日,又不可不如是者,一則體昔年之心也,二則體昔年之心也。顧小子之心,卽昔年之心,心法相傳,千古猶一心。嗚呼,昔年因心之愛,卓越百王,有未忍詳道者。且於丙子年間,講通鑑於德成閤,至孝文紀淮南王事,縷縷剖析之旨,在筵之臣,有泣下沾襟者。後生晩學,何以諦悉?至于某年以前,亦有不敢詳道,不忍明諭之。承聆逮覩者,今幸鄭妻不死,而旣老且病,與死等耳。以昔年所以某年以前處於鄭妻之至情至意,默究而敻溯之,在初載則雖任他公議,在今日則必當有是擧,是擧之不足,而又當源源如平昔。若不奉承於今日,敢云紹述於昔年?漢唐以往,聖遠而道晦,滔滔一轍,骨肉相殘,故朱子有病死何哭之語,而警後世爲人君者。大抵誅亂賊之義,人君之所樂聞者,夫夫也皆能言之,固無賢愚勇怯之分,特於全懿親三字,便成忌諱,志士緘口。今欲用大舜處象之例,而體昔年篤友之心,以鄭妻之所坐,有今日之命釋。國史書之,野乘記之曰,罪固難貰,屈法而伸恩者,以其歸美於昔年,闡徽於昔年也云爾,則義理之深造精微,而如日中天,光華普照,此所以爲明義之大頭臚,而我國家億萬斯年之福,其將自今伊始矣。雖然,至公至當底爲義理,則眞若有纖芥差殊於公與當也。體親心,一己之私也,立大防,萬世之公也。予豈或以私而害公?顧予旣遵我孝廟處世龍妻故事。自島而畿,自畿而郊,自郊而京,京第之留接,亦已有年,而竝與徒流案,爻周而無其名,則到今命釋與不命釋,無異於皮不存之毛。目下時樣,不誠之弊爲大,與其一味偸鍾,無若一番出場。且其移島移畿,又不係於本義理之毁劃與否,則予自有千商萬會,而於予心始可以恔矣。不但有恔於予心,仰惟陟降,悅豫在上,小子於今,始有歸拜之顔矣。今日之敎,不在多誥。所謂處分,旣無損益於大義,又無異同於年前,而歸美闡徽,有一副當不易之義理,在廷群工,孰敢不將順之不暇?此猶爭執,聒聒不已,則昔年之徽美,反有閼而不章之歎。雖由予小子誠信不能有孚於群工,是豈答天地敷錫之意,承陟降眷顧之志哉?曰是曰非,强事覶縷,予不忍爲也。雖一日二日,以至百日千日,仍留齋殿,見上下相孚之效,然後當還宮。嗚呼,揄揚先烈,用詔無疆,爲小子千一之會,旣幸且感,如醉若夢。風樹之恨,若將因此而少洩,金泥之牒,若將因此而彌光,則千載之下,亦當有亮予之心,而服予之言者。今日諸臣,若不能言下便悟,予於二十餘年,自以爲陶鑄一世者,果何事也?予之扶植於某年之義理者,百倍於廷臣之扶植明義錄,而聞此敎者,不知此意,謂或有傷於明義一部書,則是予於某年義理,不惟不修明,實自予而漫漶也。臣而不能盡臣道,猶謂之不臣,況以予而不能,則天下寧有是耶?予有所秉,當與天下共之。進一步不得,退一步不得,加一層不得,減一層不得,伸一分不得,縮一分不得,此所謂義理者,公也,宜也。朱子待二程如師,而以肚裏橫却一箇胡文定,曉解及門諸子矣。凡今之人,各於肚裏,捨他一鄭妻殺活,體今日之洞諭,彰某年之大義,惟以歸美闡徽爲心,趲向上頭立脚,則人皆可以爲誦習夫子也。大小諸臣,咸須聽悉。
宋銓啓曰,卽者刑曹郞廳來言,再昨日動駕時,衛外擊錚人等,所當捧供,而連値齋日,不得用刑,待無故日擧行云矣,敢啓。傳曰,除刑推捧供。
沈象奎啓曰,三司諸臣,有稟達事求對矣。傳曰,聞承宣言,以啓辭,改措語請對云,齋殿非傳啓之所。今日適値齋日,待過齋亦可,使之退去。
傳于鄭尙愚曰,觀旂橋,見迎鑾諸生,卽歲後初面,而問以好在,對亦如之,爲諸生甚喜。旣捧擧案,三明日使之來待泮宮,待史官持御題出去應製事,分付成均館。
以江原監司尹弼秉狀啓,襄陽府民家二十五戶燒燼事,傳于閔台爀曰,方農失所,極爲矜惻。嚴飭道伯,別加顧恤,使之畢奠接後報來事,令廟堂行會,仍卽草記。
朴基正,以訓鍊都監言啓曰,今三月二十四日景慕宮展拜時,因兵曹節目,金虎門軍三十名除出,把摠李煥,哨官張鉉擧領率,挾輦侍衛,集春營軍五十名,哨官金壽玉,領赴于都領營門,東營軍三十名,哨官宋觀休率領,宮大門外把守,還宮後各還直所,而竝待標信擧行之意,敢啓。傳曰,知道。
朴基正,以御營廳言啓曰,今三月二十四日景慕宮展拜時,依兵曹節目,弘化門入直軍五十名,待標信除出,新營入直千摠金衡柱,出番哨官印時彦,領赴于禁衛營都領陣,解嚴後還爲入直之意,敢啓。傳曰,知道。
刑曹啓目,擊錚人韓師殷原情云云。所供如此,上裁,何如?判付啓,誠有是也,前官朴廷宅事,不可但以駭悖言。從當發遣御史,而爲先付之道臣,各別詳査,斯速狀聞爲旀。關東道臣處,廷宅居謫時所爲,該邑移定配所委折,一一星火廉査,具由狀聞爲有矣,萬一歇後,致有現發違端於來頭繡衣之行,則當該道臣,難免重勘,卽爲嚴飭行會爲良如敎。
又啓目,擊錚人金重得原情云云。所供如此,上裁,何如?判付啓,訟理段,分付地方官,從公決給,而所謂營將之替當不干之事,甚爲駭惡兺不喩,設置鎭營,卽不過治盜賊,而非盜非賊之平民,出差縛去者,鎭將自犯盜賊之事。究厥所爲,不可但以無嚴無狀言,斷當拿致王府嚴刑,箇箇考察,期於得其受賕索鐶之奸情。爲先令道臣,誠如上言人所訴與否,以廉以査,竝與鎭將姓名,斯速捧出現告狀聞事,三懸鈴行會。大抵近來民隱莫徹,而爲官長者,枉法錯決,有如許,寧不寒心之甚乎?此後此等處,道伯各別照察,隨現懲治,大則狀聞,切勿饒貸事,嚴飭營將所在諸道爲良如敎。
己未三月二十四日辰時,上詣景慕宮。展拜入侍時,行都承旨閔台爀,左承旨宋銓,右承旨金啓洛,左副承旨鄭尙愚,右副承旨朴基正,同副承旨沈象奎,記事官金啓溫,假注書李允謙,記注官承膺祚,編修官洪樂游,檢校提學鄭民始,一直提學徐龍輔,二直提學李晩秀,檢校待敎李存秀,以次侍立。時至,通禮跪啓外辦。上具翼善冠·衮龍袍,乘輿由交泰門·永淸門,出明政門·弘化門進發,由館峴至觀旂橋降輿,步過館洞口,仍又乘輿,左右通禮前導,入宮大門,降輿入齋殿。命尙愚入侍,尙愚進伏。命綸音裹以紅袱,奉安于廟內,尙愚承命奉安。少頃,出齋殿門,詣板位,行再拜禮,仍詣廟內奉審訖,還御齋殿。命尙愚·象奎·龍輔·晩秀·存秀等入侍。尙愚等以次進伏。又下綸音,命晩秀讀訖。命書傳敎曰,大臣·卿宰·三司諸臣,齋殿門外,皆令來待,以今下洞諭綸音讀宣事,該房知悉。上曰,二品以上三司諸臣,皆令詣閤成班,而且置一案床於班前事,分付。賤臣承命出傳。敎晩秀曰,卿持此綸音,奉置於外班案上,令引儀唱,大臣以下跪,卿其逐句懸吐,高聲宣讀,俾各聽悉。而宣讀後,禮房承旨又傳筵敎曰,凡今在廷之臣,孰不知明義錄義理之嚴於斧鉞,炳若日星,而其源之自某年所由來,則猶有未諦者,以其某年義理之不少槪見於明義錄中故也。如是而某年義理與明義錄義理,看作兩件。向來筵敎,雖略示其前後一揆,特以文字之未及渙發,使之曉解者,只緣不忍言不敢道,至于今二十四年矣。玆因鄭妻之事,有此宣綸之擧,一則體昔年因心之友,闡揚聖德,歸美昔年也,一以明明義錄義理之接續於某年義理,而尤有所增重焉。昔日之看作兩件者,始可知其合以爲一,則其欲不外於某年義理者,聞此敎而曰,當乎否乎?奉承乎,不奉承乎?達宵呼燭,來此誕宣,尙亦有知予心者。蔽一言曰,歸美闡徽於昔年,溯源增重於明義,此兩段事。承旨傳此筵敎後,不必强迫,亦不在多言。從違間指一歸奏,可也。晩秀承命,奉出宣讀訖,尙愚又承命奉傳筵敎。秉模曰,伏聞綸音中屢千萬言,臣固不勝感咽,而但得借方寸之地,則亦有所仰達之辭矣。煥之曰,綸音中義理至精至微,如臣不讀書者,未敢諦解,自今退而讀書,然後可以仰達矣。尙愚以此回奏。上曰,求對云者,卽謂未節拍之事也。一番濡毫,乃是迫不得已之擧,則俄者下敎後,南面北面,曰君曰臣,豈忍更提此事乎?綸音一出,前日之看作兩件義理,今始洞晳源頭矣。且於敵以下,若謂爲親歸美,則爲他人者,亦不可更言其如此如彼,況是不忍言不敢提之事乎?大臣之求對,未知何事,而予則不忍更提此言矣。俄敎不啻丁寧,而如是强聒者,必欲同歸於夷狄禽獸之域,此不可以爲臣盡臣分言。到今雖大臣,敬禮有不可顧,當斷不饒貸,任自爲之之意,更爲傳諭,可也。尙愚承命出傳。秉模曰,臣之求對,非爲此事,而嚴敎若是荐降,臣不敢不奉承矣。煥之曰,向來以鄭妻事,初下傳敎,若還收,則當奉承下敎矣。尙愚以此回奏。命書傳敎曰,時原任大臣入侍。賤臣承命出傳,與秉模·煥之等偕入進伏。又命銓·象奎·民始·龍輔·晩秀·公轍·祖淳等入侍,銓等以次進伏。秉模等曰,侵早勞動,酬應實多,聖體候,若何?上曰,一樣矣。秉模曰,俄伏見綸音下者,始知明義錄義理所由之源。綸音一出,鄭妻之罪,尤爲彰露,則臣敢不奉承下敎,而臣之求對者,殿下靜攝之餘,臨御齋殿,雖一日二日,百日千日,坐待諸臣之承順,然後當還宮爲敎,臣欲以此求對,仰請回鑾,而至伏承嚴敎,臣不勝惶懍矣。上曰,不必以嚴敎言。予果臨御卄四年,未嘗言某年義理,年前雖一番擧說於筵中,而傳敎則今始初下,以其不忍言不敢道之故也。爲臣欲盡臣道,則至於鄭妻事,卿等豈不欲爭執,而予亦豈不思所以闡徽歸美之道乎?今番則不得不如是爲之,俾知爲臣盡臣之道,爲子盡子之道。予之此敎,卽可以忍言之言,言之也,初非以不忍言之言,言之也。大抵明義錄之獨爲見行,不如寓某年義理於其中,然後可使一世曉然知所由來之源,而今番綸音,一以歸美昔年,闡揚聖德爲主。一番驟看,則雖難諦悉,細究厥由,不難辨其精微處。凡今北面於庭者,若不欲以明義錄義理,寓續於某年義理則已,不然則豈忍使予,更提此不忍言之言耶?先朝宣仁門殿座時,有嚴處分,故相金在魯以下,亦不敢不奉承聖敎,則雖曰同行異情,昔之諸臣,猶爲奉承,況今義理之愈爲彰明者乎?顧今凡事,每以姑息挨過,爲目前之計,不誠甚矣。鄭妻之入處京第,卿等果不知而然乎?此則不可不一番出場,以爲收斂之道,而且以春謁後洞諭爲言,故齋所如是誕宣,莫非爲卿等地,則奉而行之,爲十分道理也。若關係呼吸,如周公之於管·蔡之地,則事無不可爲之,而其外少有可以紓緩,不必膠柱鼓瑟處,宜思十分完備,周公若易地,則亦必爲舜之所行矣。今玆所以究竟,不出於闡揚聖德,恢公大義,此兩件事,切欲一諭於卿等,故玆以召接。而判府事之俄者所請,向來傳敎還收事,今此綸音出後,向日傳敎無係關,卿以擧條陳達,則予當賜批矣。煥之曰,人臣去就,惟義是視,臣之向來屛退,今者冒進。非敢曰進退俱得其宜,而區區秉執之必欲嚴大防明大義,則竊自以爲,前後一致。向日之傳敎,實有不敢奉承者,今日之綸音,又有不敢不奉承者。誠以渙諭剖析,昔年之懿美,由是而益闡,麟經之微旨,由是而益著。於是乎鄭妻貫盈之罪,無所逃於覆載之間,而明義一部之書,亦將愈見其悠久鞏固,永有辭於天下萬世矣。嗚呼,倘非聖人之達孝精義,參互經權之際,其孰能與此哉?第伏念,向日傳敎中,全宥之句及䵝昧二字,竊恐聖慮,猶未及細檢,而四方之驟見者,若或錯認以厥罪之全宥,則其爲不逞輩蹢躅覬覦之憂,當如何哉?綸音一頒之後,所以裁量於處分之間者,亦旣昭揭日星,則前此傳敎之終靳收還,在本事,無所輕重,而其有關於日後之虞憂則如彼。伏乞聖明,特賜還寢,使大防愈嚴,大義愈明焉。上曰,綸音足以徵信,傳敎可謂衍文。前此傳敎中䵝昧云云,雖指似宥非釋,事面苟艱之謂,而易致混看,卿言是矣。至於全釋云云,亦謂出置罪名之分揀也。然而其傳敎欲還收,則亦何可靳持乎?特許所請,以今下綸音施行,可也。煥之曰,今日綸音一篇義理,實出於春秋之筆法,臣等何敢贊一辭,而至於全宥全釋之句,終恐有合商量處,故敢此仰達,竝加三思,區區之望矣。上曰,全宥全釋之本意,雖已詳言,猶以爲如何,則及今事端帖然,義理昭然之後,何必相持於無甚關係之句語乎?綸音中全宥全釋句語,以命釋改書下。此乃闡徽歸美以外,一以勉屈曲循,爲敬禮大臣之道,欲使卿等去就,綽有所據也。竝出擧條仍命大臣先退。民始曰,臣之平生藉手,卽明義錄義理,而致位至此,亦以此也。今日綸音頒下後,雖不敢不奉承,自今筵退,實無面目之可顯矣。上曰,卿是明義錄主人也。今番宣綸後,義理尤爲炳然彰明,則卿亦光鮮矣。仍命權退。又命外辦入之。通禮跪啓外辦。上乘輿出宮大門,承史侍衛如上儀,至觀旂橋降輿,步過前路。命象奎,傳宣下敎於祗迎儒生曰,爾等今則無病好在否?晩秀奉敎宣布,以諸生意仰達曰,皆好在云矣。上曰,俄者綸音,泮長必宣讀,俾各知悉,可也。象奎出傳。上乘輿由館峴,入弘化門·明政門,命解嚴,仍入永淸門·交泰門還內,諸臣以次退出。
上在昌德宮。停常參·經筵。
自辰時至人定,灑雨下雨,測雨器水深一寸六分。
沈象奎啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
朴基正啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于鄭尙愚曰,禮房承旨馳詣明陵,奉審摘奸,局內諸陵,一體奉審以來。
摠戎使前望單子入之,李邦一落點。
兵曹,摠戎使單李邦一。
朴基正啓曰,新除授摠戎使李邦一,卽爲牌招,傳授密符及敎諭書,何如?傳曰,允。
朴基正,以御營廳言啓曰,本廳哨官金命龜,身病甚重,勢難察任,改差,何如?傳曰,允。
敎摠戎使李邦一書。王若曰,重宸聽鼙,政軫在心之簡,摠營授鉞,爰紆注意之私。昔旣優爲,今何多誥?顧玆海東鎖鑰,最重城北關防,水陸相連於沁喬,左右擁掎角之勢,金湯克壯於畿甸,緩急成羽翼之形,殆同兩營之設施,爲任亦重,邇來百弊之層出,厥簡誰膺?惟卿,韜靲令譽,钁鑠宿將,聲績夙著於制閫,內外歷試之俱宜,委任寔重於登壇,前後眷注之冞篤。玆授卿以摠戎使,卿其祗服寵命,懋恢良圖,屢驗其才,亦知盤根之利器,前度今又,何異宿路之輕車?於戲,摠錢穀金兵之煩,可見已試之效,勉苞桑衣袽之策,宜體申命之衷。故玆敎示,想宜知悉。知製敎尹益烈製進
己未三月二十五日辰時,上御便殿。同副承旨入侍時,同副承旨沈象奎,假注書李允謙,記注官承膺祚,編修官洪樂游,以次進伏訖。上曰,太學恩杯詩集,今已印出,從當頒賜,抄啓文臣金履載·金近淳·姜浚欽·金啓溫·李弘謙,使之入來於鑄字所,書寫命除,可也。仍命退,承史以次退出。
上在昌德宮。停常參·經筵。
申時日暈。
金啓洛啓曰,大司憲李城輔,執義高宅謙在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋銓曰,左承旨入侍。
任百禧改差,代以朴昌擧爲事變假注書。
傳于朴基正曰,右副承旨入侍。
傳于沈象奎曰,同副承旨入侍。
傳于金啓洛曰,諫長聞有親病,許遞,前望單子入之。
大司諫前望單子入之,閔台爀落點。
傳于朴基正曰,都承旨前望單子入之,待下批待開門牌招。
都承旨前望單子入之,徐龍輔落點。
傳于朴基正曰,騎馬一匹,待開門立之,史官一員待命。
沈象奎,以兵曹言啓曰,卽接東道參軍張東玉牒報,則御營廳所授肅靖門東邊第三城廊近處體城二間許,今日頹圮云。令繕工監堅實圍排,分授軍門,急速修築,而把守軍兵,亦令該軍門量宜定送,限修築間,嚴加守直之意,分付,何如?傳曰,允。
沈象奎,以御營廳言啓曰,本廳字內肅靖門東邊第三城廊近處體城二間許頹圮處,令繕工監,把子堅實圍排,分授軍門,急速修築,而把守軍兵,亦令該軍門量宜定送,限修築間,嚴加把守事,自兵曹草記矣。修築則卽爲擧行,而出番鄕軍二十名,將官率領,限修築間輪直,嚴加把守之意,敢啓。傳曰,知道。
沈象奎,以備邊司言啓曰,卽見水原留守徐有隣狀啓,則以爲本府還上秋各穀,合爲三萬七千石,而丁巳以前還分,必在三萬石之外。自昨年減耗半分定式之後,還分見縮,多至一萬數千石,故農務方殷之時,種糧排比,未免苟艱。留庫秋各穀一萬八千五百石中,租五千一百石,米四百石,太五百石,合六千石特許加分事,請令廟堂稟旨分付矣。本府分留之法,尤宜謹嚴,而事情旣云如此,所請不至過多,特爲依施。而第念除耗之後,便是改色,其利莫大,前之避還者,漸當以多受爲計,此非指今年而言,來頭此弊,勢似必至,以此意一體申飭,何如?傳曰,允。
己未三月二十六日辰時,上御重熙堂。左承旨入侍時,左承旨宋銓,假注書李允謙,記注官承膺祚,編修官洪樂游,以次進伏訖。命書光陵忌辰祭受押單子判付訖。銓曰,昨聞槐院下吏言,冬至副使,行關於本院,以爲使行齎去表文九度還出來,龍亭鼓吹,預爲備待於慕華峴事,知委云矣。上曰,何必爲龍亭鼓吹?承文提調出往畿營,待其入來,卽爲洗草事,分付。上曰,夏享大祭獻官單子持入。賤臣承命持入。上曰,禮判黃昇源,屢差獻官,且年老,今番則以吏判李時秀塡差,改付標以入,可也。仍命退,承史以次退出。
己未三月二十六日辰時,上御重熙堂。右副承旨入侍時,右副承旨朴基正,假注書李允謙,記注官承膺祚·編修官洪樂游,以次進伏訖。上曰,各陵奉審承旨鄭尙愚,今日當入來耶?基正曰,昨日雨勢,薄暮連霔,諸陵奉審,昨日內似未及爲之。今日雖當復命,亦必差晩矣。命書公事判付訖。仍命退,承史以次退出。
上在昌德宮。停常參·經筵。
自卯時至人定,灑雨下雨,測雨器水深四分,自人定至二十八日開東,灑雨下雨,測雨器水深二分。
沈象奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓,傳曰,知道。
鄭尙愚啓曰,來初一日輪對日次矣,敢稟。傳曰,當次人受點,後日次待之。
鄭尙愚啓曰,時原任大臣,有稟達事,率禮堂請對矣。傳曰,入侍。
備忘記,防垣萬戶金仁國下直,長弓一張,長箭一部,片箭一部,筒兒一箇賜給。
傳于朴基正曰,右副承旨入侍。
傳于朴基正曰,提調入侍。
傳于沈象奎曰,同副承旨入侍。
吏曹啓目,粘連觀此戶曹參判金履翼上疏,則以爲臣將出疆,則見帶戶曹參判及內資提調之職,令該曹卽速遞改亦爲白有臥乎所,本府地部佐貳之任,間已許遞,差代今無可論是白遣,所帶提調之任,則曾前出疆之臣,多有仍帶是白乎矣,宰臣兼帶,遞仍當否,臣曹不敢擅便,上裁,何如?啓。依回啓施行爲良如敎。
傳于鄭尙愚曰,賞典有擧行者,戶曹參判未差之代,前望單子入之,待下批牌招察任。
戶曹參判前望單子入之,李書九落點。
兵曹啓目,粘連厚州鎭新創公廨時監董人折衝金兌采,閑良崔達衡,旣是土着實績之人,新設邊鎭,宜有拔例激勸之道,竝帖加成給,何如?啓。邊鎭新設效勞之土校,宜有拔例論賞,帖加段,以賞加施行,今日口傳下批,卽爲下送爲良如敎。
鄭尙愚,以禮曹言啓曰,毓祥宮展拜取稟草記,傳曰,宮謁後更稟可也事,命下矣。展拜吉日,以何間推擇乎?敢稟。傳曰,待秋更稟,可也。
朴基正,以吏曹言啓曰,永川郡守李秉淳,卽爲下送後,草記事,命下矣。自臣曹催促,今方下送之意,敢啓。傳曰,知道。
徐龍輔,以漢城府言啓曰,每式年成籍後,五部帳籍江都件,例於翌年春,臣府郞官,持往江都,舊籍曝曬,竝與新籍藏置矣。戊午式帳籍,發遣本府郞廳,藏置等事,依例擧行,而帳籍封裹雜物,亦依前例,令各該司進排,而領去官吏所騎馬及帳籍載運馬,令該曹題給,何如?傳曰,允。
觀旂橋迎鑾儒生應製御考榜。古詩三上一,進士成烈,父復榮,三上二,進士李在璣,父命俊,三上三,生員趙雲翊,父觀鎭,草三中,進士申惠淵,父涎,幼學朴奎源,父師邵,生父師球,李景曾,父德垕,草三下,進士趙匡鼎,父夢良,幼學白奎鎭,父東協,進士張志憲,父克紹,任得常,父孝澤,睦允中,父祖德,幼學韓應宇,父熤,進士韓羽奎,父應一,姜顯永,父乃欽,幼學韓在濂,父錫祜,趙材良,父章漢,次上,進士沈湜,父景錫,草次上,幼學金載聲,父光魯,進士李審度,父碩載,生父渭載,幼學南履錫,父廷老,生父喆老,進士孫秉魯,父思駿,崔禎勳,父齊斗,幼學李曦淵,父義文,生父義玄,權趾弘,父裌,李一榮,父集斗,進士金用默,父聖球,柳華喆,父煥,南履默,父鳳老,幼學嚴慤,父思問,進士金熙臣,父宅休,生父翊休,幼學徐有素,父亮修,朴文煥,父宗榦,生父宗柱,睦尙中,父祖興,鄭敬杓,父來彦,睦安中,父祖德,南履綏,父綵老,生父憲老,李最運,父壽榮,安光永,父植,李基正,父尙敎,生父尙淳,閔師容,父塾,進士蔡顯國,父逑夏,生父述夏,幼學蔡東夔,父宗永,李運景,父奎祚,洪學淵,父景顔,進士李心永,父齊樞,生父齊桓,幼學黃,父孝源,具信喜,父敍和,李學緖,父儒亨,鄭銓,父翊周,鄭樂,父海一,生父海人,沈澳,父景錫,生父昌錫,尹行勉,父㬦,金克鉉,父獻祚,生員安光集,父植,進士洪達榮,父樂淵,生員崔準東,父永觀,幼學南勉中,父履慶,朴宗復,父參源,生員慶山斗,父鴻擧,李鐸遠,父勉欽,進士權中倫,父敬應,幼學李淵愚,父晉秀,洪始健,父起翰,進士洪益聞,父稷猷,幼學柳運承,父詢,尹行建,父㬦,進士南秉寬,父鶴問,幼學南履晟,父□老,進士朴思淳,父維成,幼學柳公喆,父焯,南謹中,父履奎,生父履範,李得圭,父重欽,洪穉圭,父元燮,權佲,父益彦,生員權中敏,父聖應,幼學丁若鎜,父載翼,李在周,父命俊,尹淑,父之燁,李昹徽,父廷喆,業儒林可鎭,父秉遠,幼學孫之亨,父錫謨,沈後永,父漢鎭,張南益,父胤琦,韓通裕,父光肇,柳應斗,父世顯,任愼儀,父務,吳泰鴻,父彦載,朴永哲,父鍾萬,柳伯麟,父聖源,生父聖淵,林紀夏,父蘊,李義協,父蘊中,李昇徽,父廷喆,李永復,父聖龜,尹景成,父羲厚,鄭煥龍,父景采,白漢鎭,父東協,睦仁秀,父持中,朴宗華,父冕源,生父光源,李仁默,父徵休,生父鳳休,排律三上一,進士趙學駿,父德彦,三上,幼學鄭鴻慶,父星欽,生父燦欽,三中,進士朴長鉉,父道文,生父道仁,草三中,進士任希季,父珹,草三下,幼學鄭濯,父彦枋,尹耆烈,父魯東,草次上,幼學權中敾,父惠應,生父聖應,李魯榮,父正模,進士洪樂文,父鎭漢,生員李必壽,父德泰,吳霑,父載權,幼學李景天,父志大,進士趙良鎭,父載道,生父載選,李河運,父益言,賦三上一,進士李東師,父道徽,三上二,進士李運英,父彦一,三上三,幼學柳鼎養,父戇,三上四,生員洪志燮,父秉聖,三中,幼學柳訸,父義養,進士朴昌壽,父宗祿,幼學李鍾運,父永淳,金遇順,父文欽,生員柳煥謙,父成模,兪益柱,父漢禹,鄭淞,父彦賓,生父彦相,進士李晉默,父挺幹,李學逵,父應薰,進士李是銑,父莊輔,生員崔照,父仁秉,三下,進士李英源,父鎭儀,李韶九,父遠,幼學權曄,父得仁,李晉五,父重植,生父重杓,嚴燾,父思勉,生父思憲,生員任壽益,父尙淹,進士兪漢寔,父彦錥,幼學李禮延,父祉膺,生員鄭錫猷,父圭瑞,申光軾,父晛,幼學金鎭聲,父迪基,進士李興慶,父命馥,草三下,幼學林博儒,父在恒,生員李復心,父晩松,沈英錫,父㴛,幼學李東耆,父禹濟,進士權漢玉,父啓學,幼學張昇鳳,父景載,進士沈榮鎭,父重圭,權徽,父以經,生父以綱,幼學朴有壽,父宗鎬,進士鄭東晩,父啓淳,幼學柳之習,父命裕,進士趙庭和,父雲紀,徐檍,父春復,幼學宋載淳,父文顯,洪集圭,父元燮,沈鐻,父在賢,進士李在寧,父有燮,生父復燮,生員申慶會,父幹,成永愚,父鼎鎭,進士朴長殷,父道天,沈能岳,父豐之,李㷞,父殷賓,洪樂玄,父瞻漢,幼學余文瓘,父學良,生父學新,進士玄承祚,父範宇,林翰儒,父在華,幼學金汶玉,父露澤,生員李潮,父亨一,李海慶,父祉永,幼學洪大然,父楫,李厚夔,父西春君爗,進士李基善,父國觀,李元燮,父若采,洪善容,父尙源,沈常鎭,父重奎,生員朴義和,父健陽,幼學李海晶,父敏采,李觀九,父塤,進士蔡弘臣,父綱夏,生父亨夏,生員朴周源,父師說,進士尹景儀,父羲厚,幼學宋欽汝,父白圭,李宇新,父運正,生父運元,進士南鍾岳,父大中,朴履默,父東轍,生父東毅,幼學崔光河,父崐,進士鄭弼東,父澣,尹行澈,父勗,生員金祖淵,父鎜,進士徐冕輔,父有晦,幼學趙繼采,父萬源,生父彦奎,朴昌浩,父天衡,崔錫奎,父興禛,進士朴道敏,父瑀,李敎明,父延伋,生員李之牧,父萬達,進士閔致孝,父聖爀,幼學鄭東逸,父有淳,生父啓淳,尹縨,父行敬,睦瑞中,父祖永,李相延,父禧泰,進士柳之翊,父命裕,幼學李胤祚,父壽咸,進士趙奎采,父敬源,幼學李在信,父魯成,進士睦祖翊,父纘敬,生員宋文晦,父鼎休,鄭祖榮,父樹,生父杆,進士趙學愼,父德和,生父德常,生員趙晉和,父雲紀,進士李鎭,父守坰,幼學金尙熙,父華權,洪默淵,父景顔,沈觀浩,父命舟,洪胄淵,父景孝,鄭弘綏,父存哲,呂善容,父養周,參奉李甲奎,父齊鵬,幼學金箕詢,父相儀,尹心鉉,父行頤,李應淵,父義述,進士姜世望,父文行,次上,進士李義實,父龍中,幼學尹鼎烈,父耆東,進士李鍾直,父晉圭,幼學李濟翼,父台鉉,李興沼,父鍾淑,尹守鉉,父勉益,進士任尙泰,父致寬,幼學南履愚,父寅老,李守恒,父泰景,生員高克明,父元翕,生父載厚,睦仁圭,父萬中,幼學李鍾植,父晉圭,李栐,父世述,進士李義彬,父仁熽,幼學李儒晩,父堂運,朴升進,父弘默,李泰榮,父集勳,生父集星,辛仁默,父宗魯,金吉遠,父星煥,草次上,幼學車珍衡,父星翰,李周鼎,父玄謙,權重淵,父應錫,兪頤柱,父漢禹,生員崔鶴羽,父光翊,幼學南履煥,父羲老,李昌植,父浤,進士申用淵,父遠欽,幼學尹大龍,父厚敬,沈光泰,父鉉,生員李日憲,父命瑀,幼學崔弘憲,父粹冕,李瀛峻,父克生,金載潝,父光魯,黃仁爲,父楔,丁載吉,父志忠,鄭淳永,父景祚,安廷祜,父聖趾,李鎭泰,父秉喆,李守默,父和鼎,生員許綸,父,生父琪,幼學朴修默,父東載,李文愚,父觀秀,李永祿,父觀彙,安光直,父榘,韓相殷,父永祚,進士李漢明,父延杰,幼學玄日皓,父尙忠,進士尹潢,父之榮,幼學宋曅,父圭煥,李斗行,父觀燮,進士李如愚,父勛燮,生父華燮,幼學尹致熙,父錫烈,柳仲麟,父聖達,圭父聖淵,李孝明,父延伋,生員朴宗珩,父禮源,幼學趙啓煥,父寅采,尹雲逵,父喜咸,生父喜聃,李膺峻,父景一,安光憲,父策,朴宗伋,父祜源,生父祚源,林翰鎭,父鼎遠,生員尹之敬,父任喆,幼學高艇濟,父鎭翼,金載明,父光魯,李埥,父度翼,李永純,父敬魯,趙在星,父學魯,生父學元,鄭光勳,父惟中,進士李明鎬,父在東,生員天命翊,父道源,林孝彦,父命禧,生父挺屹,幼學邊重裕,父相岳,進士李泳,父安鎭,幼學李周學,父宗榮,生員安棨,父宗秀,幼學金性祚,父郁熙,閔致中,父鼎烈,金啓淵,父秋鎭,李宜默,父和鼎,李魯俊,父殷模,姜運奎,父文岳,趙台銓,父衍德,具廉,父允謙,生員徐鼎輔,父有能,幼學李益秀,父㝡源,李恒九,父塤,安光近,父榮,申在修,父光禮,尹湜,父之燁,進士任存常,父希稷,幼學姜雲逵,父履源,洪大爲,父楫,趙洛源,父鎭謙,李用九,父遶,申在年,父五文,尹耆淳,父鍾洙,宋文彦,父鳳休,進士李壽薰,父東檏,柳輨,父德由,幼學李昇熙,父師彬,生員鄭東勉,父啓淳,幼學朴履浩,南履昇,父蓍老,李恒性,父翼天,生父奎天,生員沈曅,父禧,幼學李琠,父鼎烈,洪百承,父彬,生員金愚淳,父履命,生父履魯,幼學沈能直,父豐之,李永保,父復明,朴來謙,父善浩,李憲弼,父弘亮,尹性鎭,父孝基,嚴耋,父思憲,朴履鉉,父基宬,韓公裕,父光燮,閔百秋,父迪洙,金喆遠,父星煥,申相穆,父淞,生父溶,朴宗琦,父醇源,鄭東祜,父淵淳,金銘,父載久,南履茂,父赫老,鄭履和,父淳民,進士李麒峻,父克禮,生員柳溵,父彙鎭,幼學崔九錫,父景斗,徐有皓,父亮修,金宗述,父弼礪,生員柳元文,父宅休,進士柳會根,父晊,生員金鉉復,父垸,幼學朴奎淳,父泰秀,生父泰鎭,沈源祖,父公權,權學淵,父禹錫,柳之翯,父正裕,生員兪晦根,父漢喆,幼學李從夏,父尙友,南鍾永,父致中,生父大中,申永模,父學祿,生員車載璜,父德有,幼學李鍾英,父亨達,生父貞達,柳興永,父運祥,進士趙亨基,父道宇,幼學朴宗濂,父彬源,進士沈性浩,父錫永,生父得永,生員姜守睦,父周煥,幼學權㸁,父載萬,生父啓萬,禹受河,父成模,金京行,父漢星,安聖斌,父復泰,生員尹行慶,父勗,幼學柳錫,父宗壽,生父宗喆,進士朴宗薰,父參源,幼學李魯端,父一模,柳季麟,父聖淵,進士南宮愿,父贇,幼學朴聖簡,父藎老,李宅謙,父東炫,進士蔡一揆,父遇,幼學宋爚,父聖采,進士崔秀俊,父光泰,幼學趙璟鎭,父時正,任序常,父希游,權墉,父尙煃,生員李憲英,父東亮,幼學趙雲彬,父長鎭,生父興鎭,金相顯,父元恒,生員安洙,父大鍊,趙琦采,父敬源,尹致赫,父商烈,生父成烈,金冕鎭,父行簡,幼學沈,父禧,李東賢,父薰徽,兪伯煥,父豐柱,許桂,父混,朴履陽,父宗義,權,父章彦,進士朴潞壽,父宗益,趙煐,父宅慶,幼學朴宗漢,父選源,生父茂源,洪梅燮,父秉寔,鄭度采,父萬濟,幼學嚴蓍,父思建,韓師根,父海文,權漢龍,父啓悅,朴仁淳,父思欽,朴致永,父性源,尹致行,父錫烈,辛濟寧,父鼎復,李鍾翼,父承圭,進士林稷臣,父綏謙,幼學尹行鼎,父球,尹命鉉,父在寬,金宅仁,父瀅,李思百,父鼎勳,生員李惟命,父埮,進士李鎭華,父秉喆,幼學鄭錫老,父淳瑞,崔百應,父後大,閔英世,父師仁,洪秉台,父仁範,吳鼎重,父宅海,金晩喜,父魯喆,蔡民永,父弘昇,進士鄭奎采,父碩濟,生父興濟,幼學尹亨東,父得復,朴宗有,父致源,生父存源,任焵,父冕周,生父觀周,趙瑢鎭,父時正,嚴素,父思晩,生父思協,生員韓錫朝,父德亨,幼學黃晟源,父德一,進士洪頤萬,父,幼學李廷鶴,父英瑀,生員沈日魯,父樴,生父檝,兪擎柱,父漢奮,李培元,父弘命,李敬履,父宗海,金思喆,父鎭煥,李延述,父德祥,尹圭東,父得復,李弘鎭,父廷五,進士趙漢逵,父榮旭,鄭東益,父保淳,幼學趙雲崑,父恒鎭,金啓澈,父國鎭,生父星鎭,李基浩,父尙度,鄭德容,父東臣,洪龍弼,父鼎簡,生員沈徽永,父漢鎭,幼學李克修,父遫,蔡東喬,父趾永,朴命源,父師穆,幼學盧光晉,父秤,生員李翼榮,父相重,金炳翼,父世根,幼學蔡元模,父膺弼,朴文浩,父天健,李漢榮,父集星,任百豐,父厚常,張濂,父錫福,趙元植,父瀷,朴宗普,父暹源,朴氣浩,父天行,李重,父彦顯,生員韓用紀,父興裕,尹稹,父行履,幼學鄭載均,父彦輝,崔璹,父奎煥,進士韓師獻,父配晉,幼學閔種仁,父弘世,林弼鎭,父華喆,進士朴寅源,父師憲,幼學朴源,父師瞻,進士金周默,父聖球,幼學權胤錫,父伋,生父任,金世恭,父彦燮,李學峻,父景一,李儒國,父膺運,朴奎興,父師喆,黃在瓚,父大均,李基栽,父尙度,朴師膺,父,李光晉,父仁懋,朴來鼎,父善浩,徐兢修,父命存,沈鈺,父漢賢,進士林基漢,父祐鎭,幼學權晥,父樂仁,權景錫,父,金道順,父文欽,李文容,父東奭,生父東野,李顯周,父尙球,權㬛,父壽仁,生父處仁,申尙靖,父溶,朴斗淳,父思欽,嚴思近,父琦,朴在庭,父大淳,李遠培,父圭容,金光在,父斗相,吳喆秀,父泰運,生員李儒恭,父奎運,朴宗大,父存源,幼學洪樂馨,父氣浩,李相運,父躋泰,朴孝敏,父長燮,李東獻,父淵徽,生父冕德,趙雲緖,父鼎鎭,柳運弘,父誨,金龜鎭,父尙廷,李東心,父有徵,生父時松,沈成泰,父鎰,生父鍵,李漢坤,父德懋,李周鈺,父宗榮,進士李殷儒,父絅延,幼學李意秀,父漢源,趙鎭性,父槃,趙必和,父雲夏,宋臣純,父棛,進士洪履黿,父彦岳,生父彦國,金匡炅,父世喆,宋翼淵,父準明,閔鼎秀,父游,幼學趙吉源,父鍰,申錫顯,父悅,柳學明,父宣,金鼎進,父煥奎,權五應,父浩性,朴宗履,父彬源,生員趙相羽,父巨源,柳鎭穆,父甲基,進士韓庭維,父命舟,幼學韓尙晉,父永祚,尹淳基,父光廉,進士韓敬素,父道原,生父道哲,幼學蔡命欽,父堉,金商祚,父鳳章,安聖鐸,父宗㙫,生父宗在,李時會,父亨升,趙秉元,父錫永,李在新,父台俊,生父奎俊,金,父圭容,韓甲龍,父慶集,李象會,父基成,李南翼,父日會,宋文奎,父景休,李秀明,父延伋,尹啓泰,父鎰,鄭鎭,父翊周,金秀鍾,父處純,表三下一,進士李志淵,父義胤,生父義述,三下二,生員趙民和,父雲紀,三下三,生員沈鍈,父命岳,草三下,生員洪聖肇,父以采,進士南鼎寬,父鶴耆,次上,幼學南選中,父履道,生父履檏,草次上,進士趙經鎭,父時衡,幼學李相遠,父壽泰,金載儁,父光普,徐象輔,父有季,進士柳諫,父正養,幼學李相台,父得良,進士安光宇,父構,幼學柳五麟,父聖淵,李集壽,父一源,進士李漢德,父思祚,幼學李鍾穆,父復奎,金民秀,父厚淵,進士李重植,父澧,幼學李厚燾,父烻,生父焴,進士李朝鉉,父在誠,生員尹鼎烈,父錫東,金鐮,父載人,幼學李相星,父得良,王太,父允道,生員李顯周,父杰,幼學李東輔,父道濟,宋文馨,父明休,進士宋志和,父始濂,幼學柳皞,父宗吉,生父周喆,金浩受,父龍健,通德郞金益煥,父義集,幼學南履懋,父寅老,沈華錫,父逵,生父㴛,金益耜,父濟默,吳益秀,父泰魯,金貞煥,父義集,任百祐,父趾常,沈佶,父晟,趙緯鎭,父時衡,李季秀,父最源,進士李星源,父春輔,生員李寅默,父邦壽。
送伯恭至鵝湖,會陸子靜兄弟,古詩,進士成烈三上。孤舟問津滄洲晩,洙泗活波淸一帶,手攀眞花夫子門,一貫道合乾坤大,牛山草木元氣傳,萬古只麽巖巖泰,水流山靜川月滿,濂溪草綠歸蓮蓋,師門大統河南宅,古聖心法千年賴,陸郞講學新有名,伯兮季兮鵝湖會,鵝湖一派流何地,坐看桃花九曲外,誰識斯人道高下,但聞來客聲灸膾,故人杖屨山扉出,遠郭寒蟬送淸籟,知君片心衝千古,手織雲漢鑑人最,耳目聰明同我德,古鏡磨來光不昧,揖送之子湖上路,西風嫋嫋催行旆,子將西去看二子,二子令聞無已太,討講較看吾道正,恐差一毫斯爲害,五更難唱明月上,千仞鳳翔春風藹,論道論文方夜何,汪汪決我江河沛,尙質吾知可從文,先素由來宜後繪,只尊德性惟無本,涓流拳石諸胡奈,山居不見遊人來,玉女峯前白石澮,手障百川歸于海,象山一面披雲靄。
同題二十韻排律,進士趙學駿三上。傾湫倒海派汪濊,導水之東東又會,李子孤城喜拔留,陳君覇鐵嫌與沛,愁聽叢薄衆狐迷,思作梧岡雙鳳翽,脊擔斯文有嫡傳,力排異說爲深害,脈苗自信杏壇來,氣味那容蔥嶺帶,吾道日孤共濟誰,交情歲久相知最,江西頓悟誤人多,河北深憂如敵大,硬定徒言性有眞,應酬不識心無外,舍人家裏舊規存,著作省中餘馥馤,鹿洞學儀昔與評,鵝湖別酒今將酹,春蘭秋菊各殊耶?金季玉昆其可奈,妄儀濂溪太極圖,虛粧天笁文殊繪,二强方設晉君壺,四勿須揮顔氏旆,是子曾知儘俊英,此時何忍令狼狽,蘭金斯世果誰如,葭玉他年宜爾賴,玉嶂古今揚日星,金谿曉夕迷雲靄,一心惟願似蓬麻,衆衆皆同耽灸膾,秋沼珠荷好轉移,夜衢銀燭開昏昧,旁規有省日三爲,仰覩無私天四蓋,邪正辨明只在斯,竊欽指導仁心藹。
武夷櫂歌,賦,進士李東師三上一。穹昊邈其歷覽,縆瑤琴之峩峩,而龍門之正韻,接龜山之遺操,山紅綠兮偃蹇,又櫂歌之瀏瀏,來吾道夫正路,曰汝聽夫昌辭,台洛·濂之後學,蓋寓志於歌詠,往往摭天招隱,悠悠發於感興,數千載而倡學,三百篇之餘音,靈芝煌其歲暯,悵蘆峰之幽庵,佳山水於武夷,任閑漢之占取,紛蒼翠之窈窕,更紺寒之縈紆,峰一曲而水回,導漁舟之迤漫,霜杞菊兮下淪,抱大道兮盤桓,憂桃源之別天,示滄洲之餘波,濃三盃之濁酒,有祝融之豪思,搴淸流兮擊汰,余所樂者在玆,肇發靷於前川,久移艦於中洲,盈科後而進進,聖人域於上頭,騁神斧之揮霍,創道廬之精微,伊無限於意味,下千古兮歌長,樂夫山之至理,寓之心而正聲,天風來而水靜,淡夫予之元氣,虹橋斷而悵望,海田漭而深造,山一回而二回,爛聖門之循序,于一朝而豁然,好開顔於桑麻,蹇招招兮不來,彼游人其何知,方其歌也有思,手之舞之足蹈,投蟬聲之畏友,問龍川之豪士,臨風怳其一唱,將以啓我後人,流洙泗之正脈,闢紫陽之眞源,歌十篇兮逖聽,仰吾師之遺韻。
擬宋句淵謝諭以性喜泉石可進職與山川近郡,表,進士李志淵三下一。常近雲蓬萊,方切與有榮之懇,居然我泉石,特降可除郡之音,地不偶然,天必從欲。伏念臣,有山澤志,趨禁闥班,跡廁玉筍,幸荷昵侍之寵,身處巖穴,安有隱淪之風,每感知莫如乎?固幸官亦榮矣。自念山林膏盲之癖,每切巖泉棲息之思,物外馳夢魂之勞,夙有願逍遙林壑,閑中作管領之所,何處是淸淺石灘?煙霞棲身,白太傅之香山徒想,雲樹矯首,歐陽子之穎水頻望。第玆風雲之昵陪,恐負泉壑之宿契,靑春紫禁,非無近君王之榮,白石淸溪,莫遂閑主人之願,殊李泌隱衡岑之跡,難期許其歸之私,異陳搏買華山之規,敢望此維與之眷,何圖諒素性之念?忽荷與近郡之恩,適我願兮,知林泉之有癖,縻爾爵也。許邱水之與居,百里借優遊之方,地遠紅塵紫陌,一隅任放浪之趣,身在靑山白雲,徒感揆余情之衷,何安爲臣地之寵?簪筆之邇列暫謝,是何聖眷之出常,流峙之名區俾歸,實幸微願之得遂,某山某水,敢詑一身之棲遲,爰處爰居,自此半生之偃仰,玆蓋伏遇皇帝陛下,大有爲主,家人視臣,各遂其生,克著囿中之德,無願不獲,每軫體下之仁,遂令駑恣,亦被鴻渥,臣敢不俯承與郡之命,仰答進職之私,日月光依,縱愧贊明時之譽,雲林跡寄,庶效歌聖澤之忱。
己未三月二十七日卯時,上御誠正閣。時原任大臣率禮堂請對入侍時,左副承旨鄭尙愚,假注書李允謙,記注官金錫泰·承膺祚,左議政李秉模,判府事沈煥之,禮曹判書黃昇源,參判南公轍,參議金祖淳,檢校提學鄭民始,原任提學金載瓚,原任直提學徐龍輔·鄭大容,檢校直閣沈象奎,以次進伏訖。秉模等曰,雨勢連霔,日氣湫濕,聖體候,若何?上曰,一樣,而昨夜亦未解衣而寢矣。廟宮春謁,今已展誠,且連得好雨,心界稍安,寢食亦得以復常矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,近日則快復常度,諸節比昨冬尤有勝焉,伏幸萬萬矣。秉模曰,慈宮問安之平復,卽國家之大慶,而湯劑則殿下必自內嘗進,故外間漠然不知。以已往焦遑之心仰度,則到今慶幸,有不容仰達者。先朝以直宿十日後,當爲稱慶,曾有下敎,而今番則外間旣不知,故雖未請直宿,自上屢朔侍藥,不可但以十日直宿言。旣有稱慶之例,則豈可不爲於今番乎?況聖候康復,臣民莫大之慶,懽欣蹈舞,大小同情,則合慶稱賀,在下之情與道理,有不可已。故臣等玆率禮堂,仰請於前席,願承下敎矣。上曰,自昨臘二十八日,有慈宮問安,至二月旬間,首尾四十餘日彌留,旣不直宿,故卿等亦未聞知,而其時焦灼之心,難以形喩。乃於二月旬後,幸得差減,至今月漸臻勿藥,今則寢睡·水刺,猶勝於昨冬以前。見今夜朝之氣,乍有寒意,而常時必御細縷緋衣,以此觀之,則快臻常度,可以仰認矣,其爲慶幸,何可勝言?然則於予心,必欲稱慶飾喜者,豈待卿等之言,而直宿後稱賀,旣有先朝受敎,以直宿十日定式,國家則格例不可不遵守。且慈宮撝謙之德,不欲張大,其在承順之道,不敢强請矣。秉模曰,直宿非別事也。問安旣爲四十餘日,則比諸十日直宿,尤有加焉,合慶陳賀,實叶臣民之望矣。上曰,以其時焦遑之心推之,陳賀猶不足以稱其慶,而稱慶旣有受敎,賀儀勢難仰請。當別下傳敎,以施賞典於藥院,一以爲飾慶,一以爲中外咸知平復之慶,好矣。煥之曰,直宿不過節目間事,今番則無直宿之稱,而其間聖心之焦慮,一倍於直宿時。以此推之,今日之齊聲仰請者,不可不允從矣。上曰,自慈候愆度後,數十日內,髮已半白,其時焦熬之狀,外庭何以知之?予但日夕默禱於皇天祖宗,幸賴默佑之眷,有此康復之慶,予心之歡欣蹈舞,雖以一慶字,不足以形容,而今又有卿等之請,予豈敢歇後乎?雖欲轉達於慈宮,以慈心謙挹之德,必未蒙允矣。昇源曰,大臣,旣已仰達矣,四十餘日焦遑之餘,今旣平復,賀禮之格例有無,不必更言,願從臣等之請焉。公轍曰,不爲直宿,而遽然稱賀,以其有違於格例,聖意雖甚鄭重,今番莫大之慶,賀儀之格例有無,有不可顧,乞蒙允從焉。祖淳曰,向來以直宿之未得如例爲之,聖念每常耿結矣。特許群下之請,以盡前日未直宿之餘懷,恐合十分道理,亟下兪音焉。民始曰,稱慶卽問安後稱慶也,以今日慈候平復,仰度聖心之慶忭,則臣民莫大之慶,無加於此。向來不爲直宿,亦是闕禮,臣等之仰請賀禮,有不容已矣。上曰,卿等今日之入來,中外聞之者,始知有慈候之平復,卿等所請之言,亦足爲飾喜矣。秉模曰,大抵朝廷事,間或有文具,而此事則決不可不得請乃已。殿下雖下縷縷之敎,而臣等旣發端,亦豈敢油然而退乎?殿下之曰有格例,乃是至當之敎,鄭重持難,亦或然矣,而屢朔憂慮,天顔有非昔之歎,以此思之,慈候今日之復常,賀不容口,其所稱賀之道,豈可虛徐仍置乎?更加三思焉。上曰,何必更言乎?秉模曰,臣等旣率禮堂陳請,而未蒙兪音,下情不勝抑鬱矣。上曰,以卿等仰請之意,當下傳敎,頒示中外矣。仍命書傳敎曰,大臣·禮堂,以慈宮平復後賀儀事,求對陳請,而以予歲後四十餘日焦遑之下情,逢此快復之慶,其爲歡欣忭祝,何以容喩?況典禮所在,飾喜伸誠之道,尤豈必遲待群請,而直宿滿十日,然後請賀論賞,先朝有定式受敎,則今番旣不直宿,賀儀不可擧行。至於提調及待令醫官等,不爲如例論賞,亦豈無酌量酬勞之典乎?湯劑雖不議進,茶屬之及時適用,遄得勿藥之喜,首醫之功大矣。醫官康命吉,當除牧使,而姑難出外,內寺馬一匹面給,銀子十兩賜給,醫官李周憲,茶飮煎入,效勞甚鉅,加資。藥院賞典,則與直宿稍間,提調連日扶病仕進,誠勤可感,藥房提調金文淳,熟馬一匹面給。封入者雖不過忍冬·神曲,而奏功在此,待令醫官李惟鑑,上掌務官李命鎰,加資。中官·掖屬·藥院員役等,竝依書啓判下,施賞。上曰,肅廟朝痘候平復後,首醫輩多蒙異數,蓋古則痘患不入於闕內,而肅廟朝始有之故矣。今番首醫康命吉,效勞實多。渠之所未經者卽牧使也,切欲特除一牧,而無可合處。驪牧·楊牧·坡牧中,醫官輩或有得除之例耶?民始曰,坡牧已爲防禦使,今無可論,楊牧則雖或有曾經者,而三輔重地,不可以醫官輩差送。至於驪牧,無所不可矣。上曰,日日待令,姑難出外,故爲先錫馬,而於渠大失望矣。其子康晉三,自銓曹擬除一麾,亦似無妨也。敎秉模曰,次對不遠,而卿旣登筵,有何可稟之事耶?秉模曰,別無今日稟處之事,而春煦舒長,開講漸緊,諭善擇差事,不可不及今稟定矣。上曰,予之講書院時,朴諭善外,又有左右兼諭善,今亦依講書院例,抄選卿宰中雅望者,以爲兼諭善,輔導於講學,宜矣。以古列言之,宣廟朝,先正宋時烈·宋浚吉,爲左右諭善,而金佐明則爲兼諭善,卿其出擧條定式,可也。秉模曰,元子宮講學,近因諭善不備,未免間斷。春煦舒長,寸陰可惜,而右諭善李城輔,尙不上來。雖以衰病爲辭,前後敦勉之敎,未嘗施以虛禮,欲其待春登途,則以其仰體之心,似當從近入城,而顧今開講,不容一日虛徐。更下招延之音,期有幡然之喜,實爲目下先務,故敢此仰達矣。上曰,依爲之。秉模曰,右諭善雖於上來之後,逐日進講,恐難自力。謹依講書院已例,山林所帶,則爲實諭善,正卿·亞卿中,差出左右兼諭善,仍倣賓客之制,推移進講。或値諭善有故之時,則僚屬二員,入對開講,如賓客不參時,春·桂坊陪講之規,則官制旣有依據,講規可無作輟,故敢此仰達矣。上曰,判府事之意,何如?煥之曰,諭善之置實兼,參以國朝故事,旣有可據。講規如是,然後睿學可以緝熙,臣亦與左相之意,無異同矣。上曰,卿等之言,好矣,依爲之。秉模曰,前應敎李魯春·金羲淳,自是堂下久次,而近來通政,亦甚乏人。此兩人地處文學,俱合陞用,故適因言端,敢此仰達矣。上曰,依爲之。竝出擧條上曰,元子所讀論語第七卷,今幾盡讀,固無待於諭善之來不來,而遇物之誨,事面亦然,更當有招延之音矣。又敎曰,後日次對,當言之,而開卷第一義,卽擇選吉士也,如無士氣,則國何以爲國乎?如欲循名責實,培養士氣,固當抄擇宿德之士,以賁笙鏞之治,當其選上也,寧有色目之可論乎?卿須以廣求博訪爲念,而此後以朝廷事召接之時,則以此當爲初筵第一義矣。煥之曰,雖或不足於文學,而以重厚者抄選則,似好矣。上曰,卿言,果好矣。仍命大臣·諸臣先退。命書公事判付訖。仍命退,承史以次退出。
己未三月二十七日辰時,上御重熙堂。右副承旨·藥房提調,同爲入侍時,右副承旨朴基正,假注書李允謙,記注官金錫泰·金景煥,藥房提調金文淳,以次進伏訖。上敎文淳曰,以慈宮患候平復,大臣率禮堂仰請賀禮,以予歡欣慶忭之心,雖有加於陳賀之稱慶,尙可爲之,而但格例之外,故未果許之。俄有傳敎於大臣入侍時,卿則昨冬嘗藥之任,亦云多勞,所以有廐馬賜給之命,卿果聞之否?文淳曰,臣俄於政院,伏見傳敎下者,慈候今已康復,聖候快臻常度,臣亦與榮於錫馬之典,其爲慶幸,不可勝達,而第蒙罔功之賞,尤切惶感矣。上曰,卿可謂有福,此後吉祥事,則當召卿共之矣。本院員役等賞典書啓,詳細照檢爲之,無或一人之遺漏也。文淳曰,本院上掌務官,依例載錄於別單中,而下掌務官,亦以茶飯奉持,間多出入,此亦入錄乎?上曰,雖水工·軍士輩,其時效勞者,盡爲書入,可也。仍命文淳先退擧行。又命書公事判付訖。仍命退,承史以次退出。
己未三月二十七日未時,上御便殿。同副承旨入侍時,同副承旨沈象奎,假注書李允謙,記注官金錫泰·金景煥,檢校提學鄭民始,原任直閣南公轍·金祖淳,以次進伏訖。上曰,都承旨·左副承旨入侍。出榻敎錫泰承命出傳,行都承旨徐龍輔,左副承旨鄭尙愚進伏。上曰,鑄字所抄啓文臣入侍,錫泰承命出傳,與抄啓文臣金近淳·金履載·姜浚欽·金啓溫·李弘謙偕入進伏訖。上敎民始等曰,花事已爛,今日欲與卿等,賞花於苑中,而雨勢如此,姑令入侍於便殿,以盡一日之醉耳。古人則酒戶甚寬,風流氣槪,多見於酒中,傳以爲美談,近來則此亦降殺,間雖有酒人名者,出入近密,則以斷飮,爲一副當規模,如是而有甚可觀者耶?今日則不醉無歸,可也。仍命宣饌。敎民始曰,卿則酒戶,何如?民始曰,不過飮一杯矣。又敎龍輔·公轍等曰,卿等則何如?龍輔等曰,或飮一杯,或飮半杯而醉矣。又敎賤臣與抄啓文臣等曰,爾等則飮幾何?近淳·履載等曰,臣等則未敢飮半杯矣。賤臣曰,臣則飮半杯而止矣。浚欽·啓溫·弘謙等曰,臣等亦不過半杯而醉矣。命以次賜酒,酒數巡,又命錫泰等賜酒,民始等以下,酒盡醉。仍命退,諸臣以次退出。
上在昌德宮。停常參·經筵。
鄭尙愚啓曰,明日再明日,光陵忌辰祭齋戒正日相値,視事頉稟之意,敢啓。傳曰,知道。
傳于鄭尙愚曰,禮房承旨馳詣宣武祠,奉審摘奸以來。
朴基正啓曰,卽者義禁府都事來言,姑放罪人李儒慶,過大臣襄禮後,還囚捧供事,命下矣。李儒慶今當還囚捧供,而判義禁洪良浩鍼灸呈辭,知義禁權未肅拜,一員未差,只有同義禁鄭大容一人,不得備員開坐云。知義禁權,卽爲牌招,使之擧行,何如?傳曰,允。
傳于沈象奎曰,同副承旨入侍。
傳于金啓洛曰,右承旨入侍。
傳于鄭尙愚曰,左副承旨入侍。
傳于朴基正曰,右副承旨入侍。
朴基正啓曰,知義禁權,牌不進推考傳旨,今方捧入,而姑放罪人李儒慶,當爲捧供,如是違牌,不卽擧行,事甚未安。更爲牌招,何如?傳曰,許遞,與未差之代,前望單子入之,待下批待開門牌招察任,與他囚捧供,待判付仍爲議處照律。
禁府堂上前望單子入之,知義禁徐邁修,同義禁姜彞正落點。
朴基正啓曰,執義高宅謙,下諭後過限不上來,依定式,遞差傳旨及禁推傳旨,捧入之意,敢啓。傳曰,知道。
以高宅謙禁推傳旨,傳于朴基正曰,分揀。
兵曹口傳政事,以吳毅常爲御營中軍。
鄭尙愚,以內醫院都提調·提調意啓曰,內醫李命鎰,旣已加資,御醫差下,何如?傳曰,允。
沈象奎,以兵曹言啓曰,今日各廳堂下武臣朔試射時,都摠府都事韓德增,訓鍊院主簿李漢鼎,宣傳官金麟鍾,武臣兼宣傳官李東述·丁海翼·鄭魯誠等,俱未滿四中,昨年九月朔退試時武臣兼宣傳官尹相泰,未滿四中,十月朔退試時訓鍊院主簿諸景彧,未滿四中,十一月朔退試時武臣兼宣傳官尹勉鎭,未滿四中,竝依定式,各決棍十度。訓鍊院主簿沈,柳葉箭邊二中,騎芻一中,以矢數計之,雖未滿四中,騎芻例有倍劃之規,依此例勿爲決棍。呈辭受由人等,退試次姑爲懸頉以入之意,敢啓。傳曰,知道。
沈象奎,以兵曹言啓曰,南行宣傳官李熙章,未滿十朔,依前例,成才間姑爲停試之意,敢啓。傳曰,知道。
沈象奎,〈以〉備邊司言啓曰,供上紙貢人詢瘼所懷草記批旨內,供上紙貢人事,如是處之甚便,依此爲之,而礦銀異於萊銀,萬一代捧之初,點退星品,來頭爲弊,必至於責納十上時時品而後已。此一款,相議酌定後,草記事,卿等知悉事,命下矣。點退之不能無慮,卽渠輩所欲言不敢道者,而今此下敎,若是畢燭,謹依批旨,爛加相議後,考諸地部吹鍊之例,參以貢人所陳之說,丁銀則論以八星,天銀則定以十星。丁銀十兩,代以天銀八兩代納,則星數旣無加減,後弊不期防而自防。以此分付,如或以丁銀措備之時,則自當依前以丁銀擧行,一體定式施行,何如?傳曰,允。
朴基正,以成均館行大司成意啓曰,文廟守僕洪五蕃物故代草記,傳曰,知道。洪五蕃卽知名之人,又是入學時守僕也,分付該廳,優給恤典,如有族屬,隨闕充差可也事,命下矣。守僕金聖洽,朔數已滿,其代依承傳,以洪五蕃之子忠彦,備三望受點次,別單書入之意,敢啓。傳曰,知道。
朴基正,以成均館行大司成意啓曰,文廟守僕,依宗廟守僕例,試才啓下事,曾有定式矣。守僕鄭宗潤·方禹興汰去之代,以曾經生徒守僕,試才抄擇,備三望受點次,別單書入之意,敢啓。傳曰,知道。
沈象奎,以敦寧府言啓曰,去二月初八日口傳下敎內,江原道金城縣定配罪人崔相崑,放,令該府隨闕還屬後,草記事,命下矣。依下敎,本府書吏有闕之代,崔相崑還差之意,敢啓。傳曰,知道。
朴基正,以刑曹言啓曰,頃因義禁府啓辭,興陽呂島定配罪人崔相耆子命說,欺罔呈單,混被疎放罪,嚴刑定配事草記,傳曰,旣云出他不知,則安知非柳得家上典之所爲乎?更爲嚴覈,以爲罪其罪之地,而崔命說若有奸情,則其罪豈至於刑徒乎?各別詳査歸一可也事,命下矣。臣等謹依批旨內辭意,反覆究覈,則崔命說以爲,當初呈單,全出於韓大洪所爲,而渠則在鄕不知,一直發明。柳得,卽大洪之婢夫,而呈單禁府者也。所供內,單子果是大洪之書給,而以命說書給,告于禁府者,一從大洪之指揮,今始自服,奸情已露矣。大洪名係朝官,不知欺天之爲重罪,敢以尙耆之母年七十,以無爲有,肆然呈單者,究厥所爲,萬萬痛駭。所當從重勘斷,而係是朝官,移義禁府處之。柳得之聽其慫慂,誣告王府,漫漶事情者,亦極痛惡,自臣曹考律嚴勘,何如?傳曰,允。
朴基正,以義禁府言啓曰,刑曹啓辭內,韓大洪係是朝官,移本府處之事允下矣。韓大洪今方待命,拿囚之意,敢啓。傳曰,知道。
行大司諫閔台爀,司諫曺允遂,應敎洪樂游,副應敎尹序東,掌令玄重祚·鄭澣,持平李東宇·南惠寬,校理尹羽烈·閔命爀,副校理李貞運·南履翼,正言尹涵·李敬參,修撰韓用鐸·金履載,副修撰朴崙壽·尹益烈啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者,遽有出陸之命?不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也。此則有大不然者。先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆?謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王之慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等節,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相貫者。此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿移置,思之及此,每不覺懍然。又於年前,有出置城外之命,使亘古所無之逆,任便居住於城闉咫尺之地,此已萬萬驚心,而及承今番下敎,始知入置京第,已多年所,繼而有出置罪名命釋之擧。噫,綸音頒下之後,此賊之由來罪惡,尤極彰著,而今日之意外處分,反歸寬假。當初全宥之命,雖蒙收還,畢竟命釋之擧,大失刑政。神人之憤鬱,由是益激,宗社之虞憂,從此轉甚,三尺之章,有不可一刻容貸。請亟寢罪人鄭致達妻出置罪名命釋之音,依前還發配所,仍令王府快正典刑。又啓曰,噫嘻,痛矣。從古亂逆何限,而窮凶極惡,豈有如德相者哉?蝨付權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贜盡爲發露,逆節尤極凶慘。筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都。若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,五字刀削凶謀逆節,及今益彰,擧國臣民腐心之痛,切齒之讎,尤有倍於前日。請物故罪人德相亟施孥籍之典。又啓曰,噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,罔念國恩之圖報,徒知凶賊之力護。耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千萬化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之計,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積。至於前後凶逆之十三字刀削姻付賊復,陰助聲勢,不軌之跡已綻,懷二之謀難掩,賊復之輸款,卽尙喆之結案。揆以邦憲,焉逭天討,而當律未施,陰誅先加,輿憤去而愈鬱,國論去而愈激,而向者院相之敎,大有不然者。雖以逆積·賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆追施孥戮之典。又啓曰,十四行刀削答曰不〈允〉。五字刀削
行大司諫閔台爀,司諫曺允遂,掌令玄重祚·鄭澣,持平李東宇·南惠寬,正言尹涵·李敬參啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆黨,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興。究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以頑凶之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服,又以爲,如欲殺之,則速出斬之等語,肆然發惡,而且太甲桐宮之說,果如諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外,得其時中之權也。今殿下以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。噫嘻,痛矣。從古亂逆何限,而豈有如今番之夏賊之窮凶極惡者哉?語其凶言,則雲海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所昨爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,前今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慘恧,無以抗顔於人世,而尙幸成命之下,少洩神人之憤。及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律。夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常唱和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈。請夏賊子女亟施跪斬之典,斗恭親屬應〈坐〉之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可杖擧,罄竹而難以盡書。權傾人主,而威福在手,鉗制朝臣,而淵膝惟意。八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行半刀削凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫。論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今逆復正法之後,逆節益著,輿情愈激。惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻痛矣。明謙之凶謀逆節,實是亘萬古所無之賊也。身爲閫帥,四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數。其所爲計,至凶極獰,而況渠五字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸。何幸逆謀自綻,天討快行,而誅殛之典,只及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,貫通五字刀削鉤覈之路,惟在此賊之盤問,而半夜特敎,出付縣獄,鞫體之壞損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦憲,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贜,畢露無餘。推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語。公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足。而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故。潛藉逆復之姻婭,七字刀削與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天網絶矣,王法壞矣。宇鎭之於善謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迃路,初則領付本鄕,末乃移拜近島,殆若量移者然?義理自此晦塞,亂賊無所懲畏,思之及此,寧不大可憂而大可懼者哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚快正王法。噫嘻,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彞之心,孰不欲明張沬飮,疾聲嚴討,而渠乃身居臺職,忽稱癩狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
掌令玄重祚·鄭澣,持平李東宇·南惠寬啓曰,今於疎決中,杆城獄囚崔進吉發配之命,竊有所覆難者。蓋進吉之刃刺挺打,致命於當夜者,實因丁寧,詞證俱備,參考獄案,無一可疑之端,而只緣其時道臣之不拘日次,而督取考覆,有乖審克之道。故特以無於法之致,輒付傅之生之典,道臣之違例栲訊,捧其遲晩者,固不可謂無失,而但正犯結案之招,一如檢庭納供之辭,則必其實狀如是,故前後無異辭,而終至於納侤耳。此不可輕議原恕,而今於結案已成之後,遽爾從輕,則其在象刑之義,反有欠焉。請崔進吉依律處斷。臣伏見傳敎下者,有金甲島定配罪人成德雨放送之命,臣不勝愕然憂歎之至。噫,近日以來,懲討不嚴,義理愈晦,嘗試顧瞻之輩,孽芽其間,至于成德雨輩而極矣。暗試手勢,角勝公議,漫漶於人鬼之分,觀望於陰陽之界,顯有立跡之意,究其情狀,合置重辟。再昨冬臨門處分,實出於靖世道正人心之聖德至意,而畢竟勘律,止於島配,則已是失刑之大者,今此全釋之命,忽下於此際,竊恐從今以後,隄防漸壞,亂逆益肆。請還寢金甲島定配罪人成德雨放送之命。日前永禧殿動駕時,壯勇營把摠鄭彦衡,祗迎班就位之後,人馬下隷,置之班側,麾之不去,以致喧雜云。臺監呈課旣如是,則不可無警責之道。請壯勇把摠鄭彦衡拿問處之。答曰,不允。成德雨事,亟停勿煩,鄭彦衡事,依啓。
行大司諫閔台爀,司諫曺允遂,正言尹涵·李敬參啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯亟施孥戮之典。噫,世道日下,人心漸溺,至於姜彞天輩出,而亦一變怪也。姜彞天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與而,輒以標號相加,而騙取貨物,旨意閃忽,假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝。而如金履白誕妄陰邪之類,又從以趨付使令之不暇,托爲師弟,而傳播邪說,誘引徒黨,而慫慂奸計,京鄕焉出沒,而甘作倀鬼,晝宵焉綢繆,而聽其指嗾。其他至妖至邪之情,殆有浮於彞天。至於金鑢,本以憸邪之徒,投入妖陰之數,招呼容接,爛熳同歸,往復訿,視若同胞者渠,去來和應,互相連肚者渠。及夫發告之共議,益見情跡之莫掩,與彞天,一而二,二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛。一此不止,實有方來難言之慮。在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者。且未及窮覈,遽爾發配,妖黨何以知畏,民志何以底定?請濟州牧定配罪人姜彞天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。答曰,不允。
掌令玄重祚·鄭澣,持平李東宇·南惠寬,正言尹涵·李敬參啓曰,臣等俱以無似,忝叨見職,隨行逐隊,未效一日之責,恒切悚恧。向於伏閤請對之日,連陳所懷,旣承遞差之命,而纔經一宿,旋下勿施之敎。名以臺官,旣遞旋仍,未有恬然行公之例,及其相率登筵,又以伊日所懷之昧例,諫院長僚,至被特遞之罰。臣等旣與之同失,獨不宜苟免,則尤豈可蹲仍職次,而懲討義重,他不暇顧,筵奏閤啓,冒沒爲之,淟涊盤礴,以至今日。此雖出於事會之萬不獲已,而其所拚棄廉隅,壞損臺體,無復餘地,其何敢諉之於事屬旣往,而一味晏然於臺次乎?請命遞斥臣等之職。答曰,勿辭,亦勿退待。
傳于徐龍輔曰,新印太學恩杯詩集,宙合樓一件,西庫十三件外,奎章閣內閣·外閣,政院·玉堂·春坊·鑄字所·五處史庫·成均館·四學·禮曹,各藏一件。泮製御考屢魁嵬等儒生丙申到記居魁上舍生鄭志儉,丁酉應製上舍生李台漢·金禧燮·沈喜永,戊戌應製上舍生金熙朝,辛丑應製上舍生韓允鎭·崔光泰·崔炤·金文欽·尹光顔,幼學安有相,講製抄啓文臣洪仁浩,壬寅應製幼學李崑秀·南公轍·沈象奎·尹行恁,癸卯應製上舍生李尙榮·金復仁·洪義浩·南涑·李毅采·閔令儒·朴孝成·朴猷煥·鄭履祿·沈鳳錫·張至冕·柳師模·金鎰,幼學金祖淳,甲辰應製上舍生李基慶·李貞運·權晙·鄭最成·洪樂安·金秀臣·李明孚,己巳應製上舍生金和鍾·金羲淳,幼學李相璜,丙午應製上舍生嚴耆·崔壽亨,丁未應製上舍生金明淳·權太應·尹最遠·朴宗臣·丁若鏞·徐有望·李晩秀·金處巖·鄭魯榮·朴宗雨·韓應濂·金碩鉉·洪聖肇·尹涵,幼學韓用成·金師範·朴宗山·李弘謙·姜應一·呂善容·宋知濂·尹愼·尹濟弘,戊申應製上舍生朴宗洪·尹永儀·李弘達,幼學尹魯東·李來鉉·洪樂浚,己酉應製上舍生金樂行,華城應製賜第人權倚·趙萬元·任希存·沈徽鎭·沈厚鎭·尹持昇·任厚常·李奭祚·許暕·閔榮祖,華城別試文科人崔之聖·柳聖儀,華城應製特賜小科人黃明漢·李龍鎭·李師淳·沈常鎭,庚戌應製上舍生李光顯·李存秀·李漢喬·李致薰·閔致載·趙道宇·李日暐,幼學洪奭周·申夔朝·權中倫·任履周·杜萬馨,辛亥頒餻賜第人金熙華·權熀,應製上舍生尹益烈·閔致福·李鍾夏·金箕應·安光宇·成海應·李光輔·林漢浩,幼學蔡弘遠·金照·吳泰曾·金近淳·趙學春·李壽薰·李載南·申惠淵,參奉申龜朝·金基普,縣監李最源·申光河,令朴知源,學官朴顯範,主簿金彞行,前都事申翼顯,副司果鄭東愈,壬子應製上舍生李英紹·曺錫中·黃基天,幼學柳遠鳴·具孝元,癸丑應製上舍生申鳳朝·柳之羽·李允謙·李勉昇·閔命爀,甲寅頒餻賜第人李始源,應製上舍生金相任·李卿尹·朴宗羽·兪應煥·李命熙·李章垕·李基讓·任天常·李游夏,乙卯應製上舍生金履永·李大圭·李㷞·金世淵·洪始杰·南巖老·權襈·申頤朝·具康,丙辰應製上舍生蔡一揆·金啓溫,丁巳應製上舍生金命淵·金鋼·李翼·李英玉·洪志燮·姜履元,幼學李台升·崔漢翼,戊午應製上舍生金會淵·朴宗球·李在璣·鄭祖榮·權徹等一百七十人,恩杯詩製進儒生上舍生張志憲·宋堯相·李鎭·林漢儒·金匡炅·成烈·趙學駿·崔楨勳·朴道敏·趙相羽·高堯明·申百祿·鄭淞·金煥奎·宋碩寬·趙學愼·李憲愚·吳彦載·朴燦玟·車雲翼·李長演·睦允中·韓錫朝·李是銑·趙漢逵·李箕采·崔準東·柳煥謙·廉德隅·朴鍟·宋文顯·趙匡鼎·林長殷·沈鍈·黃仁紀·南宮愿·安周彬·孫秉魯·李如愚·任尙泰·朴善浩·安棨·韓錫敏·申光軾·安榮·鄭東元·尹璿東·權漢玉·金聖球·朴周源·李楘·朴長鉉·成致商·李興慶·金鍾和·李復性·林沔浩·洪履黿·韓性謙·洪晩榮·李顯周·柳諫·李漢德·李益·閔鍾吉·鄭夏榮·沈樂源·南履正·洪善容·金商礪·李河運·姜顯永·閔致孝·李基善·柳佺·李敎明·權應錫·玄承祚·鄭東晩·權丕應·沈曅·李是釬·趙奎采·沈性浩·李復心·李舒·李義實·李東浚·金載駿·金冕鎭·趙鎭順·朴義和·朴昌壽·洪秉鉉·李漢崇·鄭夏容·睦仁圭·沈徽永·李仁行·李麒峻·權大觀·南鼎寬·李殷儒·沈榮鎭·朴宗龜·洪秉善·洪仁榮·宋文晦·權燁·林星鎭·徐檍·李壽薰·沈來永·權中敏·申在明·兪益柱·尹行慶·金愚淳·柳之翊·柳之和·朴呂壽·李廷植·宋雲載·金鎭·韓錫春·柳溵·李朝鉉·兪漢寔·柳石鳴·金熙臣·洪益聞·鄭東勉·鄭可默·崔鶴羽·沈日魯·安洙·任壽益·徐鼎輔·徐有本·趙晉和·李魯新·李審度·洪達榮·趙亨基·沈魯崇·兪孟柱·李峙德·閔祖榮·韓象洪·李光軾·金處明·柳華喆·任希季·吳霑·韓用謙·尹義植·趙民和·金炳翼·金泰鍾·趙雲翊·李鎭觀·朴弘源·李源成·柳信根·洪樂鉉·李義用·沈魯成·安老集·李潮·李中鎭·沈魯巖·李羲贊·李韶九·李志淵·尹行澈·趙毅淳·趙琮鎭·沈英錫·閔箕世·宋翼淵·鄭弼東·李鋐·金學淳·李明鎬·兪伯煥·任得常·李升淵·宋暹·申慶會·尹浚·朴宗珩·李羲斗·徐有鎭·李運英·權徽·權耇·李尙愚·李在修·趙庭和·李鉐·韓在洙·趙守仁·南周獻·李顯相·朴潞壽·金達聲·李東師·沈應奎·李光鉉·李鎭華·趙鍾永·沈湜·韓用諴·李永老·任存常·尹致赫·南秉寬·林稷臣·朴宗薰·趙鎭壽·柳玉鳴·曺錫正等二百二十二人,應製閣臣·承史,檢校提學鄭民始,原任直提學金載瓚,都承旨韓晩裕,左承旨李書九,左副承旨李翊模,別兼春秋洪樂游,時原任閣臣,原任直提學金憙·李秉模,原任提學沈煥之,原任直提學徐鼎修,直提學徐龍輔,原任直提學鄭大容,原任直閣徐榮輔,原任待敎徐有榘,大提學洪良浩,抄啓文臣李魯春·李羲甲·柳台佐·申絢·姜浚欽·洪命周·李東萬·金履載·金熙周·金熙洛·李英發,各頒一件。
領府事金憙疏曰,伏以,聖候靜攝,不日康復,區區焦憂之餘,慶幸曷極?臣自伏聞鄭妻罪名宥釋之命,雖在病伏昏昏,殆沒省覺之中,腔血煎熬,心膽墜地,直欲溘然而無知矣。仍復伏而思之,竊求其所以然於我聖上今日之過擧,則此全由於體先王三字,而臣請冒萬死,只就此三字而略陳之。夫人君之孝,莫大乎善繼,而以後王而體先王之志者,卽所謂善繼,則今日群下之所以蘄望於我殿下者,顧不在於克體先大王之志,以盡善繼之道乎?然則殿下雖以鄭妻之宥釋,有此體先志之敎,而臣愚死罪,竊敢以爲,殿下之克體先志,以盡善繼之道者,不在乎,是而不如是然後,方可謂體先志而善繼之矣。臣固愚闇,無所知識,而亦豈無其說乎?噫嘻,痛矣。鄭妻之千罪萬惡,可勝誅哉?苟使其罪惡,彰露無餘於先王之時,則必不以平日之止慈,晷刻容貸於覆載之間。以是推之,則先王之志,有可以仰認於今日,而乃殿下不忍斷以大義,致于磬甸,此已失刑之大者,而旣又自島而近畿,自近畿而城闉,每有一過擧,輒加一層節,至于今日之過擧而極矣。有如是之過擧,而乃反以體先志爲敎,其所以固拒群下之爭執者,一則體先志之敎也,二則體先志之敎也,而此敎一下,將使三綱淪而九法斁,人不人而國不國。嗚呼,古聖王善繼之道,豈如是乎?此臣所以敢以爲不如是然後,方可謂體先志,而殿下所敎體先志,非臣所謂體先志也。爲今日臣子者,孰忍以殿下之過擧,爲殿下之體先志,甘自歸於蔑倫彞忘君讎之科乎?噫,以殿下之達孝,凡於踐位述事之際,莫非體先志之道,而獨於今日之過擧,雖敎以體先志,而實非所以體先志之道,是豈群下素所蘄望者乎?臣於乙卯冬辭祿之疏,尾附數語,而批敎截嚴,原疏還下,至今追思,惶愧欲死,而今又忠憤所激,他未暇顧,不敢終默,猥暴愚衷。伏乞聖明,治臣之罪,察臣之言,特允群下之請,亟降反汗之命,以立倫綱,以安宗社,以盡體先王之道,千萬至祝。臣無任云云。答曰,省疏具悉卿懇。綸音見之,則予意知之,卿亦當犁然矣。見今日候和暢,正合登途,卿須體予念卿之意,卽爲上來。仍傳于鄭尙愚曰,此批答下諭道臣,令地方官傳諭。
司直金養直疏曰,伏以,臣草莽微賤,在野食土,早知農爲大本,自意老於田家,死於田家。何幸聖恩至重,爲宰五年,陞資二品,感佩洪渥,圖報無地,猥以陣圖,妄進蕘說,言愚法疎,冒犯至重,臣何敢以無知,更有妄言?然臣伏以,殿下於昨年十月己未之日,以堂構之孝思,下絲綸之溫命,俯詢農務,臣意謂,八路士民,習於農務者,必以利農之說,多有仰對,臣聞自初至今,進言者雖多,未聞有以農之急務爲言者。臣雖愚昧,竊爲慨然,玆敢昧死進言。臣以爲,農之本在水,有水則農稔可必,無水則荒歉可知,故雨順風調,則其歲必登,雨不順而風不調,則其歲然,是乃天之所使,非人力之可致也。故自古以來,塞洑隄堰,貯水引水,以備旱乾,此則誠爲人力所及。臣伏以,昨年旱魃爲災,自春至夏,其雨而不雨。伊時臣伏聞殿下以旱爲憂,焦思渴慮,丙枕不安,臣無計救旱,合手禱天,亦無奈何。當時臣見華城之大有坪中萬石渠下,有水淵淵,決而灌田,十里平郊,水色滿地,四月未晦,民皆移秧,及秋大登。自玆以後,雖至萬年,其處農民必不遇饑,伊誰之賜?斷自宸衷,洋洋聖德,與水俱深。臣撫玆回思,有數般方略,玆以愚見,敢陳八條,以進於螭陛之下,伏願殿下。恕其愚妄,採其一得。其一,臣見農民或於秋後,更築田隄,不放其水,而田間細流及三冬雨雪,竝受而貯之,及至時屆,因以其水移秧,而乃克有秋,此足爲法。臣願殿下,先以華城爲伐柯之則,使夫各處農民,必於長谷畓夥之地,限以五六十步,間間築堤,橫塞一谷,冬春貯水,及時移秧,庶幾以水爲農,八域效之,其利豈不博哉?其二,臣以爲,華城後坪,土下田良,一望無際,皆是民畓。然其地皆爲乾坪,坪中有川,川雖大而爲土川,雖欲築洑,雨下水至,隨卽掘去,無計可施。磈石易轉,柴木浮去,故茫茫大野,自古爲乾坪,陳廢過半,可不惜哉?臣以爲,柔能制剛,空石一立,足以塞丈水。若使其田夫,計其落種斗數,有一斗畓者,持一空石而赴役,則衆夫所合,可至累千百數,作石盛土,厚築其洑,又以連索作桴,鱗次布之,下至五十步以受瀑下,以防掘去,則可以完築,遂使農民開渠分漑,以水治農,可以農不失時,而風聲所及,八路取法焉。其爲利農,果何如哉?其三,臣以爲,農夫至愚,皆無遠慮,故每於秋穫之後,塞洑諸處,皆放其水,不爲留貯,野爲乾坪。及至三春,或無雨澤,川流旣縮,始乃塞洑,水未普及,蒙利不廣。臣以爲,地旣深濕,旱不易乾,水旣深瀦,旱不易縮,然則雖在秋秋,何必放水?臣願使農夫,每於收穫之後,改築其洑,勿放其流,長灌於田,使夫一野,長爲水坪,及時耕稼,豈有水縮不給之弊哉?臣以爲,此法極好。其四,臣以爲,修築陂池,廣拓田疇,自古務農之法也。臣見華城後坪,間多細流,碧山道下,柳川南流,川雖小而水則多。雖有一二舊洑,而未盡其利,今若量其地形,加築長堰,受其細流及川流而貯之,自秋至春,以灌其野,則水利綿長,可期於一坪之地,盡爲水田,何旱之足憂?臣又見下柳川南,有地名泥溪者,山脚兩邊周回,谷口甚狹,而中有源流,谷谷出來,至于洞口,合爲一川,而左右皆是荒田薄畓,其下平郊,極爲廣豁,而盡爲乾坪。若於洞口,築堰而貯水,則足以止一野盡灌之水,雖以湖西合德,關北七里,無以過此。伏願殿下,又以城北如意橋水法,試諸城南,築起一堰,使一坪蒙利,至於秋成,黃雲滿野,則來人去人,目見口傳,而八路效之,爲一國之大利。夫東漸西被,帝舜之德也,自近而遠,文王之化也。伏願殿下,興此水功,始於華城,成於八域,以爲萬世之聖師焉。其五,臣以爲,水利雖然,農利多端。樊遲問稼,夫子曰,吾不如老農,聖人之至言,爲法於後世。夫麥租宜於乾播,東荳宜於薄田,是乃隨其土性而耕稼者也。土甘而重者,地力厚,生穀必多,土瘠而輕者,地力微,生穀必少,此大禹所以荒度九州,成賦三等,而墳黎泥壤,厥貢各殊者也。臣以爲,東土務農,山野有異,南北不同,嶺東以兩牛橫駕而耕,湖南以兩牛連駕而耕,畿人以一牛單駕而耕。橫駕·連駕,實爲深耕,似盡地力,至於單駕,似不深耕,未盡地力。然而關東山厚,地力深藏,湖南土厚,地力堅實,若不深耕,無以得力,至於畿甸,山川露態,地氣外浮,若使深耕,地力消散,反爲不利。故老農知此,隨宜以耕,得其地利,故利於野者,不利於峽,宜於燥者,不宜於濕。山稻種於乾田,泉種於寒水,村村異種,邑邑殊農。臣願以生於其鄕,長於某鄕,知某田可藝某穀,某畓可稼某稻者,從其鄕之所願,定爲一鄕之農老,以勸其農,庶幾有補於農功。其六,臣以爲,民逢聖世,生息極蕃,衣食甚廣,故田阡畓陌,或有可耕之處則耕之,舊荒今陳,或有可起之處則起之,以爲生穀之道。而邑有奸吏,里有奸鄕,謂以加耕,必徵其稅,稱以新起,必執其卜,元結以外,每有加徵,正續以外,又有新稅,把束之微,不貸於民,而升斗之穀,不歸於公。且其起之所出,不能當其所徵,故棄其耕而不耕,廢其起而不起,豈不惜哉?地不加闢,民不加給,良由是也。伏願殿下,嚴飭道臣及邑宰,其新起者,限十年勿稅,快成田形,然後始爲執卜,其加耕者,本是結內,永勿執卜,以爲惠民起耕之道。其七,臣聞今之進言者或曰,禁其注秧,專以水種乾播爲農,是誠徒知其一,未知其二。夫大農之家,僅治四石畓農,至於五石,則必有廣地之荒,若專以水種乾播爲農,則四石之家,不能治一石。夫農夫雖以八口之家,至於三農竝劇之時,晷刻爭先之地,不能以八專治,必須雇人,而雇人一夫,價過十文,饋飽三時,然後可以得治,而水乾播,半燥半濕,稂莠之先茂,則一斗播種之地,三除雇人,二十猶少,至於以水治秧,則三人足矣,四人過矣。且乾播自有其處,失宜則不可,春旱土乾,播處生塵,然後可以播種,若雨暘不齊,燥濕不一,則立苗不善,衆草交茂,如此之年,雖欲乾播,不可得也。又以水播言之,本地無水,僅至立苗,因以亢旱,苗下龜坼,草昧細莖,竝根而枯,其後雖以甘霈注之,不可改茁,伊時雖欲反耕種秧,若無注秧,以何物移?且水種逢旱,乾播逢濕,雖以倍出之美畓,功勞十倍,而所出不滿十斗,若或禁秧,雖値雨暘均適之年,人力不給之地,陳廢過半,豈不憫哉?大凡利農之道,水功最大,得水則雖秧無憂,雖野可農,何必因噎廢食,至於禁秧乎?且臣聞或者之說,以勿防洑勿鑿池爲言,是亦偏見。夫八域之防洑築堰而蒙利者,幾千萬處,今忽廢棄,反以起田,則雖以百穀種之,皆不如禾農。且至三夏,大雨時行,野田皆沈,田種能免於腐傷乎?臣以爲,移秧必不可禁,防洑築堰,亦不可廢。其八,臣以爲,今之華城,園寢所奉,保障所賴,尊重自別,財可豐阜,民可完聚,而環一境數百里之內,土地甚薄,生穀不饒,居民所以貧殘,或一面之地,全無富饒之民,蓋其地薄賦重之故也。何者,昔在乙卯改量時,分等不均,執卜有偏。以畓論之,則一斗之落,稅或過三四卜,而一年所出,豐歲不過一石。以田論之,則一日之耕,或過數十卜,而良田,種稅之外,尙有餘利,薄田則種稅每多不贍,故畓之陳荒者雖小,田之廢棄者極多。四十年來,或爲樹木之陳,或爲牛馬之場,而稅則如常,故殘民每賣其良田,以應其薄田之稅,至於終頭,則間有棄田離鄕者矣。再昨年間,恩典特下,新起還陳者,使勿徵稅,斯民之蒙恩,非不深重,然元田之賦重者,末由革弊。臣伏願殿下,諮諏於廟堂,可否於守臣,詳細改量,以倣廣州之例,使民利農,漸益成聚,則華城因爲富邑,然後講武試藝,守護於仙寢,捍衛於堅城,則可以爲萬年防禦之固。臣進此八條,以爲利農之說,而尾陳一言,以效獻芹之誠。臣聞農家雜說曰,芙蓉花開之時,取其第一朶,秤其輕重,以知來年米價之貴賤。又曰,欲知來年某穀之爲豐,先看今年五禾之茂盛者,種之,禾生於棗或楊,黍生於楡,大豆生於槐,小豆生於李,麻生於楊或荊。臣見昨年棗葉盛而老楊茂,今歲禾農可勸。又見四時立節歌曰,冬至天晴無日色,來年正唱太平歌,立春詩曰,但得立春晴一日,農夫不用力耕田,除夕歌曰,但逢此日晴明好,分付農家好放懷。臣見昨年冬至,天色果晴,而日光依微,立春又復晴明,兼是除日。臣以此三句詩意推之,皆是吉兆。又見正朝微有西風,東方有黃雲吉氣,今歲之豐穰可占。又見古方云,正月初三日雨,四月水多,四日雨,五月水多。臣見今年初三日天有雪,初四日夕雨,是爲吉兆。臣以爲,四月五月,卽農家最緊之月,時若有雨,而農民趁早耕種,及是兩月,無失其務,則其後雖有小旱,不甚爲害。臣以爲,今年勸稼,以早爲可。臣無知愚妄,敢進野言,以塵聖明之下,惶恐無任云云。省疏具悉。諸條所陳,儘有意見,許令廟堂,可以採用者,草記稟處。
己未三月二十八日辰時,上御便殿。同副承旨入侍時,同副承旨沈象奎,假注書李允謙,記注官金景煥,編修官洪樂游,二直提學李晩秀,原任直閣南公轍·金祖淳,以次進伏訖。上曰,迎鑾儒生應制試券,今方考取,同副與別兼春秋,詳細看準於儒生擧案冊中,隨考隨錄,而詩·賦·表呈券人,各其名下,這這懸錄,與榜目相準時,無或違錯,可也。象奎·樂游承命擧行。上曰,鑄字所入來抄啓文臣入侍事,分付。景煥承命出傳,與金近淳·金履載·姜浚欽·金啓溫·李弘謙,偕入進伏。敎近淳等曰,各件榜目,爾等分書也。近淳等承命擧行。上曰,注書與別兼春秋,亦書榜目,可也。賤臣等承命分書,命宣飯。上曰,昨日宿醉未蘇,不可不解醒。仍命賜酒,近淳等以次奉飮。御考訖。上曰,賦居首洪志燮,鋪敍文字,有違本文,不可置諸上頭。仍改二下爲三上等,以其試券,輪示抄啓文臣訖。仍命退,諸臣以次退出。
己未三月二十八日申時,上御便殿。左副承旨,右副承旨入侍時,左副承旨鄭尙愚,右副承旨朴基正,假注書李允謙,記注官金景煥,編修官洪樂游,以次進伏訖。命書傳敎曰,春謁後當爲酬應,已有筵敎,三十日次對,進定於明日。又命書傳敎曰,拜宮還路,至太學洞口,見館學諸生之迎鑾,以歲後初見,遍詢好在,降題試取。古詩居首三上一進士成烈,排律居首三上一進士趙學駿,賦居首三上一進士李東師,表居首三下一進士李志淵,各新印春秋一件賜給。古詩之次三上進士李在璣,生員趙雲翊,排律之次三上幼學鄭鴻慶,賦之次三上進士李運英,幼學柳鼎養,生員洪志燮,表之次三下生員趙民和·沈鍈,生員洪聖肇,進士南鼎寬等,今年各朔日次殿講·到記節製,雖或圓點未滿,食堂未參,與居首諸人,皆令許赴,其中幼學,則到記節製許赴。古詩三中進士申惠淵等,三下進士趙匡鼎等,排律三中進士朴長鉉等,三下幼學鄭濯等,賦三中幼學柳訸等,三下進士李英源等,生進則許赴到記節製,幼學則許赴春秋到記事,分付。成均館入格儒生日次殿講日待令。考之國朝故事,文臣參下乏人,則例設春塘臺試取,武臣宣傳官乏人,則亦設春塘臺,以儒生對擧。近日因文臣之乏人,而行且陞遷,設科取人,古例可遵,而時値農節,秋亦當行謁聖,就應設之試,合有拔尤之政。依先朝儒生試取時先製後講之已例,到記製述則先取幾人,更試出榜,日次殿講則製·講從願,先取幾人,更試出榜,人製·三製則通方外臨殿,備七試官試取,亦令諸生知悉。仍敎曰,在儒生輩,不勞而得,赴於到記節製者,猶勝於一件冊子賞格矣。尙愚曰,然矣。仍命退,承史以次退出。
己未三月二十八日酉時,上御便殿。坐直承旨入侍時,右承旨金啓洛,假注書李允謙,記注官金景煥,編修官洪樂游,以次進伏訖。上曰,承旨爲抄啓文臣時,雖已大鳴,而曾未得參於儒生應製,故今番恩杯詩集頒賜時,未免見漏,甚可惜也。仍下恩杯詩集一件,啓洛跪受。上曰,昨日大臣以爲,此後籌坐賓對,未敢如例進參云,俄者次對進定之後,大臣果來會於明日云耶?啓洛曰,姑未聞之矣。仍命退,承史以次退出。
上在昌德宮。停常參·經筵。
夜自二更至三十日開東,灑雨下雨,測雨器水深六分。
鄭尙愚啓曰,明日常參·經筵,取稟。傳曰,停。
朴基正啓曰,大司憲李城輔在外,執義未差,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
金啓洛啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,明日宗廟·景慕宮朔祭傳香及雩祀壇祭傳香,禮房承旨當爲齋宿,而左副承旨鄭尙愚,今日不爲仕進,卽爲牌招,何如?傳曰,允。
傳于宋銓曰,左承旨入侍。
傳于朴基正曰,右副承旨入侍。
以英陵·寧陵·章陵奉審書啓,傳于鄭尙愚曰,可以修改者,令該曹稟處。英陵·寧陵流來木根,雖非時任齋郞之不能禁飭,而新斫之根,亦有被捉,當該官員等,令該曹依定式計株削仕,章陵則該齋郞捧現告,令該府拿問,考律嚴處,可也。
傳于鄭尙愚曰,左副承旨入侍。
傳于鄭尙愚曰,發遣吏郞,諸執事淸齋與否,摘奸以來。
朴基正,以義禁府言啓曰,姑放罪人李儒慶,還囚捧供以入之意,敢啓。傳曰,知道。
朴基正,以義禁府言啓曰,時囚罪人鄭彦衡原情公事,判付內,區別公議,勘放草記事,命下矣。取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,犯枉法受贜外,笞杖竝收贖矣。鄭彦衡杖八十收贖,奪告身三等,而其十代祖蘭宗,佐理功臣云,功減一等,杖七十收贖,奪告身二等,放送,何如?傳曰,允。
禁府啓目,慈山前府使李儒慶原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,且有待判付,仍爲議處照律之命,待判下擧行,何如?啓。雖與安州事稍間,若無襲謬,道伯何以狀聞乎?區別功議,考律勘放草記爲良如敎。又啓目,壯勇營把摠鄭彦衡原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,且有待判付,仍爲議處照律之命,待判下擧行,何如?判付啓,區別公議,勘放草記爲良如敎。又啓目,部將韓大洪原情云云。問目內辭緣,泛稱遲晩,所當請刑是白乎矣,旣有待判付,仍爲議處照律之命,待判下擧行,何如?啓。爲先論理議處,待判下照律爲良如敎。
朴基正,以義禁府言啓曰,時囚罪人李儒慶原情公事,判付內,雖與安州事稍間,若無襲謬,道伯何以狀聞乎?區別功議,勘放草記事,命下矣。耿考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。李儒慶杖一百收贖,告身盡行追奪,而其十二代祖從生,敵愾功臣云,功減一等,杖九十收贖,奪告身四等,放送,何如?傳曰,允。
左議政李秉模箚曰,伏以,臣於日昨,以病狀難强之意,唐突仰陳於前席矣。伏見傳敎下者,有次對進定之命。廟宮展謁之禮已成,民國方春之務正殷,臣雖無似,無能爲役於簿書期會之末,職名未解之前,何敢言私,而蒲柳之質,未秋先衰,風痺之祟,入春尤肆。雖無形顯之證,可以語於家人者,神精若醉,語言如夢,欲覓朝衣,而惝怳而止者屢矣。知臣者愍其衰憊,不知臣者責以黽勉,均之爲愛臣,而臣之自量則審矣。達宵揣量,無望自力,玆不得不仰首一籲。伏乞聖明,諒臣言之非出假飾,念重任之不可暫曠,亟賜鐫免,仍治臣瀆擾之罪,以尊國綱,以安賤分,千萬幸甚云云。答曰,省箚具悉卿懇。卿須安心調理,俟間卽起視事。仍傳曰,此批答遣史官傳諭。
己未三月二十九日未時,上御重熙堂。左承旨入侍時,左承旨宋銓,假注書李允謙,記注官承膺祚,編修官洪樂游,以次進伏訖。上曰,禮房承旨·右副承旨入侍。賤臣承命出傳,左副承旨鄭尙愚,右副承旨朴基正進伏。命書英陵·寧陵·章陵奉審承旨金熙朝書啓批答訖。銓曰,明日雩祀壇奉審與塘馬排立,依例爲之乎?上曰,雩祀壇奉審,則禮房承旨進去,宗廟·景慕宮奉審,則右副承旨進去事,知悉,而雩祀壇監祭,則當遣史官矣。仍命退,承史以次退出。
上在昌德宮。停常參·經筵。
自開東至巳時,灑雨下雨,測雨器水深二分。
藥房提調金文淳,副提調徐龍輔啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妣殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
金啓洛啓曰,大司憲李城輔在外,執義未差,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
鄭尙愚啓曰,明日常參·經筵,取稟。傳曰,停。
沈象奎啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于鄭尙愚曰,禮房承旨入侍。
傳于金啓洛曰,右承旨入侍。
以御營廳習陣單子,傳于沈象奎曰,雨勢如此,後日次爲之。
傳于徐龍輔曰,書狀官入侍。
吏曹口傳政事,別兼春秋徐有聞,兼春秋館編修官徐有聞竝單付。
傳于沈象奎曰,同副承旨入侍。
朴基正啓曰,別兼春秋徐有聞,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于鄭尙愚曰,奉審承旨入侍。
傳于宋銓曰,左承旨入侍。
以慶尙監司申耆狀啓,英陽縣民家倉庫燒燼事,傳于徐龍輔曰,殘邑民情,爲之切矜,應式外各別賙恤,斫給材木,期於斯速奠接事,回諭。
沈象奎,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
徐龍輔,以戶曹言啓曰,文昭殿碑閣·蠶壇碑閣·追慕同碑閣·淨業院碑閣·流霞亭·大嬪宮,依定式發遣本曹郞廳奉審,則文昭殿碑閣·蠶壇碑閣·淨業院碑閣·大嬪宮,姑無頉處,追慕洞碑閣,雨漏一庫,四面墻垣瓦子,間間脫落,流霞亭,雨漏七庫,萬懷堂,雨漏五庫,千慕堂,雨漏二庫,四面墻垣瓦子,間間脫落。分付各該司,使之卽速修改之意,敢啓。傳曰,知道。
徐龍輔,以戶曹言啓曰,時御所內各司,依定式,發遣本曹正郞臣金基豐與兵曹參議臣朴奎淳,佐郞臣丁若銓,東所衛將臣李熙燮,西所衛將臣李彦春,南所衛將臣金澤呂,北所衛將臣嚴思勗,眼同看審後,有頉處別單書入,而修改則擇日擧行,何如?傳曰,允。
鄭尙愚,以禮曹言啓曰,各陵園墓所植木株數及松子·橡實·胡桃播種斗數,區別報來,故依定式別單書入之意,敢啓。傳曰,知道。各陵秋植木,各別嚴飭爲之,待其報來,別單書入,而東五陵局內及火巢外樹木,聞於摘奸之行,甚爲稀疎可知,秋植木則拔例擧行。地方官適以閣臣出去,今秋則勿諉於陵官,以陵官所植勤慢,遍行火巢外及局內,詳細考察後,入侍詳奏。若或植木役鉅至多日,亦令楊牧,量其實役遲速,給點心米後狀聞事,分付,可也。
金啓洛,以義禁府言啓曰,章陵令洪宗涉,拿問考律嚴處事,傳旨啓下矣。洪宗涉下去慶尙道安東地云,依例發遣府羅將,拿來,何如?傳曰,允。
沈象奎,以御營廳言啓曰,本廳字內肅靖門東邊第三城廊近處體城二間許頹圮處,今方改築,而所入石子,依例浮出於蘆原地之意,敢啓。傳曰,知道。
禁府啓目,粘連向前韓大洪亦,取見秋曹文案,細究對質供招,當初呈單之時,崔命說旣在鄕外,初不聞朝令之有無,及見大洪之書,始知其飾詐呈單,混蒙疎放之由,驚惶上來,呈訴自首之狀,非但柳得之招,明有可據,大洪之諺札,旣出於法庭,則奸情悉綻,眞贓莫掩。而敢於淑問之下,游辭粧撰,推諉漫漶,敢爲圖脫之計者,究厥情狀,尤極巧惡。以此照律,何如?判付啓,依允。
刑曹啓目,罪人金觀淳,從重論決,杖一百後,咸鏡道端川府,流三千里定配所,卽爲押送,何如?判付啓,依允。
咸悅縣監李寅采疏曰,伏以,臣荷再造罔極之恩,起十年不調之蹤,前後忝叨,皆隕自天,蚤夜攢祝,圖報無地。縣任再除,猥降欲試之特旨,倉漕初領,濫蒙匪頒之殊錫,而前席賜接,獲近耿光,恩諭之諄複,勉飭之勤懇,又非如臣疎賤所可得者。臣感泣銘鐫,退還職守,期以殫竭奔走爲事,少伸糜粉隕結之忱。第玆南土,荐遭大侵,民情嗷嗷,如在焚溺,而緣臣庸駑疎闇,不能出一謀發一慮,以效拯救之責,日夕惶悶,靡所容措。此際伏奉聖旨,深軫民隱,許令文倅,條陳弊瘼,猗歟大聖人憂恤黎元,博採衆謀之盛德至意,誠不勝欽仰贊誦之至。以臣無似,猥忝法從之列,亦在可言之數,而第臣才識昏短,揣摩無素,回顧其中,倥倥然無可以仰塞明旨者,故徊徨囁嚅,閱歲而不敢言。今則春序已闌,群言畢陳,而臣獨終始含默,以孤翕受之聖意,則亦非臣分之所敢出也。玆敢以臣待罪此邑以來,一年之間,耳目之所睹記,胸中之所隱度者,爲殿下陳之。伏願殿下,勿以人微而忽之,少垂察焉。臣竊伏念,生民疾苦,不一其端,而良役之不均,最爲今日之痼弊。今欲以蔀屋之艱難,達於黈纊之聽,而不以此爲先,則失其緩急之序,而許多說弊,終不免隔靴爬癢之歸矣。臣竊料今日升平日久,生齒日繁,戶口有增於前,軍額無加於舊,宜其戶有餘丁,軍無闕額,而今也反是。名載軍籍者,除非兒弱之苟充,多是流離之虛錄,而一丁有闕,括一里而未得塡代,一夫徵布,擧一族而盡被侵擾,此其故何也?一則民無定分,而冒托閑遊者衆,一則民無定居,而蝙蝠倖漏者多故也。臣謹按易履之大象曰,辨上下定民志,上下有辨,民志有定,然後紀綱可立,風俗可淳,而良役之可均,特其效驗中一事耳。今也上下無辨,民志不定,名分日紊,奸僞日滋。鄕曲之民,乃祖乃父,名編軍伍,世世納布者,若子若孫,纔積十斛之麥,遽懷匪分之望,峩冠闊袖,假裝儒士之貌樣,農社市途,濫竊生員之稱號。軍錢之督,羞之若浼,良丁之侵,避之如仇,或投托於武斷之家,或出入於貴勢之門,左右干囑,百計圖頉。而此猶不足,以永久免役,則闔族鳩財,圖出僞譜,只取姓字之同,不分某鄕之貫,換易父祖,誣成派系,誇耀鄕里,自稱班族,傷倫敗俗,已無可言,而犯分凌上,職此爲階。及其一遭侵役,衆族竝起,着袍穿鞋,抱譜入庭,錦帕珍裹,粧䌙燦然,而取而考之,則莫非名碩之裔胄,勳閥之雲仍。爲守令者,莫辨眞僞,一例許頉,於是乎稍饒之民,率皆閑遊,而軍額有數,不可不塡,則所充定者,皆是朝東暮西,傭雇流丐之類。此輩今日捧疤,明日逃去,而十年之內,例不得代定,故每當徵納之際,不得不侵責於隣族,而五家之隣,逃丁必有一二,十寸之族,流戶或至三四,則以一人而應數人之役,不數年而破一家之産,爲隣爲族者,終亦必至於流散,而隣又徵隣,族又徵族,一年二年,十室九空。顧今生民切骨之瘼,無大於此,而苟究弊源,專由於僞譜之盛行,而冒錄之滋多也。如欲亟矯此弊,莫如先禁僞譜,而僞譜之禁,自有至要不煩之道。蓋活字之爲用,誠是文苑之絶寶,旣自國家,設置鑄字所,印行大小文字,則有非私人所敢擅用,而近年以來,閭巷之間,私藏活字者,處處有之。費入不多,而印出至易,故私家文字之無補於世敎,不足以傳後者,動輒印布,已成弊風。至於族譜活印,其弊尤甚,受一民之錢,印一人之派,而頃刻排比,手分現化,攢那字行,變換板次,入錄易於謄寫,可徵同於鋟梓,此誠奸民避役之捷徑,隣族受害之肯綮。臣謂自今以後,姓譜非板刻印本,一切嚴禁,而私藏活字者,與私鑄錢同律,然後可以杜冒錄閑遊之弊,可以除隣族侵徵之患,而其於正名分立紀綱之道,不可謂無助也。至於最下至愚之氓,財産不足以發身,計慮未及於僞譜,而其謀避軍役之心,愈拙愈巧。間於齊楚,遷徙無常,東竄西匿,殆同迷藏,入役於此縣,則輒稱彼邑之先充,被侵於新居,則假托故土之已簽,呼訴紛紜,情僞難辨。所憑信者,不過公文互移,而所謂公文,或出於色吏舞文之手,爲官長者,以其無關於本邑軍政,不加致察,循例署給,而隣比之間,不能億逆,互相頉給,以爲常事。於是乎離鄕僑居者,巧避其役,安土重遷者,偏受其害,其爲良役之不均,無異於冒錄僞譜之弊,而此亦有不難矯者。蓋號牌之法,所以知民口數,考民居住,辨民役名者,而近來此法廢弛,無牌之民,十居七八,其有役無役,不可以名面識別。故無役者得以兩避,有役者不免疊侵,而一去其鄕,生死莫憑,則逃故虛錄之弊,隣族替徵之冤,亦其理勢之所必有也。臣謂自今以後,申明舊制,凡軍民之疤定者,卽其日造給木牌,其姓名·居住·年歲·髥疤,依式詳刻,分明印烙,以防僞牌之弊,而使之各佩其牌,一依京軍門腰牌之規,則軍民之移居他邑者,不待文移,以此憑驗,民無疊役之冤,官無見瞞之患。而移來者考其牌,移文于本邑,使知某民某役者之居在某處,物故者,亦考其牌,移文于本邑,使知某民某役者之死於何時,則逃者之徵番有路,死者之塡代無滯,而隣族之徵,不期祛而自祛矣。且有役者不得以移居而免徵,無役者不得以飾詐而避役,則奸竇自閉,而民居有恒,閑丁自裕,而軍額無闕,此豈非均良役矯民弊之要務乎?臣又伏念,本縣之有漕倉,其來已久,而創設之初,量劃漕需,非不從優,使之每存贏餘,以備不虞,而中年以來,松山漸不如古,船材率多苟充。且本倉船泊處,甘水長滀,船板易朽,新添造年限,雖或未及,而倉官審知其決不可駕海,則多有報營徑改之時,故二三隻船之全改添造,幾乎無歲無之。而漕需年年耗縮,以其應捧,每不足於應下,故隨其不足之數,倉官報于營門,以本縣所在留庫還米,充數貸用,而擬待漕需之或剩,逐旋補償者,已成謬例,蓋出於不獲已也。數十年來,漕需每縮而無剩,故還米有貸而無償,積年流貸未報之數,至於一千六百餘石之多,而本縣留庫還米,徒有虛簿,實無見儲矣。夫還穀之虛留無實,固已萬萬寒心,而每遇水旱之災,只將還分之穀,除其停退之數,則無以塗抹於賑糴,故必移粟於遠邑,而徒煩往來之勞費,未有賙救之實效,邑民之轉益困弊,荒政之莫可措劃,專由於此。而漕船之添改,無時可已,漕需之耗縮,無歲不然,則待剩還報,殆近於俟河之淸,而本縣終必爲無糴之邑矣。用於漕需,旣無所指徵責償,名以還穀,又不可一任虛留,而變通之策,無他道焉。臣竊以爲,道內列邑中,民多穀少處,留庫還米,量宜均排,加分取耗,每於年終勘簿之際,以本縣還分耗條,相換移錄,以償此數,而未充數之前,各樣耗穀作錢,切勿區劃於本邑,則不過數年,自當盡償,在國計少無加損,而其爲實倉儲蘇民弊之道,所關非細矣。臣又伏念,本縣以內浦界首孔路,使星之南下者,半由此過,而北自林川郡境,越津抵邑治,爲二十五里,自邑治南距臨波縣界,又爲十五里。前後四十里之間,道路之修治,馬軍之陪把,以至於船隻之捉待,無不用民之力,而使星入縣,則例不免下屬徵求之弊,故所謂情債浮費,皆取辨於民庫。濟州歲貢馬及黑牛上來時,每間年一次,取路於本縣,故牛馬牽軍價,亦出於民庫,而本官之新舊夫刷價,亦自民庫取用矣。自壬子年漕倉新定式後,本官騎船領納,而兩年漕運,定爲瓜限。然而兩年之無事竣役,又未易,故壬子之距戊午爲七年,而邑倅之遞易爲六次,則迎送刷價,幾乎無年不有,而民庫之財,遂以竭矣。民庫旣竭,則輒收斂於民結,而自此以後,邑民之貽弊,必將逐年而增加矣。若此不已,不出十年,民將盡散,邑不爲邑,而目今救弊之道,唯有一策。使星之往來也,自林川歷韓山,越津而抵臨陂,則路不甚迂,濟州貢馬·黑牛之上來也,自臨陂·越津,由韓山而向林川,則其路亦然。從今以後,皆由此作路,而本縣界首邑之役,特爲革罷,則一年之內,民庫所費,蠲除不少,而科外結斂之弊,自可以永祛矣。難之則或以爲,除弊於本縣,則生弊於他邑,此則有大不然者。林川·臨陂則自來支站之邑,少無損益,獨韓山一郡,不免替當本縣之役,然而彼則非數遞之邑,而民力有裕。此則有數遞之弊,而民力方竭,察其贏乏,移此就彼,亦何不可之有哉?伏願以此分付於湖西南兩道臣,使之往復,從便改路,則本縣之民,庶可以少蘇,而不至於難保矣。臣仍伏念,本縣之爲邑,介於兩湖之交,八道商舶之所湊集,七邑稅民之所都會。其民捨本逐末,其俗好利健訟,刀錐之微,輒事鬪狼,錙銖之爭,必至速獄,故詞訟之繁,無減於劇邑,數日廢務,則牒訴雲委,決非可以久曠數遞之官。而以聖堂倉領運之故,自正月迄于三月,邑倅捧稅於奔走,無一日在衙,邑務民訴,不免屬之餘事,則雖在縣境,與曠官無異。及其裝發之後,候風駕海,到處淹延,往還之間,動費三朔,而公門百事,許久抛置,安有一年之內,强半曠務,而邑不受弊,民不受病者乎?是以斗小之邑,百瘼蝟集,而爲其官者,自處以五日京兆,惟冀再漕之無事,未遑一弊之釐革,加之以送舊迎新,歲以爲常,民困財竭,如上所陳。若不亟改此規,則雖使龔·黃相承,實無以蘇邑弊而祛民瘼矣。臣旣叨守此邑,疏陳弊瘼,而捨此則無可先者,但由前則或近於憚勞,由後則亦涉於惜去,主臣鄭重,不敢言者久矣。今則捧稅垂畢,再運將發,庶可以言之無嫌,故玆敢冒昧而陳之。伏願下詢廟堂與道臣。自明年以後,更依壬子前舊規,本官則只令監船監捧,而使群山僉使,分載運納,以除本官久曠數遞之弊,則爲民邑矯救之方,無有大於此者矣。臣又伏見綸音下者,勤咨農務,博求農書,固邦本重民天之意,丁寧懇惻,溢於十行,雖大舜之耕稼取人,文王之卑服卽功,誠無以過之也。草野之士,畢陳經綸,岳牧之臣,咸思對揚,臣亦忝在守土之列,宜效一得之愚,而臣本疎迃無比,菽粟不辨,利農之方,全所昧昧,故不敢不知爲知,未信而言。然而第伏念,相土宜興土功者,勸農之急務也,紓民力和民心者,勸農之大本也。民力未紓,民心未和,則雖有周官辨壤之法,夏后治洫之制,民不肯盡力,而農以之不登矣。顧今十數年來,飢荒之稠荐,殆往牒所罕,而民生之困瘁,莫此時爲甚。幸賴我聖上宵旰憂民,至誠惻怛,日月之明,無隱不察,雨露之澤,無涸不沾。還餉也,軍布也,保米也,奴貢也,凡出於民者,隨歉隨停,愈往愈摯,至於災結之優劃,則不惜經費之有損,賑政之普施,則惟恐一民之不獲。域內含生之類,莫不感恩飽德,淪肌浹骨,濱死者更生,荷擔者安堵,民力之紓,民心之和,無以加矣。而宸誠之所感應,物理之所必反,天用降康,民用乂安者,可以執左契以俟矣。然而民之所憂者有之。前冬了糴,括龜已盡,今春徵稅,童羖又出,而十口延活之資,百畝耕耘之費,官糶私貸,動倍宿逋,雖獲小豐,所收未當其所償,而若又重之以屢歲蠲停之債,一時催督,則民將不堪,無異荒歲。以是爲慮,或不免惰其農功,其勢似或然矣,而其情誠亦慽矣。譬如大病之人,雖幸甫起,而餘症未祛,元氣未復,遽又責之以完人,失其節宣之宜,則病必復作,而終至於不可醫矣。伏願殿下,益軫壽民之方,每存小愈之戒,勿以歉歲之旣往,而遽忘其殿屎之苦,勿以來秋之小登,而或忽其撫摩之道。博詢廊廟,冞勤懷保之策,預飭藩邑,先示不擾之意,俾海隅蒼生,耘夫竈婢,咸知我聖上視民由己,先憂其憂,痌瘝之念,靡懈於夙宵,惠鮮之澤,無間於豐歉,則奚但反憂爲喜,改惰從勤?抑亦感人心而召和氣,回荐歉而致屢豐。臣竊以爲勸農之大本,不可捨此而他求也。凡臣所陳,淺陋猥瑣,無足採擇,而適叨近民之官,目見切時之弊,方當可言之會,不敢不以聞,惟聖明恕其僭而察其愚,幸甚。臣無任云云。省疏具悉。姓譜非板刻一切嚴禁,而私藏活字者,與私鑄錢同禁,然後可以除隣族侵徵之患事,腰牌事,本縣還耗換償與未充前耗依錢勿劃事,漕船領運,依壬子以前舊規事,竝令廟堂粘啓稟處。勿定內浦界首邑事,令廟堂分付兩湖伯,其便否,同議狀聞事,分付。
己未三月三十日卯時,上御重熙堂。右承旨·禮房承旨同爲入侍時,右承旨金啓洛,禮房承旨鄭尙愚,記事官柳台佐,記注官承膺祚,編修官洪樂游,以次進伏訖。上曰,獻官已先往雩祀壇乎?尙愚曰,俄已出去奉常寺矣。上曰,雨勢如此,凡節各別申飭之意,言及于監察及獻官,可也。仍命書傳敎曰,右副承旨馳詣宗廟·景慕宮,奉審摘奸,禮房承旨馳詣雩祀壇,奉審摘奸以來。命退,承史以次退出。
己未三月三十日辰時,上御重熙堂。都承旨·書狀官同爲入侍時,行都承旨徐龍輔,記事官柳台佐,記注官承膺祚,編修官洪樂游,書狀官徐有聞,以次進伏訖。上敎賤臣曰,使行何日入來與否,詳問知入,可也。賤臣承命出,招問畿營營吏,則以爲,路文則昨夕到營,而入來日字,姑未詳知矣。賤臣以此回奏。上命退,諸臣以次退出。
己未三月三十日辰時,上御重熙堂。同副承旨入侍時,同副承旨沈象奎,記事官金啓溫,記注官承膺祚,編修官洪樂游,以次進伏訖。上曰,書狀聞見事件入之。賤臣承命出持入。上曰,塘報則當還下,自內閣,如例謄置,可也。上曰,待敎何不入直乎?自明日使之直宿,可也。象奎曰,今日則一直提學,當坐直矣。命退,承史以次退出。
己未三月三十日未時,上御重熙堂。奉審承旨入侍時,左副承旨鄭尙愚,右副承旨朴基正,記事官金啓溫,記注官金錫泰·承膺祚,以次進伏訖。上曰,祭器監滌,果皆十分致潔耶?尙愚曰,滌器則果皆精潔,而申加董飭矣。上曰,風勢如此,遮帳亦堅固否?尙愚曰,問於該寺,則雖皆堅固云,而如此風日,猶或有不固之慮,故分付該寺,一件使之加數待令矣。上曰,以此意,典設寺官員,招入嚴飭,亦爲通及於提調,使之檢飭,可也。上曰,別兼春秋入來乎?尙愚曰,以下番之徑出,援例陳章,亦爲徑出,請牌啓辭,姑未下矣。上曰,今日雩祀壇,當遣別兼摘奸,雖以館規違牌,而此則當以奉審史官進去,使之卽爲入來,可也。賤臣承命出傳。上曰,獻官則設軍幕,而風日如此,得無甚寒之慮乎?尙愚曰,似不至甚寒矣。上曰,去夜光陵忌辰祭大祝,以金憬差送,而强疾進去,至有臨時代行之事云,極爲悚然矣。命書傳敎曰,差祭不能審愼,光陵忌辰祭典祀官兼大祝,以祝史代行,設或有病,前期言送,則豈有此弊?以如許生疎之人塡差,莫非該堂不職之致。吏曹參議李翊模禁推,而聞以祭官齋宿,事過後捧傳旨。又命書榻敎曰,兵曹佐郞金憬改差。命退,承史以次退出。
己未三月三十日申時,上御重熙堂。左承旨入侍時,左承旨宋銓,記事官金啓溫,記注官金錫泰·承膺祚,以次進伏訖。命書咸悅縣監李寅采疏批訖。上曰,上·副使之行,明日入來云耶?銓曰,聞畿伯所報,則今日當宿松都云,初二日似當復命矣。又命書公事判付訖。命退,承史以次退出。
上在昌德宮。停常參·經筵。
金啓洛啓曰,大司憲李城輔在外,執義未差,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
金啓洛啓曰,來初五日朝參日次矣,敢稟。傳曰,停。
金啓洛啓曰,明日宗廟夏享大祭齋戒相値,視事頉稟之意,敢啓。傳曰,知道。
宋銓啓曰,同副承旨沈象奎,今日不爲仕進,卽爲牌招,何如?傳曰,允。
傳于金啓洛曰,右承旨入侍。
傳于鄭尙愚曰,左副承旨入侍。
傳于沈象奎曰,同副承旨入侍。
傳于金啓洛曰,都承旨聞有實,許遞。
注書金啓溫赴試,代以呂東植爲假注書。
傳于鄭尙愚曰,發遣吏郞,諸執事淸齋與否,摘奸以來。
朴基正啓曰,別兼春秋洪樂游,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
兵曹口傳政事,護軍徐龍輔單付。
宋銓,以戶曹言啓曰,各道年終錢穀御覽會計,待慶尙道·平安道·黃海道會案齊到,修正以入事,前已啓下矣。三道會案,今始來到,御覽會計受出修正之意,敢啓。傳曰,知道。
沈象奎,以兵曹言啓曰,今四月初一日立夏改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
禁府照目,部將韓大洪矣本府議啓內,取考秋曹文案,細究對質供招,當初呈單之時,崔命說旣在鄕外,初不聞朝令之有無,及見大洪之書,始知其飾詐呈單混蒙疎放之由。驚惶上來,呈訴自首之狀,非但柳得之招,明有可據,大洪之諺札,旣出於法庭,則奸情悉綻,眞贓莫掩,而敢於淑問之下,游辭粧撰,推諉漫漶,欲爲圖脫之計者,究厥情狀,尤極巧惡。以此照律罪,杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。
金啓洛,以義禁府言啓曰,時囚罪人韓大洪,杖一百收贖,告身盡行追奪,流三千里定配照律公事,判付內,依允,功減一等事,命下矣。韓大洪功減一等,杖一百收贖,告身盡行追奪,黃海道豐川府安山驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
僉知崔世澤疏曰,伏以,臣跡賤草莽,景迫桑楡,無他材能,粗解農務,嘗以爲衣食之原,在於男耕女織,故臣於稼穡,備經艱難者,已近八十年矣。臣之子孫,長於耕耘者,殆過九十人矣。是故農於臣家,便成箕裘之業,容或有自覺之妙,已驗之術也,而此特施之家耳,安敢曰有補於國乎?雖然,臣必欲一言進者,誠有所感焉。昨年五六月之亢旱也,秧則枯矣,時則愆矣,哀我民生,遑遑焉嗷嗷焉無計圖生,束手待死而已矣。聖敎特降,其於未付之田已陳之壠,各以所宜穀代播勸播,而竝蠲其稅,此令一出,民皆攢手感祝,出力奔走,或播以晩稷,或播以木麥,而只恨其節晩,難保其西成矣。及秋而日㬉霜退,風順露滋,所謂晩播晩移者,擧皆實穎實栗,民於是擧,欣欣然相告曰,此則聖主之賜也,自今爲農者,莫若師吾王,師吾王,災可以爲祥,歉可以爲豐,是知我殿下粒烝之念憫農之誠,格天而天佑,感神而神助矣。逮夫今日,又追耕耤之典,特頒明農之音,一札十行,規劃纖悉,大而綱領旣擧,細而條目畢張。雖以此爲農家之大全,何所不備,何所不盡,而猶或慮毫釐之差,至有此芻蕘之詢,則在臣庶仰體之道,曷敢以管窺蠡測之嫌,而不效其一得之見耶?臣於平日,私自料理,則於水功而可興者三也,於穡事而已驗者五也,而亦庶乎有裨於勸農之一端,故乃敢枚擧而悉陳之。夫水旱之災在天,溝洫之治在人,而天不可必也,則當盡其在人者而已。人情喜於食稻,而東人尤甚,故挽近以來,稻田則益廣,水利則漸縮,雖不甚旱,輒至告歉,則爲今急務者,莫如水功也。夫水功之興,其道有三,而引川而開渠者上也,修隄而滀潦者次也,雖未及盛行,而水車又其次也。夫引川而開渠者,俗所謂垘也,近來爲此者,擧世皆是,則臣未知何處尙有餘地乎?苟上有長流之川,下有可稻之野,則此與引涇之渠,決漳之灌,雖有大小之異,而其利則等耳。臣竊料八域之內,非無可爲之地,而役鉅而財不逮,則必難於興作,材短而謀不臧,則亦何以營辦乎?苟得其人,而善相其地,因川之不息,鑿渠而利導,則西門豹之分河爲渠,可復見於今日,南陽守之引泉通溝,豈專美於古昔哉?但念世之爲垘者,不審其地脈,不察其土性,方其開渠之際,地有巖石,而椎鑿莫施則止之矣,雖於開渠之後,野有沙礫,而漏如甑汲則廢之矣。此則無他,非其人故也。如其不然,而有是川有是野,而細覘其地脈土性,而爲之渠,則水不待滀而有餘,苖不待雨而自浸,豈不美哉?至於修隄而滀潦者,亦惟曰,築之堅鑿之深滀之預而已,築之不堅則易洩,鑿之不深則易涸,滀之不預則必不免臨渴掘井也。一隄之水,泄於蟻孔者,古人之語也,則其築也不得不堅也。水在地中而接於九泉之氣者,雖大旱而不能致其涸,則其鑿也不得不深也。其築旣堅,其鑿旣深,然後其所以預滀者,亦有竗方焉,必於隄之上旁,多開引潦之溝,使雨水之湊隄,如江河之注海,則滀不待滀而自滀矣。且於夏秋之間,雖有溝澮皆盈之水,而農夫,則以爲是水也,無用於鋤稻之後,有妨於刈稻之時,必也疎而放之,而不知今秋無用之水,終爲明春有功之物。臣則以爲欲備明年不虞之旱,則必取今年無用之水,秋雨而滀之,雪瀜而滀之,春雨而又滀之,自秋至春,無時不滀,必致其盈盈,可也。但此異於有源之水,無以應無限之漑矣。臣嘗以一小隄觀之,則隄水雖滿,僅可浸十頃之稻,而其下稻田,則不啻百頃之多,故及其旱而灌之也,譬如一杯水之救一車薪之火,而隄則已涸矣。民見其如是也,以爲有隄無益,而不知其稻田之多而致此也。我東隄政之廢弛,豈非以此故耶?周禮不云乎?稻人掌稼下地。夫地之有高下燥濕,地之勢也,因其勢而田之,可稻者稻之,可稷者稷之,則此所謂因地之利也。東民則不然,擧皆貴粳稻而賤黍稷,苟有一隄一陂於上,則無論高下燥濕,而必皆作稻田於其下。又必曰,乾播之鋤役,倍於揷秧,水付之人功,難於注秧,必以移秧爲第一策,則隄水之難爲功,必然之理也。趙有白公之渠,而曰漑田五千頃,唐有句城之陂,而曰漑田八百頃,是知灌漑之闊狹,係於陂渠之大小。今若以有限之水,應無限之漑,則其涸可待,其利安在?臣之愚見,則欲修隄政,先修田政,就其甚高甚燥處,而或以稻乾播,或以稷代播,只就其稍濕稍下處,而或使之付種,或使之移秧。如是之後,量其田而設其隄,使隄之廣深,稱田之多少,滀於當滀之時,漑於當漑之地,而必也急於滀而略於漑,然後水有餘力,而民蒙其利矣。雖然,川渠也隄滀也,則此皆已行之事,不過仍舊而興廢而已,前日之所未行而爲今之可行者,其惟水車乎。昔我孝宗大王,下敎於廟堂曰,昔行燕瀋之路,諦觀稼穡之事,灌漑之用,莫如水車,而我國專昧此制,今下其制於廟堂,審其便否,傳布外方,以爲勸農之助。臣未知其後,何不盛行,而其爲切於水功,則此其可有而不可無者也。夫水車者,激以行之之器也。昔杜預之鎭荊州也,激滍水而浸原田,公私同利。夫原田高田也,而曰浸原田,則其激而行之,可知也。我東方,以高田爲稻田者,幾乎十分之四五,而川渠之所不及,隄水之所不支也。若以水車,隨其所宜行而行之,或用之溪澗邊原田,或用之江湖上原田,則其爲利也,奚但勝於無而已乎?桔橰之爲用,直勝於瓢勺耳,猶且用之,則況此水車之倍蓰於桔橰者乎?但此車,非巧則難制,無財則難辦,亦在於自官而董之何如耳。至若臣所謂己驗者五也,則東俗,以水田爲畓,而田畓參半之地,則水旱不能爲之竝害,故歉年常少,而在峽則歉於水,在野則歉於旱。然則居不擇非山非野之土,時不過一雨一暘之歲,則何以爲農而免其歉乎?臣竊觀一頃之中,尙有東畔濕西畔燥,一阡之內,亦有上頭瘠下頭沃,則地雖峽也,而豈必全無衍沃處也,地雖野也,而豈必全無高燥處乎?特以峽農則狃於種粟,野農則狃於種稻,而不知其竝行也。臣於是,參酌而商量,居則野也而就其稍高處而種之火粟,就其稍濕處而種之山稻,沙土則種之以東豆與菁,浦泥則種之以江稷與糖,牟麥於膏腴之地,木花於堅實之土,相其所宜,試之各種,則蓋亦成者多而不成者少,旱則資於粟田,水則資於稻田,有山野之兼濟,而無水旱之竝害。此臣之自覺而己驗者一也。所惡於農者,莫如惰也,彼晩出而早歸,乍作而旋輟者,未有不荒其田而廢其農者也。衛風之詩曰,星言夙駕,稅于桑田,唐人之咏曰,雨足高田白,披簑半夜耕,此蓋見古之董田勤而服田亦勤也。臣嘗以是而飭僮僕,日必晨作而昏息,則二人可兼三人之役,二日可做三日之事,而使家家而如是,邑邑而如是,則二家可兼三家之穡,二邑可竝三邑之農矣。此臣之自覺而己驗者二也。且彼操弓者,止於操弓,操觚者,止於操觚,自以爲得所欲,而科宦數也,未必人人皆得,而終失所圖,則將何所食乎?況彼居鄕而不文不武者,自稱土班,羞與農伍,惟博奕是戲,惟餔啜是謀,非徒自惰於農,農人亦或有效其惰者矣,豈不惜哉?歷山之稼,莘野之耕,尙矣何論,而賢如曾子而耘瓜,高如淵明而種秫,徐孺子,人傑也,而自耕而食力,董邵南,孝子也,而朝耕而夜讀,是皆不及於吾東之兩班而爲此哉?臣嘗引此而戒子孫,使之度才量力,兼修士農之業,則其優者,能晝耕而夜讀,二子一孫,已擢於蓮榜,其次,春夏作農而秋冬讀書,此猶不能,則直緣南畝,一室之內,蓋無游食之人,而農功,得以無不逮矣。此臣之己覺而自驗者三也。民事不可緩也。人或謂不如待時,優游度日,興作臨時,則力屈事滯,期則已愆矣。臣則以爲春分前耕牟,立夏前種綿,寒露前六十日而藝木麥者,雖是農候之當然,而嚮在己亥之歲,冬暖如春,無凍可解,驚蟄未屆,牟耕已訖,而麥果大熟,則春耕,當以解凍爲期,而勿拘於春分,可也。木綿之爲物,好暵而惡濕,泥耕則土膠而難芽,暵耕則土解而易萌,雖於立夏前十數日,而苟其不雨而可耕,則耕之,可也。寒露之降,早晩遲速,有未可必,則木麥之耕,亦何可限以六十日乎?七十日,可也,八十日,亦可也。如或只知星鳥而東作,星龍而畢務,則恐不無愆期失業之弊矣。是故,臣嘗不拘星曆而先審氣運,未及天時而先修人事,則功無未逮之歎,而穀有早熟之美矣。此臣之自覺而己驗者四也。膏壤沃野,固美矣,而如其瘠薄,則養穀之道,莫先於糞壤,而糞豈其多乎哉?屢度反耕,以解土塊,使居上者復下,居下者復上,冬雪而致凍,春陽而致焦,則土性軟而地力腴,其效與糞壤等而反復勝焉。臣嘗試之,一耕二耕,至於三四耕,則四耕者勝於三耕,三耕者勝於二耕,二又勝於一,而是耕也,多多益善也。此臣之自覺而己驗者五也。凡此五者,皆臣之施諸家者,而善推之,則其於一國之農者,庶或爲萬一之助矣。臣卽廣州民也。廣州之土宜,固嘗有稔知者,而其於他邑他道之山沿饒瘠,臣何敢妄陳乎?然而在昔三代之時,大司徒,以土宜之法,辨十有二壤之物而知其種,遂人,又以土宜,敎氓稼穡,而此皆就其大處而相其宜,如兗州之宜桑,荊州之宜橘是耳。至於逐壠而覘其宜,隨畝而驗其宜,則惟在於農夫之備嘗耳,農夫之相土也。不惟視其品,必也試之穀,今年種某穀而不成,則明年種以他穀,然且不成,則又明年,又種以他穀。其來旣久,其驗自明,則相土之宜不宜,雖有知者,恐不如農夫之老者矣。夫田不自闢,闢者人也,苟人之勤也,則百務皆興,如其不勤,則三農便廢,而竊觀世間,勤者常少,不勤者常多,苟有勤者而董之率之,先之勞之,則亦庶乎從之矣,而使農夫,勤於服田者,田畯·保介之責也,使田畯·保介,勤於董田,則又是守宰之任也。上行下效,捷於影響,則何患於人事之不修乎?苟人事之克修,則天時之不違,地利之不遺,有不足道矣,而水功之興作,從可謀矣。嗚呼,臣卽一老農耳,身在畎畝,日迫崦嵫,顧今田事,已聽於子,則至於時務,豈無其人乎?然而顧堯民含哺鼓腹之樂,寔由於粒烝之澤,則逮漢氓扶杖聽詔之日,烏得無獻曝之願乎?臣於昨年丑月,承覽聖綸,不勝感激,卽草一疏,欲上未上之際,遽遘輪疾,沈淹數朔,幸而得蘇。今雖已後,懷不能已,卒進其說。伏願殿下,憐其愚而察其情,赦其罪而采其言。臣無任云云。省疏具悉。所陳皆有意見,許令廟堂,粘啓稟處。
己未四月初一日卯時,上御重熙堂。左副承旨入侍時,左副承旨鄭尙愚,記事官金啓溫,記注官金景煥·承膺祚,檢校提學鄭民始,以次進伏訖。上曰,同副承旨牌招。賤臣承命出傳。民始曰,風氣稍冷,聖體,若何?上曰,一樣而昨日風日,甚乖常矣。上曰,卿旣呈由單,何日欲辭朝耶?民始曰,三明間欲爲發去矣。上曰,承旨牌去來催促知入。賤臣承命出飭。命退,諸臣以次退出。
己未四月初一日午時,上御便殿。同副承旨入侍時,同副承旨沈象奎,記事官金啓溫,記注官金景煥·承膺祚,以次進伏訖。命書榻敎曰,抄啓文臣親試,明日爲之。上曰,釋菜參班儒生,明日當同爲待令,而迎鑾應製入格儒生,亦將一體來待耶?考出伊日傳敎後,知委,可也。又命書榻敎曰,明日親試處所,便殿爲之。仍敎曰,明日親試,以二月朔施行,可也。命退,承史以次退出。
己未四月初一日未時,上御便殿。右承旨入侍時,右承旨金啓洛,記事官金啓溫,記注官金景煥·承膺祚,以次進伏訖。上曰,俄者下敎,同副已爲知委耶?啓洛曰,俄已分付矣。上曰,明日時刻,傳香後爲之,儒生則敦化門外待令,而考見日前賞格傳敎,入格儒生,則若有到記日待令之命,則明日勿爲知委,只以釋菜參班生,使之待令,仍爲微稟,可也。明日當爲試所承旨,今日坐直,仍卽往復泮堂,以爲擧行之地,好矣。命退,承史以次退出。
上在昌德宮。停常參·經筵。
鄭尙愚啓曰,明日常參·經筵,取稟。傳曰,停。
金啓洛啓曰,大司憲李城輔在外,執義未差,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,二月朔文臣製述,來月更稟事,命下矣。以何日爲之乎?敢稟。傳曰,明日爲之。
沈象奎啓曰,明日殿座時,入直禁軍,西營·廣智營·集春營·東營軍除出,標信請出之意,敢啓。傳曰,知道。
傳于沈象奎曰,右副承旨入侍。
傳于沈象奎曰,使臣入侍。
沈象奎啓曰,人日製,明日爲之事,命下矣。處所,以何處爲之乎?敢稟。傳曰,春塘臺爲之。儒生入門,以月覲門·集春門爲之事,分付。
沈象奎啓曰,今此試官望中,時無職名人,令該曹口傳付軍職,何如?傳曰,允。
以別兼春秋洪樂游牌不進罷職傳旨,傳于金啓洛曰,只推,更爲牌招。
傳于沈象奎曰,科次入侍。
沈象奎啓曰,明日殿座時,承旨當爲備員,而都承旨未差,政官牌招,開政差出,何如?傳曰,與未差之代,前望單子入之,待下批牌招察任。
傳于沈象奎曰,明日殿座時,兵曹堂上當爲備員,呈辭參判許遞。忠臣諸家,右副之家卽血孫也。近見於出納之地,地處之外,政合陞用,尙在緋玉,可謂久屈。右副承旨朴基正,兵曹參判除授,牌招察任。
承旨前望單子入之,閔台爀·李書九落點。
傳于沈象奎曰,今日抄啓文臣親試時,副司果金近淳,知題意,三上入格於諸人外等之中,極爲可嘉,爲先內下鹿皮一令賜給。
傳于沈象奎曰,大臣明日簉朝,初十日次對,仍爲來會。
沈象奎,以都摠府言啓曰,今此親臨人日製時,侍衛·寶劍,不可不備員,而都摠管趙尙鎭·李家煥未肅拜,金翊休,副摠管李潤慶·李得濟·宋鍈俱有身病,侍衛·寶劍,將不得備員,合有變通之道。令政院稟旨變通,仍令該曹口傳差出,待下批牌招,以爲備員侍衛之地,何如?傳曰,允。竝許遞,可也。
兵曹口傳政事,以尹師國爲都摠管,李義弼·金熙朝·姜彝正·李鎭復·李章漢爲副摠管。
沈象奎,以都摠府言啓曰,今此親臨人日製時,侍衛·寶劍,不可不備員,而都摠管尹師國,副摠管李鎭復·金熙朝未肅拜,侍衛·寶劍,將不得備員,合有變通之道。令政院稟旨變通,仍令該曹口傳差出,待下批牌招,以爲備員侍衛之地,何如?傳曰,竝許遞,令該曹口傳差出,可也。
沈象奎,以訓鍊都監言啓曰,今四月初三日春塘臺殿座時,因兵曹節目,挾輦軍一百名,把摠李煥,哨官張鉉擧,率領侍衛,廣智營軍五十五名,哨官李觀彬,西營軍四十名,哨官金德基,集春營軍四十名,哨官成夏鎭,東營軍四十名,哨官沈錫率領,設布帳外排立,雜人一切嚴禁,而竝待標信擧行,依定式北營入直標下軍三十名,除標信除出,別將閔光升,把摠鄭宅昌率領,集春門外把守,事畢後各還直所之意,敢啓。傳曰,知道。
沈象奎,以御營廳言啓曰,今四月初三日春塘臺親臨人日製及文臣製述時,依兵曹節目,新營入直軍三十三名內,除營直十名,餘皆依例除標信除出,入直千摠金衡柱,哨官李大濟率領,設布帳外排立,而事畢後還爲入直之意,敢啓。傳曰,知道。
金啓洛,以義禁府言啓曰,明日人日製時,本府都事,皆爲赴擧,而武都事一員,本府入直,當直入直都事,公事回公都事,月覲門·集春門·靑陽門禁亂都事,無以推移。假都事五員,令該曹口傳各別擇差,以爲分排之地,何如?傳曰,允。
兵曹口傳政事,副護軍申獻朝。
己未四月初二日卯時,上御熙政堂。抄啓文臣親試,釋菜參班儒生試取入侍時,左承旨宋銓,右承旨金啓洛,左副承旨鄭尙愚,右副承旨朴基正,同副承旨沈象奎,假注書呂東植,記注官金錫泰·金景煥,二直提學李晩秀,以次進伏訖。上曰,試官皆入來乎?尙愚曰,未及入來矣。命書榻敎曰,親試試官,閣臣不備,則文任·抄啓文臣,通瀜擬望,曾有定式。試官原任直提學左議政病代,大提學洪良浩,原任直提學金載瓚病代,行大護軍李秉鼎,直提學徐龍輔病代,禮曹判書黃昇源,原任直閣金祖淳病代,舊抄啓文臣戶曹參判李書九爲之。命書傳敎曰,禮房承旨,馳詣宗廟,奉審摘奸,祭物熟設,各別檢飭,仍留待享事禮成後復命,而獻官諸執事,誠心駿奔之意,面飭,迎神九成,亦依近日定式爲之事,協律郞處嚴飭。尙愚承命先退。上曰,文臣·儒生竝爲入來,內閣·政院吏隷,亦令入來,可也。上曰,試官去來催促也。啓洛曰,諸試官皆有病故矣。上曰,試官洪良浩·李秉鼎·黃昇源·李書九病代,舊抄啓文臣金熙朝·李勉兢,抄啓文臣金近淳爲之。出榻敎仍敎曰,金近淳則當爲儒生試官,而親試則自當如例製進矣。仍命試官行禮。引儀引試官以下,入就拜位,唱行禮,晩秀·象奎及副司果金近淳,率文臣及儒生,以次行禮訖,晩秀等陞殿。啓洛讀奏抄啓文臣入門九人,象奎讀奏儒生入門三百十一人。命書傳敎曰,人日製明日爲之,令成均館知悉。仍命基正先退,擬入試官望。又命書傳敎曰,左議政明日命招卜相。命入懸題紙,晩秀擎懸題紙進伏。命書御題擬齊巖下貫珠者謝賜牛酒箋,限申時,儒生同題,近淳擎出懸題訖。敎曰,上舍生,則禮待之道,與抄啓文臣無異,特爲設場於殿庭,而幼學則分設於熙仁門·宣化門等處爲可,而生·進,則抄啓文臣試所承旨,仍爲檢飭,左承旨及同副,分詣宣化門,與泮長同爲檢飭,可也。仍命晩秀,頒賜太學恩杯詩集於儒生。命書文臣製述取稟批答訖。敎曰,文臣製述試官,亦令同爲擬入也。賤臣承命出傳。命成均館久任郞廳進前,典籍李羲甲進伏。上曰,錦伯之賑恤勘簿,當在何間云耶?羲甲曰,未得詳知矣。上曰,須以私書問之也。仍命退,承史以次退出。
己未四月初二日午時,上御誠正閣。右副承旨入侍,使臣同爲入侍時,右副承旨朴基正,假注書呂東植,記注官金景煥·承膺祚,冬至正使李祖源,副使金勉柱,以次進伏訖。上敎祖源等曰,卿來何遲?予之待卿久矣。況正使,以老人,重經輪症,而今幸無事回還,喜不容喩。祖源曰,所聞過矣。雖經輪症,亦不至於十分苦劇矣。上曰,此間經歷,便一劫運,朝著幾乎一空,有不成說矣。祖源曰,在彼時亦聞之,而雖不至一空,亦幾乎太半矣。上曰,副使則顔貌比前似勝矣。祖源曰,同行中,惟副使獨免輪症,而爲人,且安靜故然矣。上曰,正使筋力,亦好矣,而書狀,亦堅剛人矣。又敎曰,彼地則自秋間有輪症云,然否?祖源曰,然矣。上曰,新皇帝,果何如?祖源曰,爲人甚好,一團和氣忠厚之意,藹然可觀矣。上曰,和珅事,果詳聞,而其所犯,如何?祖源曰,所犯則止於僭越不法,而黨與,惟福長安一人,減一等論勘,其餘竝勿問云矣。上曰,在彼時服色云云,果與傳說不同耶?祖源曰,此果訛傳矣。自皇帝以下,皆無如許服色矣。上曰,來時遇勅行於何地乎?祖源曰,出柵時見之矣。上曰,見勅使則果有喜悅之意乎?勉柱曰,問於通官,則接待凡節,極爲感謝,而好爲往來云矣。上曰,事知譯官,使之入侍,可也。賤臣承命出傳,與副譯鄭思賢偕入進伏。上敎思賢曰,宣諡勅,亦當出來乎?思賢曰,此是大禮,似不可已矣。上曰,然則當與祔廟勅兼行乎?思賢曰,宣諡則在山陵前,祔廟則在山陵後,似難兼行,而未得詳知矣。上曰,今番之出送別先來,誠善爲之矣,果何以周旋耶?祖源曰,事係非常,故未得卽呈于禮部,而過若干日後,始得周旋之路矣。上曰,卿等有可奏之事乎?祖源曰,臣於年前,待罪灣府,略聞使行弊端矣。伊後屢膺使命,詳探一行物情,則行中譯員之不緊額數,有名而無實,至於使臣,從者及乾糧卜馱之太多,其弊有不可勝言。如不及今釐正,實有難支之患,下詢大臣,從長變通似好,故敢此仰達矣。上曰,依爲之。出擧條仍敎曰,今此所奏,副使以爲如何?勉柱曰,臣亦與之相議,而此無益於事,徒致煩擾耳。且於今番勅行見之,則一行所喫,擧皆賣用,故卜馱等物,甚爲簡便矣。祖源曰,雖以他國言之,暹羅則去中國三萬里,而一行只是數員,使及下率,不滿二十名矣。上敎思賢曰,使行人馬,凡爲幾何?思賢曰,人則三百餘名,馬則二百餘匹矣。上曰,若是之多,由於卜馱而然耶?思賢曰,其中亦有所騎,而多由於卜馱矣。上曰,若欲減數,則當減幾何?思賢曰,此則未得詳知矣。上曰,卿等驅馳之餘,出去穩休也。諸臣以次退出。
己未四月初二日申時,上御便殿。科次入侍時,左承旨宋銓,右承旨金啓洛,假注書呂東植,記注官金錫泰·金景煥,二直提學李晩秀,檢校直閣沈象奎,副司果金近淳,以次進伏訖。上命考券。敎曰,生·進軸先入,可也。啓洛讀奏收券一百十一丈。上曰,以諸券所做去者觀之,則此題,頗難作矣。晩秀曰,然矣。上曰,明日試官去來知入也。賤臣承命出問,回奏曰,未及盡爲知來矣。上曰,更爲催促。賤臣又出傳。考奏訖,命拆榜,銓等以次讀奏。命書傳敎曰,釋菜參班儒生試取箋三下進士金聖球,直赴會試,草三下幼學趙璟鎭,進士李鎭華,各紙二卷,次上生員洪仁榮,幼學洪默淵,各紙一卷賜給。命退,諸臣以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
李書九啓曰,明日常參·經筵,取稟。傳曰,停。
沈象奎啓曰,大司憲李城輔在外,執義未差,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,明日卜相事,命下矣。政官待開門牌招開政,何如?傳曰,允。參議禁推分揀,姑先以推考捧傳旨,一體牌招開政。
沈象奎啓曰,左議政李秉模,有稟達事請對矣。傳曰,入侍。
備忘記,咸鏡監司具㢞下直,長弓一張·長箭一部,片箭一部,筒兒一箇賜給。
傳于沈象奎曰,大臣·備局堂上引見。
賓廳卜相金憙·沈煥之,加卜李時秀落點。
承旨前望單子入之,李翊模·李魯春落點。
兵曹口傳政事,以南公轍爲副摠管,李益運·吳毅常爲副摠管。
奎章閣直閣前望單子入之,金近淳落點。
兵曹口傳政事,護軍李漢豐·申大顯竝單付。
傳于沈象奎曰,右副承旨入侍。
吏曹參判前望單子入之,徐龍輔落點。
傳于李魯春曰,同副承旨入侍。
有政。吏批,判書未差,參判徐龍輔未肅拜,參議李翊模,行左承旨李書九進。右議政李時秀,承文都提調單李時秀。
元子諭善單李城輔,以徐龍輔爲元子左諭善,李晩秀爲元子右諭善。
元子宮講學廳僚屬抄啓金祖淳·尹光顔,以金載瓚爲吏曹判書,判義禁李秉鼎除授事承傳。
吏批啓曰,新判書命招,同參政事,何如?傳曰,判書則姑爲給由,望筒卽爲書入,可也。
再政。以朴長卨爲大司諫,尹羽烈爲執義,李祖源爲左參贊,洪明浩爲刑曹判書,洪良浩爲工曹判書,金達淳爲戶曹參判,兪漢謨爲刑曹參判,金啓洛爲漢城左尹,申獻朝爲刑曹參議,李基慶爲兵曹佐郞,康晉三爲陽智縣監,前應敎李魯春·金羲淳,已上今加通政陞用事承傳,兼掌令徐有聞,冬至兼謝恩使書狀官減下,元子兼諭善單李城輔。
兵批,行判書金文淳進,參判朴基正病,參議朴奎淳病,參知李羽逵入直,右副承旨沈象奎進。以權裕爲知事,洪絲浩·李周憲爲同知,金達淳·金啓洛·朴載淳·兪漢謨爲副摠管,柳爲曹司衛將,金百彬爲五衛將,朴命植爲慶熙將,李宜秀爲訓鍊副正,吳彬爲訓鍊主簿,曺夏彬爲武兼,許爲部將,金成呂爲礪峴僉使,金繼曾爲助羅浦萬戶,金尙源爲包伊萬戶,中嶺別將單林鶴紀,上護軍李秉鼎,護軍鄭大容·李勉兢,副護軍兪漢寧,司直高宅謙,副司果金㣧行,已上竝單付。
吏批,再政。徐龍輔爲刑曹判書,李基讓爲戶曹參判,李魯春爲刑曹參議,左尹單洪聖淵,右尹單金啓洛,陽智縣監康晉三,高陽郡守尹行直相換,校書校理單金近淳。兵批,以徐龍輔·李基讓爲副摠管。
吏批三政。以尹東晩爲大司諫,兪岳柱爲執義,朴鍾淳爲獻納。
刑曹參議前望單子入之,金羲淳落點。
備邊司薦望,以閔台爀爲吏曹參判,李魯春爲吏曹參議。
沈象奎,以都摠府言啓曰,今日入直內三廳武兼禁軍及軍兵等,當爲中日習射,而春塘臺親臨人日製相値,不得爲之之意,敢啓。傳曰,知道。
敎咸鏡道觀察使具㢞書。王若曰,逖矣玆土,眷豐沛之舊鄕,往哉汝欽,畀觀風之重任,出自八座卿月,去作一路福星。念彼關北一區,實我海東重鎭,風雲護興龍之地,卽周邠·岐,山川接射鵰之墟,如漢恒·垈。俗獷民悍,邊憂多在於蔘貂,土瘠人貧,生理素乏於稻蟹,顧此任克愼厥簡,而今日當屬之誰?惟卿,勳戚之家,忠謹其質,遍歷橫經參銓之任,文學政事之可觀,嘗分西塞東臬之憂,幹局威望之已著。恩遇最荷,自先朝躋貳卿之班,久次是推,伊向日擢一品之秩,顧才品何試而不可?惟廟堂僉擧之允諧。玆授卿以咸鏡道觀察使兼兵馬水軍節度使都巡察使咸興府尹,卿其益恢遠圖,勉副殊簡。雪山之輕重有係,民望方深,北門之鎖鑰無憂,邊政克擧。武力卽俗習所尙,宜奬弓馬之才,文敎乃王化之源,無廢絃誦之政,自餘稟斷,厥有憲章。於戲,旌節辭宸,卿豈無北拱之戀?裘帶臥閤,予可紓中朝之嘆,故玆敎示,想宜知悉。知製敎臣尹益烈製進
己未四月初三日卯時,上御春塘臺。人日製儒生試取,文臣製述,大臣·備局堂上引見入侍時,行都承旨閔台爀,行左承旨李書九,右承旨宋銓,左副承旨金啓洛,右副承旨鄭尙愚,同副承旨沈象奎,記事官柳台佐,假注書呂東植,記注官金景煥,編修官洪樂游,以次進伏訖。上命試官行禮。引儀引試官以下,入就拜位,唱行禮,行判中樞府事沈煥之,行大護軍李秉鼎,行護軍徐龍輔,行大司成李晩秀,禮曹參判南公轍,禮曹參議金祖淳,行副護軍兪漢謨·李庚運·金載翼,副司果李魯春·金近淳·朴崙壽,以次入就拜位,行禮訖陞殿。煥之曰,臨殿勞動,聖體,若何?上曰,一樣矣。煥之曰,寢睡·水刺之節,何如?上曰,一樣矣。命書榻敎曰,文臣製述試官權裕代,趙鎭寬爲之。上曰,文臣製述,則懸題於宜春門外,可也。台爀讀奏文臣入門三十二人。仍命入懸題紙,鎭寬·龍輔擎懸題紙進伏。命書御題文臣製述,擬唐儒生等謝選入爲弘文館學生表湯之盤銘,仍命懸題。敎曰,御題擎出,當由正路,而帳殿擧行,極爲可駭。仍命書榻敎曰,當該引儀,事過後拿處。上曰,次對皆已來會乎?知入,可也。賤臣承命出問,回奏曰,未及齊會云矣。上曰,儒生入場者,甚爲夥多,布帳有狹窄之慮,使之加廣,可也。又敎曰,儒生行禮,殊欠齊整,懸題時更爲行禮之意,泮長與同成均,出去申飭,可也。上曰,次對如已來會,持入座目,可也。賤臣承命出,持入座目,象奎讀奏。上曰,儒生尙未盡入,而懸題時晩,布帳權閉,先爲懸題,如有追到者,懸題後更爲許入,可也。秉鼎·晩秀擎懸題紙進伏。命書御題,擬本朝太學生等謝賜銀盃箋萬川明月主人翁賦,懸題訖。書九讀奏儒生入門七千八百二十三人。上曰,儒生行禮,今番則整齊矣。煥之曰,然矣。上曰,試所承旨出去,與泮長,檢飭儒生,可也。左副承旨鄭尙愚,大享監祭後入來進伏。上曰,享事果如儀過行乎?尙愚曰,如儀成禮矣。賓廳卜相封入,命書傳敎曰,加卜。銓讀奏左議政李秉模請對啓辭,命書批答。敎曰,史官出去傳諭,而次對諸宰,亦令偕入也。樂游承命出傳,與左議政李秉模,開城留守趙宗鉉,行兵曹判書金文淳,行大護軍李敬懋,吏曹判書李時秀,同知中樞府事徐有大,漢城府右尹申大顯,刑曹參判李漢豐,校理李貞運偕入進伏。秉模曰,日氣則好矣,而侵早勞動,聖體,若何?上曰,一樣矣。秉模曰,寢睡·水刺之節,何如?上曰,一樣矣。昨日則夜氣稍熱,而坐待享事禮成,幾至達宵矣。秉模曰,聖念如是憧憧,實不勝欽仰矣。上曰,今日次對,卽歲後初爲也。卿之請對,以有加卜之命而然乎?秉模曰,近例有加卜之命,輒皆求對,枚卜體重,有不敢遽然爲之,故玆敢請對矣。上曰,在昔宣廟朝,嘗以相業·相望·相才,有所下敎,而顧今人才渺然之時,兼此數者,雖不易得,而才旣不借於異代,則其所求之之道,亦不外乎此矣。卿旣居以人事君之職,卿之意中,必有其人,第須先陳所見,好矣。秉模曰,以臣謏淺之見,實不知何以仰對矣。今此聖敎,以相業·相望·相才爲求,而竊念相望,雖是枚卜前所有者,而若其相業·相才,卽是作相後所有之事也,以臣愚見,何以預料其人之所存乎?惟在聖簡之如何,而在下擧行,則不可無依據之道。先正及故奉朝賀,筵奏之後,曾經吏判,然後始爲枚卜之階,今於俯詢之下,不敢以誰某單擧,而第當以此履歷,歷擧仰對矣。鄭民始·金載瓚,人望·地位可合,宋煥箕,前後除旨,雖不行公,儒賢事體,與他自別,李時秀,踐歷旣多,以臣所見,大體如是,而不敢的定矣。上曰,今此左相所奏,判府則以爲如何?煥之曰,此四人者,地望·履歷,罕有其比,臣亦與左相,無異見矣,上曰,首提之人,地處自別,不欲以相職加之。其次則故相之子也,故相,卽予所爰立者,而常以爲不易得矣。今其後承,已躋崇秩,至於擬議,此職固亦好矣。第枚卜之道,雖不可以筋力取之,而以目下事勢言之,左相則每有獨賢之歎,判府,以耆社大臣,有難强之以筋力之勞,今若兼取年富之人則甚好,而此重臣,間經重疴,蘇健尙遠。至於儒賢,則國朝故事,不爲不多,而前後職名,姑未膺命,有難遽以是職畀之。吏判則其家故相,亦賢大臣也,繼世登庸,甚好矣。其外則吏判之從叔,與以判金吾,因臺疏遞解之人,皆未經吏判,亦好矣。秉模曰,兩重臣則雖無冢宰履歷,比諸如臣無似,不啻優優矣。上曰,判府亦以爲何如?卿之大拜也,左相亦嘗以吏判履歷爲言矣。煥之曰,以大體言之,枚卜之道,不可不取其資歷,若論資歷,莫先於吏判已經者,而若以地望才業求之,則雖無吏判履歷,人苟可合,則何必以此爲拘乎?秉模曰,自上若有爰立之擧,則惟在特簡之如何,而在下擧行,則多取吏判履歷矣。上曰,卿言如是,當以吏判爲之,可謂吾之相定矣。秉模退出。命史官引入大臣,台佐承命出,與秉模偕入進伏。尙愚擎入卜相單子讀奏,上點下,仍踏啓。尙愚又讀奏卜相落點李時秀,仍書判付訖。賤臣擎出,時秀先退。秉模曰,新卜賢相,國事幸甚,而如臣無似,非特不逮,近來病狀,實爲難强,惟冀體諒焉。上曰,鼎席纔備一員,而遽請遞免,此則非所可論矣。上曰,向以諭善差出事,有所酬酢,今筵當議定矣。仍命書傳敎曰,諭善李城輔,以實諭善稱號,大臣筵奏已許施,古例之可據,與近例,亦有朴諭善前例,今日政單付下批。兼諭善二窠,特不過講書院兼諭善,與春坊賓客之例,內閣文任,吏曹已爲者,自可爲之。外此可爲之人,何論履歷,而此係通淸之職。長·亞堂姑在未差中,令三銓,今政則問于大臣擬入,此後依賓客例,自銓曹差出事,分付。仍命書榻敎曰,政官入侍。賤臣承命出傳,與吏曹參議李翊模偕入進伏。上曰,兼諭善差出事,卿等有所思量者乎?煥之曰,兼諭善,當以正·亞卿差下,而正卿中若用一品,則與師傅,座次相拘,未知何以爲定矣。上曰,一品則不可擬望,二品中可合者,相議以奏,好矣。秉模曰,擬望之人,甚爲乏少,若以內閣文任,吏曹已爲者備擬,則只有徐龍輔·李晩秀·南公轍若而人,而其外則如左承旨李書九,雖非內閣,吏曹已爲者,而亦合是選矣。命書榻敎曰,吏曹參判前望單子入之,待下批先開政後謝恩。仍命政官先退。仍敎曰,僚屬亦當加抄,而卿等,有可以擧似者乎?秉模曰,臣則素無聞見,而前郡守宋時淵,前牧使兪漢雋,地處·文學,俱爲可合矣。上曰,其外亦有之乎?煥之曰,奉事徐有敎,卽文淸之姪也,文學則雖未詳知,而臣嘗見其爲人,頗有可取矣。上曰,更待後筵稟定,好矣,而文臣中,亦豈無其人乎?今日登筵諸臣中,如禮議者,亦可合,而副護軍尹光顔,經學該洽,兼以文章,誠是不易得之士,而聰明綜密,人亦罕比。此兩人,卿等以爲,何如?秉模曰,聖敎至當矣。此兩人,實合是選矣。仍命書榻敎曰,禮曹參議金祖淳,行副護軍尹光顔,僚屬啓下。煥之曰,近年以來,大司成排望,每患苟簡,而左承旨李書九,是職通擬之後,謂有所執,屢叨除命,一不行公,便作虛縻之窠。且其可爲之職,因此而亦有所礙,不可無變通之道,故敢此仰達矣。上曰,泮長望,情勢旣如許,拔之,可也。出擧條上曰,近日位著苟簡,甚不成說。大臣則今方新卜,而卿宰以下,從當以次陞擢。自今爲始,先以若干人陞品爲好,其中可合者,卿其奏達,可也。秉模曰,以臣淺見,實不知以何人仰對矣。上曰,判府雖是原任,亦須隨所見陳之也。古則奉朝賀,亦有薦人之例,而列聖朝,亦有原任大臣卜相之事矣,近來則原任大臣,次對亦多不參,此等事亦漸不如古矣。上曰,近來位著乏人,正·亞卿甚苟簡,可合陞擢者,卿等指陳,可也。秉模曰,正卿陞擢,當以亞銓久次居先,吏曹參判徐龍輔,江華留守洪明浩,恐合陞擢矣。上曰,判府事之意,何如?煥之曰,正卿陞擢,固或有不循資格之例,而此則不可常有,左相以銓曹履歷,先擧兩宰臣者,實愜公議,臣亦無異見矣。上曰,銓曹履歷,不必專取,古例亦然,曾亦提飭,而兩宰臣,雖非銓曹履歷,皆可合。況左相意見,則枚卜,亦須冢宰已經,然後可以薦似云,依卿等所奏爲之,可也。秉模曰,東萊府使金達淳,雖未經堂上選職,論以地望,陞擢似好,行副護軍兪漢謨,左副承旨金啓洛,安岳郡守朴載淳,俱合陞用,而亞卿峻秩之擧似多人,實有所惶恐不敢矣。上曰,判府事之意,何如?煥之曰,左相所薦四人,亦採輿論,各有所取,竝以亞卿陞用,似好矣。上曰,依爲之。故相之薦似,尙今在耳,今番聞之,其治績甚可取,灣尹一體陞品,可也。出擧條煥之曰,堂上久次中,前大司諫朴長卨,亦合陞擢矣。上曰,此則承旨或該曹參議間,從當除拜矣。煥之曰,承旨則年限已過矣。上曰,向來有以先朝宰列,特陞一品者矣。今筵諸臣中重臣李秉鼎,卽先朝副提學也,其所踐歷,可謂久次,重臣金思穆,向來因出疆,判樞假銜,而尙未陞擢,可謂沈屈矣。乙未年副提學,豈下於亞卿?且以其家之人,旣經判樞借銜者,亦有年,兩重臣合有次第陞擢之道,而金思穆則從當有以料量矣。仍命書榻敎曰,呈辭判義禁許遞。又命書榻敎曰,行大護軍李秉鼎,判金吾除授,牌招察任。秉鼎先退。命書榻敎曰,該曹判書·參判中,呈告及在外,亞尹中時帶將任人,竝許遞。象奎曰,今日次對,備堂刑曹參判李漢豐,漢城左尹申大顯,當爲進參,而本職旣已許遞,時無職名,令該曹口傳付軍職,何如?上曰,依爲之。出擧條命書榻敎曰,未肅拜摠管,先侍衛後謝恩。又命書榻敎曰,摠管中未肅拜及時帶閣職人,亞將兼帶人,竝許遞,今日政,以新資中擬入。命書榻敎曰,儒生製述試官判義禁李秉鼎代,戶曹判書趙鎭寬爲之,文臣製述試官趙鎭寬代,禮曹參判南公轍爲之。又命書榻敎曰,人日製儒生製述對讀官朴崙壽代,弘文館應敎洪樂游爲之。仍命樂游就試官班,樂游退就拜位,行禮訖陞殿,記注官承膺祚進伏。命大臣就座。鎭寬曰,臣於月前,適値在外之時,其間有鄭妻事處分,臣伏讀綸音,辭旨懇惻,有不覺感涕矣。自上處分雖如此,而在下者,則實不敢奉承矣。語未畢,上曰,今何可如是乎?卿則罷職。鎭寬猶不退繼陳曰,前席仰奏,憂憤弸中,未盡所奏,則不敢徑退矣。上曰,然則削職,速爲退去也。鎭寬乃退出。上曰,予於近日,每事務從周便,戶判處分,勿施,可也。仍命試官及諸宰先退。敎曰,試官則待收券更入,而收券必夥然,當爲分考矣。上曰,北伯入侍。出榻敎賤臣承命出傳,與咸鏡監司具㢞偕入進伏。㢞進奏職姓名。上曰,北門鎖鑰,事體重大,須下去善爲之也。㢞曰,臣本乏才識,遽叨重寄,恐難堪任矣。㢞曰,道內各陵殿有頉修改處,必待道臣之春秋奉審,必待奉審者,已爲晩時,而修啓之際,又失時日,解凍而卽可修改者,或至於春後,過潦而卽可修改者,亦至於秋末。董役愆期,而每致張大,告由無常,而實涉煩褻。臣意則關係所重處,奉審時急,南關之春秋巡,不必拘於定時,雖春而正月,秋而七月,亦無所不可,如此之時,則不宜膠守常例矣。至於告由修改處及從便修改處,旣有丁巳春定式事目,固當一遵擧行,而若役處不至大段,則雖陵上階石曲墻內面,可以推移補塞者,亦依從便例擧行,恐合事宜,而事係莫重,敢此仰達矣。上曰,近道陵寢,旣有先朝定式受敎,依此遵用,而曲墻內,則雖從便爲之處,先爲擧行後,每於春秋奉審狀聞幾處,從便修補懸錄,或懸註於啓本後錄條件,可也。出擧條命北伯先退。命書傳敎曰,直閣前望單子入之。仍敎曰,新除授直閣,自本閣,待下批牌招察任。出榻敎命退,承史以次退出。
己未四月初三日申時,上御便殿。科次入侍時,同副承旨沈象奎,假注書呂東植,記注官金景煥·承膺祚,行判中樞府事沈煥之,行大司成李晩秀,禮曹參議金祖淳,行副護軍李庚運,應敎洪樂游,副司果李魯春,以次進伏訖。上命書榻敎曰,儒生試券夥多,文臣製述讀券官·對讀官,人日製試官加差,以爲分考之地。賤臣承命出傳,與禮曹參判南公轍,行副護軍金載翼·尹光顔偕入進伏。晩秀曰,試官金近淳,以新除直閣,未承牌,故不敢入來矣。上曰,承牌則試役後爲之,先令入來,可也。賤臣承命出傳,與直閣金近淳偕入進伏。上曰,試券當分考,使注書,列錄諸試官名,詣命官前,分劃讀券及對讀官,可也。賤臣承敎,詣命官前,煥之以次分劃。上命賤臣輪示諸試官,仍命考券。命書榻敎曰,在外刑曹判書·參議及戶曹參判許遞,今日政差代。仍點下政望訖,命史官出給,仍受政官下直。景煥承命出。上命他注書入侍。賤臣承命出傳,記事官柳台佐進伏。上曰,試券隨到隨入,而已捧爲幾丈,知入也。賤臣承命出問,回奏曰,箋則已捧爲三十軸,而五軸今方捧入,賦則已捧爲一百四十軸,而十軸今方捧入云矣。行都承旨閔台爀,持收券單子進伏,讀奏表十四丈,銘十八丈。上曰,摠管座目持入,可也。台佐承命出持入。上曰,在外摠管許遽,今日政差出。出榻敎上曰,時限如已過,持入試券之意,分付試所承旨,可也。台佐承命出傳。行左承旨李書九,持收券單子進伏,讀奏箋四百十一丈,賦一千五百三十二丈。分考訖,命合考。上曰,合考見落者,勿爲混置於落軸中,可也。考券訖,命拆榜。台爀等讀奏。上曰,被選人先爲錄名,出給成均館,使之卽速待令,可也。台佐承命出給。上曰,居首人別爲催促,而戶曹郞廳,持賞格紙待令,可也。賤臣承命出傳。命書傳敎曰,人日製賦居首三上幼學金履度,箋居首三下一生員鄭祖榮,竝直赴殿試,賦之次三下一幼學趙海昇,箋之次三下幼學李鍾岳,竝直赴會試,賦三下幼學睦仁求,進士李韶九·李鎭華,生員許綸,幼學申在業·李重容·吳璸·李羲升·尹翁烈,各給二分,賦箋次上進士尹克謙,幼學李禮延·鄭東呂·沈能直·尹執圭·權宓,進士睦允中,幼學徐鼎輔,各紙一卷賜給。仍命書榻敎曰,入格儒生待令。仍命考文臣製述試券訖。命書傳敎曰,文臣製述表居首權知承文院副正字任俊常,銘居首典籍金魯範,各兒馬一匹賜給。煥之曰,右諭善李城輔,以實諭善單付啓下事,朝纔有命矣。該曹以兼諭善啓下,而聞因儒臣時帶大司憲,故諭善不得不以兼銜單付云,此實該曹昧例之致。祭酒司業,無實職則爲實銜,有實職則爲兼銜,所以重其職也。內閣直閣·待敎,亦倣用此例,而至於諭善,則專責敎導之任,事體之重,比之祭酒司業,尤有別焉,不可用隨職兼銜之例,只當以實職施行。外此本兼諸銜,雖承旨·臺職,自當在兼銜,先正宋文正,故儒臣朴聖源已例,不啻可據。今若以儒臣所帶風憲之長,難於仍兼云爾,則姑爲遞解,可也,旣已竝帶,則諭善當爲實職,大司憲當爲兼職。其在重講官正官方之道,不可不一番稟定,令吏曹,更以實諭善啓下,憲職則遞仍當否,稟旨擧行,似好,故敢此仰達矣。上曰,依爲之。今番則都憲姑爲許遞,此後銓曹,隨卽稟旨,仍兼與遞解之意,分付,可也。出擧條象奎曰,卽見咸鏡前監司李集斗,咸興判官金履裕罷黜狀啓,則有目下情勢,衆所共知等語,私嫌之無敢登徹,自是令式,而以旣遞之道臣,越例曲循,徑先請罷,揆以事體,萬萬煩屑。所當重勘,而本院請推之外,無他可施之罰,何以爲之乎?上曰,狀啓還下送,令廟堂稟處,可也。出擧條台爀曰,諭善李城輔,當以實諭善下批,而吏曹判書金載瓚受由,參判·參議未差,不得擧行云,敢此仰達矣。上曰,參判·參議未差之代,令廟堂,以在京無故人差出,待下批牌招開政,可也。出擧條命書榻敎曰,在外及未肅拜臺諫許遞,今日政差出。又命書榻敎曰,今日陞擢諸臣,待下批牌招察任。命書傳敎曰,右承旨許遞,與未差之代,前望單子入之,待下批牌招察任。仍命退。敎曰,居首人若入來,卽爲入稟,可也。諸臣以次退出。
己未四月初三日酉時,上御便殿。右副承旨·同副承旨入侍,入格儒生同爲入侍時,右副承旨沈象奎,同副承旨李魯春,假注書呂東植,記注官承膺祚,編修官洪樂游,以次進伏,幼學金履度,生員鄭祖榮,以次立於庭下訖。上敎履度曰,大臣作故後,爾又登第可貴。敎祖榮曰,爾是實才也。爾年爲三十七乎?祖榮曰,然矣。命史官呼新來,樂游承命,呼進退數回訖。命書榻敎曰,在外摠管及未肅拜承旨·參議許遞。命書傳敎曰,刑曹參議前望單子入之。又命書傳敎曰,所取者有之,三昨欲爲特除而未果,前承旨宋銓,摠管見窠,令該曹擬入,待下批牌招察任。又命書傳敎曰,左右史不備久矣,翰圈,一兩日內會圈事,分付。命退,諸臣以次退出。
上在昌德宮。停常參·經筵。
沈象奎啓曰,大司憲未差,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
李書九啓曰,明日常參·經筵,取稟。傳曰,停。
沈象奎啓曰,事變假注書朴昌擧,身病猝重,勢難察任,今姑改差,何如?傳曰,允。
傳于沈象奎曰,右副承旨入侍。
承旨前望單子入之,李鼎揆·李翊模·徐英輔落點。
李書九啓曰,新除授行都承旨李鼎揆,時在慶尙道慶州地,斯速乘馹上來事,下諭,何如?傳曰,允。
兵曹口傳政事,上護軍鄭民始單付。
傳于李書九曰,近因和暢,正欲招徠,適又援據舊例,以卿拜實諭善,此時勸講之任,卿其可退處耶?且實諭善之職銜,卽兩宋先正之已爲者,近亦有朴諭善行公之例焉,予以爲貴矣,卿亦必榮之。爲卿便心登途,都憲之職,亦已體諒。況更欲上來,卿有留約,予固篤信之。卿須踐約,從近起身。仍以何當作行,附奏於傳諭史官事,令上番兼春秋,以此敦諭于諭善李城輔。
鄭尙愚啓曰,吏曹參判閔台爀,參議李魯春牌不進推考傳旨及罷職傳旨,今方捧入,而開政命下之後,如是違牌,事甚未安,參判更卽牌招,何如?傳曰,允。
以吏曹參議李魯春牌不進罷職傳旨,傳于鄭尙愚曰,只推。
以都摠管徐龍輔,副摠管兪漢謨牌不進推考傳旨,傳于徐英輔曰,更爲牌招。
鄭尙愚啓曰,吏曹參判閔台爀,疏批已下,卽爲牌招,何如?傳曰,允。
鄭尙愚啓曰,吏曹參議李魯春,旣有只推之命,一體牌招,何如?傳曰,允。
有政。吏批,行判書金載瓚受由,參判閔台爀進,參議李魯春陳疏入啓,右承旨鄭尙愚進。啓曰,判書金載瓚受由,參議李魯春陳疏入啓,小臣獨政未安,何以爲之?敢稟。傳曰,仍爲之。以趙萬元爲校理,李秉鼎爲判敦寧,洪聖源爲監察,南履翼爲中學敎授,申獻朝爲安岳郡守,諭善單李城輔,僉知朴基豐,今加嘉善加資事承傳。
兵批,行判書金文淳進,參判朴基正病,參議朴奎淳入直,參知李祉永病,右副承旨沈象奎進。以宋銓爲副摠管,柳漢源爲武兼,李惟鑑爲僉知,大護軍洪明浩,護軍金達淳·朴載淳·鄭東顯·洪進泳,副護軍朴長卨·申獻朝,副司直趙萬元·尹羽烈,竝單付。
傳于鄭尙愚曰,未下直守令,當日辭朝。
傳于鄭尙愚曰。雖曰,內重外輕,亦是筵奏陞擢,而陞擢之後,其所上來,豈有早晩乎?況此時西路守令乎?昨日陞擢兩倅,姑爲仍任,仍令廟堂,更觀民事邑務紓力,然後分付銓曹,內移後,草記。
吏批再政。楊智縣監康晉三,金浦郡守柳肅之相換,義州府尹李基讓,安岳郡守朴載淳,以上仍任事承傳。
沈象奎,以備邊司言啓曰,本司武郞廳李亨謙,宣傳官前仕通計,已滿十五朔,依例六品遷轉事,捧承傳施行,何如?傳曰,允。
沈象奎,以御營廳言啓曰,今四月初五日春塘臺親臨日次儒生殿講時,依兵曹節目,新營入直軍三十三名內,除營直十名,餘皆依例除標信除出,入直千摠張集紹,哨官金光浩率領,設布帳外排立,而事畢後,還爲入直之意,敢啓。傳曰,知道。
沈象奎,以訓鍊都監言啓曰,今四月初五日春塘臺殿座時,因兵曹節目,金虎門軍五十名除出,把摠李煥,哨官張鉉擧率領,挾輦侍衛,廣智營軍五十五名,哨官安弘燁,西營軍四十名,哨官金忠國,集春營軍四十名,哨官宋觀休,東營軍四十名,哨官禹拓夏率領,設布帳外排立,雜人一切嚴禁,而竝待標信擧行,依定式北營入直標下軍三十名,除標信除出,千摠李顯宅,把摠鄭宅昌率領,集春門外把守,事畢後各還直所之意,敢啓。傳曰,知道。
沈象奎,以摠戎廳言啓曰,本廳中軍李潤慶,身病猝重,勢難察任,改差,何如?傳曰,允。
兵曹口傳政事,以朴基豐爲摠戎中軍。
沈象奎,以御營廳言啓曰,本廳中軍吳毅常,身病甚重,勢難察任,改差,何如?傳曰,允。
判義禁李秉鼎疏曰,伏以我聖上之於臣,父母也天地也,拔諸坑穽而袵席之,噓其枯枿而華滋之,凡所以生成而庇保者,吁其至矣,而迺者崇班寵擢之命,何其與從前閔覆之聖意異也?臣於前席昵侍之際,蒼黃逬退,仰感俯怵,自不覺四體之投地五內之失守也。噫,臣僇人耳,旣未能便訣明時,以遂自靖之初計,又未能趨簉周行,少效圖報之微忱,處義郞當,臣固自知,而亦豈全無權度而然哉?臣身非臣有也,陳章而乞養,登筵而丐退,前後祈祝,亶出肝血,而誠淺辭拙,終未孚格,則內局廚院之數月供仕,試役衛班之一再承命,竊庶幾少答德意,而若臣匹夫之守,則自如也,蓋分義廉愧,不容偏廢,周旋酌量,亦已熟矣。自是以來,身或赴起居之班,而有官則辭,跡常處京輦之下,而有召輒違,除旨之虛辱,殆至盈握,常分之全闕,奄及三載,誨諭每降,而恩反歸於屑越,勘罷屢行,而罪未贖於慢傲,是宜大加斥罰,昭示法紀。而今忽以資歷之稍久,德音諄諄,威顔咫尺,眷念出常,不待廟剡,中批特授,而一品簡擢,非如庶官敍陞,則今玆恩命之有隕自天,無論臣私心恧蹙,其所以累則哲之明,而駭四方之聽者,果何如也?況臣宜去不去,信心直行,以致仇怨交集,鋒鏑迭發,居恒追惟,心骨俱痛,而今又冥升不已,至此之極,過福之災,可立而竢。臣之一身顚沛,雖不足恤,而畢竟孤聖恩而益罪戾,決知其必無幸矣。且金吾一步,卽臣寢夢猶驚之地,間嘗數遭出肅,而始緣事會之迫急,旋蒙體諒之洪私。蓋臣區區迷執,雖在平常無故之時,於是任也,則欲以去就辭受之節,竊附忍痛含冤之義者,非但臣情之甚苦,抑或聖鑑之俯燭,則以此踪地之至危,尤何承膺之可論?至若峻秩之不容輕畀,重任之不堪冒當,有未暇陳列。玆敢略暴衷懇,仰瀆宸嚴。伏乞聖明,曲賜矜憐,將臣新授職秩,亟行收還,仍許臣退守本分,終始涵泳於仁天化日之澤,以重公器,以全微諒,不勝大願。臣無任云云。答曰,省疏具悉。卿其勿辭行公。
吏曹參判閔台爀疏曰,伏以臣無才無學,直一庸鈍之賤品耳,濫沐洪造,秩躋卿班,前後颺歷,罔非踰分。區區微衷,矢心殫竭,陳力自效,以爲涓埃之報,而性本䮞愚,識又惽憒,外而藩府,到輒僨敗,內而喉舌,亦多顚錯,自知樗散之才,一不合於百執事之列,而分甘爲明時之棄物矣。昨秋登筵,迺在逖違之餘,而恩語諄懇,眷待特優,憐臣之經歲淹病,憫臣之久屈院僚,進叨長席,屢勤特除,接聯近密之班,長依日月之光,榮已極矣,寵亦渥矣,至如淸官華秩,夫豈有更進一步之念哉?不意玆者,天官佐貳之命,忽下於千萬夢想之外,臣誠惝怳驚惕,且感且惶,實不知誤恩之何以及此也。噫,臣之頂踵毛髮,莫非造化,其於官職去就,不敢自有,則惟當聞命輒膺,隨事竭蹶而已,何敢爲飾讓之計,自歸於要恩之科,而第伏念銓衡重任,長·亞惟均,苟非識足以甄別流品,才可以恢張公道,則雖自古名碩之臣,猶或逡巡於是職。況臣地望素乏,才器蔑稱,於銓格則茫然素昧也,以藻鑑則懵乎無知也。雖閑司漫局,猶恐不堪,況在是任,豈或一半分依俙彷彿也歟?玷汚名器,不獨臣身之私懼,謬辱愼簡,亦非朝廷之細節。今雖欲怵分畏義,黽勉行公,而鑿枘不合於時尙,注擬或拂於公議,則一身狼狽,固不足恤,而其於上累則哲之明何哉?量己揣分,承膺無路。玆於召牌之下,坐犯違傲之辜,略控文字,仰瀆崇嚴。伏乞聖慈,特垂終始生成之澤,俯賜鑑諒,亟命鐫遞,仍令選部,更勿擬臣於銓任,以重公器,以安賤分,不勝千萬祝願之至。臣無任云云。答曰,省疏具悉。卿其勿辭行公。
兵曹參判朴基正疏曰,伏以臣直不過倥倥一庸品耳,依藉先蔭,偏荷拂拭之恩。釋褐以來,絲毫涓埃,何敢非造化中陶鑄,而孤畸之蹤,墻壁無依,拙訥之性,瘡疣遍生,自在三司,隨事僨誤者,非一二計,而顚沛則涵容之,坑坎則袵席之。每一推遷,輒及先故,樹風之聖化,記錄之恩榮,照耀泉臺,輝暎簡冊。臣之闔門百口,孰不攢手感泣,期以殞結,而乃者銀臺坐直之中,忽伏奉特旨,以臣爲嘉善大夫兵曹參判者,辭敎鄭重,念舊之意,奬用之恩,夐越尋常,榮動簪紳,臣手擎華誥,淸淚先逬,不自意如臣無似,何以獲此於聖朝也?繼之以惝怳踧踖,不知所以措躬也。噫,生死向前,赴蹈湯火,固是臣矢心自期,而至於亞卿之職,是亦命德之器,固非可以冒居者也。臣苟有一分堪承之望,則以臣之受恩罔極,寧敢爲飾辭例讓,强學前例,以重其不誠之罪哉?誠以負乘之戒,聖經所訓,不能則止,先哲亦言,臣之人器才具,萬萬不近者,非但通朝之所共諒,抑亦臣自知之甚明也。臣之一身,雖非臣所敢自有,而圖報之責,職無大小,辭受之義,最戒居尊。今若不自揣度,貪榮冒寵,視若節次倘來,則嗤點之譏,僨敗之懼,臣固不敢自恤,而其於上累則哲之明何哉?左右參倚,終不可冒據匪據也決矣。因緣事會,冒昧一肅,雖出於怵畏義分,叩謝爲急,而因仍盤礴,實無其望。玆敢披瀝露章,以頌不稱之實。伏乞特垂全保之恩,亟收陞秩之命,俾公器重而私分安焉。臣無任云云。答曰,省疏具悉。卿其勿辭行公。
副摠管兪漢謨疏曰,伏以臣疎闇拙劣,百無肖似,而前後洪造,天地高厚,出入班聯,亦將三十年于玆矣。周旋內外,不能效絲毫之報,節次推遷,猥廁於緋玉之列,榮寵極矣,涯分溢矣。時自點檢,秪有愧懼,過此以往,夢想亦斷,迺者參試之役,在於逖違之餘,趨侍寶幄,密瞻龍光,區區寸心,榮幸方切。不意陞擢之恩,遽下咫尺之前,不踰日,而秋曹·摠府,除旨聯翩,聞命驚惶,先之以感淚,繼之以懍惕,實不知措躬之所也。噫,臣之頂踵毛髮,莫非殿下賜也,報效之道,趨走爲恭,官職去就,亦不敢爲隨例辭遜之計。而至於亞卿之職,地望自別,苟非材器·資歷之足以厭人心而叶公議,則上旣不可以濫授,下亦不可以冒據,故雖古之名碩,莫不躊躇却顧,量而後進。而況如臣之百不猶人一無可取者,一朝驟躐,晏若固有,則負乘之譏,滿溢之懼,縱不暇自恤,其於辱聖簡而玷名器何哉?天牌踵臨,承膺無路,玆敢悉暴衷懇,仰瀆崇嚴。伏乞聖明,察臣言之非出飾讓,念公器之不可虛假,亟收誤恩,俾安私分,千萬幸甚。臣無任云云。答曰,省疏具悉。卿其勿辭行公。
副摠管金啓洛疏曰,伏以臣世沐洪造,與天無極,自在穉騃,家庭耳熟,秪是感君恩三字耳。及夫釋褐之後,過蒙陶鑄之化,講製之班,奬拔偏摯,近密之列,眷顧冞勤。至尊而兼師嚴之道,嚴師而有父慈之德,鹵莽則善誘而勉礪之,憃愚則曲諒而庇覆之,譬若控涓涔之水,注導於川淵,策駑劣之乘,備數於服驂。尋常感激,寤寤蘊結,而伏況昨秋以來,每登前席,輒詢臣父病狀,藹然憫恤之意,視若家人。臣奉持恩言,歸傳老父,則承聆掩抑良久,謂臣曰,賤臣荷聖主恩,無與倫比,而絲毫莫報,癃病至此,無由更瞻天顔,將爲餘生至恨,而聖主之記念,又至於斯極,吾則已矣,爾其夙夜不懈,生死以之。臣感聖恩之浹肥,念父言之銘肺,竊自矢於心者,惟在於一心向前,赴蹈糜粉,渾忘此身之爲己有,而至若進塗一步,初非夢想攸到。迺者帳殿昵陪之際,混蒙亞卿陞擢之命,半日之內,除旨聯翩,私門榮感,固無可言,而慰悅病懷,尤切攢祝。第念朝家用人,自有其方,苟其人望實相副,則或不次而擢,踐歷已久,則或循序而進,外此數者,則上不可輕授,下不可冒膺也決矣。若臣以倥疎蔑稱之才,乏分寸可紀之效,而不察名實,遽加誤恩者,是豈聖朝綜核之政哉?倘聖上,矜憐愚臣,欲有終始,則惟當置之冗卑之地,而責以奔奏之事,不宜以非分之秩,加之於無似之身,使之不能消受,而反致負乘之災也。咫尺承命,叩謝爲急,雖不得不冒沒祗肅,私心悸恐,歷宵靡定,玆敢略暴衷懇,仰瀆崇嚴。伏乞聖明,諒臣言之匪出假飾,念名器之不容僥濫,亟令收還臣新授資級,不勝公私大幸。臣無任云云。答曰,省疏具悉。卿其勿辭行公。
吏曹參議李魯春疏曰,伏以君臣之倫,卽天地之常經也,以臣事君,致身委命,卽古今之通義也。凡爲人臣子者,蒙被生成陶鎔之恩,欲爲報答涓埃之地者,不過性分中所固有,職分內所當爲,何敢費辭煩暴,爲區區鳴謝之計哉?第伏念臣之前後遭逢,實是曠千載一有之會也。坑坎轉爲袵席,則天地以庇覆之,墨池化作雪嶺,則日月以照燭之,喣濡之私,獨偏於臣身,塵刹之報,無望於此生。臣自顧驚疑,若夢非眞,俯仰跼蹐,有淚千行。惟當生死向前,不擇夷險,以效古人隕結之願,而第臣情踪,與他自異,故凡於三司除命,一味逡巡,積犯逋慢之罪,知臣者恕其跡,而不知臣者,亦悲其情矣。嗚呼,臣之本末長短,以我聖上則哲之明,靡有遺照,則臣於自來情勢之外,尤何敢更事覶縷,而迺者猥叨宮僚,昵陪講席,仰瞻德器之天成,溫文之日就,臣之懽欣蹈舞,倍百常情,恩榮所被,瞻聆俱聳,臣雖卽日滅死,更無餘憾,而奈臣謏才蔑學,不能仰裨於薰陶啓沃之萬一,則此尤臣萬死之罪也。臣以情則如彼危蹙,以才則若是譾劣,以言乎生死肉骨之恩,則雖闔門糜粉,莫效圖報之誠,臣點檢平生,中夜飮泣,不知死所。寸心如丹,萬念都灰,榮塗一步,鐵限在前,斷斷微諒,可質神明。日前大僚,遽以久次,至請陞用,昨於試事未畢之際,前席除旨,聯翩繼降,秋曹·喉院,次第陞遷,臣逃遁不得,冒沒肅命,而驚惶震懍,無地自容。今又三銓新命,忽下於千萬夢想之外,臣於是,五內失守,罔知攸措。噫,淸朝名器,何莫非難愼,而至若銓衡佐貳之任,地望自別,責任尤重,激揚之政,大關世道之汚隆,從古聖王,必致意於遴選,而名碩亦不敢冒當。況如臣者,雖無目下之情勢,其庸愚昏憒,萬不近似於甄別流品之地。除目一出,物情大駭,以我殿下之明聖,何爲而有此非常之擧哉?庚牌荐臨,衷情震剝,玆敢瀝血陳懇,疾聲哀籲。伏乞天地父母,俯賜鑑諒,亟命鐫削臣新除之職名,仍令選部,勿復檢擬淸要之職,以全終始生成之澤焉。臣無任云云,省疏具悉。爾其勿辭察職。
己未四月初四日卯時,上御便殿。右副承旨入侍時,右副承旨沈象奎,記事官金啓溫,記注官金景煥,編修官洪樂游,以次進伏訖。命書傳敎曰,入格儒生入侍。賤臣承命出傳,與儒生李鍾岳等偕入進伏。命奏儒生等姓名。至李鍾岳,上曰,誰之族也?鍾岳曰,故承旨晉圭之從姪矣。至李羲升,上曰,今番以表入選,表爲幾何而賦爲幾何?羲升曰,表僅數十首,而賦則滿百矣。至尹翁烈,上曰,見爾入格試券,文體儘好,殊可嘉也。至權宓,上曰,做表幾何?宓曰,二百餘首矣。至睦允中,上曰,表幾何?允中曰,僅爲三百首矣。至趙海昇,上曰,誰之後也?海昇曰,己卯賢臣故贊成趙忭之後矣。至徐廷輔,上曰,爾年甚少,騈儷曾有宿工耶?廷輔曰,今年始做,而詩則做百餘矣。至睦仁求,上曰,題解,爾從何處得聞耶?仁求曰,曾有所聞,而入場後始得其詳矣。至李韶九,上曰,爾則不知題意矣。明日,欲設日次分製講爲之,爾欲以講應試耶?韶九曰,講工則久廢,欲以製赴試矣。至李鎭華,上曰,爾則連爲被選,非久必當爲之矣。前後節製參榜,爲幾次耶?鎭華曰,昨年人製居魁矣。至許綸,上曰,爾居何處?綸曰,居在鎭川地矣。至申在業,上曰,爾文雖居低等,可謂善作矣。今番居魁之文,果是佳作,而命意略同,或與之同坐耶?在業曰,金履度,卽臣妻父,故果見其父於場中矣。命誦試券二句。至李重容,上曰,有顯族乎?重容曰,慈山府使李東馨,卽臣之從叔矣。至吳璸,上曰,科賦所做幾何?璸曰,三百餘矣。至尹克謙,上曰,誰之近族也?克謙曰,强近之親,無立朝者,而故判尹李獻慶之甥姪矣。上曰,前後節製,累爲被選耶?克謙曰,臣本在鄕,不能着意觀科,戊戌年,曾魁菊製矣。至李禮延,上曰,誰之至親也?禮延曰,參議臣李祉永之從姪矣。至沈能通,命擧顔敎曰,此是沈能迪之兄耶?每念故重臣不能忘,今見爾尤愴然。努力決科,以爲立朝事君之地,可也。仍命戶曹郞廳入來頒賞,儒生等退立庭下,引儀唱行禮,以次頒賞訖。上曰,儒生有未及待令者乎?象奎曰,入格十九人中,鄭東呂·尹執圭二人,未及待令云矣。上曰,使之待令於政院,賞紙頒給,可也。命入格儒生先退。命書副摠管兪漢謨疏批。又命書傳敎曰,二月朔日次儒生殿講,明日爲之事,分付。又命書傳敎曰,明日日次儒生殿講時處所,依昨日例爲之,而上齋生,旣令從願分製講,懸題後,試講則御便殿爲之,講製入格人更試處所,亦以便殿爲之,未試兩朔,亦依此例爲之事,分付。上曰,明日懸題後,講生則當率至便殿開講,而申飭泮長,除非素無講工者,則無得以製赴試,無論應講與應製人,皆令於集春門外待令,可也。又命書傳敎曰,承旨房仍,左承旨爲禮房,未差之代,前望單子入之。訓將則以其年資爲之已久,行副護軍徐英輔,承旨除授,前望點下人,待下批牌招察任。又命書榻敎曰,明日親臨日次儒生殿講時,侍衛·別雲劍外,皆以入直爲之,副輦儀仗扈衛軍官除之,挾輦軍·槍劍軍各五十名,以入直軍爲之,布帳外環衛軍,外營入直軍爲之。仍敎曰,入直軍,則用金虎門軍,而標信則今日請出,可也。命退,承史以次退出。
上在昌德宮。停常參·經筵。
殿座罷後,內閣·政院·藥房口傳問安。答曰,知道。
藥房都提調李秉模,提調金文淳,行左承旨李書九啓曰,伏未審日間聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
徐英輔啓曰,大司憲未差,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
李書九啓曰,明日·再明日,泰陵忌辰祭齋戒正日相値,視事頉稟之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,行工曹判書洪良浩,除拜後過三日,不爲出肅,依定式推考警責,仍卽牌招,何如?傳曰,知道。
沈象奎啓曰,標信擧行,事體嚴急,而今日槍劍軍除出標信,下院之後,宣傳官不卽待令,事極駭然。所當重勘,而本院請推之外,無他可施之罰,何以爲之?敢稟。傳曰,事勢似然,分揀。
李書九啓曰,奏御文字,何等審愼,而卽見黃海監司曺允大雨澤農形狀啓,則年月下,不塡日字,大是不察,臣之矇然捧入,不勝惶恐。原狀啓,所當還下送,而係是民事,雖不得不更爲入啓,而該道臣不可無警,從重推考,何如?傳曰,允。
大司成前望單子入之,鄭大容落點。
徐英輔,以都摠府言啓曰,新除授副摠管宋銓,時無職名,令該曹口傳付軍職,何如?傳曰,允。
兵曹口傳政事,護軍宋銓。
副摠管宋銓疏曰,伏以今日在廷之臣,何幸遭逢聖明,皆得以涵濡薰沐於陶甄成就之澤,而夫豈有如臣之無足備數於器使之末,徒然全荷湔拂,偏被雨露者乎?念臣去古已遠,門族單寒,愚滯之性,拙於進取,齟齬平生,未嘗有藉於扳援吹噓,其人器之無所長短,可推而知,區區所以自勵者,惟是守分謹畏,未敢有一步進於是之念矣。迺殿下,謬加簡拔,緋玉超陞,特降久屈之恩言,館銜中批,至煩造化之曲費,六七年來,廁跡近密,除旨之聯翩,殆乎以月計之,不惟臣一身之爲然,父子兄弟之寸資半級,一則聖恩,二則聖恩。榮耀過分,有非素門之始所期願者,殊眷莫報於塵刹,私心益切於兢〈惕〉,每聚首咸頌,不知死所。不意玆者恩敎鄭重,特命晉秩,以臣爲嘉善大夫都摠府副摠管者,夫二品之職,世所稱命德之器也。見今位著未備,群彦陞擢,或以地望,或以資歷,而臣顧無一於是,聖鑑豈不俯燭其淺深,而惟簡在上,有隕自天,臣伏奉恩誥,滿心悸懍,歷日靡弛。冥升之戒,過福之懼,猶屬臣一己之私,而朝廷名器之玷汚,亦豈細故也哉?其不可徒懷感激,冒昧承當也決矣。玆敢略入文字,仰瀆崇嚴,言出肝膈,非比矯飾。伏乞天地父母,俯垂諒察,亟收臣新授職秩,俾私分獲安,而爵位毋至緣臣而濫竽,千萬幸甚。臣無任云云。答曰,省疏具悉。卿其勿辭行公。
己未四月初五日卯時,上御春塘臺。親臨日次儒生殿講,上齋生製述入侍時,行左承旨李書九,右承旨鄭尙愚,左副承旨李翊模,右副承旨沈象奎,同副承旨徐英輔,記事官柳台佐·金啓溫,記注官金景煥·承膺祚,檢校待敎李存秀,試官左議政李秉模,行大司成李晩秀,副修撰朴崙壽,以次侍立。上具翼善冠·衮龍袍,陞御座。命書榻敎曰,考官黃昇源處義,不可但以太過言。況考券一也,而謁聖則旣膺命,逡巡於講試官者,亦涉顚錯。從重推考,牌招入侍。仍敎曰,牌去來連爲催促,使之開場前入來也。又命書榻敎曰,在外都承旨許遞,前望單子入之,待下批先入侍後謝恩。又命書榻敎曰,參考官李魯春代,弘文館應敎洪樂游爲之。又命書榻敎曰,講儒當分所捧講,兵曹判書金文淳,禮曹參判南公轍,考官加差下。引儀唱試官行禮,試官以下四拜訖,以次陞座。上曰,迎鑾應製被選儒生,行禮後頒賞,仍令入侍,可也。尙愚承命出傳。晩秀曰,今日館學齋任中閔致昇,懸病不來,故不得已改差矣。上命書榻敎曰,臨講稱病之太學齋任閔致昇,依定式,限三年停擧。秉模曰,連日勞動,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,醫官待令,入診,何如?上曰,置之,好矣。上曰,儒生頒賞,懸題前爲之,使之先爲入侍也。儒生等進前,各奏姓名訖。命以次頒賞典及試券。上曰,今日領賞儒生中,生進外,皆不得赴日次云,旣有界限,有難一竝許赴矣。其中如有能講者,使之應講,否則退去也。領賞儒生等先退。直講李羲甲,呈儒生入門單子,館學生·進·幼學三百六十人。上命書表題擬唐虞世南謝諭以在。上曰,今日亦令於懸題時行拜禮,而當於今日內更試,皆令限前製呈,而呈券後,仍爲待令於泮中,以待出榜之意,分付,應講生則先詣明政門外,還宮時使之祗迎,可也。仍降座乘輿,出靑陽門,由明光門,至明政門外。上曰,應講儒生隨入,可也。入明政門·永淸門·交泰門還內,命承史·試官以下隨入。上曰,便殿坐處甚窄,承史及試官,皆從便就座,可也。命書榻敎曰,注書柳台佐·金啓溫代,洪奭周·李弘謙仍察上下注書。假注書洪奭周及賤臣進伏。又命書榻敎曰,檢校待敎李存秀,假注書加差下。存秀進伏。以次呼名進講。命書榻敎曰,太學掌議徐鼎輔,特敎居泮肄講之後,今日應講,擧措駭然,爲先停擧。又命書榻敎曰,今日殿講時,不能成樣之學齋任,停擧。又命書榻敎曰,南學色掌李性中,擧措顚錯,停擧。又命書榻敎曰,西齋色掌進士金祖淵,停擧。秉模曰,近來四學掌色,漸不擇差,以致今日殿講時停擧者多,當該國子長,不可無警,行大司成李晩秀,從重推考,何如?上曰,依爲之。出擧條上曰,今日應講,多有全不成樣者,甚至有字音之誤讀,事體所在,誠極駭然矣。仍敎秉模曰,應講儒生之不誠實若此,今日講皆令勿施,何如?秉模曰,今日講試之勿施與否,臣不敢質言,而儒生事,誠甚駭然矣。樂游曰,館學儒生之前後誘掖奬勵,何等勤摯,而今日臨殿試講,事體尤爲自別,則應講諸生,固當預爲誦習,仰答奬拔之至意,而伏見館學掌色之應講者,非但句讀之差誤,甚至有初不開弦者,揆以士習,誠極駭然。其中全不成樣之儒生,已施處分者外,名以掌色,不能熟講者,一竝更爲差代。雖以泮長言之,常時不能檢飭之失,不可無警。請行大司成李晩秀,施以罷職之典。上曰,依啓。出擧條諸生講訖。上曰,儒生試券先收者入之,試官分考,而未收券者,限午正後撤場之意,言於試所承旨,可也。命書榻敎曰,大司成前望單子入之。又命書榻敎曰,新除授大司成,牌招察任。又命書榻敎曰,今日更試試官,左參贊李祖源,禮曹判書黃昇源,禮曹參議金祖淳,入直玉堂上下番爲之。命書傳敎曰,舊例先講後製,更試規矩,或用粗以上,而今番日次講,則講通以上,製三下以上,當更試,令命官知悉。上曰,試官中爲更試試官者,勿爲同考於先試,而姑皆退出,更試科次時,入侍參考,可也。試官考券訖,尙愚拆榜讀奏。上曰,試官退出,修正榜目以入,而更試試官,則除肅拜,可也。秉模曰,因同副承旨沈象奎所啓,咸鏡前監司李集斗,咸興判官金履裕,越例請罷,事體屑越,而本院請推外,無他可施之罰事,批旨內,狀啓還下送,令廟堂稟處事,命下矣。該判官設有目下情勢,越格曲循,致煩狀聞於遞藩之後者,有關後弊,咸鏡前監司李集斗,施以罷職之典,何如?上曰,依爲之。出擧條重模曰,昨伏見西路陞擢兩倅姑仍之下敎,實仰重民邑之聖念,而江都,以保障重地,數遞尤爲可悶,且雖差代,例多從六卿出。前留守洪明浩姑爲仍任,恐不害爲內外俱重之道,故敢此仰達矣。上曰,依爲之。出擧條命退,諸臣以次退出。
己未四月初五日未時,上御便殿。日次儒生更試入侍時,行左承旨李書九,右承旨鄭尙愚,左副承旨李翊模,右副承旨沈象奎,假注書洪奭周·李弘謙,記事官金景煥,記注官承膺祚,試官左參贊李祖源,禮曹判書黃昇源,禮曹參議金祖淳,校理閔命爀,修撰金履載,以次進伏訖。上曰,諸生入庭,懸題也。直講李羲甲,呈儒生入門單子,爲十二人。象奎讀御題賦孔·孟農師圃師,懸題官擎出懸題訖。上曰,今日更試之擧,先朝圓點科後,初有之科矣。皆令各盡其才,趁限製呈,而使之各坐,可也。象奎承命布諭。象奎曰,今日殿講上齋生製述懸題時,呈券儒生,使之退待泮中之意,因下敎預爲知委,則入格儒生,有不爲等待徑先退歸之人,屢度催促,終不入來,以致更試設場之遲滯,事極駭然。當該儒生,令本館,別加警飭之地,何如?上曰,停擧,可也。出擧條上命祖源等考券。仍敎曰,卿等知此解題乎?此乃楊龜山之言也。近來御題,諸生每不知解題,向者齊巖下貫珠者謝賜牛酒箋題,尙亦未知其題意。御題本無揭解之例,而儒生之不能博洽,至於此極,誠可歎也。仍命諸生等列立階上,使之觀瞻考券。仍敎祖源等曰,雨中燭刻,一齊呈券,不無一日之得失,未必其竝爲入格,而大體則皆是實才矣。然覽此諸券,皆不知題意而作,故間多草率者,而今日赴試諸生,侵早應講,旋又製呈,限亦不緩,合有諒恕之道,而又使之咫尺登對,得失在前,予何可以可否於其間乎?今日之事,一任於試官,卿其詳考,而惟觀其工程,不必責備,毋或有遺珠之歎也。祖源曰,諸券中此一券,似知題意者,而體裁甚怪,不得不置之落考矣。上曰,此券,試官旣置落考,予有言矣。全篇近於體怪,而其中所學學乎聖賢之句,尤爲礙眼矣。試官題等,尙愚拆榜讀奏。上命賤臣呼新來塗墨。上曰,申在明誰也?象奎曰,故參判申暐之孫矣。上曰,今日更試儒生中,幼學則今年內上齋生所觀到記節製及日次講製,特令許赴,爾等知悉。仍敎象奎曰,更試幼學姓名,錄送泮長,以爲來頭憑此擧行之地,可也。命儒生等先退。命書傳敎曰,到記更試,雖遵先朝圓點更試之舊典,至於日次講生之今番特用此例,意在拔例取人。殿講純通更試賦三下居首生員申在明,直赴殿試,講純通更試三下之次進士李志淵,直赴會試,講純通生員金用默,幼學趙瑢鎭,生員李麒峻,幼學沈鈺,進士趙鍾永,製述表三下進士曺錫倫·李晉默,生員李是釬等,各紙二卷,講通幼學韓用儀·尹鼎烈·鄭度采,各紙一卷賜給,施賞,後日次殿講日爲之。命退,諸臣以次退出。
上在昌德宮。停常參·經筵。
徐英輔啓曰,大司憲未差,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,臣依定式進詣香室,奉審香祝櫃·祝板·袱子,則精潔之意,敢啓。傳曰,知道。
李翊模啓曰,判敦寧李秉鼎,除拜後過三日,不爲出肅,事甚未安,依定式推考警責,仍卽牌招察任,何如?傳曰,允。
傳于李書九曰,禮房承旨入侍。
李翊模啓曰,判敦寧李秉鼎,旣肅本職,兼帶判義禁,不爲肅謝,事甚未安,推考,何如?傳曰,允。
傳于鄭尙愚曰,右承旨入侍。
傳于李翊模曰,左副承旨入侍。
都承旨前望單子入之,李晩秀落點。
李書九啓曰,新除授行都承旨李晩秀,方在罷散中,何以爲之?敢稟。傳曰,敍用。
傳于李書九曰,未肅拜大司成許遞,前望單子入之,待下批牌招察任。
大司成前望單子入之,李晩秀落點。
傳于李翊模曰,右副承旨許遞,前望單子入之。
承旨前望單子入之,金翰東落點。
吏曹,兼大司成單李晩秀。
鄭尙愚啓曰,新除授承旨,卽爲牌招,何如?傳曰,允。
傳于鄭尙愚曰,明日當由逌瞻門,展拜景慕宮,該房知悉。
新舊抄啓文臣三月朔親試及朔試射,以何日爲之事,取稟。傳于鄭尙愚曰,明日爲之。春孟朔內禁衛試射,季朔西北別付料武士試射,旣有朔試時,同爲試取之命,而近因儒試,以致武士之許久等待,當於明日同爲之。
以行大司成李晩秀,再牌不進推考傳旨,傳于鄭尙愚曰,更爲牌招。
假注書李弘謙赴試,代以呂東植爲假注書。
假注書洪奭周赴試,代以任百禧爲假注書。
傳于鄭尙愚曰,昨日堂啓,可謂官師相規之美規,亦旣伸廉,此時難付生手。行大司成李晩秀,更爲牌招。
事變假注書朴昌擧改差,代以許珩爲事變假注書。
鄭尙愚啓曰,新除授右承旨金翰東,時在慶尙道安東地,斯速乘馹上來事,下諭,何如?傳曰,允。
傳于李翊模曰,大司成上疏入之。
鄭尙愚啓曰,明日展拜時,承旨當爲備員,而右承旨金翰東在外,無以備員,何以爲之?敢稟。傳曰,許遞,前望單子入之。
鄭尙愚啓曰,翰林都堂會圈爲之事,命下矣。監事·館閣堂上·春秋館堂上,竝卽牌招,何如?傳曰,允。
兵曹,以李潤慶爲御營中軍。
傳于鄭尙愚曰,日前枚卜時,上下酬酢,多以外題書之,當該注書,令該府拿問,各別重勘,該房承旨,爲先推考。
兵曹口傳政事,護軍沈象奎·金羲淳。
以京畿監司李在學啓本,贈右議政安坦大墓,昨年封植不謹擧行委折査啓事,判付內,啓下禮曹爲旀,當該前郡守,爲先推考爲良如敎。
以慶尙監司申耆狀啓,慶州府民家失火事,傳于徐英輔曰,拔例顧助,期於斯速奠接事,嚴飭該倅之意,回諭。
以黃海監司曺允大狀啓,輪症之類,出物力救助人開錄事,判付內,啓下賑恤廳爲旀,不卽狀聞,責在道伯,而諸人之出力救助,何異於他道已施賞之人乎?谷山折衝韓泰根,通政李夏翼,瑞興幼學文命夔等救助多寡,與楚山元聖極等相當,竝賞加,谷山閑良趙有藺·金一富,瑞興禁衛軍張就明等救助多寡,與江華金昌成等相當,竝帖加,皆於今日口傳下批,成送敎旨爲良如敎。
以咸鏡監司李集斗狀啓,輪症之類,出物力救助人後錄馳啓事,判付內,啓下賑恤廳爲旀,北靑閑良張萬謙,出力救助,極爲可尙,分付道伯,給糧料上送,令兵判,招見身手後,草記,嘉善康潤五,出身溫昌奉等,竝賞加,皆於今日下批,敎旨成送爲良如敎。
徐英輔,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
徐英輔,以兵曹言啓曰,去春三朔能麽兒考講時,訓鍊院主簿金光郁,軍器寺僉正李禮培,武臣兼宣傳官柳英逵·鄭魯誠,部將南履漢·李潤浚,守門將柳相奎等,一次不通,訓鍊院判官金思喆,主簿沈·諸景彧,守門將李喜述等,二次不通,竝依定式從重推考,何如?傳曰,允。
李翊模,以司僕寺提調意啓曰,去戊午十二月二十四日承政院粘啓內,內侍府掌務官趙玹祥呈,本府屬桑田七十一日耕,在於楊州東蠶室里,其後因內農圃啓請,桑田中五十七日耕,許令圃人耕食後,應本府稅矣。今番自司僕寺,新川里量田時,桑田五十七日耕,指以爲內農圃相換田,劃屬司僕寺云,本府桑田見失,極甚悶迫,依前還歸本府,植桑田中四日耕,今番亦爲竝與桑木,混入司僕田云,亦卽還屬之意分付事,手本啓下矣。二去戊申,以本寺箭串屯田,前後合三百九十四日耕,移屬農圃,新川一境,移屬本寺之意,手本判下,則新川一島之爲本寺之土,明白無疑,農圃所屬之所告,亦如文蹟,而戊申移定本寺之時,旣無桑田中所收之稅,則還送內侍府之文蹟,其爲本寺之土,又無可疑。且所謂四日耕,在於桑田界外,而環種如干穉桑於田畔云,故使之尺量,則是桑田之外,旣種之桑,雖不可擧論,無桑之地,則便是桑自桑田自田,內侍府之通稱桑田云者,尤不可曉矣。方當蠶室申飭種桑之時,如欲廣種桑木,則雖是本寺之土,還爲請得,則未爲不可,而若曰本非本寺之土,而混囫推去,則不可。手本內辭緣,置之,何如?傳曰,與其年久後蠶食侵漁於作民輩,曷若及今闊狹之無至祛弊生弊?依此決給,可也。
徐英輔,以訓鍊都監言啓曰,今四月初七日景慕宮展拜時,因兵曹節目,金虎門軍三十名除出,把摠李煥,哨官張鉉擧率領,挾輦侍衛,集春營軍五十名,哨官宋觀休,領赴于都領營門,東營軍三十名,哨官禹拓夏率領,宮大門外把守,還宮後各還直所,而竝待標信擧行之意,敢啓。傳曰,知道。
徐英輔,以御營廳言啓曰,今四月初七日景慕宮展拜時,依兵曹節目,弘化門入直軍五十名,集春營入直軍五十名除出,大將臣李漢豐率領,弘化門外分左右排立,解嚴後還本處入直,而竝待標信擧行之意,敢啓。傳曰,知道。
徐英輔,以壯勇營言啓曰,依下敎,本營拘留奉命宣傳官毆打罪人沈鎭·禹尙準·李世稷·明仁祥等,移送御營廳之意,敢啓。傳曰,知道。
徐英輔,以訓鍊都監言啓曰,依下敎,北營拘留奉命宣傳官毆打罪人趙駿逵·洪秉圭·宋文翊·徐允修·沈永之等,移送御營廳之意,敢啓。傳曰,知道。
徐英輔,以禁衛營言啓曰,本營拘留奉命宣傳官毆打罪人李英載·洪蘇榮·韓淸運等,依下敎,移送御營廳之意,敢啓。傳曰,知道。
徐英輔,以御營廳言啓曰,依下敎,宣傳官毆打罪人,壯勇營捉囚沈鎭·李世稷·禹尙準·明仁祥,訓鍊都監捉囚趙駿逵·洪秉圭·宋文翊·徐允修·沈永之,禁衛營捉囚李英載·洪蘇榮·韓淸運等十二名,移囚本廳之意,敢啓。傳曰,知道。
行大司成李晩秀疏曰,伏以臣罪著溺職,罰止薄罷,蒼黃逬退,達宵惶恧,曾未踰日,恩敍遽降,院職·泮銜,除旨荐疊,繼以天牌再臨。濟濟明廷,才彦林立,而寵命之辱,又及於蔑效訟愆之跡,臣誠惝怳隕越,莫省所以。噫,師儒重任,臣豈其人,而五年六叨,醜拙畢露,抗顔臯比,日夕俟譴。昨者親臨試講,事體莫重,而名以齋儒,全未誦習,咫尺前席,擧措荒怪。苟使臣,隨窠愼擇,前期董飭,以對揚敎導作成之聖意,則豈有是也?儒臣論罷,旣出美規,特敎還仍,方有擧行,只當感激承膺,何敢費辭煩瀆,而第念堂啓體嚴,非比尋常章牘。古人所謂畏此簡書,所以尊朝廷也。臣若諉以已勘,揚揚冒出,則一身放倒,雖不足恤,豈不仰累於淸朝四維之治乎?反復揣量,無望淟涊,屢犯違逋,略控愚悃。伏乞聖明,俯賜體諒,亟命鐫改臣國子之任,以存公議,以全微諒,不勝幸甚。臣無任云云。答曰,省疏具悉。卿其勿辭行公。
副校理南履翼疏曰,伏以臣之本生老母,自經毒感之後,氣息奄奄,常在床褥,而素患積氣,乘虛闖發,爲滯爲泄,益復陷下,症形危篤,轉側須人。臣無他兄弟,日夜扶將,而間差享官,不敢言私,將事纔訖,急歸省病,則病勢越添,比前尤劇。目今情理,實無暫時離舍洪職之望,私心煎迫,不避瀆擾,疾聲仰籲。伏願天地父母,俯垂矜察,亟遞臣職,以便救護,千萬幸甚。臣無任云云。省疏具悉。爾其勿辭救護。
己未四月初六日卯時,上御重熙堂。左副承旨入侍時,左副承旨李翊模,假注書李弘謙,記注官承膺祚,編修官洪樂游,以次進伏訖。上曰,公事何房有之乎?知入也。又敎曰,禮房承旨·右承旨入侍。賤臣承命出傳,行左承旨李書九,右承旨鄭尙愚進伏。賤臣回奏曰,無公事云矣。上命書傳敎曰,明日親試試官原任直提學金載瓚有頉代,原任直閣南公轍爲之。又命書傳敎曰,先期有飭敎,無或以不能熟習者應講,而昨日齋任諸生,多有生疎者,甚爲駭然。使之停擧,而更思歲後數朔,似未能專意課習,新差者亦多云,停擧竝令解停,未試兩朔講,當從徐爲之,竝與上齋生着意誦讀之意,令泮堂知委諸生。樂游曰,翰林會圈,一兩日內爲之事,命下矣。曾經翰林備三員,然後始爲會圈,館規卽然,而見今上下番外曾經人,或在外任或有故,無以備員擧行之道,故敢此仰達矣。上曰,然則都堂會圈,可也。出擧條命退,承史以次退出。
上在昌德宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
鄭尙愚啓曰,明日常參·經筵,取稟。傳曰,停。
徐英輔啓曰,大司憲未差,執義兪岳柱,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
鄭尙愚啓曰,來十一日朝參日次矣,敢稟。傳曰,停。
李書九啓曰,來十一日輪對日次矣,敢稟。傳曰,爲之。
李書九啓曰,來十一日專經文臣殿講日次矣,敢稟。傳曰,三日製日待令,可也。
承旨前望單子入之,金熙朝落點。
藝文提學前望單子入之,黃昇源落點。
呂東植拿處,代以李允謙爲假注書。
傳于鄭尙愚曰,知申兼職諭善·閣銜仍任,其外可以差代者,差代。
吏曹口傳政事,兼右諭善單李晩秀,兼奎章閣直提學單李晩秀。
兵曹口傳政事,以金慶龍爲保山別將。
傳于徐英輔曰,同副承旨入侍。
傳于鄭尙愚曰,政官牌招開政。
鄭尙愚啓曰,同副承旨徐英輔,今方入侍,臣吏·兵批兼進之意,敢啓。傳曰,知道。
有政。吏批,判書金載瓚在外,參判閔台爀進,參議李魯春進,左副承旨鄭尙愚進。以宋煥箕爲大司憲,以李益運爲戶曹參判,以金載翼爲刑曹參議,以李時秀爲軍器都提調,以李時秀爲禁衛都提調,以李趾采爲禁府都事,以兪漢紀爲司圃別提,以李晊爲司錄,司果嚴耆今加通政加資事承傳,江華留守洪明浩仍任事承傳,故都事朴光胄贈吏曹參判,故學生朴聖源贈吏曹參議,故通德郞朴命弼贈司僕正,以上兵曹參判朴基正三代,故縣監朴敬鎭贈吏曹參判,故學生朴元瑞贈吏曹參議,故縣監朴蕃贈司僕正,以上安岳郡守朴載淳三代。再政。以金載瓚爲觀象監提調,徐邁修爲典醫監提調。
兵批,判書金文淳病,參判朴基正入直進,參議朴奎淳,參知李趾永病,行右承旨金熙朝進。大護軍李致中,護軍李鼎揆·鄭大容·朴基豐,副護軍尹光普·金翰東,以上竝單付。
承旨前望單子入之,嚴耆落點。
李書九,以都堂言啓曰,翰林會圈,以都堂擧行事,命下矣。時任別兼春秋,依前例竝削職,何如?傳曰,允。
翰林館閣會圈五點,李存秀·洪奭周·呂東植·金邁淳,以上取四人。
以別兼春秋洪樂游·徐有聞·金履永削職傳旨,傳于李書九曰,今旣完圈,此傳旨勿施。
李書九啓曰,都堂翰圈,已爲啓下,而左右史,不可不備員。在前如此之時,有完圈後敍用還付之例,別兼春秋洪樂游·徐有聞·金履永,方在削職中,何以爲之?敢稟。傳曰,傳旨已分揀,在京人,卽爲牌招入直,可也。
以全羅監司李得臣狀啓,潭陽府民家燒燼事,傳于李書九曰,拔例顧助,期於斯速奠接,其中小戶,如有身役,勿徵事,分付。
兼春秋金景煥狀啓,以爲臣於本月初四日申時量,敬奉聖諭,馳往驪州邑內上洞地,初五日酉時量,傳諭于實諭善李城輔所住處,則以爲臣虛帶憲職,已經五朔,夙夜懍蹙,罔知攸措。不意此際,猥蒙聖慈,特侈新銜,曲諒微衷,許解前任,復申之以殊禮,史官儼臨,誕宣別諭,十行絲綸,丁寧勤懇,收召之寵,愈益隆摯,拜稽莊誦,不勝隕越。竊伏念實諭善之職,其位置之自別,責任之甚重,旣有過於左右之聯,則宜妙簡鴻博,委寄輔翼之道,而又況隆旨所及,以兩先正舊例,縷縷引援,其於賤分,尤爲千萬不稱,惶駭愧恧,不可盡達。臣之無似,國人所共知,縱使無癃痼之疾,何敢頻數趨召,貽羞講綴,而顧以輪疾餘症,輾轉沈篤,氣息奄奄,若將頃刻垂盡,時月之內,實無一分蠢動之望。辜負洪私,罪在罔赦,席藁祗伏,恭竢鈇鉞之章,而勤諭之下,不敢不罄竭披露,重犯瀆撓之科,尤增戰慄之至云矣。臣則仍爲復路緣由,竝以馳啓爲白臥乎事是良厼,詮次善啓向敎是事。
金熙朝,以備邊司言啓曰,前同知金養直上疏批旨內,所陳儘有意見,許令廟堂,可以採用者,草記稟處事,命下矣。取見其疏本,則其一,使各處農民,必於長谷畓夥之地,限以五六十步,間間築堤,橫塞一谷,冬春貯水,及時移秧事也。其一,華城後坪川,雖大而爲土川,雖欲築洑,雨下水至,掘去無計,磈石易轉,柴木浮去,自古爲乾坪。使其田夫,計其落種斗數,有一斗畓者,持一立空石,盛土築洑,又以連索作桴,鱗次布之,下至五六十步,以受瀑下,以防掘去,則可以完築事也。其一,使農夫,每於收穫之後,改築其洑,勿放其流,長灌於田,使一野爲水坪事也。其一,華城後坪,間多細流,碧山道下,柳川南流,今若加築長堰,受其流而貯之,自秋至春,以灌其野,則可期一坪盡爲水田。柳川南,有地名泥溪者,中有源流,而其下平郊,盡爲乾坪,築堰貯水,又以城北如意橋水法,試諸城南,築起一堰,使一坪蒙利事也。其一,山野南北,村村異種,邑邑殊農,以生於其鄕,長於其鄕,知某田可藝某穀,某畓可稼某稻者,從其鄕之所願,定爲其鄕之農老,以勸其農事也。其一,新起者限十年勿稅,快成田形,然後始爲執卜,加耕者永勿執卜,以爲惠民起耕之道事也。其一,移秧必不可禁,防洑築堰,亦不可廢事也。其一,華城己卯改量時,分等不均,執卜有偏,而元田之賦重者,末由革弊,詳細改量事也。諸條所論,或不無意見,而有難直爲頒行於諸路。其中華城諸條,亦未必皆可採用,而許令守臣,看詳取捨爲好。以此分付華城留守處,何如?傳曰,允。
藝文提學黃昇源疏曰,伏以臣於日前,猥叨考試之命,此臣數十年自劃者也。荐犯違逋,恭俟郵罰,及其入侍有命,怵畏義分,章皇祗膺,退而循省,惶恧塡中,縮伏自訟,如無自容。卽者藝苑新命,忽下於千萬夢想之外,臣誠隕懼悸慄,不知措躬之所也。臣竊觀國朝官制,兩館之置提學,蓋淸朝極選也。或橫經內府,羽翼文敎,或奮筆東觀,潤色辭命,其責甚鉅,其職至華,苟非學問該洽,詞藻贍敏,爲一世宿望,則莫宜膺是選也。歷數前後館閣諸彦,何嘗有如臣至魯愚至空疎,而僥濫其間者哉?臣性本僻陋,才又鈍滯,經傳義理之原,瞢然無窺斑之見,而立言家詞章之學,掌故士蒐羅之業,俱乏糟粕之與聞,杜門守詘,日親緗帙,而夷考其中,白首濩落,卽一懦夫之空空如也。至於功令需時之文,涉獵芸籤,掇拾葫畫,而齟齬艱澁,未諧章程,荊圍屢跲,僥倖晩第,職由於副急之無藝。矧今桑楡已頹,疾病浸痼,舊聞都忘,新得無階,回想曩時鉛槧從事,茫然若隔前塵者乎?臣之本末,不過如此,尙何與論於文苑華聯,以貽名器之玷辱,官師之譏笑哉?夫設官之初,弘·藝命名之義雖殊,若其試院主文則均矣。雖文衡備員之時,旣有同參考試之例,則是眞古所稱知貢擧之任也。臣於試院一步,鐵限在前,通朝之所共悉,而仰惟聖上,亦已俯燭。從前大小試望,冥然不知蠢動,而每每曲推體諒之恩也,年前聖科,日昨講試之怵迫冒膺,不可謂以已膺而放倒廉防也明矣。試事雖曰往役,咫尺之守,始終如一,今忽揚揚承膺於主試之任,則臣之去就顚倒,固無論,其奈縉紳之駭惑,章甫之嗤點何哉?臣聞虞人賤官也,招之以旌,則謂之非其招,而死不敢往。見職於臣,亦虞人之旌也,雖伏慢命之誅,實無進身之望,加以自來情勢之拘攣,又是匹夫之微諒,而聖人之所不枉也。人器不稱之外,廉義之不可弁髦也如右,而天牌踵臨,踪地惶阨,玆敢冒入文字,仰瀆宸嚴。伏惟聖慈,俯垂諒察,亟令鐫改臣新授文任,以重官方,以靖私義,千萬至願。臣無任云云。答曰,省疏具悉。卿其勿辭行公。
己未四月初七日卯時,上詣景慕宮,展拜入侍時,行都承旨李晩秀,行左承旨李書九,左副承旨鄭尙愚,右副承旨李翊模,同副承旨徐英輔,假注書李弘謙·任百禧,記注官承膺祚,編修官洪樂游,檢校直閣沈象奎,檢校待敎李存秀,以次侍立。時至,通禮跪啓外辦。上具翼善冠·衮龍袍,乘輿出交泰門·永淸門。藥房都提調李秉模進詣駕前曰,聖體,若何?上曰,一樣矣。上命書駕前下敎曰,拿處注書,姑爲分揀。上敎尙愚曰,翰圈今日爲之云耶?尙愚曰,藝文提學金載瓚牌不進,弘文提學丁範祖在外,只有同春秋南公轍一人,故姑未爲之云矣。上曰,監事命招。賤臣承命出傳。上由明政門,出弘化門,由逌瞻門,至廟門外,降輿詣板位,行再拜禮,陞自東階,詣廟內奉審訖,還御齋殿。命書傳敎曰,本宮都提調入侍。英輔與都提調沈煥之偕入進伏訖。煥之曰,侵早勞動,聖體,若何?上曰,一樣矣。煥之曰,諭善今已備員,元子宮開講,當從近爲之。都承旨李晩秀,仍付諭善兼銜,俾入講席似好,故敢此仰達矣。上曰,卿言好矣。知申兼銜,仍任,可也。出擧條上曰,前假注書李允謙仍察。少頃,命外辦入之,通禮跪啓外辦。上出齋殿門,乘輿出逌瞻門。命英輔解嚴,入弘化門·明政門·永淸門·交泰門。上曰,諸承旨卽爲來待於殿座所,可也。仍還內,諸臣以次退出。
己未四月初七日辰時,上御春塘臺。抄啓文臣親試試射,兼行西北別付料試射入侍時,右副承旨李翊模,同副承旨徐英輔,假注書任百禧·李允謙,記注官承膺祚,編修官洪樂游,以次進伏訖。命書榻敎曰,大提學更爲牌招。上敎樂游曰,翰林都堂會圈時,雖無文任,或有完圈之例耶?考見翰院謄錄,可也。樂游承命退出。引儀唱試官以下行禮,親試試官行都承旨李晩秀,原任直閣南公轍·金祖淳,檢校直閣沈象奎,試射試官行左承旨李書九,行護軍金熙朝,行副護軍李魯春,別付料試官行兵曹判書金文淳,禁軍別將崔東岳,以次入就拜位,行禮訖,以次陞殿。文淳進奏放陞壇砲。上曰,砲以鼓代行。宣傳官跪奏鳴金二下大吹打。上曰,內吹胡笛,龍虎營胡笛,竝隊齊吹事申飭。又敎曰,欲見禁軍等制馬之術,自信地,馳入左列作門內,出右列作門外事,分付。宣傳官承命擧行。樂游曰,取考翰院謄錄,則元無無文任會圈之例矣。命書榻敎曰,在外藝文提學許遞,前望單子入之,待下批牌招參圈。又敎曰,藝文提學違牌,勿爲呼望事,分付。賤臣承命出傳。英輔跪奏宰樞執鼓。敎文淳曰,卿則往丹楓亭,別付料軍官試射時,各別嚴飭,試取以來。文淳承命進去。上曰,抄啓文臣射員,待令於近處,而金近淳·洪奭周,手傷不能挽弓云,姑爲頉給,其外則皆令應射,可也。仍命射員呼名。書九曰,舊抄啓文臣申溆,自是因特敎減下於試射者,今番則何以爲之乎?上曰,頉給,可也。又敎曰,一巡發射後,這卽拾箭事,分付。抄啓文臣嚴耆等,以次發射。上曰,藝文提學,聞是新除,如或違牌,傳旨卽爲捧入事,分付。命書榻敎曰,藝文提學黃昇源,更爲牌招。命晩秀書抄啓文臣親試表題,擬漢張騫進葡萄,翊模跪奏傳敎訖。上曰,右副承旨率抄啓文臣,往鑄字所,試取以來。翊模承命退出。敎東岳曰,額外禁軍,片箭一巡,使之更射於丹楓亭,而同副承旨偕往試所,無論額內·額外,閑良禁軍柳葉箭一巡,亦令更射,試記斯速修入。英輔承命進去。命書九書抄啓文臣試射賞典別單。又命書傳敎曰,今春季朔新舊選抄啓文臣試射時,柳葉箭八巡二十七中,又一巡全布居首副司果嚴耆,依例加資,其餘考例,分等施賞。上曰,藝文提學上疏捧入。賤臣承命持入,命書疏批訖。上曰,藝文提學批下,牌招察任。出榻敎又敎曰,嚴耆旣已依例加資,而進箋,則或於都計劃時爲之耶?取考已例更稟。其外入格一二分者勿論,無分者,以內閣八環杯,滿爵罰飮,可也。趙萬元·金熙洛·李弘謙等,以次奉爵而飮。上曰,藝文提學黃昇源,更爲牌招。出榻敎命書西北別付料軍官試射賞典別單判付。仍敎曰,閑良之優分入格者,直赴殿試,其外或加資或施賞,可也。仍命宣傳官,呼直赴殿試人新來。內禁衛鄭蓍,額外內禁衛尹範興,淸北未付料軍官黃厚績,淸南未付料軍官洪愼漸·玄處德·金德大等一齊進退於帳殿前。命宣傳官以次塗黑而退。命書榻敎曰,今日西北別付料試射時,邊將承傳人,令該曹瓜近中作窠,口傳差送。仍命退錚,又命退,諸臣以次退出。
己未四月初七日申時,上御便殿。同副承旨入侍時,同副承旨徐英輔,假注書李允謙,記注官承膺祚·金景煥,以次進伏訖。命書傳敎曰,同副承旨許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
鄭尙愚啓曰,明日常參·經筵,取稟。傳曰,停。
嚴耆啓曰,行大司憲宋煥箕,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金熙朝曰,諸承旨持公事入侍。
傳于鄭尙愚曰,左副承旨入侍。
備邊司薦望,以申獻朝爲東萊府使。
以訓鍊都監習陣單子,傳于鄭尙愚曰,今夜燈夕也,退行於再三明間。
以慶尙監司申耆狀啓,薦新生竹笋,節候尙早,限內不得封進,惶恐待罪事,傳于李書九曰,勿待罪事,回諭。
傳于鄭尙愚曰,坐直承旨入侍。
鄭尙愚,以都摠府言啓曰,副摠管金啓洛,以漢城府右尹,本府坐起晝仕出去之意,敢啓。傳曰,知道。
鄭尙愚,以濬川司言啓曰,濬川,今月初九日始役之意,敢啓。傳曰,知道。
前任吏曹判書李時秀疏曰,伏以臣之先臣,於壬寅春,初承台司之命,前後凡三入中書,而擢之以講院之舊契,寵之以儒相之隆褒,特達之知,優異之眷,終始恩禮,迥超簪紳。先臣雖年與病深,不能久於其位,而謨猷必告,進退皆憂,炳然丹心,寤寐王室。及夫身後哀榮,聖念益摯,隱卒之敎,賜誄之文,煌煌雲漢,照徹幽明,千載之下,亦可以想見君臣遭際之盛況,臣感祝銘鏤,河海莫量,惟有闔門長幼,生死隕結,赴蹈湯火,庶少答德意之萬一。邇來五六年間,臣之兜攬驟躐,殆無限漸,六官之長,遍據其五,無一事猷爲,無一職修明,拔擢日勤,而孤負日積,榮顯日增,而醜拙日露。臣所以進進焉晨而入夕而退者,不過得盈篋之華誥,逐月之厚廩而已,每中夜不寐,仰思聖恩,俯念先志,怵然愧懼,不禁汗淚之交逬也。迺者肅肅賓筵,金甌命卜,此何等大事也重任也?登筵諸臣,莫不俯首拭目,意謂在心之簡,自有加額之賢,忽聞天語,俯及臣名,望單入而恩點下。臣於是,五情飛越,四體震掉,耳若無聞,目若無覩,蒼黃逬退。如癡如夢,不謂淸朝論相之擧,緣臣而乖謬至此也。卽無論四方聽聞,駭惑憂歎,窺朝廷之淺深,議天職之得失,殿下曷嘗見國朝四百年,如臣至庸極陋,廁名於黃閣之錄者耶?自承新命,今已六日,左顧右度,不得其說。竊惟聖明,以先臣之故,不謂臣不肖,推疇昔之殊遇,有此日之誤恩,而今去壬寅,不滿二紀,兩世相府,於古罕聞。私門之盈盛,微分之踰溢,集木臨淵,未足爲喩,韋平故事,初非前代之美規,則臣之是職,適足爲辱命忝先之歸,是豈我殿下眷念先臣,陶鑄臣身之至意也哉?且臣卽辛丑選講製文臣也,一身頂踵,皆自敎導作成中來,禁庭試藝,前席應講,怳如昨日,其身則雖濫躋卿月,而其心猶藐然後進也。今乃一朝,置之百僚之首,眞所謂天下事無不有,而將何以抗顔見竝武周旋之夙夜群彦乎?謹稽掌故,相職不得其人,則封駁之論隨至,反汗之命旋降,名器之重,有如是矣,而側聽顒俟,迄無公議,無乃世之持淸裁者,不及於古而然歟,抑風流篤厚,護人之短,欲使之自引而去歟?玆敢收召驚魂,披瀝寸肝,數行短疏,言不敢文,只以先臣所蒙被,略陳于上,以伸感結之忱,兼附冀幸之情,區區衷曲,庶蒙日月之鑑燭。伏乞聖上,亟命收還臣議政職秩,以垂天地父母慈覆生成之澤,不勝大願。臣無任涕泣祈祝之云。答曰,省疏具悉卿懇。卿之先卿文靖,首膺講僚之選,今距戊寅,爲四十有二年,而先卿在台府十一年,又於八年之後,卿又作相。予之所取於卿者,卿克肖先美,易直子諒之心,足以康濟此時。昔於先卿拜相後,初疏之批,特以坐鎭雅俗四箇字,揭爲一篇之宗旨,而俗樣俗弊,比曩時不及萬萬,必也恢着規撫,牢着根基,集衆善而爲己有,使東西南北之人,有一技一能者,咸以技能,願爲之用。卿則汲以引之,無適無莫,擧措之得宜在其中,而枉直不混,化理底平。予之望卿,亶在於是,卿其體予委畀之至意,安心勿辭,出而承佐。且況先卿未逮之志事,尤宜隨處殫心。卿若念及於此,豈必待備例更諭,然後始可幡然?自餘,更在明日敦諭。仍傳于李書九曰,此批答,遣史官傳諭。
行都承旨李晩秀疏曰,伏以天佑宗祊,惟我元子宮溫文夙詣,緝熙日將,依朱子讀書次第,旣進講小·大學,繼以魯論矣。昕夕左右,不離方冊,探賾討論,洞見精義,上知之姿,儼然天成,登筵諸臣之瞻德容而奉英音者,莫不欣欣然,進而莊誦,退而攢賀,太平萬歲,其在于斯。斯實我聖上,以堯·舜之聖,躬天人之學,止慈之德,導以善誘,遇物之誨,養以聖功,聲律身度,不言而喩,其所以薰陶而成就之者,固無待乎一二賓僚。而今者賓僚之設,蓋三代美規也。方當和煦漸長,講席日開,官以輔導,其任甚重,必須得端方正直道術博聞之士,出入啓沃,裨補睿學,以對揚我聖上親賢士大夫之至意。迺以如臣闒茸,濫竽是職,豈意則哲之明,有此誤恩也?臣少蔑宿業,晩竊倖第,問學一事,遂成墻面,經傳文字,初無數行成誦,義理名目,不啻癡人說夢,倥倥一無文無識之常調下品耳。雖鄕塾絃誦之會,尙不足自登末席,況使之唐突橫經之列,昵近承華之座,陞堂揖讓,何以行賓見之盛禮乎?輪日侍講,何以答顧問之明旨乎?材具之太不襯,聲望之素不及,土木衣繡,何以解四方之譏笑乎?竊念先臣之曾參講院,今焉四十餘年,而特蒙我聖上,推簪履之殊寵,記甘盤之舊契,筵席絲綸,屢形溫諭,臣之無能爲役,而時因閣銜,猥隨講員,念舊之恩,迥出常格,每自筵退,龍光被體,兄弟相對,榮耀感祝。今於除命之下,臣若有螢爝涓涔之微,可以助光輪暉潤之盛,其將拜受之不暇,何敢費辭而飾讓哉?官非其人,謂之曠,恩踰其分,謂之褻,名器有玷汚之愧,門闌增滿盈之懼,徒以一條華銜,榮其身而止,則萬萬非義之所敢出也。左右參倚,承膺無說,乍解旋仍,愧懍益切,略控肝膈之懇,仰塵黈纊之聽。伏乞聖慈,曲垂體諒,將臣新授兼諭善之任,亟命遞改,以重淸選,以安私心,不勝幸甚。臣無任云。答曰,省疏具悉。卿其勿辭行公。
刑曹判書徐龍輔疏曰,伏以臣於日昨前席,伏奉正卿陞擢之命,心神悸,蒼黃逬退,竊冀日月之明,不遠而復,匪分誤恩,遄卽收還。不圖半日之中,秋官·衛府,除旨聯翩,繼而宮筵兼銜之命,有隕自天,臣於是,惝怳戰恐,益不知措躬之所也。夫八座崇階也,司寇重任也。國之官人,非欲榮其身也,將以仰承德化,共理黎庶,則若臣魯下顓蒙,果可以明五刑弼五敎,裨聖上從欲之治,而致四方風動之休乎?官不稱職,是謂之曠,卽無論臣身之盈滿,將奈曠天職而累聖治何哉?伏況宮僚之銜,卽古所稱輔翼元良之任也。惟我元子宮睿質天成,睿學夙就,已自就傅之初,便有成德之基。其於孝悌禮讓之節,格致修治之方,靡不通貫,周旋規矩,觀瞻莫不動色,發難微奧,宿儒爲之斂袵,此實宗社生靈億萬年無疆之福也。顧今啓沃薰陶,成就德性,專有望於一二儒賢,正宜積誠招徠,館于京師,迨此舒晷,日開講席。仍又博選端良正直邃學達識之士,左右輔導,朝夕納誨,視聽言動,一循於禮,思慮色貌,率由乎正,克盡優游涵泳之道,期有日月將就之效。而乃以如臣之空空一賤品,拔之衆望之外,置之掄揀之首,有若尋常官職之循資敍拜,其爲有辱名器,貽笑聽聞,已無可言,而以殿下則哲之明,獨不念春邸講學之重乎?噫,士生于世,有或寸長尺能,受知君父,致用明時,斯乃人臣之大榮,今昔之所共願,而況此宮筵進講之職,其選則至華顯也,其任則至榮幸也。以臣之受恩如天,學識德望,苟有可以絲毫裨補於睿學,則惟有進而陳力而已,豈敢爲飾文例讓之計,而譬如瓦磚之賤,不可以飾九旒,駑駘之劣,不足以載六輅。雖欲憑恃寵靈,冒沒承膺,其勢末如,玆敢披露肝膈,仰瀆崇嚴。伏乞聖明,俯垂矜憐,亟收臣新授資級,竝解臣所帶宮銜,以重名選,以安私分,不勝幸甚。臣無任云云。答曰,省疏具悉。卿其勿辭行公。
直閣金近淳疏曰,伏以臣今日所叨之職,卽聖朝官方之第一峻選也。殿下何取於臣,而一朝擧而畀之,不少留難哉?夫內閣之制,其地也至淸,故其選也至峻。應天上圖書之府,任皇猷黼黻之責,上而托心膂宥密之親,下而掌潤色討論之重,此卽聖上設置之本意,而非人人所可冒占也審矣。雖使宏儒碩士,處於是選,猶將逡巡而却顧,況可以如臣者,擬議於其間哉?噫,臣之事我殿下,纔五年而强矣。愚騃蔑劣,最出人下,而秪緣慈覆之澤,在臣偏厚,問難橫經之末,則誘掖之斯勤,周旋應製之列,則奬借之必過,作成之恩,曲費造化,注想之篤,迥出常格,滾到于今,可幸免罪,則秋毫皆帝力也。臣於公退之夕,每自點檢,口頌恩光,心念已分,誠不知得此聖主者何事也。人稱詩禮之家,而臣則墜傳,世篤忠貞之業,而臣實不肖,閑司漫職,猶懼不逮,玉堂金馬,尤非敢期。是以頃年乞暇之章,畢露肝膈之私,本末長短,具在是疏,伏想宸聰,亦或記之矣。聖鑑至明,特許準請,別是殊遇,益切感激,竊自期淬礪神精,親近簡冊,使義理有推尋之美,工夫無間斷之歎,以少答我聖意之萬一者,豈有量哉?秪是童習莫矯,鈍質難化,悠悠歲月,已過幾年,而依舊是倥侗樣子,但所進者齒耳,年進業不進。臣方愧懼之不暇,而乃若官秩之華顯,視當日不啻驟陞,將何以耐其職而稱是任也?若謂臣年力富强,矯揉之可使責成,則已然之跡,蔑乎如彼,若謂臣故家遺裔,才不才,在所可略,則設閣之義,本不如是,由前而言,則進無可藉,由後而說,則取無所因。然猶不思自引,揚揚以貪戀爲能,臣雖不足言,其於淸朝之貽羞何哉?伏念臣之從兄,同日陞擢,驟躋卿月,榮寵赫然,瞻聆咸聳,私門盈滿之懼,實非細故,一己顚沛之憂,猶屬餘事,以是思惟,體栗心掉,歷日靡定。嗚呼,全保世臣四字,卽我殿下之苦心至意,而今臣亦世祿之家,濫竽之譏,溢器之災,理所必至,勢固難免,而崇資華銜,一時竝注,恩私若偏,位著動色,竊恐非所以全保之道,此是臣至切之懇,非出一毫假飾。雖緣牙牌體重,不敢言私,竭蹶出肅,而難冒之義,如右所陳。伏乞聖明,諒臣憐臣,鐫改臣所帶職名,以重官方,以安私分,千萬幸甚。臣無任云云。省疏具悉。爾其勿辭察職。
己未四月初八日辰時,上御誠正閣。諸承旨持公事入侍時,行左承旨李書九,行右承旨金熙朝,左副承旨鄭尙愚,同副承旨嚴耆,假注書任百禧·李允謙,記事官金景煥·承膺祚,檢校待敎李存秀,以次進伏訖。熙朝以無公事先退。書九讀奏慶尙監司申耆狀啓,金堤郡大成殿修改時,移還安香祝磨鍊事。尙愚讀奏廣州留守徐鼎修狀啓,將士支放可悶,以關西·海西所在小米充給事,令廟堂稟處事。耆讀奏黃海監司曺允大啓本,罪人劉大天放送事,徒年罪人奴快福限滿,令該曹稟處事,慶尙監司申耆啓本,豐基郡定配罪人鄭嘉錫物故事。命分書判付訖。命書榻敎曰,都承旨牌招察任。又命書榻敎曰,今夜弛禁。書九曰,槐院有咨文一度出來者,計其日字,則卽勅行前離發者,而今始來到,其間委折,不無疑端。問諸譯官,則以爲勅行到鳳城,忽問曰,此處有甚咨文到付者否云云,其所問極爲殊常,渠則已知其咨文出來之所以然,故必也周旋淹置於中路而然也。計其程道,則次次遞傳,不過十日,當到鳳城,而正月離發者,至四月抵到,誠莫知其故矣。上曰,謄本持入。百禧承命持入。上睿覽訖。敎曰,此無別件事也。第於回咨時,善爲措辭,俾無葛藤之慮,可也。又敎賤臣曰,近日入侍公事,皆果入錄於日記中否?賤臣曰,親啓下公事,盡爲入錄矣。上曰,持公事時啓下公事,皆可錄之,何必親啓下公事而已乎?此後則持公事入侍時,啓下公事,無論巨細,盡書於當日日記,可也。仍命退,諸臣以次退出。
己未四月初八日辰時,上御重熙堂。左副承旨入侍時,左副承旨鄭尙愚,假注書任百禧,記注官金景煥·承膺祚,以次進伏訖。上曰,一提學何間還第耶?尙愚曰,念晦間似當還來矣。上曰,今日坐直承旨誰也?注書知入,可也。賤臣承命出傳,回奏曰,左副承旨·同副承旨,爲坐直云矣。命退,承史以次退出。
己未四月初八日午時,上御便殿。都承旨入侍時,行都承旨李晩秀,假注書李允謙,記注官金景煥·承膺祚,以次進伏訖。上命書右議政李時秀疏批。又命書公事判付訖。仍命退,承史以次退出。
上在昌德宮。停常參·經筵。
金熙朝,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李書九啓曰,明日常參·經筵,取稟。傳曰,停。
嚴耆啓曰,大司憲宋煥箕,執義兪岳柱在外,掌令玄重祚·鄭澣,持平李東宇,南惠寬病不進,監察茶時之意,敢啓。傳曰,知道。
金熙朝啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,諸承旨持公事入侍。
傳于李書九曰,禮房承旨入侍。
以別兼春秋洪樂游·徐有聞牌不進罷職傳旨,傳于嚴耆曰,只推。
李書九啓曰,別兼春秋洪樂游·徐有聞,旣有只推之命,而左右史不備,卽爲牌招入直,何如?傳曰,允。
右議政李時秀敦諭,昨於疏批,先有槪及者,宋史所謂卿王某之子是耳,先卿未逮之志事,卿可以克紹,而予亦可以責之於卿矣。笙鏞下里,以明我絺綉,卽先卿之遺乎卿也,戈鋋杯酒,以保我衿紳,卽先卿之詔乎卿也。以至躋俗於風流,懷民於袵席,何莫非先卿之有抱而莫展,則追先卿未逮之志事,副今日特簡之蘄望,豈非卿千一之盛時,而亦豈不爲公私之與榮乎?若予責之卿者,卽不過擧措得宜四箇字,誠以卿易直也故,暗室如通衢,子諒也故,畏壘爲康莊,今日之言,是昨日之言也,何庸多誥?卿須體予慇懃之意,卽出肅命,弘濟國事。仍傳于鄭尙愚曰,此敦諭,承旨,傳諭。
鄭尙愚啓曰,右議政李時秀處,遣承旨敦諭事,命下矣。何承旨進去乎?敢稟。傳曰,右副承旨進去。
李翊模啓曰,臣敬奉聖諭,馳往傳諭于東部於義洞景慕宮坊二契議政府右議政李時秀所住處,則以爲臣以萬萬無似之賤,承萬萬匪常之命,冒陳瀝血之懇,顒祝反汗之恩,昨者史官,臨宣聖批,今又喉舌之臣,儼辱陋巷,齎傳別諭,此聖朝待相職之禮也,臣何敢當也?況十行辭旨,萬萬隆渥,萬萬曠絶,歷擧先臣希世之遭遇未逮之志事,疇昔恩禮,怳如復覩於今日,未死餘生,何以得此?雙擎九頓,不覺涕泗之被面,至於縷縷勉勵之敎,尤非不肖賤臣所可與論其萬一,惟有震懍慙恧,鑽地而不可得也。顧不敢猥比附奏之例,張皇煩瀆,更當畢暴衷懇,恭竢處分云矣,敢啓。傳曰,知道。
鄭尙愚,以春秋館監事意啓曰,翰林都堂會圈,已爲完圈,召試以今初十日,依例設行,何如?傳曰,允。三日製同爲試取處所,依人製例爲之事,分付該房,可也。
鄭尙愚啓曰,明日翰林召試事,命下矣。監事館閣堂上·春秋館堂上,竝待開門牌招,何如?傳曰,允。
金熙朝啓曰,明日殿座時入直禁軍,東營·西營·集春營·廣智營入直軍除出,標信請出之意,敢啓。傳曰,知道。
金啓溫赴試,代以任百禧爲假注書。
傳于李書九曰,近日日氣甚熱,明日當差早設場,儒生待開門待令。
兵曹口傳政事,大護軍單徐龍輔。
以慶尙監司申耆狀啓,陜川郡民家失火事,傳于李翊模曰,拔例顧助,期於斯速奠接事,回諭。
以濟州防禦使曺命楫狀啓,所管三邑倅農務冊子上送事,傳于李翊模曰,遠如濟州,已上來,而一二道外,尙無皁白,此亦紀綱所在,諸道道臣推考,其中京畿道臣,越俸一等。
鄭尙愚,以吏曹言啓曰,新除授成均館典籍朱萬离,內資寺直長沈纘之,東學訓導韓喆濟,俱除拜後過限未肅拜,竝依例改差,成均館學錄崔仁簡,除拜後過限未肅拜,依例罷職,何如?傳曰,允。
金熙朝,以兵曹言啓曰,諸道監兵水使及守令·邊將,使之一一報來,一通謄書,別單啓下後,仍爲添書於望單及敎旨事,前已筵稟定式,關問諸道矣。今纔齊到,故別單書入,而自今以後,則職銜以此施行之意,分付諸道,何如?傳曰,允。御覽官案及兩銓考,政院兵房便覽,亦爲載錄,可也。
金熙朝,以備邊司言啓曰,頃於詢瘼時,鴨島契貢人所懷,代土劃給·加用上下·酌定都下等三條,義盈庫貢人所懷,遺在分錄舊遺在,次次計減,或增價變通等兩條,待該堂還朝稟處事,草記批旨內,諸條待戶判上來,卽爲草記事,命下矣。問于戶曹判書趙鎭寬,則以爲鴨島契人所懷中,代土區劃,誠無其路,但餘存蘆田,每爲居民之侵墾,年增歲加,其數夥然,到令雖難陳廢,此後則嚴禁加耕之患。若其已墾而收稅者,輒歸於監刈浮費竝爲推給於貢人,使之補缺,其外亦多土豪之預買草薍,其弊日滋,禁此兩條,則雖不代上,庶有實效加用事,非但事係年久,近歲以來,每有遺在,遺在元不盡推,則加用豈可追償?至於貢價都下事,雖有長木契之例,長木自是貿取之物,而草薍則旣有島産。故兩契都下時,不爲竝論,伊時定式,亦自有見,依前置之爲宜。義盈庫貢人所懷中,貿蠟遺在,以舊遺在分錄事,無論某貢,每當新舊貢換易之際,或以舊貢遺在,歸之於分錄,以爲次次計減之地,而此貢新募未久,舊貢遺在,尙未畢減,以此分錄,不害爲闊狹之道,至於增價云云。元定蠟價,每斤爲一兩三錢,而戊戌年間,因該貢人之所懷,每斤增價五錢,曾未幾何?又有此訴,其習固已可駭,而且蠟價高低,元無一定,何可偶因一時之踊騰,輒施前後增價之擧乎?此則置之爲宜云矣。鴨島契人之每年詢瘼時,輒以代土區劃與加用上下爲說者,極爲屑越,而廟堂之申飭該曹,該曹之一味因循,無以示於民,而今此所論,自有所據,可折渠輩之言,居民侵墾土豪預買等弊,已往雖無論,從今以後,隨其所犯,令契人卽訴該曹,以爲嚴法重繩之地,年久加用,雖曰數多,目下遺在,旣不盡推云。月計歲計,自可相當,竝與浮費推給事,而依此施行,至於都下一事,事情果與長木契稍異,置之,此後則如有他弊之可以矯救者,許其陳瘼,今此諸條,切勿更陳事,嚴飭,分付。義盈庫貢人遺在分錄,不無比例之可據,蠟價增給,實有後弊之難防,亦竝依施之意,分付該曹,何如?傳曰,允。
金熙朝,以備邊司言啓,頃因庇仁縣監李元八上疏批旨,水營給代無實事,庫儲見縮之由,査實登聞之意,覆啓行會矣。卽見忠淸監司李泰永狀啓,則枚擧水使具明遠牒呈,以爲軍需錢之加下引用,其來已久,至甲寅,因廟堂行會,已經査正,而乙卯以後,又多加下,次次引用,至丁巳閏六月七月八月未給代之數,爲六百七十六兩六錢。故其委折,盤問各該監色處,溯考兵曹磨勘文書,則其所用下,各有名目,前水使柳心源·閔光升·安橚,城堞廨宇軍器船什修補時別下,合爲八百十三兩七錢六分,而本營軍需一年所捧,爲八千八百餘兩,防卒給代,爲六千五百五十七兩,則餘數爲二千三百餘兩,一營之各項應下遞等例用,專靠於此。每患苟艱,近因遞易頻數,未及還充,又復引用,竟至於丁巳三朔給代之闕,各年監色,爲先嚴囚,使之行査矣。前後帥臣,不煩催督,一齊備送,故依數分給於防卒等處,而甲寅査正後,曾未數年,又此襲謬者,誠極未安。當該前水使柳心源·閔光升·安橚等,不可以趁卽還報,置而不論,至於時水使具明遠,依前充給,追後論報,無所不可,而謂有前等之引用,以致給代之闕朔,不可謂全無所失,而自今爲始,防卒料代,逐朔計除,勿委吏校,捧置兵庫,以爲句檢分給之地,餘數則定例排朔各項需用,量入爲出,而雖有公役之別下者,切勿引朔推移,用遺在數爻,每歲末修成冊,一報該曹,一報臣營,以爲憑準檢飭事,請令廟堂稟處矣。防卒給代,此豈一朔可闕,而前後水使之引用於此錢,以致闕給,至登章奏者,萬萬寒心,苟有愛恤防卒之心,寧忍若是?身爲帥臣,不恤軍卒,則其他有不足論,還報與否,數之多少,初非可論。此不嚴懲,後弊難防,當該前水使柳心源·閔光升·安橚,竝令該府,拿問重勘,雖以時水使言之,烏可免泛忽之罪,而稍異於身親犯科,姑先從重推考。近來營閫之弊,每在引用,府庫之比,始至充溢,縱不能及於古人,量入爲出,卽亦中人之所可能,又況遞等例用等名色,本出於營用有裕臨歸留惠之意,而乃反無難犯手於公用者,尤豈不駭然?此後檢飭之道,一依狀辭施行,他道則前已飭關,而果皆無犯則已,如或匿不以聞,則罪當何居?自本司,謄此覆啓行會,俾各知戒,何如?傳曰,允。
金熙朝,以都摠府言啓曰,副摠管金啓洛,以漢城府右尹,本府坐起晝仕出去,而逐日煩稟未安,入番間除草記往來之意,敢啓。傳曰,知道。
金熙朝,以訓鍊都監言啓曰,今四月初十日春塘臺殿座時,因兵曹節目,挾輦軍一百名,把摠李煥,哨官張鉉擧率領侍衛,廣智營軍五十五名,哨官李光浹,西營軍四十名,哨官李邦集,春營軍四十名,哨官成夏鎭,東營軍四十名,哨官禹拓夏率領,設布帳外排立,雜人一切嚴禁,而竝待標信擧行,依定式北營入直標下軍三十名,除標信除出,別將李延弼,把摠李喜大率領,集春門外把守,事畢後各還直所之意,敢啓。傳曰,知道。
金熙朝,以御營廳言啓曰,今四月初十日春塘臺親臨三日製試取時,依兵曹節目,新營入直軍三十一名內,除營直十名,餘皆依例除標信除出,入直千摠金樂淳,哨官金尙墩率領,設布帳外排立,而事畢後還爲入直之意,敢啓。傳曰,知道。
嚴耆,以義禁府言啓曰,明日三日製時,本府都事皆爲赴擧,而武都事一員,本府入直,當直入直都事,公事回公都事,月覲門·集春門·靑陽門禁亂都事,無以推移,假都事五員,令該曹口傳各別擇差,以爲分排之地,何如?傳曰,允。
尙州幼學李齊華疏曰,伏以臣本以嶺外凡冗之類,埋沒畎畝之間,鹵莽經傳之學,而猥蒙恩典,至再至三,惶感頌祝,圖報無地,耿耿忠愛,徒切于中矣。肆於去年建丑之月,何幸我殿下,以重農務本之意?十行恩綸,渙發於千里之外,臣莊誦再三,不勝欽仰感激之忱,自冒出位之嫌,敢效無隱之誠,伏願殿下垂察焉。大抵農者,國以是爲經用之費,民以是爲事育之業,則實是民國之大本,而今我殿下,萬機中一念,先以稼穡,爲保民之本源,而特降庸申之諭,頒布八路,使之有懷各陳,編成農書,俾我烝民,服膺而體認,將爲億萬年成憲者,豈不猗歟休哉?農之爲說,蓋自神農,曁于禹·稷以來,地有生穀之理,民有播穀之業,周秦漢唐以至于今,靡不致力於農。故其道極備,其法甚密,今無別般可陳者,而臣竊伏見農政全書,則中土之耕也種也鋤也穫也。其法,或有事半而功倍者,其貯水之法,用水之利,俱得其妙,治農器械,亦多便利,不煩人力者,此是中國之自古傳授之良法,而但此書,素罕於國內,鄕曲農人,忸安於宿習,不能師法,其所恒用,不過糟粕而已,良可慨然矣。臣愚以爲刊出此書,廣布中外,則其中必有才識兼備之人,依倣而設施,果得其效,則次次傳播,不啻置郵而傳命,此爲務農之一助矣。且夫我國地方,非不廣大,近者人物蕃息,於斯爲盛,地狹人衆,無以受田,一髮之山腰俱起,爲一脈之泉流,盡疏爲畓,而猶多無土失業之民,以至於流散顚連之患,何者?該邑守宰,雖有安集懷保之政,其於無田而廢農,則身役也還穀也,何從辦出,而如之何不去乎?若言此弊,則近來人心不古,該面該里之中,亦多有富戶稍實之類,而以無厭之慾,兼竝廣作,有積而又積之計,全無資助貧民之義,任其失業,恝其流散,而其身役還上,分徵於殘戶,可勝歎哉?苟有司牧之誠心爲治者,抄出貧殘難保之民,分授於富戶稍實之人,授其田土,助其種糧,課督鋤耘,則當年之內,已無身役還上之艱困,而行之數年,昔之貧殘,今焉自樹立而農自勤矣。如是立法,而猶或有逃流之弊,則其所授富民之厭薄,可知也。其身役還上,移徵於所授之處,則富戶之容接貧殘,殆同眷內之人矣,復豈有之他之念,而風俗仍歸於厚矣?周家之百畝均受,八家同井,俾均貧富之力者,與此大同而小異矣,臣愚以爲,此是務農之一助矣。且夫生民業農之地,已多狹窄之患,而其中亦多有閑曠廢棄之土,何者?國內堤堰,無邑無之,而嶺南之恭儉,海西之南池,湖西之合德,關北之七里,果有灌漑之實效,而其他許多堤堰,擧皆名存而無其效者,雖勤疎鑿之功,元無水根處,或有水根處,其所蒙利,不至於遠大,則雖非築堤貯水,而許民作畓,其水之引灌下畓自如矣。行路所過,其目擊者,到處無非堙塞而乾涸,自歸於廢地,可勝惜哉?且夫土地低濕,不宜於田,而亦無水源,不能成畓之處,而若築洑引灌,則無沃土,而但下洑之禁上洑者,已成痼弊,不計相距之遠近。又不量水勢之多寡,惟以務勝,自恃人衆之力,引群作黨,誣訴官家,或任意毁破而乃已,以一國之水,先着者,獨取萬斛之全源,後圖者,未沾一勺之細流,同是王土,而上洑之土,失利乾廢,均是王民,而上洑之民,廢業而頷顑,此豈山川與共之意乎?非但以一邑論之,無邑不然,無處無之,而爲其宰牧者,每每拘於舊洑之衆民呼訴,終無爲新洑借力者,以至於許大土地之荒廢,而使窮民,無着手之地,論其痼弊,莫甚於洑訟,一則爲農民之厲也,二則爲農之病也。誠能察其洑址之遠近水勢之多寡,可合開洑處,一竝開洑,則國有開荒之利,民得食土之樂,實民國之幸,而亦爲務農之一助矣。且夫農政全書中,甘藷一種,入於救荒條,而年前有一博識之士,救得此種於燕使之行,亦爲求來於信使之行,則中原·倭國,亦皆有之,而至賤之物也。其時試種於京城及嶺南,則易生易茂,庭除一席之隙地,其卵之收,可爲餘石,若廣植半半日耕,當收數百石,而亦無功力之所費,語其用則爲飯爲粥爲餠爲酒爲糖爲油果,蓋爲穀之事,無不爲之,與穀無異,而其品之美好,不可比論於雜穀之類也。亦令人遐壽云云,則其功用博大,無以暇言,而中土倭國,旣皆易産,而得其功利,則我國之獨不取種,可不惜哉?誠令移取此種,廣布諸道,實爲補穀務農之一助矣。臣旣奉聖敎中農務之旨,略陳狂瞽之見,更有所區區之說,而亦是臣所居道內之妨農害民痼弊者。故冒昧妄僭之罪,敢此附陳,不勝惶凛隕越,罔知攸措。蓋嶺南風俗,自古耕而食織而衣,勤勤孜孜,儉墻務本爲主之俗矣。一自庚辰年,嶺南稅穀之以嶺民嶺船之運納以後,國計之疎虞,民瘼之難支,有不可勝言者,漕船六十餘隻,船主之當初船價條磨鍊,自是優厚。故千餘船主沙格等,本以農民之外入者,勿論海民山氓,賂囑紛紛,奔競圖差,不念漕船之所重,追悔半生之勤農,三萬石船價之米,已作渠輩囊橐之橫財,屢百年長養之松,亦是渠輩偸弄之奸竇。故服着飮食,忽變華侈,酒肉聲妓,到處逢迎,分外侈濫之弊,一道成習,其以儉從奢,移風易俗,實是大可憂悶者矣。以國計言之,六十餘船之改造改槊,無年無之,而元定株數之外,其所濫斫,不啻爲三四倍,故左右沿封山之前昔鬱密者,今爲童濯,萬無十年支用之道,封山之松,奚獨爲漕船而已哉?其爲疎虞之患,莫此爲甚矣。以瘼言之,千餘石船主沙格,俱是農民,平生不識海路之夷儉禦船之能否。故沿海邑迎護,非不勤實,而以其生手之故,臭載之患,勢所不免,而至於壬子年十三隻致敗而極矣。地方官拯米還分之弊,當該邑民間再徵之患,俱是生民難保之道矣。臣愚以爲法久弊生,每事皆然,無寧漕倉依舊仍置,而只使京江船人,曳船下來於各漕倉,分載以納,則其禦船之才,慣水之法,判異於生民之生手,可免頻頻致敗之患,而六十船隻,分定三隊,各自其隊,另加檢飭,而亦或有臭載之弊,則令當該隊二十船,竝力措備卽納之意,永爲定式遵行,則嶺民千餘名,自歸於務農而安業矣,封山松濫斫之弊,該邑民再徵之患,竝可除矣。豈非民國之大幸歟?此非獨臣愚之千慮一得,實是一道士人之所共惋歎者久矣。敢此尾附而陳,伏願聖明,勿以人微而廢言,臣無任云云。省疏具悉。所陳多有可用之語,許令廟堂,粘啓稟處。
己未四月初九日卯時,上御誠正閣。諸承旨持公事入侍時,行左承旨李書九,行右承旨金熙朝,左副承旨鄭尙愚,右副承旨李翊模,同副承旨嚴耆,記事官金啓溫,假注書李允謙,記注官金景煥·承膺祚,直閣金近淳,以次進伏訖。翊模讀奏黃海監司曺允大狀啓,糙米裝載事,平安監司韓用龜啓本,中和府反庫事,忠淸監司李泰永啓本,人物渰死事,江原監司尹弼秉啓本,忠淸道稅船無弊過境事,又啓本旌善郡反庫事。書九讀奏平安監司韓用龜狀啓雨澤事,江原監司尹弼秉狀啓雨澤事,又狀啓莊陵奉審事。尙愚讀奏黃海監司曺允大啓本軍保米裝發事,又狀啓位羅萬戶到防事,義州府尹李基讓狀啓大國人去來事,平安監司韓用龜狀啓,別甲軍持鳳城將馳通出來事,兵曹來初十日殿座侍衛節目別雲劍望單子,壯勇營射會單子,命分書判付訖。翊模曰,奏御文字,何等審愼,而卽見江原監司尹弼秉稅船過境啓本,則延豐縣監李義祿之義字,誤書以羲字,該道臣推考,何如?上曰,依爲之。出擧條尙愚曰,政院日記,注書修正後,承旨考準入啓,而句管之人,若有故則稟旨變通,曾有定式矣。前此考準之人,臣與金達淳外,皆有故,敢此仰達矣。上曰,金熙朝·洪義浩·沈象奎,同爲看檢,可也。出擧條命書榻敎曰,刑曹判書徐龍輔許遞,令該曹口傳付軍職。又命書榻敎曰,抄啓文臣親試,明日爲之。仍命退,諸臣以次退出。
己未四月初九日辰時,上御重熙堂。禮房承旨入侍時,行左承旨李書九,假注書李允謙,記注官金景煥·承膺祚,以次進伏訖。上曰,以長寧殿幀上金剪紙粧頭修改事,沁留昨旣狀啓,而此則不必狀聞,狀啓還下送,依近例從便造送事,分付尙衣院,可也。書九曰,翰薦完圈後,自本館,有召試日字擇吉草記之例矣,今番則以何間推擇之意分付乎?上曰,當於明日爲之。令本館,以初十日擇定之意,草記事,分付。仍命退,承史以次退出。
上在昌德宮。停常參·經筵。
藥房都提調李秉模,提調金文淳,副提調李晩秀啓曰,伏未審日間聖體,若何?寢睡·水刺之節,何如?臣等率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
殿座罷後,內閣·政院·玉堂·藥房口傳問安。答曰,知道。
金熙朝啓曰,明日常參·經筵,取稟。傳曰,停。
嚴耆啓曰,大司憲宋煥箕,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
李晩秀啓曰,漢城府郞廳來言,宗廟洞口內居民統案,修正次請出矣,敢啓。傳曰,知道。
吏曹,檢閱單李存秀。
傳于李晩秀曰,都承旨入侍。
金熙朝,以備邊司言啓,三月十五日,以統制使任嵂巨濟民家六十五戶被燒事狀啓。傳曰,此時民戶被燒,如彼夥然,切爲矜惻,嚴飭道帥臣,應施恤典外,拔例顧恤,期於斯速結構奠居,以其形止報來,草記事,命下矣。卽見統制使任嵂所報,則以爲許多民人之失所棲遑,誠甚矜悶,斫給附近處眞雜木,使之結構奠接,而元恤典外,每戶各租一石式合六十五石,自本營拔例顧恤,一一面給,該府使申啓文處,另加申飭,六十五戶家幕,盡爲改構,各安其居爲辭矣,敢啓。傳曰,知道。
金熙朝,以二所巡廳言啓曰,去夜二更三點量,犯夜人出身權得經執捉,依例移送兵曹之意,敢啓。傳曰,知道。
金熙朝,以兵曹言啓曰,去夜二更三點,二所巡廳犯夜被捉出身權得經,依更數嚴棍二十度之意,敢啓。傳曰,知道。
江華留守洪明浩疏曰,伏以臣卽庸鹵之一下品耳,濫被恩數,猥廁宰列,陶鑄生成,若偏一身,頂踵毛髮,罔非造化,未有絲毫之報,常懷赴蹈之誠,而及叨居留,愧切尸素,迺者千萬不自意,正卿晉擢之寵,忽及臣身,繼以秋官除命,臣手擎恩誥,感涕無從,驚惶震懍,莫省所措。夫八座峻秩也,朝廷之簡擇,廟堂之推薦,至爲難愼,不宜濫授,雖自古名碩之望實俱優者,猶皆逡巡而不敢當,則如臣駑劣,最居人下者,何嘗擬議於是哉?況臣素門孤植,薄材賤品,偏蒙不世之渥,立朝三十年,一資半級,皆出特簡,淸銜顯職,節次兜攬,居然至金紫之列,班聯不離於近密,光華常依於日月,此誠人臣之至榮,同朝之所艷也。加以臣兄,已躋崇班,臣子,亦忝華貫,門戶盈滿,日夕懍惕,從古人臣之受恩叨寵者何恨,而豈有若臣家之偏厚至渥者哉?兄弟父子,相對攢祝,糜粉隕結,無以少酬其萬一,惟思斂避榮塗,退守本分,庶幾獲免大戾而已。旣意無似之賤,更犯冥升之戒,小器易溢,負乘爲災,人猜鬼嫉,理必無幸,此猶屬微臣一己之私,其於朝家愼惜名器礪世磨鈍之道,尤豈不貽譏於四方乎?至若新銜之鞶解,幸不終日,而舊任之還仍,又出常格,臣於是瞻天拜稽,感惶冞切,第臣所叨之職,乃是保障重地,鎭撫控禦,憂責甚鉅,而年來積弊,蘇救無策。以臣蒲柳之質,衰落已甚,固難擔負,而況又今春,重經輪行毒症,形貌換脫,神識昏眩,尋常簿書,忘漏居多,徒費廩祿,有愧軍民,一日仍蹲,必增一日之罪,反覆思惟,無以稱塞,而且念逖違天陛,已經歲矣。區區戀結之忱,倍切於此時,玆敢不避煩猥,疾聲仰籲於仁覆之下。伏乞聖明,俯賜矜諒,特命收還臣新授爵秩,以重官方,仍遞臣居留之任,以安私分,不勝萬幸,臣無任云云。答曰,省疏具悉。卿其勿辭察任。
己未四月初十日卯時,上御春塘臺。抄啓文臣親試,翰林召試,專經文臣殿講,三日製儒生試取入侍時,行都承旨李晩秀,行左承旨李書九,行右承旨金熙朝,左副承旨鄭尙愚,右副承旨李翊模,同副承旨嚴耆,假注書任百禧·李允謙,記事官金景煥·承膺祚,以次侍立。左右侍衛如常儀,時至,上具翼善冠·衮龍袍,出御大次。上曰,承旨先拜除之。晩秀等以次陞殿,上曰,左右設布帳,一時洞開,儒生入場,使之催促。宣傳官持標信擧行,入門官進呈儒生入門單子,耆讀奏儒生入門七千九百二十四人。上曰,試官行禮。引儀唱試官以下行禮,文臣殿講考官左議政李秉模,戶曹判書趙鎭寬,右尹金啓洛,參考官行副護軍沈象奎·尹光顔·朴長卨,兵曹參知李祉永,三日製讀券官禮曹判書黃昇源,參判南公轍,對讀官禮曹參議金祖淳,吏曹參議李魯春,副司果朴吉源,校理南履翼,以次入就拜位,行禮訖,以次陞殿。上曰,今方懸題,而場內何其喧聒?大司成出去,各別,申飭。晩秀承命申飭。命書榻敎曰,判敦寧李秉鼎,禮曹判書黃昇源,行大護軍徐龍輔,別兼春秋洪樂游·徐有聞,殿講試官加差。仍敎曰,懸題後當開講,試官分左右就座。秉鼎等以次就座。秉模曰,侵早勞動,聖體候,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。仍敎曰,三製試券,欲令分考,今日內當爲呼榜,如已整齊,懸題紙持入。履翼持入,命書三日製表題擬漢群臣賀賈山上書書策曰穎陰侯騎·賦題七千七百七十丈訖。上曰,近來儒生輩,每試題下之後,便曰不知解題云,豈不慨然?賦解題,想難知得,蓋七千七百七十丈,卽嵩山之最高處,而百尺竿頭進步之意也,以此遍諭諸生,可也。晩秀承命宣布,命書翰林召試七言十韻排律題敎子三登上將壇,押登訖。仍敎熙朝曰,承旨持此題試取以來,而翰林召試,比他尤爲自別,使之各坐,毋敢相議,而以辰正初刻爲限,若趁時限收券單子,卽爲捧入,可也。熙朝承命進去,命書抄啓親試表題擬趙群臣賀相國公仲連進于畜荀欣徐越歌者之田且止訖。命書傳敎曰,儒生入門之數,比人製較多,呈券之夥然可知,當令分考,親試專經講試官,竝加差於三日製事,分付。仍命親試三製試官權退,命考講。秉模等以次分左右開講,洪百儀等以次應講,考講訖。命書傳敎曰,專經文臣殿講居首人奉常寺奉事朴廷儉,兒馬帖一隻,依例賜給。上曰,翰林召試,以辰正初刻爲限,則其間似已過限,而收券單子,何至今不爲捧入也?問于試所承旨。賤臣承命出傳,回奏曰,已捧者二張,而姑未及時限,畢捧後當入收券單子云矣。少頃,上曰,今則時刻想已限滿,收券單子卽爲捧入事,分付。賤臣承命出傳,熙朝進伏。收券官進呈收券單子,耆讀奏翰林召試收券二張。書九曰,翰林召試收券單子,年月職銜,俱違格例,事極駭然。當該收券官推考,何如?上曰,依爲之。出擧條命翰林召試考券。秉模等以次進伏,對讀官李貞運·尹益烈,不爲試官肅拜,直爲進前。尙愚曰,試官之肅拜後陞殿,卽是常例,而今日翰林召試對讀官,不爲肅拜,直爲陞殿,事甚未安,當該對讀官,竝推考,何如?上曰,依爲之。出擧條秉模曰,召試試券,文甚佳作,可驗其平日所工之存矣。上曰,然乎?仍命書等訖。晩秀曰,翰林召試被選人李存秀薦狀,旣已啓下,依例令該曹口傳單付,仍卽牌招入直,何如?上曰,依爲之。出擧條命書榻敎曰,別兼春秋洪樂游·徐有聞減下,命三日製考券。上曰,趁早懸題。以其今日內欲爲呼榜,泮長出去,以此意遍諭諸生,使之斯速製呈,可也。晩秀承命出傳。上曰,券軸次第入置,而自天字軸,這這打點於千字冊,以知幾軸捧券,可也。又敎曰,時刻尙早,所捧者不多,諸試官必勿歇看,各別着念考取,俾無遺珠之歎,而表題宗旨,蓋騎士之卑微者,而亦爲上書忠諫,則可知其人無不言,此所以爲賀也。賦題則正是百尺竿頭進一步之意也,以此考取,可也。命宣傳官,開撤臺前兩邊設布帳,仍爲作門,宣傳官持標信,誤開場內設布帳。文淳曰,試場開門,何等關重,帳殿傳命,尤宜審愼,而身爲宣傳官,誤傳開門之令,幾乎使場內之士,不待拆榜而出去,其所擧行,萬萬駭然。當該宣傳官朴宗和,爲先汰去,令該府拿問處之,何如?上曰,依爲之。出擧條上曰,日熱如此,儒生之呈券後,留待暴陽可悶,斯速考取,可也。收券官進呈收券單子,尙愚讀奏三日製儒生製述試券,表四百三十四張,賦一千八百四十五張,考券訖。命拆榜,表居首朴謙進,賦居首崔漢翼,令院隷唱名進前,命百禧塗黑進退而出。命書傳敎曰,三日製表居首三下一進士朴謙進,賦居首三下一進士崔漢翼,竝直赴殿試,之次表賦三下幼學金履秀,進士李韶九,竝直赴會試,草三下生員沈徽永·趙晉和·沈鍈,幼學尹憲烈,生員吳霑·李必秀,各給二分。又命書榻敎曰,入格儒生,日次殿講日待令。仍命退,諸臣以次退出。
己未四月初十日未時,上御便殿。都承旨入侍時,行都承旨李晩秀,假注書任百禧,記注官金景煥·承膺祚,以次進伏訖。上曰,今日表題似難矣。晩秀曰,然矣。上曰,二天試券,是命官所擢者乎?晩秀曰,然矣。命退,承史以次退出。
上在昌德宮。停常參·經筵。
李書九啓曰,明日常參·經筵,取稟。傳曰,停。
嚴耆啓曰,大司憲宋煥箕,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
李書九啓曰,輪對官來待矣。傳曰,入侍。
李書九啓曰,來十六日漢學文臣殿講日次矣,敢稟。傳曰,爲之。
傳于李晩秀曰,諸承旨持公事入侍。
傳于李書九曰,禮房承旨入侍。
傳于李晩秀曰,都承旨入侍。
以吏曹參議李魯春牌不進罷職傳旨,傳于金熙朝曰,違牌參議許遞,前望單子入之,待下批牌招察任。
吏曹參議前望單子入之,鄭尙愚落點。
有政。吏批,判書金在瓚在外未肅拜,參判閔台爀進,參議鄭尙愚進,行左承旨李書九進。以徐英輔爲承旨,徐龍輔爲知敦寧,趙尙鎭爲刑曹判書,趙得永·李鳳運爲典籍,東學訓導單金履垕,東萊府使單申獻朝,廣興令李壽彬,司䆃僉知李學彬相換。
兵批,判書金文淳進,參判朴基正病,參議朴奎淳入直,參知李祉永在外,行右承旨金熙朝進,以沈基泰爲同知,李弘遠爲外營衛將,趙華錫爲宣傳官,梁喆鎭爲部將,韓淞爲外營部將,李栢然爲慶尙右兵使,僉知單徐英輔,以金鎭恒爲忠翊將。
金熙朝啓曰,新除授右副承旨徐英輔,卽爲牌招,何如?傳曰,允。
金熙朝,以兵曹言啓曰,今四月十一日武臣賓廳武經講書時,武臣兼宣傳官李周百,訓鍊院僉正元道英,判官申惠周,訓鍊都監哨官金壽玉,三略不通,竝依定式推考警責,何如?傳曰,允。
金熙朝,以都摠府言啓曰,副摠管兪漢謨,以刑曹參判,本曹坐起晝仕出去,而逐日赴坐,煩稟未安,入直間除草記往來之意,敢啓。傳曰,知道。
金熙朝,以備邊司言啓曰,頃因慶尙監司申耆加分狀啓,限幾石指一登聞,以爲稟處之意,覆啓行會矣。卽見該監司狀啓,則以爲各邑加分穀數之報來者,米爲六萬七千四百六十五石零,豆太皮雜穀,爲二十一萬二千八百五十九石零,都合各穀,爲二十八萬三百二十四石零,年例應加分十一萬二千四百三十五石,就中計除,則別加分,當爲十六萬七千八百八十九石零,而民情最急處,爲先排巡分給,有餘則還錄,不足則加請之意,知委列邑,應加分別加分穀,各衙門待其畢分,區別磨勘,追于登聞事,請令廟堂稟旨,分付矣。二十八萬餘石加分,非不過多,而凡在設賑之年,幾皆爲此數內外,則有難强令裁減,姑依狀請施行,如或有餘,則還錄之數,待畢分登聞之意,分付,何如?傳曰,允。
嚴耆,以義禁府言啓曰,忠淸前水使柳心源·閔光升·安橚等拿問重勘事,傳旨,啓下矣。柳心源·閔光升,今方待命拿囚,而安橚以慶尙右兵使,時在任所云,依例發遣府都事,交龜後拿來,何如?傳曰,允。
嚴耆,以義禁府言啓曰,江原監司尹弼秉狀啓內,襄陽府使柳憲周,爲先罷黜,其罪狀,令攸司稟處事,啓下矣。柳憲周時在任所云,依例發遣府書吏,拿來,何如?傳曰,允。
嚴耆,以義禁府言啓曰,慶尙監司申耆狀啓內,鎭海前縣監李元圭罪狀,令攸司稟處事,啓下矣。李元圭今方待命,卽爲拿囚之意,敢啓。傳曰,知道。
己未四月十一日辰時,上御誠正閣。諸承旨持公事入侍,輪對官同爲入侍時,行都承旨李晩秀,行左承旨李書九,行右承旨金熙朝,左副承旨鄭尙愚,右副承旨李翊模,同副承旨嚴耆,假注書任百禧·李允謙,記注官金景煥,記事官李存秀,直閣金近淳,輪對官司圃直長金基彦,尙瑞直長金世淵,都摠經歷李秉德,典設別提尹龜錫,引儀李英孝,濟用判官尹光垂,廣興令李壽彬,司藝金養純,司僕主簿趙鎭順·朴宗羽,以次進伏訖。晩秀讀奏京畿監司李在學狀啓,金浦郡守康晉三到任事。翊模讀奏京畿監司李在學啓本,富平府反庫事,咸鏡監司李集斗啓本,端川府·利城縣反庫事,全羅監司李得臣狀啓,靈巖等邑稅大同所載船裝發日字後錄馳啓事。尙愚讀奏平安監司韓用龜狀啓,別甲軍還歸事。耆讀奏黃海監司曺允大啓本,豐川府爲婢罪人唜連物故事,慶尙監司申耆啓本,罪人愼義濟金山郡到配事,江原監司尹弼秉啓本,襄陽府定配罪人朴廷宅査實馳啓事。命分書判付訖,命輪對官進前。基彦進奏職姓名,命擧顔,職掌各殿宮逐日供上,所懷則無。世淵進奏職姓名,命擧顔,無所懷,秉德進奏職姓名。上曰,履歷奏之。秉德曰,初仕備邊郞·守門將·軍器主簿,出六後監察·訓鍊主簿·參上郞廳·都摠都事·經歷矣,所懷則無,壽彬進奏職姓名。上曰,向來承傳,至今不爲陞用,如有僉正窠,以此擬入,而如無見窠,則與僉正相換事,分付銓曹。仍命書榻敎曰,政官牌招開政,光垂進奏職姓名。上曰,遺在奏之,光垂披見笏記。上曰,輪對官受點後,何不預爲留意,而咫尺筵席,臨時强覓於笏記中,有若臺諫之傳啓者然,極爲駭然矣。書九曰,濟用判官尹光垂,遺在仰奏之時,披見笏記,事體未安,推考,何如?上曰,依爲之。出擧條上曰,遺在斯速奏之。光垂又爲披見笏記於袖中。上曰,然猶披見何也?笏記則置之,斯速誦奏也。光垂曰,本監官員輪對時,本無遺在仰奏之例,故臣未曾誦習矣。上曰,然則笏記何爲持入也?書九曰,濟用判官尹光垂,筵席奏對,極涉猥越,從重推考,何如?上曰,依爲之。出擧條仍敎曰,此後則各別着念爲之也。龜錫進奏職姓名,職掌遮帳。上曰,故重臣尹塾之孫好在否,年幾何?龜錫曰,年今三十三,而名則尹日逵,已爲小科矣,無所懷。鎭順進奏職姓名。上曰,遺在奏之。鎭順曰,遺在則自辟主簿所掌,臣則不知矣,無所懷。宗羽進奏職姓名,命擧顔。上曰,今見爾,無以爲言矣,故重臣之如是奄逝,曾亦未料矣。仍敎晩秀等曰,見其外貌,人甚醇謹矣。仍命輪對官先退,命書公事判付訖。命退,承史以次退出。
己未四月十一日辰時,上御重熙堂。禮房承旨入侍時,行左承旨李書九,假注書任百禧,記注官金景煥,記事官李存秀,以次進伏訖。上曰,翰林入來乎?書九曰,然矣。上曰,昨日翰林試券,甚佳作矣。書九曰,呈券亦神速矣。上敎存秀曰,昨日召試呈券後,又赴抄啓試乎?存秀曰,然矣。上曰,左相筋力康健,而近來體膚,亦肥大矣。書九曰,然矣。上曰,右相再疏,何日爲之云耶?書九曰,十二日呈疏云矣。命退,承史以次退出。
上在昌德宮。停常參·經筵。
金熙朝,以都摠府言啓曰,今日入直內三廳武兼禁軍及軍兵等,中日試射,請出標信。傳曰,知道。
金熙朝啓曰,明日常參·經筵,取稟。傳曰,停。
金熙朝啓曰,御營廳將官來言,今日本營軍兵,日次私習云矣,敢啓。傳曰,知道。
嚴耆啓曰,大司憲宋煥箕,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
傳于徐英輔曰,禮房承旨入侍。
傳于徐英輔曰,吏房承旨入侍。
傳于李晩秀曰,抄啓文臣宋冕載遭故云,別致賻,分付該曹,依例輸送。
兵曹口傳政事,副護軍李魯春。
徐英輔,以吏曹言啓曰,本曹正郞權文度呈狀內,矣身猝得重感,晝夜苦痛,食飮全却,以此病狀,萬無供職之望,斯速入啓遞改云,其身病旣如是沈篤,則有不可强令察任,改差,何如?傳曰,允。
前任吏曹判書李時秀疏曰,伏以臣聞古之明主,視遇臣隣,蓋不待爵祿以縻之,榮寵以勸之,一言之感,使人忘死,於其身尙然,況於其先乎?臣自承恩命,如鶢鶋之饗法鐘,駑之駕大輅,目眩口呿,忘寢廢餐,草草短疏,不能自道其震剝抑塞之情,迺蒙我聖上,荐辱近臣,嚴臨蓬蓽,先之以恩批,繼之以特諭,十行念舊之旨,四字踰分之奬,隆渥諄複,曠絶今古,百回擎讀,有淚被面。噫,王文正故事,人臣之至榮,昭代之盛遇也。文正兩世,歷事二朝,而臣之父子,則致位至此,皆出聖簡,前後十八年之間,有隕自天,宛如隔晨,庭陰不移,床笏猶傳,非但王氏之所未得,實是國朝之所罕有,臣是何人?當此恩造,至於敍宮銜首膺之年,揭台府初下之批,絺繡之文章,盃酒之志業,卽先臣平生藉手之立朝本末也。揚名顯親,爲子之大願,而臣今得之於君父,其所以感激欲死之心,雖肝腦塗地,顧何以少酬萬一,惟當有命則夷險向前,有召則駕屨不竢而已,更何敢一籲再籲,費辭煩瀆,自比於古人循墻之義哉?第伏念輔相之職,大異庶僚,相職之得失而治道之汚隆,朝象之平陂係焉。從古膺是命者,未必皆論道經邦之才,而大抵是極一代之望,望者,非可襲以取假而有者也。念臣樗櫟之散材,斗筲之小器,智慮昏短,全昧一切世務,性情荏弱,不足爲人輕重,臣之自知,世之見待,未嘗擬議於擔重致遠之用,而天地曲遂,日月遺照,過蒙陶鎔,節次推排,昨年進一秩,今年除一職,居然滾到於八座崇班,非臣意想所嘗彷彿,猶且倥倥碌碌,充位逐隊,鬢髮已凋,而報答無期,疾病漸痼,而瘝曠徒積,每一思惟,惶汗浹背,方當聖人在上,百工勵翼,如臣不能者,退而斥之,可也。苟或不然,姑置之百執事之末,使得以奔走殫竭,或庶幾涓涘自效,亦臣之幸也。今乃猝然拔之人望之外,躋之巖廊之上,以爲備位乎則官惟其人,不必備也,以爲承乏乎則濟濟明廷,何患乎乏也?殿下試問之諸大夫,問之國人,將不勝其時事可知之嘆。夫孰曰可云乎哉?臣若冒不稱之愧,昧量入之戒,輕視名器,抗顔出膺,周旋乎前疑後丞之間,唐突乎謀體斷論之地,則恐不免爲無恥無憚之歸,聖諭中暗室通衢畏壘康莊之敎,臣固萬萬不敢當,而若又心與跡左,人與器舛,仰孤聖上生成之私,俯違先臣兢畏之念,畢竟冥墑,自歸顚沛,則尤豈所以仰承諄諄之德意也哉?夫朝廷之一擧措,八方之所瞻聆,苟欲擧措之得宜,宜自相職始也。負乘之懼,覆餗之憂,猶屬緩聲,未暇廣引,惟此政府官銜,決不容一日虛加於賤臣身上,以貽王政之玷累,以招輿議之駭惑,輒敢不揆僭猥,申控衷懇,片片肝血,毫無假飾。伏乞聖上,深念國體之重,曲垂天覆之仁,劃卽收回臣千萬不當之職,更授夢卜之賢,公私不勝大幸,臣無任云云。答曰,省疏具悉卿懇,大臣當先器量,有器則有識,識進量亦進,予聞之。朱子曰,自家在中央,上面也占許多地步,下面也占許多地步,左也方,右也方,前也方,後也方。媺哉,斯言,言其公也。予所以待卿,卿所以佐予,不外這一字,公之近乎仁,猶畏之近乎敬,凡百有位,非公不做,況於大官乎?無物我不偏陂,使群工偕和,卽日昨批諭之餘意也。卿之聞此,必有以犂然而翻然,亟斷來章,卽起出膺,以副予凝竚之想。
正言尹涵疏曰,伏以日昨三製,聖上侵晨動駕,親御帳殿,天氣暄熱,至于日中昃而不厭不倦也。蓋將以奬勸諸生,揀拔俊乂,而畢竟榜出之後,裒然爲首者,乃傾邪悖譎賤薄無行不齒衿紳之朴謙進耳。一場大驚,多士缺望,皆以爲吾屬,顧乃與匪人,比肩入庭,憤怒嗤點,至形于色辭,臨軒盛擧,無以慰賢士大夫之心,此非細故也。此人薄有才技,徒長姦詐,交結非類,爲世指目久矣。昨秋應試時,胡辭亂說,滿紙寫呈,語涉叵測,罪著不敬,而及夫士林聲討,無處見容,則不思悔罪訟愆,乃反不勝狠毒,上寺祝髮之說,傳聞狼藉,使渠無是事而但有其言,此豈士子之所當發諸口,而今乃冠儒服儒,復入於殿下之庭,竊取殿下之科第,不惟辱賢關而羞淸朝,亦見其無忌憚之甚,而關世變之大者,科擧之陞黜雖嚴,名義之所係至重,聖明之世,豈容此輩之冒濫,而莫之禁遏耶?坼榜之初,大臣宜卽駁拔,而終未免泯默而退,臣竊爲之慨然也。臣謂朴謙進,爲先削其科名,施以屛裔之典,以正士趨,以扶世敎,斷不可已也。臣仍竊有仰暴私懇者,臣之父母墳山,在於京畿楊州地,職事所係,省掃久曠,濡露之感,恒切于中,近接鄕信,則向者久雨之餘,土瀜沙汰,塋域頹圮,若不趁卽封築,復値夏潦,則方來之慮,有不勝言。臣自聞此報,情私煎憫,寢食不安,今將躬往省視,以圖修治,玆敢附陳文字,徑尋鄕路,臣罪至此,合被重勘。伏乞聖明,亟治臣擅行之罪,以肅朝綱,不勝至仰,臣無任云云。答曰,省疏具悉。朴謙進削其科名,施以屛裔事,設如疏中云云,俾許自新,仍又人其人,實合於無物不遂之義,不允。爾其勿辭往省。
左議政李秉模箚曰,伏以臣卽伏見諫臺疏本,以三製居魁朴謙進平日行己邪譎之跡,昨秋應試不敬之罪,臚列森嚴,論斷明的,仍又致慨於臣之不能卽地駁拔,臣誠滿心惶愧,無以爲喩。臣雖備位三事,固陋轉甚,聞見至謏,凡於世事,一切聾瞽,謙進之爲非類,略聞士友間傳說,而未得其詳,及夫坼封之後,又未及提奏,遂不免泯默而退,臣之儱侗憒劣,誠亦無奈之何矣。治敎休明,品彙亨遂,敦化川流之德,蓋欲使無一物不歸於竝育之仁,而姦妖之萌,貴在逆折,陰邪之蘖,理無終吉,今以臺疏所論觀之,姦妖已著,不止於萌而已矣,陰邪已結,不止於蘖而已矣。科擧之陞黜雖嚴,名義之所係至重云者,可謂稱量者精,憂思也深,殿下何不言下卽從?乃反以許自新,人其人,爲無物不遂之義也。旣許其新,而渠不自新,旣人其人,而渠不自齒於人,是必斷之於早,然後物始可以無不遂矣。其於天地覆燾生成之澤,有何一分虧欠乎?伏願聖明,亟允臺論,先寢直赴之命,仍施放流之典,以解士林之憤鬱,以裨世道之廓淸焉。仍伏念臣一自春後,百病交侵,纔飽飯而旋苦虛乏,方接物而却忘東西,形殼雖似依舊,神精無復餘地,今此試席之不善周旋,尤可驗其銷鑠之一端,尙何望於出入中書,管領廟務乎?玆因自列之會,兼暴難强之狀,特命鐫削臣本兼諸任,以幸公私,千萬顒祝。取進止。答曰,省箚具悉卿懇。人其人,使之日遷善而不自知,此乃化民成俗之一道,何可追提無情之罪,以阻來蘇之望也?卿之引咎,殊涉過當,卿其安心視事。
己未四月十二日辰時,上御便殿。左承旨入侍時,行左承旨李書九,假注書李允謙,記注官承膺祚,記事官李存秀,以次進伏訖。上曰,尹涵以朴謙進削科事,疏及左相,而旣曰慨然云云,則左相必不泯默耶?書九曰,疏語雖不緊逼於大臣,而慨然二字,亦足爲自引之端矣。上曰,古則節製,無賜第之例,當宁節製賜第,自丁未三日製吳大坤始,然則以節製賜第之無古例,臺疏雖出,亦無足怪矣,而況如朴謙進者乎?雖然,旣已賜第,何必乃爾?仍命書持平尹涵疏批。又命書榻敎曰,左承旨許遞。仍命退,承史以次退出。
上在昌德宮。停常參·經筵。
夜自一更至十三日開東,灑雨下雨,測雨器水深一分。
嚴耆啓曰,行大司憲宋煥箕,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
徐英輔啓曰,玉堂備員間,視事頉稟之意,敢啓。傳曰,知道。
嚴耆啓曰,行刑曹判書趙尙鎭,知敦寧徐龍輔,除拜後過三日不爲出肅,事甚未安,竝依定式推考警責,仍卽牌招察任,何如?傳曰,允。
傳于李晩秀曰,都承旨入侍。
嚴耆啓曰,卽者義禁府都事來言,時囚無得過三日滯囚,曾有定式矣,時囚罪人柳心源·閔光升·朴宗和·金必宣·孫鎭翼·李㬖·李元圭等,當爲捧供,而判義禁李秉鼎未肅拜,知義禁徐邁修,同義禁鄭大容·姜彝正,俱有身病,不得擧行云。判義禁李秉鼎,知義禁徐邁修,同義禁鄭大容·姜彝正,竝卽牌招,何如?傳曰,允。
嚴耆啓曰,判義禁李秉鼎,知義禁徐邁修,同義禁鄭大容·姜彝正牌不進推考傳旨,今方捧入,而時囚當爲捧供,如是違牌,不卽擧行,事甚未安,竝更牌招,何如?傳曰,允。
以刑曹判書趙尙鎭,知敦寧徐龍輔,牌不進推考傳旨,傳于嚴耆曰,刑判旣承批,更爲牌招。
傳于徐英輔曰,政官牌招開政。
傳于嚴耆曰,滯囚可悶,禁府堂上中,有實病人許遞,今日政差出,待下批,使之待朝開坐。
有政。吏曹判書金載瓚在外未肅拜,參判閔台爀進,參議鄭尙愚進,左副承旨李翊模進,以柳相祚爲承旨,以李秉鼎爲知經筵,鄭宅東爲吏曹正郞,承文博士單洪百儀,兼養賢庫主簿單趙得永,以黃昇源爲知義禁,宋銓·金啓洛爲同義禁。
兵批,行判書金文淳病,參判朴基正入直進,參議朴奎淳病,參知李祉永呈辭在外,同副承旨嚴耆進,以秦泳爲晉州監牧官,護軍單李書九,晉州監牧官秦泳,南陽監牧官白東鈺相換。
以金必宣·孫鎭翼·李㬖囚單子,傳于嚴耆曰,分揀放送。
李晩秀,以戶曹言啓曰,時御所內各司雨漏處修改吉日,令日官全啓煥推擇,則今四月十六日辰時爲吉云,以此日時擧行,何如?傳曰,允。
嚴耆,以義禁府言啓曰,頃因慶州府尹吳鼎源上疏,備邊司啓辭批旨內,海弊申禁後,首先毁劃之該倅,以其姓名報來,仍令該府,施以違制之律事命下,而卽見慶尙監司申耆牒報,則海弊申禁後,癸丑丙辰毁劃守令寧海前府使黃檃,迎日前縣監朴大良·權坪,指名現告矣。權坪今方待命拿囚,而以制書有違律,杖一百收贖,告身盡行追奪放送,朴大良下去平安道定州云,依例發遣府羅將拿來,黃檃已爲身故,勿論,何如?傳曰,允。
行刑曹判書趙尙鎭疏曰,伏以臣姿旣譾劣,跡則孤畸,百無一長,而誤被殊眷,濫躋崇班,器盈而溢,福過而災,理所必至,居常愧懼,若隕淵谷,頃當懲討之方嚴,猥叨金吾之重任,未效沬飮之誠,自歸僨誤之科,滿心慙悚,無面可顯,杜門訟愆。惟嶺海鈇鉞是俟,聖度天大,匿瑕含垢,特垂終始體諒之私,至蒙本兼鞶褫之恩,曾未幾何?又伏奉秋曹除旨,庚牌嚴臨,臣是何人?轉罪爲榮,叨此恩眷之夐絶也,惶隕感注,不知死所第臣情地之危蹙,向因恩遞傳敎,始認臺評之峻發,而批旨雖下,原疏未見,臣無以臆逆陳辨,而若其辜負之跡,尤當彰著無餘,臣方自訟之不暇,何待人言之臚列乎?噫,鄭妻之千罪萬惡,關係宗社,覆載之所不可暫容,神人之所必討乃已,而遽命滌蕩,過擧非常,職在有司,不能匡救,再三聯疏,徒歸應文,至於奏御文字,何等嚴重,則旣非王府之公案,卽是吏隷之私簿,而全未周詳,下語錯了,至承該堂問啓之命。且有喉院請推之擧,負犯山積,求死不得,身爲該堂,疲劣巽軟,目見凶逆之尙逭典刑,又當院隷之取去吏簿,未伸沐浴之忱,自失執藝之義,臣罪自知,何敢咎人,而伊日事狀之顚末,疏本問啓,明白俱存,庶幾天日之俯燭,則雖未知臺章聲罪之淺深擬律之如何,而非但不敢辨,抑有不必辨者矣。區區所自悼者,懲討惡逆,竊自期不後於人,實無與賊俱生之心,而今玆僨事,反歸緩討,名登白簡,罪又未勘,以何顔面,自同平人,揚揚彈束於周行之間乎?聖眷涵貸,雖蒙收錄之恩私,情跡危臲,無望官職之冒膺,玆敢坐違嚴召,疾聲呼籲於天地父母之前。伏乞聖慈,俯垂鑑諒,亟遞臣職名,仍勘臣辜犯,以謝臺議,以靖私義,千萬幸甚,臣無任云云。答曰,省疏具悉。卿其勿辭行公。
禮曹判書黃昇源疏曰,伏以臣於試事自劃,今至數十年矣,間者猥叨匪分之華銜,荐〈承〉出常之飭敎,怵迫義分,冒沒趨膺,退而循省,滿心惶恧,歷屢日而不知所措,及伏見諫臣疏所論,尤不勝瞿然失圖也。臣本聾瞽世路,聞見至謏,朴謙進之爲人,不識其何狀,而諫疏聲討截嚴,至以爲傾邪悖譎,不齒衿紳,則渠之冒赴於臨軒試士之時,已甚無忌,而且以昨秋應試時,胡辭亂說,滿紙寫呈,斷之以叵測不敬,則使渠得逭流放,已是寬典,尤何可玷累於魁試直赴之列哉?聖仁曠蕩,欲使渠付之悔罪自新,實是天地大化無物不遂之至意。然奸邪之革心無期,士林之觖望轉甚,以至諫臺公議之峻發,則論以國體,難容一日仍置也。伏願聖上,亟允諫臣之請,以靖世道焉。伊日前席科次時,天威咫尺之下,可否取舍,惟大臣與臣耳。及其榜出,不能卽地駁拔,臣亦不敢辭其責,顧何敢誘以不知,而泯默淟涊,不思所以自處之義哉?臣性旣儱侗,識乏鑑別,固不合於淸朝搜才之任,而自來情勢,已難放倒,目下踪地,轉益兢蹙,其不可靦然復冒於試院主文也決矣。玆敢短章自列,仰干宸嚴。伏惟聖慈,俯垂諒察,亟命鐫改臣藝苑之銜,仍令重勘臣不職之罪,以警具僚,以安私分,不勝至願,臣無任云云。答曰,省疏具悉。卿其勿辭行公。
己未四月十三日辰時,上御便殿。都承旨入侍時,行都承旨李晩秀,假注書李允謙,記注官承膺祚,記事官李存秀,以次進伏訖。上敎存秀曰,漢學講,果已閑習否?存秀曰,近日看閱矣。上敎晩秀曰,學齋任輩,近來則全不擇差,間多駭然。今番新差者,未知誰某,而擧皆表表有名稱者耶?晩秀曰,今番差出人,卽徐憲輔·洪執圭·朴宗履·吳淵常也。命退,承史以次退出。
上在昌德宮。停常參·經筵。
金熙朝,以都摠府言啓曰,副摠管宋銓,以同知義禁府事,本府坐起晝仕出去之意,敢啓。傳曰,知道。
嚴耆啓曰,行大司憲宋煥箕,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
金熙朝啓曰,御營廳將官來言,今日本廳軍兵,日次私習云矣,敢啓。傳曰,知道。
金熙朝啓曰,來十八日專經武臣殿講日次矣,敢稟。傳曰,漢講儒講處所,兼行抄啓文臣課講,同日爲之,以漢語正音應講事,分付,可也。
傳于金熙朝曰,傳香承旨,馳詣宗廟·景慕宮,奉審摘奸以來。
傳于徐英輔曰,左副承旨入侍。
李晩秀啓曰,新除授右承旨柳相祚,時在慶尙道安東地,斯速乘馹上來事,下諭,何如?傳曰,嶺俗,雖曰無職不踰嶺,而堂上侍從自別,歲翻以後,焉敢在家乎?遞差,前望單子入之。
承旨前望單子入之,金翰東落點。
傳于李晩秀曰,新除授承旨金翰東,若云在外,禁推傳旨捧入,前望單子,更爲入之。
承旨前望單子入之,李鼎德落點。
徐英輔啓曰,新除授左副承旨李鼎德,卽爲牌招,何如?傳曰,允。
李晩秀啓曰,新除授左副承旨李鼎德,時在慶尙道慶州地,斯速乘馹上來事,下諭,何如?傳曰,遞差,前望單子入之,待下批牌招察任。
承旨前望單子入之,吳泰賢落點。
吳泰賢啓曰,漢學文臣殿講,十六日爲之事,命下矣。處所,以何處爲之乎?敢稟。傳曰,便殿爲之,春到記分製講,亦於同日爲之,殿講則漢講處所同爲之,製述則明政門爲之,可也。
內閣啓曰,太學恩杯詩集,乃是御製弁卷,冊子事體,何等莫重,而上舍生尹行澈製進詩,有落字,前參判韓晩裕製進詩,有錯書,誤印之律,載在法典,前後飭敎,不啻申嚴,而每當一番印役,輒有一番錯誤,臣職在監印,不能檢察之罪,不勝萬萬震惶。恭竢重譴,而當該唱準工匠等,令攸司照法嚴繩,當該監印文臣金近淳,所當請勘,而本閣互推之外,無他可施之罰,何以爲之?敢稟。傳曰,允。卿則爲先越俸一等,監印文臣,則苟能謹愼於校印之際,則豈有是乎?萬萬駭然。此非閣中之事也,何拘互推之法乎?看印不謹,自有大典後續錄所在律名,令該府勘以此律,以懲日後,可也。
吳泰賢啓曰,監印抄啓文臣金近淳,令該府勘律事,命下矣。係是時任閣臣,本職直閣,依定式遞差傳旨捧入之意,敢啓。傳曰,知道。
以都摠府寶劍望單子,傳于金熙朝曰,懸頉摠管許遞,令該曹口傳差出。
兵曹口傳政事,以金勉柱爲都摠管,沈基泰·李潤慶爲副摠管。
兵曹,副摠管單金勉柱。
金熙朝,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
金熙朝,以兵曹言啓曰,內吹螺赤及龍虎營兼內吹等,今春等習角時賞格木,依判下別單,分等施賞之意,敢啓。傳曰,知道。
金熙朝,以備邊司言啓曰,頃因江原監司尹弼秉襄陽府民家二十五戶被燒事狀啓,別加顧恤,使之畢奠接後,形止報來,以爲草記之意,謹依傳敎行會矣。卽見其所報,則枚擧該府使柳憲周牒呈,以爲被燒民家二十五戶,區別大中小戶,以營穀拔例助給,材木則私山許斫,空石則從優題給,已盡結構奠接,而撫摩奠接之方,連加申飭云矣,敢啓。傳曰,知道。
禁府啓目,忠淸前水使柳心源·閔光升等原情云云。傳旨問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,竝只議處,何如?判付啓,身爲閫帥,敢於防卒給代條,犯手引用,謬例之有無,何足輕重於其間乎是旀,近來法綱日紊,似此犯科,不知爲重罪,其爲痛惡,甚於他般不法,所當施以軍律,謬例之昉於何時,旣難考出,先從現發中首犯者,柳心源段,軍·宣兩廳削名,爲先充軍於遠惡地水軍所在處,閔光升段,充軍於湖沿爲旀,未及拿來是在安橚段,捧供後如無相左之端,供辭勿爲捧入,直與光升同勘,發配後,草記,未辭朝兵使,待朝下送爲良如敎。又啓目,鎭海前縣監李元圭原情云云。傳旨問目內辭緣,泛稱遲晩,刑推得情,何如?判付啓,詳考狀語與變辭,除尋常明而論理議處爲良如敎。又啓目,章陵令洪宗涉原情云云。傳旨問目內辭緣,泛稱遲晩,刑推得情,何如?判付啓,考律勘放草記爲旀,判堂聞有情勢,許遞,差代間議處照律,卿其擧行爲良如敎。又啓目,宣傳官朴宗和原情云云。傳旨問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
嚴耆,以義禁府言啓曰,時囚罪人柳心源·閔光升等原情公事判付內,柳心源,軍·宣兩廳削名,爲先充軍於遠惡地水軍所在處,閔光升,充軍於湖沿事,命下矣。柳心源咸鏡道慶興府充軍,閔光升忠淸道唐津縣充軍,而以判付內辭意,具罪目,依例發遣府書吏,押送于各其配所,何如?傳曰,允。柳心源配所,則慶興亦有水軍乎?北道雖有運餉水軍數百名,初非作隊之舟師,至於該邑,尤無如許名色,則王府照律,事體何等至嚴,而今此草記,極爲駭然。後弊所關,姑捨是,揆以國體,不可不自卿先爲重勘,卿則施以不敍之典,心源更爲嚴囚,待判堂差出,以遠惡島水軍所在鎭,更定配所,可也。
嚴耆,以義禁府言啓曰,時囚罪人洪宗涉原情公事判付內,考律勘放草記事,命下矣。洪宗涉傳旨內,拿問考律嚴處,罪取考律文,則大典通編禁制條有曰,陵園墓拱抱大木可合作板者一株犯斫,而不能摘發,則陵官徒三年,推斷條有曰,犯私罪杖一百以上,告身盡行追奪矣。洪宗涉告身盡行追奪,江原道淮陽府銀溪驛,徒三年定配,而以傳旨內辭意,具罪目,依例發遣府羅將,押送配所,何如?傳曰,允。如有功議,各減一等,觀於供事,知其親年之篤老,定配收贖,可也。
嚴耆,以刑曹言啓曰,因內閣啓辭,太學恩杯詩集印役時,錯誤擧行之唱準工匠等,令攸司照法嚴繩事,命下矣。取考律文,則大典通編奬勸條有曰,書冊刊印後,每一卷三字以上誤錯,則唱準人及均字匠·印出匠,竝削仕,大明律制書有違條有曰,凡奉制書有所施行而違者,杖一百。唱準張混,均字匠李得鎭,印出匠李鳳仁等,依此律,過齋後竝決杖一百放送,何如?傳曰,片刻査出者爲兩處,則細看不知爲幾許,然而工匠何責?莫非官員之罪,姑以三令五申之意,爲先嚴飭放送,所照之律,亦與法典相左,草記中通編與大明律云云,皆外題,此等律官,此後當嚴治,卿則爲先推考,可也。
嚴耆,以義禁府言啓曰,前直閣金近淳,看印不謹,自有大典後續錄所在律名,令該府勘以此律,以懲日後事,傳旨啓下,而時任閣臣,勿爲拿囚,載在大典通編,金近淳留置待命所。取考律文,則大典通編奬勸條有曰,書冊刊印後,每一卷三字以上錯誤,則監印官論罰,大明律制書有違條有曰,凡奉制書有所施行而違者,杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。金近淳杖一百收贖,告身盡行追奪,放送,何如?傳曰,大典後贖錄律,當傍照,乃以通編所載監印官律照律,卿則推考,姑以此律勘放,如有功議,各減一等,可也。
嚴耆,以義禁府言啓曰,金近淳杖一百收贖,告身盡行追奪放送草記批旨內,姑以此律勘放,如有功議,各減一等可也事,命下矣。金近淳五代祖壽恒,保社原從功臣云,功減一等,杖九十收贖,奪告身四等之意,敢啓。傳曰,知道。
嚴耆,以義禁府言啓曰,前承旨金翰東推考事,傳旨,啓下矣。金翰東下去慶〈尙〉道安東地云,依例發遣府書吏,拿來,何如?傳曰,豈敢坐待府吏之下去而就理乎?此草記,姑置之,可也。
己未四月十四日辰時,上御便殿。左副承旨入侍時,左副承旨李翊模,假注書李允謙,記注官金景煥,記事官李存秀,以次進伏訖。上曰,漢學講規,本來至嚴,故式暇服制之應頉者,亦皆入參,自是定式,今番亦毋敢稱頉,出令後足可上來之在近畿者,若不應講,計其程道與日字,直捧禁推傳旨事,申飭,分付。仍命退,承史以次退出。
上在昌德宮。停常參·經筵。
自酉時至人定時,灑雨下雨,測雨器水深六分。
藥房提調金文淳,副提調李晩秀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
閔台爀啓曰,右承旨李翊模,今日不爲仕進,卽爲牌招,何如?傳曰,許遞,前望單子入之,待下批牌招察任。
嚴耆啓曰,行大司憲宋煥箕,執義兪岳柱在外,掌令玄重〈祚〉·鄭澣,持平李東宇·南惠寬病不進,監察茶時之意,敢啓。傳曰,知道。
金熙朝啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
金熙朝啓曰,御營廳將官來言,今日本廳軍兵,日次私習云矣,敢啓。傳曰,知道。
金熙朝啓曰,明日抄啓文臣課講,何承旨進去乎?敢稟。傳曰,左承旨進去。
金熙朝啓曰,臣熙朝,以入直禁軍戎器點考,進去下直之意,敢啓。傳曰,知道。
金熙朝啓曰,臣熙朝,依定式進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
備忘記,慶尙右兵使李栢然下直,長弓一張,長箭一部,片箭一部,筒兒一箇賜給。
承旨前望單子入之,李益運落點。
傳于李益運曰,左承旨入侍。
傳于李晩秀曰,戶房承旨入侍。
都承旨前望單子入之,閔台爀落點。
徐英輔,以吏批言啓曰,卽接司僕寺牒報,則以爲明日殿座時,本寺正當爲進輿差備,而正李遇濟,親病沈篤,不得進參,卽速變通,以爲擧行之地云,司僕寺正李遇濟改差,其代,今日政備擬以入之意,敢啓。傳曰,知道。
有政。吏批,判書金載瓚在外未肅拜,參判未差,參議鄭尙愚進,右副承旨徐英輔進。啓曰,判書在外未肅拜,參判未差,小臣獨政未安,何以爲之?敢稟。傳曰,只出緊任,以宋銓爲大司諫,徐龍輔爲禮曹判書,李祖源爲判義禁,朴基正爲知義禁,張至冕爲司僕正,行大司成單李晩秀,學生李慶章贈戶曹參判例兼,通德郞李檝贈左承旨例兼,以上慶尙兵使李栢然兩代。
兵批,判書金文淳進,參判朴基正病不進,參議朴奎淳入直,參知李祉永病,行右承旨金熙朝進。以趙·李檍爲宣傳官,李海範爲五衛將,申光輅爲白翎僉使,副護軍柳相祚·李鼎德·李翊模·李命鎰,以上竝單付。傳于徐英輔曰,近來宣傳官,全不擇差,以致擧行之不能成樣,其所不擇,莫甚於此,銓長當該兵曹判書,從重推考,此後以宣傳官爲名者,雖一人作罪,先從不飭之本兵之長,當嚴處,該房爲先嚴飭。
以平安監司韓用龜狀啓,前摠管李膺擧,本月初九日離發上京事,傳于金熙朝曰,摠管見窠仍任。
以別雲劍望筒,傳于嚴耆曰,趙尙鎭別雲劍落點,代判敦寧李秉鼎爲專經武臣殿講考官,南公轍別雲劍落點,代行大司成李晩秀爲到記儒生製述讀券官。
以刑曹坐不坐單子,傳于嚴耆曰,詞訟劇地,堂上之不備,莫若近日,未肅拜判堂牌招,使之行公。
以刑曹判書趙尙鎭牌不進推考傳旨,傳于嚴耆曰,更爲牌招。
以漢城府坐不坐單子,傳于李益運曰,判堂之連爲懸病,事體未安,此後嚴飭。
以讀券官左議政李秉模病不進,望筒改付標,微稟,傳于金熙朝曰,沈判府事爲之。
傳于李益運曰,中書故事,凡於親臨科試,命官點下後,言送政院改付標,大臣每必至爲難愼,雖於臺言侵及之時,亦或有先爲承命筵中辭巽之例,豈欲自輕其身,不念處義之顚倒,而大臣異於庶官,先知勞逸之義,爲表正於有位也。如是也故,重臣之爲命官,其例絶罕,左相之一番逡巡,事勢誠然,而領府在外,右相未出仕,卽今無故者,惟沈判府一人,固知耆耋大臣之勞於試役,爲可悶,而不得已點下,則判府所愼,雖未知如何,知此而不爲入來,誠慨然。又爲點下於左相,而左相又稱病,判府稱病之前,稱病尙可,旣無他大臣之可爲命官者,則箚旣承批,又復不進,亦慨然。若此不已,臨軒之試,重臣之爲命官,將爲容易之例,似此有關國體處,不可不言,此後中書故事,謹守勿失之意,令備郞,傳諭左相及沈判府事。
李益運,以內醫院都提調意啓曰,本院別付料四窠中三窠,例付三廳首醫,第二名若有闕,則自本院草記稟旨事,曾因下敎定式矣。今此康晉三外任代一窠,以何醫官塡差乎?敢稟。傳曰,金孝儉特付,可也。
金熙朝,以都摠府言啓,今日入直內,三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
嚴耆,以義禁府言啓曰,明日春到記儒生製述時,本府都事七員赴擧,一員奉命在外,弘化門·集禮門禁亂都事,公事回公都事,無以推移,假都事三員,令該曹口傳各別擇差,以爲分排之地,何如?傳曰,允。
嚴耆,以義禁府言啓曰,京畿監司李在學狀啓內,陽智縣監金孝秀,爲先罷黜,其罪狀,令攸司稟處事啓下,而金孝秀,時在任所云,依例發遣府羅將拿來,何如?傳曰,允。
嚴耆,以義禁府言啓曰,洪宗涉告身盡行追奪,淮陽府銀溪驛徒三年定配草記批旨內,允,如有功議,各減一等,觀於供辭,知其親年之篤老,定配收贖可也事,命下矣。洪宗涉無功議云,徒三年定配收贖,告身盡行追奪,放送之意,敢啓。傳曰,允。
嚴耆,以訓鍊都監言啓曰,今四月十六日,明政門親臨春到記儒生試製時,因兵曹節目,金虎門軍九十一名,把摠鄭宅昌,哨官宋觀休率領,設布帳外排立。廣智營軍六十名,哨官安弘燁,軍餉色軍十五名,北營標下軍三十五名,入直千摠李顯宅率領,弘化門外北路排立作門。東營軍四十五名,哨官趙元軾,集春營軍四十五名,哨官丁弘弼,領付于南路排立,御營廳堂上將官處,雜人一倂嚴禁,事畢後各還直所,而竝待標信擧行之意,敢啓。傳曰,允。
嚴耆,以御營廳言啓,今四月十六日,明政門親臨春到記儒生製述時,依兵曹節目,弘化門入直軍五十九名內,除營直五名,該入直哨官李光玄率領仍直,餘皆除出,哨官姜碩璜率領,設布帳外環衛新營入直軍三十一名內,除營直五名,餘皆依例除標信除出,東營·集春營入直軍各四十五名,入直千摠趙宅鎭,哨官李大濟率領,弘化門外南路排立作門。事畢後各還本處入直,而竝待標信擧行之意,敢啓。傳曰,知道。
己未四月十五日辰時,上御重熙堂。戶房承旨入侍時,行都承旨李晩秀,假注書李允謙,記注官金景煥,記事官李存秀,以次進伏訖。上命書傳敎曰,都承旨許遞,前望單子入之,待下批牌招察任。仍命退,承史以次退出。
己未四月十五日辰時,上御重熙堂。左承旨入侍時,行左承旨金熙朝,記事官柳台佐,記注官承膺祚,記事官李存秀,以次進伏訖。上曰,政官牌招開政。出榻敎仍命書判付訖。熙朝曰,闕門開閉,何等嚴謹,而司鑰,只憑宣傳官之言,弘化西挾門之開金,輕先請出於政院者,事未前聞,且關後弊,當該司鑰,令攸司科治,宣傳官之不告政院,徑自指揮於司鑰,亦甚駭然。當該宣傳官,所當重勘,而本院請推之外,無他可施之罰,何以爲之乎?上曰,依爲之。當該宣傳官,先汰後拿,近來宣傳官之犯科,皆由於行首之不能檢飭,行首宣傳官,亦爲汰去,可也。出擧條熙朝曰,故判敦寧金持默逝單,尙未啓下,故凡干擧行,該曹不得爲之云矣。上曰,是何說也?伊時有不待啓下如例爲之之敎,則尙不擧行云者,豈可成說乎?分付禮曹,逝單更爲書入,可也。熙朝曰,向來有金奉朝賀,蔡判府事喪家造墓軍價,該曹直爲輸送後,草記之例,今於判敦寧喪家,亦依此例爲之乎?上曰,好矣。熙朝曰,禮曹逝單,恐未必更爲入啓矣。上曰,逝單勿爲更入,致祭等節,分付該曹,亦依例擧行,此意使本家知之,可也。又命書榻敎曰,當該宣傳官,先汰後拿,行首宣傳官汰去,司鑰,令攸司科治。命退,承史以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
嚴耆啓曰,行大司憲宋煥箕,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
以漢學殿講居不人禁推傳旨,傳于吳泰賢曰,特從申令之意,今番則禁推分揀,此後使之各別肄習。
己未四月十六日卯時,上御明政門,春到記儒生製述試取,仍詣便殿。漢學文臣·專經武臣·儒生殿講入侍時,行都承旨閔台爀,行左承旨李益運,行右承旨金熙朝,左副承旨吳泰賢,右副承旨徐英輔,同副承旨嚴耆,記事官柳台佐,假注書李允謙,記注官承膺祚·金景煥,以次侍立。時至,通禮跪啓外辦,上具翼善冠·衮龍袍,乘輿出交泰門·永淸門,仍御明政門陞座。台爀以下,以次鴛鴦拜就位,宣傳官令禁帳殿左右喧譁。上曰,試官及儒生行禮時,殿講文武臣及殿講儒生,勿令參錯爲之,以待便殿庭行禮事,分付,而製述儒生行禮時,拜跪一應唱聲,整齊如儀爲之事,申飭。熙朝承命出傳,引儀唱試官以下行禮,試官行判中樞府事沈煥之,行左參贊李祖源,禮曹判書徐龍輔,行大司成李晩秀,禮曹參議金祖淳,吏曹參議鄭尙愚,行副護軍李魯春,副校理南履翼,以次入就拜位,仍爲行禮。上曰,命官皆入來耶?熙朝曰,判府事則入來,而左議政則不爲入來矣。上嚴敎曰,左相事,誠慨然矣。命官點下後,大臣之遭人言有情勢者,不敢每每言送改付標者,以其臨軒試士之至爲嚴重,而命官之非大臣,則不可爲之故也。以是迫不得已承命處,承命入來,或於筵席陳懇,故例卽然,而左相則雖有臺言之侵及,一箚足矣。旣承箚批之後,又有昨夜傳敎,判府則入來,左相則不入來,予則達宵酬應,早朝臨殿,而爲大臣者,罔念勞逸之倒置,不思國體之損傷,謂有所遭,偃然在家,然則今日之臨軒試士,只緣命官之不入來,亦令會且歸矣乎?古則節製,賜第臺臣,必疏請罷榜,蓋賜第極其稀罕,而節製,無賜第之例也,則試鑑,雖不可人人責之,旣拆榜後,科作之善不善姑舍,其所取者,自來行己,不叶公議,則臺疏之請削原榜,語及命官,無足怪矣。爲其命官者,固當自服而已,豈可以此爲斷然自劃之計乎?今日漢學講命官,特以左相爲之,以此意,招致備郞傳諭,而其入來不入來,任自爲之之意,亦爲分付。益運承命出傳,入門官進呈儒生入門單子,耆讀奏儒生入門四百二十四人。煥之曰,侵早勞動,聖體,若何?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。煥之曰,昨伏見傳敎下者,今又伏承筵敎,臣固震懍,無以仰達,而昨日則果有賤疾,未敢强力。故不得已懸病,而昨下傳敎,有稱病之敎,臣每事不如古之大臣,而於此獨模放者,萬萬不敢。故玆已顚倒入來,但稱病二字,恐或有欠於待大臣之敎,臣旣承此敎,何敢晏然而已乎?乞蒙鐫免之恩焉。上曰,過矣,雖然昨日事,自卿慨然矣。左相遭人言懸頉,而卿亦不入來,則重臣,固不得爲命官也,然則將起來金領府之在連山者乎?亦將以未出仕之新右相爲之乎?多少俄已下敎,而以體國之念,不思勞逸之義,寧不慨然而寒心乎?仍命晩秀·祖淳等,書儒生製述題擬漢置五經博士制訖。還內,仍御便殿,引儀唱漢學文臣專經武臣殿講儒生行禮,漢學文臣趙得永等,專經武臣洪達三等,殿講儒生天命翊等,以次入就拜位行禮訖。命開講,煥之等亦以次就座,命儒生呼名。啓溫承命呼名,儒生天命翊等以次應講。敎命翊曰,汝是屢次應講者,今番則善爲之也。少頃,熙朝跪奏左議政李秉模入來。上曰,命官肅拜後陞殿事,傳諭。引儀唱拜禮,秉模入就拜位行禮。上曰,儒生講則姑撤,以待漢學講畢後開講,判府事亦爲少退。煥之承命權退,秉模進前問候。上曰,一樣而一番酬應,誠亦難矣。領府則在外,右相則未出仕,而命官點下,卿旣懸頉,則只有沈判府一人,判府亦知卿之不入來。又復稱病,然則臨殿則臨殿,而命官則將以重臣爲之乎?昨下傳敎,卽是無隱之義,而卿之一向自引,亦豈成說乎?以時措之義言之,旣有僚相,而又非臨殿試取,則卿雖不入來,亦何妨也?不然,古亦有不得不承命處,入來陳懇,例多有之,以其命官之有所重故也。且以臺言之侵及,卿若永永自劃於試事,則可謂出場無期,故俄令特付漢學試官矣。予於近來,一番酬應,便有勞眩,故除却一日之勞,則養得一日之安,減却一事之煩,則做得一時之穩,自今以後,卿須念此,毋至勞逸倒置之歎,可也。秉模曰,伏承下敎,神精迷昏,無以仰達,而今番朴謙進事以後,臣於科試,更無對諸生之顔,故果未敢膺命矣。上曰,是則似然,而豈可以此爲自劃之計乎?卿旣入來,卽爲開講,可也。秉模就座開講,漢學文臣趙得永等以次應講。上曰,此文臣善爲之矣。仍命偶語,又命譯官金倫瑞這卽解奏,至洪樂游。上曰,講則雖未熟習,而講聲正是漢語,今雖居不通,文臣比較時,使之更爲應講,可也。至李弘謙。命書榻敎曰,抄啓文臣李弘謙禁推,老乞大及課講冊能誦後,草記。考講訖。上曰,通文臣更當比較,待令於閤外事,分付。又命專經武臣考講。命書榻敎曰,專經武臣殿講考官金文淳代,左議政李秉模爲之,軍器正洪達三等以次應講。考講訖。命書傳敎曰,專經武臣殿講居首軍器正洪達三,半熟馬帖一隻賜給。又命漢學文臣比較講趙得永·李羲甲·洪奭周,初次居不人洪樂游以次應講。考講訖。命書傳敎曰,漢學文臣殿講居首副司正洪奭周,半熟馬帖一隻賜給。仍命秉模先退。秉模曰,方外醫術中前監牧官安載述,術業精明,議藥同參加差下似好,故敢此,仰達矣。上曰,依爲之。出擧條又命到記儒生殿講。考講煥之等更爲進伏。仍卽就座開講,儒生鄭度采等以次應講,上敎度采曰,汝是故忠臣圃隱之後孫耶?度采曰,臣是直孫矣。上曰,講亦善爲之矣。至儒生林弼鎭。敎曰,汝與寧邊府使林蓍喆爲幾寸?弼鎭曰,爲五寸叔姪矣。上曰,必善爲之也。考講訖,命試官少退,收券官進呈收券單子。益運讀奏到記儒生收券三百八十四張,命科次入侍。又命書榻敎曰,到記儒生製述對讀官金祖淳代,校理李貞運爲之。上曰,今番則考券時,各別照察,試券中違簾處及其他違格者,隨卽書違字,以爲輪示泮中諸生之地。考券訖。命書傳敎曰,春到記入格儒生三下以上,依初下敎,明當更試,使之待開門待令。又命書榻敎曰,明日儒生更試時,大提學洪良浩,行大司成李晩秀,吏曹參議鄭尙愚,校理閔命爀,修撰金履載爲試官。仍命退,諸臣以次退出。
上在昌德宮。停常參·經筵。
嚴耆啓曰,行大司憲宋煥箕,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
金熙朝啓曰,明日常參·經筵,取稟。傳曰,停。
金熙朝啓曰,來二十一日朝參日次矣,敢稟。傳曰,停。
徐英輔啓曰,來二十一日,輪對日次矣,敢稟。傳曰,當次人受點,後日次待令。
金熙朝啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金熙朝曰,右承旨與更試儒生入侍,試官則待收券來待。
傳于徐英輔曰,右副承旨入侍。
以任藗·崔日運·金思卨囚單子,傳于嚴耆曰,竝付過放送,任藗則假引儀降定。
金熙朝啓曰,右副承旨徐英輔,今方入侍,臣熙朝,吏·兵批兼進之意,敢啓。傳曰,知道。
有政。吏批,行判書金載瓚在外未肅拜,參判未差,參議鄭尙愚進,行右承旨金熙朝進。啓曰,判書金載瓚在外未肅拜,參判未差,小臣獨政未安,何以爲之?敢稟。傳曰,只出緊任,以尹師國爲知敦寧,李祖承爲戶曹參判,徐龍輔爲同經筵,徐有大爲同義禁,金文淳爲宗廟提調,洪良浩爲社稷提調,李翊永爲尙衣僉正,李尙濂爲章陵令,假引儀任藗降定事承傳,成均博士朴昌擧,學正金致礪,學錄文尙表·安益謙,學諭韓學周竝單付,判敦寧尹師國,知敦寧李秉鼎。
兵批,行判書金文淳病,參判朴基正入直進,參議朴奎淳,參知李趾永病,行右承旨金熙朝進。副摠管單李膺擧仍任事承傳,僉知金處漢,副護軍李馨秀,副司果安載述竝單付。
金熙朝,以都摠府言啓曰,副摠管兪漢謨,以刑曹參判,本曹坐起晝仕出去之意,敢啓。傳曰,知道。
金熙朝,以備邊司言啓曰,卽見副護軍卜台鎭,全羅都事金夏璉·守衛官劉宗燮,前守衛官尹溥,前忠義張志翰,大丘幼學柳東範,三嘉幼學鄭應三農務上疏,則興水利事,禁移秧事,禁煙茶事,禁酒事,歲時許屠事,廢四郡材木取用事,均地征事,備器械事,堤堰貯水事,嚴松禁事,抑奢侈事,水車創行事,堤堰水桶木許斫事,陳田起墾處限年執卜事,糶糴事,軍政事,勸農之道,在田不在畓事也。或是他人已論之策,或是覆啓已施之事,今無可以別爲稟處者,其中金夏璉疏四郡材木斫取事,張志翰疏堤堰修築時水桶木取用事,此是他疏所不言,而堤堰水桶,若是衆人蒙利之地,則守令論報巡營,道臣論報堤堰司,參量施行,自有其例,四郡越邊,卽是彼人禁地,觀於借船搜討,可以知之。若自我境而許斫流下,則許多人往來雜沓之際,不無生得失之慮,竝姑置之,何如?傳曰,允。
金熙朝,以備邊司言啓曰,以楊州幼學安聖鐸應旨農書冊子。傳曰,此儒所陳,間多可取,文辭亦頗理到,左相招問後,論理草記回啓事,命下矣。取見冊子,仍又招聞其詳,而其所爲說,一如冊子所陳。其一,侈靡成習,農業懈怠,自今以後,市井無賴,無敢着貂羊之皮,閭巷細民,無敢被紬綿之衣,而良人之道袍,中路之唐鞋,家奴之笠子,店漢之蕩巾,一竝洞禁事也。凡此諸條,多載法禁,惟在有司之臣,隨時而禁其太甚,姑難別爲發令於京外。其一,近來道路,有牛載馬馱肩擔背負者,而遊食爲勝事,自今以後,逐細利者,貌閱關市,可以作農者,一竝洞禁,使安畎畝事也。使民緣畝,專在於重本抑末,貴農而賤商,使之日遷而不自知而已,至於貌閱關市,恐是行不得之政,置之。其一,牛禁申嚴,病牛之疲蹇者,反作邑人之災,自今病牛老牛之不堪用者,査實許宰,趁時立代,禁松一如牛禁,但於二月初旬,限五日弛禁,只伐其柯,以爲藩籬,不如敎,論以重律事也。病牛老牛之許其代立,朝家本意,本自如此,爲守令者,旣不能考究立法之意,又不能周察便民之道,膠柱鼓瑟,反致坐失其産業,事之痛駭,孰甚於此?今春飭敎,旣諄且嚴,又非眩於擧行之事,則諸道想必惕念。且以傳聞言之,病牛老牛,則呈官摘奸後,許其區處云,更觀來頭擧行時加察飭,松禁之二月初旬間限五日弛禁之請,果諳農家事情,而旣曰弛禁,則必也沒數斫伐而後已,以今公私養山之日益濯濯,復開此路,非計之得,置之。其一,引漑之方有六,太上瀦防,荒廢冒耕者,自其附近作者,每二斗落出一丁,逐歲一浚,而擧行專在守令,考其勤慢,懲以殿最,其次堢堰,逐歲修補,永爲定式,別定分水任三人,一例均澤,自其作者,每三斗落斂給一斗穀,新堢之可作者,自官捐廩給食,計雇定價,待三年割土收稅,償其雇價,捧其糧數,而雖三年後,堢未完固,姑勿割土,只許收稅。又其次浚井,卑溼處鑿井,渟滀沾濡,功小效大,又其次水筒,懸崖絶壑,有難引來,則緣木求水,又其次桔橰,水低畓高,則以三木釵頭鼎足,斲木如土簣而柄其尾,懸於釵頭,有若簸揚,則從流上而逆行,又其次水車,制樣頗異,物役甚費,此非勸民之方,而右項六件外,防堰之功,尤不可不勤,申飭邑守,逐歲植柳事也。瀦防堢堰之疏浚修補,已悉於春初行會,而作者每二斗落,出一丁事,邑各異俗,鄕各異例,而固多如是出丁者,不必別爲定式,別定分水任三人,每三斗落,斂給一斗事,言果可採,而若不得人,則未見均水之效,空歸斂民之科,亦難定式頒行,新堢割土事,官有誠心,爲民興利,則所費不必責償,如其不然,易啓與民爭利之端,置之。浚井也水筒也桔橰也水車也,或是見行之法,或是難行之制,別無可以稟處,而防堰種柳事,今春已種處外,勢將待明春趁歲初堤堰申飭發關時,別爲措辭。其一,種桑千株,是亦富人之産,貧民無可種之廣地,富人恥種樹而得爵,無論貧富,隨力栽植,多種者,賞以衣帛之典,闕種者,罰以不毛之布事也。民生之源,係於農桑,種桑多者,何賞可吝,而第念衣帛之典,老少服着截然,定制之前,便屬虛文,眞有準數栽種之人,則無論免賤免役與加資,從所願施行,而楊州之土,最宜種樹,爲先自本邑另試,而不毛之罰,姑且置之。其一,各邑各里,新設社倉,而秋斂戶三斗租,夏斂戶二斗麥,限三年如是,存本取利,以供不虞之徭役,糶糴之法,一依還穀之例,而條定完文事也。社倉之制,若遍於國中,則雖無官倉,民可永賴,其爲利益,孰大於此,而當此應納之還,亦患難辦之時,三斗租二斗麥之三年戶斂,恐拂民情,今姑安徐。其一,飭鄕約,此是規風俗勸農民之大本,遠採周人同井之義,近取藍田呂氏之約,歷陳於下事也。鄕約之爲勸農之本,誠是不易之論,而多少難便之端,已陳於前此覆啓,善爲講行處,則嘉奬之,未及講行處,則恐不必强令行之。其一,煙茶爲物,初無濟飢之實,而廢穀種茶者有之,自今以後,土民之業煙茶者,無過半日耕,而如過半日者,則自官搉利於元稅之外事也。南草田過半日耕者之自官搉利於元稅外之論,蓋出於禁其太甚之意,非無所見,而半日一日區別之際,事涉煩細,禁則全禁,不禁則姑置之外,恐無他道。其一,火粟之民,出於貧窮之計,而黃雲未熟,面任執卜,有情債者,數日耕或至一卜,無情債者,一日耕或過五卜,屯監之徵稅,尤甚於面任,申命各道,嚴飭屯監面任輩,火粟執卜,必趁八月黃熟之後,計其豐歉,多不過三卜,小不下一卜事也。火粟執卜之必趁黃熟之後,法理當然,而執摠之法,始出民人之自願,終成民人之痼弊,大抵火粟,多在深山巨谷之中,若欲逐田執卜,則登陟跋涉之際,不知其費了幾日。故假令一洞之內,豐摠幾許,歉摠幾許,定其大摠,以爲簡便之道,而一年二年,遂爲定摠,未及黃熟,先許執卜,本欲其利,反受其害者也。今雖如是定式,不過是前後所飭,隨起隨稅,從實執卜之意也。雖然,民隱所關,不可無以時提警,稍待秋成,以此條嚴關另飭。其一,近畿之地,無論峽野,反畓乾畓之奉天直者,一依長豐例,趁時乾播,則初無注秧之害事也。反畓乾畓之趁時乾播,豈不大勝於注秧,而雖曰同是畿內,土品各自不同,難以長豐一例勸播,置之。其一,借器借械資牛資糧之規,別飭洞里執綱,勿論耕播移秧鋤耘收穫之節,元主先作三日後,泒及於貧殘之類,穀有餘饒者,買賣稱貸,勿出他面他境,只令推移貿販於一洞之內,則不憂貿販大益推移,而令甲如是,有所不遵者,各別治罪,董飭之術,都在守令,奉行朝令,只爲塞責之計,此則自道伯,考其農政治忽水功興廢,以爲殿最事也。牛器借助,每年勸農之綸,未嘗不諄諄於此,而曉飭戒告,實心勸課,亶係守令,以此考績,前已行會,至若元主之先作幾日,不可自朝家,作爲界限,又若饒穀者之勿出他面,只令推移於一洞之內云云。此或守令一時權宜之策,有非朝家無外之義,著之令甲,非所可論,臣以此諸條,逐一問難。且以言則儘美,而間多難於遍頒之意,曉譬其所以然,則以爲如難遍施,先自所居楊州之地,斷以試之,以驗其效,仍以遍行,亦是由近及遠之道云。此不害爲務實之政,令道臣,分付該牧使,使之逐條看詳,採其可行者隨卽採用,以某某條採施之意,論理報來後,仍報本司,何如?傳曰,允。安聖鐸之言,決非臨時應旨咄嗟辦得者,深庸嘉乃,侈靡之弊,奚特妨農而已?爲國爲家,百害竝至,法禁之於化民,末也。苟使朝家,有卑宮菲衣之德,卿等,有省騶減樂之風,則都民傚之,四方則之,此豈非上下交勉處乎?諸條之付之該牧使,採其可行者先試楊州一邑,卿言是矣,而聖鐸言中逐細利云云,尤可謂切中時弊。貌閱關市,縱曰行不得,若使朝廷,只務勸農,民間徒知力農,一切反於是者,必禁抑之,則其爲效,將見上而紀綱立,下而分業定,駔儈之弊俗,不期祛而自祛,大抵我國之爲國,多賴士大夫之力者,以其多讀聖賢之書,恥言市井之利,眞知如彼爲卑賤,灼見如此爲高爽,京外之民,畏其廉威,服其公明,相信而從官長之令,不敢爲捨本逐末之計,今之士大夫,卽古之士大夫,此一款,豈待更勸而益勉,爲聖鐸等漆室過計之憂乎?適當呼寫批旨,不得不略及之,其中種柳一事,水生木,雖是五行次第,爲山者,衣被草木,鬱然成林,然後土脈滋潤,泉源湧潑,而近來邱麓,在處童濯,一旬之暵,川則立涸,數日之雨,岸則善頹,旱田水田,俱受其損,豈但柳木一種爲哉?松檟枌楡,椅桐梓漆,無所不可,年前故相之撰出松政節目也。有萬株以上別般論賞之議,而未見一道一邑之奉行朝令者,如是而何望民人之聞風趨事乎?今不必別立科條,惟在乎修明舊典,使之信如四時,至於種桑,民生日用,莫切於衣食,而穀爲食源,蠶爲衣源,固不可闕一,魯桑荊桑,雖有樹植之各異,元不須膏沃肥饒,山野原隰,着地則生,有桑自有蠶,有蠶自有繭,粲粲衣服,豈獨西人之子也?今之道伯守令,亦猶古之道伯守令,何必使七寶桑田,專美於完平李相乎?凡係栽種,固待乎冬春,而地桑一法,取椹爲當節,冊子中勤之一字,正合此等處收功,竝以此意,遍飭於當飭諸道,俾有實效,而每一令甲之下,不求烹鮮之宜,惟行毆爵之政,其可乎?至於蠶室種桑,法意如何?年來有所嚴飭,而近聞一味有名無實,何論我疆爾界?勿嫌內府外朝,自今年,卿與道臣守臣,往復論難,別立科條後,草記以聞,火粟一事,山腰以上,本有禁令,特以生穀裕食之義,姑不行劃一之法,而痛禁之前,在所當恤,原田膴膴,僅茶如飴者,若思沾體塗足終歲艱苦之勞,則寧忍加一把增一束,況彼确确山田,燔木而鋤石?人繭兩趾,牛跪一脚,出入虎豹之窟,希望秉穗之收,而不待黃熟,先稅靑苖,是豈仁人君子之政乎?如知其爲切骨民隱,莫如斯速提警,何必拖到秋成?冊子中豫之一字,正合此等處施令,無論公私屯田,凡係火粟所在邑,必趁登場後從實執卜,而一遵通編二十五日耕作一結之例,無或違越,情債謬規,嚴加禁斷,繡衣齎去事目中,此一條亦爲添入,仍卽申明知委,可也。
金熙朝,以內醫院都提調·提調言啓曰,前監牧官安載述,議藥同參加差下事,陳達,蒙允矣。令該曹付軍職,冠帶常仕,何如?傳曰,允。
嚴耆,以義禁府言啓曰,時囚罪人柳心源,咸鏡道慶興府充軍草記,批旨內,更爲嚴囚,待判堂差出,以遠惡島水軍所在鎭,更定配所可也事,命下矣。柳心源全羅道興陽縣呂島鎭充軍,而以判付內辭意,具罪目,依例發遣府書吏,押送配所,何如?傳曰,允。
副校理李貞運,修撰金履載等疏曰,伏以經筵事體,莫重莫大,每日政院,稟定來日視事,卽不易之古例也。向來適値本館下番之闕直,自政院有頉稟,則備員入直之後,所當如例更稟,而臣等之待罪直次,已多日矣。間亦有無故日字,而政院則不復陳稟,罔念所關之重大,有此忽慢者,不可但以做錯言,當該承旨,施以譴責之典,以存古規,以重事面,斷不可已也。臣無任云云。省疏具悉。政院事,極爲駭然。大抵近來,爾等便作閑官,政院擧行,亦不致意於每朝應入之稟,後弊所關,誠亦非細,當該承宣罷職。
校理閔命爀疏曰,伏以史館相避,法意至嚴,而臣之從兄承政院都承旨臣台爀,方帶春秋館修撰官,則今臣記注兼銜,在法當遞,玆敢援例陳章。伏乞聖明,亟遞臣春秋館記注官之任,以存公格,千萬幸甚,臣無任云云。省疏具悉。疏辭,下該曹稟處。
吏曹啓目,粘連觀此弘文館校理閔命爀上疏,則以爲臣之從兄承政院都承旨臣台爀,方帶春秋館修撰官,則今臣記注兼銜,在法當遞,亟遞臣春秋館記注官之任,以存公格亦爲白有臥乎所,相避之法,在下當遞,閔命爀兼帶春秋館記注官之任,依例減下,何如?判付啓,依允。
己未四月十七日辰時,上御便殿。右承旨率更試儒生入侍時,行右承旨金熙朝,記事官金啓溫,記注官承膺祚,記事官李存秀,以次進伏訖。上曰,更試之法,與他科試有異,故殿座時應行節次,皆不備儀爲之,略倣先朝圓點生更試之例,此亦述古之一端,日前日次生更試時,亦用此例,試官則無入庭行禮之節,只於考券時入侍,而俄於承史詣閤之時,試官以下,亦皆一時詣閤云,其所擧行,極爲矇然。此後則須遵已行之例,更勿如是,可也。儒生等入庭訖,入門官直講李羲甲,呈入門單子,熙朝讀奏入門儒生七人。上曰,入門單子,亦不必備例,此後更試時則置之,只呈收券單子事,分付。仍敎曰,儒生等以次進前。儒生李敎信·趙民和·趙庭和·安光宇·沈鍈·趙晉和·申絅等進奏姓名訖。命退立庭下。上曰,懸題紙入之。熙朝跪進,命書御題擬豳干戈戚揚爰方啓行敎限午鼓書訖。上曰,宣敎官入來乎?熙朝曰,俄聞待令於閤外,而試官不爲同入,故皆已退去云矣。上曰,試官行禮,雖不爲之,而懸題時,儒生自有跪伏之節次,則引儀輩,何敢徑自退歸乎?殿座時通禮院擧行,本自嚴急,渠輩之若是慢忽,極爲駭然矣。命書榻敎曰,儒生更試懸題時,不爲待令之贊儀,東西唱引儀拿處。仍敎曰,卽爲分付,囚單子催促,他引儀斯速待令,可也。賤臣承命出傳。上曰,他引儀如已待令,懸題,可也。熙朝跪啓請宣敎,宣敎官懸題訖。上曰,時限如已屆,未捧試券,催促畢呈後,更試試官,使之來待於閤外近處事,分付。少頃,收券官呈收券單子,熙朝讀奏儒生收券七人。上曰,同副承旨與更試試官入侍。出榻敎賤臣承命出傳,同副承旨嚴耆,更試試官大提學洪良浩,行大司成李晩秀,對讀官吏曹參議鄭尙愚,校理閔命爀,修撰金履載等進伏。命考券。上曰,收券不多,務從精考,無或遺珠,好矣。仍命呈券儒生等升階,考券出榜訖。命書傳敎曰,春到記殿講居首幼學鄭度采,製述更試居首生員趙晉和,竝直赴殿試。講之次通幼學金載明,製述更試之次幼學申絅,竝直赴會試。製述三中幼學李敎信,進士趙庭和,生員趙民和,進士安光宇,各給二分。三下生員沈鍈給一分,草三下進士趙經鎭·朴宗龜,生員朴聲漢,各紙二卷。略幼學林弼鎭·金益耜·朴宗璜·金啓淵,進士林重鎭,各紙一卷賜給。仍命呼居首人新來。晉和進前,上曰,爾之三兄弟,入於更試,兄乃登科,可謂壯矣。命儒生等先退。命書榻敎曰,入格儒生,三日製入格儒生待令日,同爲待令。上曰,試官則先退,榜目修正以入,可也。晩秀曰,本館久任郞中司成李錫夏,以身病呈旬,典籍趙得永,謂有嫌避,不爲肅謝,番次之苟簡,誠可悶矣。上曰,未肅拜人,申飭察任,可也。仍命退,諸臣以次退出。
己未四月十七日未時,上御便殿。右副承旨入侍時,右副承旨徐英輔,記事官金啓溫,記注官金景煥,記事官李存秀,以次進伏訖。上曰,政官牌招開政。出榻敎又命書榻敎曰,緊任外見窠,今日政差出。命退,承史以次退出。
上在昌德宮。停常參·經筵。
金熙朝,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
嚴耆啓曰,行大司憲宋煥箕,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
徐英輔啓曰,明日常參·經筵,取稟。傳曰,停。
金熙朝啓曰,御營廳將官來言,今日本廳軍兵,日次私習云矣,敢啓。傳曰,知道。
閔台爀啓曰,行左承旨李益運,今日不爲仕進,卽爲牌招,何如?傳曰,許遞,與未差之代,前望單子入之,待下批牌招察任。
傳于金熙朝曰,諸承旨持公事入侍。
承旨前望單子入之,金勉柱·尹光普落點。
閔台爀啓曰,新除授左副承旨尹光普,時在忠淸道尼城地,斯速乘馹上來事,下諭,何如?傳曰,允。
傳于徐英輔曰,右副承旨入侍。
傳于徐英輔曰,來待諸臣入侍。
以京畿監司李在學狀啓,朔寧郡民家失火事,判付內,啓下戶曹爲旀,方春失所矜悶,嚴飭該道,期於斯速奠接,形止報來事,令廟堂分付,待其報來,使之草記爲良如敎。
以平安監司韓用龜狀啓,熙川郡定配罪人林之英,遭父喪給暇事,判付內,啓下刑曹爲旀,放送爲良如敎。
以金宅基·李宜秀·李載弘·李勉植·金魯甲·趙文錫·柳聖台·洪理燮·宋文珏·權思正·柳相奎·金魯巖·吳在臣·李盛愚·南志彧囚單子判付內,分揀放送爲良如敎。
嚴耆,以義禁府言啓曰,卽接月令醫員崔性弘手本,則以爲時囚罪人沈奎魯,以輪行毒感,屢日叫痛之餘,處冷添劇,寒熱交發,食飮全却,氣息奄奄,實有難保之慮云。自前罪人病勢危重,則有一邊保放一邊草記之命矣。沈奎魯,卽爲保放之意,敢啓。傳曰,知道。
以李錫夏·沈奎魯·尹持訥囚單子判付內,分揀放送爲良如敎。
金熙朝,以都摠府言啓曰,副摠管李潤慶,以御營中軍,軍兵等中日試放事,南小營晝仕出去之意,敢啓。傳曰,知道。
金熙朝,以兵曹言啓曰,謹依筵敎,卒前判書金持默造墓軍一百八十名,本曹與宣惠廳,分半題給,而一半水軍價,依例減半上下之意,敢啓。傳曰,知道。
閔台爀,以賑恤廳言啓曰,西部東門外契任掌劉聖福,今月十六日本洞路傍,得一歲遺棄男兒,同里居良女高召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
禁府啓目,陽智前縣監金孝秀原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,依允爲旀,區別功議,草記勘放爲良如敎。又啓目,粘連向前朴宗和亦,身爲宣傳官,莫重傳命,不能謹愼,致有此誤傳之擧,揆以法綱,誠極可駭,以此照律,何如?判付啓,區別功議,草記勘放爲良如敎。
嚴耆,以義禁府言啓曰,時囚罪人朴宗和議處公事,判付內,區別功議草記勘放事,命下矣。朴宗和本府議啓內,身爲宣傳官,莫重傳命,不能謹愼,致有此誤傳之擧,揆以法綱,誠極可駭。以此照律,罪取考律文,則大明律制書有違條有曰,凡奉制書有所施行,而失錯旨意者,杖七十,大典通編推斷條有曰,犯私罪杖七十,奪告身二等,犯枉法受贓外,笞杖竝收贖矣。朴宗和杖七十收贖,奪告身二等,而光城府院君,異姓四寸親云,議減一等,杖六十收贖,奪告身一等放送,何如?傳曰,公罪勘放,可也。
嚴耆,以義禁府言啓曰,時囚罪人金孝秀原情公事,判付內,區別功議草記勘放事,命下矣。金孝秀,京畿監司李在學狀啓內,還穀之流來反作,至於累千石之多,則準捧充數,在所不已,本邑吏民,雖云貧殘,若能竭力收捧,則未捧之數,必不至如是夥然。該縣監除授之日,以蘇弊事,飭敎至嚴,其所奉行,益當殫誠,而所捧未免零星,爲弊猶復如前,則不可但以當年還上居末之罪,循例論列於磨勘狀本中,爲先罷黜,其罪狀,令攸司,稟處。罪取考律文,則大典通編倉庫條有曰,還上居末拿問,舊還未準捧守令論罪,大明律制書有違條有曰,凡奉制書有所施行而違者,杖一百,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。金孝秀杖一百收贖,告身盡行追奪,而其九代祖謙光,佐理功臣云,功減一等,杖九十收贖,奪告身四等放送,何如?傳曰,允。
忠勳府啓目,揚武功臣彦城君金重萬嫡長子彦春君麟瑞,已曾身死,其子宗洙,在喪終制,嫡長當次,向前金宗洙,依他嫡長例,口傳施行,何如?判付啓,依允爲旀。帶礪勳臣之家自別,無異於親功臣嫡長,不可循例口傳施行,令該曹,如有見窠,口傳甄擬,否則待窠復職事,一體分付爲良如敎。
行都承旨閔台爀疏曰,伏以臣得伏見堂疏批下者,有當該承宣罷職之命矣。經筵事體,極爲重大,隨其有故無故,按例入稟,則該房之連日闕稟,所失非細,儒臣疏斥,彼固受以爲罪,而如臣之無似,忝居一院之長,不能隨處致察,至使應行之事,有此廢却之擧,不飭之失,臣亦同罪,豈可以該房之已勘,而獨自晏然於職次乎?玆敢冒陳短章,仰瀆崇嚴。伏乞聖明,俯諒情勢之難安,亟遞見帶之職名,以爲不職者之戒焉,臣無任云云。答曰,省疏具悉。每日朝大書粉板於望門外楹曰,經筵無事,若爲常參或三講,則隨其講名書之,使各司見知,卽尙書故事也。近於牌面之大書,必不遵古之致,以致昨日擧行之做錯,若此則中書署事之代籌坐日稟於大臣者,備郞亦將或爲或否乎?院規申明之方,已有提飭,卿其勿辭行公。
己未四月十八日卯時,上御誠正閣。諸承旨持公事入侍時,行右承旨金熙朝,右副承旨徐英輔,同副承旨嚴耆,記事官柳台佐·金啓溫,記注官承膺祚,記事官李存秀,以次進伏訖。上曰,經筵取稟,卽是無故日應行之例,則無端闕却,幾至多日,以至昨日堂疏之論斥,政院事,極爲慢忽矣。熙朝曰,玉堂上下番,不得備員,則經筵例爲頉稟,而備員以後,館吏不卽來告。故政院無以知之,以致經日闕稟,此雖館吏之不善擧行,而政院擧行,亦未免疎忽,臣等不勝愧悚矣。上曰,此專由於故事之不能修擧而然矣。古例粉板上書,以經筵無事,每日揭之望門楣上,非齋日及應頉,則日以爲常,使各司,視此擧行,近來則此規想必廢閣而然。申飭院吏,每日廳坐時,令卽書揭後,始爲廳坐事,永爲定式,仍以此書之院壁,以爲常目之地,可也。上曰,公事讀奏後入之。英輔讀奏吏曹啓目,中部令徐潞修等給暇事,吏曹前郡守沈興永等身死別致賻單子,京畿監司李在學狀啓雨澤事,水原留守徐有隣狀啓雨澤農形事,平安監司韓用龜狀啓雨澤事,禮曹繼後公事。三度司譯院薦狀公事,熙朝讀奏訓鍊都監習陣單子,禁衛營諸將官射講單子,全羅右水使林栽洙狀啓,臨淄僉使黃啓愼到防事,黃海監司曺允大狀啓,谷山中軍徐就貞自辟事,水原留守徐有隣狀啓,離營上京事,咸鏡監司具㢞啓本,狀啓謄錄上送事,黃海兵使鄭學耕啓本,軍保米裝發事,咸鏡監司具㢞狀啓到任事。耆讀奏忠淸監司李泰永啓本,大興郡反庫事,平安監司韓用龜啓本,龍川府反庫事,郭山郡反庫事,京畿監司李在學狀啓,靈巖等邑大同所載船無弊護送事,戶曹前判書金持默別致賻題給單子,抄啓文臣宋冕載遭故別致賻單子,平安監司韓用龜狀啓,渭原等邑囕爛人物,民戶燒燼人恤典題給事,黃海監司曺允大啓本,罪人韓大洪豐川府到配事,罪人朴完卜長連縣到配事,平安監司韓用龜啓本,殺獄罪人等同推開坐事,忠淸監司李泰永啓本,定配罪人金文盛放送事,慶尙監司申耆啓本,罪人李三用軍威縣到配事,平安監司韓用龜狀啓,定配罪人林之英遭父喪給暇事,司謁趙順得呈,別監李仁喆罪狀,令攸司科治事,命分書判付訖。命熙朝書都承旨閔台爀疏批。熙朝曰,諸承旨今方持公事入侍矣。行都承旨閔台爀,疏批已下,所當牌招同參,而拘於廳規,不得請牌,何以爲之乎?上曰,牌招,可也。出擧條仍命書榻敎曰,都承旨牌招,以爲持公事入侍同參之地。上曰,都承旨卽爲出牌事,分付。台佐承命出傳,行都承旨閔台爀進伏。上曰,卿在闕外陳疏耶?台爀曰,來詣朝房,冒陳疏本,承批後卽爲入來矣。仍命退,承史以次退出。
己未四月十八日午時,上御便殿。右副承旨入侍,來待諸臣同爲入侍時,右副承旨徐英輔,記事官金啓溫,記注官金景煥,記事官李存秀,水原留守徐有隣,直提學李晩秀,以次進伏訖。上敎晩秀曰,今番到記生之更試,蓋出述古之意。大抵旣曰圓點,則製講相隨,或先製後講,或先講後製,始自先朝己卯,至丙戌乃罷,所謂到記科,卽御極以後初設之科,而其始則不過居齋生之收取設科,行之幾年,徒啓倖門,旣不得遽罷到記科之名,則無寧復講製之古法,使爲士者,得有明經之實效,而四十以上,似難應講,以四十以下人,使之應講,四十以上,則應製更試取士,則似當有其效矣。卿旣職兼師儒,本館謄錄,如有往例之可考者,考議通變之策,好矣。仍敎賤臣曰,爾與下番,考出己卯以後日記,謄出一本,無或遺漏之地,可也。有隣曰,迎華驛之移設於華城長安門外,亶出於重關防飭馬政之意,而各站馬戶,幾多移屬京驛,馬匹全數下來,若於支勅及大小使星之行,如前入把,聚待京中,則遠地多日之裹糧留連,爲弊多端。新接馬戶,實難堪當,許多馬匹,輒致玄黃,支勅等諸般入把之役,倂爲除減,只令擧行於沿路站上下來過去公行,始可以支保,而第念六驛馬匹之入把,自有分數,如使迎華驛,自京擧行之役,一竝移責於五驛,則五驛之比前苦重,不言可知。今於五驛增置馬戶與雇立馬匹間,必須講究措處,然後迎華有除役之效,五驛無偏苦之弊,而事關馬政,不輕而重,下詢廟堂,從長變通,恐合事宜,故敢此,仰達矣。上曰,依爲之。出擧條有隣曰,五邑軍兵,移屬外營之後,事關軍民者,當有軫念之擧矣。凡於大小使星之行,境上出待之前排延逢,例用束伍,而向來五邑軍兵減額之中,非但納布軍之多數減額,束伍亦居其半,假令以百名所當之役,移責於五十名,則比前不啻偏苦,實無支當之望。此後大臣·御史·方伯外,大小使行前排延逢,竝令五里程出待事,定式施行,雖以出站言之,果川之新院站,與廣州接界,而以廣州之不爲出站,果川全當擧行,民邑受困,不一其端。此後則大小使星之行,依分路定例,或由果川本邑站,或由廣州樂生站,而新院出站,永爲除減之意,一體分付,何如?上曰,依爲之。出擧條命退,諸臣以次退出。
上在昌德宮。停常參·經筵。
嚴耆啓曰,行大司憲宋煥箕,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
徐英輔啓曰,明日常參·經筵,取稟。傳曰,停。
傳于閔台爀曰,都承旨入侍。
傳于金勉柱曰,左承旨入侍。
諭行大司憲宋煥箕,諭善李城輔曰,兼諭善徐龍輔·李晩秀等上疏,請依已例,敦召在外儒臣之爲師,傅實諭善者,其批可之,予於卿等,不以見職外職事强之者,俾卿等,便意安心,時往時來,如前席之面諭也。都憲卿則近益康勝,足可作行,而諭善卿則其間凡百,亦更如何耶?顧今天氣,不至甚熱,此時登程,必不爲憊,卿等卽起幡然,以副凝佇之想。仍傳于閔台爀曰,此傳諭,下諭各該道臣,令地方官,傳諭于行大司憲宋煥箕,諭善李城輔。
閔台爀,以戶曹言啓曰,時御所內各司雨漏處修改吉日,令日官全啓煥推擇,則今四月二十一日卯時爲吉云,以此日時擧行,何如?傳曰,允。
金熙朝,以備邊司言啓曰,報恩幼學李東膺所陳冊子,有草記回啓之命矣。取見其冊子,則以爲農者,雖是三春之務,必於三冬之間,預備其凡具,以應嗣歲之功,而今則不然,徒以投技討酒爲事,嚴立科條,施以極律,然後農政,從可勸矣。大抵注秧之法,用力少而所耕多,今雖不可永禁,大洑廣堰之下優引水處外,一切禁之,高燥之地,則預爲乾播,衍濕之處,則亦爲水播,其餘大洑坪與湖南之沃野,湖西之內浦,則許其移秧。且夫春耕之例,有水耕乾耕之異,而近年則當爲水耕處,反爲乾耕,蓋爲其乾曝,勝於糞土也。播種之時,則必待數三日大雨,其可得乎?且農功之大者,莫如引水,而近來堤堰,頹廢乾涸,將何以興苖乎?自本司嚴關,修築新洑新堰可開處,呈于本司者,行會營邑,排給軍丁,另爲勸成爲辭矣。農雖三春之務,備在三冬之間者,言雖至近,誠得其要,而投技討酒,以外面論之,都下邑底,勢必尤甚,僻坊窮村,似不足憂,而近來此弊,無處不然。家輒賭錢,夜以繼晝,甚至班戶之外入子弟,編氓之無賴者流,抛棄恒業,雜還留連,先破其家之産,更覘他人之財,大以殺越,小以穿窬,不但妨農而廢穡而已。極律云云,雖未免失言,嚴科痛禁,在所必施,而此非吏校逐日摘奸之事,爲其父兄長老者,皆切嚴禁之願。只須操切面里任,足可禁之,是故善治之邑,未嘗不先行此政,而劇農之節,則雖曰遊手,應之者少,秋冬之際,最宜察飭,自本司趁期發關,俾有實效,至於大洑廣堰之外,切禁移秧,高燥處乾播,衍濕處水播,乾耕之不及水耕等事,言亦有理,而若欲一一行會,反恐眩於擧行,洑堰修築及新開之方,已悉於前此知委,竝姑置之,何如?傳曰,允。其言雖似易言,其實莫要於此,亦令道伯,另究採用之方,毋作空言之歸,可也。
金熙朝,以備邊司言啓曰,德山幼學李宜璹所陳冊子,有草記回啓之命矣。取見其冊子,則其一,依井田法增損其制,先開川澮而兼設水窓水閘,稻黍已穫,田野旣淸,鎖窓閉閘,以受秋雨雪水,則三春之旱,不甚憂也。潦雨未晴,綠秧尙穉,開窓啓閘,以縮水勢,則長夏之霖,亦不憂也。若曰野高川低,難於灌漑,則鑿山導水,如是而餘泒未及,則專用桔橰事也。溝澮之制,聖所盡力,農務之本,孰先於此,而我國田制,邱塍不廣,滿渠隨狹,除非堤堰,無所用於窓閘縮洩之法,至於野地之鑿山導水,恐有勞而無功之歎,桔橰之法,今亦見行於可施之地,不必別爲行會。其一,遵八蜡之典,變通行之,八蜡之第六第七曰,防也·水庸也。防,所以畜水障水者,水庸,所以受水洩水者也。旣有防·水庸,則水官不可廢,使諸道守令,兼以水官之任,農功旣畢,以興防·水庸之役,役旣成,縣報營,營報堤堰司,歲以爲式,考勤怠以黜陟,則水旱兼濟矣。夫注秧付種,雖有等分,一有水旱,被害則一,莫如先興水功,各仍舊俗,注秧付種,竝行而兩治。且拔其里中翹楚者,免其身役,授以田畯之職,使掌田結,多則三十結,少則十餘結,耕旣畢,田畯報于官,種與耘穫,曰陳曰菑,亦皆如是,巡其稼穡之參差,移用其民,以救其事,則農役興事也。守令之以農功勤慢,爲黜陟殿最之意,已有春初覆啓定式,水功之能否,便在其中,注秧付種竝行兩治之說,如是之外,姑難變通,里中翹楚使掌田結之論,言亦似矣,而今之面任也勸農也。卽是此任,耕穫災實,皆有巡報政擧,則不易其名而可以奏功,政不擧則雖每結置一人,愈見其傷煩而蔑效,又況可以移用其民,以救其事乎?置之。其一,我國之雩典,未知正在何時,而每聞州縣旱甚則雩,雩亦以建未月行之,節已闌農已半矣。何待建未月行之乎?使州縣,常以四月修雩禮事也。雩壇之祀,在於孟夏,而州縣則不敢祀雩,若其値旱祈雨,各隨其時,早晩不齊,不可定以某月。其一,寘山虞養樹木,今者竹把之害,甚於斧斤,山童土弊,沙走于野,膏腴之田,便成磽瘠,使守令,兼山虞之職,每歲仲春,勸其植木,若於空山長谷,使其所近里禁養,則土厚壤肥。此農政之大經綸,若夫湖西之合德,灌漑萬石之地,而近來塗泥溜下,坻高堤缺,其所疎鑿之方,曾與堤下老農商確,而此在地方官之方略如何?至若覛土占候,知百穀之宜,莫如老農,而農事之興,專看氣之進退,不拘於月諸氣進,則農事宜早而不宜晩事也。養山種木之飭,前後非一,而尙無成效,寧不嘅歎?區區愚見,則竊以爲種樹之利,期在十年,數遞之官,歲不數周,今以歲不數周之官,責其期在十年之利,恐無可成之望,是必有民各爲禁之道,然後始或食效,夫所謂民各爲禁者,洞里作契,互相禁養之謂也。官欲遍禁,則日不暇給,民各爲禁,則守約而專以是之,故雖以近來之童濯,觀於各邑間或蔚密之處,皆是松契所設之地也。以此推之,其成似易於社倉,而官之用力者,只在於分洞里而劃其界,奬其勤而罰其怠而已。初無每年種木之勞費,自有畢竟叢茂之實驗,而亦難遽然發令,以致京外牴牾之弊,先自本司,往復一二道臣,講究便否,知其必可行而後,行之諸路,恐合事宜。湖西合德之堤,昨年略聞疏築,而未知今年勤慢之又如何。此等名堤,來頭摘奸時,倍當考察,預以此分付道臣,何如?傳曰,允。貯水植木,俱益於農政,如車輪鳥翼之不可廢一者,兩行之方,惟在營邑之臣擧行勤怠,昨於楊州儒生應旨回啓之批,詳言之,自本司關後錄另飭,俾有得寸得尺之實效,可也。
嚴耆,以義禁府言啓曰,朴宗和杖六十收贖,奪告身一等勘放草記批旨內,公罪勘放可也事,命下矣。朴宗和杖六十,以公罪收贖之意,敢啓。傳曰,知道。
備邊司啓目,粘連觀此全羅右水使林栽洙狀啓,則以爲古群山七條弊瘼,趁今矯革,斷不可已,矯救之方,卽與道臣商確,善處計料,而邑鎭强弱不同,主客懸殊。今此査正之後,邑屬逞憾,似有甚於前日,邑鎭不相管攝,然後似爲救弊蘇民之方,令廟堂稟處亦爲白有臥乎所,該鎭之陞獨鎭兼營將,蓋爲山北舟師之分操,稍重其體貌也。未過十年,還屬久勤之窠,獨鎭之號,分操之規,則依舊自在。故名實不副,弊端隨興是白如乎,今此七條民瘼,營閫方爲次第釐正云,雖無可論,邑鎭事勢,旣有主客之別,則所謂矯弊,難保其鎭長無弊,一依庚子節目,復作履歷之窠,不害爲互相彈壓悠久維持之道,以此意分付該曹爲白乎旀,雖作履歷之窠,旣不割界分屬,如法聖·平薪之例,則戶籍磨勘之際,邑吏誅求,勢所必至。此後則自本鎭,直爲收單成籍,移送地方官之意,竝爲分付該道,何如?判付啓,竝只依回啓施行爲旀,還作履歷窠事,言其舟師所關,則加德豈下於是,而何況安興之守城守餉?阿耳之邊地重鎭,言其體貌之所關,無些歇反復甚,而年前阿耳事,又非侵徵鎭民之比,三鎭姑未還作是隱,則群山之獨擧,得無不均之歎乎?若於差遣之時,另擇其人,如或無彷彿可合之時,有地處武弁,時或通融錯擬爲有矣。須使萬頃之倅,聽節制於群山,該邑校吏之作弊於該鎭者,令鎭將,自斷推治,而所以節制之方,自本司,與兵判曾經道伯及武將相議,然後枚擧草記,仍成節目下送爲旀,勘籍段,亦依平薪例事,分付爲旀,阿耳鎭稍重,體例一款,令關西帥臣,論理狀聞爲良如敎。
判敦寧尹師國疏曰,伏以臣猥以昏庸,偏蒙洪私,內外揚歷,罔非踰分,居常悚懍,無往非罪,果於昨冬,關東査事出,而卽臣孤負之罪,已無餘地矣。名登罪首,跡涉欺天,律以邦憲,萬戮猶輕,嶺海鈇鉞,固所甘心,而聖度天大,曲加庇覆,善地薄竄,旋蒙恩宥,生還故土,苟延殘喘,到底恩渥,銜結是圖,惟當杜門屛跡,追愆訟尤,以圖黥劓之補,而恩敍未幾,除旨聯翩,收簪之恩,雖極感惶,負累之蹤,冞增兢蹙,跧伏鄕廬,未效叩謝之義,瞻望雲天,徒切耿結之忱,不意敦府新命。又下此際,臣聞命驚遑,莫省攸措。負罪賤臣,何以得此?雙擎華誥,感淚自零,臣雖頑如木石,豈不知感激恩造?竭蹶趨承,而非但衰病轉痼,無望自力,況又宿犯至重,擧顔有靦,豈可以一經薄勘?便同無故,揚揚爲冒膺之計,而第臣有未暴之衷,亦豈不仰首鳴號於仁覆之天乎?殿下之於臣,天地也父母也,五載東藩,罔非造化。罪著僨誤,則每加寬恕,事或登聞,則輒承許施,愚衷所激,莫量疎闇,如干民瘼,略殫牽補,而至若浦戶之弊,恩諭屢下,丁寧懇惻,臣先從營門卜定之弊,或減或罷,成出節目,至於啓聞,則臣雖萬萬無狀,豈忍自我設施?自我毁劃,上孤聖恩,下欺浦氓,而經歲經年之後,査狀首犯,遽歸於臣身,臣百爾思惟,終未記得,自眩於然疑之間,首實於淑問之下,而追聞行査時所據文蹟,則卽營吏之私通,而臣乃尸居,不能照察,自歸於故犯之科,臣雖有百喙,敢曰不知,臣所以慙恧欲死者,抑有說焉,苟使臣,眞有冒犯之心,則節目未成之前,何無一番卜定?乃於節目登聞之後,數十鮮魚,有何所關?甘爲首犯之科,作此無忌之孽乎?揆以常情,恐無是理,而今於白首垂死之年,忽得此罪名,雖蒙洗滌湔拂之恩,何敢彈冠冒進,重犯壞四維之誅也哉?且臣前叨金吾時,臨事昏憒,峻被臺評,議啓顚錯,又蒙譴罰,至今追惟,惶汗浹背,由前由後,無以趨命,露章自列,仰浼崇聽。伏乞聖明,俯垂鑑諒,亟削臣所帶職名,以爲不職者之戒,仍治臣瀆擾之罪,以肅朝綱,千萬幸甚,臣無任云云。答曰,省疏具悉。卿其勿辭行公。
兼左諭善徐龍輔,兼右諭善李晩秀疏曰,伏以相見之禮,昉於三代,有士相見焉,有大夫相見焉,有士見大夫焉,至於以元良之尊,而下與臣僚,抗禮敷席而見,控手而拜,盛節也曠典也,比之三善齒學,其義則一,而尤有重焉。顧臣等庸才陋質,猥玷華銜,辭不獲命,乃敢升堂而行禮,繼又挾冊而侍講,仰瞻睿儀,動中禹度,恭承英音,如聆舜韶,及夫琅然俯詢,發難經旨,益仰緝熙之學,日新又新。臣等於此,雖感千一之遭逢,無望尺寸之裨補,龍光被體,愧汗透衣,夫一部魯論,何莫非胄筵服膺之資,而三益三損之訓?尤有切於今日,閭巷布韋,尙求益友,切偲琢磨,相勸以善,何況賓僚重任?所以成就睿德,而乃以如臣等輩,苟然充數,便辟便佞,汙不至此,而直諒多聞,則萬萬非其人也。將何以出入啓沃,左右輔翼,對揚此友臣之殊寵乎?見今師傅諭善兩儒臣,夙負林樊之望,曩膺弓旌之招,一再晉接,資益弘多,而間尋初服,尙遲簉朝,政宜益加敦召,於焉嘉客,迨此舒長之煦,藉其薰·陶之力,庸副我聖上側席之思,克贊我元良惜陰之工,而使臣等,追躡緇衣之後塵,時登承華之末班,則亦豈不竊自幸而與有榮乎?昔我肅廟在春邸時,賓客趙復陽,箚請招延在外諸儒賢,以重輔導之任,祖宗朝崇儒之古規,禮讓之美風,斯可見矣。臣等忽承匪分之恩遇,益切圖報之微忱,退自講席,聯陳短牘,宗社億萬斯年之計,無大於此。伏乞聖上,俯賜察納焉。且方在朝在野之臣,孰不延頸拭目?思獻一得,而僚屬供職者,只有數人,輪日入見,易致不備,亦命博選讀書澡行之士,增置其員,以廣顧問之效,以見彙征之美,臣等之望也,臣等無任云云。答曰,省疏具悉。儒臣招徠之請,卿等言是矣。當更致敦勉之諭,僚屬之出入講席者,只是二人,亦依所請加選。
己未四月十九日卯時,上御便殿。都承旨入侍時,行都承旨閔台爀,記事官柳台佐,記注官金景煥·承膺祚,以次進伏訖。上命台爀書傳敎曰,兼左右諭善留待,與都承旨入侍。賤臣承命出傳,兼左諭善徐龍輔,兼右諭善李晩秀偕入進伏。上曰,戶房承旨誰也?台爀曰,小臣矣。上曰,左右諭善先退。上曰,戶房無公事乎?台爀曰,無矣。命退,承史以次退出。
己未四月十九日卯時,上御重熙堂。左承旨入侍時,行左承旨金勉柱,記事官金啓溫,記注官承膺祚,記事官李存秀,以次進伏訖。上曰,今番奉使之行,善爲往返,殊可喜也,伊後果得便憩否?勉柱曰,幸藉王靈,無事往還,姑無疾病矣。命書傳敎曰,同副承旨入侍。賤臣承命出傳,同副承旨嚴耆進伏。命耆書刑曹公事判付訖。命退,承史以次退出。
上在昌德宮。停常參·經筵。
藥房都提調李秉模,提調金文淳,副提調閔台爀啓曰,伏未審日間聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
金熙朝啓曰,行大司憲宋煥箕,執義兪岳柱在外,掌令玄重祚·鄭澣,持平李東宇·南惠寬病不進,監察茶時之意,敢啓。傳曰,知道。
金熙朝啓曰,明日常參·經筵,取稟。傳曰,停。
金熙朝啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金熙朝啓曰,御營廳將官來言,今日本廳軍兵,日次私習云矣,敢啓。傳曰,知道。
承旨前望單子入之,李晩秀·李書九落點。
傳于李晩秀曰,都承旨入侍。
傳于李書九曰,左承旨入侍。
有政。吏批,行判書金載瓚在外,參判閔台爀,參議鄭尙愚進,右副承旨徐英輔進。以丁範祖爲藝文提學,李靖模爲監察,盧橙爲典籍,宋景載爲敦寧主簿,吏曹參判閔台爀仍任事承傳,前正金觀柱,前校理閔養顯,副司直趙德潤·洪樂淵,前司諫李羽逵,副司果柳雲羽,執義兪岳柱,副司果尹在醇·金養根,副司直金復元,前正言金箕象,前持平沈能弼,以上今加通政特加一資事承傳,兼大司成李晩秀單付,元子宮講學廳僚屬抄啓,前郡守宋時淵,司僕主簿朴宗羽,前牧使兪漢雋。
兵批,行判書金文淳進,參判朴基正病,參議朴奎淳入直,參知李祉永受由在外,行左副承旨金熙朝進。以李敬懋爲副摠管,金觀柱·閔養顯·趙德潤·沈能弼·兪岳柱·尹在醇·柳雲羽·李羽逵·洪樂淵·金復元·金箕象·金養根爲僉知,護軍李益運,副護軍尹光普,副司果李遇濟·宋時淵·愈漢雋竝單付,都摠管李敬懋。
備邊司啓目,尙州幼學李齊華上疏農政全書,廣布中外事,稍待年豐,廣布爲白乎旀,抄出貧民,分授富戶,授田助糧,課督鋤耘,如或流亡,移徵身還事置之爲白乎旀,堤堰堙塞處,許民作畓,洑訟爲農民之厲,察其水勢,竝許開洑事,竝姑置之爲白乎旀,甘藷取種,廣布諸道事,從便求種之意,更爲另飭諸道爲白乎旀,嶺南漕倉六十餘船改造改槊,株數濫斫,使京江船下來分載,而分作三隊,各自檢飭,如或臭載,令該隊船竝力備納,則民自歸農,松無濫斫事,漕倉設置,漕卒團束,已有定制,不可以些少弊端,遽議更張,今姑置之,何如?判付啓,依回啓施行爲旀。農政全書廣布中外事,近來印本,在處稀闊,是豈命撰命印之本意乎?今番所進諸說中,有可採用者,就類補輯,以爲廣頒之地事,分付鑄字所爲旀。甘藷取種事,其功之幾與菽粟等,而充腸潤胃,味亦悅口,古人所喩漸入佳境云者,誠實際語,所以購貿栽植之方,亦不必別頒新令,令各該道臣,各思食效之道,無或看作例飭爲旀,嶺漕船更作京作隊船事,船粟轉運之政,夙宵苦心,在於減其造船,通用兵船京船,使山木不濯,江流不塞,竝與農政,爲俱益之道是置,前旣歷詢,第當一番踐言而已。此條姑置之,以待來頭爲旀,諸道應旨之疏與冊,廟堂回啓與批旨,必皆錄送該道,使道臣,招致其人於公堂,具公服面傳,一以信朝令,一以尊體貌爲良如敎。
禁府照目,鎭海前縣監喪人李元圭矣本府議啓內,細閱道啓,觀其所供,還穀作錢,雖因營關擧行是如爲白乎乃,剩錢五百兩之往復推尋,私札難掩,至發於營査之時,則渠供中前道臣之劃給六百兩云者,條件各異,語涉漫漶是白如乎,身爲守令,締結營裨,圖出關文,莫重國穀,恣意立本之狀,明若觀火,而該裨已故,雖難覈實,排備之錢,旣在民間,留庫之穀,尙今虛錄,其所作俑,焉逭重勘,而敢於淑問之下,專事粧撰,推諉營門者,究厥所爲,節節痛惡。以此照律,罪從重論,杖一百流三千里定配,以喪前所犯收贖,告身盡行追奪,私罪,奉敎依允爲旀,議減一等爲良如敎。
諭善李城輔疏曰,伏以我殿下,深念國本之重,丕闡輔養之方,爰據兩先正已例,特設實諭善美號,命之以專掌勸講之事,不惟位置自別,迥出左右之聯,其於成就睿學,所關當何如哉?宜妙簡當世之宿望,講劘經傳,切磋道義,俾我儲宮,益有以明聖學而修令德,以基萬億年無疆之慶,而乃以如臣無似,擧而畀之,委遣邇列,誕宣別諭,禮隆辭懇,彌加鄭重,追提筵敎而示以篤信,許解前職而勉以安意,旣勤敷心之誨,又開進身之路,未敢知殿下,何取於臣,而乃施此曠世之恩榮乎?殿下於臣,必欲陶鑄作成,備數於使令之列,而臣則不能對揚德意之萬一,歷數從古人臣,以不肖之下品,叨非常之殊寵,未有如臣,欺謾君父,驟躋峻秩,未有如臣,而五朔憲銜,大駭聽聞,更帶重任,尤極濫猥,夙夜惶隕,無所措躬,豈復有抗顔朝端之望?重以癃廢之狀,嚮於入對之時,已無逃於聖鑑,而神精全迷,省識昏謬,趨蹌奏對,大失朝儀,至於故儒臣金昌翕遺集中與李顯益書,誤以與魚有鳳書陳白,而此外所達,無非錯亂,近又因輪疾餘,氣息奄奄,傍觀爲之深慮。以此危篤,末由奔趨,席藁祗伏,恭竢鈇鉞,而臣雖無狀,亦有秉彝,竊附古人以言替身之事,粗效世臣畢義願忠之志,恭惟我殿下,以卓冠百王之姿,有上承千聖之學,寤寐熙皞,朝乾夕惕,而臨御二十年來,治未徯志,事不從心,因循荏冉之頃,徒有歲月如流之歎,眞所謂明王之作,千載一時,而世道之降,如水益下者也。惟是希聖之志,罔或少弛,則皇極旣建,百度皆貞,不待功成治定,而卽自今日,乃唐虞之世也。由此而皇天眷顧之命,益可以昭受矣,前聖授受之統,益可以丕承矣。表率元良,善養德性,以答宗社臣民之望,則豈不休哉?農政綸音,謹己祗受,而素昧稼穡之方,莫效芻蕘之獻,第竊念昨夏旱魃,三南歉荒,九重宵旰之憂,靡不用極,而賙賑普洽,饑饉回蘇,雨暘時若,豐兆騰謠。然水旱之有時循環,或由於五行相旺之致,而歲月日休咎之徵,亦何可泛忽哉?況以堯·湯之聖,尙有屢歲之災,而民無捐瘠者,以蓄積多而預備久也。顧今中外府庫枵然,營屯之廣占,而小民受困,冗官之多設,而廩祿難繼,生財無路,濟衆無策,數年之中,若値荐荒,則八方生靈,其將盡劉矣。念之及此,凜然寒心,夫思患預防,經有明訓,安不忘危,爲國深謀,圖於未然,尙易收功,救於已至,固難容力,而且心所存主,神妙無窮,自然感應,捷於影響,此卽所存者神,朱子以爲如從欲以治者是也。聖人之敬,熏天炙地,精誠所到,金石亦透,殿下嚴恭寅畏,視民如傷,固已爲繼往聖開太平之本,而若復緝熙之敬,與天爲一,不息之誠,孚格神明,則將見上帝之申命垂佑,而景祿川至矣。何患於災害,何憂於饑荒?敢以是爲康衢之祝,古之聖王,奉三無私,以爲治平之大法,乃所以天地合德日月合明者,而參贊位育,無過於此,可不勉哉?殿下服御菲薄,諸臣欽頌,而在下侈風,有識竊歎,伏願亟降明旨,軍民奢靡之習,一切嚴飭,則其於蓄財濟荒之道,亦將有補於他日矣。推此以往,錙銖毫釐,皆加節省,減却常供,蠲除冗費,如內閣刊書之役,姑爲停撤,另擇藩臣守令,務盡恤民之策,使恩澤下究焉,爲治之要,莫尙於安民,安民之要,莫尙於務本,而節用百姓足,君誰與不足,乃萬世帝王之龜鑑也。今於絲綸所發,惠養所霑,至意藹然,如救焚拯溺,猶恐不及,而贅陳至此,尤增僭越,至若臣之情病,倘蒙俯燭,則豈不爲之曲垂矜憐,而思所以終始生成之道乎?伏乞天地父母,特賜照諒,亟令遞解職名,收還召旨,仍治臣罪戾,以明邦憲,公私幸甚,臣無任云云。答曰,省疏具悉卿懇。昨有敦召之諭,今見辭職之章,欲致之思,愈往愈摯。卿雖退處林下,卽喬木之家也,世祿之臣也。何異於在朝夙夜之賢?義不當固守東岡之陂,囂然無幡然底意,況於見叨之銜,尤豈可逡巡於旣出之後乎?且宿諾鄭重,予所深信而竊企者,俟少間必卽登程也。予雖否德,所願學聖人,卿又以希聖二字,拈出爲第一義,仍又敷衍農政綸音祗受之由,惓惓於民生之回蘇,懃懃於氣候之時若,申之以節用足食之道,尤庸嘉歎,更望從近强力上來。仍傳于李書九曰,此批答,傳諭于諭善李城輔處事,下諭道臣。
己未四月二十日卯時,上御便殿。左承旨入侍時,行左承旨金勉柱,記事官柳台佐,記注官金景煥·承膺祚,以次進伏訖。上曰,沈判府事入侍。景煥承命出傳,偕入進伏。煥之曰,日氣向熱,聖體,若何?上曰,一樣矣。寢睡·水刺之節,何如?上曰,一樣矣。上曰,僚屬加抄事,何以爲之?煥之曰,未及商量矣。上曰,右相何間出仕云耶?煥之曰,姑未有聞矣。上命勉柱書傳敎曰,政官牌招開政。又命書傳敎曰,吏曹前參判閔台爀仍任牌招,同參政事,先開政後謝恩。又命書傳敎曰,同副承旨入侍。賤臣承命出傳,同副承旨嚴耆進伏。上曰,僚屬今當加差,而左相方入闕中云,判府事出去,與左相相議後入來煥之退出。上曰,丙申年政事冊及政案入之事,分付政院,政官牌去來,亦爲催促,可也。仍命耆書備局草記判付訖。上曰,藥房入侍。賤臣承命出傳,藥房都提調李秉模,提調金文淳,副提調閔台爀,醫官柳光翼·金孝儉·李敬培·李周憲·朴春源·李惟鑑·吳天根·丁希泰以次進伏。秉模曰,日氣乍熱,聖體,若何?上曰,一樣矣。寢睡·水刺之節,何如?上曰,一樣矣。王大妃殿氣候,何如?上曰,一樣矣。惠慶宮氣候,何如?上曰,一樣矣。上曰,昨日諭善相見禮時見之,兼諭善上疏中辭遜之言,無足怪矣。儼然高坐於三重席上,以見元子,於諭善之心,不亦猥乎?秉模曰,烏得不然乎?上曰,政官催促,可也。賤臣承命出傳,吏曹參議鄭尙愚持政案入侍。上曰,今日欲言僚屬加抄事矣。秉模曰,昨因左右兼諭善上疏,元子宮僚屬,有加抄之命矣。前郡守宋時淵,司僕主簿朴宗羽,前牧使兪漢雋,經術文學,俱合陪講,先以此三人,加差下,何如?上曰,依爲之。出擧條上曰,先朝侍從人尙在堂下秩者,方欲一竝陞資,卿等之意,何如?煥之曰,臣未能詳知,而其中亦或有不可擧論之人矣。上曰,以先朝侍從之臣,尙未陞資,豈可成說乎?故事亦有此例矣。仍命耆書傳敎曰,卿宰下大夫之先朝特除亞銓,或已經副學者,向者擢授從一品階,因此思之,取閱官案,在經幄侍從之列於予之嗣服以前者,猶尙沈潛於綠袍之中,亦多其人,其所陞秩,考之我朝故事與往牒,俱有可據者,先朝玉堂·兩司之至今在堂下三品人,竝加一資,年七十內外之內而佐貳,其外之外而守宰,銓曹,當次第照擬,而旣令進秩,有職然後可以肅拜,今日政僉知加設,先爲擬入,使之謝恩事,分付。上曰,政官退去,先朝官案中侍從人,一一抄出持入。台爀·尙愚退出。上命書傳敎曰,先朝侍從傳敎中,三品二字抹去。上曰,趙德潤果是先朝侍從乎?秉模曰,然矣。上曰,兪岳柱在京乎?耆曰,在外矣。上曰,金養根何故沈塞乎?文淳曰,在鄕故也。上命大臣以下就座,命耆書茶時啓辭批答訖,台爀·尙愚抄持先朝侍從兪岳柱·柳雲羽等六人以入。上曰,焉敢乃爾,此習何處出乎?雖使擬望以入,不當違越,況只以抄入爲敎,則焉敢任意存拔乎?敦寧都正加設,一竝擬入,可也。此欲以贖汝壅蔽之罪,斯速擧行。台爀·尙愚退出,上命耆書傳敎曰,在外承旨許遞,與未差之代,前望單子入之,李晩秀·李書九落點。上曰,新除授承旨,斯速出牌,可也。命耆書傳曰,右承旨許遞。命退,諸臣以次退出。
己未四月二十日申時,上御重熙堂。都承旨入侍時,行都承旨李晩秀,記事官柳台佐,記注官金景煥·承膺祚,以次進伏訖。上敎晩秀曰,俄者先朝侍從人竝擬都正之敎,所以欲贖政官之罪,非必欲擬都正也。僉知望則一一無漏,兵批下直,先入退去之意,言及兵判,可也。命退,承史以次退出。
上在昌德宮。停常參·經筵。
金熙朝,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金熙朝啓曰,行大司憲宋煥箕在外,執義未差,掌令玄重祚·鄭澣,持平李東宇,南惠寬病不進,監察茶時之意,敢啓。傳曰,知道。
李書九啓曰,明日常參·經筵,取稟。傳曰,停。
金熙朝啓曰,知敦寧李秉鼎,旣入闕中,實職肅拜之時,兼帶經筵,不爲肅謝,直爲出去,事甚未安,推考警責,何如?傳曰,允。
傳于李晩秀曰,諸承旨持公事入侍。
傳于李晩秀曰,都承旨入侍。
金熙朝啓曰,當該承旨禁推事,命下矣。同副承旨嚴耆,依定式遞差傳旨,捧入之意,敢啓。傳曰,知道。
承旨前望單子入之,洪義浩·柳雲羽落點。
以承旨房望,傳于金熙朝曰,承旨房仍,吏·兵換房。
李晩秀啓曰,新除授承旨柳雲羽,年限已過,何以爲之?敢稟。傳曰,陞資旣出記舊,使之一謝職名爲可,拔例牌招。
以嚴耆囚單子,傳于柳雲羽曰,分揀放送。
以慶尙監司申耆狀啓,宜寧縣監洪樂綏遭母喪事,傳于金熙朝曰,令該曹口傳差出,待下批當日辭朝。
以慶尙監司申耆啓本,醴泉金重得父墳,前已掘移,安東營將金鎭鼎,輕先替當,無難推捉,爲先罷黜,其罪狀,令攸司稟處事,判付內,啓下義禁府爲旀,山訟何關於討捕使,而自干法綱,依前下判辭,拿致王府,反覆究覈,考律嚴繩,而雖一半分呑吐抵賴,直爲嚴刑得情,以爲信法令保平民之地爲旀,該營將爲先改差,令該曹口傳差代,待下批當日辭朝爲旀,金鎭鼎段,嚴飭府吏,刻期拿來,嚴囚爲良如敎。
吏曹口傳政事,以金宗善爲宜寧縣監。
兵曹口傳政事,以洪允復爲安東營將。
備忘記,安東營將洪允復下直,長弓一張·長箭一部,片箭一部·筒兒一箇賜給。
金熙朝啓曰,宜寧縣監金宗善,當日辭朝事,命下矣。兩司當爲署經,而行大司憲宋煥箕,正言尹涵在外,大司諫宋銓,獻納朴鍾淳未肅拜,執義未差,司諫曺允遂,掌令玄重祚·鄭澣,持平李東宇·南惠寬,正言李敬參病不進,無以署經云,除在外外,未肅拜病不進人員,竝卽牌招,以爲備員署經之地,何如?傳曰,允。其中有情勢人許遞,前望單子入之,待下批牌招署經。
兩司前望單子入之,大司諫兪漢謨,獻納閔命爀,掌令洪秉益·朴道翔,持平池德斌·李義明,正言金履載落點。
傳于洪義浩曰,今已夜深,新除臺諫,先署經後謝恩,守令則一司除署經下送。
李書九,以講學廳言啓曰,元子宮僚屬副司果宋時淵,時在忠淸道懷德地云,使之斯速上來,何如?傳曰,允。
李書九,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則南壇·先農壇·雩祀壇·祈雨壇·馬祖壇·司寒壇·厲壇壇上及四面紅箭門墻垣階砌,俱爲無頉,而先蠶壇東邊紅箭門柱根塗灰剝落,漢江壇東邊紅箭門柱根塗灰剝落,卽爲修改事,分付該監。此後看護等節,着實擧行事,各別申飭之意,敢啓。傳曰,知道。
徐英輔,以都摠府言啓曰,副摠管金啓洛,以漢城府右尹,本府坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
徐英輔,以兵曹言啓曰,今四月二十一日武臣賓廳講書日次,而中日相値,不得爲之之意,敢啓。傳曰,知道。
徐英輔,以兵曹言啓曰,宣傳官李英植呈狀內,今月二十日內試射時,得蒙直赴殿試之恩典,所帶之職,依例入啓遞改云矣。李英植所帶之職,係是南行窠,不可仍帶,改差,何如?傳曰,允。安光贊仍任,可也。
徐英輔,以壯勇營言啓曰,本營夏等試射時,將官將校軍兵各技優等人,別單書入之意,敢啓。傳曰,知道。
柳雲羽,以義禁府言啓曰,明日永淸門儒生製述時,本府都事七員赴擧,一員奉命在外,明政門·光政門禁亂都事,公事回公都事,無以推移,假都事三員,令該曹口傳各別擇差,以爲分排之地,何如?傳曰,允。
柳雲羽,以義禁府言啓曰,慶尙監司申耆啓本,安東營將金鎭鼎,爲先罷黜,其罪狀,令攸司稟處事,判付內,金鎭鼎,嚴飭府吏,刻期拿來嚴囚事,命下矣。金鎭鼎時在任所云,卽爲發遣府書吏,交代後刻期拿來之意,敢啓。傳曰,知道。
行護軍李益運疏曰,伏以臣本湖西漁樵之跡,幼年失母,隨父入京,兄弟三人,惸然無依,已難保其成立,寧有望於進就,父而兼母,以養以敎,兄前弟後,次第釋褐,聯武竝肩,翺翔淸朝,是豈臣意望之所及哉?況臣最愚魯,文識也才猷也,蔑蔑焉無一可稱,而惟我殿下,作成之如嬰兒,庇覆之如私物,冥擿兜攬,滾到宰列,十年近密,榮耀已極,籌司天官,揚歷殆遍,雨露之澤,雖不擇地,生成之恩,若偏臣身,生育臣者臣父,而陶鑄臣者殿下也。臣之依以爲命,卽殿下與臣父耳,每公退歸家,臣父輒持臣戒曰,汝兄弟幸際不世之恩造,單寒之門,踰濫至此,滿盈之懼,宜思古人之至言,蚤夜瞿瞿,亶不外是,臣上戴天恩,下服父訓,固欲陳情乞外,暫辭華膴,而臣以受恩罔極之蹤,殆若占便,不敢言私。且臣兄弟,腴邑雄藩,便養已極,烏鳥之私,更無餘憾,而臣父今年八十有三,虛脆之症,已成貞疾,而自遭毒慼,頓然落下,精神澌鑠,氣息凜綴,闔眼噤口,貼席涔涔,臣兄則料理瀡滫,臣身則左右扶將,而俱未足以慰父心,惟有一計,庶便將護,此臣所以百思千思,仰首而鳴號者也。君親長短之日,昔人所悲,春暉寸草之報,人子至情,失今不言,更待何日?顧今聖朝之治化淸明,在廷之群彦濟濟,臣於其間,特九牛之一毛耳。居內居外,無足輕重,仰恃錫類之恩,敢暴乞養之願。伏乞天地父母,俯賜矜諒,特畀臣一小邑,非但養以專城,繼以良劑,將往將來之際,或可以慰譬臣父悲疚鬱結之心矣。荷天之寵,俾延臣父頹齡,則臣之父子,相對攢祝,子子孫孫,爲犬爲馬,以報我殿下天高地厚之恩,惟聖明,憐其情而恕其僭焉,臣無任云云。答曰,省疏具悉。乞郡之請,許施,俾卽差除。
己未四月二十一日卯時,上御誠正閣。諸承旨持公事入侍時,行左承旨李書九,行右承旨金熙朝,右副承旨徐英輔,記事官柳台佐·金啓溫,記注官承膺祚,記事官李存秀,以次進伏訖。上曰,各房讀奏公事,可也。英輔讀奏京畿監司李在學狀啓,諭善李城輔上疏上送事,黃海監司曺允大狀啓,鳳山居前都正張聖佐身死事,慶尙監司申耆狀啓,飢口穀數成冊上送事,平安監司韓用龜啓本,价川等官反庫事,江原監司尹弼秉狀啓,渰囕燒死人等恤典題給事,慶尙監司申耆狀啓,被燒民家期於奠接事。有旨祗受事,書九讀奏禮曹來六月內行各祭單子,慶尙監司申耆狀啓各祭設行事。命書九書祭享單子判付,命先退。熙朝讀奏慶尙監司申耆狀啓,給馬有旨祗受事二度,忠淸監司李泰永啓本,定配罪人奴大福徒三年限滿令該曹稟處事,命分書判付訖。上曰,昨日同副事,節節顚錯,旣有右承旨許遞之命,則不卽書出頒布,復爲煩稟,至於昨日諸人特資傳敎中,三品二字,旣以改書出,頒布之後,又爲抹去於原傳敎云,同副旣在待漏廳,則傳敎軸之持往待漏廳,亦豈成說乎?此皆政院無故事而然,若有時急分付之事,在於門鑰已閉之後,則傳敎軸之始許出送,卽故例也。卿等隨事修擧,無失舊規,好矣。仍命書榻敎曰,當該承旨禁推。又命書榻敎曰,承旨前望單子入之,待下批牌招察任。又命書榻敎曰,僉知肅拜人留待,持公事入侍,同爲入侍。仍敎曰,今日肅謝人,使之入侍。台佐承命出傳,與僉知洪樂淵·金箕象·柳雲羽偕入進伏。樂淵進奏姓名。上曰,年幾何?樂淵曰,年今六十矣。箕象進奏姓名。上曰,年幾何?箕象曰,五十六矣。上曰,貌則不衰矣。臺通在於何年乎?箕象曰,乙未冬矣。雲羽進奏姓名。上曰,今年已滿七十乎?雲羽曰,然矣。上曰,善爲之矣。命樂淵等先退。熙朝曰,每朔堂后日記,限來朔二十日修納,而如或過限,則當該注書,直捧禁推傳旨事,曾有定式矣。自昨年十月,至今年三月,其間一朔日記外,竝不修納,事之稽忽,莫此爲甚。當該假注書李允謙,依定式禁推傳旨捧入之意,敢此,仰達矣。上曰,注書禁推,而待其修納,捧傳旨,可也。命退,承史以次退出。
己未四月二十一日午時,上御便殿。都承旨入侍時,行都承旨李晩秀,記事官金啓溫,記注官金景煥,記事官李存秀,以次進伏訖。上曰,纔見日記之所考出,則講規始行之時,卽日放榜科,亦皆應講,而初頭則竝與註釋而爲之,一如明經生之例,其時有節目之撰成者矣。晩秀曰,聞其節目,在於成均館及禮曹云矣。上曰,然則考見其節目,可也。命書榻敎曰,日次殿講,明日爲之,製述處所,永淸門外爲之。上曰,儒生則使之待令於弘化門外事,分付。又命書榻敎曰,抄啓舊選文臣尹光顔校正之役,係是經筵冊子,兼帶講任,有難連日仕進,姑解其任。仍命退,承史以次退出。
上在昌德宮。停常參·經筵。
殿座罷後,內閣·政院·藥房口傳問安。答曰,知道。
李書九啓曰,明日常參·經筵,取稟。傳曰,停。
李晩秀啓曰,今日殿座,承旨當爲備員,而同副承旨柳雲羽,不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,洪樂淵落點。
傳于金熙朝曰,科次入侍。
傳于金熙朝曰,儒生更試科次入侍。
傳于李晩秀曰,都承旨入侍。
注書柳台佐病,代以呂東植爲假注書。
注書金啓溫病,代以洪奭周爲假注書。
己未四月二十二日卯時,上御便殿。日次儒生殿講入侍時,行都承旨李晩秀,行左承旨李書九,行右承旨金熙朝,左副承旨洪義浩,右副承旨徐英輔,記事官柳台佐·金啓溫,記注官承膺祚,記事官李存秀,以次進伏訖。上曰,右承旨出往永淸門外,儒生使之入場整齊,內庭行禮時,令引儀臚唱於月臺上,以爲一齊行禮之地,可也。熙朝退出,引儀唱試官以下行禮,試官左議政李秉模,禮曹判書徐龍輔,行副護軍李翊模,刑曹參議金載翼,副校理南履翼,直講李羲甲等,率應講儒生入庭行禮訖。上曰,試官中李羲甲,卽本館久任郞廳,勿爲陞殿,檢飭儒生,可也。秉模等陞殿進伏。秉模曰,日間聖體,若何?上曰,一樣矣。秉模曰,臣復當試役,冒沒入來,而私心愧恧,實無對諸生之顔矣。上曰,卿之以前日事辭巽,誠過矣。考券之時,旣無以預知其封內,則以此爲嫌,豈不過中乎?秉模曰,旣坼名之後,亦有不善周旋之失,臣則以此引咎矣。上曰,不必深引,速爲開講,可也。上曰,永淸門外製述儒生,斯速整齊事,分付。羲甲呈入門單子,書九讀奏入門三百十七人,命龍輔·翊模書御題擬唐杜甫謝許歸蓬蓽表,限午初,義浩跪啓請宣敎,宣敎官捧御題出懸。上曰,懸題時儒生行禮,以俯伏興四拜興平身擧行事,分付。日候甚熱,故月廊使之許入,此意遍諭諸生也。上曰,講生數多,當分所捧講,試官當加差矣。仍命書榻敎曰,知敦寧李秉鼎,右參贊徐邁修,兵曹佐郞金啓河,試官加差下。仍敎曰,捧講旣分所,多有擧行,上下注書,姑出病代,可也。文淳曰,侍衛·雲劍等節次,一依前日殿講時例爲之乎?上曰,唯。諸生等以次進講。上曰,今番亦當以講通以上,製述三下以上更試,而先朝故事,亦有三處誤讀後收栍之定式,捧講不必過峻,而文義則發難詰問,取其能通大旨者,可也。英輔曰,獻納閔命爀,以署經承牌,而旣在闕中,不爲肅謝,直爲出去,不可無警,推考,何如?上曰,依爲之。出擧條假注書洪奭周·呂東植進伏。上曰,日已向午,儒生呈券催促,時限如已至,則試所承旨,卽爲捧券入來,試官以下少退,食代後卽爲詣閤,可也。諸生進講訖,通禮跪啓禮畢,諸臣以次退出。
己未四月二十二日巳時,上御便殿。都承旨入侍時,行都承旨李晩秀,假注書呂東植,記注官承膺祚,記事官李存秀,以次進伏訖。上曰,收券幾何?知入,可也。賤臣承命出傳。上曰,仍爲詣閤,待滿十軸入侍,可也。仍命退,承史以次退出。
己未四月二十二日午時,上御便殿。日次儒生應製科次入侍時,行左承旨李書九,行右承旨金熙朝,左副承旨洪義浩,假注書洪奭周,記注官承膺祚,記事官李存秀,左議政李秉模,知敦寧李秉鼎,右參贊徐邁修,禮曹判書徐龍輔,刑曹參議金載翼,行副護軍李翊模,副校理南履翼,兵曹佐郞金啓河,以次進伏訖。上命分考試券。邁修曰,以臣空疎,不敢冒當於試役矣。上曰,固知卿實材,而旣如是辭巽,然則退去,可也。邁修先退。上曰,應講之時,或有善於講誦,而以二通二略,得略栍者,又或有反以二通一略一粗,得通栍者,其中亦有數矣。秉模曰,誠然矣。秉模等分考試券二百一張,上命合考。秉模曰,今番試官中,旣無主文,知敦寧同爲合考,何如?上曰,唯。秉鼎曰,臣以危蹙之蹤,加資肅拜,尙今逡巡,試役雖不敢不膺命,而至於合考,便是以文任自處,不敢冒當矣。上曰,旣爲讀券官,則何必辭巽於合考?與他讀券官,竝爲參論可否也?上曰,許歸蓬蓽,乃是拾遺時言事之故,而諸券多不做此,可謂失題矣。秉鼎曰,旣不做題意,而至於外面句作,亦少合作矣。考券訖。命書榻敎曰,行左參贊李祖源,戶曹判書趙鎭寬,入直玉堂上下番,儒生更試試官爲之事。命秉模等先退,命講通儒生八人,製述三下儒生二人,入庭更試。兼大司成李晩秀,直講李羲甲,率諸生入就位,命義浩書更試御題鄭當時之友皆大父行賦,命揭之。敎曰,以八刻爲限,須從速製進,而爲念曝陽中露坐之難,移設布帳於簷端,以次列坐,着念善作之意,令諸生知之,而治經生中,如有難於成篇者,許其白文呈券,可也。幼學任弘迪·李集運,白文呈券而退,未及八刻,收券已畢。命書傳敎曰,更試儒生科次入侍。試官行左參贊李祖源,戶曹判書趙鎭寬,副校理李貞運,副修撰尹益烈以次進伏。上曰,入格儒生入侍。出榻敎上曰,殿講三製到記中領賞人,入庭親受,而直赴給分人,則使之退去也。入格儒生進士曺錫倫等,以次進立階下,命各奏職姓名,領賞四拜訖,以次退出。書九曰,入格儒生中下鄕者賞格,出付成均館,以爲追後頒給之地,今日應試者,使之出榜後領賞乎?上曰,依此爲之。命祖源等考券訖,上親坼魁券。命書傳敎曰,日次殿講通更試賦三下幼學尹鼎烈,直赴殿試,講通更試草三下進士金碩鉉,生員沈湜,直赴會試。製述三下生員鄭錫猷,進士尹學淳,各紙二卷,講通進士金用默,生員沈英錫,進士李㷞,幼學任弘迪·李集運,製述草三下進士宋翼淵,各紙一卷賜給。命鼎烈進前讀試券訖。敎曰,爾年幾何?鼎烈曰,二十六歲矣。上曰,少年矣。進退賦,卽爲製進也。仍命呼新來,鼎烈製進進退賦三句。上曰,有才矣。與玉堂下番爲幾寸?益烈曰,臣之再從弟,而故判書尹得載之孫也。上曰,其文,何如?益烈曰,文亦夙就矣。上敎碩鉉曰,爾是老儒,而今番之作,更考於落軸之中,僅得草三下,可謂不善做矣。又命湜讀試券訖。上曰,入庭諸生,仍爲頒賞後,使之退去也。頒賞訖,鼎烈等以次退出。命書榻敎曰,贊儀任藗分揀。又命書榻敎曰,都摠管李膺擧入侍。又命書榻敎曰,僉知肅拜人入侍。都摠管李膺擧,僉知尹在醇以次進伏。上敎在醇曰,年幾何矣?在醇曰,年七十矣。命先退,上敎膺擧曰,久欲一見,今始召接矣。遠道何以上來?膺擧曰,幸蒙天恩,無事作行矣。上曰,今年幾何?膺擧曰,八十五歲矣。上曰,寢食,何如?膺擧曰,善眠善食,莫非聖恩所及矣。上曰,子孫幾人?膺擧曰,有四子五孫矣。上曰,率來者幾人?膺擧曰,二子與從孫一人率來矣。上曰,前後道臣,皆言其抱負,而今已老矣。欲詳見容貌,須爲起坐也。膺擧承命起坐。上曰,摠管雖侍衛之職,而養老乞言,古有其禮,且聞其固窮讀書,必有所得,如有可陳之言,詳奏,可也。膺擧曰,惶恐不敢仰對矣。上曰,經工何如,而尙能記誦乎?膺擧曰,少而業科,老又全廢,不能記誦矣。上曰,本道年事,何如?膺擧曰,姑未知之,而牟麥則善成之漸云矣。上曰,民邑之弊,亦有入聞者乎?膺擧曰,昧然不知矣。上曰,何當下去?膺擧曰,勢難久留,而旣有職名,不敢擅便,欲入直數日後,爲歸計矣。上曰,老人何以能久淹於旅店,亦何可多日入直乎?如欲入直,則今日省記,明早卽出,從便下去也。仍敎曰,都摠管下去時,分付兵曹,給驛馬,可也。仍命退,諸臣以次退出。
己未四月二十二日申時,上御便殿。都承旨入侍時,行都承旨李晩秀,記事官金啓溫,記注官承膺祚,記事官李存秀,以次進伏訖。上曰,尹鼎烈,是誰之孫乎?晩秀曰,故吏判尹得載之孫矣。上曰,今日捧講時見之,則或有可合通栍,而降爲低栍者,其中亦自有數矣。日次講未試之一朔,亦當從近爲之,使諸生着意肄習,可也。命退,承史以次退出。
上在昌德宮。停常參·經筵。
徐英輔啓曰,明日常參·經筵,取稟。傳曰,停。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金熙朝曰,左承旨入侍。
傳于金熙朝曰,政官牌招開政。
金熙朝啓曰,同副承旨洪樂淵,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,尹在醇落點。
金熙朝啓曰,新除授承旨尹在醇,年限已過,何以爲之?敢稟。傳曰,前承旨柳雲羽,旣命拔例牌招,待行公許遞,此啓辭勿施,牌招察任,今番陞資中趙德潤外,在於前望者,只是四人,今皆點下,其餘則依初下敎,佐貳守宰待窠,次第差擬事,分付銓曹,在外兵曹堂上許遞,與刑曹參議未差之代,今日政差出,待下批亦爲牌招察任。
以金翰東囚單子,傳于徐英輔曰,分揀放送。
傳于金熙朝曰,左承旨許遞,前望單子入之,待下批牌招察任。
承旨前望單子入之,李羽逵落點。
洪義浩啓曰,新除授同副承旨李羽逵,時在京幾抱川地,斯速乘馹上來事,下諭,何如?傳曰,許遞,前望單子入之,待下批一體牌招。
承旨前望單子入之,金載翼落點。
金熙朝啓曰,吏曹參判閔台爀,參議鄭尙愚牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判更卽牌招,何如?傳曰,允。
傳于金熙朝曰,吏曹參判·參議前望單子入之,待下批牌招開政。
吏曹堂上前望單子入之,參判李益運,參議李魯春落點。
金熙朝啓曰,吏曹參判李益運,參議李魯春牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,參判更卽牌招,何如?傳曰,允。參議只推,一體牌招。
副校理李貞運,副修撰尹益烈等疏曰,伏以明義一部,卽我東之麟經也。凡今日北面而事殿下者,率皆藉手於是書,是書之義理,卽撐天地亘古今磨泐他不得者也。日前先朝侍從加資之下敎,實出於我聖上記舊之盛意,臣等竊不勝欽仰,而第伏念麟漢·弘燮,卽明義錄中元惡大憝也。凡係干連於兩賊者,猶當嚴誅痛絶之不暇,況其子壻堂從,尙何可議擬於收錄之典,而今此沈能弼·閔養顯,渾入於恩資之中,物情訝惑,聽聞駭惋,臣等竊恐自此以後,隄防漸壞,義理寢晦,一種凶孽之徒,擧懷覬覦之志,思之及此,寧不懍然?憂憤所激,聯陳短章,伏願聖明,亟收沈能弼·閔養顯加資之命,以嚴大防,以解群惑,千萬幸甚,臣等無任云云。答曰,省疏具悉。不允。
吏曹參判閔台爀疏曰,伏以臣卽伏見玉堂聯疏,則以閔養顯·沈能弼之渾入於陞資中,至以物情訝惑,聽聞駭惋爲言,堂疏實出於嚴隄防絶覬覦之意,則臣昧然擧行之罪,無所容逃,公議峻嚴,私心悚恧,召牌荐降,冒膺無路,玆敢忙陳短章,仰瀆崇嚴。伏乞聖明,俯垂鑑諒,亟削臣所帶之職,以謝人言,以靖私義,千萬幸甚,臣無任云云。答曰,省疏具悉。兩人事,堂疏過矣。西京之風流篤厚,以其禁網之疎闊也。必欲窄窄結罟,箇箇數髮,苦索而艱覓,則免者能幾家,天下事各有分數,凡於隄防關頭,微處婉,婉處嚴,嚴處微,金秤玉衡,無過不及,卽予御世之一副規度,今也引曩時乙亥以前之義理未決樣,而以爭執覆難,爲依倣根據之地,則不幾近於朔南之倒置乎?幾十年硏精點神,導率遠邇者在此,範圍酸鹹者在此,乃於可東可西之際,差上差下之間,無大無小,無內無外,載日月之所照,臨霜露之所降,俾我血氣之倫,各具一太極,則此在廷臣僚之嘗所知之者也。日前處分,尤屬於拔例,貞元之朝士無多,潛郞之舊蹟猶記,特命按籍而書奏,各進一秩,以示予意,則卿等之擧行,事理當然,彼兩人者,初無身累之干犯,優有已例之的對,何待指諭其某某,始能領會乎?且況堂疏收還之請,未嘗箚着於卿,則卿之上疏,甚非矣,遞差。
司諫曺允遂,副應敎尹序東,掌令朴道翔,副校理李貞運·南履翼,副修撰尹益烈·朴崙壽啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒而痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命?不審殿下,何爲此萬萬過擧耶?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,夫安有謀危宗社之如此賊,而使其首領之得保也?危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,爀然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言。實非所望於聖明之時,而此亦猶屬餘事,妖凶如鄭妻,慘毒如鄭妻,而遽使移置於京師至近之處,巢穴得肆之地,啄息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相貫者,此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行。又爲煽亂之窩窟,而近畿移置,思之及此,每不覺懍然,又於年前,有出置城外之命,使亘古所無之逆,任便居住於城闉咫尺之地,此已萬萬驚心,而及承今番下敎,始知入置京第,已多年所,繼而有出置罪名命釋之擧。噫,綸音頒下之後,此賊之由來罪惡,尤極彰著,而今日之意外處分,反歸寬假,當初全宥之命,雖蒙收還,畢竟命釋之擧,大失刑政,神人之憤菀,由是益激,宗社之憂虞,從此轉深,三尺之章,有不可一刻容貸。請亟寢罪人鄭致達妻出置罪名命釋之音,依前還發配所,仍令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞臟盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊。其可曰國有三尺乎?且況逆復正法之後,五字刀削凶謀逆節,及今益彰,擧國臣民腐心之痛切齒之讎,尤有倍於前日。請物故罪人德相,亟施孥籍之典,噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,莫念國恩之報報,徒知凶賊之力護,耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反思欺罔之習。噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,至於前後凶逆之十五字刀削姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積·逆點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。十二行刀削答曰,不允。七字刀削
司諫曺允遂,掌令朴道翔啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆瓚之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之自我啓之,爲持難之端,其防也,固是守法之常也,其啓也,豈非處變之權,而一向膠守?不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下於該府者,有夏賊子女囚禁待年之命,臣等驚惶抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地?今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主,而威禍在手,鉗制朝臣,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然,以此事不可再擧之說,咆喝公座,略無顧忌,一行刀削凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益露,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,五字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻?天討快行,而誅殛之典,止行其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,七字刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法者,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。惟此一款,卽是斷案,而尤有國人之至今所腐心痛骨者,壬寅後邦慶,實是八域臣民歡忭蹈舞之辰,而噫,彼時偉,抑獨何心?顯示不悅之色,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉之心,擬帥市恩之計,旣極陰祕,荷杖偸鈴之態,不忍正視,其所負犯,不一而足,乃於不敢言之地,敢懷不敢萌之心,潛構啓草,欲售欺天之計。此已窮凶絶悖,而於渠猶屬薄物細故,潛藉逆復之姻婭,七字刀削與同死生之說,旣已遲晩,顧瞻他日之計,明白納招,甚至於干涉善復自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迃路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。噫嘻,痛矣。亂臣賊子,從古何限,而豈有若九宗之窮凶極惡至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參訂明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮?疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不可已者,而纔得承款,未及正法,致使往牒所無之極逆太憝,徑先致斃於獄中,輿情之憤惋,固不可言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
掌令朴道翔啓曰,今於疎決中杆城獄囚崔進吉發配之命,竊有所覆難者,蓋進吉之刃刺挺打,致命於當夜者,實因丁寧,詞證俱備,參考獄案,無一可疑之端,而只緣其時道臣之不拘日次而督取考覆,有乖審克之道。故特以無於法之致,輒付傅之生之典。道臣之違例栲訊,捧其遲晩者,固不可謂無失,而但正犯結案之招,一如檢庭納供之辭,則必其實狀如是,故前後無異辭,而終底於納侤耳。此不可輕議原恕,而今於結案已成之後,遽爾從輕,則其在象刑之義,反有欠焉。請崔廷吉,依律處斷,臣伏見傳敎下者,有金甲島定配罪人成德雨放送之命,臣不勝愕然憂歎之至。噫,近日以來,懲討不嚴,義理愈晦,嘗試顧瞻之輩,孽芽其間,至于成德雨輩而極矣。暗試手勢,角勝公議,漫漶於人鬼之分,觀望於陰陽之界,顯有立跡之意,究其情狀,合置重辟,再昨冬臨門處分,實出於靖世道正人心之聖德至意,而畢竟勘律,止於島配,則已是失刑之大者,今此全釋之命,忽下於此際,竊恐從今以後,隄防漸壞,亂逆益肆。請還寢金甲島定配罪人成德雨放送之命。新除授行大司憲宋煥箕,時在忠淸道懷德地,持平池德斌,時在天安地,請竝斯速乘馹上來事,下諭。答曰,不允。成德雨事,亟停勿煩,下諭事,依啓。
司諫曺允遂啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥籍之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。噫嘻,世道日下,人心漸溺,至於姜彝天輩出,而亦一變怪也。姜彝天,則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加,而騙取貨物,旨意閃忽,假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝,而如金履白誕妄陰邪之類。又從以趨附,使令之不暇,托爲師弟,而傳播邪說,誘引徒黨,而慫慂奸計,京鄕焉出沒,而甘作倀鬼,晝宵焉綢繆,而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖陰之藪,招呼容接,爛熳同歸,往復訿,視若同胞者渠,去來和應,互相連肚者渠,及夫發告之共議,益見情跡之莫掩,與彝天一而二二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者。且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,夬正典刑。其餘徒黨,亦令嚴鞫處斷,以折奸萌。答曰,不允。
己未四月二十三日辰時,上御便殿。左承旨入侍時,行左承旨李書九,記事官金啓溫,記注官金景煥,記事官李存秀,以次進伏訖。上曰,今日鑄所,誰爲入直乎?書九曰,抄啓文臣洪奭周入直矣。上曰,近來各年儀軌,向來一提學,有所筵奏此事,而入直文臣,皆不留意於釐正,名以儀軌郞廳,可謂名實不副。此後則留意看檢,以爲來頭考据之地,好矣。仍敎存秀曰,爾亦自今日,輪直印所,可也。命退,承史以次退出。
上在昌德宮。停常參·經筵。
徐英輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金載翼啓曰,明日常參·經筵,取稟。傳曰,停。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
金熙朝啓曰,同副承旨尹在醇,今日不爲仕進,卽爲牌招,何如?傳曰,許遞,前望單子入之,待下批牌招察任。
金熙朝啓曰,吏曹參判李益運,參議李魯春再牌不進推考傳旨及罷職傳旨,今方捧入,而開政命下之後,連事違召,終不承膺,事體所在,誠極未安。參判李益運,所當更請牌招,而係是一日三牌,何以爲之?敢稟。傳曰,情理不可强迫,參判姑爲許遞,不當引之事强引者許遞,未免曲循,前亞銓仍任,卽爲牌招開政。
備忘記,前司謁趙廷舜,司謁差下。
承旨前望單子入之,李集斗落點。
金熙朝啓曰,新除授承旨李集斗,方在罷散中,何以爲之?敢稟。傳曰,敍用。
傳于李集斗曰,左承旨入侍。
傳于徐英輔曰,軍士房承旨入侍。
傳于徐英輔曰,來待諸臣入侍。
大司諫前望單子入之,申獻朝落點。
以大嬪宮守直內官手本,傳于洪義浩曰,別定郞官,斯速修改,畢役後,草記事,分付戶曹。
備邊司薦望,以金觀柱爲東萊府使。
傳于金熙朝曰,吏曹前參議鄭尙愚敍用,亦爲仍任。
金熙朝啓曰,吏曹參議鄭尙愚,旣有仍任之命,一體牌招開政,何如?傳曰,允。
吏曹參判閔台爀,參議鄭尙愚,以上仍任事,承傳。
有政。吏批,行判書金載瓚在外未肅拜,參判閔台爀,參議鄭尙愚進,行右承旨金熙朝進,以崔重圭爲執義,李益洙爲掌令,李海淸爲正言,沈奎魯爲校理,朴吉源爲修撰,金啓洛爲刑曹參判,金養根爲刑曹參議,金復元爲兵曹參知,尹載伋爲平市令,李益運爲成川府使,校書著作單洪儀泳。
兵批,行判書金文淳病,參判朴基正入直進,參議朴奎淳病,參知未差,同副承旨徐英輔進,宣傳官安光贊仍任事承傳,護軍金勉柱·李益運·宋銓,副護軍嚴耆·柳雲羽·洪樂淵·李羽逵·李祉永·尹在醇·金翰東,副司直玄重祚·鄭澣·朴鍾淳·李東宇·南惠寬,副司果李敬參·任光白·尹載伋,以上竝單付。
以東萊府使下批單子,傳于金熙朝曰,十二侍從陞資,兩侍從姑在僉知中,若此則烏在其進秩之意乎?凡除邑,若特除則爲外補,而用京職除授之例,亦有可據,兵使李普漢,以鷄林之直孫,在武兼時,以特敎除授縣令職,閔文忠奉祀孫,烏可不用鷄林直孫之例乎?前校理僉知中樞府事閔養顯,昌城府使見窠除授,雖非鷄林·文忠之孫,豈可一爲一否乎?前正言僉知中樞府事沈能弼,金海府使除授,與今政新除守令,竝於當日辭朝下送事,分付。
兵曹參知前望單子入之,丁若鏞落點。
徐英輔,以兵批言啓曰,傳曰,昌城府使徐有龍,今政單付五衛將,三和府使李東善,單付宣傳官事,命下矣。時無見窠,竝加設單付下批之意,敢啓。傳曰,知道。
吏批,再政。以兪岳柱爲刑曹參議,趙德潤爲谷山府使,東萊府使單金觀柱,昌城府使單閔養顯,金海府使單沈能弼,李羽逵爲兵曹參知,金箕象爲三和府使,五衛將單徐有龍,宣傳官單李東善,以上加設單付事,承傳。
傳于金載翼曰,坐直承旨入侍。
傳于金載翼曰,下直守令入侍。
備忘記,昌城府使閔養顯,三和府使金箕象下直,各長弓一張·長箭一部,片箭一部·筒兒一箇賜給。
傳于金載翼曰,當該玉堂,下義禁府。
徐英輔,以備邊司言啓曰,本司曹司有司堂上李書九,時無職名,令該曹口傳付軍職,何如?傳曰,允。
兵曹口傳政事,護軍李書九單付。
徐英輔,以都摠府言啓曰,副摠管金啓洛,以漢城府右尹,本府坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
徐英輔,以備邊司言啓曰,卽見京畿監司李在學狀啓,則以爲本道還穀,自來不敷,狀請加分,無年無之,而見今麥登差遲,農糧難繼,留庫中限一萬九千五百石,特許加分事,請令廟堂,稟處矣。以該道之穀簿,想該道之民勢,今此一萬九千五百石加分之請,恐不容已,依狀請施行之意,卽爲分付,何如?傳曰,允。
徐英輔,以備邊司言啓曰,頃因京畿監司李在學朔寧民家失火事狀啓,判付內,方春失所矜憐,嚴飭該道,期於斯速奠接,形止報來事,令廟堂,分付,待其報來,使之草記事,命下矣。卽見其所報,則枚擧該郡守崔逵漢牒呈,以爲二十民戶之當農失所,一時矜憫,元恤典外,助給役糧空石,董飭結構,今已畢奠接云矣,敢啓。傳曰,知道。
徐英輔,以禁衛營言啓曰,本營哨官卞持淳,受由過限,依例汰去之意,敢啓。傳曰,知道。
司諫曺允遂,副應敎尹序東,掌令朴道翔,副校理李貞運·南履翼,副修撰朴崙壽·尹益烈啓曰,請亟寢罪人鄭致達妻出置罪名命釋之音,依前還發配所,仍令王府,快正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上二行刀削
司諫曺允遂,掌令朴道翔啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請明謙·以謙亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。措辭見上請承款後物故罪人九宗,亟施孥籍之典。措辭見上答兩司曰,不允。
掌令朴道翔啓曰,請崔進吉依律處斷。措辭見上請還寢金甲島定配罪人成德雨放送之命。措辭見上新除授掌令李益洙,時在慶尙道善山地,請斯速乘馹上來事,下諭。答府曰,不允。成德雨事,亟停勿煩,下諭事,依啓。
司諫曺允遂啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑。其餘徒黨,亦令嚴鞫處斷,以折奸萌。措辭見上答院曰,不允。
行兵曹判書金文淳疏曰,伏以臣昨伏見玉堂聯疏,則以閔養顯·沈能弼之同入於陞資中,公議嚴峻,有曰物情訝惑,聽聞駭惋,大抵伊日陞資之擧,雖是我聖上記舊恢蕩之盛念,而在論思之地者,憂隄防之或弛,懼覬覦之不絶,宜乎其言之如彼,則昧然擧行之罪,實在銓曹,豈可以堂疏論列之不及銓官,視若不干,自同無故乎?悚恧之極,不知所出,玆陳短章,以效自劾之擧。伏乞聖明,俯賜矜察,亟遞臣職,以安私分,仍治臣不職之罪,以警具僚,千萬幸甚,臣無任云云。以兵曹判書金文淳上疏。傳于徐英輔曰,此上疏,豈可捧入乎?昨日吏曹堂上之無端引義,已有飭敎,設令堂疏,有侵斥銓官之句語,下批者吏曹也。以此以彼,兵判疏捧入,豈成記乎?當該承旨,爲先推考,上疏還給,近來堂陛不嚴,不當引義之引義,强欲爲之,不念屑越,致煩酬應,名以政院,不知出納之義,惟欲納媚銓官者,寧不駭然乎?此後此等之習嚴飭,禁軍戎器點考,不可踰定日,仍令今日爲之事,分付兵曹。
大司諫申獻朝疏曰,伏以臣釁深禍酷,形孤影獨,俯仰天地,靡所依歸,煢煢在疚,一縷雖存,悠悠此生,萬念都灰,尙有何望?更及榮途,而衣冠纔變,爵秩復至,內官外職,除旨聯翩,或在於禫月未盡之時,或在於楸下往省之際,未及叩謝,俱蒙恩遞,至於萊府除命,係是邊上重寄,則尤非如臣駑下,所可堪承,而辭免無路,義分是懼,雖不得不一肅恩命,第臣逖違天陛,五載于今矣。方當邊郡之遠赴,益不勝戀闕遲回之忱,卽者薇垣新除,遽下於不日辭朝之時,豈不欲竭蹶趨承,以遂昵覲之願,而臣之私情,抑有所萬萬悲切者。噫,臣父之平生所秉執者,義理而已。事關國家,不顧死生,意有所定,必言乃已,中間尺疏,重觸群忌,薤粉湛滅,惟朝夕是俟,獨賴聖度之包容,偏荷終始之曲保,七年杜門,匪罪伊榮,何幸滌瑕之恩?在臣釋褐之日,蟄蟲聞雷,枯荄逢春,自是厥後,寵光日新,金貂鑞牌,交映道路,西省銀臺,更直禁扃,提携於聽漏之晨,後先於挾冊之筵,騎瀛之寶墨尙存,禁苑之恩杯屢沾,凡人間至榮至樂,孰有過於此者,而過福之災,實祟臣身,降割之禍,遽及臣父,臣非木石,其何忍獨自苟活於此世間耶?雖頑命不死,至今更欲彯纓結帶於從班之末,觸目擧足,無非陳跡,則亦何心入靑瑣而趨花甎哉?況臣百不肖似,一無才能,隨事瘡疣,自知難掩,而立朝以來,幸免大戾者,無往非臣父誘掖之力也,今焉已矣。其將如黑窣之衢,無燭自行,早晩顚沛,理所必至,古人曰移孝爲忠,固爲臣今日所當勉者,而此猶有一分世念及於進取者言也,亦猶有自己才猷足以適用者言也。若臣之伶俜苦孤,倥侗蔑裂者,已絶當世之念,又乏需用之才,雖欲移其所事,顧何能哉?此臣所以自審自劃,尤不敢承命者也。玆敢冒陳血懇,仰瀆宸嚴。伏乞天地父母,俯垂矜諒,將臣所帶職名,亟許鐫免,仍命選部,勿復檢擬,得以優閑自在,沐恩囿化,俾令不死之餘喘,獲蒙未卒之聖渥焉,臣無任云云。省疏具悉。爾其勿辭察職。
己未四月二十四日辰時,上御便殿。左承旨入侍時,行左承旨李集斗,記事官金啓溫,記注官金景煥,記事官李存秀,以次進伏訖。上曰,卿新從北關來矣。初春輪症,無處不然,關以北則果不甚熾盛否?集斗曰,雖不至如兩西之極熾,而伊時景色,則殆乎無邑不然矣。上曰,農形則,何如?集斗曰,南關則麥農可謂登稔,以目下所見言之,則民情不甚遑汲矣。上曰,厚州設邑形便,卿意則以爲,何如?集斗曰,大抵設邑,先觀地利,而厚州之地利,實爲不可居之地,今其民戶之數,雖曰六百有餘,而卒多挾戶。且其所謂元居者,專爲金蔘採取之一條路,招聚無賴閑雜之輩,要得徼幸匪分之利,故初無安土之意,擧懷渙散之心,如是而頭緖何以整頓乎?雖以土宜言之,初年則各穀之種播者,頗費人力,稍有土利,而一二年之後,則漸不如初,向來儒疏所請茂昌·閭延等地,雖盛言其地利之可以墾闢,而其實則亦不過爲潛採江蔘之利而已。雖然,其地卽江界之所自前防禁者,則自江界,亦必無輕許入墾之理,而且其距厚州,爲七八十里,設當厚州有事之時,其勢不可以相救。今雖許入民戶,無益於厚州,而反有藉寇之慮,非但其地理之不可居而已,臣周歲藩任,熟聞事實,以其形便地圖,有所持來者矣。上曰,地圖入之,可也。集斗跪進。上曰,然則地理形便,不及於長津乎?集斗曰,比長津大有不及,以臣愚見,姑設獨鎭,更觀來頭,徐議長策,似好矣。上曰,本道糴弊,果何如耶?集斗曰,以道內穀簿言之,南關穀則犯用者多,北關穀則犯用者少,以致峙於北而枵於南,此非一二年來之所生弊者,究其本則已有年所矣。上曰,守宰治績,亦有能否之可言耶?集斗曰,責以古良吏之治規,則未必人人盡善,而設有小小疵政者,遞易徒弊於迎送。且新未必勝於舊,反不如仍舊,而董飭其成效。故臣則待罪藩任時,除非大不治,則不敢遽然貶罷狀罷,而治績之粹然無可議者,亦多有其人矣。上曰,道內便宜,亦有可以矯革者乎?集斗曰,別害移屬一事,蓋別害,雖在三水境內,而距三水絶遠,隔以津嶺,每患通涉,凡有詞訟,赴愬無路,職是之故,百弊俱生。倉穀則歲益添耗,民戶則日漸凋削,目下所見,誠甚悶然,而距長津,則不過爲宿舂之地,道路亦無險阨。故鎭民魚鹽,皆由長津貿取。民情皆願移屬於長津,參以事勢,至爲便好,而烏梅江以西一社之地,亦有移屬三水之議,蓋此江一帶,卽兩邑分界,而一社之地形,隔在江外,距甲山則旣險而且遠,附三水則至近而亦便,移屬之論,厥惟久矣,而特慮甲山之失此,而或有凋弊之歎,尙今持難,竟未斷定。究其實則所損於甲山者至少,所益於三水者甚大,別無可以持疑者,故年前,以此二事,據實登聞,廟堂防難,雖未得施行,而臣之愚見,則不敢自隱矣。上曰,待後日賓對,卿或入來,則更議決定,可也。仍命退,承史以次退出。
己未四月二十四日午時,上御便殿。軍士房承旨入侍,來待諸臣同爲入侍時,同副承旨徐英輔,記事官金啓溫,記注官金景煥,記事官李存秀,水原留守徐有隣,檢校提學鄭民始,以次進伏訖。命書榻敎曰,昌城府使徐有龍,今政單付五衛將,三和府使李東善,單付宣傳官。又命書榻敎曰,未肅拜大司諫許遞,前望單子入之。上曰,前望,以申獻朝頒布,可也。命書榻敎曰,在外兵曹堂上許遞,今日政差代。又命書榻敎曰,東萊府使有闕之代,今番新資中,令廟堂議薦,今日政下批。又命書榻敎曰,在外佐貳許遞,今日政差代。上曰,兵曹參知前望單子入之。上曰,金海府使,今日政差代。竝出榻敎仍命退,諸臣以次退出。
己未四月二十四日酉時,上御誠正閣。坐直承旨入侍,下直守令同爲入侍時,右副承旨金載翼,記事官金啓溫,記注官承膺祚,記事官李存秀,三和府使金箕象,昌城府使閔養顯,谷山府使趙德潤,金海府使沈能弼,以次進伏訖。命書傳敎曰,右承旨入侍。又敎曰,成川府使,如已來待,同爲入侍。賤臣承命出傳,行右承旨金熙朝,成川府使李益運進伏。上曰,三和·昌城符單子及諭書,催促書入。賤臣承命出。上曰,守令以次進前。箕象進奏姓名。上曰,貌不甚衰矣,下去善爲之也。養顯進奏姓名。上曰,兩防禦,先爲宣諭,可也。載翼宣諭訖,命箕象·養顯先退。上曰,承旨持密匣出去授符,諭書卽爲安寶,使之斯速發往,可也。載翼退出,益運進前。上曰,何時欲將往乎?益運曰,非久欲將往矣。能弼進奏姓名。上曰,爾之記注時事,尙今記憶矣。金海係是弊邑,故政望則勿施,而有此特除,爾其下去,另思蘇弊之道,可矣。德潤進奏姓名,命熙朝宣諭訖。命守令先退,又命熙朝書刑曹文案判付訖。命退,承史以次退出。
上在昌德宮。停常參·經筵。
藥房提調金文淳,行右承旨金熙朝啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐英輔啓曰,行大司憲宋煥箕,掌令李益洙,持平池德斌在外,執義崔重圭,持平李義明牌不進,掌令一員未差,監察茶時之意,敢啓。傳曰,知道。
徐英輔啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,賓對之不爲久矣。卿則爲僚相備員,竝與籌坐不爲之,近來雖無積滯之廟務云,而於國於民,豈若如例爲之之爲一分有助乎,卿須往復右相,後日次則以爲勉起偕造之地事,令備郞往傳左相。
金載翼啓曰,玉堂備員間,視事頉稟之意,敢啓。傳曰,知道。
傳于金熙朝曰,諸承旨持公事入侍。
承旨前望單子入之,吳泰賢落點。
金載翼啓曰,新除授承旨吳泰賢,方在罷散中,何以爲之?敢稟。傳曰,敍用。
以刑曹坐不坐單子,傳于徐英輔曰,判堂之尙未出肅,委屬可悶,今姑許遞,前望單子入之。
刑曹判書前望單子入之,尹師國落點。
以李貞運,尹益烈囚單子,判付內,顧今矯俗正習,其要先從箚啓迭出之謬例,欲爲釐正,至於一事之疊發,尤無意義。況所言者,亦非大關係不可不重言複言之事,則兩囚之忽於兩人,旣疏又箚,齗齗不已者,豈成說乎?凡事各有等級層節,陞資與外除,輕重自別,則昨日擧措,駭然甚矣。施以不敍之典,放送爲良如敎。
徐英輔,以都摠府言啓曰,副摠管金啓洛,以刑曹參判,本曹坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
徐英輔,以備邊司言啓曰,卽見全羅監司李得臣狀啓,則備陳道內沿海邑巡還不足之狀,仍以爲留庫各穀中量宜加分事,請令廟堂稟旨分付矣。連年停糴分賑之餘,綽略加分,事勢卽然,而參互多寡,指數仰請之意。前有所行會,則所當依此擧行,而復循近例,請以量宜者,未免不審,該道臣推考,就今留庫之數,較其排巡之資,以不得不加分,爲幾許包之意,更令馳啓後稟處,以嚴典守之法。而方當劇農,如欲遲待其回下,則恐有闕巡之處,使之一邊斟酌加分,一邊定數登聞事,分付。近見諸道,每慮擧數狀請之後,或有過不及之歎,輒稱量宜,而有餘則還錄,不足則加請,自有其道,是何異於賑穀之料量磨鍊乎?此後則毋或違越之意,一體分付,何如?傳曰,允。
徐英輔,以義禁府言啓曰,忠淸監司李泰永査啓內,唐津前縣監朴廷宅,德山縣監林淳浩罪狀,令攸司稟處事,啓下矣。朴廷宅,前因他罪,定配於江原道襄陽府,林淳浩,時在任所云。依例發遣府羅將,竝拿來,何如?傳曰,允。林淳浩,待麥登後拿來,可也。
禁府啓目,襄陽府使柳憲周原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
平昌郡守李廷顯疏曰,伏以臣猥以無似,待罪下邑,于今五箇月矣。臣才識淺短,百無一能,晩竊科第,自知其幸。濫蒙天恩,釋褐三四年,驟至下大夫之列,臣居常隕越,且感且愧,實莫曉臣身之何以致此,而聖恩之何以誤及也?逮夫今日,臣復膺百里之任,遽爲一邑之長,臣於是乎尤惶隕感激,不敢以邑小事簡,少解其爲民一念,而所欲報者君恩也,所欲祛者民瘼也。臣之尺寸報效,惟在於牧民一事。若使民蒙一分之利,則是臣報聖恩一分也,若爲民祛一毫之弊,則是臣報聖恩一毫也。臣於赴任之初,試問邑弊,則糶民之穀,簽丁之額,視民戶,其數過多,爲邑中之一大弊也。故臣以此兩件,已與本道監司臣尹弼秉,有所酬酢,道臣之意,亦以爲然,而方以矯救之策爲念矣。本邑地不過五面,民不滿千戶,而還上各穀,摠爲一萬七百餘石,分給者爲三分之二,留庫則其一也。五面之內,受還民戶,僅爲七八百戶,而無依丐乞之類,居其半焉。以穀多民少之故,分等之糶,至及於此輩,總其排巡而計之,則實戶所受,不下十四五石,無依丐乞者,亦不下六七石。其中有土而作農者,非但甚鮮,雖或有之,荒田土,片片起墾,其所收,不能當所納之半,則哿矣實戶,猶不足說,而哀彼丐乞之類,其何以支堪乎?職此之故,每當分糶之時,擔負而携持者,踵相接焉,民戶之日縮,其勢固然。況於今年輪症之後,流亡絶戶,其數夥然,面報之積案,民訴之盈庭者,皆以還統之存拔,爲決去就之端,臣一欲倂施,則許多還穀,實有陳腐之慮。如欲不許,則坐見民戶之流亡,而不能安集,臣於此,意想索然,如在煙霧中,不能明白可否,以好言慰諭,苟且彌縫,而其實無可救之方矣。臣聞本邑還弊,自前如此,曾於丙辰年間,本邑守臣南羲老,枚報營門,還穀五千石,劃入於一年作錢條,以救邑民一時之弊,而今於四年之內,其弊猶復如前,若復因循過數年,則還穀漸多,民戶益減,十室之邑,餘存者無幾,其將邑何以爲邑乎?伏願聖明,下詢道臣,從長變通,一如年前之爲,則實爲平民之萬幸,至於軍保之弊,則視還弊,尤有甚焉。本邑之內外案付,摠爲八百餘名,而以八百戶之民,充八百名之額,則其數適當,而其中班戶,幾乎居半,又有老病及吏奴之應頉者,若除此等名色,則丁男之可堪團束者,其數亦無多矣。以此之故,雖有群兄弟衆子姪,同居一室者,無一箇見漏,而竝入於軍籍,一家之內,逐名徵布,杼柚盡空,缾罍無儲,民戶之散亡,非徒糶還之逃避,亦緣軍丁之簽括。又有他邑之移來者,至十餘名之多,蓋其時則民戶恰過千數,故猶不知其爲弊之滋甚矣。到今民戶,比前漸縮,軍額視古無減,每年逃故之代,患不得充定,他鄕流徙之類,害及於隣族,民生安得不困悴,民戶安得不凋殘乎?今以斗少之邑,還穀之爲弊旣如彼,軍額之難充又如此。蓋自挽近以來,民生之艱苦,戶數之減縮,職由此兩弊,而此弊未祛之前,民不可復集,戶不可復增,而幸而餘存者,亦無安其生樂其業之日矣。臣責在分憂,立視其切肌到骨之狀,而不陳一言於黈纊之下,以救其急,則臣之報答初心,反爲孤負,而爲邑民除弊之意,果安在哉?亦願聖明,亟命道臣,量宜除減,移付於道內諸邑,以爲矯救蘇息之方焉。臣於在京時,伏見昨冬所下勸農綸音,及到官,又伏見歲初所下傳敎,許令守土之臣,亦陳意見。臣職在勸農,其敢曰不知?而第臣於農家事,未嘗曉其理而講其書,雖欲强爲之說而不可得也。故每以此夙宵留心,招聚邑中曉解農理者,探之以言,質之以書,皆是他人之所已言,而別無異見,屢月講究,終未得其要。故臣不敢採其說而進之。乃自今春東作之興,躬行田野,宣布勸農之德意,曉諭村里,借其牛而助其糧,使之耕不違時,耘必及期,以望其有秋,臣敢以此替農書而獻之,臣何敢復事覶縷?右所陳二弊,皆是切於民而不可已者。故不避僭越之誅,敢此條陳。惟殿下,竝賜垂察焉。臣無任云云。省疏具悉。糴弊事與附陳軍丁之弊,令道臣論理狀聞。
己未四月二十五日卯時,上御誠正閣。諸承旨持公事入侍時,行左承旨李集斗,行右承旨金熙朝,左副承旨洪義浩,右副承旨金載翼,同副承旨徐英輔,記事官柳台佐·金啓溫,記注官承膺祚,記事官李存秀,以次進伏訖。載翼以無公事先退。義浩讀奏忠淸監司李泰永啓本,淸安縣反庫事。上曰,公事入之。熙朝以無公事先退。英輔讀奏忠淸監司狀啓,給馬有旨祗受事。集斗讀奏忠淸監司啓本,罪人李宗大放送事。命書判付訖。命集斗書平昌郡守李廷顯疏批。集斗曰,臣方待罪該房,而近來合啓請牌謬規,依筵敎復舊,不得書入。臺臣之連日行公者,無端不進,以無得呈告與懸病,前有飭敎,故自本院,亦不得請牌,竝與廳坐時茶時啓辭而闕焉。揆以事體,萬萬未安。今日不進之行公臺諫,竝從重推考,與未肅拜諸臺,一體牌招,何如?上曰,依爲之。其中掌令朴道翔,年老有難逐日詣臺云,許遞,無端不爲詣臺之臺諫,遞差,可也。出擧條集斗曰,昨以臺臣去來,竟日催促,而旣不得懸病,又不得呈告之故,今日則無端不進,甚未安矣。上曰,合啓之請牌,非古例,故果有飭禁矣。合啓以前政院日記,承宣考出,以爲復舊擧行之地,可也。命書李貞運·尹益烈囚單子判付訖。上曰,今番特資十二人中,爲承宣者四人,爲守宰者五人,爲佐貳者三人,可謂善區處矣。設有可論之事,一事再呈,旣有禁令,旣疏又箚,太涉劻勷,兩玉堂事,誠駭然矣。集斗曰,今番處分,導迎和氣則有之,而以隄防言之,則因此而恐有希覬之徒矣。上曰,兩司聯箚,曾有先朝禁令,不可不申禁,而至於玉堂,則無論大事小事,皆當陳箚聯名,豈可以聯疏爲之乎?此後則申飭,可也。集斗曰,適因言端,有所仰陳矣。近來玉堂之列,或多有一未登召對之人云。職是啓沃,無異閑漫,臣固不敢遽爾仰請,而新被瀛選者,時賜召接,則實合聖朝優待儒臣之意,故敢此仰達矣。上曰,向於前右相筵奏之後,欲待書成間或爲之,以寓愛禮之義矣。卿言亦好,當觀勢爲之矣。出擧條集斗曰,臣歸自關北,今適登筵,故以厚州事,有所仰達矣。厚州新設之後,民賦獄訟,皆令僉使主管,而獨於檢驗一事,不欲自當者,殊無意義。一依白翎·永宗等例,此後則屬之僉使,恐合事宜矣。上曰,依爲之。出擧條集斗曰,臣之眼病,今方苦劇。且見婦之期不遠,無以供職,乞蒙體諒之恩矣。命書傳敎曰,筵體莫嚴,而今日持公事時,以其眼眚難强之外,又値見婦之時,乞解見職,進前陳懇,職非一品,則筵中辭職,大關事體。行左承旨李集斗,從重推考,事勢則似然,本職許遞,前望單子入之,待下批牌招察任。敎義浩曰,故東伯喪逝後,今見承宣,深用慘然。老人筋力,近果何如?義浩曰,居常委頓矣。命退,承史以次退出。
上在昌德宮。停常參·經筵。
徐英輔啓曰,行大司憲宋煥箕,掌令李益洙,持平池德斌在外,執義崔重圭,持平李義明傳旨未下,掌令一員未差,監察茶時之意,敢啓。傳曰,知道。
傳于金熙朝曰,諸承旨持公事入侍。
傳于徐英輔曰,軍士房承旨入侍。
以右副承旨吳泰賢牌不進罷職傳旨,傳于金熙朝曰,許遞,前望單子入之,待下批牌招察任。
承旨前望單子入之,申獻朝落點。
金熙朝啓曰,新除授承旨申獻朝,方在罷散中,何以爲之?敢稟。傳曰,敍用。
金載翼啓曰,今此端午帖製述人中,時無職名人,令該曹口傳付軍職,何如?傳曰,允。
吏曹,大司諫申獻朝仍任事,承傳。
承旨前望單子入之,柳相祚落點。
金熙朝啓曰,新除授右副承旨柳相祚,時在慶尙道安東地,斯速乘馹上來事,下諭,何如?傳曰,許遞,前望單子入之,待下批牌招。
承旨前望單子入之,金翰東落點。
傳于金熙朝曰,都承旨連日以泮試,不爲仕進,許遞,前望單子入之,待下批,待開門牌招。
都承旨前望單子入之,閔台爀落點。
傳于金熙朝曰,政官,待開門牌招開政。
以京畿監司李在學狀啓,驪州牧使閔昌爀,引嫌於營題,屢呈辭狀,廢務上京,不得已罷黜事,傳于金熙朝曰,本府以畿內大處,近年數遞,爲弊邑云。明日政無論文武,勿拘瓜滿,限蘇弊間可以久任者,拔例另擇差送事,分付。
以忠淸監司李泰永狀啓,靑山縣民家燒燼事,傳于洪義浩曰,殘邑民戶之被燒,若是夥然,聞甚切矜。令廟堂,三懸鈴分付道臣,應式外別加周恤,其中小殘獨戶,如有身還蕩滌,中戶還停役蠲,大戶停還,畢奠接後形止,使之狀聞。
徐英輔,以兵曹言啓曰,今夏等進上弓子看品在卽,而知弓品堂上李潤慶,身病猝重,實無擧行之望云。改差,其代以無故人啓下,何如?傳曰,允。
以兵曹知弓品堂上望單子,傳于徐英輔曰,此亞將,只知紀效新書法,更以知我國弓品者啓下。
徐英輔,以備邊司言啓曰,水原折衝元在夏農務冊子,有粘連草記之命矣。取見其冊子,則以所居本府土宜水利,其所陳列,凡爲十五條。而第一條,華城地勢,西南濱海,東北依山,水田多而原田少,大興水利,居民視爲樂土,則十年之內,變瘠爲饒事也。下上厥田,雖有等第,瘠饒變遷,亦由作治。沃野之所以能沃,非野自沃,沃之在人,冊子所陳中興水利也。城中糞穢,日入豆畦也,村墟溲灰,盡歸麥隴也。此三者,卽變瘠爲饒之關捩,而有人而後有土,有土而後有人,交相爲用,互因其資者也。欲論務農之本,恐無以易其說。又若四宜七欲之論,雖曰農家常談,理不外此。第二條,本府近城諸坪,聚落稀疎,人皆廣作,專事注秧,水利一興,陳廢之地,皆成饒腴,相其沃壤,使之付種。之次之田,任其注秧,則不出數年,庶有付秧參半之效事也。付種注秧利害之說,非不紛然,而未有如今此所陳,計一鄕之利害,損於付種,較一路之利害,利足掩害之明且切也。然其歸趣,未嘗不在於興水利,而已擧於第一條,今不必別爲論理。第三條,宜於近城諸坪堤基完好處,各設一堤,而長足坪,安寧坪,伏龍坪,富谷坪,與西屯合爲五野,次第興工事也。水利形便,雖是老農,眞知的見者,百無一二,小小洑渠之乍築旋敗者,十常八九,決非容易說去,徒致勞費。而今以所引村堡陂塘均被利澤之言,參互於下段所論五坪形址,類非架鑿空虛取給唇舌之策,爲本府長遠之計,恐莫先焉。第四條,華城軍民歸農之要,在於築堤,而議者,猶以經用不足爲難,苟於官府錢中支用,勿惜浮費,次第興工,廣置屯田,荒陳日闢,所收歲增,則十年之內,足償支用,十年後則歸之經用事也。驅已聚之軍民,歸五野之農,旨哉其言,近而至要,見今城池樓櫓廩料支放,雖未臻於十分制置,亦可謂之已擧綱領。從今以後,姑勿致意於一負土一拳石一軍需一料窠,全心注意於明農勸業,糞瘠沃荒,定爲規模,持以悠久,則月計歲計,亦豈無節此補彼,取次就緖之道。而向所謂城池樓櫓廩料支放之需,庶亦無近效而有遠益。自第五條,至第十四條,合十條,堤址長廣,量水設閘及自近及遠,漸致廣博事也。量水設閘等法,不能詳知其裏面,不敢臆斷其利病,而論其大槪,俱有條理,不爲則已,如欲爲之,則必有如是裁量,如是料度,然後事可有據,而功可責成。第十五條,五野築堤之後,令各坪之民,於講信之日,會於堤下,春賽堤神,秋賽田祖,審視堤閘,講習農務,而春賽則擇醇謹年老者一人,推爲執綱,各行其野,糾察農夫之勤慢,簿以謹記,至秋賽,罰其慢者,賞其勤者。且一坪中最稔者,報于判官,給鷄酒以勞之,有父子兄弟,俱在軍案,而積穀多者,除其父兄之役,有能孝悌力田者,聞於朝廷,或加資級,尤異者,許通仕路,如漢之設科給復事也。諸路之洞里成契處,猶有講信之法,此實鄕井之遺義,鄕約之餘規也。自古善士之居鄕者,莫不以此爲敦俗導歡之先務,觀於鄕而知王道之易易者,不在他求。苟於此等處,因勢利導,俗以習成,則八域雖廣,不過一鄕之推也。至於春賽堤神,秋賽田祖,審視堤閘,講習農務,賞勤罰慢,除役通仕等事,尤足以因講信之名,奏講信之功,竝與諸條,分付守臣,考言詢事,俾有採施之實,以爲諸路次次倣行之地,何如?傳曰,允。
徐英輔,以壯勇營言啓曰,本營將校射會時,連五巡全布人,依節目別單書入之意,敢啓。傳曰,知道。
徐英輔,以御營廳言啓曰,本廳哨官李光永,身病甚重,勢難察任,改差,何如?傳曰,允。
徐英輔,以御營廳言啓曰,來五月六月兩朔應立前部中司屬慶尙右道五哨軍兵五百十七名,今已逢點整齊矣。來五月初一日,與左司軍兵,替代立番後,舊軍放送之意,敢啓。傳曰,知道。
徐英輔,以御營廳言啓曰,本廳上番慶尙道尤甚邑軍兵,限麥秋退限,以之次邑軍,推移換番事,前已命下矣。七八月則麥秋已過,來七月八月兩朔應立,正二月當退番之左道龍宮軍八十七名,奉化軍十三名,三四月當河陽軍三十一名,淸河軍十九名,永川軍八十二名,興海軍五十六名,慶山軍八十三名及本番當次大丘軍一百三十九名,密陽軍一百四十二名,合成前部右司五哨之制,從便作隊,趁限調上。六月二十五日,京中逢點,七月初一日,與中司軍兵,替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
徐英輔,以濬川司言啓曰,濬川今日畢役之意,敢啓。傳曰,知道。
修撰朴吉源疏曰,伏以臣於春間,猥當主諡之任,以議諡事,厚被沈奎魯之疏斥,至今追思,尙切愧恧。臣雖罷劣,豈欲與之呶呶較辨,以傷事面,而其在自靖之義,亦難終默。玆敢略暴事實,仰瀆崇嚴。惟聖明少垂察焉。伊日議諡,凡七望,而故相臣金鍾秀之平生秉執,咸推義理之主人,故重臣申應顯之前後章疏,痛辨忠逆之關頭,兩諡忠字,一世公議,人莫敢貳議於其間。而至於故相臣蔡濟恭,則獨奎魯,謂之忠,而移時爭難之際,參坐諸僚,無一人更道其忠者,則豈可以奎魯一人之言,遽謂公議,而輕加忠字乎?此臣之所以終始持難者也。奎魯疏中,謂臣把持一忠字,看作私物,低仰於冷暖之際,予奪於愛惡之間云。果使臣,顯有低仰予奪之意,則何不於卽席辨斥,明言其某也不當得忠字,某也當得忠字云。而乃於議諡已畢,歸家經宿之後,齗齗於章疏之間,至請更議蔡相之諡,臣未知此疏果由於已見,而其言亦出於公心也耶?至於罷坐云云,尤不滿一哂,開坐於門鑰未下之前,而入啓於更鼓已闌之後,則其間之說往說來,非不多矣。奎魯果一出罷坐之言,故臣以諡望今已了當,罷坐非所可論之意答之,而奎魯外同參兩僚之言,亦皆如此。彼遂不復道罷坐二字,而因與之共坐一席,偕出禁門,如或有眞箇罷坐之心,則初何不終始執言,卽地起去,今乃以語次間一番說去者,作爲欛柄,質言於告君之辭者,其果成說乎?言之不誠,何若是其太甚也?本事顚末,如斯而已。同席之僚員,皆無異見,在傍之吏隷,莫不參聽,臣焉敢一辭增損,重自陷於誣謾之罪也?此莫非臣罷軟不勝,自取侮辱之致,自反而已,何尤於彼也哉?且臣於此事,竊有所不安者。文忠·文憲兩家子弟,以奎魯疏之故,延諡款,不無趑趄之意云。緣臣被論,使我殿下褒忠之盛意,將未免閼而不行者,已極愧悚。而至若文忠,則殿下之所以禮遇,此大臣迥出百僚,易名之典,不待諡狀者,甚盛恩,而獨此家,無意祗受,平日倚毗之殊眷,亦將由臣而有始無終。此又臣難進之一端也。從玆以往,瀛館一步,便成鐵限,豈敢以時日之稍久,自同無故,揚揚冒膺於恩除之下哉?伏乞聖明,俯諒臣情勢之難强,亟遞臣見帶之職名,因令選部,勿復檢擬於館職之望,以安私分,以快人心,千萬幸甚。臣方乞免之不暇,不宜贅及他說,而竊有區區所懷,敢此附陳焉。噫,臺閣之職,責任不輕,衮職之闕,許以糾繩,官師之失,責以彈劾。而至於諫長,爲任尤別,苟不擇其人而久其任,則烏可以導之使言,盡其職責乎?諫長之數遞,無如近日,一月之內,五易其人,而以未肅拜見遞者,凡三人,如是而尙何望其出言論事,以效一日之責乎?臣恐此後爲諫長者,擧懷圖免之計,莫有行公之人,其爲日後之弊,可勝言哉?伏願殿下深軫責成之方,懋恢來諫之道,諫長之職,必令久任,無得徑遞。其外言官,亦勿數遞,以爲開言路之一助焉。臣無任云云。省疏具悉。遞易五諫長之中,未出代諫長,謂可久任乎?然則仍其任,違牌勿罷,引避勿捧,以爲眞正久任之地。而此諫長,卽重臣之子,鎭日合啓,必當挺身登先,久鎖之臺廳,將使伊威不在室,可謂爾言食其效矣。此下當書勿辭察職,而向來館會事,予雖含垢,爾必包羞,白晝禁門之外,無病而乘婦人轎往來者,考之館中故事,未之見焉。例批誠重難,寄爾量爲之。
己未四月二十六日卯時,上御誠正閣。諸承旨持公事入侍時,行左承旨金熙朝,右承旨洪義浩,右副承旨金載翼,同副承旨徐英輔,記事官柳台佐·金啓溫,記注官承膺祚,記事官李存秀,以次進伏訖。上曰,公事讀奏。熙朝以無公事先退。義浩讀奏慶尙監司申耆狀啓,陜川郡失火民家拔例顧助事,有旨祗受事,命書判付。載翼·英輔以無公事退出。上曰,故諭善朴聖源致祭,何日當受香耶?義浩曰,今日當受香云矣。上曰,然則祭文,今日當製下矣。命書兵曹知弓品堂上望單子判付。義浩曰,適因言端,有所仰達矣。臺閣合啓,卽沐浴懲討之義,兩司之無故行公者,自當逐日詣臺,期於得請。故以合辭方張,自政院請牌之規,近因飭敎,不敢襲謬,而竝與無端呈告及懸病不進者,俱有禁飭,居臺閣者,固宜進身積誠之不暇,而如或有衆所共知實病實故之不得已呈辭,則亦不可無闊狹。在前無合啓之時,若値監察茶時,諫院闕啓,連三日或五日,則本院以呈告未肅拜人請牌,乃是故規。此後則申明舊式似好,故敢此仰達矣。上曰,依爲之。出擧條命退,承史以次退出。
己未四月二十六日午時,上御便殿。軍士房承旨入侍時,同副承旨徐英輔,記事官金啓溫,記注官金景煥,記事官李存秀,以次進伏訖。上曰,景慕宮夏享大祭祭報府持入。賤臣承命出持入。命書榻敎曰,承旨前望單子入之,待下批牌招察任。仍敎曰,承旨前望中,以柳相祚出牌事,分付。命書傳敎曰,雖欲辭職,只當就事論事而已。況旣往之事,無端追提侵逼,不念其有損事面,何可任他自爲?修撰朴吉源罷職。命退,承史以次退出。
上在昌德宮。停常參·經筵。
徐英輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
金翰東啓曰,行大司憲宋煥箕,掌令李益洙,持平池德斌在外,執義掌令一員,持平一員未差,監察茶時之意,敢啓。傳曰,知道。行公在外,臺諫許遞。
金載翼啓曰,來初一日輪對日次,而景慕宮夏享大祭齋戒相値,頉稟之意,敢啓。傳曰,當次人受點,後日次來待,可也。
傳于金熙朝曰,諸承旨持公事入侍。
傳于金熙朝曰,來待諸臣入侍。
金熙朝啓曰,諸承旨持公事入侍事,命下。而六房無公事,不得入侍之意,敢啓。傳曰,持廳坐時先入公事,詣閤,可也。
金載翼啓曰,四月朔日次儒生殿講,晦前更稟事,旣承筵敎矣。以何日爲之乎?敢稟。傳曰,明日爲之,處所,依二十二日殿講製述處所爲之,可也。
金載翼啓曰,玉堂上下番俱空,已至多日,事甚未安。今日政新除授玉堂,竝待下批,牌招入直,何如?傳曰,允。
有政。吏批,判書金載瓚在外未肅拜,參判未差,參議鄭尙愚進,行左承旨金熙朝進。啓曰,判書金載瓚在外未肅拜,參判未差,小臣獨政未安,何以爲之?敢稟。傳曰,只出緊任,以沈奎魯爲執義,鄭景祚爲司諫,洪爲掌令,李敬參·洪宅夏爲持平,朴崙壽爲獻納,趙秀民·李瑞朝爲正言,曺允遂爲副校理,金熙周爲副修撰,宋銓爲右尹,兪漢謨爲同義禁,李潤慶爲驪州牧使。行大司成單李晩秀。
兵批,行判書金文淳訓鍊院試射進,參判朴基正病,參議朴奎淳病,參知李羽逵入直進,同副承旨徐英輔進。上護軍趙尙鎭,護軍李集斗·兪漢謨,副護軍吳泰賢·金養根·柳相祚·金復元·丁若鏞·李身敬·朴宗和,副司直朴道翔·李益洙·池德斌,副司果尹涵,已上竝單付。
金載翼啓曰,應敎洪樂游,副校理曺允遂,副修撰金熙周在外,副應敎尹序東,副校理南履翼,修撰韓用鐸呈告,校理趙萬元未肅拜,校理一員,修撰一員,副修撰一員未差,玉堂上下番俱空,已至多日,事甚未安。未肅拜呈故人員,竝卽牌招,以爲推移入直之地,何如?傳曰,允。
金載翼啓曰,新除授副校理曺允遂,時在京畿驪州地,副修撰金熙周,時在慶尙道安東地,經筵入番事緊,竝斯速乘馹上來事,下諭,何如?傳曰,允。
傳于洪義浩曰,儒生上疏,無敢滯留,有定式,而不當捧者,曉諭卽送,過三日則微稟,亦有定式,則今因湖西·關西儒生上疏,問之湖西儒生,則去月念間上來,至今無一言皁白,以致許久滯留闕外者,旣非待士之道,亦違特敎定式。其時該房承旨禁推,凡儒疏捧納守門將,例使下隷,來告政院,而其後更不提醒云。兵曹當該堂上,竝推考,後更若此,則守門將,亦爲嚴處。
傳于金熙朝曰,都承旨疏批雖下,情勢宜欲一遞,殿座且在明,許遞,前知申仍任。
吏曹兼大司成單李晩秀。
傳于金載翼曰,七試官中四試官,懸病不爲入來,深夜之後,稟請改落點,國體所在,寧不寒心之甚乎?入稟承旨,爲先從重推考,望筒還下,更或煩稟,當該承旨,畿沿投畀,俾存一分國綱。
傳于洪義浩曰,疏批旣宣,卿其待朝簉朝,聽予面諭事,遣承旨傳諭于右議政。
傳于金翰東曰,傳諭承旨,右副承旨進去,他承旨牌招入直。
右副承旨金翰東書啓,臣敬奉聖諭,馳往傳諭于東部建德坊景慕宮二契議政府右議政李時秀所住處,則以爲臣情窮勢迫,三控血懇,未蒙體諒之恩,荐辱曠絶之批,十行辭旨,去益隆渥,伏地震悸,不知所出。卽又喉舌之臣,臨宣特諭,至以待朝簉朝,聽予面諭爲敎。臣於是,欲承恩命,則有冒沒放恣之罪,欲守微諒,則有孤負慢傲之懼,進退維谷,衷情益蹙,而區區不敢冒進之義,前後賤疏,略已仰暴。惟願亟被逋命之罪,以礪臣分云矣,敢啓。答曰,知道。安心簉朝之意,待開門,爾其更爲傳諭,與之偕入,可也。
徐英輔,以備邊司言啓曰,卽見開城留守趙宗鉉狀啓,則以爲本府民人之農糧,專靠於還穀,而穀簿自來不敷,以例分之還,末由繼糧。而取考本營謄錄,則餉穀留庫條之狀請加分或盡分,已成近例。本營次知泰安倉及中軍次知倉,礪峴鎭次知倉留庫各穀,限折半加分事,請令廟堂稟處矣。取考狀辭內,三倉穀簿,則時留條,爲六千餘石,就此中折半加分,則當爲三千餘石矣。本府民物雖繁,饒戶頗多,還民甚少,所請之數,似或稍過。且餉穀體重,異於他還,各倉留庫中合二千石許分,亦無不足之慮,以此分付,何如?傳曰,允。
徐英輔,以兵曹言啓曰,南行部將梁喆鎭,未滿十朔,成才間姑爲停試之意,敢啓。傳曰,知道。
徐英輔,以兵曹言啓曰,今日各廳堂下武臣朔試射時,都摠府經歷林亨馥,訓鍊院主簿諸景彧·尹瀅·尹孝達·鄭惟寬,武臣兼宣傳官沈範祖等,未滿四中,中樞府都事崔翼,三月朔追試時,未滿四中,訓鍊院判官申惠周,昨年十月朔退試時,未滿四中,竝依定式決棍十度。都摠府都事韓德增,柳葉箭一中,騎芻二中,以矢數計之,則雖未滿四中,騎芻例有倍劃之規,依此例勿爲決棍,呈辭受由人等,退試次姑爲懸頉以入之意,敢啓。傳曰,知道。
金翰東,以義禁府言啓曰,前承旨沈象奎推考事,傳旨啓下。而時任閣臣,勿爲拿囚,載在大典通編矣。沈象奎,留置待命所,待開坐捧供之意,敢啓。傳曰,過大享後,更爲草記,可也。
金翰東,以義禁府言啓曰,時囚罪人李弘謙,老乞大及課講冊能誦後,草記事,命下矣。李弘謙,老乞大及課講冊,今已能誦云矣,敢啓。傳曰,放送,可也。
前吏曹判書李時秀疏曰,伏以臣之承此誤恩,今焉二十有五日耳。再陳血懇,尙遲反汗,自顧匹夫之諒,進身無望,靜聽輿人之議,擧顔無地。知臣者爲臣憂嘆,愛臣者爲臣憫憐,中夜繞壁,永日閉戶,蹙蹙如大何在身,未蒙勘過,而亦不敢備例三籲,自比相府之故事,伈俔縮伏,坐度旬望。臣之情,其亦慼矣。念臣本末長短,天鑑之所照燭,寘之百執事之列,何任之可稱,何事之可做?而通籍二十餘年,所歷官職,匪淸則要,匪要則膴,雖使一人當一職,尙懼其不堪,臣乃年年颺躐,一一兜攬,以至天官冢宰而踰濫極矣。今又竿頭進步,忽有此非常之命。傳所云昏冥於升知進而不知止者,卽臣之謂也。臣若有一段畏懼廉愧之心,則何忍以含恩怵義,彊爲之辭,將此至庸至陋之跡,汚此至重至大之任,恬若固有,無所忌憚也哉?至於日前批旨,所以慰藉臣期勉臣者,卽古昔盛時君相相須之義也。僬僥之於千勻,聾聵之於五聲,雖欲强勉,末由也已。臣之懼震越,若無所容者,不亶爲目下職名之萬萬非其分也。明主礪世,嚬笑猶惜,殿下何爲而因一賤臣,不念王言如綸之重乎?惟我殿下,德合兩儀,治配三古,義理則洞見大原,而微顯動中權度,政敎則皆本至諴,而品彙同歸陶鑄,二紀光御,一念導俗,惟在於箕範之會極,曾書之絜矩,以方寸而表準四海,推庭衢而範圍八荒,珠衡玉尺,稱物平施,海涵淵藏,與世同仁,無一夫不獲,無一藝不錄,惇厚博大之象,至誠惻怛之意,藹然流行于域中,以迓億萬斯年無疆太平之福,此聖人之大公也。然而化澤猶未盡孚,民俗猶未盡淳,朝象或乖,而猶未聞推車之和,人才漸降,而猶未見擧笏之美,鑿枘之規撫難合,酸鹹之氣味莫調,椳闑扂楔,不能皆適其用,金銀銅鐵,不可攪成一器,泯泯棼棼,如治亂絲,有君無臣之歎,從古已然。此我殿下中朝慨然,思有以丕變者也。于時也殿下之與共治理者,輔相也,必其人學識足以達治體,才猷足以綜世務,誠信足以厭衆望,器局足以鎭流俗,如匠石之治巨廈,梢工之補漏船,夙夜靖恭,惟國耳公耳。然後方可以仰贊我殿下奉三無私之大德苦心,爲職也,何如其重也?今乃擧以畀之於如臣無私,不少難愼,而隆渥異數,轉益勤摯,前後聖批,惓惓於擧錯枉直,汲引技能,末又以一箇公字,爲臣出而藉手之第一義。眞若臣有一分承當是敎擔夯是任者然。臣愚死罪,殿下於此,竊恐聖慮之一失也。臣將以何鑑裁,辨別枉直,以何聞望,萃合技能,以何力量,齊不齊而平不平,混物我之限,醫偏陂之病,使庶明勵翼,百工和衷,一心仔肩於大正至公之域乎?臣旣無一之可能,而冒昧出膺,趨走爲恭,則不過爲朱子所謂供給唯諾,奉行文書,以求不失其窠資,而畢竟辱聖簡玷公器,忝先臣疇昔之志事,貽一身無限之狼狽而已。抑臣又有至切之懇,臣本稟賦虛脆,少抱貞疾,年未老眊,而兩眼不辨尋丈,病在胸膈,而少食輒致痞懣,平居㱡㱡,强半是呻囈日月,而邇來門戶之太盛,官職之太驟,榮祿外溢,憂懼內薰,不病之病,與日俱深。一自年前重症以後,風痰成厥,發作無時,頭目暈如觸柱,神精茫如墮井,痛氣一來,不省四到。似此症形,雖冗司散班,實無束帶趨朝之望,而華銜峻秩,有官輒膺,奔走於鍾漏之際,蹩躠於簪笏之列,是豈臣眞箇貪戀而然也?誠以區區報效之忱,未敢自言其病耳。況今膏盲之積祟益痼,蒲柳之賤質漸衰,中書重任,決非刀圭床簀之身所可一日玷辱之地。若其不虞之寵,必有無妄之災,比之曩時,尤不啻百倍,螻蟻之微,亦是造化中物,疾痛之呼,實出人情所迫。以殿下平日愛欲生之至意,惻然垂憐,必有所以處臣者矣。日昨籌司所下勉起偕簉之敎,藹然聖念,特示虛佇,殿下豈謂臣始若循墻而走,終必彈冠而進,唐突委蛇於巖廊訏謨之末乎?不可踰者分也,不可强者才也。爲日滋久,衷情愈迫,一向默息,淟涊是懼,玆敢仰恃體下之仁,畢暴由中之悃,慢命之罪,鈇鉞是俟。伏乞聖上,回容光之照,垂閔覆之恩,亟寢臣新授議政官銜,仍命刊臣姓名於枚卜之望,俾臣得以復還本分,調息病軀,歌詠聖澤於肖蝡動植之間,則天地父母生死肉骨之大德,臣敢不隕結以報。臣無任云云。答曰,省疏具悉卿懇。卿之書凡三上,而若批若諭,予亦三錫矣。士在巖穴,尙克幡然,相出相門,若是謙讓,未知袁·楊家故事,有如許否?世道朝象之彌綸也,民憂國計之經濟也,政須迪知眞諶之臣,日前寄語左揆,轉致勉出之意,卿何又煩琅函,用備黃閣之應文?卽日簉朝,以答予側席之想。仍傳曰,此批答,遣史官傳諭。
行工曹判書洪良浩疏曰,伏以臣犬馬之齒,遠過懸車之限,居然六歲矣。屢控引年之懇,終靳賜骸之恩,而名雖係於朝籍,身旣廁於耆社,不縻要劇之任,稍免奔走之勞矣。乃自昨秋以後,復叨文苑之職,王言代撰之重,多士考試之役,一埤專責,以此摧朽之質,荒落之識,驅策應副,軋乎艱哉?譬如扣破鍾而求音,駕斷轅而服重,其奈僨國事何哉?加以今春,乖氣肆行,如經一劫,始雖幸免重罹,而暗觸潛傷,百症交侵,眞元耗脫,落下數層,最是頑痰流注,或入肢體,或罥喉膈,行步牽掣,飮啖痞滯。以此病形,無望陳力,節製泮試,輒敢懸病,屢勤改點,伏枕惶恐,無地措躬。間或一番强赴,而歸輒暈倒,諸症益添,身不離於枕席,行輒恃於扶擁,已成癃癈之物,難責平人之事,殘骸昃景,理無足怪,而惟此所帶之任,有異冗散之職,曠久虛縻,如負大戾。仍念臣門戶盈盛,爵祿僥濫,每一循省,凜然不寧,而退巽不得,尙此遲徊。迺者臣弟,又蒙特恩,擢秩正卿,兄弟竝躋八座,近或有之,皆因勞績茂著,才望允叶,而當之者猶復踧踖,聞之者爲之歆聳。顧此寒素之門,綿薄之材,其何敢恬若固有乎?如臣老廢者,理當斂跡知止,退守本分,庶免人鬼之責,可保桑楡之景矣。噫,臣之立朝,今已四十有八年,遭遇聖明,偏被隆渥,頂踵皆恩,絲毫莫報,豈敢圖占便宜,忍訣明時?而器滿必欹,已犯前哲之炯戒,鍾鳴不休,將招有識之竊笑。況且傴僂之行,或露於文陛之嚴,蹣跚之步,莫掩於輿儓之目,堂堂之朝,濟濟之班,安容此忘廉耐恥之一賤夫乎?玆敢披瀝肝膈,仰訴於仁覆之天。伏乞聖慈,念重任之不容久瘝,軫老病之無以自力,亟命解臣三館諸任,仍許乞身之請,俾得優游晩景,歌詠聖澤,以存禮防,以靖私分,不勝萬幸。臣無任云云。答曰,省疏具悉。精力尙强,所請不允。卿其勿辭行公。
大司諫申獻朝疏曰,伏以臣猥陳悲苦之私,未蒙鞶褫,仍犯逋傲之罪,只俟嚴勘,及承銀臺除名,倍切惶感,而積年戀結之餘,急於一覲,他不暇顧,章皇出肅矣。忽因儒臣疏批,復授臣諫長之職,而至有久任責成之命。臣於是,惝怳恧蹙,罔知攸措。夫臺閣之所貴乎久任者,將以責夫言議風采之可以補衮闕而規官箴也。儒臣所論,只欲擇其人而久其任,若臣之倥侗譾劣,百無肖似者,雖暫時蹲冒,尙不堪其靦然。況何可以久任二字,髣髴議擬哉?奉讀辭敎,至於擧似先臣之句,自不覺感淚交逬。臣旣在闕中,義不敢逡巡,雖不得不冒沒肅命,百爾思之,決無堪承之望,則徒然苟充,貽羞臺端,實非臣分之所敢出也。玆敢更申血懇,重瀆宸嚴。伏乞聖慈,俯垂鑑諒,亟遞臣所帶職名,另擇有風稜可堪之人,俾責久任之實效焉。臣雖不以言責自居,事有可言,亦何敢泯默乎?國家之所以維持,世道之所以底定,惟在義理而已。義理不明,則是非相混,邪正莫辨,浸浸入於長夜晦冥之域而不自知矣。我殿下爲是之懼,凡於施措政令之間,必以義理爲本,闡發精微,劈破頭顱,不啻如金枰玉衡,較量錙銖,而顧乃習俗膠繞,朝象渙散,終未見咸與維新之效者,實由於群下之各售其私,不能公心對揚之致,而其所對揚之責,專在乎執銓衡任激揚之人,可不愼歟?臣於近日銓官事,竊有所慨惋者。夫停望拔望,銓官事耳。苟有可停可拔者,則顯言政坐,明白停當,固無不可。向者東璧之以二望擬入也。暗自存拔,潛毁公格者,已極駭眼,而又於今番陞資人書入也。固宜隨其多少,依聖敎奉行後,如有全數下批之命,則就其關義理存隄防處,拈出名字,覆難,可也,爭執,可也。而不此之爲,始也惟意抄刪,不思涇渭之別,終焉混同下批,自歸漫漶之科,由前而壅蔽聰明,由後而虧壞義理,如是而何責乎對揚之方耶?臣謂當該銓官,施以刋削之典宜矣。追贈之典,不輕而重。李家煥之父祖,當初贈職之時,以地部啓下者,必有所據而然也。家煥之濫躋正卿,亦多年所,而前後銓官,未曾有改贈之論,則公議之難愼,槪可知也。彼亞銓者,乘其獨政之時,肆然以天官贈秩,無難啓下。渠雖急於營私,獨不念公議之重乎?臣謂當該銓官,施以譴削之典,所贈官職,亦命勿施宜矣。李東馨之闖呈悖疏,爲世所棄,今幾年矣。一自其後,爲銓官者,擧不敢容手檢擬,而忽於向者,兵批而有衛將之擬,東銓而有邑倅之望,有若尋常無故者然,見者駭惑,物情沸鬱。臣謂當該兩銓官,捧現告嚴勘,以杜日後之弊,斷不可已也。抑臣於目下事,有不容不言者。日前兩儒臣之以一事而或疏或箚者,論其跡則雖涉於瀆屑,原其心則蓋嚴於隄防,而始下對吏之命,繼有不敍之勘,遽加摧折,不少寬假,臣竊爲之過也。伏願亟收兩儒臣不敍之命,以光聖德焉。臣無任云云。答曰,省疏具悉。銓官刋削事,始雖未善周旋,何可竝論,混同下批乎?當該銓官譴削及贈職事,重臣先代之初以地部者,由於偏私,則其所釐正,可謂後時。當初不審之銓官,從重推考,似此微細之事,無難侵人先故,殊不知絜矩之義,爾亦推考。當該兩銓官事,衛將邑倅,以其地處,不啻左遷,爾所謂悖疏,果何疏,爾何不念出悖入悖之戒乎?兩儒臣不敍還收事,入直玉堂之苟有可言。但當箚陳而已。不惟館中故事,忽呈聯疏,昧例甚矣。翼又以箚一事,再瀆於矯弊正習事下飭敎之餘者,對吏輕而不敍寬矣。爾之仍任,卽從堂疏,何敢辭職乎?此句語捧納承旨,爲先推考。
行都承旨閔台爀疏曰,伏以臣卽伏見諫長到院之疏,以臣之陞資人擧行,聲罪狼藉,或謂之壅蔽聰明,或謂之虧壞義理,臣讀之未半,愧汗沾背。噫,臣本性愚識淺,百不猶人,而濫蒙洪造,前後揚歷,罔非踰涯。至於天官佐貳之任,尤不近似,末梢僨敗,固所自期,果然司直之論出矣。當日擧行之失,臣固受而爲罪。而至於壅蔽聰明,虧壞義理,卽是人臣之極罪。臣雖無狀,尙亦知分界之截,隄防之嚴,則豈忍如言者之言耶?但伊日帳殿,伏承照數書入之命,而愚迷之見,未及周思,只取其可以擧行者書入而已。初非故爲存拔,自速欺隱之誅也。然畢竟擧行,終歸於心口不相應之科,人言之來,臣實自取,俯仰慙恧,尙誰咎哉?從今以往,銓地一步,便成鐵限,而揚揚冒據於近密之班者,亦非義分之所敢安也。玆敢忙陳短章,徑出禁扃。伏乞天地父母,俯賜鑑諒,亟削臣見帶之職。又令選部,永刋銓望,以謝人言,以安私分,千萬幸甚。臣無任云云。答曰,省疏具悉。卿其勿辭行公。
忠淸道幼學金魯性·金頤鍾·申在亨·洪樂基·洪景烈·宋欽汝·金魯儉·任華白·徐昌善,進士朴鍟,幼學崔炳宅·韓瑾·金山柱·徐有亨·金魯集·任㶸·金定柱·韓湖·沈師朱·李晟源·任爔·金魯仁·權宗爀·李晦源·崔炳泰·任燦·南有喆·林永中·徐志訥·崔昌祖·林永厚·李晉煥·尹景烈·兪漢運·吳泰斗·權珌·洪益采·南箕柱·趙彬·金致文·金光澤·金達柱·金正柱·姜麟煥·趙觀永·李儒訥,進士韓師憲,幼學趙聖模·趙永達·盧喆·盧永欽·許·李彦培·李元會·李濟國·李德茂·黃仁晳·黃檢·洪簡瑞·金彦梆·金鍾極·金鍾集·李源學·李源道·李輔載·李亮采·蔡執圭·蔡玄圭·卞由鎭·卞和鎭·李錟·李晉老·趙樹仁,進士趙樹德,幼學朴在謹·朴在謙·朴在讓·金孝正·金安正·李膺命·李膺台·朴惠中·申在達·李始荃·朴顯中·朴勉中·金熀·韓海長,進士韓海昇,幼學韓海春·朴光五·朴光先·李源禮·李源德·宋載璜·宋載晦·朴齊建·李河吉·李得亨·金廈柱·李孝天·洪若澈·柳頤德·兪鉉極·洪世範·鄭東虔·洪樂韶·金光鼎·李緯相·洪顯範·金致煥·李耆相·朴羲淳·金澈·李耇相,進士洪善容·金敏煥·尹礪相·朴麟煥·朴鈍,幼學成永柱·成,進士李文福,幼學李亨逵·成洪鎭·成夢鎭,進士金履言,幼學成道海·成道一·朴師魯·李命新·成琡·成垠·成胤恢·成垍·朴錩·徐志成·李鎭夏·閔弘錫·李德基·申廣祿·閔致鼎·尹鼎相·尹趾相·尹頤相·尹晩相·尹徵相·鄭鵬翰·李台燮·朴鏜·李喆林·金學根·兪益柱·兪杞柱·朴魯淳·沈公瑜·宋運發,進士兪海柱,幼學金洛龍·金永祿·金升運·申錫祥·朴宗纘·黃仁淑·韓繼曾·林永昌·金魯緝·金魯顯·李魯瞻·任炫·尹行廉·金履緯·金若欽·閔麟默·李世弘·李世益·李斗采·孫煜·李龍采·趙堈·柳弘鎭,進士李宜俊,幼學李在元·金守鎭·金聲一·李守孟·金聲七·權拓·鄭履中·李泰膺·權撝·李殷采·李需馨·李聲采·金洛夏,進士李需光·金亮欽·李在東·金聲國,幼學李守一·金聖讓·李濟兼·金光湜·洪相欽·李時益·金景德·兪彦鑌·李碩祉·金貞澤·李一相·金鎭煥·黃道根·李東集·洪柱南·李體裕·李宗師·李有根·全元性·黃道秉·朴履文·柳師伋·洪命九·鄭懋興·李景師·全命性·洪柱國·李昌師·尹昌肅·趙震永·吳景祚·李時普·李寅鳳·李時秀·崔鍾純·林榮宗·蔡弘民·盧炳植·盧挺德·金樂遠·金載聲·李述載·尹邦烈·李漢翼·李長亨·盧思德·任胄常·韓克新·朴宗魯·崔百能·金處百·吳致龜·林復相·盧光朝,進士愼命天·申大集·林翰儒,幼學尹致一·李一善·成德柱·尹重旭·權中賢·趙學沁·鄭亨祚·趙洙·金河一·李相復·兪勉基·兪彦綱·楊之燦·李奎速·柳瓛·柳天裕·兪漢天·兪漢昌·林漢源·成希益·成重烈·成百維·成宅仁·林徵萬·林徵錄·林漢榮·朴栽根·鄭宗郁·林亨益·黃再禧·林徵雨·林匡濟·南瑞旭·兪俊基·鄭尙厚·林漢郁·兪炳基·柳齊泰·韓慶雨·洪得宰·李行彬·洪夔烈·洪昌基·洪以烈·洪翼烈·兪彦璧·洪朝烈·金埴·兪漢成·朴載文·李百源·洪駿烈·韓慶岳·李萬源·洪洛基·洪集烈·徐行五·金重孝·李正洙·全致性·柳宗極·洪大圭·李泰一·宋知權·李一純·李永裕·柳潝·金運鍾·金一鍾·金百鍾·金萬鍾·李陽載·李顯恒·鄭在俊·朴建中·李章燁·李恒燁·姜在憲·洪彦培·李汞·李永·李仁養·尹英烈·玄載博·黃時憲·李鉉尹·兪致達·兪宗永·蔡弘臣·姜鐸·蔡弘運·蔡弘一·李永存·李永敏·徐行直·李洙宅·柳浹·朴載極·元鎭一·李泰爀·尹相德·李永元·尹相哲·尹弘源·李夏亨·蔡克永·李永希·徐達源·李運亨·朴弘鉉·朴宇鉉·朴漢源·金樂行·蔡弘圭·李將之·李榮之·韓喆謩·韓惠謩·柳百源·柳應漢·柳載靑·李希淵·韓志養·朴允中·朴大中·韓慶亮·韓慶億·趙宗岳·趙希圭·趙雲圭·洪瑾·李以培·閔基顯·朴蓍鉉·金達元·權繪·鄭弘述·鄭弘履·朴載衡·朴春煥·朴采煥·卞浩得·卞浩益·韓孝根·韓師根·趙萬鎭·趙永老·趙永岳·金大鏽·金大釴·金大鍈·金箕述·金世進·金周述·金漢述·柳仁彦·金在燮·金有燮·宋觀鼎·宋華鼎·宋厚鼎·韓用傑·許杭·尹㝡烈·柳世忠·尹弘柱·李益淵·尹德柱·李義煥·柳時贒·尹瀷·金啓祥·尹趾烈·兪一源·柳世勳·李義實·尹濡·尹炯·金禹鉉·郭林運·尹燧·金商礪·金彦柱·宋山輝·朴有源·李彦會·張秀彦·趙挺圭·金大鏞·閔百奎·李源瑞·鄭時敏·南履煥·鄭鳳逵·鄭宅直·吳百祐·南晉寬·南用寬·鄭鐔·鄭鐸·南宅寬·李器容·李廷卨·李商涉·李殷涉·李大涉·金思正·朴在善·朴海觀·閔公顯·李覺修·李學修·朴思炅·李膺協·李膺和·鄭尙煥·金啓泓·金啓淵·韓相說·韓景迪·韓相琦·金學天·韓時成·金學性·金學俊·宋鎭相·宋翊相·宋伯相·宋鼎相·李周斌·李周申·申道洙·申惠祿·李春燮·吳宗岳·李戄源·李天源·李泓源·李羲源·李信源·李春秀·宋致源·趙顯英·吳斗運·吳弘運·吳宗宣·吳鼎運·吳元曾·吳宗爀·吳必寅·吳光胤·吳伯臣·鄭學彬·鄭宅彬·鄭弘彬·鄭國彬·吳達五·吳達仁·吳鉉燮·吳應濂·吳圭錫·吳煥昌·金起澤·洪載欽·金寅澤·金相冕·鄭始春·李翼煥·宋濟賢·權國賓·黃時濯·洪惟安·鄭始興·權國臣·李世達·李禮垕·愼無與·張浣·鄭致義·張溥天·安炅·鄭淳五·鄭述之·張涉·張仁敬·李膺漢·李璞·蔡弘性·張錫祉·鄭德海·李瓊·鄭觀海·許翰·兪漢近·閔光一·兪錫煥·兪復煥·申泰權·黃溆·蔡顯復·趙性溫·申師權·兪㝡柱·許垤·許喆·金宗健·金祐元·李鳳岐·李源孝·李震麟·李煒崑·李圭馥·郭成濟·郭秀濟·韓相五·韓璞潤·李達榮·李時榮·金大元·金春健·金舜元·金漢勳·韓東亨·李箕瑞·洪奎昇·兪漢蕫·李弘祚·李載陽·金時寶·洪奎暹·李奎彩·朴鋎·金景烈等疏曰,伏以太學之崇師夫子,爲其師範於萬世也,群賢之配食聖廟,爲其羽翼於斯道也。斯道之大原大本,體之而爲仁義降衷之性,用之而爲孝悌彝倫之常,根於天賦之命,而行於日用之紀,蘊之則爲德行,發之則維世敎,承前詔後,則爲斯文道統之傳,故自堯·舜·禹·湯·文·武·周公以來,聖聖相傳,前後同揆,治敎之所休明,風俗之所敦厖,皆是仁義孝悌本立道行之所致也。至於吾夫子,天縱之聖,紹述憲章,繼群聖而詔來學者,德莫尙焉,道莫大焉。而其要則不出於體之仁義,用之孝悌而已,故斯道也,建乎天地而不悖,垂乎萬世而無弊也。當時及門之士,無不從事於斯道體用之間,而親炙承聽,立言而著明者,有子是也。乃其言曰,君子務本,本立而道生,孝悌也者,其爲仁之本歟。大哉言乎,仁義之性,自是天賦之本然,而爲仁之本,則須以孝悌爲先,孝悌之本旣立,然後事親之孝,可移於君,事兄之悌,可移於長,源深而深長,榦大而末茂,此所謂有德者必有言,而君子之學,先立乎其大者也。朱子曰,有子,想是重厚和易底人,蓋其重厚故深識乎本性之體,和易故明辨乎大道之用,超然能得此斯道之大原大本者也。是以聖門諸子,生竝一世,而猶尙欲以事孔子事之,魯論諸篇,獨不書其名,子游曰,甚矣有子之似夫子也,其德行造詣,寧不獲與於十哲之班乎?向使有子,得從於陳·蔡之行,則德行之科,捨有子伊誰也?唯彼江西頓悟之學,乃譏孝悌爲仁本之語,使屈居於樊遲·巫馬之倫,而竟不得竝享於升堂之諸子,遂使明道務本之旨,䵝昧而不明,則烏在乎尙論其人,由百世等百世而莫之能違也。嗟夫,不能夷考其行,徒然作此等議論,不仁義孝悌之爲斯道傳授之妙,乃於有子之有是德有是言,而亦不能表以揚之,以爲崇聖道正敎化之急先務大關捩者,豈非斯文之欠章,吾道之不幸也哉?何幸千載之後,聖人有作,以堯·舜之德,處君師之位,睿學卓越今古,躬行心得,而爰起默契妙合之感。蓋其得之也深,故知斯人所立者大,蓋其行之也篤,故察斯言所本者重。特於靑衿赴試之時,命之題而開其端,發前人之所未發,明昔人之所未明,百世未遑之典,若將有待於今日,猗歟休哉。二帝三王斯道之傳,不出於性命倫常之旨者,從此可明矣。漢唐以來,從祀之典,專出於訓詁傅會之陋者,從此可辨矣。異論邪徑之外倫紀而騖虛遠者,從此可闢矣。苟非我聖上,身率躬踐,達天德而敦人紀,其何能若是?臣等生長於鄒魯之鄕,薰沐於陶鎔之化,目見近日邪學方熾,背彝倫之常,棄孝悌之義,駸駸喪性,汲汲如狂,民心之所陷溺,聖道之所榛塞,莫今日若,誠非細憂,此曷故焉?專由於孝悌爲仁之學,不明而不行也。今者天道循環,聖衷獨運,試士時綸綍之音,已自燀爀聽聞,顯有興起之效。矧乎升躋於聖殿之上,腏享於群哲之班,使我八域之內,的知大聖人尊道明倫之至意,眷眷在此,則表正而影端,風行而草偃,其所以正斯道維民紀,當自有爀然可觀者,誠不可一日緩也。伏願殿下,亟命有司,爰擧陞配之禮,斯道幸甚,治敎幸甚。臣等無任云云。省疏具悉。爾等所請,雖出於衛正道尊聖學,斯擧也在所重愼,爾等姑爲退修學業。
己未四月二十七日卯時,上御誠正閣。諸承旨持公事入侍,來待諸臣同爲入侍時,行都承旨閔台爀,行左承旨金熙朝,右承旨洪義浩,左副承旨金載翼,右副承旨金翰東,同副承旨徐英輔,記事官柳台佐·金啓溫,記注官承膺祚,記事官李存秀,京畿監司李在學,湖西句管堂上趙鎭寬,有司堂上李書九,以次進伏訖。命載翼書景慕宮夏享大祭代押單子。熙朝·台爀以無公事先退。上曰,禮房持獻官單子,先退,可也。載翼曰,今番端午祭祭官,排比苟艱,抄啓文臣,時任玉堂,竝依近例通融塡差之意,分付該曹,何如?上曰,唯。載翼曰,來五月初四日寧陵忌辰祭典祀官,使之仍行本陵端午祭典祀官之意,分付,何如?上曰,依此爲之。獻官諸執事,亦爲仍行,可也。載翼先退。英輔讀奏司僕調馬單子,大護軍李膺擧身病呈辭,翰東以無公事先退。命英輔書判付訖。英輔先退。命鎭寬·書九進前。敎曰,近日則賓對久未設行,似近於暇逸,故雖無時急詢問之事,而召見卿等矣。農書冊子回啓,此月內可盡爲之耶?書九曰,洪川儒生李光漢冊子,彦陽幼學全萬上疏,姑未及回啓矣。上曰,昨日水原人元在夏冊子,左相回啓,而頗深許其言,卿等見其冊子乎?書九曰,臣則未及見之矣。敎鎭寬曰,湖西畢賑,聞在何時,而文簿何間當磨勘云耶?鎭寬曰,過終巡後,似當畢勘矣。書九曰,諸道應旨之疏與冊,廟堂回啓與批旨,錄送該道道臣,招致其人,具公服面傳事,曾有下敎矣。其中在京與姑未下鄕之人,自本司招見面給,似好矣。上曰,依所奏爲之也。命鎭寬·書九先退。敎在學曰,雨意杳然,畿邑農形,何如耶?在學曰,畿邑則春牟,比秋牟爲多,故尤不能耐旱,見今民情,望雨頗切,而秧節則尙遠,故除非水根不足處外,姑不至大段受損矣。上曰,三南則間亦得雨,而畿境之每有旱災,亦可異也。早旱雖無甚害,而昨年失稔之餘,民情不至遑急否?在學曰,以近日市直見之,則昨歲,不可直謂之大侵矣。上曰,道內勅需米,聞頗不足云。何爲其然耶?在學曰,今番支勅所入,爲四千餘石,元數不過爲萬包餘。今年若更支一勅,則穀簿,將益耗縮矣。上曰,驪州近成弊邑云。今番則宜令久任,以剛明綜核人另擇事,申飭銓曹,可也。陽智吏逋之爲弊,近,果何如?在學曰,千石之逋,雖非夥多,而以若殘邑,決不可以急令收殺,限年收捧之外,無他道,而廟堂防難於限年之法,未知何以則爲好矣。上曰,迎華驛事,欲待大臣外使之登筵,博議決定,而此事,何以通變則爲好耶?在學曰,以臣愚見,則五驛之增置馬戶與雇立馬匹,二者俱有掣礙難行處矣。上曰,此則徐當講究措處,而外此諸驛,亦無別般弊端否?在學曰,近來畿驛,凋殘轉甚,許多弊端,雖難一時蘇革,而其中馬匹入把之比前增加,最爲難支之端,若其濫騎者,則固當以法嚴禁,而雖以三都留守往來時言之,每不無下輩之從中加把,仍爲謬例。又或稱以情債,多所侵漁,漸爲驛屬之痼瘼,不可不先從此弊而釐正,自廟堂關飭三都,凡於公行時,元定數外,自下加把者及吏隷輩侵漁之弊,各別痛禁,恐爲合宜。故敢因言端仰達矣。上曰,申明定式,草記嚴飭,俾有實效,可也。出擧條上曰,卿之瓜限已滿,臨當遞歸,民弊有可陳達者乎?在學曰,別無可達者矣。命退,諸臣以次退出。
上在昌德宮。停常參·經筵。
酉時,灑雨下雨,測雨器水深二分。
殿座罷後,內閣·政院·藥房口傳問安。答曰,知道。
徐英輔啓曰,行大司憲宋煥箕,掌令鄭澣·〈洪〉,持平洪宅夏在外,執義沈奎魯,持平李敬參未肅拜,監察茶時之意,敢啓。傳曰,知道。
傳于徐英輔曰,明日次對,進定於今日。
傳于金熙朝曰,驪州牧使留待。
右副承旨金翰東書啓,臣敬奉聖諭,馳往傳諭于東部建德坊景慕宮二契議政府右議政李時秀所住處,則以爲以臣魯下,萬無冒膺重任之望,而前後聖諭,若是諄勤。賤末去就,不敢更事瀆撓,謹當冒登前席,懇乞體諒之恩云矣。大臣今方簉朝,臣則隨入之意〈敢啓〉傳曰,知道。
傳于徐英輔曰,大臣·備局堂上引見。
傳于洪義浩曰,科次入侍。
金載翼啓曰,副應敎尹序東,校理趙萬元,副校理南履翼,修撰韓用鐸牌不進罷職傳旨,今方捧入,而應敎洪樂游,副校理曺允遂,副修撰金熙周在外,校理一員,修撰一員,副修撰一員未差,玉堂上下番俱空,已至多日,事甚未安,未差之代,政官牌招開政差出,待下批仍卽牌招,推移入直,何如?傳曰,允。
吏曹堂上前望單子入之,參判李書九,參議尹行元落點。
金熙朝啓曰,新除授吏曹參議尹行元,方在削職中,何以爲之?敢稟。傳曰,給牒敍用。
刑曹判書前望單子入之,趙尙鎭落點。
傳于洪義浩曰,儒生更試科次入侍。
金熙朝啓曰,吏曹參判李書九,參議尹行元牌不進推考傳旨及罷職傳旨,今方捧入。而開政命下之後,如是違牌,不卽擧行,事甚未安,參判更卽牌招,何如?傳曰,允。
以吏曹參議尹行元牌不進罷職傳旨,傳于金熙朝曰,只推,更爲牌招。
金熙朝啓曰,吏曹參判李書九再牌不進推考傳旨,今方捧入。而開政命下之後,連事違召,不卽擧行,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
金熙朝啓曰,吏曹參判李書九,疏批已下,卽爲牌招,何如?傳曰,允。
金載翼啓曰,端午帖製述人,旣已抄啓矣。大提學洪良浩,待明朝牌招,以爲出韻科次之地,何如?傳曰,允。
以京畿監司李在學狀啓,今日申時量甘雨伊始,測雨器水深四分緣由馳啓事,傳于金載翼曰,望望之餘,得此霈然,而城內外咫尺,測雨器水深,有多少之別,雨勢近於驟霔而然。道內諸邑遠近均霑與否,卽爲詳問狀聞事,回諭。今日之雨,亦如畿內乎?一體下諭兩湖道臣。
兵曹口傳政事,以朴基豐爲御營中軍,李章漢爲摠戎中軍。
徐英輔,以備邊司言啓曰,頃因谷城縣監金熙采上疏回啓,南原蛟龍山城軍餉,糶糴於谷城·求禮兩邑之弊,令道臣與該倅及地方官,爛熳商確,論理報來之意,因判下行會矣。卽見全羅監司李得臣報本司辭緣,則以爲枚擧知委,俾各論報矣。南原則城餉之弊,奚但兩縣?以本邑言之,餉穀分留,合爲六千三百餘石,而不計遠近,以夫丁磨鍊斂散,故東北遠坊,距山城或爲九十里,或爲百里,每當糶糴,其所爲弊,不可勝言。而還穀又爲五萬餘石,病民之中,兩縣餉穀,今若移屬,則本府偏受其害云。谷城則兩邑城餉之規,不必革罷,穀簿倉舍仍舊,餉穀,權屬地方官,使之糶糴,則在南原,別無病民云。求禮則本縣餉穀,移屬地方官糶糴,實爲便民去瘼之道,請以此定式云。今此蛟龍山城,介在嶺·湖要衝之地,以南原爲主鎭,以谷城·求禮爲屬邑。倉庫則各有其信地,穀簿則統轄於主鎭,量其邑之大小,計其道之遠近,南原六千三百八十石,谷城八百七十石,求禮八百七十石,如例糶糴。而若當災年,則分數捧留於各其邑倉,道內山城,便成一副當規模,則到今專屬,有非議到。而以南原言之,邑治雖曰稍大,穀簿幾乎倍蓰。以谷城·求禮言之,距山城,近或爲五六十里,遠不過百餘里,而南原民之受食城餉者,亦或有百里外,以此較彼,別無苦歇之相懸,則盡屬南原,豈無偏苦?若爲兩邑之弊,創開專屬之路,則他山城屬邑,亦將接跡而起。此豈備陰雨重城餉之意乎?與其祛一弊而生一弊,不若新不創而古不改爲辭矣。山城之設,未必一一爲用於緩急之時,山城之弊,擧皆年年告悶於轉輸之際,屬邑之民,則願其自主鎭糶糴,主鎭之民,則願其自屬邑分受,如使主鎭穀簿,不至過多。各面相距不遠,則在平時,專管糶糴,在緩急,竝爲入保,實爲兩便之道。而今此遠面道里,比諸谷城·求禮兩邑所受之面,別無異同,均是百里內外之民,而特以其主鎭之故,旣有自來遠輸之苦。又添科外增糴之弊,其在一視之政,恐不無厚薄之歎。大抵不罷山城,則不得不有屬邑,有屬邑,則不得不有餉穀,有餉穀,則不得不有分受。道臣所謂他山城屬邑,亦將接跡而起者,事理誠然。姑爲依道臣所報,施行,何如?傳曰,允。
備邊司啓目,粘連觀此咸悅縣監李寅采疏本,則其一,鄕曲之民世世納布者,濫竊生員之稱,換易父祖,誣成派系,自稱班族,自今姓譜,非板刻印本,一切嚴禁事也。變易鄕貫,僞冒譜系,其爲傷風悖倫,實是王法之所不容。苟欲作僞板刻,亦難準信,區區活字之設禁,可謂捨其本而治其末,置之。其一,近來號牌之法廢弛,無牌之民,十居七八,一在其鄕,生死莫憑。自今軍民之疤定者,造給木牌,姓名居住年歲,一依京軍門腰牌之規,則逃者徵番有路,死者之塡代無滯,而隣族之徵,不期祛而自祛事也。不能修明,責在長吏,何必於號牌之外,又設一牌乎?愈見其紛擾,而無益於實事,置之。其一,加分取耗,每於年終勘簿之際,以本縣還分耗條,相換移錄,以償比數,而未充數之前,各樣耗穀作錢,切勿區劃於本邑事也。爲先嚴飭該道,另究方便之策,論理狀聞後稟處爲白乎旀。其一,本縣以聖堂倉領運之故,自正月迄于三月,捧稅奔走,無一日在衙。邑務民事,屬之餘事,自明年以後,群山僉使,分載運納,以除本官數遞之弊也。該邑之拒京海路,比牙山不啻倍蓰,正當分糶之時,許久曠官,非不可悶。而使群山兼領,果無如前爲弊之端是白乎喩,其間事情,有難遠度,亦爲關問道臣,使之條陳便否後,更爲稟處,何如?判付啓,竝只依報施行爲良如敎。
忠淸監司李泰永狀啓,節祗受有旨內乙用良,謹將聖批,行會於地方官,使之傳諭緣由,已爲馳啓爲白有在果,卽接懷德縣監許默牒呈內,縣監卽爲馳往大司憲宋煥箕家,傳諭是白乎則,以爲賤臣,春初重經輪疾,近復添以別症,衰癃之喘,轉益懍綴。頃於敦府之命,憲職之除,皆未卽陳疏丐免,方切憫悚之私,玆伏奉敦諭,益不知攸措。而以此病勢,萬無承膺之望,不勝惶蹙之地云矣是如,以其附奏報來乙仍于,敢此馳啓爲白臥乎事是良厼,銓次善啓向敎是事。踏啓字。
右議政李時秀箚曰,伏以臣慢命是懼,猥登前席,拙訥之辭,未蒙體諒,咫尺恩言,復及先故,諄諄勉飭,如父詔子,仰聆德意,俯激微衷,感泣之極,情未畢暴,泯默而退,震惶猶切,臣旣冒肅恩命矣。前所兼司僕寺提調之任,不當仍帶,乞令該曹,照例遞改焉,取進止。答曰,省箚具悉卿懇。箚辭,下該曹稟處。仍傳于金熙朝曰,此批答,遣史官傳諭。
行都承旨李晩秀疏曰,伏以臣兄臣時秀,方帶監春秋館事,而臣之院職閣銜,俱兼修撰官之任,揆以公格,自在當遞,玆敢短章仰陳。伏乞聖上,亟命該曹,照例遞改,不勝幸甚。臣無任云云。答曰,省疏具悉。閣院例兼春秋之銜,減下。
吏曹參判李書九疏曰,伏以臣至庸極陋,偏蒙恩造,從前踐歷,罔非踰濫,未嘗有一言一事,少可以稱塞聖眷者,日夜憂懼,如負大何。不圖乃者,又伏奉亞銓除旨,臣誠震懍惶惑,莫知所以致此也。夫六官之任,最重銓部,銓部得其人,則內外庶官,咸得其人,而朝廷有彙征之吉,生民受無疆之福,否則反是,故先儒之論治道,必以愼擇銓官,爲先務,今此佐貳之職,雖有間於長僚,凡於甄別流品,激揚淸濁之際,不惟與聞其末議而已。又或爲之副急而代斲焉,則是豈如臣不肖,所可擬議之地也哉?臣半生守拙,與世寡諧,同朝則罕接面目,時事則便成聾瞽,以至銓家所謂停年月計資格之尋常典例,俱所昧昧。每聞人評論政注,茫然若夏蟲之語氷,以若知識,以若才具,一朝廁身於銓衡之席,進退當世之士大夫,則其爲駭物情而累聖治,不待一言而決矣。然此直以公議言耳。抑臣私心,又有所萬萬不安者,臣之立朝從宦,十六年于玆矣。雖荷聖慈,曲費造化,身致通顯,位躋卿宰,若其自來私義,終不敢全然毁壞,斟酌去就,自有界限。故職在有司,則奔奏而自效,官添淸華,則逡巡而却步,往日之屢叨泮長,力辭乃已者,亦由此耳。匪直爲課試一事之不敢冒當而然也。在聖朝綜核之政,固宜早加駁正,毋令久玷淸選,今乃以辭泮長之故,又反移擬見職,大僚提奏,廟堂薦剡,頻煩於一日之內,而有若非臣莫可者然,國體之苟簡,恐爲識者之所笑。臣若受而不辭,則是臣之前日處義,未免爲矯詐欺慢左右龍斷之術,而朱子所謂美官要職,可以從容辭遜,安坐而必致之者,不幸近之矣。臣雖無狀,寧敢爲此?嗚呼,世道日下,習俗漸渝,始旣躁進而規利,終又飾讓而占便,是誠鄙夫之賤行,而殿下之所嘗深惡而痛斥者也。然使世之爲好官者,只知虛讓之爲可嫌,而不知冒進之爲可羞,則亦非所以對揚我聖上崇名檢勵廉恥之至意也。可受則受,可辭則辭,顧其人誠僞之何如耳。昔宋臣司馬光之辭起居注也曰,使臣言出於誠,陛下矜而聽之,足以盡下情從物欲,使臣言出於僞,陛下亦仍而許之,足以沮奸回警婾薄,今臣之披瀝衷丹,冀蒙仁天之鑑照者,亦在於是矣。伏願聖明,察臣至懇,亟命鐫改臣新授銓任,以重公器,以全微諒,不勝幸甚。臣無任云云。答曰,省疏具悉。卿其勿辭行公。
吏曹參議鄭尙愚疏曰,伏以臣根孤植弱,識闇才劣,本不合淸朝百執事之末,而闔門恩造,與天無極。臣亦沐汪濊之餘波,荷造化之曲成,迺自釋褐之後,一資半級,皆出特恩,年除歲遷,遽升緋玉,榮寵烜爀,涯分踰溢,惶隕怵惕,如臨于谷。銓部佐貳,尤是夢外,感激洪私,冒沒承膺,而旣昧格例,又乏聞見,聾瞽擿埴,臣實自忸,瘡疣觸處,人其謂何?僨敗之至,指日而俟。卽伏見大司諫臣申獻朝疏本,以向日陞資人擧行事,遣辭深緊,聲罪峻嚴,至謂之以壅蔽聰明虧壞義理,惶駭震懍,不知措躬之所,伊日之罪,臣固自知其罔赦,何待乎人言?悤遽之際,知思未周,迷見未及悉暴,擧措自歸妄錯,上而不能仰承德意,下而不能允副物情,愧悚欲死,歷日靡定,駁正之論,臣何敢辭?但蔽聰明壞義理者,其人果何似,厥罪當何居?而一筆句斷,務欲快意,驅人於罔測之科,言之雖甚容易,聽之直欲溘然,而罔非自速,尙復誰尤?至若東壁望事,亦有委折,而比諸下款,乃是細故,又何必費辭較辨乎?第臣之所慙恨者,精白一心,嚴守隄防,卽臣家訓,而祗緣臣之不忠無狀,遭此不韙之目,將爲難洗之羞,更何顔面,復廁於周行之列乎?出入銓地,初非可論,永謝朝端,少可自贖,召牌之下,玆敢略控短章,仰瀆崇嚴。伏乞聖明,亟削臣職,仍治臣罪,以爲人臣不忠者之戒焉。臣無任云云。答曰,省疏具悉。爾其勿辭察職。
己未四月二十八日卯時,上御便殿。親臨日次儒生殿講入侍,大臣·備局堂上追後引見入侍時,行都承旨李晩秀,行左承旨金熙朝,右承旨洪義浩,左副承旨金載翼,右副承旨金翰東,同副承旨徐英輔,記事官柳台佐·金啓溫,記注官承膺祚,記事官李存秀,以次進伏訖。上曰,試所承旨,率引儀出往永淸門外,儒生整齊後行禮事,分付。熙朝退出。兵曹判書金文淳曰,殿講時,侍衛以下應行儀節,一依日前例擧行乎?上曰。唯。上曰,向亦以八試官,分所捧講,今番亦當依此爲之矣。命書榻敎曰,兵曹佐郞金啓河,參考官加差下。仍敎曰,試官加差人,使之卽爲改服入來,可也。引儀唱試官以下應講儒生行禮,試官左議政李秉模,知敦寧李秉鼎,禮曹參判南公轍,行護軍李翊模·嚴耆,副司果徐有聞,張至冕,兵曹佐郞金啓河等入庭,率儒生行四拜禮訖。秉模等以次陞殿進伏。秉模曰,日間朝晝異候,聖體,若何?上曰,近日雨澤稍閟,故以是憂慮。且以日候之過熱,頗有煩渴之症矣。卿於向日以後,雖知逡巡於考試之役,而昨亦不得已點下,點下之後,卿又懸病,故不得已又有飭敎矣。秉模曰,往日試事,臣雖至今追訟,旣承向者飭諭之後,到今豈敢復事逡巡?而今日則以僚相姑未簉朝之故,初不敢遽然入來矣。上曰,纔見偕來承宣書啓,則右相,今方簉朝云,甚幸矣。仍敎曰,次對備堂來會者,幾人知入?台佐承命出問,回奏曰,姑未盡會云矣。命書榻敎曰,前假注書洪奭周·呂東植,假注書加差下。又敎曰,事過後卽爲減下,可也。又命書榻敎曰,未肅拜刑曹判書許遞,前望單子入之,待下批牌招。奭周·東植進伏。上曰,試官等就座,分所考講,可也。晩秀曰,今日太學擧案中,東齋掌議徐淇修,稱以在外,色掌朴宗珩,謂有拘忌,西齋掌議徐鼎輔,謂有情勢,來到闕外,屢度催促,終不入來矣。上曰,儒生雖異於朝士,旣欲以向來堂啓引義,則日前之一番處義,容或無怪,而間旣一遞復任云爾,則仍欲以此規避不進者,極可駭然。掌議徐鼎輔,使之卽爲入來押班,仍令自今日居齋,下敎前勿爲出送,而無論製講,凡係以科爲名者,勿限年無得許赴之意,嚴飭,可也。司成李錫夏,呈製述儒生入門單子。載翼讀奏儒生入門三百十九人,公轍·翊模奉懸題紙進伏。命書御題擬黃帝拜倉頡爲史官制,限午時。義浩啓請宣敎宣敎官捧出懸題。命大臣·備局堂上引見。賤臣承命出傳,與右議政李時秀,上護軍鄭民始,大護軍李邦一,戶曹判書趙鎭寬,同知中樞府事徐有大,行護軍申大顯·李書九等偕入進伏。上曰,姑爲撤講,先行次對,而試官及侍衛中時帶備堂人,入參於次對,可也。時秀曰,臣雖冒沒登筵,而賓對則不敢爲進參之計矣。上曰,所辭過矣。敦諭及疏批,已悉予意,而卿以卿家之人,繼先卿而作相,今日所期望,惟在於克追先卿之志事,此外更無容他說矣。時秀曰,前後批旨及別諭,輒以先臣之志事爲敎,今於前席,又復追提先故,辭旨鄭重,惶恐感泣,不知所達。而臣之今日登筵,非敢自處以大官之事也。屢陳文字,畢瀝肝血,而未蒙曲諒之聖恩,徒竊非常之異數,中心愧懍,不知所出。不獲已冒登筵席,得借方寸,欲陳區區之微懇矣。臣之前後受恩,與天無極,而外內歷揚,有除輒膺者,蓋以奔奏殫竭,不憚夷險,卽臣平日所自矢。而至於見職,則臣之本末長短,卽我聖明之所俯燭,豈有一分可以堪承之望乎?終必至於僨誤國事,狼狽身名而後已。臣雖萬萬無狀,豈敢於我殿下之前,飾辭例讓,重自陷於不誠之科哉?亟賜體諒,以卒終始生成之澤焉。上曰,卿之所辭雖如此,而向筵枚卜時左相所擧似三重臣,則伊日筵敎,蓋已言之。其外之未經冢宰者,左相又以中書故事爲言。然則可謂非卿莫可,而予於卿,非體諒之有異同也,事勢不可不然。夫枚卜體重,豈可以事勢論?而捨卿則孰可以膺是任乎?向聞知申言,則卿之辭巽彌固,中書之三疏故規,亦不欲備例,而三疏以後,亦不欲卽出膺命云,豈不太過乎?來月則非酬應之時,故賓對旣進定於今日,而有此敦召勉出,來後則更勿固讓,與左相盡心國事,共濟時艱,予之望也。時秀曰,臣雖無似,凡係職事,豈敢不欲殫誠竭力?而職名不稱,才具無當,畢竟顚沛,可立而竢。今以如臣者,置之具瞻之地,則其爲有損於朝廷之事體,貽惑於四方之瞻聆者,當如何哉?苟非千萬不當之職,則區區願忠之誠,豈後於人,而今此恩命,則誠有所萬萬不敢當者。私心憂畏,不知何以爲計矣。上曰,卿家又出相,誠亦貴矣。先卿,卽予所爰立,而二十年之內,卿又繼先卿而登用,此誠國朝罕有之事。卿心之憂畏,安得不然?而憂畏自憂畏,做事自做事,亦必一邊憂畏,一邊做事,勇往直前,盡誠擔當,然後憂畏之心,亦可以因此而少紓。今若徒事巽讓,不思所以勉膺之道,則四方瞻聆,豈不反以其過中爲惑乎?勉回初志,毋庸更辭好矣。時秀曰,殿下亦必知臣之本末矣。臣之才具,果可以當此任乎?區區一身之狼狽,有不敢暇恤,而若使居此位者,至於狼狽,則其於國事,何哉?誠未格天,不勝悶隘矣。上曰,向亦有言於左相矣。擇相之道,先取相業相望相才,而自卿爰立之後,物情聞甚洽然。物情之如此,卽所謂相望也。由是而做去,則相才也相業也,亦在於此,而目下時措之宜,惟在於彌綸保合,偕底大道,使擧措各得其當而已。予之所期望於卿者,亦不外此矣。時秀曰,臣雖無狀,心知其不可,則固不敢爲非,而以臣知識之昏短,萬一有不知而爲之者,則其將僨誤而後已。恩敎雖若是勤摯,而不敢冒當矣。上敎秉模曰,右相之如是力辭,豈不太過乎?秉模曰,僚相所引,果過中矣。時秀曰,臣之此言,萬萬猥屑,而又有可以仰達者矣。臣本稟賦孱脆,年前新經重,遂成貞疾,有時闖發,不省四到,眼昏又甚,不能辨字。以此病形,實無以自力於中書之重任,區區賤疾,豈敢煩屑?而仰恃體諒之恩,冒昧陳達矣。上曰,所辭過矣。次對爲之。秉模曰,前僉知崔世澤上疏批旨內,所陳皆有意見,許令廟堂粘啓稟處事,命下矣。取見其疏本,則其一,水功之興,其道有三,審其地脈,察其土性,引川開渠,以爲洑也,量其田而設其隄,使隄之廣深,稱田之多少也,用水車而灌漑事也。其一,稼穡之方,自覺已驗者五,一頃之中,土有燥濕,一阡之內,亦有瘠沃,相其土宜,試之各種,則水旱不能竝害,一驗也。董田勤而服田勤,則一人兼兩人之役,二驗也。兼修士農之業,春夏作農,秋冬讀書,此猶不能,則直緣南畝,一室之內,無游食之人,則農功得無不逮,三驗也。春耕,當以解凍爲期,不拘星曆,而先審氣運,未及天時而先修人事,則穀有早熟之美,四驗也。養穀之道,屢度反耕,以解土塊,一耕二耕,以至於三四耕,則反勝於糞壤,五驗事也。如未及天時而先修人事,屢度反耕之勝於糞壤,言有理致,事又往驗,此等文字,不必行關知委,付之內閣,來頭農書印行時,使之看詳,採入其要語,何如?上曰,依爲之。出擧條秉模曰,外此廟謨,姑未及與僚相商確,不得稟處矣。上曰,後日次稟處,可也。上曰,右相初登筵席,有可以陳達者乎?時秀曰,臣雖冒沒入來,而豈敢以大官自處,有所陳達乎?上曰,卿言雖過,而大臣初筵之必有筵奏,如臺臣笏記樣者,固非古規,亦非誠實底道。苟有可言,豈無其時乎?命大臣就座。敎曰,大諫疏,卿等見之,而重臣李家煥贈職之初以度支者,果何故耶?秉模曰,臣於俄者,驟見原疏,而追贈之法,前後三世,未經館職,則例不得爲天官贈職,故初以度支爲之云矣。上曰,諸宰中奏事人進前,可也。民始曰,萬頃縣令李德鉉上疏,以爲本縣儲置米,爲四百餘石。若以此穀,抄民分給,俾納大同,待秋還捧。且儲積旣久,米爲塵土,斛多欠縮,及今改色,或爲方便之端云。批旨,令該廳稟處事,命下矣。久陳儲置米之移錄常賑,改色還錄,雖有其例,而換納大同,非但前所未有之事,必當有後弊。且惟正之供,事體自別,則以久陳米換納云云,尤極不可,置之,何如?上曰,依爲之。可以改色者,從便改色,可也。出擧條有大曰,本局前局別將具八柱,永肅門入直時,以不善擧行事,因下敎降定軍伍,今旣久矣,敢此仰達矣。上曰,分揀,而此後此等之類,隨卽提稟,可也。出擧條命次對先退。時秀等退出。上曰,講入格通以上,更試次使之待令,儒生等以次進講。幼學趙鎭魯收栍純粗,誤書以純通。上曰,古人亦有心正筆正之戒,則此雖微事,可見心不在之病。且錄名冊子,所見甚偏斜,尤忽敬謹之道,此後則雖居家日用之間,勉自修飭,把持走作之意,戒諭該儒生,可也。諸生等講訖。上曰,時限將至,儒生另券催促,試官以下,姑爲退去,待捧券詣閤。通禮跪啓禮畢。諸臣以次退出。
己未四月二十八日午時,上御便殿。科次入侍時,行左承旨金熙朝,右承旨洪義浩,記事官金啓溫,記注官承膺祚,記事官李存秀,試官左議政李秉模,知敦寧李秉鼎,禮曹參判南公轍,行副護軍李翊模·嚴耆,副司果徐有聞·張至冕,兵曹佐郞金啓河,以次進伏訖。司成李錫夏,呈儒生收券單子。熙朝讀奏儒生收券一百八十三張,試官等分考。上曰,頃日製述,則只取二人,今番則廣取,可也。秉模曰,今番亦當以正字三下以上,許赴更試乎?上曰,唯。命坼名。取李儒升等八人。秉模曰,儒生李儒升,試券封內,有違格處,當拔去矣。上曰,依此爲之。其餘七人,使之斯速待令,泮長與之率入,可也。命書榻敎曰,刑曹判書趙尙鎭,戶曹判書趙鎭寬,大司成李晩秀,禮曹參議金祖淳,兵曹參知李羽逵,更試試官差下。命書傳敎曰,與亞銓處義同然。吏曹參議鄭尙愚許遞,參判·參議前望單子入之,待下批牌招開政。仍命試官等先退。存秀曰,翰林召試被選人,間月付職,雖是常例,而如値上下番不備之時,則筵稟後,有翌月付職之例。今番被選當次人薦狀,越送該曹,待來朔,卽令口傳付職,何如?上曰,依爲之。出擧條命退,諸臣以次退出。
己未四月二十八日未時,上御便殿。更試科次入侍時,行左承旨金熙朝,右承旨洪義浩,記事官金啓溫,記注官承膺祚,記事官李存秀,以次進伏訖。上曰,他承旨入侍。出榻敎賤臣承命出傳,與同副承旨徐英輔進伏。上曰,更試應試儒生,催促入場。儒生鄭藎等十五人入庭,以次列立。義浩曰,今日日次儒生更試時,製述入格進士李星源,不爲待令於應試之時,事極駭然。停擧,何如?上曰,拔去,可也。出擧條命義浩書御題我善養吾浩然之氣賦,限八刻。義浩啓請宣敎,宣敎官懸題。儒生等俯伏興平身。上曰,日氣甚熱,諸生等許入簷下避陽,使之着意善做,而申初爲八刻之限,當收券,各於限內製進,可也。少頃,命宣飯一床,敎曰,此卽投醪之意,不能遍及,而時限則許令差退一刻,使諸生知此意,可也。司成李錫夏呈收券單子。熙朝讀券儒生收券十五人。上曰,試官入侍。賤臣承命出傳,與試官刑曹判書趙尙鎭,戶曹判書趙鎭寬,兼大司成李晩秀,禮曹參議金祖淳,兵曹參知李羽逵偕入進伏。命考券。尙鎭曰,命官。臣不敢冒當是任矣。上曰,此非辭巽之事,速爲考券,可也。考券訖坼封。命書傳敎曰,今四月朔日次殿講通,更試賦三中進士趙鍾永,直赴殿試,講通,更試賦草三中進士安光宇,直赴會試,講通幼學李敎信,生員李麒峻·韓允鎭·任壽益,進士金碩鉉,生員鄭藎,進士金周默,各紙二卷賜給,製述三下進士李興慶·李需光,生員權徹,進士李星源·尹克謙,生員鄭淞,進士柳之翊,各紙一卷賜給。命呼鍾永新恩製進退賦三句。命試官儒生等先退。上曰,今日殿座時,旣爲問安,明日藥房日次問安,則勿爲之事,分付。命退,承史以次退出。
上在昌德宮。停常參·經筵。
金翰東啓曰,行大司憲宋煥箕,掌令洪·鄭澣持平洪宅夏在外,執義沈奎魯,持平李敬參未肅拜,監察茶時之意,敢啓。傳曰,知道。昨日賓對時詣閤,未及登筵之諫長,其後何處去乎?問于該房以啓。
金翰東啓曰,卽者義禁府都事來言,時囚無得過三日滯囚,曾有定式矣。時囚罪人柳憲周,當爲議處,而判義禁李祖源在外,次堂例不得擧行云,何以爲之?敢稟。傳曰,令次堂擧行。
金熙朝啓曰,吏曹參判李書九牌不進推考傳旨及參議尹行元,再牌不進罷職傳旨,今方捧入。而開政命下之後,如是違牌,不卽擧行,事甚未安。參判更爲牌招,何如?傳曰,允。
傳于金載翼曰,禮房承旨,馳詣宗廟·景慕宮,奉審摘奸以來。
傳于金熙朝曰,諸承旨持公事入侍。
傳于李晩秀曰,都承旨入侍。
傳于徐英輔曰,同副承旨入侍。
吏曹參議前望單子入之,李魯春落點。
金熙朝啓曰,景慕宮夏享大祭終獻官鄭尙愚,時無職名,令該曹口傳付軍職,何如?傳曰,允。
兵曹口傳政事,副護軍鄭尙愚單付。
金載翼啓曰,行大提學洪良浩牌不進推考傳旨,今方捧入。而端午帖出韻科次,一時爲急,更卽牌招,何如?傳曰,弘文提學未差之代,今日政差代,待下批牌招,可也。金載翼啓曰,新除授吏曹參議李魯春,方在罷散中,何以爲之?敢稟。傳曰,敍用。
金載翼啓曰,玉堂上下番俱空,已至多日,事甚未安。副應敎尹序東,校理趙萬元,副校理南履翼,修撰韓用鐸,旣有只推之命,竝卽牌招,以爲推移入直之地,何如?傳曰,允。
以副應敎尹序東,校理趙萬元,副校理南履翼,修撰韓用鐸牌不進罷職傳旨,傳于金載翼曰,只推。
傳于金載翼曰,發遣吏郞,諸執事淸齋與否,摘奸以來。
金熙朝啓曰,吏曹參判李書九,再牌不進推考傳旨及參議李魯春牌不進罷職傳旨,今方捧入。而開政命下,已至經宿,連事違牌,不卽擧行,事體所在,誠極未安。參判所當更請牌招,而係是一日三牌,何以爲之?敢稟。傳曰,亞銓處義,極不成說,從重推考,仍以前牌催促,違牌,勿捧傳旨。
以吏曹參議李魯春牌不進罷職傳旨,傳于金熙朝曰,只推,更爲牌招。
金熙朝啓曰,開政成命,已至經宿,今下飭敎,尤極嚴截。而吏曹參判李書九,來詣闕外,謂有難冒之情勢,屢度催促,無意承膺,揆以事體,萬萬未安,從重推考,何如?傳曰,人臣之於處義,所求者惟當耳則不苟。今此亞銓事,果當乎不苟乎?設如其言,誠有難冒之情勢。吏曹·禮曹,均是文職,而彼旣勉膺,此欲自劃。蔽一言曰,苟而已。且況職非崇品,而兩日五牌,一味不進,尤有關於國體,爲先下義禁府推考。
金翰東,以義禁府言啓曰,卿宰禁推該府草記,待批下捧供,載在大典通編矣。時囚罪人李書九,係是宰臣,敢啓。傳曰,分揀放送,令政院牌招,卽爲開政,可也。
徐英輔,以兵曹言啓曰,本曹佐郞丁若銓,身病猝重,呈狀乞遞,宿衛重地,不可久曠,今姑改差,何如?傳曰,允。
有政。吏批,行判書金載瓚在外未肅拜,參判李書九,參議李魯春進,左副承旨金載翼進。以趙得永爲校理,朴鍾淳爲修撰,金載瓚爲弘文提學,李東宇爲兵曹佐郞。
兵批,行判書金文淳,參判朴基正,參議朴奎淳病,參知李羽逵進,右副承旨金翰東進,護軍閔台爀單付。
傳于金載翼曰,明日出宮門路,以協陽門爲之。
以平安監司韓用龜狀啓,咸從等七邑餉穀留庫中,特許加分,令廟堂稟旨分付事,判付內,啓下備邊司爲旀,較戶量穀之前此屢度登聞者,果何事?每當分糶之時,輒言穀少之弊,他道當不可如是,況本道乎?卿等另飭裒益之方於時伯,俾圖亟洗一新之道爲良如敎。
洪義浩,以戶曹言啓曰,卽接廣興倉所報,則倉官進去于右議政李時秀家,今朔祿牌請受,則以前任兵曹判書時越俸,祿牌不爲出給,故不得擧行云。何以爲之?敢啓。傳曰,其時越俸下敎勿施,卽令倉官輸送,可也。
徐英輔,以備邊司言啓曰,卽見平安監司韓用龜狀啓,則以爲淸南邑還穀,元來不多,每當春夏,則加分繼巡,便成已例。咸從折米二千石,价川折米一千石,順安折米五百石,江西折米四百四十石,永柔折米二千五百石,甑山折米一千石,江東折米五百石,上項折米七千九百四十石,以餉穀留庫中,特許加分事,請令廟堂稟處矣。較戶量穀之前後飭敎,尤勤於本道,而內地之穀少,僻邑之穀多,交相爲弊,每煩登聞,曾經道臣,均有其罪,謹依判下,更以裒益之道,另飭一新之政,而目下民情,不可不念。姑依所請,許令加分,而實分給之數,如或有減,則待畢分,從實登聞之意,分付,何如?傳曰,允。
徐英輔,以御營廳言啓曰,來五月初一日景慕宮展拜,仍行夏享大祭省牲省器時,依兵曹節目,弘化門入直軍五十名,待標信除出。新營入直千摠朴宗和,出番哨官李休,領赴于訓鍊都監都領陣,解嚴後還爲入直之意,敢啓。傳曰,知道。
金翰東,以義禁府言啓曰,慶尙監司申耆査啓判付內,安東前營將金鎭鼎,拿來嚴囚事,命下矣。金鎭鼎今已拿來,嚴囚西間之意,敢啓。傳曰,知道。
備邊司啓目,粘連定山幼學金勳所陳冊子回啓,啓依允爲旀。因可言之會而捨已陳之說,推明倫立敎之方,究裕民制産之本者,於定山士人金勳見之是如乎,大抵治國之要,財出於九職,兵起於八夫,敎行於學膠,士選於庠塾,政令嚴乎世臣,仁化浹乎小民,然後有如造車於室,可以通天下之險易也。今也則不然,內以朝廷而不迪有功,外而田野而不昏作勞,乃逸乃諺,式從匪彝,所謂西來之法,漸染謠俗,轉相誘惑,見之者吐舌,聞之者寒心,苟若孟子之道行而楊·墨熄,朱子之學明而王·蘇微,則雖日橽而使之爲之,恐無其人,予嘗以爲正學闡一世,則彼邪說也,不待距而自距也。至如雜技之嚴禁,庶僚之愼揀,卽急先之良務,今此縷縷敷析,足可爲居銓按藩者座右之銘是旀。田賦米與太之換定,軍役木代錢之濫捧,未知始自何年,俑於何道是隱喩,自廟堂,拔例留意於懲前毖後之道爲旀。外邑簽伍之日就艱窘,可勝言哉?自昔卿相家,楸舍別業,禾稼如櫛,鷄犬散野,計其戶,大則過三數百家,小亦不下六七十家,募入良丁,假稱奴僕,雖石濠之吏,不敢窺其籬樊一步,而獨無辜者,食土之編氓也,一己兩役,亦云冤矣。況靑山纍纍,尙不免前身之惡緣,其爲感傷和氣,奚止於東海之匹夫乎?先令廟堂諸臣知悉,俾無弱榦强枝之歎爲旀。供獻生物事,誠有是也。法安所施,顧予否德,敢曰恩及禽獸,而燒羊之戒,自稱不媿。故相蔡文肅,嘗書靑陽之楣帖,有云空山之猪鹿閑遊。靑陽,卽觀國之路也。進書者尙亦見之,而悠悠之旌,蕭蕭之馬,被山遍野,睹得飛走,乃有此漆室之憂。至登於黃門之奏,對飯停筋,不覺駭歎,嚴飭諸道,俾各從實登聞,考律抵辟,以信朝令爲良如敎。
義禁府啓目,粘連向前柳憲周亦,罪人防守,法意嚴重,而身爲配所官,朴廷宅之出入官府,旣未禁遏,任其行止,以致越境兺不喩,韓師殷之私自給由,尤是法外。而乃於巡到面點之時,不以實陳,權辭爲對者,揆以紀綱,極爲可駭。以此照律,何如?判付啓,以草記區別功議,照律勘放爲良如敎。
己未四月二十九日卯時,上御誠正閣。諸承旨持公事入侍時,行左承旨金熙朝,右承旨洪義浩,左副承旨金翰東,同副承旨徐英輔,記事官柳台佐·金啓溫,記注官承膺祚,記事官李存秀,以次進伏訖。熙朝曰,吏房無公事矣。義浩讀奏平安監司韓用龜啓本,渭原等邑反庫事,黃海監司曺允大狀啓,康翎縣大同船無事過境事,全羅監司李得臣狀啓,十一巡分賑饑口穀數成冊上送事,江原監司尹弼秉啓本,鐵原等邑稅大同船裝發事。熙朝曰,禮房無公事矣。熙朝先退。英輔讀奏平安監司韓用龜狀啓,阿耳鎭還作履歷窠令廟堂稟處事,廣州留守徐鼎修狀啓,官鎭門聚點擧行及停止形止馳啓事,忠淸監司李泰永狀啓,捉虎申飭事。翰東讀奏平安監司韓用龜啓本,定配罪人林之英放送事,黃海監司曺允大啓本,罪人方取中文化縣到配事,定配罪人韓五男限滿,令該曹稟處事,殺獄罪人錄啓八名,使之依前訊推事,命分書判付訖。又命書傳敎曰,明日景慕宮夏享大祭受香後,當詣展拜,仍行省牲省器,門路由逌瞻門,該房知悉。又命書傳敎曰。亞銓雖曰新除,三牌不進足矣。上疏亦旣承批,而一味違傲,義無所據,其疏中云云,尤涉題外。吏曹參判李書九,從重推考,更卽牌招開政,端午差祭,今日當書入,而該曹時無參議,前望單子入之,待下批牌招擧行。命退,承史以次退出。
己未四月二十九日辰時,上御重熙堂。同副承旨入侍時,同副承旨徐英輔,記事官金啓溫,記注官金景煥,記事官李存秀,以次進伏訖。上曰,政官牌去來,催促知入。賤臣承命出飭,回奏曰,參判李書九違牌,參議李魯春姑無去來矣。上曰,亞銓之如是違牌,甚過矣。自政院申飭,可也。命退,諸臣以次退出。
己未四月二十九日午時,上御便殿。都承旨入侍時,行都承旨李晩秀,記事官金啓溫,記注官金景煥,記事官李存秀,以次進伏訖。上曰,昨日之雨,在於惜乾之餘,雖卽旋霽,而猶足爲解渴,誠可幸也。繼此一霈,方此顒企矣。晩秀曰,畿邑聞頗旱,而昨雨若均沾,則於麥農,誠有益矣。上曰,右相今已出膺誠幸,而向後注措,將何以彌綸耶?晩秀曰,臣兄含恩怵義,雖不得不冒沒出肅,而將未知何以稱塞,以此惶愧矣。命退,承史以次退出。
上在昌德宮。停常參·經筵。
大駕詣景慕宮入齋室後,內閣·政院·藥房口傳問安。答曰,知道。
省牲省器罷後,內閣·政院·藥房口傳問安。答曰,知道。
還內後,內閣·政院·藥房口傳問安。答曰,知道。
金翰東啓曰,行大司憲宋煥箕,掌令洪·鄭澣,持平洪宅夏在外,執義沈奎魯,持平李敬參未肅拜,監察茶時之意,敢啓。傳曰,知道。
金熙朝啓曰,來初五日,朝參日次矣,敢稟。傳曰,停。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
弘文提學前望單子入之,黃昇源落點。
金載翼啓曰,弘文提學黃昇源,時無職名,令該曹口傳付軍職,何如?傳曰,允。
兵曹口傳政事,大護軍黃昇源單付。
金載翼啓曰,弘文提學黃昇源牌不進推考傳旨,今方捧入,而端午帖出韻科次,命下之後,如是違牌,事甚未安,更卽牌招,何如?傳曰,允。
金載翼啓曰,弘文提學黃昇源再牌不進推考傳旨,今方捧入,而端午帖出韻科次,命下之後,連事違牌,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
金熙朝,以吏曹言啓曰,今此端午祭獻官執事中,時無職名人員,令該曹口傳付軍職,何如?傳曰,允。
徐英輔,以備邊司言啓曰,端午在近,各陵寢祭官,當爲差遣,而侍從罷散甚多,難以分排云,在前如此之時,連有請敍之規矣。侍從堂上堂下違牌坐罷人員,竝爲敍用,令該曹口傳付軍職,何如?傳曰,允。卿宰及武臣閫帥·侍從堂上堂下不敍以下,一體敍用,可也。
吏曹口傳政事,檢閱洪奭周單付。
兵曹口傳政事,副護軍尹行元·閔昌爀,竝單付。
金載翼啓曰,新除授檢閱洪奭周,牌招入直,何如?傳曰,允。
以監軍單子,傳于徐英輔曰,未肅拜兵曹佐郞改差,令該曹口傳差出。
吏曹口傳政事,以南惠寬爲兵曹佐郞。
以漢城府單子,南部居私婢德伊一胎生二男一女事,傳于洪義浩曰,料米依例題給事,分付該廳。
金熙朝,以吏曹言啓曰,今此各陵·宮·園·墓端午祭祭官,當爲磨鍊,而除老病·公故,實無推移排比之路,依近例,刑官及司饔院官員年六十以上人,通融塡差以入之意,敢啓。傳曰,知道。
金載翼,以司饔院監膳提調意啓曰,鷹師貢人等呼訴內,京貿山雉,今已垂乏,將無以推移封進云,依前傳敎定式,今日爲始,各殿宮日下生雉,以活鷄全數代捧之意,敢啓。傳曰,知道。
徐英輔,以備邊司言啓曰,本司武郞廳閔宗爀,奔走勤仕,已滿十五朔,依例陞敍,或守令遷轉事,捧承傳施行,何如?傳曰,允。
金翰東,以義禁府言啓曰,時囚罪人柳憲周,以草記區別功議,照律勘放事,命下矣。柳憲周本府議啓內,罪人防守,法意嚴重,而身爲配所官,朴廷宅之出入官府,旣未禁遏,任其行止,以致越境,韓師殷之私自給由,尤是法外,而乃於巡到面點之時,不以實陳,權辭爲對者,揆以法綱,極爲可駭。以此照律,罪取考律文,則大明律制書有違條有曰,凡奉制書,有所施行而違者,杖一百,詐僞條有曰,凡報上不以實者,杖八十徒二年,名例有曰,二罪俱發,以重者論,大典通編推斷條有曰,犯私罪杖一百以上,決杖,告身盡行追奪,雜令條有曰,王府決杖者,代以金贖矣。柳憲周從重論,杖八十收贖,告身盡行追奪,徒二年定配,而其五代祖琳,振武原從功臣云,功減一等,杖七十收贖,告身盡行追奪,黃海道信川郡元山驛,徒一年半定配,而以議啓內辭意,具罪目,依例發遣府書吏,押送配所,何如?傳曰,允。與詐不以實有間,專由於道臣之不能綜明而然,道臣事,寧不可駭乎?宜乎海弊釐正事,嚴飭何如,而尙無一言皁白,如許道伯,反施此囚所照之律,加等然後,法可一分行矣。然而姑欲觀前頭,不爲處分,該囚姑爲放送,送付該道道臣,使之眼同蘇弊,可也。
吏曹啓目粘連,觀此右議政李時秀箚子,則以爲,臣前所兼司僕提調之任,不當仍帶,乞令該曹照例遞改亦爲白有臥乎所,司僕寺雖是二提調衙門,而一員,他大臣旣已見帶是白乎,則今此右議政李時秀兼帶提調,似不當仍帶是白乎矣,大臣兼帶遞仍當否,事體不輕,臣曹不敢擅便,上裁,何如?判付啓,依回啓施行爲良如敎。
備邊司啓目粘連,洪川幼學李光漢農書冊子回啓,判付啓,觀於所進之根據,可知其人之綜明乙仍于,已付之該曹,以爲詢事考言之地是置,依此施行爲良如敎。又啓目,彦陽幼學全萬農務上疏回啓,判付啓,竝只依回啓施行爲旀,還弊段,先試該邑甚當,爲先嚴飭該倅擧行爲有矣,待今冬,彦陽一邑,當別遣繡衣,以考該倅所爲之,何如?此意分付道臣爲良如敎。
己未五月初一日卯時,上詣景慕宮展拜入侍時,行都承旨李晩秀,行右承旨金熙朝,右承旨洪義浩,左副承旨金載翼,右副承旨金翰東,同副承旨徐英輔,記事官柳台佐·金啓溫,記注官承膺祚,記事官李存秀,以次隨駕。上具翼善冠·衮龍袍,乘輿出宣化門·協陽門,藥房都提調李秉模進前。上曰,太僕德應房日次奉審,卿當進往,勿爲隨駕,而同副亦當以兼內乘偕往,仍爲落後也。出建陽門·銅龍門·景化門·集禮門,由弘化門,入逌瞻門·日瞻門,至東神門外降輿,仍詣板位行再拜禮,詣廟內奉審訖。還御齋殿,改具遠遊冠·終紗袍,出齋殿門,詣省器所省器,詣省牲所省牲,仍行肄儀。上曰,奏樂時撤籩豆,送神樂章,旣亦合奏,則初獻禮進饌,樂章合奏,似亦無妨,令樂院提擧,問于典樂,可也。行肄儀訖,還御齋殿。命晩秀與本宮都提調沈煥之,提調鄭民始入侍,晩秀等進伏。煥之曰,旱炎稍甚,聖體,若何?上曰,一樣,而旱氣如此,以是爲憂慮。再昨之雨,亦不得均沾,雖以畿邑言之,東北則或有優洽處,而其外則多未得雨云,誠可悶矣。煥之曰,元子宮開講,近因僚屬諭善之備員,連日設行,甚多幸矣。上敎晩秀曰,僚屬之近日行公者,幾人,而李魯春,則何故久不入來耶?晩秀曰,僚屬中,近日仕進者,申大羽·兪漢雋·朴宗羽三人,而李魯春,則間以違牌坐罷之故,雖有向日大臣筵奏,而堂上異於堂下,不敢遽然入來云。今則收敍有日,似當如例入參矣。上曰,掌樂提調入侍。賤臣承命出傳,與掌樂提調李書九,偕入進伏。上曰,廟享則十四室將事之際,時刻頗遲,故奏樂亦隨以舒緩,至於宮享之禮,比廟享,時刻稍速,奏樂之際,每欠遲久之意,故撤籩豆,送神樂章,前旣合奏,而俄亦以初獻樂章及進饌樂章合奏之便否,有所詢問矣。今見初獻·進饌兩樂章,則字句多寡,逈然不同,初獻與引入時樂章,竝爲四字八句·五字四句,進饌樂章則只爲四字八句,勢難合奏於一時,今若以奠幣及進饌兩樂章合奏,則進饌樂章,比奠幣樂章,只加四字,合奏之時,可無長短不齊之慮,如是則行禮節次,雖不加緩,而奏樂則可無迫促,令典樂輩,試爲肄習,自今夜大享,依此爲之,可也。晩秀曰,端午帖,今當出韻科次,而大提學洪良浩牌不進,弘文提學金載瓚在外,尙未擧行,製進諸文臣,亦多差祭之人,事甚掣肘,合有變通,適因言端,敢此仰達矣。上曰,在外弘文提學許遞,前望單子入之,待下批牌招,使之出韻科次,可也。出擧條命晩秀等退出。少頃,上出齋室門外,乘輿,由日瞻門·逌瞻門,入弘化門·明政門·永淸門·交泰門,還內,諸臣以次退出。
上在昌德宮。停常參·經筵。
自酉時至初三日開東,灑雨下雨,測雨器水深六分。
金翰東啓曰,行大司憲宋煥箕,掌令洪·鄭澣,持平洪宅夏在外,執義沈奎魯,持平李敬參未肅拜,監察茶時之意,敢啓。傳曰,知道。
傳于金熙朝曰,諸承旨持公事入侍。
傳于金熙朝曰,下直守令入侍。
傳于李晩秀曰,都承旨入侍。
傳于洪義浩曰,右承旨入侍。
吏曹口傳政事,漢城判尹李膺擧特除事,承傳。
金載翼啓曰,修撰朴鍾淳牌不進罷職傳旨,今方捧入,而應敎洪樂游,副校理曺允遂,副修撰金熙周在外,副應敎尹序東,校理趙萬元,副校理南履翼,修撰韓用鐸傳旨未下,校理趙得永差祭,副修撰一員未差,玉堂上下番俱空,已至多日,事甚未安,未差之代,政官牌招,開政差出,待下批,仍卽牌招入直,何如?傳曰,允。
以吏曹參議李魯春牌不進罷職傳旨,傳于金熙朝曰,只推,更爲牌招。
有政。吏批,行判書金載瓚在外未肅拜,參判李書九,參議李魯春進,行右承旨金熙朝進。以尹益烈爲副修撰,金華鎭爲判敦寧,徐龍輔爲司僕提調,金時吉爲愍懷墓守衛官,學正金瑥,學諭趙碩章·弼聖賚,以上竝單付。
兵批,行判書金文淳,參判朴基正,參議朴奎淳病,參知李羽逵入直進,右副承旨金翰東進。上護軍尹師國,大護軍李鼎運,竝單付。
以典籍望筒,傳于金熙朝曰,仍任。
吏批再政。典籍趙得永仍任事,承傳。
金翰東啓曰,事變假注書許珩,身病猝重,勢難察任,改差,何如?傳曰,允。
許珩改差,代以弼聖賚爲事變假注書。
以副應敎尹序東,校理趙萬元,修撰韓用鐸牌不進罷職傳旨,傳于金載翼曰,只推。
以副校理南履翼,修撰朴鍾淳牌不進罷職傳旨,傳于金載翼曰,只推。
金載翼啓曰,玉堂上下番俱空,已至多日,事甚未安,副應敎尹序東,校理趙萬元,副校理南履翼,修撰韓用鐸·朴鍾淳,旣有只推之命,竝卽牌招,以爲推移入直之地,何如?傳曰,允。
以修撰朴鍾淳牌不進罷職傳旨,傳于金載翼曰,只推。
金翰東,以都摠府言啓曰,副摠管金啓洛,以刑曹參判,本曹坐起晝仕出去,而逐日赴坐,煩稟未安,入番間,除草記往來之意,敢啓。傳曰,知道。
金翰東,以備邊司言啓曰,本司武郞廳金錫衡·李乘運,奔走勤仕,已滿十五朔,依例六品遷轉事,捧承傳施行,何如?傳曰,允。
金翰東,以兵曹言啓曰,五衛將徐有鳳,素患痰癖之症,當此換節之時,轉益添重,呈狀乞遞,勢難强令察任,慶熙宮衛將金重郁,除授在外,過限未上來,竝改差,何如?傳曰,允。
李晩秀,以戶曹言啓曰,因大嬪宮守直內官手本,本宮移安廳中排設廳及正堂蘆簾破傷處,卽速修改事判付內,有別定郞官,斯速修改畢役後,草記之命矣。以四月二十八日辰時,推擇始役,而別定本曹郞廳金志和,使之看檢擧行,今已完畢之意,敢啓。傳曰,知道。
李晩秀,以賑恤廳言啓曰,以漢城府南部居私婢德伊一胎生二男一女單子,料米依例題給事,分付該廳事,判下矣。取考前例,則丙午京居良人文東允妻一胎生三男時,因本廳草記,依外方以會付米三石上下之例,自戶曹題給米三石,仍爲定式矣。德伊處,依定式給米之意,分付戶曹,何如?傳曰,允。
金翰東,以義禁府言啓曰,前承旨沈象奎推考事,傳旨啓下,而時任閣臣,勿爲拿囚,載在大典通編,留置待命所,待開坐,捧供草記批旨內,過大享後,更爲草記,可也事,命下矣。沈象奎,仍置待命所,待開坐捧供之意,敢啓。傳曰,飭已施,分揀放送,可也。
執義沈奎魯疏曰,伏以,臣之病淹床笫,不省四到,今爲一月矣。乃者朴吉源之疏,凌藉無餘,而涔涔委頓,若無覩焉。數日之內,除旨聯翩,而一味偃處,無望蠢動,以情以病,官職去就,今無可論。伏乞聖慈,亟遞臣所帶職名,以安私分,以快人心焉。向來諡坐事,臣已悉於前疏,今不欲更事較辨,而故相臣蔡濟恭,樹立之卓,秉執之嚴,卽三大義理也。撐天亘地,塗在耳目,蓋其平生,先大王知之,我殿下許之,至若忠肝義膽之諭,日星昭揭,義三秉一之辭,婦孺咸頌,雖平日操戈擐甲之類,莫不俯首弭耳,無敢容議,若使易名之典,初無忠字則已,厥旣有之,則有如故相,而不得其當得之字,更有何人?可以當此,彼吉源,以爲獨臣謂之忠,然則此箇義理,獨臣一人知之耶?抑此大臣之義理,獨不以義理看作耶?未知外此三大義理,而復有何等義理然後,始可爲渠之所謂忠耶?臣實莫曉其所以也。向臣所謂看作私物與奪低仰云者,何嘗有一毫過情者哉?彼疏中所云諡望了當,罷坐非所可論者,言之不實,胡至此極?開坐於門鑰未下之前,至於三更,互相爭執,而緣臣人微言輕,終不見聽,故臣卽爲罷坐,直欲退出,禁扃已閉,無路擅出,不得已避坐挾室,更不參席,此非罷坐而何,亦可謂諡望之了當乎?臣旣避坐,彼吉源,視臣蔑如,强令下吏,入啓諡望,則該吏以爲,今旣罷坐,未成完議,不可徑先入啓,據執館規,不爲擧行,則吉源,大加咆喝,除汰該吏,勒令入啓,而今乃曰,僚員吏隷,莫不參聽,渠雖急於自明,告君之辭,豈可如是誣罔乎?臣不勝其慨然也。至於臣之經宿陳疏,謂之已見乎公心乎云者,尤不成說,諡望未啓之前,不可徑先陳疏,及其入啓,門鑰暫留,促令退出,不許暫刻遲留,業已出門,則待朝書呈,事勢固然,吉源之以此謂之非己者,實出於恕己而量人,臣實代羞也。此莫非臣之行己無素,受人輕侮之致,自顧慙恧,尙誰尤哉?臣方情急乞免,何暇贅他,而事關民隱,敢此附陳,惟聖明察焉,愼擇守令,懲治貪汚,卽我殿下爲民苦心,而前後飭敎,不啻申勤,至於向來海弊之釐正也。常貢進獻之物,亦命蠲減,營邑誅求之弊,一切革罷,如有毁劃,輒施罪罰,至昨冬關東事,而處分亦截嚴,道伯·守令,竄罷相續,則其時爲銓官者,宜其惕念仰體,愼擇守令,而嘉山郡守沈鏔,本以卑微,得除字牧,初已太濫,其在巨濟時,恣行貪墨,剝割海民,至被繡衣之論罷,則朝廷亦嘗洞燭,而曾未幾何,又差關西腴邑,不知銓官奚取於渠?政眼一出,衆目皆瞠,朝家懲貪之典,決不宜如是低仰也。臣謂嘉山郡守沈鏔,亟命改差,當該銓官,亦不可無警,施以譴責之典,宜矣。臣無任云云。省疏具悉。沈鏔事,令該曹詳考繡啓·草記,果如爾言則依施,銓官推考警責。爾其勿辭察職。
慈山府使李東馨疏曰,伏以,臣之頂踵毛髮,皆我殿下賜耳,霜雪雨露,罔非至敎,一則聖恩,二則聖恩,欲報之德,與天無極,居常怵惕,若隕淵谷,迺者草土餘喘,苟延性命,三霜甫訖,萬念都灰,不自意弊帷不棄,遺簪是收,五衛之新命遽降,百里之除書洊下,榮光所被,聳動瞻聆,糞土賤臣,何以得此?自不覺衷情感激,淚簌簌霑衿也。第念年紀衰邁,才力淺短,顧無以仰分九重之憂,少酬塵刹之報,夙夜兢惶,莫省所措。臣於赴任之初,竊伏見前冬頒降御製勸農政求農書綸音,繼而有首春所下有旨及口傳下敎者,另飭方伯守令,凡諸土俗民隱,亦令各陳意見,悉心對揚,猗歟盛哉?惟我聖上,追述先朝故事,玉食靡安於丙寢,宵衣頻求於乙夜,恤民務本,芻蕘是詢,滿幅絲綸,惻怛懇摯,卽虞舜食哉惟時之心,亦姬家周爰諮諏之義,實爲吾東方祈天永命之本也。臣於是,百回莊誦,激昂欽頌,而臣本生老,闤闍之內,素昧昧於稼穡之理,若復掇拾野農之陳談,强其所不知,臆對明問,則徒歸於不誠實之科,其何以仰塞休命之萬一也哉?臣之待罪下邑,已再易月矣,遂不敢因循泯默,土俗民隱,略加採訪而陳之,興農之端,亦惟在於其中,伏願聖明垂察焉。蓋本府,巖邑也,壤地偏小,民物凋殘,東西不滿三十里,南北不過五十里,厥土赤埴墳,厥種黍稷粟唐麥麻菽豆,而稻僅七十之一,左挾大江,江自順川郡,逶迤奔流,南入於江東界,右峙高山,山自慈母城,崷崒橫亘,直抵于平壤界,沿江之地,則一經潦漲,溝塍淤泥,便成斥鹵,近山之地,則原野絶少,沙礫磽确,難治易枯,生民之艱難,實由於此。大率民情,非不欲盡力於溝洫,而瓶甕無儲,曷以耕播?奔走號呼,輒奪其時,惟其病民也深,殆同膏肓之難醫,雖欲盡力,其可得乎?玆曷故焉?田·軍二政之弊是已,夫二政之爲痼弊於民,何道不然,何邑不然,而今此本府,則殆若甚焉,以田政言之,則本府田總,爲一千六百七十零結,此其上納之大數,其餘謂之擔卜,擔卜卽餘結,而用之於各樣復戶者也。蓋有田而後有卜,固理之常,而若夫無田而有卜,則其可乎?仁政必自經界始,經界不正,穀祿不平,是以古之遂人,辨其野之上地·中地·下地,以頒田里,視地而出征,乃是關石和勻,顧玆本府則不然,所謂田案,不記何年尺量執總,而只有字號,而初無田形句股直方之可辨,但憑舊摠,而又無裳紙主客去來之可徵,田無定總,虛名執卜,故良田一日耕,不過六七卜,而薄田一日耕,甚至於十五六卜之多,此雖因奸民輩投間抵隙,締結監色,移多取少,指無謂有之致,而及其易主遷徙之後,挨過年時,便成實卜,則誰能執左契而別白也哉?且白地徵稅,多在於靑山成林之處,川翻浦落,不入於每年執頉之中,而又當收租案磨勘之時,還起百餘卜,遂成不易之規,故里任輩,虛卜添徵於無其田之民,則民自不知,問於指審,而指審亦不知,歸而視其所謂馬上草文書,則灼然載錄,已經許多日月,欲質於舊時指審,則已化鬼物,九原難作,不敢開一喙,而依例輸稅,眞所謂末如之何矣,如是而民安得不困,國安得不弊乎?且念地氣之盛衰有時,土品之燥潤不常,或有昔饒而今瘠者,或有古瘠而今饒者,若一遵舊摠而責今之稅,則豈無不均之歎於其間也哉?此非徒本府之如是,西關一路,在在皆然云,蓋由於久未量田,經界不明之故也。臣愚以爲,一竝改量,恐合事宜。以軍政言之,則本府軍兵,有隷於慈母城者,有屬於監兵營者,有役於本府者,總計爲五千餘名。本府戶總,爲二千六百八十戶,而除却鄕人七百八十二戶,武列二百十三戶,衙前官奴·校院奴等諸頉,則實數爲一千七百餘戶,以一千七百餘戶,充此五千餘名之軍額,則每戶當出三丁然後,可以充之矣。一戶一丁,尙云難矣,況一戶而獨子無兄弟者,往往有之,則苟非刻木而立之,其將虛名以塡之,是以有所謂軍根田者。蓋本府邑規,凡係逃故,皆令責代於該里,不踰他里,故一有逃故,而或有渠之若干田庫,則自該里執耕,取其所收,作錢幾兩,以充身布,而若又無田,則鄰族分納,今年如是,明年又如是,而不知其年數者甚多,這間黃白之徵,不言可知,而積痼生怒,勢所必至,其奈戶口少而軍額多何?一境嗷嗷,至冤至苦,痛切骨髓,若在塗炭,卒莫得以收拾完了矣。若夫山城將士,守堞待變,雖不可遷動,至於監兵營名色之稍緩者,則亦爲分定於戶多軍少之邑,則足可以濟得一半分,而伏聞邇來諸道守令,亦以此事,疏陳於黈纊之下,特蒙許施之恩者多云。臣愚亦以爲,一體釐正,恐合事宜。此而如不可爲,則古人云兵患不精,不患不多,總計全道軍丁,只留其緩急可恃不得不置之兵,汰罷其冗散不緊之額,則非徒爲慈民之幸,實爲一路莫大之幸矣。嗚呼,人情狃於姑息,憚於更張,殆如琴瑟之不調,玩愒度日,不思改絃而易柱,畢竟絃斷柱折,張之無其具,鼓之無其聲,則其可曰,善理琴瑟者乎?從古以來,不善謀國者,滔滔皆是,視赤子若秦人之瘠,而坐在漏船,不思及時衣袽之道,終至於傾檣敗楫,載胥及溺而後已,言念及此,寧不寒心?惟玆兩弊,苟能一朝釐革,則吾民其蘇矣。將見四野熙熙,歌咏聖澤,農不期勸,而自可以瞻犁聽鳲而理耟治鋤矣,力不求盡,而自可以霑體塗足而耕山耨水矣。顧何待於田畯之至喜,而可占多黍多稌之豐耶?臣愚以爲,興農之端,亶在斯歟,惟聖明財處焉。且伏念慈母山城,乃是西門之大關防也,雖異於民隱之可言,而土人傳說,實係有國綢繆之謨,參以謏見,敢此附陳,僭妄之至,無所逃罪。蓋山城,介於西關大路山海交會之處,東距平壤一百里,西距安州一百二十里,又有緣山暗路,可通兩營,不過八九十里,而崇嶂疊巘,盤礴斗絶,內夷外險,自成金湯,中有十八池九十九井,旱澇不能侵,可飮數萬之衆,一可以守城鎭禦,一可以出奇制敵,眞所謂天造地設,緩急不可棄之地也。昔在丙子,山海之民,避亂城中,只張旗幟而虜不敢逼,歲朝相賀,如平昔然,擧此一端,亦可見其已然之驗矣。且聞道內山城有三,而如白馬·鐵瓮,西據鴨江之衝,北扼狄嶺之吭,非不爲方內重鎭,而敵路捨此,而又有渭原·碧潼等處,路逕汗漫,非二城之所可遮截,則彼二城,不過爲自守之地而已,過安州而始合爲一路,自安州而至平壤,自平壤而至黃州,只是一條,坦坦周行,無他岐路,而慈城,適當其喉扼,實爲兩營掎角之勢,假使敵來,欲環而攻之,則方軌不得,欲捨而去之,則狼顧不敢,由是觀之,則其衝要緊重,當爲三城之最矣。城之始創,在於高麗太宗,而只有石壘舊跡,逮我國朝,體察使李時發,巡察使李世載·李台重諸人,先後相繼,築城內外,雉堞屹屹,鞏固壯勢,其他糧餉射貨之儲峙,兵械樓櫓之藏修,其所以經遠規模,無容更議,而猶有所未遑,而尙未變通,其一,移邑舊州也。本府,蓋於麗朝,稱慈州防禦使,而州治舊址,在於山城東門外十許里,原野廣衍,岡巒擁廻,別開一局,可容萬戶,儘是天作邑治。逮我仁廟癸酉,道伯閔聖徽,移邑於山城,丁丑,還移平邑,又於肅廟癸未,道伯李世載,移邑於山城。厥後十六年戊戌,以地處高寒,難以生聚,道路絶遠,憚於轉輸,又復移於平邑,而捨舊州密邇之地,取野外三十里之遠而居焉,卽今之府治,是也。第未知當時任事之臣,何故處置之如此,而似聞其時鐵瓮山城,爲節度營,而卽今府治,處於往來衝要之地,故移設於此。蓋有意焉云,理或然矣,而別無文字之可徵,只憑父老之傳說,固不敢質對,然本府旣稱管城之將,脫有警急,則遠在三十里之外,其何以登時入城,制敵應變乎?若復移邑於舊州,則平居無事,可以坐鎭山野,無石棧鉤連之愁,時値不虞,亦可以一蹴乘障,有北山先據之勢,明知其兩有利,而一無害矣。此誠愚夫愚婦之所易知,而惟其財屈擧贏,卒難下手,此臣所以夙宵思度,計拙心勞,繞壁彷徨而不能已者也。其二,設爲獨鎭也。蓋本府,兼帶管城將,則摠轄七邑軍兵,凡九千餘名,入保山城,其爲保障之任,不輕而重矣。或有事變則所當首先登陴,指揮控制,而但以其部屬於節度左營將,德川郡,故府使當領率手下精抄軍,交付於德川二百里之外,而山城,則便一空城而無主將矣。城中只有箇別將中軍,而顧其平居,威望不尊,號令不行,何可於臨急?搶攘之際,責之以折衝樽俎,遮截咽喉,爲兩營之聲援,而慴敵於千里之間乎?夫如是,則當初管城將設置之本意,果安在哉?若罷左營部屬之舊制,以本府爲獨鎭將,如寧邊·龜城等邑之例,專管山城事,則可無左右掣肘之患,而庶得一方專制之勢,及今變通,恐亦不可已者。蓋玆兩件事,往在己亥,故相臣金鍾秀爲道伯時,巡到此城,審視形便,嘖嘖稱奇,乃以爲邑治不可不移也,獨鎭不可不設也,至請割屬順川南邊一二坊於山城接界處,要以稍壯關防規模而狀請之,竟因廷議之歧貳,雖不得施行,而今其狀本具在,可以挈其要領矣。惟願聖明,博詢廟堂而財處焉。其三,習城操也。蓋本城,守堞將官及壯保軍,合爲一萬六百餘名,派定於本府及殷山·成川·順川·順安·永柔·肅川等七邑,分爲三部六司之制,每年一部一面操,四年合操,啓下節目,定式施行,厥惟久矣,而去乙亥年習操以後,至于今四十五年,停而不行矣。嗚呼,有城而無兵,是棄城也,有兵而不鍊,是棄兵也,耳不辨金鼓之用,目不習旌旗之色,射不能控弦,砲不能放丸,雖有如熊如羆之士,無所施其力,其何以叱咜賈勇,利用禦寇乎?是以卒不可用,以其將與敵,最是兵家之大忌,古之大司馬,中春振旅,中夏茇舍,中秋治兵,中冬大閱,其所養於平居無事之時,以備不虞者,意豈徒然哉?邇來國家昇平日久,民不知兵,況此關防重地,不一鍊卒,其在詰戎之政,豈不萬萬疎虞乎?縱不能紐練於每年,必須大閱於豐歲,以圖經遠之謨,恐不可已。臣是白面老書生,固不閑於軍旅之事,陟彼崔嵬,周覽形便,則眞是天塹雄關,而況又處於兩營咽喉之地,左右指顧,爲必用武之地,而其所以固圉組練之方,不容少忽,妄論至此,仰瀆崇嚴,惟聖明,勿以人而廢其言焉。臣無任云云。省疏具悉。諸條所陳,許令廟堂粘啓稟處。
順安進士金致大疏曰,伏以臣,伏讀勸農綸音,懇惻切至,先之以勸農政,終之以求農書,政與大堯之命羲平秩,大舜之命棄播百,前後一揆,臣躬逢堯·舜之世,親見堯·舜之化,自不覺鼓舞而欣忭。昔我世宗大王,命撰農書集成,頒諸中外,又於欽敬閣紙山四旁,刻木人及鳥獸草木之形,一依豳風七月之詩,作四時之景,以見稼穡之艱難,亦粵我孝宗大王,命制水車,以便於灌漑,亦惟我英宗大王,屢行親耕禮,又行觀刈禮,蓋務農重本,自是我殿下家法也。殿下以文王康功田功之聖,行成王肯播肯穫之孝,上自天時之水暵豐歉,下至地利之原隰沃衍,理無不通,物無不燭,如欲成書,何待老農之言,古人之方,而猶爲旁求於臣民者,此亦孔夫子吾不如老農之至意也。謙挹之德,求益之衷,藹然溢於絲綸之間,此眞吾東方億萬年太平之基也。若非莘野負耒之大老,南陽躬耕之賢才,固不敢贊揚洪休,而如臣賤品,至騃至愚,蒙無知識者也,何敢以一言,對揚休命之萬一也哉?然而竊伏念微臣少日舌耕,晩歲躬耕,歷稽賢聖之書,驗之于田畝之間,而竊有一得之見者,厥惟久矣,敢不爲殿下陳之。臣竊以爲一部農書,別有散出於經傳者,而農書之本,則又在於殿下一心之上,求之於臣民,固不如求之於經傳,求之於經傳,又不如求之於殿下半畝方塘上,何則?臣竊稽晉天文志,八穀八星,在於紫微垣之西·文昌星之北,而其第一星則主稻,第二星則主黍,第三星主大麥,第四星主小麥,五主大豆,六主小豆,七主粟,八主麻,而以某星之明暗,占某穀之豐歉。又有五車五星,在於畢之分野,而其西北大星則主豆,東北大星則主稻,東南星主麻,中央星主黍粟,西南星主麥,以五星之明暗,占五穀之饑熟。又有稷五星,在於軒轅星之南,農丈人一星,在於南斗之南,以其顯晦,占其吉凶。以是觀之,則載播載穫之前,可以豫占其豐凶矣,此豈非農書之出於天文志者耶?然則天文志,亦一農書也,如欲求農書,捨是何求?唐堯氏之曆象日月星辰,在於敬授人時平秩東作之前,蓋象者,考星辰之象也。想當時授時之際,考星象,明示其某穀之登,故其時之民,皆有所用力於可熟之穀矣。至于後世,則雖有授時之曆,而其所紀者,不過弦望晦朔也,溫涼寒暑也而已,至於星辰之象,則未嘗有考驗而明示之者,故某穀熟某穀饑,不能豫度而前定,使斯民,倀倀焉失其所業,以至於饑饉而莫之救也,豈不大可哀哉?今若使書雲館,豫占某星顯某星晦,以決某穀登某穀歉,大書特書於授時曆,使八方民人,曉然明知其某穀登某穀不熟,而勤力於可熟之穀,則豈復有失業之歎乎?夫然後,授時之法,始可以符合于唐堯氏曆象星辰之意耳。臣又按周禮,草人掌土化之法,變瘠爲饒,變薄爲良。其曰,騂剛用牛者,謂騂剛之地,則用牛骨汁而漬其種也。其曰,赤緹用羊者,謂縓色之地,則用羊骨汁而漬其種也。至如墳壤之用麋,渴澤之用鹿,鹹潟之用貆,勃壤之用狐,埴壚之用豕,疆㯺之用蕡,輕爂之用犬,莫非因其地之所宜而漬其種者也。土有九等,肥瘠相懸,而所收則無異,此乃元聖明農化土之神術也,此豈非農書之出於周禮者耶?然則地官篇,亦一農書也,如欲求農書,捨是何求?今若使道守臣,諺傳土化之法,使之家諭而戶說,則其有功於稼穡,豈不大哉?臣又按洪範篇中,以農之一字,弁之於八政,又以稼穡二字,列之于五行,而至于八庶政疇,則分言休徵咎徵,而末乃結之曰,歲月日時無易,百穀用成,日月歲時旣易,百穀用不成。蓋時無易者,謂雨暘燠寒風之不失其時也,此則休徵也,時旣易者,謂雨暘燠寒風之失其時也,此則咎徵也。百穀之用成,由於休徵,百穀之用不成,由於咎徵,而休徵咎徵,又皆出於人主之一心,然則百穀之成與不成,亶在於人主一心上矣,此豈非農書之至要者耶?由是觀之,八庶徵疇,亦一農書也,如欲求農書,捨是何求?臣竊伏聞我殿下,以天縱之聖,挺生知之姿,萬理皆通,隨處明睿,觸事透徹,以言乎乾文,則日月星辰之象,風雲雷雨之化,陰陽升降之機,寒署代謝之妙,水暵相因之運,無不洞然於殿下心上矣。以言乎堪輿,則江湖河海之深,邱陵山岳之高,草木飛走之繁夥,畎畝田野之緬邈,無不洞然於殿下心上矣。以言乎稼穡之妙,則山海原野之異宜,耕種耘穫之異功,黍稷重稑之或早或晩,禾麻菽麥之載播載穫,以至穡夫水耕火耨之苦,雨宿風餐之勞,無不洞然於殿下心上矣。臣所謂一部農書,在於殿下之心者,蓋以此也。然而臣之所期於殿下者,不止於此,又有大焉者,洪範所謂肅乂哲謀聖五字是也。殿下道䠪箕聖,治闡洪範,更何待微臣之進言?然而聖不自聖,孳孳益勉,使貌言視聽思五者,無一不協於曰恭曰從曰明曰聰曰睿,而以至於作肅作乂作哲作謀作聖之功,則將見時雨時暘時燠時寒時風之各以類應,而和氣融溢,嘉祥畢臻,而馴致乎歲歲豐登,家家歡樂,而擊壤之歌,薰風之曲,可以復聞於今日矣。然則肅乂哲謀聖五字,實爲務農之本,而惟在於我殿下心上矣。臣所謂農書之本,在於殿下心上者,政謂此也。伏願殿下,懋哉懋哉。噫,仰觀乎天,而經緯森列,豐歉之兆,足以先見,俯察乎地,而饒瘠相錯,化土之法,足以興農,則天文志地官篇,實是天地間大農書也。然而象緯猶有推測之勞,土壤猶費變化之功,則都不如殿下之農書,自在於殿下心上矣。參天地化育之功者,惟在於殿下之心,協天地裁相之妙者,惟在於殿下之心,而使之雨順風調者,殿下之心也,使之歲和年豐者,亦殿下之心也,不待推測而天上之穀星,無不吉矣,不待土化而地上之百穀,無不登矣,又何待於推測之功,土化之術哉?又何待於農書也哉?伏願殿下,懋哉懋哉。臣生長田畝,言語樸野,只切愛君之忱,而語不裁擇,惟深願豐之誠,而文亦疎迂,死罪死罪,竊不勝瞻天仰日屛營祈懇之至。省疏具悉。爾能不循俗臼,乃以心上之農書,有此敷陳,極爲可嘉。朱子書一部,爾處賜給。
己未五月初二日辰時,上御誠正閣。諸承旨持公事入侍,下直守令同爲入侍時,行都承旨李晩秀,行左承旨金熙朝,右承旨洪義浩,左副承旨金載翼,右副承旨金翰東,記事官柳台佐·金啓溫·李存秀·洪奭周,驪州牧使李潤慶,以次進伏訖。上曰,今番長陵端午祭,當兼行春奉審,則獻官之不以承旨塡差者,事極不審,政院何不提醒察飭乎?纔以右承旨付標以下,將事後樹木新植處,一一看審,雖施至數日,必爲遍審後復命,可也。義浩曰,本陵則例於前二日受香,當於往留之日,奉審局內植木處矣。上曰,公事讀奏,可也。熙朝讀奏慶尙監司申耆狀啓,首露王陵監金相鳳單望馳啓事,吏曹端午祭獻官單子,江原監司尹弼秉狀啓,平昌郡守李廷顯疏批有旨祗受事,濟州牧使曺命楫狀啓,勿待罪有旨祗受事。晩秀讀奏慶尙監司申耆啓本,咸昌等官反庫事,開城留守趙宗鉉狀啓,本府燒死人等恤典題給事,京畿監司李在學狀啓,南陽等邑人物渰燒死恤典,令該曹會減事,慶尙監司申耆啓本,分賑飢口穀數成冊修正上送事。載翼讀奏京畿監司李在學狀啓,農形事,統制使任嵂狀啓,倭船問情事,東萊府使金達淳狀啓,倭船問情事,送使倭下船宴設行事,慶尙監司申耆狀啓,農形事。翰東讀奏慶尙右兵使李栢然啓本,騎步兵價布上納事,捉虎申飭事,水原留守徐有隣狀啓,濫騎驛馬無乎事,統制使任嵂狀啓,助羅萬戶金繼曾到防事,忠淸監司李泰永啓本,罪人奴大福放送事,江原監司尹弼秉啓本,罪人鄭俊放送事,刑曹決等公事無乎事單子。上曰,公事入之。載翼曰,前直閣金近淳,見差元陵端午祭大祝,而方在奪告身中,何以爲之乎?上曰,罪名分揀,可也。出擧條晩秀曰,直閣金近淳,罪名分揀事,命下矣。自本閣,卽爲牌招察任,何如?上曰,依爲之。出擧條命分書公事判付。命潤慶進前,潤慶奏職姓名。上曰,姑未經西閫乎?潤慶曰,然矣。上曰,驪是弊邑,今將久任,而有此擇送,下去善爲之也。命除宣諭及七事。潤慶先退。命書慈山府使李東馨疏批。又命書順安進士金致大疏批。仍敎曰,自政院下諭道臣,朱書百選一件,招致賜給事,分付。命熙朝·晩秀等先退。上曰,都摠管李膺擧,何日欲下往云耶?義浩曰,明日欲爲下去云矣。上曰,聞其人,頗有所存,甚可貴也。仍命書榻敎曰,聞其親病,勢難連爲供劇云,判尹李鼎運許遞。又命書傳敎曰,此人之所存,聞於兩大臣之曾經道伯邑宰者,學行俱篤,鄕里著稱,若在京華則宜置邇列,以備顧問。間除一命,以其年老而家遠,旋因尋鄕,未及試之以百里。其後特除知中樞,今又以摠管,騎馹上來,而召見於前席,其奏對周旋,益知前聞之不爽。申之以乞言之義,而擧止之雍容,尤所歎尙。昔於平壤有成均司業鮮于浹,定州又有漢城右尹趙昌來,近久未聞此等人。似此拔例擢用之擧,甚是欠事,而此人則以若所存,朝廷之所用,止於衛府樞銜,烏在其勤求之本意,而惜其年近九耋,難以內外職事責之。迨其上京之時,欲試之。行大護軍李膺擧,特除京兆尹,牌招察任。敎翰東曰,間以見職下諭者屢矣,而一不登程,殆若高蹈者然。嶺俗雖曰,非有官職,身不入京,而旣承諭旨之後,豈可以旋遞之故,不爲上來乎?翰東曰,每承除命,旋聞恩遞之報,故果不得登程,而先輩流風善俗,只有此一脈廉隅,不敢毁棄矣。上曰,今則旣已上來,姑爲在京供職,可也。嶺南則今年雨澤,何如耶?翰東曰,初則頗以過雨爲憂,今則頗有旱意,方竢一霈之普洽云矣。上曰,近來雨澤稍閟,甚可悶也。仍命退,承史以次退出。
己未五月初二日午時,上御重熙堂。都承旨入侍時,行都承旨李晩秀,記事官金啓溫·李存秀·洪奭周,以次進伏訖。上曰,重臣李祖源,何當上來云耶?晩秀曰,數日間,似當入來矣。上曰,新除京兆尹,果卽入來肅謝云耶?晩秀曰,姑未及入來矣。命書公事判付。仍敎曰,三銓違牌傳旨,以只推更爲牌招,書出,去來各別催促,可也。命退,承史以次退出。
己未五月初二日未時,上御重熙堂。右承旨入侍時,右承旨洪義浩,記事官金啓溫·李存秀·洪奭周,以次進伏訖。上曰,判尹肅謝後,已爲出去耶?義浩曰,俄者來坐政院,而以爲恩數過分,惶恐感泣云。故臣以姑留數日,而今日赴坐京兆之意力言,則以爲恩除感祝,不係於赴坐與否,而第欲姑俟一兩日後發行云矣。上曰,明日使之差晩赴衙之意,言及可也。仍敎曰,審理錄草本,須與刑曹郞官一人,看詳爲之也。命書傳敎曰,日前賓對,始聞其事實。重臣旣經泮長淸選,其曾祖亦爲副學,則似此地處,在前間有筵稟闊狹之規,則度支例贈,雖由於不顧藉,而改贈之時,不稟徑爲,亦難免違式。且贈職與老職之闊狹,必皆大臣筵稟,然後爲之者,格例則然。以此以彼,改贈之銓堂,不可無飭,亦爲從重推考。臺章出後,迄無決末,事面不當若此。重臣李家煥家贈職,仍以吏曹施行事,分付。命退,承史以次退出。
上在昌德宮。停常參·經筵。
午時未時,灑雨下雨,測雨器水深一分。
金翰東啓曰,行大司憲宋煥箕,掌令洪·鄭澣,持平洪宅夏在外,執義沈奎魯,持平李敬參未肅拜,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐英輔曰,史官二員,宣傳官一員待命,騎馬三匹立之。
傳于李晩秀曰,戶房承旨入侍。
注書柳台佐奉命出去,代以李游憂爲假注書。
以京畿監司狀啓,昨日亥時量,始雨,今日寅時量,測雨器水深七分緣由事,傳于金載翼曰,卄八近半寸之雨,漢南各邑,未及均霑云,昨夜七分水深,果皆遍及乎?近來各邑雨澤,只從邑底枚報之致,多寡或有相左,此後則嚴飭事,回諭華留·廣留處,亦爲下諭。
以副應敎尹序東,校理趙萬元,副校理南履翼,修撰韓用鐸,副修撰尹益烈牌不進罷職傳旨,傳于金載翼曰,只推。
金載翼啓曰,玉堂上下番俱空,已至多日,事甚未安。副應敎尹序東,校理趙萬元,副校理南履翼,修撰韓用鐸,副修撰尹益烈,旣有只推之命,竝卽牌招,以爲推移入直之地,何如?傳曰,允。
金熙朝,以吏曹言啓曰,因司憲府執義沈奎魯上疏,愼擇守令,懲治貪汚,卽我殿下爲民苦心,而前後飭敎,不啻申勤,至於向來海弊之釐正也。常貢進獻之物,亦命蠲減,營邑誅求之弊,一切革罷,如有毁劃,輒施罪罰,至昨冬關東事,而處分亦截嚴,道伯守令,竄罷相續,則其時爲銓官者,宜其惕念仰體,愼擇守令,而嘉山郡守沈鏔,本以卑微,得除字牧,初已太濫。其在巨濟時,恣行貪墨,剝割海民,至被繡衣之論罷,則朝廷亦嘗洞燭,而曾未幾何,又差關西腴邑,不知銓官奚取於渠?政眼一出,衆目皆瞠,朝家懲貪之典,決不宜如是低仰也。臣謂嘉山郡守沈鏔,亟命改差,當該銓官,亦不可無警,施以譴責之典事,批旨內,沈鏔事,令該曹詳考繡啓·草記,果如爾言則依施,銓官推考警責事,命下矣。取考甲寅十二月慶尙道慰諭使李益運狀啓,則以巨濟府所在均廳漁條三百五十六處內,該府使沈鏔,就其中魚産豐盛處冬漁條十四庫,夏漁條九庫均廳定稅之外,加數捧價,合錢一千二十一兩,白地取用,哀彼海民,旣應均廳例納之稅,又納本府科外之直,零星漁利,便作三分,浦民難支,怨聲載路。臣按簿詳査,少無差爽,從中作俑之首吏首鄕,嚴刑懲礪,錢一千二十一兩,使之還給於海戶,餘外些少侵漁,事近瑣屑,不敢登聞。府使沈鏔,居在分憂之列,莫體德音,有此辜負,決不可置而勿論,爲先罷黜,其罪狀,令攸司稟處爲辭,有待畢捧糴拿來嚴處之命,而旋因慰諭使上疏,復有差代之命矣。乙卯正月赦令未及就拿,仍卽蒙宥,雖未經該府覈實,而繡啓則旣如此,嘉山郡守沈鏔,依臺疏改差,何如?傳曰,允。
金翰東,以兵曹言啓曰,卽接西所衛將田百寧牒報,則泰秋門東邊大松一株,根傷顚仆云,令該所依例斫去之意,敢啓。傳曰,知道。
金翰東,以備邊司言啓曰,東萊府使金觀柱,飭敎之下,尙無動靜,揆以道理,萬萬未安,令該府拿問處之,何如?傳曰,允。
徐英輔,以御營廳言啓曰,本廳前軍色從事官朴吉源,旣已敍用,仍爲差下,使之察任,何如?傳曰,允。
己未五月初三日午時,上御便殿。戶房承旨入侍時,行都承旨李晩秀,記事官金啓溫·李存秀·洪奭周,舊抄啓文臣徐瀅修,以次進伏訖。上曰,昨夜之雨,今尙未晴,誠多幸矣。晩秀曰,見今同雲未散,雨意甚緊矣。上敎瀅修曰,大學衍義類編凡例,已爲構出耶?瀅修曰,今方出草持入矣。命瀅修讀奏。上曰,凡例可謂善成,而文亦有可觀,以此謄入於原編中,可也。仍敎曰,左傳懸吐之釐正,使舊抄啓文臣尹光顔句檢矣,今幾就緖云耶?瀅修曰,似聞未及訖工云矣。命退,諸臣以次退出。
上在昌德宮。停常參·經筵。
金載翼啓曰,行大司憲宋煥箕,掌令洪·鄭澣,持平洪宅夏在外,執義沈奎魯差祭,持平李敬參未肅拜,監察茶時之意,敢啓。傳曰,知道。
金載翼啓曰,御營廳將官來言,今日本廳軍兵,日次私習云矣,敢啓。傳曰,知道。
金載翼啓曰,判敦寧金華鎭,除拜後過三日,不爲出肅,事甚未安,依定式推考警責,仍卽牌招,何如?傳曰,允。
傳于金載翼曰,禮房承旨,馳詣宗廟·永禧殿·景慕宮,奉審摘奸以來,健元陵獻官李晩秀,穆陵獻官金熙朝,元陵獻官朴基正,東五陵局內昨秋今春播植處,分掌看審書啓,明陵獻官閔台爀,弘陵獻官徐龍輔,西五陵局內播植處,一體看審後書啓,而長陵獻官洪義浩,前期進去,使之遍審新植木處,復命,而道臣春奉審,姑未爲之,奉審承旨一體爲之。
傳于金載翼曰,承旨中差祭人許遞,令該曹口傳付軍職,禮房承旨奉審進去,院中當有守廳之人,前望單子入之,待下批牌招。
以慶尙監司申耆狀啓,新寧縣監南正和,謂有難安之端,齎送印符,任情徑發,爲先罷黜,其罪狀,令攸司稟處事,判付內,啓下吏曹爲旀,未差之代,口傳差出,待下批,當日辭朝爲良如敎。
吏曹口傳政事,以金魯正爲新寧縣監,許㶏爲嘉山郡守。
承旨前望單子入之,李集斗·李書九·南公轍·金祖淳·尹光普落點。
兵曹口傳政事,護軍金熙朝,副護軍洪義浩·金翰東,竝單付。
傳于金祖淳曰,推考房承旨入侍。
傳于李集斗曰,新除承旨中差祭人,亦爲許遞,前望單子入之,待下批,牌招察任。
承旨前望單子入之,丁若鏞落點。
李書九啓曰,卽者禮曹郞廳來言,明日端午物膳進上,本曹堂上,今日當爲看品,而判書差祭,參判·參議未差,不得擧行云,未差之代,政官牌招,開政差出,待下批,仍卽牌招,何如?傳曰,允。
兵曹口傳政事,副護軍單尹光普。
李集斗啓曰,新除授同副承旨丁若鏞,以前任谷山府使,方在解由未出中,何以爲之?敢稟。傳曰,勿拘。
李集斗啓曰,新除授同副承旨丁若鏞,時在黃海道谷山府任所,斯速乘馹上來事,下諭,何如?傳曰,許遞,前望單子入之。
承旨前望單子入之,沈象奎落點。
李集斗啓曰,吏曹郞廳來言,政官牌招開政事,命下,而行判書金載瓚在外,參判未差,參議李魯春差祭,不得擧行云,何以爲之?敢稟。傳曰,差祭人許遞,可也。
兵曹口傳政事,副護軍單李魯春。
以金觀柱囚單子判付內,姑先放送爲旀,以特陞之故,雖不嚴處,以謫補例,使之當刻辭朝,發送爲良如敎。
以副應敎尹序東,校理趙萬元牌不進罷職傳旨,傳于李書九曰,只推。
李書九啓曰,玉堂上下番俱空,已至多日,事甚未安。副應敎尹序東,校理趙萬元,旣有只推之命,而校理趙萬元差祭,副應敎尹序東,牌招入直,何如?傳曰,允。
李集斗啓曰,政官牌招開政事,命下,而行判書金載瓚在外,參判·參議未差,無以擧行,在前如此之時,自廟堂,有參判·參議議薦之例,今番則何以爲之?敢稟。傳曰,依例爲之。
李集斗啓曰,嘉山郡守,當日辭朝事,命下矣。兩司當爲署經,除在外差祭外,未肅拜人員,竝卽牌招,而憲府,則只有持平李敬參一人,無以備員署經,何以爲之?敢稟。傳曰,允。在外憲臺,山林外許遞,前望單子入之,待下批牌招,使之先署經後謝恩。
備忘記,東萊府使金觀柱下直,長弓一張·長箭一部·片箭一部·筒兒一箇,賜給。
以副應敎尹序東牌不進罷職傳旨,傳于李書九曰,只推。
備邊司薦望,以李祖承爲吏曹參判,尹行元爲吏曹參議。
臺諫前望單子入之,掌令姜世綸·李益恢,持平尹涵落點。
李集斗啓曰,新除授吏曹參判李祖承,參議尹行元,卽爲牌招開政,何如?傳曰,允。
有政。吏批,行判書金載瓚在外未肅拜,參判李祖承,參議尹行元進,行右承旨南公轍進。以金履載爲校理,兪漢謨爲戶曹參判,金勉柱爲禮曹參判,鄭尙愚爲禮曹參議,李永老爲刑曹佐郞,行大司成單李晩秀,兼養賢庫主簿單趙得永。
兵批,行判書金文淳,參判朴基正病,參議朴奎淳入直進,參知李羽逵病,左副承旨金祖淳進。僉知徐英輔,副護軍丁若鏞,竝單付。
以內農圃內官徐繼孫手本,本圃屬箭串里田九日五分耕及狐島田,依前勿侵,昨年田稅,亦勿侵徵事,傳于金載翼曰,令該寺詳査草記。
李書九啓曰,玉堂上下番俱空,已至多日,事甚未安,今日政新除授玉堂,待下批,牌招入直,何如?傳曰,允。
沈象奎,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
金祖淳,以義禁府言啓曰,慶尙監司申耆狀啓內,新寧縣監南正和,爲先罷黜,其罪狀,令攸司稟處事,啓下矣。南正和,今方待命,拿囚之意,敢啓。傳曰,知道。
行吏曹判書金載瓚疏曰,伏以臣,獲蒙恩暇,來守先壠,情私轉益悲苦,疾病適又沈深,淹伏楸鄕,今過一旬,而忽於日昨,伏承天官除旨,臣聞命抑塞,進退靡措,而以臣目下情實,旣無以起而供職,則宜卽疾聲呼籲,乞賜矜諒,而方營臣母窆事,情旣哀遑,跡涉薰染,不敢爲煩徹之計,泯默多日,悚蹙冞切。噫,臣六年之間,七拜是職,而苟使臣,守古人以實之義,以罪爲期,積誠力辭,則累聖上則哲之明者,豈或至再至三竟至於若是其頻複耶?職以性本昏懦,識又迷鈍,不知玷累之罪,大於逋命,只謂趨走之恭,是爲盡分,有除輒膺,承命必進,一出之後,不可復處,殆同下坂之步,回旋不得,前後僨誤之誅,指不勝摟,而罪不加身,恩益踰分,匪怒之敎,有若耳提,憫憐之音,屢獲躬聆,殿下於臣,剪拂如此,而臣則孤負,覆庇如此,而臣則孤負,孤恩負德,於敵猶不可,則臣之於君,罪將何居?臣若早能量揣,初不冒受,則誤恩之頻,必不如是,而臣罪之大,豈或至此耶?不自量己,冒居重務者,罪也,由臣而貽累我聖明者,罪也。有罪如此而復蹈已僨之轍者,此其罪,尤有所不可逭矣。惟是從今自劃,無或更玷,庶可爲一分少贖之道,區區株守,自分已審,而況臣情勢,又有所必辭者,昨秋臺臣,以臣之居銓時,不擇守令,疏論甚盛,請勘至嚴,爲銓官而不能審愼於差擬之際,致使官方不古,人言峻發,則罪合重誅,不容倖免,而伊時僚堂,亦以此自引,而已蒙諒許之恩矣。今臣去就,大關四維,在聖朝禮使之道,亦豈使之强其難强哉?且臣方有至哀至切之懇,敢有望於旻覆之下者,臣之父母墳山,在於距京一舍之地,而臣母營窆之初,歲運不利,不得合祔於臣父墓左,竟不免權葬他麓,而事故多端,歲月易邁,居然爲八年之久,臣若又荏苒因循,溘先朝露,則將爲臣不瞑之恨,用是爲懼,日夜悲迫,頃不得不陳章擅行,始過祔左之禮,臣雖卽日滅死,更無餘憾矣。第伏念臣纔過親葬,緬服在躬,緬服之制,禮意甚重,蓋聖人制禮,斟酌乎情文之間,裁節乎重輕之制,以三月而象三年之體,庸寓人子不匱之思焉?曾聞前輩之持緬服者,或三月廬墓,或不從仕宦,以盡持制之義。噫,爲其親欲自盡之情,古今無異,賢愚攸同,而臣之情私,抑有所不自已者,臣永違父母之顔者,十年于今,而欑竁重啓,旌翣復出,攀呼之際,若將更覿,而厚壤旋閉,茫茫乎遂不可逮及矣。舊痛如新,餘哀莫伸,而惟其至情至願,實在於緬服未除之前,乞得恩由,歸守松楸,瞻依寓省定之義,昕夕效掃灑之誠,以終三月守制之限,則在朝家,不過爲數朔之暇,而在臣則實是十載未遂之情,此生難再之願,若使臣父有知,必將感泣於九地,而臣心隕結,益當何極?伏惟仁天宰物,無微不遂,聖人體下,有願必從,以殿下孝理之化,必不待臣言之畢,而惻然垂恤,特施以曲諒之仁矣。伏乞聖慈,俯賜鑑憐,亟許所請,竝解臣本兼諸任,仍命選部,勿責職事於由限之內,俾伸其至情至願,千萬泣祝。臣無任云云。答曰,省疏具悉。固無不可從政之義,而義起緣情處,有時乎無於禮而亦合於禮。雖未必引以爲式,卿之心,誠有可感,從違當否,欲一問於大臣而決之矣。
己未五月初四日辰時,上御便殿。推考房承旨入侍時,左副承旨金祖淳,記事官金啓溫,記注官金景煥·承膺祚,以次進伏訖。命書榻敎曰,同副承旨許遞。又命書榻敎曰,前承旨尹光普,令該曹口傳付軍職。命退,承史以次退出。
上在昌德宮。停常參·經筵。
藥房都提調李秉模,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
金祖淳啓曰,行大司憲宋煥箕,掌令姜世綸·李益恢,持平尹涵在外,執義未差,持平李敬參疏批未下,監察茶時之意,敢啓。傳曰,知道。
李集斗啓曰,右副承旨金載翼,今日不爲仕進,卽爲牌招,何如?傳曰,許遞,前望單子入之,待下批牌招。
承旨前望單子入之,鄭尙愚落點。
傳于沈象奎曰,大臣·備局堂上引見。
傳于沈象奎曰,右承旨入侍。
傳于金祖淳曰,推考房承旨入侍。
以右副承旨鄭尙愚牌不進罷職傳旨,傳于李集斗曰,只推。
以副校理南履翼牌不進罷職傳旨,傳于李書九曰,只推。
金祖淳啓曰,嘉山郡守許㶏,諫院旣已署經,憲府則行大司憲宋煥箕,掌令姜世綸·李益恢,持平尹涵在外,持平李敬參疏批未下,執義未差,不得備員署經,何以爲之?敢稟。傳曰,一司除署經,下送,可也。
以江原監司尹弼秉狀啓,通川郡守金復光身死事,傳于李集斗曰,令該曹口傳差出,待下批卽爲下送。
吏曹口傳政事,以李翊永爲通川郡守。
以平安監司韓用龜狀啓,龍岡等邑輪症之類,出物力救助人開錄事,傳于南公轍曰,龍岡閑良成壽昌所出穀物,旣爲一百六十餘包,救助人口,多至三百三十餘名,爲該道之最,道內邊將瓜近人作窠,令該曹口傳差送。平壤幼學張德來,出穀一百餘包,救助二百餘名,與丹陽黃啓愼相當,分付道臣,考其爲業,殿·祠相當窠調用狀聞,出身黃再澄,泰川嘉善都夫應,竝賞加,而邊將及賞加官敎,今日下批,安寶與有旨,成送道臣處。
兵曹口傳政事,以成壽昌爲伐登萬戶。
李書九,以內醫院都提調意啓曰,提調金文淳,謂有情勢,今日問安,不爲仕進,卽爲牌招,何如?傳曰,問備在銓官,卽好消息,一番問備若引義,則推緘若滿囊,將如何處義乎?況疏旣承批,卽爲牌招,備員入侍,可也。
南公轍,以戶曹言啓曰,臣鎭寬,今日以全羅道聖堂倉漕船點檢事,出來江上矣。慶尙道左漕倉所屬昌原等八邑,戊午條田稅大同合米一萬三千三十四石零,太二千二百二十五石零,本倉漕船十五隻分載,後漕倉所屬密陽等六邑,戊午條田稅大同合米一萬四千二百九十三石零,太二千五百九十七石零,本倉漕船十七隻分載,追後無事來泊于西江前洋,故一體點檢之意,敢啓。傳曰,知道。
南公轍,以戶曹言啓曰,因賑恤廳草記,一胎生二男一女人,依定式自戶曹給米事,允下矣。今此漢城府單子中一胎生二男一女,私婢德伊處,米三石,依定式題給之意,敢啓。傳曰,知道。
金祖淳,以義禁府言啓曰,頃因慶州府尹吳鼎源上疏,備邊司啓辭批旨內,海弊申禁後,首先毁劃之該倅,以其姓名報來,仍令該府,施以違制之律事,命下矣。迎日前縣監朴大良,自本道指名以來,而今已拿囚,以制書有違律,杖一百收贖,告身盡行追奪,放送之意,敢啓。傳曰,知道。
判敦寧金華鎭疏曰,伏以,臣之曠違天陛,居然歲已周矣。雖閉戶涔伏,飾巾待盡,而惟有一段戀闕之心,按抑不得,號呼之言,屢形於昏囈,昵覲之誠,輒發於宵寐,有時病枕,淸淚潛滋,無奈。臣阿睹宿症,已成癃癈,前後除旨之下,大小咸造之班,一未趨承,罪積逋慢,而我殿下不惟不加之誅,乃反眷念而憫恤之,聖問每及於賤疾,寵秩至加於癡兒,闔門榮感,攢手祝天,臣雖世世縻粉,尙何以少答洪造也?忽於大昨,又伏奉敦府新命,以臣恒日耿結之忱,豈無卽地竭蹶之念,而目下病情之外,且臣旣無敦寧,揆以公格,自在應遞,坐違召命,冞增悚惶,玆敢不避猥越,露章號籲。伏乞聖明,俯垂鑑諒,亟令選部,照例鐫改焉。臣無任云云。答曰,省疏具悉。疏辭,下該曹稟處。
兵曹判書金文淳疏曰,伏以,臣過被誤恩,濫躋崇顯,東西二銓,左右兜攬,負乘冥行之懼,常不知速戾於何地。迺者臺臣,以臣待罪東銓時,沈鏔之差遣西邑,論斥峻發,臣於此,誠不勝瞿然也。臣於沈鏔,素無雅分,年前偶識其面,則外貌頗似了了,臣但泛然記有而已。昨冬三日大政,沈滯之疎通,遐遠之收攬,莫非對揚我聖明博施普霑之盛意,而一名武弁之獨漏於守宰差除,易致向隅之歎,故嘉山作窠之後,披閱官案,則鏔之履歷,旣經郡府,見職又是應遷,而實不知曾有繡啓之論罷,信口呼望,遂蒙恩點,臣則至今認爲公擧。再昨藥院,得見臺疏,不覺惝怳,倉皇退歸,取考金吾文案,始知其委折,蓋此事在於甲寅之冬,而此時,乃臣苫塊哀疚之中,宜臣之不聞不知,自招無妄之咎也。第其論列,太不稱當,臣雖無狀,若明知其有罪,則豈或故差豐饒之郡,以病朝家懲貪之政乎?此莫非臣行己無素,未能見重之致,以此情踪,顧何敢揚揚彈冠自側於百僚共貞之際也?抑臣復有疾呼於此,蓋臣脚部之病,卽四十年痼疾,中問劇歇不恒,有時發痛,浮高牽引,酸楚難當,重以疝氣奔豚,根柢已深,厥逆嘔眩,隨而迭發,則往往頃刻欲絶,纔踰五旬,衰朽忒甚,已不堪驅策,久矣。今春大病之餘,凡百落下,又非尋常,而司馬之劇務,嘗藥之重任,叢委敦遺,屢朔于玆,豈不欲一陳情懇,冀蒙憫憐,而間因朝家事繁,瀆褻爲懼,黽勉扶曳,拚死自力,忽自月前,宿痾次第闖發,居然有難支之形,最是脚痛疝症,倍甚於前,股大如腫,氣衝如潮,立則脛膝戰掉,行則呼吸促數,數日以來,轉輾床玆,㱡㱡之狀,見者變色,前頭侍衛之役,從此莫强,日次問候之班,無望自致,義分之虧壞,職務之瘝廢,俱非細故,惶蹙悶迫之心,當復如何哉?臣之言此,非爲目下情勢之難安,實狀如斯,不容自已。伏乞聖慈,俯賜諒察,亟將臣本兼職名,竝卽遞解,俾得便心調治,以延殘喘,仍治臣昏謬不職之罪,以謝人言焉。臣無任云云。答曰,省疏具悉。卿其勿辭行公。
草莽臣宋煥箕疏曰,伏以,臣頃於病劇阽危之中,伏承敦府新命,無以自力陳章,泯默度日,譴遞是俟,忽又夢寐之外,猥叨憲長之除,惶悸隕越,益不知措躬之所。臣於此職,萬萬難冒之狀,屢陳於前後辭疏,不惟日月之明,已盡照燭,實亦朝著之所共知,而選部臨闕,循例備擬,聖慈不諒,恩點隨下,使莫重風憲之任,久辱樵牧之社,或至一年之曠,而纔遞旋除,非止一再,此何擧措?臣實未曉,今雖欲不避猥越,更暴情實,而辭已窮矣,意已竭矣,只益驚遑罔措,直欲循墻疾走,而不可得也。且臣虛帶師傅之職,今幾年矣,衰癃之身,雖蒙聖上體諒,得而退伏田廬,而區區微忱,何嘗不戀結雷肆乎?近伏聞睿學益就,講規漸備,誠不勝欣忭之私,而顧此殘喘,無路進身,只增罪戾,恒切悚恧,不意玆者,敦諭遽降,辭意諄複,至以近益康勝,足可作行爲敎,臣聞命震駴,若隕淵谷。賤臣年來,癃殘轉甚,春初大病之後,氣息懍綴,更無餘地,戶庭之間,亦不能隨意行步,而年例暑證,方値肇炎,已有闖發,全廢飮啖,貼席危苦,殆入鬼門,寧有强策登途之望哉?臣之情勢悶蹙,至此而極矣,玆敢力疾哀籲。伏乞聖明,俯賜鑑諒,將臣本兼諸職,亟許鐫免,仍收召命,俾得安意就盡,千萬幸甚。臣又竊有感激慙惶者,衣資食物之前後恩賜,不啻便蕃,有出尋常,至於今年,數月之間,米肉之頒,遽已再及,臣是何人,獲霑惠養,若是其優渥也?況當饑歲,鄕里中顑頷甚衆,而顧以天地一蠹,乃獨蒙聖念軫恤,臣雖至愚,心豈敢安?仍伏念向者之農政綸音,有以見大聖人經國之先務,恤民之大端,而頒下八域,擧皆欽聳,臣亦祗受而竊不勝贊歎。然而如臣之計疎耕稼,啙窳偸生者,徒自愧懼而已。至若農書,雖因閣臣之書報,承有筵敎之勤至,顧豈有門徒之可稱,蘊抱之可言,而得以對揚明命乎?此又臣之所甚悚悶也。噫,古聖王保民之政,實不外乎務本節用,臣固知殿下於此,克致惓惓矣。伏願聖德益懋焉。臣無任云云。答曰,省疏具悉卿懇,自卿之還,居然三載,耿耿予思,何日忘之,而予之不復以餘外職事,强之於卿者,豈徒安卿之心?蓋將以此爲必致之道耳。予雖責卿以世道國政,卿當黽勉彈冠,況今予所以便安之企待之者,果如何,而卿欲一味守東岡之初心乎?顧予寡昧,誠淺禮羅,勉諭申復,遐心莫挽,玆者巽牘之來,倍甚瞿然。顧今日候不至甚熱,卿須竢間登程,附陳農書事。山林畎畝之間,必有自得之經綸,向於印頒之日,申致乞言之意,卿乃拈出務本節用四箇字以應之,卿之誠款,予實感歎不已也。仍傳曰,此批答,下諭道臣,令地方官傳諭。
大護軍李家煥疏曰,伏以,臣以跡則至畸單也,以人則至庸下也,而乃於聖明之世,偏荷眷顧之恩,前後揚歷,罔非踰分,節次滾到,遂躋顯秩,每一循省,怳然若驚,自不知其何以致此也。過分之福,理必招災,冥升之極,戒在疾顚,居常悸懍,不啻集木。惟有息影一念,耿耿在中,何幸近年以來,稍謝睢盱,獲就寬閑,庶幾可以鳧雁旣去,波浪自平。埋名鏟跡,與世相忘,不意申獻朝之疏出,而其不相忘,猶若是之已甚也,其疏中一款,蓋提及臣家貤贈事爲說也。臣雖疲劣,固不忍自敍世德,以對渠凌踏之口氣,而況伏讀批旨下者,始燭其初由偏私,繼諭以釐正後時,乃有當初不審銓官推考之命,至於無難侵人先故,殊不知絜矩之敎,尤足以敦薄夫而樹風敎,大哉王言,奚但爲一人一家之私而已哉?然而偏被獨當者,卽臣也,臣雖木石,寧不感泣?及夫日昨傳敎之下,而非但臣濫叨之職,猥蒙諭及,乃臣先世淸顯,特垂記念,諭之以地處,軫之以事面,事雖仍施,恩是特贈,夫得此貤誥,人人有之,得此恩言,歷數古今,更有何人?臣闔門聚首,百回莊誦,恨不得卽地滅死,歸對祖先於泉下,傳此恩敎,則謹將十行,祗告家廟,四龕動色,如聞幽咽,不自覺其淚被面胸抑塞也。臣旣蒙此曠絶之恩,雖使自爲之地,萬萬無以及此,尙復何言,而乃其所欲畢陳者則有之,立身以顯父母,人子之至情,而緣臣不肖,以榮招辱,愛親者不敢惡於人,敬親者不敢慢於人,聖人之大訓,而緣臣無狀,至使人之爲言,侵及幽明,有傷盛世忠厚之風,臣一則爲自己悼身名,一則爲朝紳惜風習,傷痛之餘,繼之以憂歎也。仍伏念臣本以樗櫟之散,兼之蒲柳之衰,備經險道,自厭餘生,夫豈有一毫榮塗之戀,而所以依遲眷係,不忍告退者,非不知九牛一毛,不足爲有無於明時,而徒以身雖屛伏,居乃城闉,觚稜咫尺,淸光入望,在臣私義,卽是父母之孔邇也。以是戀戀,含意未申,今則一身僇辱之不足,橫逆至加於父祖,椎心泣血,仰穹俯壤,尙何顔面,淟涊遲徊,言笑飮食,自同平人也哉?伏乞天地父母,諒臣悲苦之情,實出肝膈,非由憤激,賜以骸骨,退歸田野,沒齒頌德,安意就盡,則臣亦不敢高飛遠走,不在人間,且將農桑近郊,歌詠聖澤,歲時則趨,以綴朝賀之末,緩急則進,以圖隕結之報,臨紙涕泣,不知所云。臣無任云云。答曰,省疏具悉。不足深辨,卿其勿辭行公。
判尹李膺擧疏曰,伏以,臣遐土賤蹤,聖世微物,守分畎畝,只知含哺,日出而作,日入而息而已,豈或有絲毫念及於榮顯之途,而向年之寢郞甄拔,已是萬萬不稱,尋常感悚之餘,推而拔擢於樞銜,又引而躋之於摠府,因以一門三忠,恩敎鄭重,一感一愴,涕泣無地。祗承恩召,竭蹶登程,趨謝天陛,昵覲耿光,玉音諄諄,似此榮寵,豈是夢想攸料?癃衰之喘,不敢久留旅邸,猥乞恩暇,行將告歸,瞻望象魏,不勝耿結,此際伏奉京兆新除,天牌儼臨,驚惶感激,如醉如癡。第竊伏念如臣所被寵命,乃關西三百年所無,聖德隆深,天地莫量,河海莫測,臣雖靡粉,何以仰報其萬一乎?雖不得不祗謝恩命,而糞土賤臣,全無知覺,何敢自效於職事,揣量微分,又何敢一日自安乎?玆敢冒陳衷懇,仰瀆宸嚴之下,伏乞聖上,收還恩命,許臣歸守故山,俾得以優游壽域,歌詠聖澤,千萬幸甚。臣無任云云。答曰,省疏具悉。擢用者,欲使一方人士,知所勸於飭躬修行,卿其勿辭,量筋力行公。
持平李敬參疏曰,伏以,臣偏母今年六十有六,素多疾病,寧日恒少。自經春初輪症之後,眞元澌敗,氣息奄奄,常在床褥矣。去月之晦,更添毒感,飮啖全却,昏涔不省,重以滯泄,日甚一日,症形危劇,轉側須人,臣無他兄弟,左右扶將,只臣一人。粥飮焉非臣,則無以適時,醫藥焉非臣,則無以及期,晝宵扶護,方寸如灼。臣之虛縻見職,亦已多日,離側肅命,初非可望,治疏陳懇,亦不暇及,不意昨暮,署經有命,召牌荐下,倉卒之際,未敢言私,雖不得不黽勉承膺,而目今情理,詣臺供職,萬無其望,私心煎迫,疾聲仰籲於慈覆之下,伏乞天地父母,俯垂諒察,亟遞臣所帶職名,以便救護,仍治臣瀆擾之罪,以肅朝綱,以安私分,千萬幸甚。臣無任云云。省疏具悉。爾其勿辭救護。
修撰韓用鐸疏曰,伏以,臣庸鹵疎鈍,一事百疣,前後僨曠,無往非罪,徒藉庇燾之洪私,尙玆翺翔於邇列,而信心冥擿,行將顚沛,自知甚明,故凡有除拜,未嘗不逡巡而出,抑聖明有以俯燭也。果又妄發,坐速臺評,臣實自取,無辭可解。然而區區悲切之情,有不得不一暴者,臣早失怙恃,鮮民不死,家有仲父,依賴爲命,叔姪之際,古人所謂猶父子也,而若臣情地,尤爲自別。不幸春初,臣叔作故於華城。臣於是時,病亦濱死,未及奔哭,而卽竁之期,實在三月之望,政擬馳往,適縻館銜,更値享役,旋又有沐浴之急,無暇言私,腸曲暗煎,及承聖敎,諸臣乍退,而此時職居三司者,尤當沬血待朝,積誠回天,則固何敢一時擅離,坐虧義分,而第臣愚淺,私竊以爲退竢之日,旣與伏閤之時,若有間焉。叔姪之恩,卽天彝之重也,旣不能躬看於殯殮,又不得臨訣於窀穸,則是人理滅絶也。其在敦倫厚俗之世,或庶幾仁人君子之矜恕,如是忖量,率爾妄行,迺者人言不及旋踵,疏本雖未得見,而槪知其深重矣。原之本情,雖云未諒,斷以外面,亦或無怪,私心隕惶,靡所容措。第臣出入言地,于今十年,忍與巨魁,尙戴一天,不誠之罪,固已山積,以此加誅,實所甘心,至如官職去就,尤無可論,而縮伏俟勘,今亦有月,聖恩弘大,不惟不加之罪,庚牌狎至,飭敎踵下,有若無故者然,使之如前入直,臣情到此,萬萬惶阨,玆敢荐犯違傲,冒陳短章。伏乞聖慈,亟鐫臣名於三司之列,仍治臣虧分蔑義之罪,以振臣紀,以安私分,則非獨臣一身之幸,抑朝廷之幸也。臣雖不敢以見職自處,竊有區區愚見,玆以尾陳,蓋國家所以設置耳目之官,豈徒然哉?固將導之以敢言,責之以直裁,官失則有箴,衮闕則有補,故自言路之通塞,實係治道之隆替,以我聖上冠百王之學,恢八荒之量,豈不念及於此,而竊覸殿下,年來擧措,往往出於常度之外,每於義理隄防,爲臣子者,所當力爭之處,則不惟逆折之,使摧其氣,又復嚴禁之,使緘其口,逆折之嚴禁之不足,至於向日堂疏之出也。乃令政院,嚴飭三司掌吏,俾不得復有章疏,臣於此事,尤不勝憂歎之深也。夫使喉院,不捧言官之疏,猶有欠於來諫之風,況令至賤之吏胥,勒箝其官長之口,目今廁跡臺閣者,其風裁言議,雖不及於古之人,而殿下所以待臺閣,則恐不宜若是其輕也,不但於翕受之德,有所虧闕,竊恐等威由是而不明,紀綱因此而益卑。伏願殿下,惕然念玆,益戒方來,則其於恢聰拜昌之道,所裨豈淺鮮哉?臣無任云云。省疏具悉。人言不足恤,人之爲人,人倫是耳,誠若人所云云。如今薄俗,類聚薄倫者流,置之言責論思之列然後,始可恔於心,竊爲言者惜之。附陳事,予之如是當矣,爾曰,如彼亦是矣。爾其勿辭,從速察職。
吏曹啓目,粘連觀此判敦寧金華鎭上疏,則以爲,臣旣無敦寧,揆以公格,自在應遞,亟命選部,照例鐫改亦爲白有臥乎所,旣無敦寧,則似當許遞是白乎矣,崇品重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
己未五月初五日卯時,上御熙政堂。藥房入診,大臣·備局堂上引見入侍時,藥房都提調李秉模,副提調李集斗,左副承旨金祖淳,同副承旨沈象奎,記事官金啓溫,假注書李游夏,事變假注書弼聖賚,記事官李存秀·洪奭周,右議政李時秀,行上護軍鄭民始,行大護軍李邦一,戶曹判書趙鎭寬,禮曹判書徐龍輔,行護軍徐有大·申大顯·李漢豐,行左承旨李書九,大司諫申獻朝,醫官柳光翼·金孝儉·李敬培·李周憲·朴春源·李惟鑑·玄必采·丁希泰·吳天根,以次進伏訖。秉模等曰,日間朝晝異候,聖體,若何?上曰,一樣矣。秉模等曰,夜則頗涼,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。上曰,今番兩次之雨,雖未浹洽,而稍旱之餘,猶勝於不雨矣。以畿甸言之,漢南則多有未均沾處云,農形,果何如云耶?秉模曰,今番雨澤,於田穀則甚有所益,而若稍過多,則亦反有害於牟麥矣。漢南則初三日之雨,不過霏微而止云,而昨今連有雨意矣。上曰,東風,姑未止矣。秉模曰,東風之連吹,卽是將雨之兆,而若仍不雨,則反有其害矣。上曰,今年漕船,皆能無弊上來,誠多幸,而嶺南三漕倉稅之運來,比前似又差早矣。鎭寬曰,雖以昨年言之,五月旬間,始爲上來,而今年則皆能趁早裝載,無事運泊,此誠年來希有之事矣。上曰,兩次漕運後,領運差員,有論賞之例乎?時秀曰,漕船回泊後,自本道,有狀聞請資之式矣。上曰,咸悅漕船,尙未到泊,頗似晩時矣。鎭寬曰,咸悅屬邑,聞以昨年歉荒之故,未及準捧而然云矣。上曰,近來此等事,每煩自上提飭,莫嚴者筵體,而近則日益紊亂,誠可駭矣。史官進前之時,大違格例,而承旨亦不察飭乎?命書榻敎曰,當該實注書,事過後拿處。秉模曰,入侍史官,自有定員,而一員規外進前,承宣未卽察飭,當該承旨,推考,何如?上曰,依爲之。出擧條上曰,次對爲之。秉模曰,頃因沃溝縣監鄭來百上疏,本縣還米中一千石代捧租,仍作租還便否,關問該道矣。卽見全羅監司李得臣狀啓,則以爲,本縣還穀,米多租少,春種不贍,冬糴難辦,今此米一千石之準折代捧者,仍作租還,事甚便宜,請令廟堂稟旨分付矣。該邑穀簿,米多而租少,論以種糧,則租勝於米,依所請仍爲作租之意,分付,何如?上曰,依爲之。出擧條秉模曰,頃因固城縣令韓興裕上疏,統營遠道親兵之換以固城布軍,近嶺統納之換以沿海上納兩件事,道帥臣,各具意見狀聞後,稟處之意,覆啓行會矣。卽見慶尙監司申耆所報,則枚擧統營及山郡各邑牒呈以爲,親兵之散在晉州·咸陽等,山沿二十一邑者,合爲一千六百九十二名,而行操則輪回赴期,停操則無事閒遊,比之布軍,爲役最歇,故或以私賤充定,或以良保兼帶者,無邑不然,統納防布軍所在處,近嶺只是居昌等三邑,而防布措備,差歇於上納,統營程途,亦甚便近,毋論親兵與統納,移此換彼,捨歇趨苦,雖爲沿民之小益,決非山氓之所願,爲蘇此邑之舊弊,反生彼郡之新瘼者,有非一視均惠之道,移換一款,有難輕議,請令廟堂稟處矣。山沿軍額之互爲換定,觀於外面,雖似便好,論其事情,實難强行,捨歇趨苦之際,樂赴者少而抑鬱者多,邑倅疏陳,非無意見,營閫狀辭,得其大體,姑爲仍舊置之,何如?上曰,依爲之。出擧條秉模曰,此慶尙左水使金爀狀啓也。以爲,多大鎭二戰船一隻,限滿傷退,難以駕海,改造材木,右道封山,依例許斫事,請令廟堂稟旨分付矣。戰船漕通用事,姑未稟處,而該鎭異於他鎭,莫重戰器,不可久曠,依狀請施行之意,分付,何如?上曰,依爲之。出擧條秉模曰,頃因慶尙左水使金爀狀啓,左道封山可用船材之有無及養至幾年,則可以爲材與否,令帥臣論列狀聞後,稟處之意,覆啓行會矣。卽見該水使狀啓,則以爲,臣營所管封山二十七處松本,擧皆體小,僅爲兵船伺候船材,至於戰船材木,姑無可合處,若又退計三十年長養,則可爲戰船材,而釜山鎭二戰船改造材,請令廟堂稟處矣。船政每奉通變之敎,而未及講定,左道封山,姑難取材,釜山戰船,異於他鎭,姑依近例,右道許斫之意,分付,何如?上曰,依爲之。出擧條秉模曰,卽見水原留守徐有隣所啓,則以爲,迎華驛之移設,亶出於重關防飭馬政之意,而各站馬戶,幾多移屬,京驛馬匹,全數下來,若於支勅及大小使星之行,如前入把,聚待京中,則裹糧留連,爲弊多端,實難支當,支勅等諸般入把之役,倂爲除減,只令擧行於沿路站,上下來過去公行,可以支保,而如使迎華驛,自京擧行之役,一竝移責於五驛,則五驛比前苦重,五驛增置馬戶與雇立馬匹間,講究措處然後,迎華有除役之效,五驛無偏苦之弊,下詢廟堂,從長變通爲辭矣。迎華驛諸般入把之役,及今除減然後,果可爲完聚之道,五驛偏苦之弊,亦不可不念,而增置馬戶,恐難輕議,雇立馬匹,亦非設驛之意,分付京畿道臣,迎華驛則沿路站上下來過去公行外,無論支勅及大小使星,在前入把之役,一一除減,五驛則就見今應行之役,各處立待與應把之數,量宜除減,必以相當於迎華驛除減之數爲期,凡係侵漁之竇,亦爲一切嚴防,仍成節目報來,以爲自本司別單,啓下之地,何如?上曰,依爲之。出擧條秉模曰,卽見濟州牧使曺命楫報本司辭緣,則以爲,本營各庫反利木三十同,雖已推移換穀,此是公私補用之物,如無給代之資,則薄邑殘況,恐難成樣,以其還分耗條中折米,限百石除給爲辭矣。所謂反利木,旣是公私需用之資,而今旣作穀,則百石耗條之請得,事勢似然,依所報施行之意,分付,何如?上曰,依爲之。出擧條秉模曰,頃因京畿監司李在學所啓,南漢餉租之在於道內各邑者,當作錢以送於南漢,而趁今發賣,其勢末由,姑令依前半分,待捧糴後作錢爲辭,而批旨內,以穀屬之某衙門,半分使之給其代事,令廟堂指一草記事,命下矣。以嶺南·北漕錢一萬五千六百兩,劃送南漢,以準餉租一萬三千石,元貿之價,則可以有裕,而北漕錢,非當年內沒數準捧者,有難遲待,先以賑廳錢一萬五千六百兩,劃給南漢,其代則以北漕錢所捧者,限一萬五千六百兩,定以四年,隨所捧充報賑廳所貸之意,分付嶺南道臣及廣州留守,以爲往復與受之地,同租一萬三千石,屬之華城屬邑,半分半留,年年糶糴事,亦爲分付於京畿監司,華城留守處,何如?上曰,依爲之。出擧條秉模曰,頃因泗川民人呼訴,漕稅錢限年收捧之意,筵稟行會矣。卽見慶尙監司申耆報本司辭緣,則枚擧晉州等四邑,所報以爲,晉州北漕船稅錢三千七百五兩零,昆陽三千四百八十四兩零,固城六千三百九十八兩零,泗川四千四百四十二兩零,漕錢之最初創出年條未詳,而十二隻船稅之各捧十二兩,歲取十二邊者,除却用下,尙餘一萬八千三十二兩零,此外三千二百八十四兩零,壬子年分送金海·河東·南海·熊川·鎭海等五邑二千兩,戊午年分送金海·河東·南海·熊川·鎭海·巨濟等六邑,倭館監董所許貸一萬八百兩,封不動錢六百兩,統而計之,則合爲三萬四千七百十六兩零,各該四邑每歲以本錢一千兩定數,而利條只就當年應捧條以二百兩,一時出秩捧入,以至畢捧之年,而準此例柂行,則其所收殺,多或至於六七年,少可了於三四年,每歲已捧之錢,竝與新稅錢,封置官庫,從便作穀,則不出十年,錢弊可祛,造船上下之數,以穀代錢,從市直折定出給,以準錢下時式例,監董所許貸錢,待其還報,準此例擧行,而金海等邑分送錢,一體作穀,恐似得宜爲辭矣。今此每歲一千兩,竝與利條,當年捧入,似爲便當,至於造船一事,近來兵防船新造者,皆令可以運穀,則日後北運,可以通用,北漕船名色,不必更置,姑勿新造,待本錢收殺,隨邑隨報,待本司知委,擧行之意,分付,何如?上曰,依爲之。出擧條秉模曰,卽見忠淸監司李泰永報本司辭緣,則以爲,道內賑邑,極其浩多,營邑自來凋殘,昨年自備租七百石,依已例劃給補賑爲辭矣。旣劃賑穀之後,又請此穀,未免謬例,而取考各年文報,則皆自本司許題,故敢此仰達矣。上曰,依爲之。出擧條秉模曰,頃因本司草記,楚山府還穀,以隣近各鎭給代條移劃,而如或有不便之端,使之報本司後,稟處之意,行會矣。卽見平安監司韓用龜所報,則以爲,今若自楚山府出給,則疲殘鎭卒之受穀於他官也。其穀品之不精,斛內之不實,已無可論,而相距之最遠者,或爲三百里,稍近者,亦過百一二十里,則往來之際,所受之穀,猶不能當其所費,雖有給代之惠,而反被給代之害,依前受食於各該主鎭邑爲便,而當初四千石移分之請,實出於萬不獲已之勢爲辭矣。各錢給代,事勢如此,則不可强行,而所謂四千石移分之請,槪緣該府官用,火稅之減給而取用加分之耗,則無論如此如彼,自本邑矯救,可也。罔念當初加分之請,本出於該府,反欲移疾於內地者,不成事理,而曲循邑報,遽煩狀請,未免不審,該道臣推考,該府旣以加分爲難,則就火稅中,依舊例變通,亦無不可,營邑爛商,從長釐正,更無敢以似此猥屑之請,煩聞之意,分付,何如?上曰,依爲之。出擧條秉模曰,守令應旨之章,士民農務之書,今幾畢到,而恩批屢勤,奬諭頻繁,察邇之德,詢蕘之念,孰不欽仰,而在邑弊,則田軍糴爲其綱,在農政,則曰勤曰早曰水利爲其綱,而堤洑申飭,在於春後,故諸道猶未盡其修築疎鑿之方,頃聞楊州幼學安聖鐸之言,則二三月貯水,效近而少,七八月貯水,效遠而大,其言頗有經驗,近見三南道臣狀本,則亦或以待秋增修爲言,如欲待秋,必也先秋而念念在玆然後,可以奏功,預爲關飭於嶺·湖三道,勿以春間疏築爲塞責之歸,本司摘奸,則秋後發送,以考一年之勤慢,何如?上曰,依爲之。出擧條秉模曰,向來諡坐後,執義沈奎魯之旣參坐而旋起鬧,固已未曉,而前修撰朴吉源,如欲對章,則但當就事論事,以明其不罷坐之實狀而已。歷擧諡字,逐條論辨,未免損體之歸。沈奎魯則又復盛氣詆斥,有若仰質於朝廷者,亦豈成說?後世諡法,雖曰非古,原其意,則以君父之尊,亦未嘗可否其間,而一付公議。今以同參共議之人,公加非毁,以至推上於朝,則一經諡坐,必有一番葛藤,寧有如許事體乎?臣謂前修撰朴吉源,執義沈奎魯,竝施罷職之典,宜矣。上曰,依爲之。出擧條秉模曰,卽見廣州留守徐鼎修狀啓,則以爲,臣營出鎭後,支放不足之由,前留守洪檍,已爲登聞,移貿穀,還爲發賣,從便區處事,判下擧條,而設屯非萬全之策,作穀無兩便之道。城機所城役條,關西管餉小米二千石,海西管餉小米一千石,與兩年耗條六百石及添餉小米一千石,船價補縮條八十三石五斗,乙卯中旬時管餉錢貸用代關西作穀七百七十六石,合爲五千四百五十九石五斗。以此仍留糶糴,每年取耗,則厥數相當於支放不足五百二十石零。城機所城役條及管餉所添餉條,以畿邑移貿穀換作之錢,從便給代,而管餉作米與畿穀作錢,折價不同,故錢邊不足,此則自臣營,方便措劃計料。如是區處,則旣無散錢作穀之弊,又非冒土設屯之比,請令廟堂稟處矣。散錢作穀,旣多爲弊,買土設屯,亦係難行,而今此所論,簡而不煩,待移貿穀價錢區劃,依狀請施行之意,分付,何如?上曰,依爲之。出擧條秉模曰,頃因昌原府使李尙度上疏,批旨內,統營都廳穀事,不惟說弊,亦旣救弊,問于道臣,許施後狀聞事,命下矣。卽見統制使任嵂狀啓,則以爲,臣營以海防重鎭,與馬島一水有限,煙火相接,凡係衣袽之備,桑土之謨,靡不庸極,若將待變,緩急需用,各有其處,故量度其要害,乃置五處都廳,三處外倉,而劃屬募軍,如當倉卒轉運之時,不煩邑民,不用營卒,而以此屬取給,進上所需公用各種以至軍器舟什許多策應,分排都廳,逐朔貿用,而所謂募軍,代以身役,從土産受本價,隨時貿納密陽倉,道內穀物之船運者,以其相距之稍間,參以定界,三浪江上,設置倉舍,使之捧留,自營運來,以便轉輸,巨濟倉八戰船新造之材,取用於此地,故設倉置穀,糶糴取耗,以備造船役價,固城倉,以營下地方,創置賑恤雇馬等穀,歲儉而取補賙賑,遞易而用備刷價,臨急則爲邊城之饋餉,平時則爲一營之資用,若其句檢之方,貿易之節,苟非臣營監色,則非特公貿之狼狽,易致倉儲之虛逋,今若竝罷各倉監色,付之該邑元餉,則布置沿海,朝令夕發之意,已無可言,而江邑之所輸致於中途者,使何人監捧,湖沿之所轉運於嶺倉者,使何邑受置,進貢各種軍器諸件,舟什凡具營用雜物,責之各邑,爲弊反甚,自營直貿,其勢末由,各邑都廳倉營監色存罷當否,請令廟堂稟旨,分付矣。統營都廳倉各邑,孰不以爲弊,而臣則以爲各樣物種及策應,皆非可闕者,而若罷都廳,則勢將使該邑擔當,營屬所當之事,邑吏替當,而果可無弊乎?各邑徒見目下如干之流弊,莫念來頭無窮之巨瘼,恐不如仍舊之爲便,以此分付,何如?上曰,依爲之。出擧條秉模曰,頃因統營狀請,移貿不可更爲開路於旣罷之後,狀辭置之之意,覆奏行會矣。卽見統制使任嵂狀啓,則以爲,臣營凋瘵之源,職由於耗穀之漸縮,支放之難繼,雖在移貿許行之時,或値還耗減縮之歲,則錢貿米軍作米前後請得,合爲六次,而逮至甲寅時留米一萬四千石中,劃給五千石,以其餘數,盡分取耗,限年充補,自備局入啓行會,而次次滋益,今至一萬二千餘石,今以此穀,限四千石許令劃付,其餘元穀八千石,退定年限,盡分充補,亦如已例,甲戌年湖運之停廢,因該道釐正使書啓,而丁未年統制使趙心泰,海南以下,依前通運事具由狀請,自廟堂覆啓許施,而只以四百里爲限,海南等六邑,入於還寢中,通運止於光陽等五邑,一是湖沿,別無夷險,而不令直輸於營倉,只使運致於蟾津,此實湖沿之捷徑,惟此海南諸邑,限以四百里內外,或行或否,殊無意義,海南等六邑及所屬各鎭,竝令通運,實合便宜,毋論嶺南·湖南,沿邑穀簿,到底枵然,壬子年因帥臣李潤慶狀請,山郡所在,一倂移換於沿邑,而近因監營之換錄山邑之穀,又爲九千餘石,湖南則通一道九萬餘石穀摠中,山邑所儲,多至八萬餘石,殊非當初設置之本意,從今以往,倣行近例,嶺南之穀,盡數換置於沿邊,湖南山郡之穀,限四萬石換置通運各邑,則此乃衙門號名之相換而已。元無穀摠損益之可言,而每年需用,勿犯元穀,但取耗條,作爲定式,永久遵行事,請令廟堂稟旨,分付矣。轉貿米軍作米劃給,決不可以曾有已例,輒爲許施,以致難繼之患,海南等六邑,竝令通運事,當初之旣許旋寢,實緣本道事情之難便,今難更許,至於嶺南穀之盡數換置於沿邊,湖南山郡穀之限四萬石換置於通運各邑,雖不可一切防塞,如數換置,勢亦爲難,分付兩道道臣,如有參量換劃之道,則擧其換劃實數登聞,而此不足爲支放救弊之道。大抵,移貿一事,若善爲之,則竊以爲無甚病民,故曾於待罪有司時,備陳其不可不許之端,而行之八九年,又以民弊登徹,言旣不效,更不敢以此事仰陳,捨此一條,則飭其作屯之外,更無他道,依前覆啓,分付,何如?上曰,右相之意,何如?時秀曰,最初移貿之前,統營支放,未聞有不足之患,料條漸次增加,至於移貿而充數,此則前後帥臣之過也。旣增之料,自朝家不可遽令減削,又不可別爲區劃,以繼其難繼,如此則姑許依前移貿,而移貿之際,多少爲弊之端,嚴飭矯革,待設屯所入之足當此數然後,移貿一事,永爲革罷,似好矣。上曰,依爲之。出擧條秉模曰,頃因本司啓目,古群山僉使,還作履歷窠事,判付內,阿耳鎭稍重體例一款,令關西帥臣,論理狀聞事,命下矣。卽見平安兵使李儒敬狀啓,則以爲阿耳鎭,處在邊門要衝,無所附屬而作爲獨鎭,以本鎭兵及廣坪堡兵,爲緩急專制之權,則其設始規模,不可與江邊各堡比倫,無論守令與府鎭所屬,皆以久勤,認爲地卑望輕,故軍卒推刷之節,民訟往復之際,其所彈壓,終不及履歷時,還作履歷然後,體例可以稍重,而事係變通,請令廟堂稟處矣。才不係地,惟在擇用,雖曰履歷,擇非其才,則反或損於久勤,雖是久勤,用得其人,則何遽讓於履歷,而論以大體,則履歷猶有擇才之意,久勤全乖用人之道,履歷之勝於久勤,奚但阿耳等鎭之爲然,而旣有軍營,則不得不用久勤,旣有久勤,則又多拘於窠窄,此所以通變之爲難也。雖然如阿耳之鎭設置凡百,終難以久勤彈壓,依前作履歷窠,恐合事宜,以此分付,何如?上曰,右相之意,何如?時秀曰,欲使稍重其體貌,則久勤,果不及於履歷,而擇人差送,則又不係於履歷與久勤,雖是一邊將窠,亦屬官制頻數變改,臣意則似重難矣。秉模曰,持難之論,亦出於重官制之意,頃於古群山僉使,還作履歷事粘啓判付,有所指敎,此亦依其時判付,分付該曹,何如?上曰,依爲之。出擧條上曰,昨日吏判疏批,有問于大臣決之之敎矣。卿等之意,何如?秉模曰,雖是義起之禮,特賜俯循,恐有助於孝理之政矣。時秀曰,重臣陳情旣如此,則其在禮使之政,宜有從厚之道矣。上曰,許遞,可也。出擧條秉模曰,臣於李家煥家贈職事,竊有區區所懷矣。蓋臣之所隱憂永歎者,近年以來,邪學日益熾盛,所謂權日身之類,今雖已斃,而其鄰里鄕黨之間,漸染猶復如前,至於湖南,亦不無煽動之慮云。此蓋不究其本而但治其末,以致流弊之如此矣。日前下敎,臣非不知聖意之所在,而臣家自臣先世,未嘗爲黨私之論,且臣與家煥,往日無慍,近日無讎,豈敢有一毫挾雜之意,而近日邪說之害,駸駸益廣,思之及此,心骨俱冷。所謂追榮,卽立身揚名,以顯父母者之事,而如家煥,旣爲邪學之魁,至於廢祭而滅倫,則宜其得罪於乃祖乃先,乃祖乃先,亦豈肯安受其貤贈乎?臣意則其追榮,亟命勿施,宜矣。上曰,卿言雖如此,而予意則有不然者,設使家煥,眞箇有身犯之迹,旣許其自新之後,則似不必以此爲罪,且其外補湖邑時,以賊刑治邪學者,其前又有陳疏自明之事,則使如此輩人,轉相禁諭,以此爲贖愆之方,其斥邪之效,反必有勝於他人矣。今乃追論往事,如是爲說,不幾近於絶來蘇之望乎?秉模曰,聖敎雖如此,而臣則慮無所不到,近來所謂一隊中人輩之詿誤,專由於家煥,而以其稍有文譽之故,靡然從之,莫不心悅而誠服云矣。上曰,如是追理,反近於揚湯而止沸,豈若使正學大明,邪說自戢乎?大抵從古,無所於歸之蹤,抱才齎恨,壹鬱不伸,捨却中行底道理,輒多外入於異歧。所謂中人之名,非上非下,進不得爲士夫,退不得爲常賤,而一名西北所爲之郞署,亦無可望,考其先世,屢代靑靑碧碧,而其實無撥身做宦之道,此非無所於歸,而何平日讀書,旣不可爲致澤之用,自分落拓,無意於實地。間或有薄有才藝之人,不堪伎倆之所使,輒生妄想之心,專尙好新之習,所與學習者,非從事經學之人也。以是其說易入,滔滔流弊,勢所必至。昔則敎初學之法,敎以大學·論·孟·中庸·詩·書敎之然後,次及史記,傍及文章家,而反於是者,先從左·國·班·馬敎之然後,始及經書。於是乎血氣未定之時,不聞菽粟茶飯之四德五常等說,安得不扞格牴牾乎?予每對蔡故相謂曰,卿等親知者,自今先自經書,敎初學,則凡係義理關頭,其所分曉,必不讓他,故相以爲果然。大抵,今之時弊,無論東西南北彼此同異,擔却日用常行之當然事件,初不致意於名敎中樂地,而平昔下工,不在經傳,又不在眞實文字,只知有明·淸詭怪之體。以至稗官雜記,無不矻矻孜孜。所謂明·淸以後之文,雖欲多數誦讀,而決不可爲者。於是乎畢竟所得,當作何狀,小則只是欺人取物,駔儈龍斷之術,故一轉而不得爲正學,再轉三轉而終乃流入於邪,大則無父無君,爲鬼爲蜮,不能保其身而全其家,數十年來,喬木世臣之無事之家,幾希焉。言之及此,不寒而粟。雖似至無味極無意,居今之世,矯今之弊,必先崇奬正學然後,異端自可消熄矣。予於日前,因閱書冊,偶見內閣所在形止案,則所謂邪學冊子之自玉署外閣,搜來燒火者,不知爲幾許卷,在前則流布雖廣,而未聞有漸染之患,忽於近日,如是肆行者,此無他,統而言之,則士大夫志趣不高,而漸至於不實而然也。又統而言之,則陽衰而陰盛,正學微而邪說熾,譬如螢爝之於白晝,魍魎之於禹鼎,現其光而出其形也。近俗恥言儒術,專趨旁蹊,語到經學,視作謊譫。公堂稠坐,所言者淫褻鄙悖之說,而稍欲自好而擇言者,亦不過以無弊無害之言。朝廷之上,亦不聞有論學談經之士,良可慨然。適當右相爰立之初,亦欲言及,而取人之際,必求望實俱優,讀書飭躬之人,矜式朝著,一變弊俗,則雖在公堂稠會之中,自可無鄙慢狎媟之辭,而如家煥者,雖反加擢用,有何害乎?今乃責之以不可謂立揚,至奪其已贈之榮誥,則非但太涉於迫切,亦豈足爲助於闢邪乎?秉模曰,聖敎縷縷,必以崇正學爲先務,臣誠欽仰,而今日邪學之害,譬如大病之人,外邪結轖,雖蔘附之珍劑,力不能及。必也彰癉竝行,刑法得當然後,始有成效之可言矣。如家煥者,其在聖世,宜入於流放之典,則榮贈與否,初非可論。臣之今日所奏,外人必無不知之理,必將以臣爲挾雜,以致多少紛紜,而此事誠非細憂,則臣之此言,實出於苦心所在,如不賜允從,則雖譴責臣,臣不敢辭,而如以臣言,不爲不可,則亟降處分,好矣。上曰,今雖斥一家煥,有何益乎?大抵,予之用家煥,而深斥洪樂安者,有若好惡之顚倒者然,而予豈無涇渭而然哉?蓋樂安則伊時事端,乃在於欲用故相蔡判府之時,而予之欲用故相者,亦有所取。今番祭文中,亦有義三秉一之句,而致祭文之至於六十句者,蓋亦欲敍其受知奬用之由也。如樂安者,乃敢於其間,爲敲撼之計,用意逞私,投間惎隙,渠敢欲潛圖換局而然乎?渠敢挾權貴而爲此等事乎?雖如濂·洛五賢從祀之請,渠敢以挾雜而爲之乎?作威作福,在予一人,則威福,豈可下移乎?予方嚮用卿等,而設或有似此膚受之譖,予其可一毫撓動乎?予之一副規模,惟在於此等處之嚴斥,卽予所自信也。予豈有私好惡於其間哉?此則樂安,亦當自知其罪,而自其以泮儒庭對時,力攻邪學,其事則不可謂非,畢竟情熊雖甚可惡,而當初所執,實有可取,故至今優容而假借之者,以此故也。秉模曰,伊時則臣在江郊,得見其長書而亦疑其有甚麽意思矣。然而洪樂安之用不用,固無關於此事,而樂安與家煥,亦不必看作對壘矣。上曰,若使不知本事之人,從外驟觀,則以斥邪而反被枳塞之故,必將以爲刑政之倒置,而反惑於處分之失中矣,此亦卿等之所當闡明處也。至於家煥,則其廢祭云云,雖是一世之所喧傳,以今薄俗,人言亦豈可盡信,而近來則邪學,大抵何如?秉模曰,近日則天涯地角,亦相湊合,實有難言之慮,而無一分可以矯救之術矣。上曰,大抵,朝廷之上,事事得當然後,根本立而元氣實,種種邪沴之爲祟者,不期退而自退矣。卿雖以大病之蔘附爲喩,而百病之自祛,實係於蔘附之滋益眞元,不然則四肢百骸之受其病者,豈可每症而各施攻伐之劑乎?且以內修外攘言之,雖未必專不留意於外攘,而其本則必以修內爲先,爲今之計,莫若退修本根。書則以經傳爲主,行則以孝悌爲本,入則事親,出則事君,勉勉循循於庸言庸行之間,勿爲淆薄之言,毋讀奇詭之文。以至於食不愧飯,寢不愧衾,平居而不愧屋漏。於世俗所謂無味之言,可笑之事,着力做去,無或一毫放過然後,庶可有收效之道矣。近觀朝著之上,全欠直氣。退計數十年前習俗模樣,已是判異,況可議到於千百年前乎?俄亦言之,而近來筵體,漸皆放倒,朝廷如此,鄕黨可知。邇之事父,遠之事君,初非二致,則其居家之不能謹飭,又可知矣。雖以外面觀之,粲粲衣服,便成時樣。予嘗謂故相金奉朝賀曰,古人以士大夫,如市井爲憂,而今之士大夫,如譯舌云,則對曰,非但如譯舌,乃如倡伎云。故相之言,固亦有激而發,蓋出深惡之意,而若使其言,不幸有中,則豈非士大夫之羞恥事乎?卿之所陳,予亦不以爲過矣,而邪學,固所當禁,禁之而不得其道,則適足爲貽羞之端而已。以今紀綱之不立,上下之不孚,有何禁之之效乎?予則曰,禁之之道,無別般妙法,一言以蔽之曰反本而已。譬如近來農政之講究,人必笑其迂闊,而其實則此乃眞箇務本之政也。當今急務,宜從山林之下窮經修行之士,加以禮遇,先自隗始,則豈無風動丕變之效乎?然而矯俗之道,亦貴時措之宜。不在其位,不謀其政,爲士者,固當如是。如或越俎於不當爲之地,瀆屑於不當言之事,則此亦諸不在六藝之科者矣。予自來不喜看雜書,如所謂三國志·水滸傳等書,亦未嘗一番寓目。燕閒之所嘗從事者,不外乎聖經賢傳,而年來漸覺眼昏,今春以後愈甚,書冊字劃,多不分明。如政望落點,亦費眼力,而以眼鏡臨朝,恐涉駭瞻,故六月親政,亦難爲之矣。然而經傳上工夫,猶不敢自懈。凡今日出入近列之人,果能宣布對揚,以爲一分模楷之方否?秉模曰,聖敎誠至當矣。第臣之所陳,似欠忠厚,而急於斥邪,有不暇顧。故相蔡濟恭在時,臣嘗勸之使自處以攻邪學之主人。雖使故相,聞臣今日之言,亦必不以爲過矣。上曰,李益運事,亦可駭然。此雖曰小異於改贈,而貤贈之法至嚴,卽亦金石之典,是豈一政官所可低仰,而設令越例追贈,此何異於賊職乎?生前壽職之不得爲敦寧都正,必待筵稟後許擬,新有定式,則況榮贈體重者乎?秉模曰,臣欲以此請罪,而旣施問備之罰,且方乞養將往,遞易可悶,故姑不論勘矣。上曰,向來臺疏中,以兩款事,俱請譴削,則似難終爲晏然矣。秉模曰,俄卽有次對言之之命,故醫官待令,而未及請診矣,使之入診,何如?上曰,置之,可也。仍敎曰,右相有可奏之事乎?時秀曰,相臣初拜後,必有初筵敷奏,雖非古規,蓋亦近例,今日朝廷,亦豈無一二事可言,而臣則猥承意外不敢當之命,見識茫昧,未及思到,不敢爲應文塞白之計,別無可以敷奏者矣。上曰,別害一鎭之移屬長津,烏梅以西之移屬三水,知申,新自北關上來,以此力言其便否,何如?秉模曰,烏梅之移屬,似當有益於三水,而於甲山則似不便矣。然而疑事毋質,古人有言,臣則不敢質言矣。時秀曰,臣亦一聞其說,而形便事勢,旣未灼知其必然,則何敢遽論其可否乎?上曰,前伯詳陳形便也。集斗曰,目今別害之民,困於受還,見在居民,不過爲六七戶,所以願屬於長津者,以其道路之比三水便近,而許多宿弊,可以自祛故也。雖以防守之道言之,命令之易通,必大有勝於屬之三水之時矣。諸議雖曰,奪此與彼,有害於甲山云,而三水與甲山,實爲唇齒之勢,三水之民,若受其弊,則亦豈不有害於甲山乎?上曰,曾經北伯人,亦陳所見也。民始曰,臣於待罪北關時,別害一方,爲六鎭之最大者,其間凋弊,雖未知何故至此,而三水之必欲移屬別害於長津者,蓋以其欲得烏梅故也。然而烏梅一坪,實爲甲山之所倚賴,若失此坪,則未必大益於三水,而有害於甲山則必矣。設使烏梅而屬之三水,十二官長,坐壓其地,亦無生理之可資,則三水之民,亦何利之有哉?今若欲爲三水地,則莫如沿江諸鎭中量罷其二三然後,庶有一分利益矣。秉模曰,前此重臣,亦嘗持難於此事矣。旣難輕議通變,今姑置之,似好矣。上曰,依此爲之。命大臣就座。鎭寬曰,會付穀之各道所在者,無幾,而諸般公下,無以劃給,則外邑不得不姑爲推移於常賑穀,雖其事勢使然,而本曹則無穀而應下如例,惠廳則按簿而便歸虛錄,以此以彼,俱無所當,豈不爲悶隘之甚乎?昨冬沃溝縣監鄭來百,疏陳此事,自廟堂,以依前會減之意,覆啓蒙允矣。一邑旣許,則他邑亦不宜異同,且念惠廳之當初防塞,固是典守之常道,而此則非如他司請得之類,恐不必一向相持,下詢大臣處之,何如?上曰,大臣之意,何如?秉模曰,事勢之悶隘,誠如戶曹判書所奏,他衙門請劃之謬例,固當嚴防,而戶曹穀不足之代,不爲着手於常賑,而更於何穀乎?畢竟會減,在所不已,則姑且羈縻,徒致虛留者,少無益於公家,依前會減,似宜矣。時秀曰,會付穀之不足,其來已久,常賑穀,名雖不許用,實則邑邑取用,徒致虛留之弊,依前關由該廳,隨其用下,卽令會減,似宜矣。上曰,惠堂亦陳所見,可也。民始曰,此事難處,誠如戶判所奏,賑穀日漸虛留,事面亦甚苟且,而前堂上之疏陳定式,大體旣好,臣之持難,特以此也。上曰,筵退後,與前惠堂,往復停當,令廟堂草記稟處,可也。出擧條命臺諫進前。獻朝曰,玉堂及憲府不備,不得爲合啓矣。獻朝曰,請金甲島爲奴罪人克觀,更令王府,嚴鞫得情,快正王法。上曰,不允。出擧條象奎曰,大司諫申獻朝,傳啓之際,未承下敎,而不以具書備陳者,有違臺體,推考,何如?上曰,依爲之。出擧條上曰,傳啓只擧末段也。獻朝曰,請逆賊尙魯,亟施孥戮之典。上曰,不允。出擧條獻朝曰,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。上曰,不允。出擧條獻朝曰,新除授正言李瑞朝,時在京畿水原地,司憲府掌令姜世綸,時在慶州道尙州地,掌令李益恢,時在京畿仁川地,正言尹涵,時在楊州地,請竝斯速乘馹上來事,下諭。上曰,依啓。出擧條獻朝曰,臣儱侗譾劣,本不合於淸朝耳目之任,而及登筵席,醜拙畢露,院啓陳達之際,未承只擧梗槪之敎,而徑自擧端,至有承宣請推之擧,以此情踪,不可仍冒於臺次,請命遞斥臣職。上曰,勿辭,亦勿退待。出擧條獻朝曰,臣於李家煥家贈職事,有駭惋之忱矣。言未畢,上曰,旣請下諭,又已避嫌之後,豈可始發新啓乎?秉模曰,臣之俄者所陳,實出於深憂邪說,冒犯衆怒,而言未蒙允,反有貽害之慮,至於登諸臺啓則未知爲穩矣。象奎曰,臺諫傳啓之際,如有新啓,則當先奏於下諭啓辭之前,雖以所懷爲之,亦當先爲措語,而大司諫申獻朝,傳啓旣畢,又已避嫌之後,欲陳新啓者,未免做錯,從重推考,何如?上曰,依爲之。出擧條上曰,諫長可謂不善周旋矣。向日雖有違牌勿罷,引避勿捧之敎,而苟有可以避嫌之事,則豈可以勿捧之故而竝與引避而不爲乎?若然則違牌之後,以有勿罷之下敎,而亦將不待傳旨行公乎?前日疏批,旣無勿辭察職四字,則其在臺體,宜卽來避,而伊日旣不引嫌,今日亦不提起,只以笏記之誤讀,措語者,甚做錯矣。象奎曰,今日次對,正言趙秀民,以行公臺諫,無端不爲入來矣。上曰,次對若不得爲合啓,則長官,只當入來傳啓,長官不備然後,次官之爲長官者,始可登筵,則雖有行公次臺,豈可於諫長登筵之後,又復隨入乎?仍敎曰,承旨亦爲就座,注書拿處,待今日筵說修納後,捧傳旨也。仍命退,諸臣以次退出。
己未五月初五日午時,上御重熙堂。右承旨·推考房承旨入侍時,行右承旨南公轍,左副承旨金祖淳,記事官金啓溫·李存秀·洪奭周,以次進伏訖。上曰,朝筵,欲以吏判疏事,詢問於大臣,而稟處委積,忘未及提說矣。大臣如尙在賓廳,史官往問回奏,可也。賤臣承命出問後,回奏曰,大臣之意以爲,疏懇如此,宜有曲循之恩云矣。上曰,然則以此出擧條,添入於次對擧條中,可也。命書傳敎曰,該房承旨推考。仍命退,承史以次退出。
上在昌德宮。停常參·經筵。
金祖淳啓曰,行大司憲宋煥箕,掌令李益恢·姜世綸,持平尹涵在外,執義未差,持平李敬參受由,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
李集斗啓曰,吏曹郞廳來言,本曹判書有闕,政事取稟。傳曰,當日爲之。
李集斗啓曰,右副承旨鄭尙愚,今日不爲仕進,卽爲牌招,何如?傳曰,許遞,前望單子入之,待下批,牌招察任。
傳子李集斗曰,諸承旨持公事入侍。
承旨前望單子入之,李翊模落點。
以刑曹都囚徒,傳于金祖淳曰,許多獄囚,未完決者夥然,竝與月推之參判·參議例爲者,近多闕焉,此豈諉之在外判堂之事乎?參判·參議遞差,前望單子入之,待下批牌招,自今日使之逐日會推,而未回啓文案,亦令趁卽稟處。
刑曹堂上前望單子入之,參判李漢豐,參議金載翼落點。
沈象奎,以兵批言啓曰,前判敦寧金華鎭,自吏曹送西矣。資級係是輔國,判中樞有闕代,依例下批之意,敢啓。傳曰,知道。
有政。吏批,判書未差,參判李祖承·參議尹行元進,行都承旨李集斗進。以洪良浩爲吏曹判書。
兵批,行判書金文淳,參判朴基正病,參議朴奎淳入直進,參知李羽逵病,同副承旨沈象奎進。判府事金華鎭,上護軍金載瓚,護軍李冕膺·金啓洛,副護軍鄭尙愚·兪岳柱,副司直鄭澣·洪·洪宅夏,以上竝單付。
吏批啓曰,新判書命招,同參政事,何如?傳曰,允。
再政。以曺允遂爲執義,尹羽烈爲司諫,李鼎德爲禮曹參議,鄭民始爲工曹判書,金載瓚爲判敦寧。
傳于金祖淳曰,刑曹參判·參議不爲赴坐云,竝許遞,前望單子入之,待開門,牌招察任。
刑曹堂上前望單子入之,參判金熙朝,參議丁若鏞落點。
以全羅監司李得臣狀啓,左水營將校朴天佐輪疾之類,出物力救活收葬事判付內,啓下賑恤廳爲旀,順天折衝朴天佐之救活收葬人口,爲千有半千,穀物亦近五百包,出義捐財,如彼其盡心者,不可但以嘉尙言,後時登聞,不須較論,道內瓜近邊將作窠,令該曹口傳差送,仍與敎旨成送有旨爲良如敎。
以全羅監司李得臣狀啓,全州等邑,民家燒燼事判付內,啓下戶曹爲旀,拔例賙恤,期於斯速奠接事,回諭爲良如敎。
兵曹口傳政事,以朴天佐爲格浦別將。
沈象奎,以備邊司言啓曰,頃因全羅監司李得臣加分狀啓,一邊斟酌,加分一邊,定數登聞之意,覆啓行會矣。卽見該監司狀啓,則以爲,列邑加糶米二萬五千九百三十九石,太一千九百五十七石,租四萬八千三百五十五石,小豆一百石,應加分米二萬八千五百七十石,合各穀十萬四千九百二十一石,爲先從略排劃,使之繼巡分給,而此後種糧鋤糧,又不下三萬石,合計已報都數爲十三萬四千九百二十一石,就此中計除年例加分,則別加分各穀,當爲十萬六千三百五十一石,準此數許劃,則參量磨鍊,均排分給,有餘則還錄,不足則加請事,請令廟堂稟旨,分付矣。今此所請之數,必有參量,而遙度不如近見,有難臆加增損,依此加分後,如有過不及之處,則從實數追後登聞之意,分付,何如?傳曰,允。
金祖淳,以義禁府言啓曰,忠淸前水使柳心源·閔光升等原情公事判付內,柳心源,充軍於遠惡地水軍所在處,閔光升,充軍於湖沿,未及拿來,安橚捧供後,如無相左之端,供辭勿爲捧入,直與光升同勘發配後,草記事,命下矣。臣等開坐本府,取見時囚罪人安橚供辭,則因其軍需之加下,以致給代之不足,與柳心源·閔光升,俱無異同,而此與身自犯用有間,恐難直勘,捧供以入之意,敢啓。傳曰,知道。
禁府啓目,安東前營將金鎭鼎口招云云,判付內辭意,發問目反復盤詰,則替當民訟,威脅督掘之狀,泛稱遲晩,終不明白直陳,究厥所爲,萬萬痛惡,所當依判付,直爲嚴刑得情是白乎矣,此與呑吐抵賴有異,且曾經宣傳官,勿爲請刑,載在大典通編,上裁,何如?判付啓,所謂直招,無異發明,先脅後囚之說,査啓昭然兺除良,渠供亦云推捉而初無枷囚樣分疏者,究其語勢,難免首尾之橫決是置,此一款,所當更爲盤覈,而發牌與勒掘,旣皆遲晩,爲先卽其地方定配爲良如敎。又啓目,忠淸前水使安橚原情云云,傳旨內辭緣,泛稱遲晩,所當請刑爲白乎矣,曾經閫帥,勿爲請刑,載在大典通編,議處,何如?判付啓,觀此供辭,可謂節節曖昧,當初現告,誤爲指陳之帥臣,從重推考,此囚段,分揀放送爲良如敎。又啓目,新寧前縣監南正和原情云云,問目內辭緣,泛稱遲晩,刑推得情,何如?判付啓,自有受敎律文,依定式勘放後,草記爲良如敎。
以注書金啓溫拿處傳旨,傳于金祖淳曰,分揀。
己未五月初六日卯時,上御誠正閣。諸承旨持公事入侍時,行都承旨李集斗,行左承旨李書九,行右承旨南公轍,左副承旨金祖淳,同副承旨沈象奎,記事官柳台佐·金啓溫·李存秀·洪奭周,以次進伏訖。集斗,以無公事,先退。書九,讀奏江華留守洪明浩啓本,長寧殿端午祭設行事,京畿監司李在學啓本,寧陵忌辰祭設行事,全羅監司李得臣狀啓,五月令大麥,薦新于肇慶廟事,開城留守趙宗鉉狀啓,齊陵端午祭設行事,京畿監司李在學狀啓,健元陵·徽陵·崇陵,播植處看審後,着根多少,措辭狀聞事,有旨祗受事,平安監司韓用龜狀啓,雨澤農形事,江原監司尹弼秉狀啓,農形事,江華留守洪明浩狀啓,史庫參奉安重寬罷黜代,校生朱筍厚差定事。象奎,讀奏黃海兵使鄭學畊啓本,軍保米裝發事。祖淳,讀奏京畿監司李在學啓本,殺獄罪人秦同伊物故事,忠淸監司李泰永啓本,徒年罪人金麗澤限滿,令該曹稟處事。命分書判付訖。書九曰,昨日違牌諸玉堂,飭敎之下,終不入直,事體極爲未安,有親病實故及衆所共知情勢外,修撰韓用鐸推考,更爲牌招入直,何如?上曰,依爲之。出擧條書九曰,司譯院祿取才,明日以後,連値齋日,故將於今日設行,而臣方叨見職,不得進去,何以爲之乎?上曰,進去設行,可也。仍敎曰,關西亦聞旱暵,而見完伯狀啓,則卄八日之雨,亦未均沾云,悶慮不能少弛矣。書九曰,旱氣可悶,而聞貯水則比前似多云,堤堰之申飭者,明年則必有其效矣。命書榻敎曰,各陵·園·墓端午祭典祀官等二十五員及該寺久任郞,內下漆油扇頒給,其中永陵典祀官,從重推考。又敎曰,熟手等二十五人,端午扇一柄式賞給。仍命退,承史以次退出。
上在昌德宮。停常參·經筵。
金祖淳啓曰,行大司憲宋煥箕,掌令姜世綸·李益恢,持平尹涵在外,執義曺允遂未肅拜,持平李敬參受由,監察茶時之意,敢啓。傳曰,知道。
沈象奎啓曰,來十一日,朝參日次,而孝昌墓忌辰祭正日相値,頉稟之意,敢啓。傳曰,知道。
李集斗啓曰,來十一日,輪對日次,而孝昌墓忌辰祭正日相値,頉稟之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李集斗曰,御史留待。
傳于李集斗曰,都承旨入侍。
傳于李集斗曰,湖南繡衣入來,吏·兵曹堂上,使之來待。
沈象奎啓曰,左議政李秉模,右議政李時秀,宣惠廳堂上鄭民始,行兵曹判書金文淳,京畿監司李在學,有司堂上趙鎭寬·徐龍輔·李書九,吏曹參判李祖承,依下敎來待矣。傳曰,入侍。
傳于李集斗曰,吏·兵房承旨入侍。
傳于南公轍曰,右承旨入侍。
傳于沈象奎曰,御史入侍。
以刑曹參議丁若鏞牌不進罷職傳旨,傳于金祖淳曰,只推,更爲牌招。
傳于李集斗曰,政官牌招開政。
吏曹參判前望單子入之,李書九落點。
沈象奎啓曰,御營大將李漢豐,時無職名,令該曹口傳付軍職,何如?傳曰,允。
兵曹口傳政事,護軍李漢豐。
以行吏曹判書洪良浩再牌不進推考傳旨,傳于李集斗曰,更爲牌招。
李集斗啓曰,行吏曹判書洪良浩三牌不進推考傳旨及參判李書九牌不進推考傳旨,今方捧入,而開政命下之後,如是違牌,不卽擧行,事甚未安,參判更卽牌招,判書所當更請牌招,而係是一日四牌,何以爲之?敢稟。傳曰,允。判堂精力之不至難强,同朝之所共知,否則何以點下乎?不但宿硏,亦且行公於他職,則有召輒違,不念酬應之煩者,其可乎哉?四牌啓辭勿施,仍以前牌,使之膺命。
傳于李集斗曰,吏曹判書上疏入之。
傳于李集斗曰,吏判批下,與參判更爲牌招。
李集斗啓曰,吏曹判書洪良浩牌不進推考傳旨及參判李書九再牌不進推考傳旨,今方捧入,而開政命下之後,如是違牌,不卽擧行,事體所在,極爲未安,判書更爲牌招,參判所當更請牌招,而係是一日三牌,何以爲之?敢稟。傳曰,竝待開門牌招。
李集斗,以弘文館言啓曰,本館下番闕直,事甚未安,校理趙萬元,旣有只推之命,卽爲牌招,以爲姑降入直之地,何如?傳曰,允。
以校理趙萬元牌不進罷職傳旨,傳于李集斗曰,只推。
沈象奎,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
沈象奎,以訓鍊都監言啓曰,去丙辰十一月二十日,傳曰,李鼎會之下愚不移,訖可休矣。近來宣傳官,以如彼之徒爲之,有罪不勘,頑習益甚,鼎會,爲先降定訓局軍伍,待射技快爲刮目,大將更試十巡,柳葉箭得十五中然後,草記,還屬禁旅,此後南行宣傳官之出六,限滿不得決科者,皆依鼎會例施行,揭板該廳,而兵曹御覽官案,以此書之,南行出六之式,嚴防,切勿用武·南稱號事,嚴飭兵曹事,命下矣。哨軍李鼎會,其間別定弓師,使之課習射技,而臣於今日,監試柳葉箭貫革十巡,則所中爲十六矢之意,敢啓。傳曰,知道。還屬禁旅,待南行宣傳官有闕仍任,而其前若値該廳試射,使之待令,可也。
沈象奎,以司僕寺提調意啓曰,大靜前縣監洪三弼,遞任進上馬二匹,今纔上來,禾毛色別單書入,依例內廐立養之意,敢啓。傳曰,知道。
金祖淳,以義禁府言啓曰,全羅前監司李得臣,待其交龜上來,令該府拿問事,傳旨啓下矣。李得臣,待其上來,拿囚之意,敢啓。傳曰,知道。
金祖淳,以義禁府言啓曰,時囚罪人金鎭鼎口招公事判付內,爲先卽其地方定配事,命下矣。金鎭鼎,卽其地慶尙道安東府定配,而以判付內辭意,具罪目,依例發遣府羅將,押送配所之意,敢啓。傳曰,知道。
金祖淳,以義禁府言啓曰,金溝縣令成鼎柱,卽令該府,拿處嚴問,捧口招以聞事,傳旨啓下矣。成鼎柱,時在任所云,依例發遣府羅將,拿來,何如?傳曰,允。
行吏曹判書洪良浩疏曰,伏以臣,年旣耆艾,病又癃痼,不堪陳力,仰備任使,向進乞身之章,冀蒙賜骸之恩,而竟未承兪音,臣方惶悶抑鬱,茫然失圖,卽於千萬夢想之外,忽伏承天官除命,臣尤惝怳震越,悸不自定,莫省其所以也。臣於見職,任重望輕,屢試蔑效,牛力已竭於服犁,驢跡都忘於循磨,不但臣之意念灰冷,人亦不以是議到,今乃於宿趼九載之久,引年六歲之後,强策衰軀,冒沒奔走,忘廉饕寵之恥,已無可言,而其於貽羞淸朝,何哉?街童巷豎,亦必指點而嗤笑,眞所謂不識人間羞恥事,臣雖至愚,豈忍爲此?卽伏見傳敎下者,責諭嚴重,仍有入侍之命,揆以分義,不敢言私,而顧今目下病狀,萬無蠢動之勢,膈痰咳喘,久而愈劇,加以眼眚,復添別症,視物昏翳,運步蹇澁,房闥之間,輒須扶擁,束帶赴公,非所議及,況可致身於崇嚴之地,對揚於咫尺之天乎?飭敎之下,無望趨承,天牌狎臨,屢違召命,伏地戰汗,恭俟重勘,玆敢忙陳短章,疾聲哀籲。伏乞聖慈,俯垂矜察,亟命解臣銓任,仍治慢命之罪,以肅朝綱,不勝萬幸。臣無任云云。答曰,省疏具悉。卿其勿辭,入來開政。
諭善李城輔疏曰,伏以,臣於前月,自畿營,祗承別諭,繼奉隆批,收召之寵,愈益鄭重,隕越懍蹙,靡所容措,切欲冒入文字,竭誠控籲,而屢煩崇嚴之聽,恐犯瀆撓之科,至今逡巡,尙稽請譴,然於特敎之下,一向泯默,亦有所不敢,玆以仰陳肝膈之蘊,冀蒙天日之照,臣之區區情實,如有一毫可强之勢,則豈不欲竭蹶趨承,出入兩筵,更瞻我殿下道德之光華,更侍我儲宮溫文之玉質哉?顧以如臣無似,旣不當屑屑往來,貽羞講綴,而重以賤疾危劇,若將頃刻垂盡,卽其奄奄之狀,末由自力登程,但席藁私次,恭俟有司之勘定,臣聞身旣不出,言亦不出,前修語默之大防,而身雖不進,言猶可進,世臣忠愛之苦衷,況以臣之所被恩渥,圖報之懷,尤當何如哉?第臣卽天地間一欺君之罪人也,尙何敢抗顔擧筆,偃然作陳勉之語,而惟是一段微忱,不愧犬馬,知無不言,言無不盡,則或可以少贖矯誣之愆,耿耿夙志,銘鏤心肝,向日疏中數語,亦出於此意,然其知識鹵莽,辭語荒陋,固不足以仰契天心,而乃以不遺之洪私,特軫察邇之盛德,旣諭以願學聖人之至意,又奬之以希聖二字之爲第一義,其餘瞽說,亦皆嘉納,拜稽莊誦之餘,不勝攢頌激感之至恩,賜米包食物,昨已祗受,而蠲除冗費,向纔仰請矣。又此偏承惠養,尤增惶愧,一縷僅支,神識全迷,不能締構辭本,略玆披露衷曲。伏乞天地父母,察臣之病,已至難醫,諒臣之懇,非由飾虛,亟令遞臣職名,治臣罪戾,以肅朝綱,公私幸甚。臣無任云云。答曰,省疏具悉卿懇。所叨卽宿趼,何用固讓乃爾?自見卿,知卿所存,前此筵諭疏批,所以申申惓惓於委毗慰藉之際者也,旣知之,必欲致之,事理之所當然,卿雖欲更事辭巽,得乎?近聞卄八初三之雨,驪上近處,未能均霑云,果然乎否?漢以北所得,稍勝於以南,而然猶望望一念,不啻如渴,瞻仰雲漢,或至明發,縱今周洽於一兩日中,念前連値坐齋,其後庚暑又近,姑難一味敦迫,差待涼生,更將踐宿諾之義,申勉於卿,卿須安心節宣,自餘在秋間敦諭。仍傳于李集斗曰,此批答,遣入侍兼春秋傳諭。
己未五月初七日卯時,上御重熙堂。都承旨入侍時,行都承旨李集斗,記事官柳台佐,記事官李存秀·洪奭周,以次進伏訖。上曰,吏曹堂上,政牌則雖或暫違,以書啓回啓事牌招時,焉敢違牌?斯速之意,嚴飭,可也。賤臣傳命還伏。上曰,京畿監司入侍。賤臣承命出傳,京畿監司李在學,偕入進伏。上曰,頃日雨澤,果何如云耶?在學曰,東北諸邑,可謂周洽,而漢南則太不足云矣。上曰,勅需米,果無不足之慮耶?在學曰,勅行若更爲出來,則似有窘乏之患矣。在學曰,迎華驛事,何以爲之乎?上曰,應出站外,盡爲痛禁,而待畿營報來,欲爲變通矣。在學曰,別無好道理,如勅行使行,果有窘束之端,而外此則雖巡歷之行,恐無他慮,此後如勅行使行之時,使外驛替當,宜矣。上曰,外驛,何以支保乎?無前之事,又豈可創出,以增外驛之弊,勅行時,如有可減者,直爲除減則好矣。在學曰,此後則勅行定例釐正,置之好矣。上曰,前此修置之定例則不可用乎?在學曰,假家鋪陳,亦爲大弊矣。上曰,畿內幾處設置乎?在學曰,五處矣。上曰,構置小樣家,何如?在學曰,此亦有弊,或云造置軍幕,隨時取用爲好,而旣造軍幕,當有雨備,稍久則必腐傷矣。如臨津渡之舟橋三處排設,雖減其一,亦云足矣。且勅使通官外如頭目輩,初非大係關,而畿內三十四邑守令,皆爲出站,如此之際,邑事多有可憫矣。上曰,頭目接待所入,幾何?在學曰,供饋所入則不多,米四千石中,千石入於供饋,餘皆上下於鋪陳器皿等節矣。上命在學先退。命集斗書傳敎曰,觀此湖南伯畢賑狀聞,以分饋優厚,饑口已皆蘇安爲說,而又見繡啓,栍邑四邑中,金溝縣人口捐瘠之査出者有之,外此他邑,豈無如許遞乎?然則道啓中蘇安云云,可謂外題,如非不察,卽是任他委寄之意,果安在哉?當該道臣李得臣,亟施不敍之典。且以該守令言之,繡啓雖云誠勤則有之,而無論饑與病,其不能盡心賑恤,難逭重勘,該縣令成鼎柱,卽令該府拿處嚴問,捧口招以聞。又命書傳敎曰,見任何等重任,則豈必乏人而有此除命乎?近見精力尙强,且所取者老成,則昨今召牌,連事違傲,分義道理,俱涉未安,行吏曹判書洪良浩推考,更卽牌招入侍。命退,承史以次退出。
己未五月初七日辰時,上御誠正閣。右承旨·吏兵房承旨入侍,大臣·有司堂上·惠堂·兵曹判書·吏曹參判·京畿監司·御史,同爲入侍時,行都承旨李集斗,行右承旨南公轍,同副承旨沈象奎,記事官金啓溫·李存秀·洪奭周,左議政李秉模,右議政李時秀,宣惠廳堂上鄭民始,行兵曹判書金文淳,京畿監司李在學,有司堂上趙鎭寬·徐龍輔·李書九,吏曹參判李祖承,湖南暗行御史柳畊,以次進伏訖。秉模·時秀等曰,日間聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。上曰,俄聞於畿伯,則漢南之雨,大不及漢北云,民事誠可憫矣。秉模曰,春牟則果多受損,而畓農則注秧尙遠,雨澤今雖稍閟,於畓農則似無大害矣。上曰,昨年爲悶旱之餘,故今年旱氣,雖不至甚久,而過費憂慮矣。繡衣新從南土上來,民情,果何如耶?畊曰,四月十三〈日〉,臣在興德·扶安之境,遭大雨,民以爲稍過矣。伊後迄今旱暵,而堤堰洑築,多有貯水之故,民情之待雨者,專爲牟麥而然矣。上曰,畿·湖則農形,何如?畊曰,湖南則以五六日東風之故,牟麥亦有失稔之慮,畿邑則春牟雖多受損,而卑隰汚下處則不甚爲害,井泉亦不至皆涸矣。上曰,吏·兵曹堂上,持御史書啓,卽爲回啓,可也。祖承曰,此湖南暗行御史柳畊書啓也。栍邑中,興德縣監李趾光,以年衰昏耗,事多遺失,營門所俵災結,爲該色偸弄之數,恰爲六十餘結,兩次停退米,合八百石,而八十餘石,稱以分給剩餘,苟充吏還而渾停,昨秋還上未捧米租,以已捧樣磨勘,窮春收捧還米執錢,則每石或四兩四錢,或二兩五錢,還租執錢,則每石或一兩七錢,或一兩五錢,或一兩徵納,昨冬儲置米二百五十石,營門作錢時,稱以年久腐傷,以米租高價代捧者,充數移納,而儲置米則元數自如,還穀則自歸欠縮,零錢則消瀜於該色,收逋錢所捧,以一兩式還分,僅爲四百石,至於賑政則饋粥,或有淡濁之異,給糧,不無精麤之弊爲辭,諸般犯科,極爲可駭,爲先罷黜,其罪狀,令該府拿問嚴勘,何如?上曰,御史詳陳所聞,可也。畊曰,本倅年紀衰邁,前忘後失,以今治政,該郡奸猾輩,流來之積逋,難責其準捧矣。秉模曰,臣於此事,有可以仰達者,年前該倅,以倉逋事報營,因道啓,自該府拿問勘罪,而近來守令,査發倉逋,不思收殺之道,惟以狀聞勘罪,爲占便之方,若此不已,則査逋非難,旣査之後,更無可捧之日,朝家法意,豈容若是乎?其時以使渠準捧之意,稟啓蒙允,仍爲招致,以勿拘常例,惟以準捧爲主,設或由此被罪,無敢退悔之意,嚴飭以送,蓋欲使摘發之守令,準捧乃已,以爲懲後之道,而今此繡啓論列,有逋還一條,略綽計之,則較諸年前所摘發之數,已捧者似近於三分之二矣。旣有當初面飭於該倅者,故不敢不仰陳矣。上曰,卿言是矣。爲先更限畢捧,追後稟處勘罪,可也。出擧條祖承曰,本道沿邑中,益山郡守金箕南,以俵災雖曰親執,該色偸弄,賑政可謂稍勤,面任作奸,大同米則該吏以錢預捧,罪抵刑配,末乃以官役米替當,每石九兩三錢酌定,疊徵數爲五十六石零,倉穀之擅自執錢,穀價之隨意高下,還穀之太半虛殼,俱係法外,而至於不能檢束其子,多干官政爲辭,繡啓論列如此,不可仍置於字牧之任,爲先罷黜,令該府拿問嚴勘,何如?上曰,依爲之。諸船現發,無非可駭,待其拿來,嚴問捧口招,以爲重繩之地,可也。出擧條祖承曰,忠淸道沿邑中,公州判官金箕應,以孔道劇邑,安詳爲治,而聲名漸損於初到,賑政則抄飢不均,督稅則貧戶離境,畢賑後宰牛設宴,賣帖村人,監賑校吏,一時齊會,而命妓給楮,遍受錢帖於各人,至有鄙瑣之謗爲辭,雖是他道沿邑,繡啓論列,旣如此,爲先罷黜,其罪狀,令該府拿問處之,何如?上曰,依爲之。出擧條祖承曰,金溝縣令成鼎柱,以俵災後,猶有一結五十卜隱漏,大同木價,每疋以二兩九錢五分收捧,以一兩七八錢貿取,餘數不下一兩一二錢,而莫察吏奸,該色偸食結錢,疊徵於元戶,需米一斛所捧,至於十七八斗之濫,社壇修治,亦欠敬謹爲辭,而纔以賑口捐瘠事,已有處分,待其拿來,一體嚴問定罪,何如?上曰,依爲之。出擧條祖承曰,本道沿邑中,咸悅縣監李寅采,以貸錢於富民,貿置米包,準價發賣,以償本錢,剩米則補用賑資,雖異立本,跡涉料販爲辭,亦爲罷黜,何如?上曰,曾經道伯人,各陳所見,可也。民始曰,設賑時,或有似此取剩補用之事,且與還穀料理有異,而但貸用富民之錢者,有處事不審之失矣。在學曰,旣與還穀立本有異,不可謂之犯科,而私貸民錢,至登繡啓則事面終涉未安矣。龍輔曰,事係補賑,又無從他貸下之道,則恐不必深非矣。書九曰,旣非還穀立本,只爲貿米防稅,餘補賑資而已,則不必深非,而至於貸用富民錢,不如無是事矣。上曰,雖與擅弄還穀有間,事旣現發,拿問處之,可也。出擧條祖承曰,栍邑中,臨陂縣令李鍾淑,以俵災捧還,能得爲治之要,而牛禁稍弛,官庖依舊,至有場市間屠販之弊爲辭,治雖無疵,旣犯禁令,亦爲罷黜,何如?上曰,管下守令之不有朝禁,莫非道伯不能檢飭之致,且況臨陂一邑之外,更有倖逭之處,則刑政徒歸斑駁,當該道臣,爲先從重推考,更觀來頭奉法勤慢,使之黜陟於考績,可也。出擧條祖承曰,本道沿邑中,礪山府使宋益休,以家在咫尺,略有鄙瑣之謗,邑是兼營,未盡緝盜之政,火賊屢警,詗捕不嚴爲辭,忠淸道沿邑中,稷山縣監韓復衍,以聽信老校,邑有兩倅之稱,監色替行捧稅,斛多濫雜之弊爲辭,兩邑守令,俱難仍置,宋益休,令該府拿問處之,韓復衍,罷黜,何如?上曰,家近易受此謗,除拜亦云屬耳,兩倅等,付之道臣,更觀前頭治績,而黜陟,可也。出擧條祖承曰,栍邑中,古阜郡守李邦億,本道沿路守令·察訪中,務安縣監李弘源,咸平縣監金箕憲,靈光郡守朴聖泰,茂長縣監李儒修,扶安縣監金麟淳,全州判官沈養之,金堤郡守金相穆,萬頃縣令李德鉉,沃溝縣監鄭來百,龍安縣監金東覽,參禮察訪金麟采,忠淸道沿路守令·察訪中,恩津縣監李義敎,尼城縣監李性重,天安郡守李魯在,成歡察訪姜世鷹,京畿沿路守令·察訪中,振威縣令尹應鉉,華城判官金思羲,迎華察訪李元膺,廣州判官朴彬源,果川縣監金綱,或略褒而無特異之聞,或少毁而無顯著之疵,竝置之。本道監司李得臣,以金溝縣賑口捐瘠事,旣有不敍之命,且道臣體重,亦置之。其餘營將·中軍·邊將等,令兵曹稟處,何如?上曰,依爲之。出擧條文淳曰,卽伏見湖南暗行御史柳畊書啓,則法聖僉使李膺福,稅米捧上,每委監色,不無濫斛之弊,以致民怨爲辭,捧稅濫斛,至有民怨者,事極駭然,爲先令該府拿問處之,何如?上曰,依爲之。出擧條文淳曰,格浦別將金麗晃,以松禁不嚴爲辭,此時松政之疎忽,極爲可駭,罷黜,何如?上曰,依爲之。出擧條文淳曰,全州營將白東運,以境內竊發,間多爲患爲辭,災歲譏詗之政,如是疎忽者,宜有警責,從重推考,何如?上曰,依爲之。出擧條文淳曰,全州中軍權煥,群山僉使趙雲衢,黔毛浦萬戶金龍弼,木浦萬戶林震澤,公州營將兪碩柱,公州中軍柳鎭曄,俱無表異之蹟,亦無顯著之疵,竝置之,何如?上曰,依爲之。出擧條命書榻敎曰,行吏曹判書洪良浩,更爲牌招開政,參判李祖承,一體牌招。仍敎秉模曰,完伯則勘簿後當出代,預爲另思可合之人,好矣。祖承等就座。秉模曰,卽見全羅道暗行御史柳畊書啓別單,則其一,右沿列邑,昨年年事,比諸再昨年,固有間焉,而聖念憧憧,無請不從,至有量宜俵災之命,環一道幾萬生靈,莫不歌咏聖澤,而大抵俵災,在精不在多,當初道啓之加請,固矣。旣已準請之後,又不如數加俵,恐非稱停之道,雖以停退言之,尤甚·之次邑,各有分等,三分一·四分一,亦有分數,則兩次停退,易致還簿之紊亂,反啓奸吏之因緣,此後,則令廟堂申飭道臣,無論災結停退,務從精約,停當狀請事也。災政至重,果能十分精審,則廟堂豈或裁減,而每因邑報之各有精濫,轉致道啓之未盡稱停,不免京外不相孚之歎,至於停退,則旣有朝家許停之分數,今此兩次停退云云,恐無是理。大抵分數,雖定一邑之中,又有之次·尤甚之面里,故停退之際,輒煩往復,或不無如干出入於初定之石數,繡單所論,似指此等處而言矣。雖然別加申飭,不爲無助於日後災糴之政,以此分付三南道臣,何如?上曰,依爲之。出擧條上曰,俄見書啓中,有道伯俵災事云云,而該曹回啓,獨爲遺漏,甚做錯矣。仍命書傳敎曰,有國大政,莫過於年分俵結,而厚薄之說,至登繡啓,此而容私,厥罪何居?推而反隅,則所謂邑分等,亦安知無厚薄乎?誠有是也,湖南之民,各因其倅之與道伯,顔面厚薄而便苦係焉,其爲孤負大矣。當該道臣,待其交龜上來,令該府拿問,該曹回啓之泛看此條,不爲提奏者,亦爲駭然,當該堂上遞差。又命書榻敎曰,吏曹參判前望單子入之,待下批,牌招開政。仍敎曰,繡啓中,靈光倅,以鄕任之數易爲辭,而政官泛看,亦不請勘矣。此是恩補,亦云近瓜,今日政,內移作窠事,分付。秉模曰,其一,南民懶於爲農,憚其服力,不知注秧與種付之竝行,而各收其利,量宜勸課,惟在守土之臣,請令廟堂關飭該道,加意付播事也。付種注秧之彼此利害,前後言之者非止一二,而亦有農政冊子之謄布諸路者,則營邑自可採用,今不必更爲行會,置之,何如?上曰,依爲之。出擧條秉模曰,其一,右沿一路荒田廢址之可以裁種楮竹處,不爲不多,而民不爲業者,畏其官稅營納之竝侵,初不欲栽種,而至於楮田,地非不足,爲利甚博,令廟堂更加關飭,隨處栽植,以資生業,營卜定·官徵稅,一竝勿侵事也。其一,生漆之爲弊尤甚,官用與營卜定,必以生漆,徵納於民,所謂給價者,有名無實,便是白徵,每當營卜定時,一番策應,則連阡之樹,蕩然無餘,漆安得不貴,自今除非應用外,皆以火漆卜定,給價亦爲準數,著爲恒式事也。楮竹漆三種,專爲節扇之用,而節扇卜定,聞自該道,近已革罷云爾,則此後道臣,似不敢更爲開路,道臣如此,則檢飭列邑,自有不令可行之道,營邑旣無侵責之端,則因民所利而勸其栽種,亦可以不勞而成,觀於三種之貴賤,可驗營邑之勤慢,至若生漆之弊,卜定減除之後,亦在不禁自禁之中,以此分付,何如?上曰,依爲之。出擧條秉模曰,其一,井邑等七邑田稅,輸納於法聖,而七邑之距法聖,近則百餘里,遠爲二百里,間涉黃龍之險川,輒有渰溺之患,民願擧切於捨遠而就近,興德沙浦之距七邑,遠則百餘里,近爲三四十里,而又是法聖漕船往來之路,今若依願附近而領運,如前以法聖爲定,只於漕船過路,同時離發,則在法聖,亦免七山乘危之勞,豈可以鎭卒一時之失利,不念七邑民同然之願乎?合有變通事也,長城·高敞大同米,間有變通,而旋因流下浦口之爲弊多端,法聖漕船之許久等待,還爲依前竝納於法聖,其後因故相臣金履素筵奏,關問該道,而弊端如右,仍舊施行,則今雖更問該道,有難變通矣。上曰,右相之意,何如?時秀曰,俄於閤外,臣亦以難於變通爲言矣。上曰,戶·惠堂,亦陳所見,可也。鎭寬曰,田稅事體甚重,而漕倉設置亦久,誠難以若而邑各自占便之說,而有所輕議於變改之道,且況沙浦,有出浦之役,法聖則船泊處所,素稱便勝,兩處分載,恐非得計矣。民始曰,沙浦分載,在漕倉,有流下等待之弊,大同之中間分載者,今又竝輸於漕倉,則今不可更議分載,且田稅體重,雖深峽之邑,亦皆輸納於各漕倉,則七邑田稅之分載,恐難輕議矣。秉模曰,諸議別無異同,置之,何如?上曰,依爲之。出擧條上曰,今年漕船之一齊無事運泊,誠年來所罕有。三道之中,畿境擧行,最爲誠勤,可見道伯檢飭之效,而入畿境以後,無弊領運,多賴指路之功矣。在學曰,今年則風勢甚順,故許多漕船,皆能無事抵泊矣。民始曰,畿境,則自交河·豐德以後洋路,歲歲變遷,故非有土人之指路,則雖船人之慣於水者,亦不能知其路,蓋安興以下大洋,則雖係風力之順不順,而畿境以後,則多賴人力矣。上曰,以此爲成憲,歲益無怠,則可無近路臭載之慮,豈不可幸乎?秉模曰,其一,金堤等諸邑稅米,必須京江船裝載,每當捧稅之時,船人輩來留該邑,弊端不一,符同監色,不畏官長,米色則點退,斛上則厚捧,災歲窮民,誠爲矜悶,請令該司嚴加禁斷事也。舟橋司設置之後,操束船人,靡不用極,如有憑藉作弊之事,則直令該邑嚴治馳報,則渠輩安敢復肆頑習,守令亦豈可袖手旁觀,而繡啓說弊,又復如此,各邑事,誠極駭歎,而其在京司事體,不可以守令之恝視民隱,任他船人之作弊,令該司嚴飭各該邑,此後犯科之船人,直爲囚禁,星火報來,以爲捉來嚴棍,仍卽拔去於船案,使不得更爲接跡於稅運之地,何如?上曰,依爲之。曾聞以京司捧穀之高重,船人藉此濫徵於民人云,舟橋作隊之後,船屬該司,竝與濫捧之費,區劃給代,而船人作弊之弊,付之該邑,自斷嚴治,則意謂公私官民之兩便矣。近於繡啓,有舟橋船人作弊之論列者,事之痛駭,孰甚於是?欲令積弊快祛者,豈可任其別弊之更出乎?各邑守令等,畏於舟橋司三字,不卽自斷徵治之故,有此船人之行惡,此後雖升合米太,若或濫徵而入於繡啓,則船人痛繩,依擧條施行,當該不禁之守令,亦爲嚴勘,而又或吏奸莫察,則其律尤加倍,以此擧條,添載於暗行御史齎去節目及禁府受敎,而湖西船穀之以其再運,小民受困云,船人之愆期與濫捧之習,亦爲禁斷,一依湖南例事,分付,事目及受敎,同爲添載,可也。出擧條仍敎文淳曰,卿以該堂,今適登筵,招致領長,嚴加團束,此後,則舟橋司船到泊後,自畿營以該司船名色,另爲措辭狀聞,可也。上曰,今日欲以迎華驛戶事,詢問卿等矣,日勢已晩,將竢後筵矣,卿等姑爲退去也。秉模曰,繡啓別單,多違格式,書啓替書,亦極未安,御史柳畊,推考,何如?上曰,依爲之。出擧條秉模等就座。象奎曰,新寧縣監南正和原情公事,有依受敎律文,勘放之命,則今乃引用大明律厭避圖遞之律者,大是不審,該堂推考,原草記還給,使卽釐正之地,何如?上曰,依爲之。出擧條上曰,吏判牌去來催促,而亞銓雖已承牌,待判堂去就,開政事,分付。命書榻敎曰,刑曹參議丁若鏞,解由勿拘,仍以前牌催促,使之赴坐會推。仍敎秉模曰,再昨賓筵,上下酬酢甚多,故昨日取見注書所修筵本,則霎時之間,所能修納者,字句間雖或有爽實處,大體則可謂不錯一字,誠奇矣。承宣或有贊助乎?象奎曰,臣則初不問之矣。上曰,大抵,洪奭周·金啓溫,記注之才,雖古史官,何以加之?俄者批答之讀奏,亦可見其敏贍矣。命退,諸臣以次退出。
上在昌德宮。停常參·經筵。
沈象奎啓曰,行大司憲宋煥箕,掌令姜世綸·李益恢,持平尹涵在外,執義曺允遂未肅拜,持平李敬參呈辭,監察茶時之意,敢啓。傳曰,知道。
李集斗啓曰,三皇忌辰日望拜禮,前期一日以稟事,曾有先朝受敎矣。今初十日太祖高皇帝忌辰親行望拜禮,何以爲之?敢稟。傳曰,謹當親行矣。
傳于李集斗曰,都承旨入侍。
傳于李翊模曰,右承旨入侍。
承旨前望單子入之,李祖承·兪漢寧·鄭尙愚落點。
李集斗啓曰,新除授右承旨鄭尙愚,時在京畿楊州地,斯速乘馹上來事,下諭,何如?傳曰,許遞,前望單子入之,待下批,牌招察任。
承旨前望單子入之,李魯春落點。
兵曹口傳政事,副護軍金祖淳單付。
李集斗啓曰,行吏曹判書洪良浩,參判李書九牌不進推考傳旨,今方捧入,而開政命下,已至經宿,如是違牌,終不承膺,事甚未安,竝更卽牌招,何如?傳曰,此啓辭還給,以前牌催促,違牌,勿捧傳旨。
李集斗啓曰,政命經宿,飭敎屢下,而行吏曹判書洪良浩,謂有身病,懸牌闕外,終不承膺,事體所在,萬萬未安,從重推考,參判李書九,無端違召,亦爲未安,一體推考,何如?傳曰,允。聞該房所奏,判堂果有病不爲承牌云,調理間給由,參判更卽牌招,可也。
以吏曹參判李書九牌不進推考傳旨,傳于李集斗曰,更爲牌招。
李集斗,以吏曹言啓曰,上京守令下送後,草記事,命下矣。自臣曹催促,則安州牧使金孝建,蔚山府使李廷仁,茂朱府使徐弘輔,沔川郡守朴趾源,聞慶縣監宋倫載,泰仁縣監趙恒鎭,同福縣監嚴思勉,俱已下去。三陟府使趙岐,時在楊州地,中和府使徐敎修,時在廣州地云,故今方發關催促,而咸興判官金履裕以爲,身病苦劇,萬無還任之勢云。居昌縣令金鍒以爲,親病沈重,不得頃刻離側,萬無時日內丁去之勢云。結城縣監徐應輔以爲,身病猝重,不得下去云,雖未知親病與身病之果如何,而特敎催促之下,不卽下去者,事體所在,誠甚未安,所當重勘,而本曹請推之外,無他可施之罰,何以爲之?敢稟。傳曰,有親病身病者,俟少間下送後,草記,咸興判官金履格狀罷,未決末者改差,差代,可也。
沈象奎,以都摠府言啓曰,今初十日皇壇親行望拜禮時,侍衛寶劍,不可不備員,而都摠管李敬懋未肅拜,李膺擧在外,副摠管沈基泰身病,二員未差,侍衛寶劍,將不得備員,合有變通之道,令政院稟旨變通,仍令該曹,今日政差出,待下批牌招,以爲備員侍衛寶劍之地,何如?傳曰,允。未肅拜及在外身病人員,竝許遞,可也。
有政。吏批,行判書洪良浩受由,參判李書九進,參議未差,行都承旨李集斗進。啓曰,判書洪良浩受由,參議未差,小臣獨政未安,何以爲之?敢稟。傳曰,仍爲之。以閔命爀爲副校理,朴崙壽爲修撰,尹載伋爲尙衣僉正,崔崑爲禁府都事,尹光普爲靈光郡守,金基豐爲咸興判官。
兵批,行判書金文淳進,參判朴基正入直,參議朴奎淳,參知李羽逵病,右副承旨沈象奎進。以李鼎運·金勉柱爲都摠管,李鎭復·洪聖淵·鄭觀采爲副摠管,李冕膺爲同知,金宗洙爲五衛將,申大淵爲慶熙將,田遇聖爲都摠經歷,蔡顯一爲釜山僉使,僉知朴命植,護軍南公轍,副護軍金載翼·朴聖泰,竝單付。
傳于李集斗曰,在外禮曹參議許遞,閣臣·承旨外,今日政差代,而閣圈十餘年之久,而尙不擧論,新除靈光倅,亦爲擬入。
吏批再政。以尹光普爲禮曹參議,林秉遠爲益山郡守,閔致謙爲公州判官,洪義浩爲靈光郡守,尹光垂爲景慕宮令。
李祖承,以講學廳言啓曰,元子宮,論語第六卷,去三月二十九日畢講,第七卷,今日畢講,仍爲溫繹,而論語一帙,今已畢講,繼講冊子,待議定進講之意,敢啓。傳曰,知道。讀書次第,則孟子當爲進講,而大學·論語,先爲重講然後,次講孟子·中庸爲可,亦令在外兩儒臣知此意。
沈象奎,以御營廳言啓曰,本廳中軍朴基豐,身病甚重,勢難察任,改差,何如?傳曰,允。
己未五月初八日卯時,上御便殿。右承旨入侍時,行右承旨南公轍,記事官金啓溫·李存秀·洪奭周,檢校提學鄭民始,兼諭善徐龍輔·李晩秀,以次進伏訖。民始曰,旱炎未已,聖體,若何?上曰,一樣,而煩渴之症,尙爾矣。雨意尙此漠然,初三之雨,楊·抱則得雨,而驪·廣之間,多未均洽云,甚可悶也。民始等曰,元子宮,論語進講,今日當畢講,臣等伏不勝喜幸矣。上曰,欲於講學廳草記下敎,而涼生前則不必繼講他書,以已講之大學·論語,仍爲溫繹,而孟子則欲待秋開講矣。命書傳敎曰,右承旨,聞有實病,許遞。命退,諸臣以次退出。
己未五月初八日卯時,上御重熙堂。都承旨入侍時,行都承旨李集斗,記事官柳台佐,記事官李存秀·洪奭周,以次進伏訖。上曰,右副承旨入侍。右副承旨李翊模進伏。上曰,吏判終不入來乎?集斗曰,無意承膺,連爲違牌矣。上曰,有實病乎?集斗曰,不但實病云矣。上曰,必令行公,此意通及,可也。仍命翊模書傳敎曰,不爲仕進承旨許遞,與未差之代,前望單子入之,待下批,牌招察任。命退,承史以次退出。
上在昌德宮。停常參·經筵。
李祖承啓曰,明日,獻陵忌辰祭正日,再明日,孝昌墓忌辰祭正日相値,視事頉稟之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈象奎曰,明日次對,進定於今日。
李祖承啓曰,明日望拜禮時,九卿及兩司長官,當爲進參,而吏曹判書洪良浩受由,大司諫申獻朝呈辭,竝卽牌招,漢城判尹李膺擧在外,何以爲之?敢稟。傳曰,允。在外判尹許遞,前望單子入之,待下批一體牌招。
李祖承啓曰,明日望拜禮時,兩司侍臣,當爲備員,而諫院無進參之員,除在外外未肅拜呈告人員,竝卽牌招,何如?傳曰,允。
李祖承啓曰,明日望拜禮時,闕字牌煙盒,當爲奉來,門路,以何處爲之乎?敢稟。傳曰,集成門爲之。
傳于兪漢寧曰,右承旨入侍。
判尹前望單子入之,徐邁修落點。
以吏曹參判李書九牌不進推考傳旨,傳于李集斗曰,旣有先稟處後救護之命,則何敢若此?傳旨勿施。
傳于沈象奎曰,大臣·備局堂上引見。
吏曹口傳政事,以玄重祚爲泰安郡守,吳泰賢爲靈光郡守,韓用謙爲平澤縣監,李羽逵爲藍浦縣監,趙鎭寬·閔台爀·李漢豐爲同義禁。
以同義禁閔台爀牌不進推考傳旨,傳于沈象奎曰,許遞,前望單子入之,待下批牌招開坐。
同義禁前望單子入之,鄭大容落點。
傳于李集斗曰,藍浦前縣監,以病曠務之故,至登於繡啓而論罷,則其代,當以無病强壯者差送,新倅年過六十云,老矣,近邑守令中相換事,分付。
吏曹口傳政事,藍浦縣監李羽逵,陰竹縣監李敬簡相換。
沈象奎啓曰,平澤縣監韓用謙,忽呈下直單子,批下呼唱之後,連爲催促而終無去處,事體所在,極爲駭然。所當重勘,而本院請推之外,無他可施之罰,何以爲之?敢稟。傳曰,拿處。
以寶劍望筒,傳于沈象奎曰,懸註摠管許遞,前望單子入之,待下批牌招察任。
摠管前望單子入之,都摠管崔東岳,副摠管兪漢謨落點。
傳于沈象奎曰,下直守令留待。
傳于沈象奎曰,下直守令入侍。
吏曹口傳政事,以李靖模爲刑曹正郞。
以黃海監司曺允大狀啓,道內雨澤事,傳于李祖承曰,今日賓對,正爲畿內漢南各邑禱雨之拔例設行當否詢問也,僉議姑未歸一,欲待一兩日後更詢,而朝見密雲之欲雨,益切庶幾之望,晩又涼颷解駁,其爲渴悶,日甚一日,漢南各邑中,卄八初三未能均霑處爲幾邑,而凡事貴在務實,何必膠守常例乎?道伯則姑不必爲之,先令渴悶處幾邑,虔誠禱雨,未知如何,卿其遍問漢南諸倅,條列狀聞事,下諭畿伯,而今觀海西狀聞,初三之雨,道內卄三官,得犁許九邑,鋤餘十二邑,浥塵二邑云,比之畿邑漢南,豈不誠萬幸乎?莫以得雨弛心,各令守宰着意分糶課農,盡力於南畝,以期有秋事,回諭。
李祖承啓曰,明日望拜禮時,承旨不可不備員,未差之代,所當政官牌招開政差出,而判書洪良浩,參判李書九受由,參議未差,何以爲之?敢稟。傳曰,前望單子入之,待下批待開門牌招察任。
承旨前望單子入之,柳相祚·徐英輔落點。
沈象奎,以都摠府言啓曰,副摠管洪聖淵,時無職名,令該曹口傳付軍職,以爲侍衛之地,何如?傳曰,允。
兵曹口傳政事,護軍洪聖淵單付。
李祖承,以弘文館言啓曰,本館下番闕直,已至多日,事甚未安,新除授修撰朴崙壽,卽爲牌招入直,校理趙萬元,旣有只推之命,與新除授副校理閔命爀,一體牌招察任,何如?傳曰,允。
李集斗,以吏曹言啓曰,上京守令中,洪州牧使金履鎬,纔已申飭下送,而三陟府使趙岐,自楊州地,今方上京,中和府使徐敎修,自廣州地,今方上京,故以卽刻下去之意申飭,則趙岐,親病沈重,不得下去云。徐敎修以爲,親病尙未差減,不得還官云,雖未知親病之,果如何,而特敎催促,已至多日,無意下去者,事體所在,極爲未安,所當重勘,而本曹請推之外,無他可施之罰,何以爲之?敢稟。傳曰,待少間下送後草記,可也。
沈象奎,以備邊司言啓曰,軍餉居末拿問,居二決杖,居三推考,還上居末決杖,居二推考,居三勿論,旣有元事目,還上未準捧居末拿問,而若邊地守令則依前決杖,舊還未準捧守令論罪事,載在大典通編矣。卽見各道捧未捧狀啓,則平安道舊還分軍餉未捧及元還別軍餉全未捧,安義前僉使崔琥彬,元還別軍餉全未捧,彌串前僉使李道煥,元還全未捧,林土別將朴東秀,方山前萬戶姜大允,元還居末,龍川前府使柳仁喆。居二,幕嶺萬戶金泰福。居三,孟山縣監閔亨默。新還分元還未捧,阿耳僉使李彦晉。忠淸道新還未捧居末,舒川浦前萬戶金鼎燦。居二,恩津縣監李義敎。新軍餉未捧居末,瑞山郡守金履永。居二,恩津縣監李義敎。居三,連山縣監李顯正。統營軍餉未捧,定山縣監蔡潤銓。軍餉反作未捧,仁同府使李甲會云矣。新舊還餉未捧及全未捧居末居二居三及舊逋條未捧守令邊將等,竝令該府·該道,依事目勘處,而其中設賑處,依例分揀之意,一體分付,何如?傳曰,允。
沈象奎,以義禁府言啓曰,南正和原情公事判付內,自有受敎律文,依定式勘放後草記事,命下矣。溯考本府謄錄,則受敎定式,終無載錄處,必是漏落之致,而只有通川前郡守魚錫定,平壤前府尹鄭克淳,靈光前郡守尹一復,燕岐前縣監李基正等,曾於先朝,以投印徑歸罪,因傳敎竝卽其地定配矣。今此南正和投印之罪,依魚錫定等已勘之例,卽其地慶尙道新寧縣定配,以狀啓內辭意,具罪目,依例發遣府羅將,押送配所,何如?傳曰,允。本府文蹟,每多疎漏,甚至先朝受敎之便成金石之典者,亦不載錄,政院日記之一考可据者,本府擧行則相反,駭然甚矣,此後裒輯受敎之道,別定郞官句檢,而若於該郞官時遺漏者,以爲隨現嚴勘之地,可也。
沈象奎,以義禁府言啓曰,公州前判官金箕應,拿問處之事,傳旨啓下矣。金箕應,時在任所云,依例發遣府羅將拿來,何如?傳曰,允。
沈象奎,以義禁府言啓曰,益山前郡守金箕南,拿問嚴勘事,傳旨啓下矣。金箕南,時在任所云,依例發遣府羅將拿來,何如?傳曰,允。
沈象奎,以義禁府言啓曰,龍川前府使柳仁喆,舒川浦前萬戶金鼎燦,竝依事目拿問事,傳旨啓下矣。金鼎燦下去京畿竹山地云,依例發遣府羅將拿來,柳仁喆已爲身故云,勿論,何如?傳曰,允。
吏曹參判李書九疏曰,伏以臣,於見職,千不似萬不堪,非但臣自量之已審,同朝之所共知,聖鑑之所畢燭,夫豈有一分冒膺之理,而瀝血陳籲,忱誠未格,拚死違傲,威罰不加,誨責諄諄,如慈父之詔癡子,臣於是,且惶且懼,雖不得不黽勉祇肅,而念平昔處義之無據,愧今日行止之迷方,莫非臣自詔之端,俯仰慙歎,尙誰咎哉?乍遞旋仍,徒要誤恩,顧何敢更事煩瀆,而第伏念以臣私義,叨此匪據,乃敢以副急一出,視若固有,有除輒膺,則十數年來逡巡於名塗者,將莫逃其虛僞不誠之罪,興言及此,氷炭交中,且臣近日兜攬,殆無階級,世所稱華貫淸選,膴仕要任,靡不玷汚,臣亦忽忽然不知所以致此之由,中夜靜思,惟有心寒而體粟,大凡非其分之所當得,與非其義之所敢安者,而一朝有之,則災也,非福也,矧玆孤根易搖,小器易盈,如是而無後患者,天下未之有也。臣受恩深厚,一身狼狽,何敢自恤,而顧其職則國家之公器也,朝廷之重務也,豈容緣臣僨誤,以聖上天地父母生成顧復之恩,亦豈忍有始而無卒耶?陳章未徹,促敎復降,冒沒開政,冞增恧蹙,而臣母宿病,自昨添感,寒熱交作,食飮全減,情私煎迫,尤無離捨供職之望,玆敢申控衷懇,冒瀆崇嚴。伏乞聖慈,亟賜鐫遞,以安愚分,俾便救護,不勝幸甚,臣無任云云。答曰,省疏具悉。卿其勿辭,先稟處後救護。
校理金履載疏曰,伏以臣,於日昨,伏見擧條頒下者,有以前吏曹判書金載瓚,疏請解職,以終緬制,而下詢大臣,大臣奏依其請而允之者矣。夫緬服之解職,於禮則無,無於禮者,禮之過者也。臣謹按穀梁傳曰,改葬之禮緦,擧下緬也,則緬服之從輕,固有義也。又按漢安帝時制,長吏非居憂者,無得去職,則仕者之去官,非細故也,故晉之庾亮·何充,改葬而服衰,諸儒有譏,漢之譙玄·韋彪,以期而解官,後世不取以是旁推,則緬服之解職,或過於禮,然喪欲寧戚,禮貴從厚,重臣之陳懇,固發於至情之不能已,大臣之請許,亦取其緣情而近於禮,而若乃殿下之允之,則又是特恩也,盛典也,推不匱之孝思,廣錫類之至仁,傳之八方而可以隆孝理之化,垂之百世而可以想禮遇之盛,臣於是,感激欽誦之不已,區區禮數之過不過,誠不敢與論於其間矣。第有一事不敢不仰陳者,夫禮者,聖王所以制治之具也,故必推而行之,四達而不偏,執而守之,一定而不易,蓋不如是,則不足以統萬殊之情而準天地之則也。嗚呼,凡人之情,至切者莫過於孝子之愛其親,苟欲自盡其情,則豈有窮已?然而有不得遂焉者,止乎先王之禮而不敢過也。今此重臣之請,曲副於常禮之外者,雖出一時之特典,而第念人無彼此,至情則同,官無大小,從宦則均,繼自今廷臣之在職而有緬服者,擧皆欲借重臣之例,而一恔其心,則不審朝家於此,宜如何處之,將一例許免乎,則是因一人之義起而爲通行之常式,終必掣礙多端,而未足爲一定不易之制也,將一切防塞乎,則旣許於彼而不許於此,禮有行與不行,情有伸與不伸,而不得爲四達無偏之道也,將因其請者許之,不請則已乎,則位非崇秩,職非邇班,無由自陳其情而天性之愛,不以尊卑而有間也,故三年之內,衰麻饘粥之節,自天子達於庶人,所以通天下之至情也。今若請而得,不請而不得,是貴者可以得盡其誠,而卑者無以自伸其孝,非達於庶人之義也,將任其願者行之,不願者否乎,則人之有賢不肖,而或過或不及,是以聖人制禮,立中制節,使過者不敢盡,不及者不敢不勉,所以立天下之大閑也。今若任其願而行之,不願而不行,則是過者自過,不及者自不及,非立中制節之意也,反復數者,俱未得其宜焉,故凡有似此情地者,私而自處則可,而疏以陳請則不可,自己陳情則可,而朝廷許之則不可,許以恩旨則可,而廟堂陳白則不可,不可者,非謂不合於禮也,雖合於禮而非禮之經,則不可以達之一世,不可以達之一世,則有得有不得,傷孝子之至情,有過有不及,妨禮節之大閑故耳。所可惜者,伊日大僚之陳奏也。若援其疏中上段之所引,而以重任之難曠,請解其任,則雖不許其禮,亦足伸其情,豈不委曲而周備乎哉?今旣無及而事屬旣往,則惟當於向後廷臣之如重臣情地者,而審其所以處之道而已。伏願殿下,下詢大臣,其可許可防可解可仍,詳究其宜,明著其式,使後來之人,俾得有依據遵行而無過不及之妨於禮,得不得之傷其情,千萬幸甚。臣於禮意,素所矇眛,而自古議禮,擬之聚訟,則謏荒之見,貴乎畢達,玆敢不避僭越,仰瀆崇嚴。伏乞聖明,恕其愚而裁察焉。臣無任云云。省疏具悉。問於大臣之本意,言於筵中,而大臣擧條中許解之命意,則與爾疏辭,同一旨義,豈有別爲著式之可言者乎?
己未五月初九日卯時,上御重熙堂。右承旨入侍時,右承旨兪漢寧,記事官金啓溫·李存秀·洪奭周,以次進伏訖。命書傳敎曰,湖西繡衣留待,次對與稟處諸堂,同爲入侍。又命書傳敎曰,當此憫旱之時,守令在官然後,可以課農,昨今政除拜守令,皆令當日辭朝,政官仍爲牌招開政。仍敎曰,次對來會幾何?知入而亞銓,亦以備堂入來乎?知入。賤臣承命出問回奏曰,次對姑未及盡會,而吏曹參判則來到闕下,今方違牌云矣。上曰,疏旣承批,豈可違牌乎?申飭,使之入來,可也。命書傳敎曰,今聞承宣言,靈光郡守洪義浩,遠莫將往之外,該邑亦難强赴,改差,令該曹擇差,其代下送。又命書傳敎曰,諸囚當捧供,禁府堂上中時帶將任及在摠府騎省人竝許遞,摠管中時帶詞訟人員本職,亦爲許遞。命退,承史以次退出。
己未五月初九日辰時,上御熙政堂。大臣·備局堂上引見,御史同爲入侍時,行都承旨李集斗,右副承旨沈象奎,同副承旨李魯春,記事官金啓溫,事變假注書弼聖賚,記事官李存秀·洪奭周,左議政李秉模,右議政李時秀,行工曹判書鄭民始,行兵曹判書金文淳,行刑曹判書趙尙鎭,行大護軍李邦一,戶曹判書趙鎭寬,禮曹判書徐龍輔,同中樞徐有大,行護軍申大顯·李漢豐,吏曹參判李書九,校理金履載,執義曺允遂,湖西暗行御史申絢,以次進伏訖。秉模等曰,今日朝有霧氣,日間聖體,若何?上曰,一樣矣。秉模等曰,寢睡·水刺之節,何如?上曰,今夜頗不得穩寢矣。秉模曰,昨日夜氣,有以爲甚熱者,而臣則不知其熱矣。上曰,雨澤之尙閟,甚可悶也。漢南諸邑則民情似遑急,祈雨一事,宜不容少緩,而必待營下之先設然後,各邑設行,故或不免後時,今則旣有渴急之處,不必遲待巡營之始設,先自漢南諸邑設行,似合於懋實之政矣。秉模曰,旣甚渴急,則何必以營下之不設爲拘,而亦或有各邑先行之例矣。上曰,畿邑揚抱之間,似稍優於漢南矣。秉模曰,漢北似稍優,而大抵田穀得雨處,優可免歉,其未得雨處則如春牟,今雖得雨,似亦後時,畓農則秧坂,或多乾燥,而移秧處,亦方待雨,若於旬前後得雨,則可以及時矣。上曰,今日之陰,似亦非雨意矣。再昨間,似當得一霈,而西北風,有似逐雨,此亦雨暘燠寒風,不能時若而然,今年似當無旱災太甚之慮,而目下則悶然矣。秉模曰,近來人情,少有旱澇,則輒以爲已無可及,常過於騷動矣。上曰,昨年亦有旱災,而八月以後,日氣調和,能有食實之效,大抵災則一也,而旱災猶或勝於水災矣。秉模曰,大無之年,則每多由於水災,而西北則遇旱,方能告稔云矣。上曰,西北農形,聞果何如云耶?秉模曰,北關則自庚戌以後,每歲登稔,今年亦稍勝於他道,而日前聞於自西上來者,則西路,亦姑未得雨,而各穀則不至受損云矣。上曰,下直守令入侍。聖賚承命出傳,與益山郡守林秉遠,咸興判官金基豐,偕入進伏。秉模等曰,王大妃殿氣候,若何?上曰,一樣矣。秉模等曰,惠慶宮氣候,若何?上曰,一樣矣。上曰,御史讀奏書啓也。絢讀奏至平澤縣監柳相文事。上曰,本邑宰牛之狼藉,匪今斯今云,何故然耶?文淳曰,該邑,古有牛黃進上,故仍以爲例,遂至於屠禁之蕩然云矣。絢曰,平澤一邑如此,故他邑,以此效尤云矣。至泰安郡守李宗海事。上曰,本倅治績,果不可仍寘耶?絢曰,泰安,本是僻邑,故人心頗淳厚,而吏習極爲狡悍,爲守宰者,或柔善不能束濕,則每易於見瞞,以是之故,百弊俱生,該倅則似難責之以束下之政矣。至洪州牧使金履鎬事。上曰,昨有催促下送之命矣,果已下去云耶?書九曰,昨已嚴飭矣。上曰,下送後卽爲草記,可也。絢讀書啓訖。書九曰,卽伏見忠淸道暗行御史申絢書啓,則本道沿路守令中,公州判官金箕應,以補役廳不足之數,襲謬橫徵,抄飢過精,賑口多漏,戢束太疎,鄕所之監賑外倉者討食站舍,春初恤典,全不擧行,一境之民,元不知有朝飭,目見浮黃之人,宛轉道路,而居民,互相推擠,莫肯有於我館之意爲辭,諸條論列,俱屬不治,至於病民救恤之若是慢忽,尤爲駭然。而昨因湖南御史書啓,已爲罷拿,令該府待其拿來,一體嚴問定罪,何如?上曰,依爲之。別單中,亦有論列條件,大臣之意,何如?秉模曰,補役廳事,纔已稟處,而春初輪症時,如傷若保之敎,八路生靈,孰不感泣?身在分憂之任,縱未能躬行村閭,弔死問疾,亦豈敢初不布諭,至使邑村之民,皆謂之元無是事乎?該判官諸般不治之罪,比諸此一款,皆屬餘事,而營下邑擧行之如此,道臣,獨不聞知乎?論其孤負,焉逭重勘,而大賑之餘遞易,亦關民弊,爲先從重推考,至於行路病人之推諉越視,尤豈非大關風俗乎?別單所謂官飭之無素,可以推知云者,言甚切實,不可只飭已現發之公州而已。以此覆奏,行會諸道,俾以該倅之罪,各作自警之箴,何如?時秀曰,有病者之顧恤救療,奚間於邑民與行旅乎?朝家德意,屢勤提飭,不善對揚之道臣·守令,豈可無罪乎?上曰,依爲之。不可問備而止,道伯越俸一等,可也。出擧條書九曰,栍邑中平澤縣監柳相文,以抄戶之時,稍實面尤甚戶之漏賑,尤甚里之次戶之濫抄,不能詳審稱停,已決之訟,或多翻改,皆以家近行囑爲疑,牛禁蕩然,一日屠牛,至於數隻,若當場市之日,則加倍其數,歲時俗節,尤無限節爲辭,泰安郡守李宗海,以專欠剛斷,操縱常由胥吏,抄飢之時,當入而見漏,不當入而見抄者亦多,飢民泣訴官門,吏隷自外揮却,而矇若不知,糶糴斂散,斗有大小,牛禁徵贖,非出嚴法懲勵之意,民訟滯囚,多爲吏胥誅求之地,而官屬之興販於魚鹽之場,防結於富室之戶,一不禁斷爲辭,兩邑守令,賑政·糴政,俱甚無狀,牛禁之解弛,亦極可駭,而至於犯屠之徵贖,雖自監營照律科罪,易生民弊,況列邑之無檢律而私自收贖,其爲蔑法,莫甚於此,先從現發處,不可不別般勘罪,竝爲先罷黜,令該府拿問嚴勘,何如?上曰,依爲之。別單中,亦有牛禁一條,卿等之意,何如?同爲稟處,可也。秉模曰,牛禁自是國之常典,而其弛其嚴,惟在營邑奉法之如何?苟使官長守法,則外村之民,自當不令而行,設有間間所犯,此與釀酒之無時間斷有異,一境之內,雖曰稍廣,以時糾察,自有其道,至若老病之牛區處,亦無難事,雖不遠致官門,親自看審,亦豈無分別虛實之方乎?所謂徵贖,卽是最下之法,不忍之政,鄕民産業,能有數隻牛者絶稀矣。一朝橫罹而納贖,則便敗其産,念之及此,實爲矜惻,營贖固已不韙,邑贖尤係法外矣。大抵列邑,每以固有之令典,看作難行之科條,弛者,以任置爲能事,所謂申嚴者,又不以其法,往往民無所措手,無論弛與不弛,俱爲說弊之資,致煩聰聽,寧不慨惋之甚乎?將此辭意,更飭諸道,而此不必謄關列邑,以致各煩傳令,反惹民間之眩惑,面諭守令,俾各曉然於如是之爲奉法,如彼之爲不法,恐爲要道,以此意一體分付,繡啓旣以所過諸邑之無不狼藉犯禁爲言,湖西道臣,爲先從重推考,何如?上曰,依爲之。時秀曰,牛禁一事,自是法典所載,近稍申嚴,已見其效,孳畜繁殖,耕作無憂,道臣·守令,若知奉法,則豈敢懈弛乎?繡啓論列如此,不可不更加嚴飭矣。上曰,依爲之。大抵久當益知勤怠,姑不別般處分,而柳相文·李宗海等,以牛禁事罷拿,則能守法不擾,五載居官如一日者,聞於前後繡衣之說,筵臣之言,無不以此倅爲諸路諸倅之最,且其治績,亦甚表著云,欲使賞罰竝行,宜施嘉奬之典,咸平縣監金箕憲,三南郡守中,待窠陞擬,可也。出擧條書九曰,本道沿路守令中,藍浦縣監李潢,以一病支離,六朔廢務,抄飢分還,無以躬檢,設粥給糧,專委吏鄕,以稍實之邑,有浮黃之類爲辭,病旣妨務,有難仍置,罷黜,何如?上曰,依爲之。出擧條書九曰,成歡察訪姜世膺,以借隣用棍爲辭,郵官之法外用棍,極爲駭然。罷黜,何如?上曰,嶺外之人,不嫺體例而然,與不治有間,爲先推考,別單中驛弊,大臣亦爲稟處,可也。秉模曰,書啓中亦陳驛弊以爲,近來驛民之不願受糶者,自本官勒給,實有難支之端,旣有驛還而又受邑還,當秋備納,可知絶艱,此後驛民,勿給邑還,陽城加川驛,上距迎華驛七十里,下距成歡驛三十里,而所謂加川,僻在路東近十里,凡時急傳命,多不及時,依民願移站於振威邑內事也,驛路凋弊,未有甚於近來,而旣有驛還,又給邑還,以致難支之境者,尤豈成說乎?雖以昨年言之,本道穀簿,無以排還,至請他道之穀則以此不敷之還,勒給於不願受之驛民,誠莫曉其故,關飭道臣,邑自邑驛自驛,永勿勒給事,嚴加定式,如當歉歲,驛還不足以接濟,則必待該驛論報巡營,始許邑還之意,一體分付,加川驛移站事,往復京畿道臣,詳知便否後稟處,似好,故敢此仰達矣。上曰,依爲之。出擧條上曰,驛弊事,言端旣發而向與畿伯,亦有所云云矣。五驛之弊,方欲釐正,勅行及使行時入把馬數,量宜除減,而兩西諸驛,因此而亦皆一體釐弊,則豈不好耶?戶判,關問該道,從長議決,可也。時秀曰,他道則只一郵官爲差員,而海西則諸驛察訪,皆爲差員,此亦爲弊之一端矣。上曰,此亦同爲關問釐弊,好矣。民始曰,兩西則勅行時,皆用土産馬,不用㺚馬,故諸驛,難於入把,其不用㺚馬之意,蓋欲示其嚴邊禁,而關西亦有開市,則雖用㺚馬,有何妨乎?鎭寬曰,勅行出來時,好乘土産,故㺚馬則初不入把云矣。上曰,然則上副勅數人外,亦何必盡用土産馬乎?書九曰,栍邑中,牙山縣監洪章輔,以設賑之時,穀不簸揚,粥甚稀淡爲辭,本道沿路守令中,沔川郡守朴趾源,以聽訟有謗爲辭,全義縣監李應燁,以巽軟之性,難防奸猾之恣橫,聽理之際,不免請囑之潛行爲辭,恩津縣監李義敎,以束濕宜勉益嚴爲辭,京畿沿路守令中,華城判官金思羲,以宜勉戢束爲辭,果川縣監金鋼,以簽丁或擾於推呼爲辭,而繡衣論列,雖有疵貶,間多褒語,竝姑先推考,何如?上曰,依爲之。出擧條書九曰,監司李泰永,以寬平之治,不尙嚴威,營邑相安,吏民俱便,對揚德意,悉心賑政爲辭,而道臣體重勿論,其餘本道及京畿沿路守令·察訪等,別無優異之績,亦無顯著之疵,竝置之,閫帥·中軍·營將·邊將等,令兵曹稟處,何如?上曰,依爲之。今番兩湖繡衣之還朝也,或多倖逭於勘罪者,以其數遞之爲弊民邑,贖愆,猶勝於生手也。至於尤不堪任者,亦旣勘罪,則其外有聲績者,須施嘉奬之擧,可以勸他,近來褒啓守令之不爲論賞,便成謬例,亦不當若此,保寧縣監韓永逵,新譽優於前績,庇仁縣監李元八,譽聲亦符治績云,稔聞其治,今尤可驗,豈非可嘉之甚乎?待滿瓜,以爲別般陞遷調用之地,舒川郡守李儒燁,治績亦與兩倅相似云,仍其窠瓜前勿遞,待限滿陞遷,德山縣監林淳浩之向來恤典,旣云誠勤,而公州判官金箕應,勘罪之後,當示弦韋之擧,陞敍,禮山縣監金魯應,結城縣監徐應輔,亦云善治,上弦弓一張賜給,可也。出擧條上曰,與我共理,其惟良二千石,守宰之職,所係甚重,唐時亦有殿柱帖名之規,故在我肅廟朝,有代柱帖,先朝以五考五上賑邑繡啓純褒之人,載之官案,懸註錄入,以備考閱,近則此例久廢不行,自吏曹,考見已例,以爲復舊規之道,好矣。文淳曰,公州中軍柳鎭曄,災年接濟,多資城餉,而入倉之穀,半被倉屬幻弄,耗縮及當分餉,一切闔眼,計石出給,斛內不實,一石受出者,多不滿十斗,少或至七八斗爲辭,中軍所管,卽是軍餉一事,而糶糴之際,專委下屬,矇未覺察者,事極駭然,罷黜,何如?上曰,依爲之。別單中城餉一款,大臣仍爲稟處,可也。秉模曰,別單所論,與書啓,別無異同,而仍以城餉多數所在處,中軍·僉使,勿拘常格,另加擇差爲請矣。城餉何處不重,而雙樹城餉,尤爲自別,本道所恃,亦在此穀,該中軍之矇不察飭,誠極可駭,而所謂勿拘常格者,亦不過擇人之謂也。此後差遣,各別另揀之意,分付該曹,如有不堪任者,道臣這卽論黜,因循任他,以致城餉之一向疎虞,則竝與道臣譴責之意,分付,恐宜矣。上曰,依爲之。出擧條文淳曰,忠淸水使具明遠,以松禁頗弛,宜勉申嚴爲辭,其常時不能嚴飭之失,不可無警,爲先從重推考,何如?上曰,依爲之。別單中,又有松政一事,大臣亦爲稟處,可也。秉模曰,取考別單,則以爲,沿海封山,常因監色之憑藉犯斫,日以稀疎,而以安眠島言之,泰安所管松田,春間失火處,長廣爲四十餘把,雖無大木之被災,此等之弊,如非樵牧狼藉,偶然失火,則必是奸猾設計,故爲縱火,當該帥臣及地方官,難免重責,亦宜申明嚴飭云矣。本道松田之所恃,惟在安眠一島,而此而蕩然則其將何恃?大抵松田之蟊賊,水閫之裨校,本邑之監色是耳。此果無犯,則民安敢肆然偸斫,松何至日就稀疎乎?該水使在任旣久,而不察如此,論其溺職,罷拿猶輕,姑以贖愆之意,更加警飭,而若但多發裨校,一番恐喝,徒作渠輩受賂之資,則所謂賂物,亦不過潛斫而辦備而已,有何一分效益哉?擧行形止,申禁方略,使之論理報來,仍以此覆奏,行會諸道水閫,以爲遍考勤慢,另行黜陟之地,何如?上曰,依爲之。向聞沈判府言,安眠一島之民,困於水營之侵徵,不一而足,以至所屬諸島,亦無不被其害,所謂憑藉之端,進上生鰒爲甚云,年來供鰒,除減,何如,則敢於此條容奸乎?欲待右相將爲回啓之嶺鰒事,同爲處分,今日旣發言端,當先爲下敎矣。以供鰒點退,昨年至有島民之被棍於裨屬而致斃云,其委折,自廟堂,爲先嚴關該閫,使之首實報司後,草記,而今年則該閫,以鰒爲名者,雖一箇半箇,勿爲封進,若此而所謂營屬,現影於各島近處,依舊討索,而摘發於來頭繡行,則當該不飭之帥臣,拿致王府照律,施以禁錮之律,爲先以此,嚴飭道·帥臣,而時帥臣之罪,不可以尋常罷拿勘處,使之圖所以贖罪之方,可也。出擧條文淳曰,洪州營將沈公燁,公州營將兪碩柱,安興僉使李漢斗,俱無表異之績,且無顯著之疵,竝姑置之,何如?上曰,依爲之。營將等治績,果何如?自有更爲考察於來頭繡衣之道,爲先令帥臣,果不侵民,果不肥己與否,使之狀聞,萬一拘於顔私,致有相左,當該帥臣,焉逭重勘乎?以此嚴飭,可也。出擧條上曰,古則推考體重,故緘辭公事中,至書承旨之長銜,若因推考而照律,則亦或至於重勘矣。昔在先朝,每令承宣讀奏許多公事,而讀奏之時,多有只擧其梗槪者,獨前禮判黃昇源,爲承旨時,雪夜窓外,讀奏推考緘辭,至於屢度而不遺一字,此予常所以歎服者,先朝時承旨則常以讀奏公事爲職,故如故承旨林鼎遠,雖拙於筆劃,而特以善於讀奏之故,長入銀臺,至於近日則爲承宣者,居家旣不讀書,而入侍時讀奏,亦皆不爲,此亦漸不如古而然矣。仍敎曰,別單竝爲回啓,仍行次對,可也。秉模曰,卽見忠淸道暗行御史申絢書啓別單,則其一,湖西昨年年事,雖云三南之尤甚,登熟之田,則或多倍收於常年,不至爲大歉之年,又況蠲減相續,偏被聖渥,以臣所經歷觀之,絶無一人捐瘠,列邑賑政,亦無不極力奉行,而至於還政則穅秕之米,虛殼之租,彌縫石數,無以爲農糧,分給之時,不復改量,此實列邑通同之患,雖當大無之歲,蕩減停退之外,所捧之穀,必以精實石給一款,嚴加禁斷事也。歉歲守令,每多專力於賑穀,至於還政,反以餘事治之,根本之農民,因此失業,故前後朝飭,不啻申嚴,而繡啓論列又如此,列邑事寧不寒心?分付道臣,此後設賑之歲,如以還政之不實現發,則賑政雖善,切勿以此寬恕,與不善賑之守令,同爲重勘之意,不爲改量,以石分給之弊,一體各別嚴飭,何如?上曰,右相之意,何如?時秀曰,災歲守令之善爲治者,賑民接濟之外,尤致力於還民,蓋爲還分或疎,則農作不實故也,此一事,不但湖西一道,似當竝飭於諸道矣。秉模曰,諸道此弊,果無異同,一竝嚴飭,何如?上曰,依爲之。出擧條秉模曰,其一,災歲還穀之分數停退,實是朝家惠澤,而奸胥猾吏,夤緣舞弄,多石受食者,常借民戶停退之時,所借之戶,呼富作貧,低昂其間,多歸官屬,少及民間,而來歲將捧,變幻新舊,混淆分數,民雖盡納,吏則自如,畢竟以最久條,蕩減乃已,此後若當災歲,難捧之類,雖或從略蕩減,更勿停退事也,停退之弊,不一其端,故古亦有寧蕩減,無停退之論,蓋所以甚言停退之弊,而非謂以蕩減而代停退也,著爲一定之法,終有所難便矣。上曰,右相之意,何如?時秀曰,災歲停退之不如蕩減,自前議者非一,而蓋非但爲公穀之日以耗縮也,年久之後,吏緣爲奸,本欲利民而反或貽害於民故也,然災荒,亦有淺深,蕩減有難夥多,每有不得不停退之時,恐不可硬定一切之法矣。上曰,戶惠堂,亦陳所見,可也。民始曰,停退固有民弊,而蕩減,亦是難繼之道,近來停退之外,又有未捧者,摠計其數,極爲夥多,豈可盡爲蕩減乎?恐不可輕議矣。鎭寬曰,災年停退之法,雖不昉於古,而若當準捧之無由,蕩減之不可,則斟酌兩間,不得不爲停退之擧,蓋其寬緩不迫,實爲慈惠之政,年久之後,豈能無奸弊,而此非法之不善,卽官長之未能杜奸也,恐難以此而去此法矣。秉模曰,諸議如此,姑爲置之,何如?上曰,依爲之。出擧條秉模曰,其一,天安每歲常賦之外,結斂二十餘文,戶斂亦近二十文,而戶斂錢,用於人夫雇立,結斂錢,用於馬匹馱價矣。蓋本邑,前有數千兩存本取利之錢物,以爲夫馬雇貰之用,而漸次減縮,創此新規,今爲數十年之久,而今年則以歲饑,使之待秋以穀代納,公州以詳定米場稅錢之屬,屬之補役廳,以防民役,其數爲萬餘兩,七八年內,犯用漸廣,看作私庫,秋冬之間,錢已告乏,則量其所入,分數戶斂,分付道臣,從長釐革,前後守宰,亦不可無警事也,結戶之科外徵斂,在所痛禁,而況此天安則本有雇貰之用,而中間減縮,近出新規云,年年如此,民安得不困?至於公州之補役廳,實是公民休戚所關,而公私之用,界限不明,以致出入之不相當,畢竟戶斂歸於民間,他邑尙不可如此,況在營下之邑乎?今已登聞之後,不可不大加釐正,嚴飭道臣,竝與天安事,一體査實,一一蘇救,兩邑作俑之守令,指名現告,拿問嚴勘,何如?上曰,依爲之。出擧條秉模曰,其一,本道沿海之邑,穀價常貴,故自前營耗作錢,偏多於沿海,以致倉穀之漸爲零星,而分穀之時,無以排巡,必使移轉,受食於穀多之邑,沿民至切之弊,無過於斯,申飭道臣,沿海穀多邑,限年勿爲作錢,而移劃於山郡穀多爲弊之邑事也。沿邑作錢之弊,何道不然,而近因定式,穀簿移換,不得自本道擅便,當年耗條之外,雖欲多作錢,勢似末由矣。上曰,兵判,曾經道伯,亦陳所見,可也。文淳曰,在前山郡穀多之弊,實由於各樣作錢之多從沿邑發賣矣。年前定式之後,諸道此弊,似不至如前,而繡啓論列旣如此,更加申飭,一從各其邑所在耗條實數而發賣,毋或違越,則可無山沿偏多偏少之弊矣。秉模曰,營穀之在沿邑者,幾何?當年營作錢之爲幾何?爲先關問道臣後稟處,何如?上曰,依爲之。出擧條上曰,華城諸條之弊,繡衣別單中,頗有所言,卿等看詳覆奏,可也。五邑軍制節目,何至今不爲釐正耶?書九曰,節目中旅帥隊長之制,今當添入,而內使病姑未愈,不得釐正,故亦未及頒布矣。上曰,節目釐正之尙今遲滯,是豈成說?內使病勢雖未差復,必令數日內,先草其梗槪,以爲頒布之地也。秉模曰,繡啓中所論華城事,宜合爲六條,而此則謄送該留守處,爛加講究,待其上來,臣等更爲面商後稟處,何如?上曰,依爲之。能言華城諸條弊端,甚爲勤渠,深得繡衣之體,此人自在抄啓時,知予本意之所在,以是奉使出外,先自華城弊瘼,竭論不諱,豈不可嘉之甚乎?若使人人,曉得此義,欲言營邑之弊者,必言華城,則華城之民,日有樂利,將見熙皞含哺之俗,此繡衣,當先施賞,以勸後人,御史申絢,內下上弦弓一張賜給,可也。出擧條上曰,事關華城,固予所盡誠處,而城郭宮室之不得不壯其觀瞻,蓋亦有意存焉,然而見之者之或以爲過,旣非異事,至於節目間措置之諸節,亦安能保其盡善,則苟有所見,何害其隨事盡言乎?雖大於此之事,固無不可言之義,則語到此事,必樂聞而虛受,如任長源者,亦皆優容假借然後,予所以歸美於昔年,卿等所以歸美於予者,亶在於此一着矣。況洞開不諱之門,俾得人人盡言,豈不好哉?今此繡啓之於華城弊端,歷擧無隱者,甚可嘉也。至於壯營設置,固出於倣古制,而亦是近俗所創見之事,則人之云云,亦無足怪矣。民始曰,此等處,若果平心說去,則臣等,亦豈不樂聞,而每以不平坦之意,架作不成說之說,如任長源之疏,其旨意豈止就事論事而已乎?至於繡啓,不過爲隨聞說弊,則如此等之言,顧何傷乎?上曰,假使其言,不止於就事論事,亦何妨也?在昔宮房爲弊之時,言事之臣,每以語及宮房爲難事,今之壯營,正如是矣,故參判李匡德,曾爲完伯時,以乾止山折受事,有所啓聞爭執,而乾止,係是道臣守護之地,則今之壯營,亦何敢議到於此等處乎?宮房之有勢,蓋可想見矣。民始曰,在前峽邑之弊,專由於宮房之折受,而無論某處,有請必得,至於壯營,則一欲設屯,輒又見失,何可與宮房,同日而論乎?上曰,繡啓別單中六條,有司堂上,謄送一本於該留守,仍令催促上來後,大臣會于本司,商議稟處,而雖値齋日,事關華城者,當爲酬應矣。秉模曰,他無稟處之事矣。上曰,每當召接卿等,輒因稟處之委積,未暇從容議論,日前賓筵,欲問前吏判去就,而適會忘却,追遣史官問來矣。前吏判之疏,於禮無據,本不當曲循,而惟予御極以來,事關莫重,隨處銘心,不敢小小放過於別嫌明微之際,而至於己酉緬服一事,在予,自當別論以至切之情,行義起之禮,而至有數三儒生異同之說,予則謂其時之以爲當然而承順者亦是也,以爲不當然而云云者,亦未可謂非也。予之至情,旣如是,故推以絜矩之義,己之所欲,有難不施於人,此所以批旨之初不牢拒,而伊日問議之後,又卽體諒者也,然而古人之追服守墓者,朝廷,或有不奪情之時,而亦豈可因此而人人追服,人人守墓乎?若於此後,同一地處者,皆欲以前吏判之事,援而爲例,則豈可每每曲副乎?且重臣之父故相,亦似曾於緬服時行公,則在重臣,眞所謂吾先公之未嘗行者,以故相之孝友天至,尙且如此,則重臣此疏,尤豈無如何之嫌乎?借使必欲遂誠,自可有方便可爲之道,焉用文爲而必至於如是陳章乎?秉模曰,古之以孝見稱與以山林自處者,亦未嘗以此爲嫌,則重臣疏擧,可謂過矣,而此後則尤豈可援而爲例乎?時秀曰,臣則驟見其疏,而初不以爲過矣。及承聖敎,乃知故相之亦曾行公,則重臣之疏,可謂未深思量矣。上曰,故相之緬制後行公與否,果有詳知者乎?時秀曰,故相之曾行緬禮,臣果知之,而其曾行公與否則未能記得矣。上曰,冢宰體重,而旣以此至於陳疏,則不得不許之,而決不可以此爲例矣。筵退後,卿等以此筵敎,詳報於重臣,可也。集斗曰,外議亦以吏判處義爲過,故今日堂疏到院,而以齋日之故,退却不捧矣。上曰,堂疏旣曰言事,則豈可退却?雖以齋日留院,豈可還持去乎?大抵玉堂聯箚,卽古例,而向者儒臣之始以聯疏,終又陳箚者,又近於一事再呈,故果令勿捧,以至徑出而遭譴,至於兩司聯箚,則先朝禁令至嚴,故近來則嚴加防禁,雖以中古以來疏箚錄見之,除非如都憲之秩高者外,何嘗有所謂臺箚者乎?堂箚則本自體重,例不得經宿後賜批,而近因設禁數事,雖或還給,旣曰言事,則無論箚與疏,豈可諉以齋日,無難退却乎?今日堂疏,旣曰因此事而有言,則卽亦目下當言之事,近日朝廷之上,若能隨事論事,人人盡言,則吾國其庶矣。儒臣旣登筵席,何日之呈疏,何故之退却,詳陳,可也。履載曰,再昨呈疏,則承旨以爲齋日,不可捧納,而且以爲語有未安處,故不得入啓,今日又爲來呈,則又以爲疏辭之涉於張皇,以此持難,而仍有賓對之命,故方擬於筵席陳達矣。上曰,堂疏事面,何如,而承宣,豈可以張皇等語,無難退却,而其不爲留院者,何故也?集斗曰,除非堂箚臺疏,則不得留院云矣。上曰,古則雖庶官之疏,旣曰言事,則必皆留院,所謂堂疏之無留院,必亦近例,設令近例如是,只當姑爲退却而已,何可以張皇等語,干涉於其間乎?秉模曰,此則儒臣,似當請罪承宣矣。履載曰,臣以前吏曹判書金載瓚許遞事,再昨陳疏矣。伊日坐直承旨南公轍·李翊模,謂値齋日,且以疏中遣辭之有未穩,不爲捧納,故今日更爲來呈,則自政院,又復如前退却,堂疏言事,與他有異,如是阻搪,有關後弊,臣謂當該承旨,竝從重推考,宜矣。上曰,近來雖因不得不然之事會,又不得不旣呈還給,如此之際,玉堂疏箚體貌之不尊,誠有後弊之慮,至於今番事,承旨擧措,極爲駭然。推考輕矣,大臣之意,何如?秉模曰,玉堂言事之疏,事體,何如,而政院之連爲退却,大關後弊,當該承旨,竝施罷職之典,恐不可已矣。時秀曰,臣意亦與左議政所奏無異矣。上曰,名以言事疏,承旨之如是操縱,旣有壅蔽之嫌,又失出納之責,依爲之。非職掌所關而干預疏事,越俎甚矣,當該承旨南公轍,施以不敍之典,可也。出擧條秉模曰,玉堂言事之疏,政院無難退却,則縱未及卽地箚論,今値登筵之會,但請問備者,未免損體,當該玉堂,從重推考,何如?上曰,依爲之。出擧條命書榻敎曰,玉堂金履載上疏入之。聖賚承命出持入,象奎讀奏。上曰,此疏命意甚好,而引經據義,文亦可觀矣。秉模曰,伊日臣等,見未及此,而堂疏所論,果有意見矣。命書玉堂金履載疏批,命大臣就座,御史先退。文淳曰,營將·中軍,滿二十朔後,始爲內遷事,曾有筵稟定式矣。今夏都政,營將·中軍,姑無滿二十朔處,雖未滿一二朔者,推移遷擬,何如?上曰,依爲之。出擧條大顯曰,各營門所納各道保米太之毋得濫捧事,前後飭敎,寔出於軫恤軍民之盛意,則各邑守令,惕念奉行之不暇,而昨年又自臣營,一依舟橋定式施行之意,申明關飭於湖南·海西,軍保所在列邑,及其收捧之時,分遣將校,抽栍探察,則大抵收捧之法,邑各不同之中,靈光·長興·靈岩·南平·海州·金川等六邑,所捧斗升之濫觴,比前無減,此皆由於守令之不思所以對揚德意,一任鄕色,全不察飭而然,揆以紀綱,萬萬寒心。當該六邑守令,令該府捧現告拿問處之,至於興陽·樂安·順天·昌平·羅州·礪山·海南·珍島·康津·延安·白川等十一邑所捧,雖有濫觴之差殊,其爲違法則一也,而許多守令,有難一例重勘,亦不可任置,竝從重推考,恐不可已矣。漢豐曰,臣營保米,亦於昨秋,依筵敎,以減捧之意,行會諸邑矣。今春送校廉探,則列邑,擧皆襲謬,無一減捧,而其中長城·靈岩·海州·平山等邑,非徒比前無減,較諸他邑,又有斗升之加濫,擧行尤萬萬寒心,該守令,竝令該府捧現告拿問處之,其外羅州·原州·礪山·延安·益山·白川·金川·金溝·井邑·高敞等十邑守令,其收捧之濫,雖與四邑有間,亦不可無責,爲先從重推考,姑觀明年勤慢,別爲論勘,何如?上曰,奚特現發數邑而已?其所爲弊,無邑不然,且聞舟橋船人輩操縱行惡,以致小民之加納云,宮納營納之稅船添載,雖是事目所載,而丙申以後,宮納竝屬戶曹,自戶曹分給,至於營納,則或慮放料時難處,至今依前添載矣。苟欲操切外邑之濫捧與船人之作弊,惟在卿等察飭之如何。以此着念,此後卿等,更加探察,或有犯科者,該邑守令論勘之外,該道道臣·舟橋堂上,亦令廟堂論責,可也。出擧條漢豐曰,臣於向日待罪秋曹時,適當一訟,則訟隻乃是前府使成大中,而其所推之錢,以彼隻之至貧難辦,未及推給矣。臣替直之後,大中之子前主簿海應,來見臣,謂以扶抑訟理,趁不推給,侵逼困說,無復餘地,而至令臣替徵其錢,臣猥叨詞訟之任,受侮至此,臣固萬萬惶恐,而身爲訟隻,徵錢訟官,事未前聞,大關紀綱,前主簿成海應,令該府拿問處之,何如?上曰,依爲之。紀綱所在,寧有如許駭妄之人乎?爲先令該府,今日開坐時,嚴問捧口招,以爲嚴繩之地,可也。出擧條命書榻敎曰,今日政,新除授金吾堂上,待下批牌招察任。又命書榻敎曰,禁府堂上及守令未差之代,令該曹口傳差出。允遂曰,今日値齋日,合啓當以所懷,而諫院不備,不得爲之,府啓以齋日,亦不得爲所懷矣。上曰,此亦不一其例,而齋日則亦不必爲所懷矣。秉遠·基豐進前。上曰,下去善爲之,而宣諭七事除之也。命次對先退。仍命退,諸臣以次退出。
己未五月初九日酉時,上御誠正閣。下直守令入侍時,右副承旨沈象奎,記事官金啓溫,記注官承膺祚,記事官洪奭周,靈光郡守吳泰賢,泰安郡守玄重祚,公州判官閔致謙,以次進伏訖。上曰,平澤倅之旣呈下直單子,仍不知去處者,何故耶?象奎曰,旣是署經以前則似是下隷之誤呈,而呼唱之後,更無去處,故俄果請罪矣。上曰,設令不知而誤呈,事當親詣政院,言其事實,豈可無端自外退去耶?命下直守令進前,泰賢進奏職姓名。上曰,曾經幾邑乎?泰賢曰,曾爲陽德倅,年前,又待罪安東矣。上曰,嶺邑則以何事遞歸乎?泰賢曰,以永川査官事被譴矣。上曰,下去善爲之,必勝於前日之治績,可也。重祚進奏職姓名。上曰,臺職時,已知其精詳矣。臺職久任之人,皆欲一試之外邑,爾須下去,毋負期望之意也。致謙進奏職姓名。上曰,向歲東邑,以何故遞來乎?致謙曰,伊時以母病求遞矣。上曰,親年幾何?致謙曰,六十歲矣。命擧顔,仍敎曰,旱災如此,民事可悶,卽速下去,盡心吏事,可也。命除宣諭及七事。仍命書榻敎曰,近日會推之時,曹郞當備員,刑曹郞廳之代,令該曹口傳差出。又敎曰,點下後仍令今日內肅謝也。命退,諸臣以次退出。
上在昌德宮。停常參·經筵。
自巳時至申時,日暈。夜自一更至三更,月暈。
北苑望拜禮罷後,內閣·政院·玉堂·藥房問安。答曰,知道。
藥房都提調李秉模,提調金文淳,副提調李集斗啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
李集斗啓曰,新除授左副承旨柳相祚,時在慶尙道安東地,斯速乘馹上來事,下諭,何如?傳曰,允。
傳于徐英輔曰,戶房承旨與禮曹堂上·戶曹郞廳,依定式馳詣宣武祠,奉審摘奸以來。
傳于沈象奎曰,後日次次對,進定於今日。
傳于沈象奎曰,大臣·備局堂上引見。
兪漢寧啓曰,卽者義禁府都事來言,左議政李秉模,判府事沈煥之,右議政李時秀,今方待命於金吾門外云,係是大臣去就,敢啓。傳曰,知道。
兪漢寧啓曰,卽者議政府錄事來言,左議政李秉模,右議政李時秀以爲,嚴敎之下,萬萬震懍,走伏金吾門外,恭俟鈇鉞之誅云,仍納命召,何以爲之?敢稟。傳曰,禮讓是先,具僚尙然,況卿等乎?原任雖推遜,卿等之不能據例同入,以致臨筵提醒,而且況此例,曾有提敎者乎?勿待命事,遣史官傳諭,仍傳命召。
兪漢寧啓曰,卽者中樞府錄事來言,判府事沈煥之以爲,嚴敎之下,震懍惶隕,無地自容,走伏金吾門外,恭俟鈇鉞之誅云矣,敢啓。傳曰,原任之嫌輕,承候之義重,則中書故事,未免因卿作輟,甚非所望於卿者,況舊例修擧,飭諭未久,則便復抛置,卿等事萬萬未安,然而胥命體重,勿待命事,遣史官傳諭。
兪漢寧啓曰,卽者左議政李秉模,右議政李時秀,又使錄事來言,嚴敎荐降,罪負愈著,惶懍震越,去益靡措,雖伏奉勿待命之敎,仍爲泥首,惟願嚴誅之遄加云,仍納命召,何以爲之?敢稟。傳曰,此亦酬應,勿待命事,遣史官傳諭,仍傳命召。諸堂退去。
兪漢寧啓曰,卽者判府事沈煥之,又使錄事來言,愚昧之極,輕重倒置,提誨愈勤,罪負愈著,震懍惶隕,求死不得,勿胥有命,轉益靡措,仍爲泥首,惟願嚴誅之遄加云矣,敢啓。傳曰,勿待命事,更遣史官傳諭。
吏曹口傳政事,以南寅老爲刑曹正郞,趙鎭順爲刑曹佐郞,兪殷柱爲平澤縣監。
兵曹,以吳載徽爲御營中軍。
兵曹口傳政事,以洪棆·安橚·李身敬·李拭·姜彙喆爲宣傳官。
以承傳宣傳官望單子,傳于沈象奎曰,李東善加出,則當依右相擧條陞實,而又何差代乎?李身敬望筒勿施,似此微事,不遵定式,當該判堂推考,捧納承旨,亦爲推考。
以兵曹內三廳將及守門將番單子,傳于沈象奎曰,點下者外,至二十一日新番,從次第輪回入直,如有代入之事,則以出番最久人代入,而其後番單子書入時,各日入直人名下,懸註書入事,分付。
以兵曹集賢門把摠番單子,傳于沈象奎曰,點下者外,至二十一日新番,從次第輪回,先銅後弘入直,如有代入之事,則以出番最久人代入,而其後番單子書入時,各日入直人名下,懸註書入事,分付。
以金啓河囚單子判付內,付過放送爲良如敎。
以李尙及囚單子判付內,身爲通禮,莫重望拜之禮,以致啓請之失措,駭然甚矣,削職放送爲良如敎。
以韓用謙囚單子判付內,姑放,待開坐時,還囚捧供爲良如敎。
以全羅監司李得臣狀啓,南原·長水兩邑民家失火事,判付內,啓下戶曹爲旀,兩邑被燒民戶,至於百四十餘戶之多,聞甚驚惻,去月念間失火,今於近二十日之後登聞,烏在其水火報聞之意乎?其遲滯委折査實後,營邑間草記論罪,應式外,別加賙給,其中小殘獨戶如有身役,蕩滌,嚴飭邑宰,斯速奠接後,形止報廟堂,以爲草記之地事,卽爲分付爲良如敎。
以平安監司韓用龜狀啓,平壤府民家燒燼事,判付內,啓下戶曹爲旀,前狀纔徹,又有此啓,無論被燒多少,矜惻則一也,嚴飭道臣,着意顧助,而凡係禁火之方,各別惕念事,嚴飭道臣爲良如敎。
沈象奎,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
沈象奎,以兵曹言啓曰,謹依下敎,行首武藝別監金哲大,嚴棍十五度,武藝別監鄭點淳·李錫獜·車命徹等三名,各決棍七度之意,敢啓。傳曰,知道。
禁府啓目,咸悅縣監李寅采原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,草記照律爲良如敎。又啓目,前主簿成海應原情云云。傳旨問目內辭意,發問目嚴問,則徵錢訟官,稱以私室酬酢,漫漶爲說,泛稱遲晩,究厥所爲,萬萬痛駭,所當請刑是白乎矣,旣有嚴問捧口招之命,上裁,何如?判付啓,所供之無嚴,甚於擧條,敢以踐言無妨等說,游辭納供者,亦不可但以駭妄言,嚴加照律,草記以聞爲良如敎。又啓目,法聖僉使李膺福原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,考律草記,照律以聞爲良如敎。又啓目,唐津前縣監朴廷宅原情云云。問目內辭緣,泛稱遲晩,所當請刑是白乎矣,曾經都摠都事,勿爲請刑,載在大典通編,議處,何如?判付啓,與査啓相左,敢生發明之計者,極爲痛惡,討錢富民事,私施惡刑事,竝與居謫不謹事,後坐起時,更爲嚴問,捧口招以聞爲良如敎。
兪漢寧,以義禁府言啓曰,時囚罪人成海應口招公事,判付內,所供之無嚴,甚於擧條,敢以踐言無妨等說,游辭納供者,亦不可但以駭妄言,嚴加照律,草記以聞事,命下矣。取考律文,則大典通編聽理條有曰,構誣訟官濫爲者杖一百。大明律對制上書,詐不以實條有曰,凡對制及奏事上書,詐不以實者,杖一百徒三年。名例有曰,二罪俱發,以重者論。大典通編推斷條有曰,犯私罪,杖一百以上決杖,告身盡行追奪。雜令條有曰,王府決杖者代以金贖矣。成海應,從重論,杖一百收贖,告身盡行追奪,江原道鐵原府豐田驛,徒三年定配,而以判付內辭意,具罪目,依例發遣府羅將,押送配所,何如?傳曰,允。如有功議,各減一等,可也。
兪漢寧,以義禁府言啓曰,時囚罪人李膺福原情公事,判付內,考律草記,照律以聞事,命下矣。李膺福傳旨內,稅米捧上,每委監色,不無濫斛之弊,以致民怨,事極駭然。爲先令該府拿問處之,罪取考律文,則大明律多收稅糧斛面條有曰,凡各倉收受稅糧倉官斗級不令納戶行槪跌斛淋尖,多收斛面者杖六十。大典通編推斷條有曰,犯私罪,杖六十,奪告身一等,犯枉法受贓外,笞杖竝收贖矣。李膺福,杖六十收贖,奪告身一等,放送,何如?傳曰,允。律官同律。
兪漢寧,以刑曹言啓曰,因義禁府時囚李膺福,照律杖六十收贖,奪告身一等,放送事,草記,傳曰,允。律官同律事,命下矣。當該律官金景璹,決杖六十後汰去之意,敢啓。傳曰,知道。
吏曹啓目粘連,忠淸道公私賑邑民人韓山嘉善安致宅,林川前同知田光沃,德山嘉善黃海龍以上三人,竝依事目,施以實職除授之典,報恩嘉義朴聖權,永同嘉善全春郁,鴻山院生田光執以上三人,竝依事目,施以帖加成給之典,私賑人淸州生員金漢杰,依近例郞階帖成給是白乎矣,係于恩賞,上裁,何如?判付啓,竝只依回啓施行爲旀,實職除授三人,後日政,相當窠作窠調用事,分付兵曹爲良如敎。
楚山府使宋祥濂疏曰,伏以臣,偏蒙曠絶之洪造,猥膺塞障之重畀,凡所以仰體若保之至意,俯育無告之疲氓,使德惠遠曁,疾苦上徹,所當百倍諸人,而才拙識淺,且鮮經歷,上任今幾半歲,尙未能祛一民瘼,矯一邑弊,徒費俸廩,因循度日,受恩如臣,不翅高天厚地,而竟無以自效於百里之官守,將以何顔,歸對宸陛?孤負之罪,死無所逃,念臣所叨之邑,以邊地之故,征賦至薄,無他民弊之可言,而最是還穀歲以益增,民戶歲以滋縮,實爲切急之痼弊,臣於昨冬赴任之時,捧糴方張,目見民情之遑急,闔境騷然,若不保朝夕,缾甖已竭,則竄身遠逃,便作例僞,無以禁止,隨之以侵隣侵族,而稍饒之戶,均被其害。噫,催科之際,何邑不然,而豈有若是之甚者乎?迄至歲末,僅爲畢捧,而一戶所納之數,折米爲十七石以上,殘獨之戶,亦過十石,夫折米十七石之穀,此上農夫之一年力作而不可得者也,土地之出,不足以當其所納,則割肉醫瘡,有不暇論,而流離四出之外,更無他道,由是之故,近來民口耗縮之弊,雖是一路通患,而楚山爲尤,謹稽邑籍所載民戶,爲一萬一千有餘,此固流來式籍之不敢減損於元數而爲謄傳相準者也。自數十年前,漸以減損,卽今見存之戶,名爲八千有餘,而除四鎭所屬二千八百餘戶,則屬於本府之民,不過爲六千餘戶,就其中有父子兄弟及傭賃寄寓之同室共㸑,而各爲入藉者,便是以口爲戶,又有無業無依,雖有身有家而無異傭丐者,邑例稱之以等外戶,竝與煙役而蠲免,隨其自願,略給種糧,使得鋤耕,合計同家各籍與等外之數,爲三千六百餘戶,此不足以戶口言,若其居必主戶,身有恒業,當入於五等還分之列者,僅爲二千七百戶零,而冬春輪疾之後,絶戶又近二百矣。其在固圉實邊之道,凋殘若是,寧不寒心?還餉則折米爲五萬一千三百九十石零,而當年分給條,爲四萬三千二百五十餘石,則留庫只爲八千一百餘石矣。今以四萬三千二百石之折米,分排勒給於二千五百餘戶之民,則其多寡之不相稱當,果何如?民力之無以堪支,當何如?去年如是,今年如是,任之而已,則自玆以後,民戶之日縮,又何可量?蓋本邑,踔處江邊,內地則隔以重嶺,僅通牛馬,彼境則限一衣帶,逼近區脫,居民生業,初無工賈物産之可以往來貿遷,而散處崖谷,鉏斸火耕,其生計之蕭條,絶可哀矜,是故民之去者無所顧戀,來者住着不得,已去之民,今雖猝難還集,見在之戶,豈可立視其散而不之救乎?其所矯救之方,亦無別般措劃,惟當減其還分,使民與穀相當而無至太過耳,然而本來積多之穀,嶺阻而移轉無路,錢荒而發賣極艱,有難一朝區處,則不如酌量事勢,適其分留之爲宜,邊地多儲,誠爲非計,而本邑民情,雖在常年,每於輸倉之後,百室如洗,無論貧富,以還爲命,如或猝遇災歲,則移粟就食,兩無其道,留庫八千石之數,將無以塗抹於還賑之接濟,水旱之備,亦不可不念,今若於各衙門還分條中,限八千石添作留條,又曾在癸丑,道臣以本府火稅之不足啓請,加公取耗,以爲給代者七千石,而再昨年以還分之太多,三千石則還作留庫,四千石則依前還分矣。此亦竝爲還留,則合元留八千石,恰爲二萬石之留庫,只以三萬石爲分給,而每歲耗條,隨卽發賣,使無仍分積增之弊,則分給之頗減而擔負少弛,留庫之稍多而備豫無虞,方便之道,惟此而已,以今民事之切悶,雖係大更張,固當急於救拯,況此分留之裒益,不過爲上司之一番知委,而可祛積弊者乎?說者以爲道內諸邑,此弊同然,以此移彼,他邑之受弊,亦將如何?此說似矣,而臣於道內事情,雖未周悉,蓋聞中山諸處,果有是弊,若夫野地及沿海各邑,間或有穀簿太少之處,至有加分之請於巡營者,非但一二,雖以再昨年昌城·寧遠·孟山等邑,還穀移換事言之,或換全留,或換半留,數爲累千石,而分受之邑,未聞有弊,今以本邑加留條一萬二千石之米,相換均排於穀少諸邑,則一邑所受,多不過爲千石內外,設或有弊,豈至如本邑之偏甚乎?且況邊圉民情,務在安息,而反遜於內沿,衙門穀名,本爲需用,而多積於邊地,揆以輕重之宜,參以利害之實,其得失,果何如哉?臣目覩民邑難支之狀,曾於春初,面議於道臣,繼以狀報,幸得從長變通之題,故曉諭還戶,使之安意奠接,而還分排巡中,稍減元給之數,以待營門之啓聞後處分矣。道啓以給代條四千石之姑先還留爲請,而廟議靳許,只令分授於各鎭給,代以爲減穀之道,是則邑鎭事勢,俱有掣礙,非但邑無所益,鎭亦不願,如是之際,荏苒時月,分給亦旣過半,而畢分前區處,計已無及,到今還民之缺望,反不如初不議到之爲愈矣。臣於春間,製進農務冊子之時,不避僭猥,略以本邑還弊,有所尾陳,則今不可更事架疊,且念下邑長吏,自非萬不獲已,則陳章煩瀆,誠有所不敢,故姑囁嚅以俟矣。道啓旣未蒙許,邑弊在所必矯,玆不得不冒昧仰陳。伏惟我殿下一念愛恤,無間遐通,每絲綸一下,至誠惻怛之意,溢於辭敎,所軫者民弊,所重者民本,諮之廊廟之不足,而諸路字牧之列,皆得進言,草野愚陋之說,亦蒙俯採,階庭萬里,隴畝咫尺,當此之時,顧將何弊不祛,何物不遂,而哀彼邊民,生逢聖世,尙以還弊一事,阽於困悴,豈不可矜之甚乎?伏願將臣疏本,下之廟堂,使之稟處,卽速變通,俾邊儲得以適中於分留,疲氓得以安業於耕作焉。臣無任云云。省疏具悉。糴多爲弊如彼,則當減糶以保民,下廟堂草記稟處,待批下騎撥知委,俾無不及時之歎,然而民戶之加聚,在於擧行之能否,各別着意也。
己未五月初十日卯時,上詣北苑。親行望拜禮入侍時,行都承旨李集斗,行左承旨李祖承,右承旨兪漢寧,右副承旨沈象奎,同副承旨徐英輔,記事官柳台佐·金啓溫·李存秀·洪奭周,直閣金近淳以次侍立。通禮跪啓〈請〉外辦。上具翼善冠·黑圓領袍,乘輿出宜春門。通禮跪啓請降輿,上降輿,仍詣拜位北向立,行四拜禮。贊儀唱皇朝人子孫·忠臣子孫·大臣以下參班人行禮訖。司香官進香案前跪,三上香退出,上又行四拜禮訖。敎曰,拜禮時,通禮不爲先唱,駭然甚矣。承宣亦不察飭乎?還至宜春門外,通禮跪啓請乘輿,上乘輿,命書駕前下敎曰,當該左通禮,令該府拿問嚴處。仍敎曰,次對卽爲詣閤。還入宜春門,少頃,出御暎花堂。命大臣·備局堂上引見,象奎·啓溫·存秀·奭周等進伏。台佐傳諭,大臣與左議政李秉模,右議政李時秀等,偕入。諸備堂隨後,未及登筵。上曰,原任大臣之同參賓對,卽是故事,且有年前飭敎,則此非大事而無難闊略,豈不萬萬慨然乎?侵早勞動,臨殿召接之時,雖原任大臣,旣入闕中之後,登筵承候,分義當然,則況有前後下敎,而恬若已忘,不爲遵行者,寧有如許事體?又況今日望拜皇壇,而皇朝之制,曾以君羊一字之故,至有抵重典者,事關君綱,豈容若是?近來則大臣亦無胥命之規乎?如此賓對,不欲設行,大臣卽爲出去事,史官傳于大臣,可也。賤臣承命往傳,秉模等退出。上曰,今日筵敎,亦不可不使原任大臣知之矣。承候何等體重,而原任亦兼備局都提調,則亦當隨入於賓對,設欲不參於賓對,賓對稟事之時,仍請先退,猶之,可也。竝與入侍承候而不爲之者,雖似微事,實關事面,豈可這這飭諭,每每提醒乎?設令自今創行之事,旣有前此下敎,則此事何難於遵行,而況此卽三百年故事乎?雖以時任大臣言之,事當往復相議,偕入筵席,而不此之爲者,亦甚慨然,諸宰亦豈可不提醒於大臣乎?承旨錄出筵敎,送閣吏往傳于沈判府事,招致備郞,亦以此意傳及,而諸宰去就,使之任意爲之,可也。仍敎曰,參班儒武,他承旨與之入侍。賤臣承命出傳,漢寧進伏。儒武等列立階下。上曰,儒武中前未登筵者進前,各奏姓名,可也。儒生兪晥柱等,以次奏姓名訖。上曰,儒生等持試紙入來乎?漢寧問于儒生以奏曰,不爲持入云矣。上曰,非但試紙之初未持來,悶旱之時,似此試製,猶屬於暇豫,故今番則姑不爲之,七月則預持試紙入來,可也。武班中有漢旅一人,欲奏猥屑之事。象奎曰,咫尺前陛,事極駭然。此則出付騎曹,以爲科治之地,好矣。上曰,然則兵曹郞廳,招致分付,可也。兵曹郞廳,未及待令。上曰,今日雖異於殿座,而旣設賓對,且當禁喧,則騎郞一員,何可不待令,而爲堂上,亦豈可不檢飭乎?命書榻敎曰,兵曹判書金文淳推考,入直堂上,從重推考,當該郞廳,先汰後拿。仍敎曰,近來宣傳官,多不成樣,雖以今日擧行言之,節節駭然。軍兵解嚴標信之請出,亦不提醒於該房,以致許久遲滯,渠輩所爲,豈不無據乎?命書榻敎曰,行首宣傳官·承傳宣傳官·加承傳宣傳官等,一竝汰去,兵曹判書金文淳,越俸一等。又命書榻敎曰,拿處守令改差,令該曹口傳差出。上曰,特敎,使之發牌待令,則以下位佐郞入送,其中右位蔭郞,爲先汰去,與未差之代,令該曹口傳差出,而昨年以後,許多罪人之覆檢成獄者,不爲完決,乃於提飭之後,近始逐日會推,如彼忽猝之際,何暇念及於要囚服念之義乎?此外諸道錄啓査啓之未回啓,京囚月六推之抛置者,雖欲一齊擧行於齋日前,徒爲欠詳而已。凡獄囚之每五日錄啓也,前一日大臣之看詳,猶有署事之遺制,則其間可無一言,致察致煩,憫旱坐齋時酬應者,庶官且不然,況昨今年爲下位大臣及獨相之大臣事,豈不萬萬慨然乎?勞逸之倒置,姑捨是,今番若無特敎提飭,不知何時決獄,尤豈不寒心?近因旱甚,不敢自逸,第欲勞力判決,而事面則不成說矣。出榻敎命退,承史以次退出。
上在昌德宮。停常參·經筵。
沈象奎啓曰,行大司憲宋煥箕,掌令姜世綸,持平尹涵在外,執義曺允遂,持平李敬參呈辭,掌令李益恢未肅拜,監察茶時之意,敢啓。傳曰,知道。
李集斗啓曰,明日常參·經筵,取稟。傳曰,停。
李祖承啓曰,卽者修撰朴崙壽,以其親病,陳疏徑出,原疏以齋日退却矣,所當直捧禁推傳旨,而此與無端徑出有異,推考,何如?傳曰,允。
傳于沈象奎曰,刑房承旨入侍。
傳于沈象奎曰,軍士房承旨入侍。
傳于李集斗曰,咸悅之代,令該曹口傳差出。
吏曹口傳政事,以洪樂莘爲咸悅縣監,李得養爲宗廟令。
以監軍單子,傳于沈象奎曰,兵曹郞廳未差之代,口傳差出,宣傳官鄭繼周及在外者,口傳相換。
兵曹口傳政事,監察黃勉基,宣傳官李秉道相換,備邊郞金錫衡,宣傳官鄭繼周相換。
李集斗,以弘文館言啓曰,本館下番闕直,事甚未安,修撰朴鍾淳,副修撰尹益烈,竝卽牌招,以爲推移入直之地,何如?傳曰,允。
以修撰朴鍾淳,副修撰尹益烈,牌不進罷職傳旨,傳于李集斗曰,只推。
李集斗,以吏曹言啓曰,今此宗廟望祭獻官預差,以前左尹洪聖淵塡差,而時無職名,令該曹口傳付軍職,何如?傳曰,允。
沈象奎,以備邊司言啓曰,楚山府使宋祥濂上疏批旨內,糴多爲弊,如彼則當減糶以保民,下廟堂草記稟處,待批下騎撥知委,俾無不及時之歎,然而民戶之加聚,在於擧行之能否,各別着意也事,命下矣。取見其疏本,則以爲,本府還穀歲增,民戶滋縮,一戶所納折米爲十七石,殘獨戶亦過十石,民戶爲一萬一千有餘,漸以減損,今爲八千餘,除四鎭所屬二千八百餘戶,則本府之民,不過爲六千餘,計除同家各籍與等外戶三千六百餘,則當入五等還分者,僅爲二千七百戶,冬春輪疾後絶戶,又近二百,而還餉則折米爲五萬一千三百九十石,而分給條四萬三千二百五十餘石,留庫條八千一百餘石,分排勒給,民何堪支?今若於各衙門還分條中,限八千石添作留條,癸丑狀請加分四千石,亦爲還留,則合留庫,恰爲二萬石,只以三萬石爲分給,而每歲耗條,隨卽發賣,本邑加留條一萬二千石,相換均排於穀少諸邑,則一邑所受,多不過千石內外,設或有弊,豈如本邑之偏甚乎?分給過半,畢分前區處,計已無及,卽速變通爲辭矣。該府還弊,頃因道臣狀啓及報本司辭緣,再次覆啓矣。該府若只以留庫之少,請其加留,道臣亦以他邑留多條,請其換錄,則已許於他邑者,何可靳持,而其所爲說,穀則換錄,欲以其移分之耗條,又僞換錄於該府火稅條,安有如許苟且彌縫之救弊乎?所謂癸丑狀請加分四千石,其時該府使以爲,本府火稅漸縮,年年白徵,民之逃散,職由於此,而每年旣有地部耗條作錢穀,無漸滋之慮,請得加分,以耗而代火稅,則流民謂可還集,屢報不已,此所以爲之狀請也。今欲還作留庫,則火稅條,所當從長變通,而乃反移疾於他邑之不足,換取其耗於該府元分給之中者,不成事理,前此覆啓之連爲防塞者,誠以此也。今此疏陳,雖如此,區區愚見,與前無異,大抵近來營邑,曾所質言於朝廷,而無難違越者,比比有之,該府事不幸近之。該倅藉曰,此是前人之事,非吾所知云爾,若然則何不還出火稅,而必欲取於還耗乎?分付道臣,如有可換之邑,則從長換錄,而該府火稅條,以耗區劃給一款,自今年置之之意,一體分付,何如?傳曰,允。嚴飭道伯,要以減糶便民之方,從長措劃然後,狀聞事,分付,可也。
沈象奎,以義禁府言啓曰,時囚罪人李寅采原情公事,判付內,草記照律事,命下矣。李寅采傳旨內,貸錢於富民,貿置米布,準價發賣,以償本錢,剩米則補用賑資,雖異立本,跡涉料販,雖與還穀有間,事旣現發,拿問處之,罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪。雜令條有曰,王府決杖者代以金贖矣。李寅采杖一百收贖,告身盡行追奪,放送,何如?傳曰,允。如有功議,各減一等,而昨於照律草記,功議不爲提敎,尙無微稟,定式之意,果安在哉?該房承旨遞差,若此其於必有如許之類,卿其溯考草記,可也。
吏曹口傳政事,以韓始裕爲兵曹佐郞。
沈象奎,以義禁府言啓曰,成海應,杖一百收贖,告身盡行追奪,江原道鐵原府豐田驛,徒三年定配,照律草記批旨內允,如有功議,各減一等,可也事,命下矣。成海應無功議云矣,敢啓。傳曰,知道。
己未五月十一日卯時,上御重熙堂。刑房承旨入侍時,右承旨兪漢寧,記事官金啓溫·李存秀·洪奭周,以次進伏訖。上曰,刑曹完決回啓之當爲者,聞餘幾度云耶?漢寧曰,只有一度云矣。上曰,然則就京囚舊囚中,可以傅生者,詳加議讞,以爲修啓之地事,分付該曹也。命書傳敎曰,軍士房承旨入侍。賤臣承命出傳,與同副承旨沈象奎進伏。上曰,此後則秋曹完決時,三堂若不備,則言送廟堂,以爲,草記變通備員之地,好矣。命漢寧先退。敎象奎曰,獄案判付,齋日前,必欲爲之,承旨姑退,差晩後與直閣,同爲登筵,謄書判付,可也。命退,承史以次退出。
己未五月十一日未時,上御重熙堂。右副承旨入侍時,右副承旨沈象奎,記事官金啓溫·李存秀·洪奭周,直閣金近淳,以次進伏訖。上曰,承旨與直閣,分書文案判付也,象奎·近淳,承命書判付訖。上曰,今日多有未及判下者,姑爲退去,明日當更下敎矣。命退,諸臣以次退出。
上在昌德宮。停常參·經筵。
沈象奎啓曰,自明日至二十一日,視事頉稟之意,敢啓。傳曰,知道。
傳于李集斗曰,諸承旨持公事入侍。
李集斗啓曰,行刑曹判書趙尙鎭,參判金熙朝,參議丁若鏞,戶曹判書趙鎭寬,有司堂上李書九,依下敎來待矣。傳曰,入侍。
備忘記,釜山僉使蔡顯一下直,長弓一張,長箭一部,片箭一部,筒兒一箇,賜給。
李集斗啓曰,行左承旨李祖承,今日不爲仕進,卽爲牌招,何如?傳曰,與在外承旨許遞,前望單子入之,待下批牌招察任。
承旨前望單子入之,洪義浩·金翰東·鄭尙愚落點。
以左副承旨鄭尙愚牌不進罷職傳旨,傳于李集斗曰,只推,更爲牌招。
傳于洪義浩曰,左承旨入侍。
傳于鄭尙愚曰,左副承旨入侍。
傳于沈象奎曰,右副承旨入侍。
傳于洪義浩曰,坐直承旨入侍。
傳于李集斗曰,政官牌招開政。
李集斗,以吏曹言啓曰,因敦寧府草記,判官權尙熺未肅拜,過限之代,令該曹口傳差出事,蒙允矣。敦寧府判官權尙熺,除拜後,過限未肅拜,依例改差,其代口傳備擬以入之意,敢啓。傳曰,知道。
吏曹口傳政事,以趙鎭寧爲敦寧判官。
兵曹口傳政事,副司果李旭秀單付。
李集斗啓曰,行吏曹判書洪良浩,參判李書九,牌不進推考傳旨,今方捧入,而開政命下之後,如是違牌,事甚未安,判書·參判,更卽牌招,何如?傳曰,由限已過,又何違牌?與參判更爲牌招,違牌勿爲呼望,坐齋隔日,何敢以銓堂事煩浼乎?更或煩稟,該房當嚴處。
李集斗,以吏曹言啓曰,新除授健元陵令金履度呈狀內,矣身素患痰癖之症,一倍添劇,時月之內,萬無供職之望,卽速入啓遞改云,身病旣如是,則不可强令察任,改差,何如?傳曰,允。
有政。吏批,行判書洪良浩進,參判李書九式暇,參議未差,行都承旨李集斗進。以洪良浩爲司諫,李垿爲獻納,徐有聞爲校理,李冕膺爲左尹,洪樂淵爲兵曹參知,李顯默爲左通禮,李觀秀爲健元陵令,贈綾完君單,故禮判具庠。
金翰東,以內醫院都提調·提調意啓曰,前御醫李完白,旣已闋服,依例還屬本院,令該曹付軍職,冠帶常仕,何如?傳曰,允。
兵批,行判書金文淳進,參判朴基正入直,參議朴奎淳病,參知洪樂淵未肅拜,右副承旨沈象奎進。以田光沃·安致宅·黃海龍爲五衛將,李漢鼎爲訓鍊判官,尹宇大爲忠淸中軍,趙命鎭爲法聖僉使,金應泳爲威鳳別將,赴戰嶺別將趙暎大,同知申大淵,僉知趙,大護軍李膺擧,護軍李祖承·洪復浩,副護軍兪漢寧·柳相祚·李鼎德·梁埉·李完白,副司果尹敏東,副司正鄭繼周,以上竝單付。
傳于洪義浩曰,刑曹堂上入侍。
吏曹口傳政事,以嚴耆爲兵曹參知。
以京畿監司李在學狀啓,漢南各邑祈雨,姑觀若干日擧行事,傳于金翰東曰,民情渴急處十八邑之中,勿以或先或後爲趑趄,惟以望雨之緊歇,許題後陸續狀聞事,回諭。雖値坐齋之時,事關民事,何敢不爲酬應?祈雨得雨等,農形文書,依例出納事,各該房知悉。
以忠淸監司李泰永狀啓,兵營等四營邑牟還三千二百石,待秋作租,令廟堂稟旨分付事,傳于沈象奎曰,依狀請施行事,回諭。
沈象奎,以都摠府言啓曰,入直內三廳武兼禁軍及軍兵等,中日習射事,自十三日,至十六日十九日,依例姑停之意,敢啓。傳曰,知道。
金翰東,以弘文館言啓曰,本館下番闕直,事甚未安,修撰朴鍾淳,副修撰尹益烈,旣有只推之命,竝卽牌招,以爲推移入直,新除授校理徐有聞,一體牌招察任,何如?傳曰,允。
金翰東,以承文院都提調意啓曰,今番節使齎來禮部咨文,旣已奉安矣。其中有賜物,使臣宴賞,方物移准等事,以來頭使行,奉表稱謝之意,撰出回咨,勅使派送時餽送物件,照例減半事,禮部咨文,又爲追後出來矣。以承領之意,亦撰回咨,一體正書安寶後,定禁軍給馬下送于灣府,使之傳給鳳城,轉致北京之地,何如?傳曰,允。
沈象奎,以備邊司言啓曰,頃因楊州幼學安聖鐸農書冊子本司草記批旨內,至於蠶室種桑,法意如何,年來有所嚴飭,而近聞一味有名無實,何論我疆爾界,勿嫌內府外朝,自今年卿與道臣·守臣,往復論難,別立科條後,草記以聞事,命下矣。卽見京畿監司李在學所報,則以爲,楊州牧使牒呈內,東蠶室摘奸,則桑田中,多有移屬農圃者,量付一坪之內,桑田與農圃,相錯如繡,明白定界,實無其路。且桑田中,有作舍居生者,有犯耕起墾者,故桑木種植,不過籬邊田畔,稀疎莫甚,爲先以量案所付桑田長廣,民家戶數,冒耕作數,桑木株數,區別修成冊,桑直元額二十二名內,一名物故未代定,而桑直代定,例自內司出帖,故分付都桑直,俾卽望納差出,而蓋聞植桑培養,漸不如古,每每執頉於本司摘奸。故庚戌年間,蠶家居民,創設洞契,桑田中作舍起墾者處,收捧稅錢九十五兩內,二十兩則稅納,四兩則以絲價,納于本司,又於該次知遞易時,禮錢三十兩式備納,而一年內,雖二三次遞易,每每備納,如有用餘,則作爲洞中遺物,以用於春秋植桑所需,桑木則不無種植,土地則捧用稅錢,而桑田中耕作與作舍,又爲夥然。今欲遍種桑木,則當就耕作之田,次次播植,而此非本邑所可擅斷,桑田農圃之互相雜錯,亦未知其故,此則仍以置之。養桑之法,剪除舊柯然後,新枝茂盛,而此則以其公桑,莫敢剪枝,元株不長,舊枝成棘,自今爲始,每年夏月,伐其舊枝之可除者,一如私養桑之法,則必有其效,春秋植桑之節,求覓桑木,難保多得,種葚一款,最爲要道,欲務廣植,莫如種葚,故爲先嚴飭於桑直等處,待桑葚成熟,另加收聚,以爲播植之地。春秋植桑,亦爲着實擧行之意申飭,而自本州,各別察飭計料。果川縣監牒呈內,南蠶室桑田長廣,詳細尺量,桑木株數,一一摘奸後,捧稅等節,桑直名數,竝以修成冊上送,桑田中起耕爲三十一日耕,稅錢六十一兩二錢,民家爲八十五戶,稅錢十四兩一錢,加稅錢六兩二錢五分,合錢八十一兩五錢五分。一從癸丑年內司踏引文書,定數桑直,本爲二十二名,而十五名,移入長樂隊,只有七名守護等節,恐涉單弱,限十餘名加數充定,恐不可已,而桑田近處閑丁絶少,方以爲悶,桑葚播種,正當其時,待其成熟,使桑直輩,多數收聚後,監董播種計料,許大桑田,方列排鋪,頗能成樣,而但年久老桑,壅腫離奇,枝葉未能抽茁者,十居其半,今若就其尤甚處,略加伐揚之擧,以求柔桑之新,則當有峻茂之效云矣。東·南蠶室植桑,禁養桑直差定等節,自是內司主管,故營邑初不相干矣。今番下敎之後,營邑之句管擧行,不容少忽,今以兩邑報辭及成冊見之,東蠶室則案付桑田,長一千一百餘尺,廣四百餘尺,而農圃田,處處相錯,無以區別。又有民家四十五戶及私田之冒耕者,皆捧稅錢,農圃田則無以割彼補此,民家之撤移,亦非可論,私田冒耕者,固宜禁耕,而年年納稅於內司,則有非營邑所可禁斷。南蠶室則案付桑田八十三結內,除成江覆沙陳荒處,時存形址,長八百餘步,廣三百餘步,而時起私田,爲三十餘日耕,又有民家八十五戶於田邊,而桑田境界旣闊,就其空地及陳土,廣加播植,則當有鬱密之效。東蠶室新舊桑木三千九百餘株,南蠶室舊桑木一千八百餘株,今春新植,不能計數,而無剪除養護之事,故元株不長,舊枝成棘,自今每於夏秋之際,剪其可剪之枝,則可期茂盛,桑直則東蠶室元額二十二名內,一名未充,南蠶室元額二十二名內,移去軍案者十五名,姑未充代,第元額未免太多。當此閑丁難得之時,減其額數,未知何如,而至於播植一節,每年二三月,九十月間,移植稚木,五六月間,摘葚播種,而桑直每一名,植木幾株,播葚幾許,每於當節,使都桑直,修報成冊於本官,自本官轉報巡營,自巡營以考勤慢,若有無實,則當該桑直監色等,從重懲治,以爲定式,則似有永久之效。東蠶室農圃定界,私田禁耕事,惟待本司知委爲辭矣。月前自本司,分遣郞廳,東·南蠶室,一體摘奸,仍採事情,則栽養等節,南蠶室,大勝於東蠶室,而南蠶室,桑直二十二名內,十五名移去軍案,東蠶室則桑直名數,僅存十名,而今以該邑報辭觀之,則元額二十二名內,一名未充云,似於其間,漸次充補而然矣。兩處蠶室,旣奉飭敎申嚴禁護,則各二十二名元額,謂之不足則可也。謂之太多而減其額數,未知其爲可,不但栽播之役,有非數少桑直之所可擔當,近京柴貴之地,許多潛斫之弊,亦何以輪回守直,另加禁斷乎?一從元額,卽速代定之意,分付道臣。向聞南蠶室都桑直所告,則本官,使渠自得代定,而十五名閑丁,實無以自渠望納。且桑直之役,自是本村世傳之役,雖或求得閑丁於他洞,禁養之節,他洞之人,無以擧行云,言雖煩猥,事理卽然,以此意,竝爲分付。至於二三月,九十月間,移種稚桑,五六月間,摘葚播種等事及夏秋之際,剪伐舊枝等事,一依所報施行,而第念都桑直之每年修報其栽播形止於本官,自本官轉報巡營,自巡營考勤慢懲治,外似有效,而旣自內司次知。又自營邑主管,則日後爲弊之端,難保其必無,且以摘奸言之,則雖於本司郞廳之行,慮或生弊,每切戒懼之心,況旣有內司摘奸,添之以本官或監色摘奸乎?從今以後,每年自內司,以其栽種幾株及播葚形止,報于本司,自本司間以二年十月內,摘奸草記,則連年栽種之株數,播葚之形止,可以按驗,而旣有宮府一體之義,可無令出多門之弊,以此定式。東蠶室農圃定界及私田禁耕等事,事多掣礙,見今空地,亦不患其無土可種,桑之爲木,又異他樹,邱塍阡陌,無處不可,無論農圃田與私田,竝令依前置之,何如?傳曰,允。此後道伯巡行,必也考察,聞廣留亦足管檢云,而多官互察,反或有爲弊之端,大抵任其抛置也,故不能收拾,廣留奉審往來之路,亦必留意審視,若或不勤,則狀聞時,一體論列事,分付畿伯·廣留,可也。
以金箕南囚單子判付內,府內保放,過齋後,依前判下,嚴問得情爲良如敎。
刑曹啓目,粘連京囚殺獄罪人咸奉連更推云云。各別嚴刑,期於得情,何如?判付啓,昨年審理也,亦有措辭判下是置。共毆之諸金,無一所犯,應援之奉連,胡爲獨當?打餘三十里之步,往還後十二日之不死,與夫手勢之若先若重,都屬於奉連者,抑有不得不然之端緖,而然是隱喩,旣命卿等除尋常究覈,出意見議處,則今此粘啓者,未免前榻之謄印,奏當之意,固如是乎?卿等推考爲去乎?更良施威嚴問,期於得其情實以聞爲良如敎。又啓目,粘連京囚殺獄罪人鄭戊甲更推云云。更加嚴刑,期於得情,何如?判付啓,月六例推之多不若式者,司寇之失職,久矣。適因諸囚之完決,兼覈舊案之情節,卿等在所詳愼,思欲對揚,卽職分之所固然,而此案跋語,亦未免循例,殊甚駭然。更加各別究理,如有可問之疑端,勿拘日次,施威嚴覈,否則以其意見,的確回啓爲良如敎。又啓目,粘連殺獄罪人咸奉連更推云云。前後究覈,屢經推訊,鐵案已具,尺律難貸,依前嚴刑,期於輸款,何如?判付啓,金哥失牛,咸哥殺人,眞所謂行人得牛,邑人之災是如乎,人有攘牛而去者,追蹤而奪之也,始焉而爲言詰,終焉而爲毆撲,說去說去,欲奪不奪之際,爲主者當先乎?傍觀者當先乎?先者當憤,而憤者當打,事勢之所固然,境界之所必然,則財羅貨網,獨罹靡托之客鷰,寧不惻然?況旀以身就物,其名磕,以踢被傷,其痕癮乙仍于,檢認行兇人脚上有無鞋履,自是法文是隱,則以踢以磕,或以築之間,何不指定實因?泛以千不當萬不近之被打二字,懸錄於初覆檢狀是隱喩,設若咸哥爲正犯是良置,其打在頰,其踢在尻,頰打不死,尻踢乃死,則又何不以被踢懸錄是隱喩,獄案至重,有難輕反,而地是楊州,人是楊州,事出北漢,北漢亦楊州,卽爲出付畿營,押囚該州,更爲會推,應問各人,主同推官及道伯,各具意見,論理登聞後稟處爲有矣,原案不成體段,付之鬱攸爲良如敎。又啓目,粘連殺獄罪人李錫趾更推云云。更加消詳,多般究覈,則別無新得之見,徒增疑晦之端,而至於正犯,實無渠自吐實之理。苟使錫趾,指證正犯,初二鄕行,自歸破綻之科,初三鬪場,便作目覩之人,此所以屢度開誘,反覆究詰,某人之爲正犯,終不肯指告者也。捨錫趾而別求正犯,實無其路,論以詞證則可謂不備,語其元犯則未免摸索,拘於殺獄,無元犯之例,强定鐵案,加以償命之律,恐非審克之義,而臣之愚見,與前無異是白乎矣,其在嚴獄體重人命之道,不敢擅便,上裁,何如?判付啓,嘗見昔人之判疑獄者,有陶阿三等七人共犯,以杜漸遏萌,盡法繩之是如乎,李錫趾之硬定元犯,可疑也可矜也可原也,擬之以家人共犯,則錫趾非尊長也,擬之以同謀共毆,則錫趾非造謀也,擬之以下手輕重,則錫趾非獨當也,此貞觀律例中,其事不可分者也。然而肅肅聖廟之側,翼翼宮墻之外,白晝挺刃,千百爲群,從以亂踢飛拳,揚沙走石,殺越人如草芥,而圍帀於檢驗之行,吶喊於推問之際,無異於草裏强盜,厮殺官軍者然,俗諺所謂成均館齋直之所爲乃如是乎?今若歸之以戲殺,參之以誤殺,仍無償命警衆之擧,則其可曰,國有法乎?此所以邊境都鄙,隨處異例,而沈亮所謂若不域之以界,則數步之內,千里之外,便應同罹者是耳,若得眞箇正犯而換定,則何必殺錫趾然後爲快乎?殺一鷄,亦有主者,錫趾姑爲停刑,卿等覈得正犯以聞爲良如敎。又啓目,粘連康津縣殺獄罪人梁道孫獄事段,反覆參究,別無意見,則吏妓之論罪,該倅之請勘,似無可論是白遣,兩梁之武斷,金·李之索賂,依道啓施行之意,分付道臣,何如?判付啓,臺啓與道啓,如彼相左,且其事實,必是風傳之差爽,依回啓施行爲良如敎。又啓目,殺獄罪人文啓章獄事,以實因言之,太陽穴,是要害致命處,而傷痕闊大,毒氣周帀,色黯且硬,死不踰夜,渠以潑漢之習,猶生恇怯之心,守琦無聲,兇身大哭,自請舁置渠家,灌以藥物,而末乃以初不犯手被打處等說,粧撰推諉,究其情節,尤極痛惋,各別嚴訊,期於取服,何如?判付啓,肆酒行兇於市樓同宿之人,而手勢之獰毒,無異當下厮殺,其爲兇慝,卽所罕見是置,所謂正犯文哥,爲先今日開坐時,除尋常各別嚴刑,卽捧遲晩招以聞爲良如敎。又啓目,粘連罪人文啓章更推云云。判付嚴訊之下,半呑半吐,終不輸款,更加嚴刑,期於取服,何如?判付啓,兩人同宿,一人致斃,實無推諉之路云云。無異承服是隱,則何可不卽直捧遲晩,以爲具格結案之地是隱喩,司寇風稜,不當若此是置,後坐起時,除尋常各別嚴刑,以輸款招啓聞爲良如敎。又啓目,殺獄罪人李德順段,推諉之說,尤極痛惡,更加嚴刑,期於取服爲白乎旀,韓日卜段,雖與德順,有首從之別,足踢之說,旣發於屍親之供,究厥情狀,誠極駭痛,考律勘罪,何如?判付啓,以德順執定正犯,無容更議,德順雖諉之於日卜,而日卜之初不同犯,査案昭載是置,依完決施行爲有矣,檢案何等嚴重,而屍親發狀及初覆檢問目,正犯覆檢招,則達成致死,皆云十六日,而正犯初檢招曰,以十五日,兩檢文案,若是相左,辜限定日,將何適從?當該誤錄官員,査出拿處爲旀,卿等之闔眼,難免其責,亦爲推考爲良如敎。又啓目,殺獄罪人奴金乭獄事段,許多粧撰,便成鐵案,償命之律,無容更議,各別嚴訊,期於得情爲白乎旀,看證婢福德,已爲逃躱,不得取招,金成珍段,一直呑吐,誠極痛駭,自臣曹勘治,何如?判付啓,此獄,乭伊故意揮打歟,抑龍山,無心撞着歟,原其起鬧之由,不過是可笑之事,而潑女乘醉,頑漢助勢,畢竟不干之龍山浪死,則乭伊之償龍山之死,烏可已乎?然而故固殺也,誤亦殺也云者,可謂廷尉當是是置,卿等莫云已具之獄,更將文案,另究一分近似於過誤之端緖,如有可以從寬,卽以意見回啓爲良如敎。又啓目,粘連罪人奴金乭更推云云。的知其本心之非出於戕殺,則合有參恕之論是白乎矣,三尺至嚴,以臣愚淺,不敢擅便,上裁,何如?判付啓,卿等之在執法之列者,有此原情之論,可見跡屬過誤,罪合參恕,乭伊身乙,依曹啓,勘以邂逅之律爲良如敎。又啓目,殺獄罪人張召史獄事段,張女之於徐哥,情非不洽,義非不厚,偶因一夜之玷汚,遂誤百年之身世,羞憤弸中,任情肆毒,究厥情狀,極爲獰毒是白乎旀,徐興隣兄弟段,反覆詰問,逐送以後之事,全然不知是如,正犯張召史段,更加嚴刑,期於得情,徐興隣兄弟段,別無更問之端,參酌放送,何如?判付啓,此獄決折,只是倫常事理四箇字是如乎,以倫常言之,則雍糾娶祭仲之女,將受命殺祭仲,其妻知之,告其父而殺糾,公穀杜林,無所論斷是遣,謝眺爲王敬則之壻,及眺告敬則之罪而抵死也。其妻常懷刃欲殺謝眺,史氏亦不言其得失,父與夫之各爲其從,係於在室與適人之分,則本夫奸夫之間,亦當有區別之擧,不忘十年之蘭夢,輕殺一時之花郞,以犯以律,果不至於三省,而在室也,旣媿餠師之婦,適人也,又異黃昌之妻,始如河間之淫女,終若橋上之烈士,首尾衡決,貞貪絶異,不待子産之聞聲而可以知其行兇兺不喩,沛縣唐賜,飮酒而死。語其妻曰,死後刳腹出病,其妻手自破視,顧凱之以爲,以妻而忍行人所不行,不宜曲通小情,遂用不道之律,則由前由後,歷覽往躅,而死固無惜,放釋非可論是旀,以事理言之,則中國,有宋世英之妻王氏被刃而死者,而行兇刻刀,其形扁闊而方,其首不銳,長不過三寸,闊不過二寸,査官靳治雍,判之曰,傷闊一寸,不能深入一寸,如傷深二寸,則闊當爲三寸,遂理其獄而得其情矣。今此五寸八分之刀瘡,上廣爲二寸七分,下廣爲一寸八分,則刃背雖有厚薄,豈至於一寸之加殺乎?當初强奸,藉曰,力不敵而勢不當,及逢彼怒,歸到金家,有若晏然無事,夕飯慇懃,夜燈䑃朧,而忽地剚刃,若是慘毒,可謂說不去處,伊時厥女之衣裳,果有驚濺之血痕是隱喩,此爲當問而不問者是旀,況旀以荏弱之女人,當夜黑窣,拔刀屠腸,無異猪羊,安知無別般隱情而然?大抵本夫是在徐興隣之無一辭,出給其妻,竝與乳兒而容易付送者,已是常情之外兺不喩,厥女行兇之時,出往果川之地云者,得不巧乎?以倫常則或輕或重,以事理則其然豈然?求之前牒,而旁照曲引之,可東可西者,亦非金秤玉錘,四亭八當是如乎,張召史段,姑爲仍推,期於覈實以聞爲旀,所謂本夫徐興隣之滯獄,甚無義,卽放爲良如敎。又啓目,殺獄罪人李命溫更推云云。足踢一款,渠旣直告,連加嚴刑,期於輸款,何如?判付啓,命良·命溫之孰爲正犯,甚疑且眩,何異於數炒太?更良別般訊覈於後坐起時爲良如敎。又啓目,御寶僞造罪人金有澤更推云云。專事抵賴,終不吐實,更加嚴刑,期於取服,何如?判付啓,無論蠟與菁,僞造則何異於木刻?不可以自初諸供之謊雜,有所容議,更加嚴刑,期於取服爲良如敎。又啓目,御寶僞造罪人李集尙更推云云。究其情跡,節節駭痛,更加嚴刑,期於得情,何如?判付啓,恒心,惟士爲能,而二三其德,則以儒爲名者,往往不免於罹咎,此囚段,觀於名行,可知其表表,而以若地處,有若干犯,若非喪性,必因飢困,不得其實而可哀矣。雖輸其情,亦無足喜是置,無論如此如彼,眞贓狼藉,衆目難掩,則法外無他言,更加各別嚴刑,以爲捧直招考律處斷之地爲良如敎。又啓目,京囚李昌麟·金處信等,假托傳旨,謀竊公貨罪,當初設計,昌麟不啻同參,則公貨偸弄,猶屬餘事,傳敎僞傳,乃是極律,自初情跡,旣已遲晩,李昌麟段,依例結案取招,金處信段,奸狀旣已自服,而至於下敎一款,終始抵賴,更加嚴刑,期於取服,何如?判付啓,司寇關石,錙銖是爭,公家文書,格例自有兺不喩,一律之案,三尺至重,下一字措一語,必須加不得減不得,移易不得,闊狹不得然後,犯者可使自服,獄體可以益尊是置。凡死囚之案,刑曹錄啓,單抄罪目於囚名之下,貼黃標書於啓牘之上,其法之嚴,如屍帳之實因,以此而納款,以此而考律,以此而完決,以此而詳覆,卽其一字一語之輕重出入,而法以之隨焉,關係,顧何如是隱,則今觀此案所貼之黃紙,有曰,罪人李昌麟·金處信,假托傳旨,謀竊公貨事云云,而及考原案中戶曹文移及本曹所捧各人等供招完決結語是隱,則或曰,托稱下敎,或曰,僞傳傳敎,或曰,假傳傳旨,或曰,詐傳傳旨,上下互換,前後矛盾,非但與貼黃罪名,節節相左。雖欲以原案措語,執定擬律,亦未知孰從而孰違是如乎,夫傳旨也傳敎也下敎也,體段各異,爵賞刑殺之下各司者,傳敎書出後,承旨抄出,書下堂后,注書細書,摺貼啓下,謂之流音傳旨,注書又謄草踏印,承旨具銜,下該司,謂之下音傳旨,承旨於榻前,以呼寫之口諭,承書頒布與或以司謁之傳于各房者,各該房,以文字書頒,謂之傳敎,登筵諸臣,面承耳聆,退而奉行,謂之下敎,又或承傳色,奉口傳下敎而出則六承旨廳坐,以文傳書,書以承傳色口傳下敎,書頒朝紙,其體段,亦與傳敎同,王言如絲,其出如綸,史臣書之,八方傳之,朝家所以不敢或忽於一辭敎一號令之間者是置,至於內入物種之戶曹及各司取用者,在前只有中使聽傳敎分付之規,丙申以後,別立標紙啓下之法,各司無標紙,則毋得擧行,擧行後又有內入單子,以憑准之,而啓標之外,又令政院該房,句管出納,蓋出於嚴內外一宮府之苦心是如乎,標紙之式,行之已久,各司之吏胥,各貢之小民,亦莫不聞知是隱,則今此幺麽一曹吏,敢以無標紙之物,假稱內入,而該曹之認以眞箇下敎者,是豈成說是旀,況旀見樣草注紙,乃是品厚紙地,卽修理所用也,御極後未嘗取用十許卷,亦無一番塗褙之擧,則二百卷紙地,將用於何處乎?如此易知之事,公然見瞞,該曹事固已萬萬寒心,而卿曹啓籤,乃以假托傳旨四字,作爲兩囚之罪目,紙物內入,豈有傳旨?可謂外題之外題兺除良,藉使該曹文移,自初若是錯誤事,當往復釐正是去乙,釐正新反,乃於一律之案,上段則旣曰,假托傳旨,忽於完決結語,以文移供招所無之僞傳傳敎,卿等自改之,又曰,傳敎僞傳,乃是極律,仍請依例結案取招者,豈可但以一時不察論?此路一開,則錄啓之罪名,囚案之貼黃,殺獄之實因,皆爲無用之空言,而將以一刑官意見,惟意毁劃,隨時變幻,其流之弊,有不可言是旀,且曰假曰僞曰詐,字義亦有分屬,假者,眞有文跡而憑藉假托之謂也,僞者,元無是事而架虛作僞之謂也,詐者,隱匿奸情而詐不以實之謂也。假與詐稍輕,而僞爲最重,則橫豎說去,混圇無別,亦將何以準的是隱乙喩,格例者,朝廷所防範而維持者也。卿等位躋崇顯而淆雜於傳旨傳敎之別,奏御文字,昧例乃爾,一案得失,猶屬餘事是旀,大抵伊日事,旣非傳敎,又無下敎,則此果標紙之僞踏啓字乎,僞傳該房之分付乎?啓下標紙,似非僞造,則果以承旨聽傳敎知委云乎?然則該囚,只有僞傳政院分付之罪是隱乙喩,該曹亦豈有不見啓下標紙,只聞該吏口來之傳而遽然施行之理乎?此一款,從頭嚴査,明白歸一然後,案可成而罪可勘,在囚各人等,還送該曹,更爲究覈修正後完決爲當是隱乙喩,該曹文移兺,使之改送,以其文移,捧招於諸囚爲當是隱乙喩,果使僞傳之事,只是口傳是如是隱,則口傳僞造,於律有之是隱乙喩,雖以兩囚論之,處信,稔惡之猾吏也。昌麟新入之奸徒也,昌麟則猶知畏怯,追爻啓單,處信則先萌濫慾,獨捧賂錢,究其情節,則處信當爲造謀,昌麟當爲隨從,而卿曹徒因處信粧撰之招,硬作昌麟正犯之案者,亦未知果合於制律之本意乎。卿等卽昧於法文之法官,操縱低仰,必當無難乙仍于,付之卿等,以爲從長處之之地,斷獄之要,不留如火,莫敢遲滯,期於坐齋前修啓爲良如敎。又啓目粘連,李昌麟·金處信等,更推云云,昌麟定爲首犯,處信勘以次律,允合法意乙仍于,考諸律文,則大明律詐傳詔旨律,宜施於昌麟,依例結案取招爲白乎旀,設計敎誘人犯法之律,宜施於處信是白乎旀,申益靖·安載承段,雖無符同之跡,宜念日後之弊,考律勘放,何如?判付啓,盈德檢官之屍帳實因,以被打刺,雜亂懸錄是如可,至被嚴勘,則卿等之今於李昌麟·金處信等,文案,初以假托傳旨,謀竊公貨懸錄,再以僞傳下敎,謀竊公貨改錄者,與盈德屍帳實因,何相似也?假托或僞傳,爲一件罪,謀竊公貨,又爲一件罪焉,盈德實因之先言打,兼言刺,固甚疑眩,而該案正犯,只是金得孫一人,雖無一獄兩犯之嫌,而此獄段,昌麟處信,可謂兄弟發動,且況兩箇漢,於兩件罪,各有造謀加功之輕重是置,然則一獄,寧有兩犯乎?設以謀竊,罪不至於極律,僞傳之罪,誅之亦無惜,剛却謀竊一件罪,只就僞傳罪,單定正犯,造謀之處信爲從,傳言之,昌麟爲首,似此律例,果未知在於何許刑書是旀,錄啓罪名之不得移易,與屍帳實因,同然是隱,則一番文移,假托變爲僞傳,傳敎變爲下敎是如乎,卿等若知金石之不可毫忽低仰,則理當一見瞠然,還送關文是去乙,反以改定之本,發問取招,仍請照律,往古來今,未見如許獄體,凡擬律之規,議處回下之後,始乃擧論,一律之囚,尤有自別,結案時只捧結案,至于詳覆啓覆然後,始書律名,則卿等之忽提大明律詐僞條,論理措辭者,豈不萬萬駭然?借如卿等跋語,此律爲當律,其律卽一律也,卽無論暗室與公座,造謀者自有其人,則瞞告者當爲加功,特以情理之較重,加功換作造謀,亦果無開棘之慮是旀,卿等所照律中詐傳詔旨云云,詔旨,卽非口敎,用之於初啓,罪名之假托傳旨,尙可擬諸口傳下敎,段落不啻判異,曺中有何物舞弄法文之律官,誤訓卿等乃爾是旀,此囚之罪,早知爲一律是隱,則何可更送該曹乎?昔在先朝受敎,揭令一律囚之,承款於捕廳,變招於刑曹,而更送歸一之例,嚴加禁斷,到今思之,朝家還甚悚然,何暇深責卿等之不卽提醒乎?以是卿等段,竝與問備而不爲擧論,而弄法律官兺,欲準反坐律處之,爲先嚴囚,以待過齋後處分爲旀,實因不可換錄,則啓籤,亦不可改書,再啓黃紙段,付丙爲旀,各供中傳旨之眞箇傳旨與否,更送該曹,使之究覈還送,待還送黃紙中傳旨二字改書緣由草記然後,修正文案,更定正犯,成案修啓爲良如敎。又啓目粘連,京囚朴昌郁,模刻寶印,成出僞帖罪,一一輸款,而帖文張數,不告實數,萬萬痛惡,更加嚴刑,期於得情,何如?判付啓,與金器完,同惡相濟於舅甥之間,而刻之者器完,踏之者器完,書之者器完,賣之者器完,而器完而獨喫近二百張價屢百金,所謂正犯昌郁段,雖以造謀就囚,其實則器完,無數僞造,無數行賣之餘,僅喫殘盃餘瀝,特以年多勒定正犯兺不喩,昌郁則直供而爲獄鬼,器完則變招而爲平民,可謂節節痛惡,昌郁停刑,後坐起時,器完捉來,昌郁同情之前,先有所犯首謀,是實委折,直捧遲晩招以聞爲良如敎。又啓目粘連,殺獄罪人鄭戊甲更推云云。痕損分明,輸款丁寧,依前同推,何如?判付啓,依筵敎,待後坐起時,別般究覈,嚴訊得情爲良如敎。又啓目粘連,殺獄罪人李潤廷更推云云。雖曰,詞證之未備,唯當實因之歸重,更加嚴刑,期於得情,何如?判付啓,此是何日修啓之案是隱喩,比之畫馬,與尾當五而漏却一點之失,輕重果何居?令該房察推爲良如敎。又啓目粘連,御寶僞造罪人尹商儀更推云云。忍杖抵賴,終不直陳,更加嚴刑,期於得情,何如?判付啓,前旣承款,變招於結案之時者,究厥情狀,尤極痛惡,而所謂僞帖之書名不書姓,參議之書以嘉善大夫,左尹之書以通政大夫,紙品不似敎旨,左字加以人邊者,何其相反於老奸知妙理者所爲是隱喩,如非右項諸歧違端,則年之近七十,刑之亦近七十次,有不足較論於其間,卿等更於後坐起時,別出意見,究覈得情以聞爲良如敎。又啓目粘連,紅牌賣買罪人金宗元更推云云。更待辜限,加刑發配爲白乎旀,干連諸人段,竝卽捉來照勘,何如?判付啓,依曹啓施行爲良如敎。又啓目粘連,永柔殺獄罪人孟春奉獄事,其在重人命嚴獄體之道,有難遽議傅生,依前訊推之意,分付道臣,何如?判付啓,盜決故決,由杖加徒,傷物傷人,計贓科罪,自是工科之律名是如乎,忿由蹊牛,鬪成浦,以事情推之,彼則單身,此則兩人,以彼單身之逞憤,敵此兩人之合力,單身者不死,而兩人中一漢致命,固可謂適然兺不喩,且有的證之可據者,昔黃三俚決水,傅濬十惜苗,而相逢刈麥之村,三俚張拳,濬十先死,則禾黍油然,命則槁矣,卽其決獄之語,孟春奉身乙,各別嚴刑,減死定配爲良如敎。又啓目粘連,僞造御寶罪人尹鳳儀更推云云。一味推諉,終不直陳,更加嚴刑,期於得情,何如?判付啓,依曹啓施行爲良如敎。又啓目粘連,咸陽僧天察獄事,一依大臣收議,更加盤覈,斯速取服之意,分付道臣,何如?判付啓,以地則山嶺之孤寺也,以時則夜半之深更也,木魚無響,泥獸有跡,彼松間之掛衣,墻外之投柿,蔽一言曰,越入後粧出之奸計是如乎,以僧殺俗,以良爲賊,官則騎牛,鄕則鳴雉,衆髠同心,獄情屢幻,盜入人家之律,未知廷尉當是是如乎,沈判府獻議,可謂畫出眞境,依此施行爲有矣。宋時祝昭之婢有溺死者,張說,誣以逼死,孝宗,陰遣一兵士,探其實而事遂已,朱子稱之,郵丞雖異於字牧,名曰,兼官,比兵士,果何如,則安敢漫漶乃爾?當初勘律,失之太輕,更爲拿問嚴處,以懲輕人命之罪爲良如敎。又啓目粘連,東萊孫貞日獄事,貞日之於朴女,素非血怨,衆所共知是白乎旀,鄭來新之逢着,時刻相違,姜聖載之捧供,緊招不錄,又是可疑是白如乎,以臣愚淺之見,無以論斷於眞僞之間,上裁,何如?判付啓,故副學周世鵬之莅豐基也,有貞女之獄,而未得眞贓,嘗晝寢,夢見朱旗三出於鈴庭,仍覈正犯而洩其冤矣。精誠所到,發於寤寐,蓋如許,而今之獄吏則不然,每當疑案,未嘗念念存在,惟以膚淺見得,文之以辭乙仍于,疑上生疑,轉入三昧是如乎,漢高帝置丞相,取王陵之勁直,周勃之重厚,而以陳平輔之,陳平之文,難於獨任而然,此所以深達治國之體者也。今此獄案,閱歷五方伯,惟尙文辭,全無實際一句,哀矜惻怛之義,固如是乎?不但爲獄案寒心,爲世道可勝憂歎,血痕之大小,道里之遠近,果可爲明折之證是隱乙喩,左氏所謂及屨殷輪,在於傷者,不在於傷之者,則殺人與殺鷄之血,其多其少,適然也,非必然,韓氏所謂一日千里,在於人,不在於路,則兇身與官隷之行,其遲其速,偶然也,非斷然也,然而許多行旅,必拈總角,許多總角,必拈貞日,則藉使貞日,非正犯是良置,捉得分明這正犯之前,正犯是如云云之貞日,豈可無端全釋是旀,到今獄老七年之後,因一鄭來新之變招,遽然傅之於惟輕之科是隱,則朴女守紅之冤,終無可白之日,古今寧有是理?屢度行査,積成卷軸,而騎驢覓驢,便成一場閒說話,姑依諸議施行,期於得實以聞爲旀,以若朴女之貞節,只復其家,不旌其門,可謂欠典闕事,分付道伯,令地方官表其門里,以聳邊俗爲旀,邑名朝歌,墨子回車,則里稱崇禎,書之獄案,實非鎬京西方之意,該曹該道,知此釐正爲良如敎。又啓目粘連,瑞興縣殺獄罪人金履智獄事段,眞贓難掩,兇謀益巧,依前訊推,期於取服爲白乎旀,檢驗事體,何等嚴重,而覆檢之只檢仰面,不檢合面者,大是失錯,該覆檢官推考,何如?判付啓,依回啓施行爲旀,諺云賊可前捉,不可後捉,明其爲賊,賊乃可服兺除良,私門結縛,狼藉毆打,至於結果而後已,則自此以後,無辜殘民,其將冒賊名於白地,斷送性命,而土豪之勢,人莫敢誰何是乙喩,婢夫云云,可謂全不襯着,妻家婢夫,皆用雇主之律,則俗所謂査頓八寸之不當者,郭解不害爲義俠,布衣權重,殺人不死,終抵大辟,則該道伯,獨不看律乎?似此抑强扶弱,懲一勵百之政,無難低仰,殊甚駭然是置,自卿曹爲先發緘取招以聞爲良如敎。又啓目粘連,盈德縣殺獄罪人金得孫獄事段,脈錄暗合於法文中自刺,疑晦多端,寧從法文之爲愈,獄體至重,不敢擅斷,上裁,何如?判付啓,盈德囚金得孫之獄,天下事無出於常情與常理,邂逅之一客商,初無睚眦睥睨之憾,過去之一女人,又非蔦蘿葭莩之親是隱,則設或目擊其劫奸於渠家,迫逐可捽曳可,過於此而打之毆之亦可,至於日已過忿已平之後,忽然以刃刺之,必殺乃已,萬萬非常情常理是如乎,且使得孫,有斗大之膽,殺越人命,何等重事,而敢於白晝,刺人於邑治至近衆人必睹之地,揚揚然不慌不忙,出門緩步,有若初無是事者然是如可,必待渠妻之往言然後,始乃還見,仍又發告,又豈非常情常理之外乎?其招所謂豈不暗夜隱埋,卽地逃躱云者,可謂實際眞語,檢官則以此一款,爲刺殺之明證,而朝家則以此一段,爲然疑之違端是旀,此獄肯䋜,專在打與刺之分,被刺與自刺之別是置,當初兩檢實因之忽以無於例之被打刺懸錄者,豈成說乎?殺獄實因,雖曰不嫌字多,以兩般之辭,兩件之事,混同爲左右看之資者,自有檢案所未見之格式是如乎,此獄則直是得孫一人耳。或有兩人竝力,而一人打一人刺,則以此實因,將何以區別執定於死於打死於刺乎?檢案有此大違格,而道無一言論理,曹無一字釐改兺不喩,及夫昨年判付以爲歸重於打一邊,則當捨却刺一邊,仍命嚴飭另査速得情實,而所謂査官三人,傳謄斷爛之紙,搨出殘刓之本,和泥含糊,惟恐其不漫漶,而道啓也曹讞也,依舊是江南汨董飯,而初不致意於實因之雜錄打刺是隱,則此獄,卽實因未定之獄也。實因未定,則文案未具矣。文案未具,則其獄,何以論斷乎?且以心坎刃痕言之,道臣則以上直下斜,決之曰被刺,卿曹則以上狹下闊,歸之於自刺,而初檢狀,不言上下分寸,又何其疎漏之甚乎?蔽一言曰,實因未定之獄,傷處與詞證之如彼如許,都不足爲有無輕重,除非開掘更檢,改成獄案,則打與刺,與刺之被刺與自刺,終難分明辨破,卿等及道臣推官推考,兩檢官段,事當嚴勘,而一云遭故,一云作故,遭故者施以檢驗不以實之律爲旀,原文案段,雖百番還下送,當一直摸索而已。當此望霓之時,似此未具之獄,登卽疏放,似合於疑惟輕之經訓,而旨哉朱夫子釋疑輕之義,若曰,刑或有疑則常屈法而伸恩,不使執法之意,有以勝其好生之德,行於常法之外,民自不犯于有司,此誠千古決疑案之金秤玉尺,朝家於是案,亦云,卿等將此判辭知會,施以疑輕之典爲良如敎。又啓目粘連,黃州牧殺獄罪人申着實獄事段,死中求生,粧撰抵賴者,尤極兇獰,另加訊推,期於得情爲白乎旀,谷山府殺獄罪人高得才獄事段,其所變幻,莫非疑亂,更加嚴訊,速捧遲晩之意,分付道臣爲白乎旀,海州牧殺獄罪人金老仲獄事段,至今抵賴,萬萬獰頑,各別嚴刑,斯速取服爲白乎旀,文化縣殺獄罪人尹商國獄事段,情節昭著,斷案已具,依前訊推,期於取服爲白乎旀,前後行檢,俱不按驗,至於覆檢跋辭中,草草論列,亦非愼獄之道,初覆檢官,竝從重推考爲白乎旀,瑞興府殺獄罪人金德同獄事段,眞贓畢露,游辭漫漶,另加嚴訊,期於輸款,何如?判付啓,黃州囚申着實,推擠朴亨大之獄段,斷獄之法,惟情與跡耳,情可原處,跡或難恕,而此獄段,以情則着實之於亨大,初無宿昔之讎隙,不過虛市之爭鬨,逞忿於二文錢,結果於一交手,而以跡則常漢相鬪之手勢,多在於打刺毆踢,而傷損,亦多在於頭面背腹腎囊而已。絶無聞者肛門也,着實之犯手,非刃刺非手毆非足踢,而只一推擠,亨大之傷處,非頭面非背腹非腎囊,而乃在肛門,夫至小者肛門之孔也,至尖者支機之角也,以至小之孔,觸至尖之角,可謂至巧湊也,設使着實與亨大,所爭爲千金之財,所讎爲三生之冤,從容執捉,惟意梆縛,安於支機之上,未必角之尖,巧當肛之孔是去等,今因買糖之薄利,偶發乘醉之小憤,信手一擠,何嘗準的於機角乎?謝上蔡常畏尖物,遍置尖物於室中,可見尖之不足傷人也。今雖遍置機角於地上,安能當着戳傷兺不喩,況旀所謂尖角,卽亨大之支機,非着實之器仗是隱,則犯者之手勢,至於推擠,死者之致命,在於撞觸,爾牛壞墻,容有此理?如獸鬪泥,元無可執是如乎,前道臣原情之說,不可輕施云者,卽執法之經論,而朝家則以爲跡之可恕,不下於情之可原,過誤殺邂逅死,正爲此獄準備之律,着實身乙,嚴刑減死定配爲旀,谷山囚高得才,打殺李德龍之獄段,鄕人飮酒,衆隣目覩之地,以如椽大木,打人頭顱,骨節碎陷,血肉淋漓,當刻仆地,翌日致命,而屍親干證,言言相符,初覆檢狀,節節脗合,以至正犯之招,亦不敢一辭發明是置,故道臣李義駿題語中,遑怯出來云云,恐其太涉孟浪,惟是傷在頭顱,其皮不破,雖曰,無冤錄之文,皮在於外,骨包於內,骨之硬剛,至於深陷,則皮之脆輭,能不破綻者,或爲一分疑外之疑是旀,頭顱被打,皮肉隨破,卽諸般屍帳之,常例是去乙,獨於此獄,以皮不破骨則損,爲勘斷之明證者,此果的確是乙喩,至微者法理,無窮者獄情也。此一款,更令道伯親執商確,指一論啓,俾似此檢案,無左右看之弊爲旀,海州囚金老仲之打殺裵官古里之獄段,卄錢之報與不報,一牛之借與不借,隣里之間,胡大事也?忽地手捽足踢,有若積怨深怒,以至提庭中之石塊,逞背後之毒手,一之猶甚,再打不已,俄頃之間,戕人性命,此故殺也,苟無刑故之法則已,有則不施於老·仲,而何是如乎?老·仲招所謂官古里,以石自打云者,可謂語不成說,渠胸,渠焉能自打?自打豈至於致命?似此理外之言,終始粧撰,不能卽地打破,任其游辭,無情者不得盡其辭,雖難責之於今之檢官,而以此成案,無難登聞,駭然甚矣。道臣及檢官等推考,使之加刑,期於直招爲旀,文化囚尹商國,踢殺金喆金之獄段,柳器匠,人情之素賤也,灌水道,田家之必爭也。居必爭之地,遇素賤之人,先之以詬辱,繼之以捽曳,怒從心生,憤與手起,隣里非所顧也,年甲未暇計也,毆之踢之,其勢則然,若胸若腎,何處不觸?雖使商國,有百其喙,喙喙爭鳴,無可以鳴其冤是置,但檢案之最先而最重者,卽傷處也,而初覆檢脈錄,終未免太矛盾是如乎,腎囊何等要害,而初檢則只曰色紅貼乾,覆檢則乃云紫黯堅硬,紅變爲紫耶?硬亦似貼耶?抑覆檢則屢加洗察,而初檢則初不按庠耶?顖門紅色,法文所載,則初檢之全然不提,固似疎漏,而覆檢所謂隱映皮膜者,果不近於摸索耶?腎囊下血癊二字,不見屍帳而泛及結辭,何如是糢糊是旀,屍親之最初發告,只指胸膛而不言腎囊,果有何委折是隱喩,檢官等推考事依施,令道臣更加審覈,論理啓聞後稟處爲旀,因此思之,堤堰灌漑,有國大政也,每當時雨未降,田事方殷,抱甕汲泉,未免力多而功少,荷鋤覘脈,輒分此疆與彼界,四隣之耒已出,一頃之渠莫決,望望南畝,汗雨空滴,於是乎借耰未聞,爭桑成釁,往往有平地波浪,白晝殺越之變,此獄,卽其一也,中外農書應旨者,言水利農器者多,而古今異宜,姑未施行,近因雲漢之念,倍切襏襫之憂,若其以時巡省,殫誠勸課,鄕隣有相助之益,田野無爭鬨之患,西湖之陂澤連雲,豳原之禾稼如坻,卽長吏之責是如乎,以此意措辭嚴飭諸道爲旀,瑞興囚金德同,踢殺李民哲之獄段,朝家所重者倫理也,所敦者風化也,鄕黨之禮,長幼爲先,況父之同年乎?所謂正犯金德同者,卽不過軍保賤氓,雖不可責之以徐行後長之義,而渠則是三十餘少年,民哲則近七旬老者,而囊中七錢,慢不備給,分外盃酒,惹生鬧端,憑藉逢場之酣酗,亂用驀地之毆踢,踢痕實在於下肚後脅一身最要害之處,五日致命,猶可謂幸而遲延是如乎,且無論屍親干證諸招,奈同室之李女,目睹立證,何然以落牛觸石等說,敢生發明之計,此等頑民,置之當律然後,方可爲民除害,而一分有助於敦風重倫之政,分付道臣,各別嚴刑,期於取服爲旀,殺獄議讞,何等嚴重,自兩檢而爲道啓,自道啓而爲曹讞,不必同,亦不必異,情必閱實,辭必稽法,惟齊非齊,有倫有要,乃是司寇斷獄之體,而今觀海西諸獄,卿曹跋辭,太半是敷演櫽括於檢狀道啓,往往數三句,全用東人原案中,眞正無一毫可疑之端是隱喩,苟使然者,一檢官足矣,何必求廷尉當耳?至重者人命也,莫嚴者國法也,每閱一案,宮燭屢跋,夙夜憧憧,惟恐一夫之抱冤,一囚之失入,而有司之臣,以備例塞責爲事,是豈委畀之意?卿等爲先從重推考,此後段,更加着念看詳爲良如敎。又啓目粘連,恩津縣殺獄罪人黃周鼎等段,三囚久滯,恐非審克之義,一人被殺,實有兩償之歎,分輕重勘處之意,分付道臣,何如?判付啓,首從莫辨之獄,五囚相混,奄及五載,二死而三生兺除良,且其所謂致疑於正犯之得千者,明知難逭,自縊獄中是如乎,此獄之至今不決,由於金相鼎之逃躱,而又旣自現,旋卽瘐斃是如爲有,則餘三囚之分等酌處,不待兩言而決者是置,在囚是在黃周鼎·尹稷·金履一等,付之道臣,考其下手輕重,分等決放事,卽爲分付爲良如敎。
以刑曹黃海道松禾縣殺獄罪人姜文行錄啓,判付啓,近因京外死囚之滯未覆奏者,飭令司寇之臣,入直本曹,一一回啓,每當一案之呈上,反復審閱,鄭重周章,輒欲索疑於無疑,求生於必死,以爲判決之一副左契,而意先着於疏放,若使冤未洩而命未償,其爲悖於咸中之訓,誠與宜宥不宥等耳,所以瑞興囚案之曰,宥而不許,咸陽僧獄之歇治者拿推,竊寓欽哉欽哉之微意苦心也是置,然於已錄啓鐵案,至于今疑信交中,一欲酌處者有之,卽海西松禾囚姜文行獄是也,蓋其獄案,檢則三檢矣,年則三年矣,錄啓則亦經三道臣矣,尙未得眞正之案,的確之證,斷獄之難,有如是矣是如乎,殺死之獄,莫重於實因,而無傷處,無干證,無端致命,無處歸咎者,必謂之內損,內損云者,已是半信半疑之語,未必深得法意金秤來者是旀,欲報之心,莫過於屍親,而屍親則初以儀孫爲血讎,檢官則必以文行爲正犯,畢竟更招,乃以復讎是急,先執儀孫之說,更不置疑,把作鐵案,前之不直招者,今何必直招,則又安知無從中用情,隨問詭對之弊是旀,前判堂跋辭,前道臣啓語,專以擠擲曳墜之分,爲文行手犯之肯䋜,萬章致死之根因,有若透得此關,人鬼可判,而細思伊日光景,兩人相執,一霎旋轉,力竭於鬨場,身輕於憤頭,翻然墜落於七尺之階下,危如墮崖,迅如汰輈,撞着凍地,渾身撲傷,當此之時,文行之手擠,萬章之自墜,其間,僅容一髮是隱,則非但在傍參看者,有眼莫辨,雖使死者自言,未必眞知其由擠由墜是如乎,雖以覆檢官結辭觀之,以儀孫,另作干犯之重者,旣曰干犯,又曰重者,雖非法文之所無,可見不能無疑於正犯干犯之間,而强爲之區別是置,以實因則旣如彼糢糊,以元犯則又若是疑眩,而一姜脫空,一姜瘐斃,得無斑駁之嫌是旀,藉使死者之死,由於曳墜,而文行爲正犯,由於擠擲,而文行爲干犯,文行·儀孫之中,必以文行爲償命,終未知其其然是隱則,其在審克之道,當屬惟輕之典,而重獄,非片言可折,眞境,非遙度可見,多年屢思,不能遽決,而其時道伯·曹堂,皆不在焉,獨使文行,置之不生不滅之科,尤豈非合商量處乎?文行身乙,比儀孫加一等酌勘事,分付道臣爲良如敎。
洪義浩,以義禁府言啓曰,殺獄罪人李德順獄事,刑曹覆啓判付內,屍親發狀及初覆檢問目,正犯覆檢招則達成致死,皆云十六日,而正犯初檢招,曰以十五日,兩檢文案,若是相左,辜限定日,將何適從?當該誤錄官員,査出拿處事,命下矣。誤錄初檢官西部都事李永翼,今方待命,拿囚之意,敢啓。傳曰,知道。
洪義浩,以義禁府言啓曰,慶尙監司申耆啓本,咸陽囚僧天察獄事,刑曹覆啓判付內,郵丞雖異於字牧,名曰兼官,比兵士,何如,則安敢漫漶乃爾?當初勘律,失之太輕,更爲拿問嚴處,以懲輕人命之罪事,命下矣。當該咸陽兼任沙斤前察訪金樂祖,今方待命,拿囚之意,敢啓。傳曰,知道。
以李永翼囚單子,判付內,付過放送爲良如敎。
以金樂祖囚單子,判付內,與在囚者姑放,過齋後還囚捧供爲良如敎。
洪義浩,以義禁府言啓曰,時囚罪人金樂祖囚單子,判付內,與在囚者姑放,過齋後還囚捧供事,命下矣。時囚罪人朴廷宅·金樂祖等,姑放之意,敢啓。傳曰,知道。
執義曺允遂,應敎洪樂游,副應敎尹序東,校理金履載,副校理南履翼·閔命爀,正言李瑞朝,修撰朴崙壽啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,國無法則已,如其不然,則夫安有謀危宗社之如此賊而使其首領之得保也,危逼聖躬之如此賊而有此內地之移置也,當初殿下之不忍置法,姑從次律者,不過曰,恐傷先王之德也,欲體先王之心也,此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也,管叔致辟,何累於文王之盛德,而恩不掩義,所以爲周公之達孝也,以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻而遽使移置於京師至近之處,巢穴得肆之地,啄息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁而王法不行,末又爲煽亂之窩窟而近畿移置,思之及此,每不覺懍然,又於年前,有出置城外之命,使亘古所無之逆,任便居住於城闉咫尺之地,此已萬萬驚心,而及承今番下敎,始知入處京第,已多年所,繼而有出置罪人命釋之擧。噫,綸音頒下之後,此賊之由來罪惡,尤極彰著,而今日之意外處分,反歸寬假,當初全宥之命,雖蒙收還,畢竟命釋之擧,大失刑政,神人之憤菀,由是益激,宗社之憂虞,從此轉深,三尺之章,有不可一刻容貸,請亟寢罪人鄭致達妻出置,罪名命釋之音,依前還發配所,仍令王府快正典刑。噫嘻,痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也,四字凶言,已是振古所無之大逆,而到今眞臟盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰,國有三尺乎?且況逆復正法之後,五字刀割凶謀逆節,及今益彰,擧國臣民,腐心之痛,切齒之讎,尤有倍於前日,請物故罪人德相,亟施孥籍之典,噫嘻,痛矣,尙喆之罪,可勝誅哉?本以庸瑣之品,久據勻軸之任,眷遇,何如,恩造,何如,而賦性側媚,宅心陰祕,莫念國恩之圖報,徒知凶賊之力護,耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素而指敎有自也,然此猶屬之細故,而至若指揮悖子,構成啓草,將欲啓達而先售嘗試之計,急於掉脫而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,至於前後凶逆之十六字刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積·賊點之曾經院相,及其逆節綻露之後,王章無所撓屈,今逆喆之罪,有浮於兩賊則豈可以院相之故,貸三尺之重,沮一國之論乎?請逆賊尙喆,追施孥戮之典,十四行刀割答三司曰,不允。六字刀割
執義曺允遂,正言李瑞朝啓曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占臺府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之許,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也,今殿下以自我防之,自我啓之,爲持難之端,其防也固是守法之常也,其啓也豈非處變之權,而一何膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情,噫嘻,痛矣,從古亂逆何限,而豈有如今番夏賊之窮凶極惡者哉?語其凶言則雲海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄事疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚遑抑鬱,寧欲溘然,夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍則古今天下,安有以此賊子女,而有待年與否之可論哉?及至今日,年限已過則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後矣。千剮萬斫,未足以雪輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常唱和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,竝施跪斬之典,斗恭親屬應座之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,渠敢肆然以此事不可再擧之說,咆喝公座,略無顧忌,三十字刀割凶肚莫掩,至於製給凶疏,沮遏大計則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣,到今賊復正刑之後,逆節益著,輿憤愈激,惟其伸王法討國賊之道,只在追施一款則凶如此賊逆如此賊者,決不可以常例論,請物故罪人國榮,亟施孥籍之典,噫嘻,痛矣,明謙之凶謀逆節,實是亘萬古所無之賊也,身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠七字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天謀快行,而誅殛之典,只及其身,收孥之律,尙未擧行,揆以王法,萬萬失當,以謙,以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,正爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡抃蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶抃等語,公座稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如?是太早,究厥心賜,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶極悖,而於渠,猶屬薄物細故,潛藉逆復之姻婭,八字刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣,奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法。遲晩罪人宇鎭捧根脚,夬正王法。噫嘻,痛矣,亂臣賊子從古何限,而豈有若九宗之窮凶極惡至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極?則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,則是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊逆如此賊,而不施極律者乎?請承款後物故罪人九宗,亟施孥籍之典。答兩司曰,不允。
執義曺允遂啓曰,今於疎決中,杆城獄囚崔進吉發配之命,竊有所覆難者,蓋進吉之刃刺挺打,致命於當夜者,實因丁寧,詞證俱備,參考獄案,無一可疑之端,而只緣其時道臣之不拘日次,而督取考覆,有乖審克之道,故特以無於法之致,輒付傅之生之典,道臣之違例拷訊,捧其遲晩者,固不可謂無失,而但正犯結案之招,一如檢庭納供之辭,則必其實狀如是,故前後無異辭而終底於納侤耳。此不可輕議原恕,而今於結案已成之後,遽爾從輕,則其在象刑之義,反有欠焉,請崔進吉,依律處斷。臣伏見傳敎下者,有金甲島定配罪人成德雨放送之命,臣不勝愕然憂歎之至。噫,近日以來,懲討不嚴,義理愈晦,嘗試顧瞻之輩,蘖芽其間,至于成德雨輩而極矣。暗試手勢,角勝公議,漫漶於人鬼之分,觀望於陰陽之界,顯有立跡之意,究其情狀,合置重辟,再昨冬臨門處分,實出於靖世道正人心之聖德至意,而畢竟勘律,止於島配則已是失刑之大者,今此全釋之命,忽下於此際,竊恐從今以後,隄防漸壞,亂逆益肆,請還寢金甲島定配罪人成德雨放送之命。答府曰,不允。成德雨事,亟停勿煩。
正言李瑞朝啓曰,罪人克觀,以妖任之同氣凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,更令王府嚴鞫得情,快正王法,逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一,日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典,噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近而或以術藝相衒,糾結黨與,而輒以標號相加,而騙取貨物,旨意閃忽,假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝,而如金履白,誕妄陰邪之類,又從以趨附使令之不暇,托爲師弟而傳播邪說,誘引徒黨而慫慂奸計,京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天,至於金鑢,本以憸邪之徒,投入幽陰之藪,招呼容接,爛熳同歸,往復潝訾,視若同胞者渠,去來和應,互相連肚者渠,及夫發告之共議,益見情跡之莫掩,與彝天,一而二,二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩雖是幺麽白徒,而亦簪纓之裔也,其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者,且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。答院曰,不允。
左議政李秉模箚曰,伏以,皇壇望拜,克伸風泉之感,雲漢憂勤,催引早朝之儀,咫尺文陛,卿宰咸簉,而緣臣不肖,未善周旋,惶汗而退,泥首俟譴,恩批再下,屢瀆是懼,踧踖還次,歷日悚懍,臣荷不世之洪造,冒匪據之重任,涯分溢矣,寵祿極矣,區區寸忱,豈不欲强僬僥之力,圖涓埃之報,而手與心違,愆隨事積,一日二日,無往非罪,黃扉地望,雖樗櫟之最下,責瑣班聯,以粃糠而在前,尋常故事之不擧,責宜在臣,修明舊例之莫遵,罪當歸誰?此已萬萬難贖,而伏況有國之政,莫大於刑獄,竊覸聖明,御極以來,重司寇之長,比冢宰之職,愼簡而不輕授,久任而責成效,閱奏當而服念累日,判査案而宮燭頻跋,哀敬之念,欽恤之德,草野疎逖之臣,尙亦莊誦而感歎,臣乃矇不察飭,致使當決而不決,當推而不推,不但許久罪囚,不生不滅,宛轉於牢犴桁楊之間而已。畢竟臨急會推於飭責申嚴之後,逐日煩徹於齋居不遠之時,一則臣罪,二則臣罪,固當蹙伏自訟,恭竢常憲,何敢爲猥入文字,仰請處分之計,而中書非暫曠之地,義分有益虧之懼,玆敢冒萬死一籲。伏乞聖明,亟令攸司議臣辜負之律,激勵具僚,恢張國綱,千萬幸甚。取進止。答曰,省箚具悉卿懇。判府箚批,略言之,卿等事豈不慨然乎?若此則具僚之違越受敎,何以董正?至於京外獄案委積事,緣卿等之任他七晝七夜,未免替勞,當此憫旱之時,勞力勞心,予則還自以謂無妨,大抵雨暘之適宜,亦未必不關於上下之各修其工,執此以究,未知卿等之心謂何,竊爲卿等深惜之,卿其安心視事,仍傳于李集斗曰,此批答,遣史官傳諭。
右議政李時秀箚曰,伏以臣,昨於賓對趨簉之際,伏承前席震疊之敎,蒼黃逬退,泥首金吾,再納命召,恭俟嚴誅,溫批之下,屢瀆是懼,戴罪含恩,歸伏私次,歷宵踰日,惶赧交中,臣之冒肅恩命,今已十有四日矣。無一言敷奏,無一事猷爲,踖踖而進,默默而退,殆若置一偶人於班聯之間,貽辱淸朝,莫此爲甚。仰思聖恩,俯念先志,顔騂而體粟,實不知此身之何以致此也。噫,全昧禮讓之風,漫負承佐之責,昨日之事,臣實知罪,伏況我聖上恤獄愼刑之盛德至意,二紀如一日,而如臣無似,猥玷重任,上而不能對揚明命,下而不能董飭攸司,致使悶旱之時,庶獄多滯,齋居之中,飭敎屢勤,瘝廢之罪,新叨已驗,慢忽之責,下僚尤重,臣之憒不堪任,卽此益著,尙可以除拜之稍近,晏然自恕而已乎?玆敢猥具短箚,仰瀆崇聽。伏乞聖明,亟降威罰,以振朝綱,以安賤分焉。取進止。答曰,省箚具悉卿懇。左相批言之,卿其安心視事。仍傳于李集斗曰,此批答,遣史官傳諭。
判府事沈煥之箚曰,伏以樞銜,雖云散秩,籌局猶爲兼帶則原任相臣,參登賓筵,蓋有古規,而臣實今世之人,耳目所覩記者,不過乎習俗相循之近例也。迺者春苑望拜,益興風泉之感懷,法座召接,將諭雲漢之憂思,是誠諸臣左右對揚不遑啓處之時,而臣則愚昧無知,旣抛西樞之故事,仍闕承候之常禮,而趑趄文陛之外,猶然未覺其爲罪矣。及伏聞筵敎,董之以事體,戒之以義分,天語諄諄,殆若提耳而面命,臣於是,茫然如失厥躬,怳然若醒一夢。嗚呼,聖人之一言,可以和庶官而貞百度矣。況夫胥命之批洊下,憫覆之敎逾勤,譴不用威,罪反邀恩,則臣遂懼伊日之瀆擾,益彰此生之辜負,遂不敢不退伏私次,恬若無事,然而其心則震恐踧踖,如無所容,此際又伏奉傳敎下者,以秋曹庶獄之經歲滯案,歷擧事例,飭勵臣等,辭雖溫厚,威於鈇鉞,擎讀未半,惶汗浹衣,臣實爲下位大臣,則寧能耐受此敎而自恕其罪乎?由前而論則損舊規而廢常禮,由後而論則乃忘要囚服念之義,不體聖朝欽恤之仁,以是數者,付諸有司而議其律,則千鍰亦難贖矣。玆敢冒死自列。伏乞聖明,亟令鐫臣之職,仍命勘臣之罪,以昭法紀,以警有位焉。取進止。答曰,省箚具悉卿懇。原任大臣之輪入次對受敎定式,昭載文獻,若値動駕殿座之時,身入闕中則登筵承候,未嘗以原任,自異於時任,且況修明之飭諭,屢及於筵席,卿等之不能遵守,大是未安處,一律諸囚之行檢而未完決,以致經年滯獄者,近所初聞之擧,五日錄啓之時,不能提飭,亦豈非卿等之責乎?日前筵敎,意在董勵,非忽於敬禮,卿須安心,仍傳于沈象奎曰,此批答,遣史官傳諭。
咸鏡監司具㢞疏曰,伏以臣,不才無能,最出人下,而內外兜攬,摠踰涯分,在聖朝,乖器使之方,在臣身,爲福過之災,而今此所叨,素稱北門鎖鑰,自顧蔑劣,尤不襯當,臣雖含恩怵義,黽勉辭赴,而惶霣恧蹙,如坐針氈,只自感戴洪渥,隨遇盡分而已,卽因邸報,得見諫長申獻朝疏本,以向來李東馨衛將擬望事,盛加論斥,至以駭惑沸鬱爲辭,仍以捧現告嚴勘爲請,其時西銓,卽臣也,臣誠震懍愧懼,莫省攸措。噫,伊時擧擬,雖是閒漫之職,而若如諫臣所論,則自歸於全沒難愼,肆然創擬之科,此實居銓者莫大之罪也,糾劾之論,旣發於司直之地,則臣何敢晷刻晏然冒據於職次乎?玆敢忙治短疏,急撥呼籲於天地父母之前。伏乞聖慈,俯賜諒察,亟削臣職,俾伸私義,以謝臺議,千萬幸甚,臣無任云云。答曰,省疏具悉。卿其勿辭察任。
副修撰尹益烈疏曰,伏以臣,人旣庸愚,識又蔑劣,猥忝瀛選,今已六年于玆矣。前後職名,有除輒膺,不敢爲逡巡之計者,是豈人器之相稱,視若固有哉?誠以偏被陶甄之化,少效涓埃之報者,惟在於奔走殫竭,不避夷險,而每一循省,有愧于中,向叨館職,適値豹直之日,聯陳短箚,其時承宣,謂有飭敎,初不經稟,威喝館吏,卽地還給,臣以堂箚事體與他自別,勿論可言不可言,可當不可當,決不可以承宣而擅自退却,據理言之,再三往復,終不回聽,臣於是,計不獲已,陳章徑出,至承置對之命,終被不敍之典,惶懍愧忸,蟄伏訟愆,纔過數日,恩敍旋下,除旨繼降,感激榮寵,何以得此?第伏念是職也,卽臣僨誤之地,堂堂論思之列,壞了箚體,始自臣身,則其爲玷名器而辱淸選,更無餘地,今若抗顔而復蹈,自同無故之人,則不幾近於不識世間有羞恥者耶?且伏念臣雖愚迷,亦具彝性,豈不知値此齋日之隔宵,屢犯違傲,一味煩瀆,萬萬悚懍,而鑾坡一步,鐵限在前,分義之虧壞,雖合重誅,廉防之放倒,亦非細故,參前倚衡,晉身末由,玆敢隨牌來詣,靈章自列。伏乞聖慈,鐫臣名於瀛錄,以存館規,治臣罪之逋慢,以肅朝綱,不勝大願,臣不敢以見職自居,而方當我聖上宵旰憫旱之時,區區愚衷,不能自已,敢此尾陳,蓋伊歲穡事之告歉,皆由於始旱終澇,而今此移秧之及辰,久切惜乾之輿望,南畝之憂,容有極哉?臣竊以爲山川圭璧,務積誠意,則仁愛之天,冥應必有,其在爲民重農之道,宜有所靡不用極,何可常例之膠守,以致虔禱之差晩耶?伏願殿下,下詢有司之臣,亟行祈雨之擧,俾慰望霓之情焉,臣無任云云。省疏具悉。以今夙夜望雨之心,何待疏請,而先令畿邑始之者,蓋以備例則近於瀆褻,分行則或可專一也,畿伯狀本來到,可以知擧行之如何,京中則令該曹問于大臣稟處。
己未五月十二日卯時,上御誠正閣。諸承旨持公事入侍時,行都承旨李集斗,右副承旨沈象奎,同副承旨徐英輔,記事官金啓溫·李存秀·洪奭周,以次進伏訖。上曰,來待人入侍,旣已書出,使之入侍,可也。賤臣承命出傳,與刑曹判書趙尙鎭,參判金熙朝,參議丁若鏞,有司堂上趙鎭寬·李書九,偕入進伏。上曰,公事讀奏,可也。集斗讀奏慶尙監司申耆狀啓,宜寧縣監金宗善到任事,忠淸監司李泰永狀啓,大司憲宋煥箕疏批傳諭事,平安監司韓用龜狀啓,慈山府使李東馨,順安幼學金致大疏批祗受事,英輔讀奏平安監司韓用龜啓本,定州牧反庫事,慶尙監司申耆啓本,密陽等官反庫事,咸鏡監司具㢞啓本,洪原縣反庫事,集斗讀奏平安監司韓用龜狀啓,農形事,開城留守趙宗鉉狀啓,農形事,東萊府使金達淳狀啓,倭船出來事,象奎讀奏平安監司韓用龜狀啓,龍淵鎭別將到防事,咸鏡監司具㢞啓本,罪人金觀淳,端川到配事,徒年罪人金德興,限滿稟處事,全羅監司李得臣啓本,充軍罪人柳心源,興陽到配事,廣州留守徐鼎修啓本,罪人同推事,命分書判付。上曰,大臣事誠慨然矣。箚批,纔已及之,而昨年成獄之案,至今抛置,豈有如許事體,萬一其間,或有瘐斃者,則誰當任其責乎?以此之故,勞逸失序,下行有司之事,予固不欲取便,而酬應則誠難矣。如各司卯酉仕,前後令廟堂察飭者,不啻屢矣,而近聞騎省郞,亦不面看替直云,至于百執事,怠忽如此,豈成說乎?仍命刑曹堂上進前,敎曰,今番獄案之取見,非審理非疏決,而當此悶旱之時,蓋亦欲靡不用極而然也,然而若先着心於疏放,則反非至公之道,而外方獄案則有難猝乍間遙度,京囚中無論已完決未完決,如有意見則卿等執奏,可也。尙鎭曰,京囚中李錫趾之獄,以臣膚淺之見,則錫趾之直斷以正犯,未知其必然矣。上曰,人見各自不同,卿言固亦然矣,而但此獄則償命之外,聽聞有駭,堂堂聖廟之側,有此殺越之變,甚至行檢之時,圍之三帀,呼喊不已云,似此變怪,曾所罕聞,錫趾之必當爲正犯,雖未有的證,而若宥錫趾,則誰當爲正犯乎?昨於孫貞日獄事,亦有論理判下,而貞日若放,則獄案,將仍爲勿施矣。旣未得正犯之前,何可輕宥錫趾乎?判付當詳言之,而卿等更爲詳覈於錫趾,以爲査得眞箇正犯之地,好矣。其外諸囚,亦或有一分可以容議者乎?尙鎭曰,咸奉連之獄,更爲溯考文案,則似有疑端,故更爲回啓,而鐵案已成,恐難輕議矣。上曰,自明日從頭更爲理會,如有疑讞之可以覆奏者,過齋後抄入,可也。仍命鎭寬進前,敎曰,今日召卿,爲李昌麟獄事詢問,而大抵金處信,旣是造謀者則昌麟之爲正犯,未知其必然,且籤紙之誤錄,已於判付中言之,而此亦不可不釐正者矣。鎭寬曰,李昌麟事,臣所目覩,至今思之,不覺心寒,當初造謀。雖曰處信,而中間僞傳,莫非昌麟之所爲,則昌麟之爲此獄正犯,初無一分可疑者矣。上敎書九曰,五邑軍制節目,昨已釐正耶?書九曰,已爲校準矣。上曰,然則可以頒布者,卽爲頒布,可也。命尙鎭等先退。命書傳敎曰,故重臣三年已過云,前欲下敎而未果,功臣嫡長之資,至二品,例爲承襲封君,而在於侍下,則追封於當爲之時,近聞左承旨家,有延原府已例,因此又聞有故判書申昉家可據之事云,而不在他求,重臣家綾南事爲的證,故判書具庠承襲封君,今日政下批,俾及於題面之前,此後似此地處,皆用此例,而大臣提稟後,分付下批事,載之勳府謄錄。上曰,今日文案判付,當盡爲謄出,抄啓文臣金近淳·金履載·申絢·金熙洛·姜浚欽,使之來待事,分付。仍命退,諸臣以次退出。
己未五月十二日辰時,上御重熙堂。左承旨·左副承旨·右副承旨入侍時,左承旨洪義浩,左副承旨鄭尙愚,右副承旨沈象奎,記事官金啓溫·李存秀·洪奭周,抄啓文臣金近淳·金履載·申絢·金熙洛·姜浚欽,以次進伏訖。上曰,承旨分書判付,而令翰注及諸文臣,另謄一本也。義浩等分書。上曰,文案判付,隨其寫出,這這出給該曹,以爲擧行之地,可也。命書榻敎曰,承旨房仍,左承旨爲推考房。又命書榻敎曰,未肅拜兵曹堂上許遞,令該曹口傳差出。義浩曰,各司草記批旨之下,各司吏隨卽謄頒,例也,而今因吏曹草記事査問,則初九日所下守令催促草記批旨,初不謄去,以致擧行之稽滯,事極駭然。該吏今方自本院科罪,而常時不能察飭之失,不可無警,吏曹行公堂上,竝推考,何如?上曰,依爲之。出擧條象奎曰,刑曹罪人李潤廷,粘連啓目,年月之下,不塡日字,奏御文字,何等愼重,而有此不察,誠甚未安,當該修啓堂上,竝從重推考,何如?上曰,依爲之。出擧條存秀曰,檢書官李旭秀,時無職名,令該曹口傳付軍職,冠帶常仕,何如?上曰,依爲之。出擧條分書判付訖。命退,諸臣以次退出。
己未五月十二日戌時,上御重熙堂。坐直承旨入侍,刑曹堂上同爲入侍時,左副承旨鄭尙愚,記事官金啓溫·李存秀·洪奭周,刑曹參議丁若鏞,以次進伏訖。命書傳敎曰,推考房承旨入侍。左承旨洪義浩進伏。上命書刑曹李昌麟文案判付訖。敎若鏞曰,該曹之直擬律名,大是不審,依判下擧行,可也。又敎曰,今此召見,非爲文案事也,西邑遞歸後,欲一詢海西宿弊而未果,如有所聞見,詳奏,可也。若鏞曰,臣於支勅勘簿事,竊有愚見,敢此仰達矣。海西支勅文書,方張磨勘,而戊申定例,不無疎略,有難依據,故各邑文書磨勘之際,或有參差之弊,且丙辰勅奇時各種應入,各邑無不措備,而勅行停止之後,惟修理丹靑之價,略許會減,其外冬樣雜物只令營勘而不許京勘,故各邑勅需錢會在之數,不免有虛留,而丙辰措備之物,今番支勅時,率多不用者,下記旣不可疊施,則營邑相持添削,難於得中,臣意則定例中各邑一勅需分定之數,旣已裁酌而劃給者也。揆以事面,一番劃給之後,監營之不問出入,實合信令之道,今番支勅時茶啖等物,雖有除減者,區別熟正與否,折半或三分一會減,則所除之數,不甚夥然,而丙辰未勘之簿,使之以此補用,恐爲合當,各邑支勅文書,毋論營勘京勘,都不擧論,而只以定例劃給之元錢,全數會減,則設有若干加下,在各邑,實爲簡便除弊之道,故敢此仰陳矣。上曰,爾旣新從支勅之邑上來,右相亦以遠接使,必知事情,出擧條啓下後,與右相商議,從便指一,行會兩西,俾無勘簿前未及之弊,明日以後値齋,不必更爲稟處,使之直爲分付,可也。出擧條若鏞曰,臣在海西時,椒島屯牛事,旣有所聞,故敢此仰達矣。當初設鎭時,募民入耕,給牛幾頭,使之蕃息,而中年以來,自司僕計牛徵犢,按年添數,每一隻,十五兩式作錢以來,而甲辰冬牛案,不過四十七隻矣。昨年案錄,爲二百二十一隻,載錄於島民十一名之下,每名責牛二十三四隻,其實,民無一名之生存,牛無一隻之見在,徵隣徵族,蔓及陸地,故監司李義駿,自備錢數千兩,欲贖一島之牛而有志未就,今若下詢該寺,使之往復該道,從長革弊,則不但一島之蒙惠,西沿諸邑之民,擧將免蔓及之患矣。上曰,向於海西所在御廳牛,亦有如許之弊,有決處者,出擧條,令該寺草記回啓,以爲除弊之地,可也。出擧條命退,諸臣以次退出。
上在昌德宮。停常參·經筵。
自辰時至午時,日暈。
傳于沈象奎曰,承旨入侍。
金翰東以禮曹言啓曰,弘文館修撰尹益烈上疏批旨內,省疏具悉。以今夙夜望雨之心,何待疏請,而先令畿邑始之者,蓋以備例則近於瀆褻,分行則或可專一也。畿伯狀本來到,可以知擧行之,如何?京中則令該曹,問于大臣稟處事批下矣。謹依批旨內辭意,發遣郞廳,問議于時·原任大臣,則議政府左議政臣李秉模以爲,人無智愚賢不肖,而惜乾望霈之情,皆出於無所爲之誠心,伏況仰體憂勤之聖念,俯聽渴悶之輿論,豈或全無料量於圭幣之早晩哉?參以今年節候,採之近鄕物情,姑且大小靜俟,俟至望後數日而擧行,恐合事天以實之道,而儒臣疏陳,旣出重農之意,臣何敢臆斷乎?伏惟上裁云。議政府右議政臣李時秀以爲,近日惜乾,已涉數旬,海西·關東及漢北諸邑,間得鋤犁之澤,而自漢以南,一直漠然,聖心焦勞,夙宵憧憧,此時求雨之道,宜無所不用其極,而兩麥則今幾登場,秧節則農家例以夏至爲期,夏至尙餘七日,方寸之孚應,不日是俟,畿邑則已有先始之命,而京中則事體尤重,更待望後,稟旨擧行,似爲得宜矣云。行判中樞府事臣沈煥之以爲,天人相應之妙,只在一心之流通,而聖王與天地合其德,凡有所祈,何等乎植璧備物以爲禮乎?今當憫旱,伏想聖心之默禱久矣。況弭災之道,以修德行政爲本,而桑林之責躬,當次之,臣之愚意,竊謂祈雨祭,依禮典以時設行爲宜云矣。大臣之議如此,上裁,何如?傳曰,依沈判府事議施行,可也。
沈象奎,以備邊司言啓曰,頃因忠淸道暗行御史申絢書啓別單所論華城事宜六條,謄送該留守處,爛加講究,待其上來,臣等更爲面商後稟處事,覆奏蒙允矣。取見其別單,則其一,華城五屬邑親軍衛,聞風爭先,惟恐見漏,壯勇軍當者無厭避之意,見者有歆慕之心,長樂隊之替番於外營者,比之當初束伍等軍,便歇懸絶而憚於趨新者。或曰,歲納二三兩之錢,不願當寒入番,蓋屬邑長樂隊,旣是新設,姑未經番,守令不能洞曉,使知減額之由,昔苦今歇之所以然,故知之者則感頌無已,不知者則以爲反不如前日之爲便,五邑中龍仁撫諭之方勤幹,入於隊伍者,無不聳動,始興簽丁之政綜詳,無吏胥作奸之弊,煙役亦爲一一完文頉給,而隊軍多不知番期之早晩,至以相妨於農時爲憂,安山隊軍,頗稱精抄,他軍役之兒弱見充者,皆得蒙頉,而該倅敎鍊之政,生疎軍情,多以立番時多有所費爲慮,則可見其不能一一洞諭,振威疤定之時,隊軍頗稱便歇,果川當初簽丁,不無侵擾之端,旣簽之後,煙戶雜役,姑多不爲頉給,故民或稱冤,合有別立科條,令守臣更加察飭,劃卽釐正事也。其一,華城還穀除耗,實無前之惠澤,而分糶捧稅,吏胥輩之操縱居多,面里任之顔私爲拘,分糶時不願受者,納錢而圖免,願受者,隨賂而存拔,捧稅時所謂將差,分往各面,奪取牛馬及釜鼎,繹騷民間,嚴加操束,申明禁飭,外帑庫所納大同米一石所入,爲三十斗,而他庫轉相視倣,所捧之穀,常多倍入,此爲華民至切之弊,此後則勿爲輪回於各面,通融分排於一邑,使一戶所納,不過一二升,則雖各別擇捧,必不過三四升,如是定式,恐合事宜事也。其一,迎華垌決渠之其引水,只許注秧之處,不許付種之處,頗有稱冤,垌水未竭之前,盡爲均蒙其利,且農民專恃還穀,以爲農作之糧,此時卽麥嶺之巡,而分還之不實,比前更甚,頗有怨言,此後則以精實之穀,別爲儲置,爲此時分給之資事也,其一,西垌新築處民畓犯入者,以解卜例,計其斗數,竝給歇價,或受三分二價,或受半價,此役旣是爲民蒙利之擧,不可使一民,有向隅之嘆,垌下之田,將爲作畓,春初禁其種麥,晩雖許播而仍至失農,亦不無怨之者,是役旣畢,雇手之無恒業者,或有竊發之慮,宜有申飭預防之道,迎華驛村虛戶爲五六家,華城吏校買得馬戶田者,身在城內,驛村則雖有結構之名,初無來接之事,馬匹之散置城內者,亦爲四五匹,每致臨時窘束,位田則散在安城·龍仁·陽城·陽智等處,旣無近地相換之道,又多賭地先賣之處,無以資生,營屬侵徵,不一而足,宜有別般措處事也。其一,始興桃花撥站校卒,勒奪居民之柴場,而其中無文券處,則無一辭見奪,有文券處,亦有見奪者,官令分半刈取,其應稅,亦令分半備納,而柴草偏歸撥站,稅納專責本主,其空閑無主之處,則量宜成給立案,以爲撥站柴草之資,其外竝爲還給於居民,恐合事宜。華城北門外五里程之地,前有人戶三四家,而每於官屬出待之時,侵撓多端,漸次撤去,今只有植木山直一家,而難於獨當,亦將撤去云,官屬作弊,在所嚴禁,彌勒堂柳川等站,幕有司計其來宿行人之數,徵出每人一文或二文於各其站主,以爲討捕校卒及往來驛夫之酒債,站舍之人,以此爲苦,亦宜痛禁,鷺梁鎭下居民,自前屬於果川吏奴之契房,而所謂里正價米及夫牙兵新役雜役竝頉之後,猶復如前徵責鎭還之外,疊受邑還,亦爲難支之端,而鎭民皆願依他鎭例,所居之面,永屬於本鎭,更勿相關於本縣,而果川旣是至小之邑,雖難更減一面,鎭下數三洞里則依願移屬,似合事宜事也。其一,華城物價甚貴,生理極艱之故,又無新接來住之人,重以吏校勢橫,居民俗惡,客戶難於容接,元戶亦欲移徙,歲月以計,有減無增,設站作主之類,蔑視行旅,間多毆辱,煙價太高,數年以前,則往來商旅,相與約誓,率多越站而去,莫肯留接,故站舍之人,亦因失利,頗減煙價,接待乍款,而行旅之人,近始稍稍來接,而莫不低心下氣,以無事過去爲幸。臣於長安門外,適見一校屬,與漁商爭價,便以杖打,推此數事,可以反隅,一時行旅,尙不願出於其道,則矧肯有搬來奠接之意,商賈孰肯願藏其市乎?此習不悛,則日後民戶之有減無增,誠非細憂,以此意申飭居留之臣,凡係校卒豪縱之習,吏民爭鬨之俗,痛加禁抑,使城內外居民,無不折節爲恭,行旅願出,商賈願藏,視作樂土,其歸如市,實爲今日華城急先之務事也。水原留守徐有隣,今纔上來,故臣等,會于籌司,更爲看詳講確,則軍制變通後,五邑民情事,親軍衛之恐見漏,壯勇軍之不厭避,蓋指華城而言,而可見行之旣久,規模已定,至於屬邑長樂隊,或樂赴而爲榮,或狃舊而憚新,凡民之情,無怪其如此,繡啓之言,亦知其非爽,而論以事理,究其便否,許多之軍額旣減,前後之苦歇懸殊,今此云云,如非饒戶極占便之民,似是平日愚無知之輩未必眞知利病而然,一遵已定之制,次第經番,則畢竟稱便,當與親軍衛壯勇軍,別無異同,今不必更容他議,而若論擧行之肯䋜,則所當先布減額蠲費之德意,更軫不煩不擾之實政,而各該邑倅,或多不善洞諭之失,其中果川當初侵擾之多端,簽後煙役之不頉,尤極可駭,該縣監金鋼,令該府拿問處之,安山·始興兩邑守令,姑先從重推考,華城還穀事,一自除耗之後,申嚴半留之法,以本府民戶之繁,願受者之圖囑,猶或可也。不願受之,納錢圖免,誠亦意外,大抵糶糴,不一其法,有結給焉,有統給焉,有戶給焉,所謂納錢圖免,專由戶分之故,而本府糴法則以其戶多糴少,全拔其最饒戶,減分其最貧戶,旣全拔矣。又何故而納賂圖免乎?此必該色面任輩,互換貧富,兩相受賂之致,而推此論之,則繡啓中所謂將差分往各面,牽出牛馬,奪取釜鼎,雖以稅大同捧上時爲言,捧還時此弊,可反三隅,他道他邑,尙不容若是,況此豐沛之鄕,朝家軫念,必欲事事樂利,物物奠安,而其所爲弊,審如繡單,則固已萬萬可駭,至於外帑庫所劃大同米一石三十斗之說,外面驟聞,雖似太過,參以御史所奏,則非謂斛內之直爲三千斗,以其米色之頗精,竝與舂鑿運輸之費,幾至此數云者,似或近之,此雖異於斛內之倍捧,決不可不及今變通,而通融一境之論,有難遽議,蓋此米,自大同條劃來,而其所需用,與南漢別庫等貯置有間,從今以後,一依他大同例,自大同倉捧上計數,移送於外帑庫,則不但輪回倍捧之永除其弊,他庫視效之習,不期祛而自祛,以此定式施行,分還捧稅之際,紊雜騷擾之弊,別般痛革,俾有一洗之效事,一體分付,迎華垌決渠不均事,此地設垌,寔出爲民之盛念,無論公田私田與注秧付種,此疆爾界,一視均漑,前後飭敎,不啻申嚴,近聞擧行,比前漸勝矣。今此只及秧坂,不及付種之說,又登書啓,當此雨澤久閟之時,公田私田,尙不區別,付種秧坡,抑何厚薄,又況麥嶺還分,尤當致意,而若是不實,致有民言,水利之均不均,還政之精不精,俱係目下切急之務,爲先嚴飭守臣,必均必精,無使繡啓,歸於空言,西垌新築事,民情胥欣云,是則可幸,而築垌處犯入民畓,今聞守臣之言,雖云準給其價,解卜之際,難保其一一稱停,更令守臣另加査實,如有未審之端,量宜措處,垌下作畓處之不許趁早種麥,以致失農者,果爲可矜,而聞於守臣則種之雖晩,優能食實,取土傷麥之田,皆已給價,竊發之慮,亦爲預加嚴飭於討捕使云,不必更爲知委,迎華一驛,向因守臣所奏,諸般入把之役,一切除減,此是八路諸驛所無之惠澤,本驛完聚富庶之道,必稱此設施然後,可作本府表裏之勢,城內馬戶之移接與代立,固當付之守臣,嚴立科條,劃卽變通,而設使盡數移接,如無傍近位田,無以完久着根,爲今之計,不出於換置位田,而本驛前後左右,絶無可換之土云,迎華屯畓,雖難劃出,前此旣有數石落許耕之事云,因此而加許幾石落,俾與城內將吏之耕作者,共資其生,則在本驛,似爲萬全之策,令守臣待秋成量宜擧行後狀聞,繡單中以加川驛移接振威事,亦有論列,而問於京畿道臣,則枚擧迎華察訪所報以爲,此非加川驛民之所願,位田·家舍,猝難排置,不可强移云。大抵御史之意,爲矯成歡之弊也。其在均視之政,非敢恝然,而事勢實多掣礙,今姑置之,華城北門外五里程,地勢,與生理,異於南門外,民戶之櫛比,雖未可必,前有之三四家,豈可任其侵擾,漸次撤去乎?彌勒堂·下柳川兩站,幕有司之徵錢,捕屬驛卒之作弊,俱宜痛禁,亦爲嚴飭守臣,校卒吏民習俗禁抑事,繡啓所論,莫善於此一段,各樣弊端,雖似難矯,而實易,爲力,一時豪縱,雖似易抑,而實難責效,旣不可以專用威制,又不可以偏以恩施,爲守臣與地方官者,以恩以威,漸摩矯揉,先之以儉嗇之風,牖之以敦樸之俗,以成歲計之功然後,始可以不負職分,仰體聖旨,繡啓諸條,無非守臣之責,而若論其本,惟此不能戢束,至登按廉者,厥咎尤大,該守臣,姑先從重推考,俾思贖愆之圖,桃花撥站柴場事,雖似微細,有券見奪,已涉駭然。稅柴偏取,又甚可怪,亟令道臣溯考詳査,從公決處,鷺梁鎭民所居洞里,永屬本鎭事,在該鎭,非不便好,而果川以蕞爾之邑,雖數三洞里,無異於大邑之失一面,姑難輕議,置之,何如?傳曰,允。果川·始興,則或精明,或詳愼,竝與安山之從容,雖有鍊達生疎之別,似此守令,亦未易得,竝姑勿論,以責來效,而外帑庫米濫捧之弊,如是釐正後,果然刮目與否,捧稅時竝與捧還之比前,如何?當各送繡衣矣。西垌新築,雖非朝令,其能一一無弊,常所爲念,必也隨處務從益下事,分付,可也。
己未五月十三日卯時,上御重熙堂。都承旨入侍時,行都承旨李集斗,記事官柳台佐,記事官李存秀·洪奭周,以次進伏訖。上曰,京畿監司入侍。出榻敎賤臣承命出傳,與京畿監司李在學,偕入進伏。上曰,祈雨祭設行事,果已知委列邑乎?在學曰,今方知委矣。上曰,民情想必渴憫矣。在學曰,麥事聞極可憫,而移秧則差早矣。上曰,列邑中何邑爲始乎?在學曰,始興·果川等地,最爲切急,當令先爲設行,而如驪州等處,聞其邑倅言,欲於夏至後設行矣。上曰,山林書啓中提及憫旱之狀,驪州想亦不免大同之患,可不從速設行乎?上曰,八九年來,丙辰一年,稍勝,癸丑亦不至大旱,而其外每每如此,豈非可憫之甚乎?集斗曰,如此之故,水根愈涸,小旱則輒有災害矣。在學曰,浦田之麥,可謂登稔,而漢南諸邑,浦田罕少,故麥事亦爲可憫矣。在學曰,外驛節目,今方修草,姑未移送備局,而迎華驛事,猝難變通,蓋其最難堪者,三都留守馬待令之弊也。上曰,華城留守,果爲入來乎?集斗曰,俄者入來政院矣。上曰,因御史書啓,相議廟堂事及祈雨祭,當爲設行,何日還營與否,詳問以來,可也。賤臣傳命回奏曰,華城留守徐有隣以爲,相議廟堂事,廟堂姑無會議之言,故未及相議,還營則欲以望後爲之矣。在學曰,加川驛移接振威事,臣聞該道察訪之言,此非加川驛民之願,御史之言,只爲成歡地,且位田家舍排置等節,無以區劃,猝不可强移矣。上曰,加川民,更爲詳細招問之意,言及該郵官,可也。上曰,廣州穀之屬之五邑,果何如?在學曰,似甚便好,如始興·果川租還,自來不多,移粟亦極難,此穀之分屬,民亦便之矣。在學曰,畿邑牟還,欲爲狀請分給,待秋作租還,恐未知如何。上曰,無妨矣。上曰,刑曹滯獄,昨年五月以後,仍爲抛置,寧有如許紀綱乎?齋日前,悉令完決之意,予方屢加申飭矣。又敎曰,祈雨祭斯速設行事,嚴飭,可也。命退,諸臣以次退出。
上在昌德宮。停常參·經筵。
傳于徐英輔曰,承旨入侍。
傳于金翰東曰,禮房承旨馳詣宗廟·景慕宮,奉審摘奸以來。
己未五月十四日辰時,上御重熙堂。承旨入侍時,同副承旨徐英輔,記事官金啓溫·李存秀·洪奭周,以次進伏訖。上曰,承候來待閣臣入侍。賤臣承命出傳,與檢校提學鄭民始,原任直提學徐龍輔·鄭大容,直提學李晩秀,原任直閣金勉柱·徐榮輔·沈象奎,直閣金近淳,偕入進伏。上曰,卿等旣以承候入來,故暫此召見,而旱旣太甚,齋居之中,益切雲漢之念,祈雨之擧,昨日大臣收議,旣有姑待夏至之論,故少此遲遲,而目下民情,可想其切急矣。民始曰,昨今日候,可見其釀雨,而但風氣乖常,風息則庶可以得雨矣。上敎榮輔曰,楊州則民情,何如?榮輔曰,楊州則前此得雨之故,民情似勝於漢南,而今年節候甚晩,從近得一霈,則優可免晩時之患矣。上曰,卿等姑退,而自明日,不必一齊逐日入來承候,以此知悉,可也。命退,諸臣以次退出。
上在昌德宮。停常參·經筵。
藥房都提調李秉模,提調金文淳,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安,答曰,知道。
傳于徐英輔曰,承旨入侍。
己未五月十五日辰時,上御重熙堂。承旨入侍時,左承旨洪義浩,記事官金啓溫·李存秀·洪奭周,以次進伏訖。上曰,畿邑祈雨祭之何邑先設與否,問于畿營,錄入,可也。又敎曰,冊子,昨令承宣較準,已盡爲之耶?義浩曰,姑未及爲之矣。上曰,此是非時急之事,緩緩考準後入之也。命退,承史以次退出。
己未五月十五日午時,上御重熙堂。承旨入侍時,右副承旨沈象奎,記事官金啓溫·李存秀·洪奭周,以次進伏訖。上曰,今日雨意杳然,欲觀晩後日候,明日則當行祈雨矣。命書榻敎曰,王大妃殿進御加味蔘橘飮,十五貼製入。仍命退,承史以次退出。
上在昌德宮。停常參·經筵。
自未時至酉時,日暈。
傳于鄭尙愚曰,承旨入侍。
傳于金翰東曰,發遣吏郞,諸執事淸齋與否,摘奸以來。
己未五月十六日卯時,上御重熙堂。承旨入侍時,左副承旨鄭尙愚,記事官金啓溫·李存秀·洪奭周,以次進伏訖。上曰,禮曹祈雨謄錄持入。賤臣承命出持入。命書傳敎曰,雨意漠然,禱雨之擧,何待夏至乎?明日三角山·漢江·木覓山,近侍受香,而祭文,文衡牌招,使之撰進。命書榻敎曰,祈雨祭獻官,三角山右承旨,漢江左副承旨,木覓山右副承旨進去。仍敎曰,承旨進去,淸齋各別檢飭,而吏參使之入來,祭官另擇事,分付。命退,承史以次退出。
上在昌德宮。停常參·經筵。
自卯時至申時,灑雨下雨,測雨器水深八分。
傳于金翰東曰,承旨入侍。
傳于金翰東曰,禮曹判書入侍。
傳于李集斗曰,發遣吏郞,諸執事淸齋與否,摘奸以來。
李集斗,以吏曹言啓曰,上京守令下送後,草記事,命下矣。受由上京守令楊州牧使徐榮輔,羅州牧使任焴,舒川郡守李儒燁,保寧縣監韓永逵,河陽縣監鄭冕綏,興德縣監李趾光,俱已申飭,今方下去,而德山縣監林淳浩,雖以田稅米水沈及唐津前縣監朴廷宅査啓事,有拿處之命,不得下去云,而方有待秋成處分之命,亦爲申飭下送,中和府使徐敎修,依下敎,付之該府押送,成川府使李益運,以爲親病苦劇,萬無還任之望云,興海郡守鄭致愚,以爲篤老親病,挾感彌留,萬無遠離之望云,居昌縣令金鍒,以爲老母病勢,一向危重,不得下去云,李益運·鄭致愚,雖曰,上京屬耳,促敎之下,不爲還官,事甚未安,所當請勘,而親病與身病有異,不可許久曠官,竝改差,金鍒則雖異於身病,而屢勤飭敎,終不下去,臣曹草記,今至五日之久,又煩催促之命,則一味滯留,無意發程者,事甚駭然。亦不可一任其久曠,一體改差,何如?傳曰,此時民事,不可任其曠官,而旣云篤老侍下,兩倅則畿邑以口傳拔例相換,嚴飭,俟間卽爲下送,以守令相換者,除朝辭赴任,而成川倅,親病之外,銓堂遭彈自別,改差,亦爲口傳擇差,待下批,待開門辭朝,可也。
吏曹口傳政事,以金啓洛爲成川府使,興海郡守鄭致愚,振威縣令尹應鉉相換,居昌縣令金鍒,安山郡守李普源相換。
金翰東,以禮曹言啓曰,三角山·漢江·木覓山初次祈雨祭,今當受香矣。甘雨伊始,政有霈然之望,在前如此之時,每多稟旨停止之例,今亦依此例,姑觀雨勢擧行,何如?傳曰,允。
己未五月十七日卯時,上御重熙堂。承旨入侍時,右承旨金翰東,記事官柳台佐,記事官李存秀,洪奭周,以次進伏訖。上曰,祈雨祭獻官,承旨皆已出去乎?翰東曰,方在政院矣。上命書顯隆園忌辰祭香室受押單子代押。命退,承史以次退出。
己未五月十七日卯時,上御重熙堂。禮曹判書入侍時,行都承旨李集斗,記事官柳台佐,記事官李存秀·洪奭周,禮曹判書徐龍輔,以次進伏訖。上曰,祈雨祭祭物,果已陪進乎?龍輔曰,祭物則已爲進陪神位版,申後,獻官當陪去矣。上曰,禮曹謄錄中,雨勢滂沱,然後停止乎?龍輔曰,的知雨下,則不爲行祭矣。上曰,此際甘霈,誠極萬幸,而雨脚淸細,姑觀釀雨,受香,何如?龍輔曰,雨下之後,拘於成命,仍爲行事,恐反爲瀆褻之歸矣。上曰,陰雲四集,雨勢方注,今日之祭,或近於爲觀瞻而欠誠實,然晩後生風,亦未可知,姑竢午間決定,好矣。龍輔曰,似當如此矣。上曰,禮判以龍爲名,時雨之普施,庶可驗矣,姑爲退去,待沾注後,草記,可也。上曰,近年以來,每每旱乾,故少値不雨之時,輒多憫慮之憂矣。集斗曰,近日之旱,不至太甚,而聖上宵旰之念,下民顒望之情,如是之切急者,實由於年年積畏之餘也。臣聞湖西間,前年晩秧之畓,多有空然納稅者,故今年則雖有如前朝令,民或不信云,守令之不察,下吏之不善,臣未知誰咎,而誠甚駭然矣。上曰,前年晩秧,代播反畓,幾皆一例蠲稅,而右相以南中之最多反畓,有所奏請矣,下吏輩似必藉此而弄奸,可勝痛哉?命退,諸臣以次退出。
己未五月十七日卯時,上御重熙堂。承旨入侍時,左副承旨鄭尙愚,記事官金啓溫·李存秀·洪奭周,以次進伏訖。上曰,今雨似有霈意矣,未及受香之前,雨勢旣如此,則觀勢設行爲好,香祝姑爲奉安,而差祭官員,亦令退待,可也。命書禮曹草記批答訖。命退,承史以次退出。
己未五月十七日辰時,上御重熙堂。承旨入侍時,右副承旨沈象奎,記事官金啓溫·李存秀·洪奭周,以次進伏訖。上曰,興德倅,旣命特敎分揀,則何敢不卽還官?此時曠官,尤極可悶,分付當直,卽刻令羅將押送江外,中和府使徐敎修,旣云有親病,當曲諒,而廣留,聞以祈雨祭還營云,可知其不至難捨,亦令金吾卽爲押送,德山縣監林淳浩,曾有麥秋後拿問之命,而民事方殷,當於秋後處分,以此申飭,使之還官,可也。命退,承史以次退出。
上在昌德宮。停常參·經筵。
自午時至申時,日暈。
傳于沈象奎曰,承旨入侍。
傳于金翰東曰,禮房承旨馳詣受香所,奉審摘奸以來。
以京畿監司李在學狀啓,今日雨澤所得,旣爲鋤許,各邑祈雨祭姑爲觀勢擧行事,傳于金翰東曰,久旱之餘,無異沃焦,祈雨祭不可卽停,更觀一兩日設行,雖鋤雨,若有未均霑處,連爲設行事,回諭,而近因本道狀本,始聞限得雨連夜設行之由,大是謬例,此後一依典禮所載擧行事,亦令該曹分付該道。
己未五月十八日辰時,上御重熙堂。承旨入侍時,右副承旨沈象奎,記事官金啓溫·李存秀·洪奭周,檢校提學鄭民始,原任直提學鄭大容,直閣金近淳,以次進伏訖。民始曰,屢日齋居,聖體,若何?上曰,一樣矣。民始曰,寢睡·水刺之節,何如?上曰,大體一樣矣。上曰,昨日之雨,若將霈然,而旋卽開霽,甚可悶也。民始曰,所得幾過鋤許,則秧坂可謂救急,而數日間更得一霈,則似不至後時矣。上曰,更觀今日日候,明日則將更設祈雨矣。命退,諸臣以次退出。
上在昌德宮。停常參·經筵。
傳于沈象奎曰,承旨入侍。
傳于沈象奎曰,禮曹判書入侍。
金翰東,以禮曹言啓曰,十七日之雨,猶未周洽,或陰或陽,尙靳霈然之喜,三角山·漢江·木覓山初次祈雨祭,不卜日,今二十一日設行之意,知委,何如?傳曰,允。
傳于金翰東曰,發遣吏郞,諸執事淸齋與否,摘奸以來。
己未五月十九日卯時,上御重熙堂。承旨入侍時,左副承旨鄭尙愚,記事官金啓溫·李存秀·洪奭周,以次進伏訖。上曰,今日雨意,還復漠然矣。尙愚曰,以湖西狀啓觀之,所得雨澤,似優於畿邑矣。上曰,嶺南則,何如,而右承旨或有所聞云耶?尙愚曰,上來已久,未能詳聞云,而向日之雨,猶得寸餘,最可悶者,畿邑矣。上曰,禮判,午後使之來待也。命退,承史以次退出。
己未五月十九日午時,上御重熙堂。禮曹判書入侍時,右副承旨沈象奎,記事官金啓溫·李存秀·洪奭周,禮曹判書徐龍輔,以次進伏訖。上曰,再昨則雨勢伊始,祈雨不得不觀勢姑停,而今則一霈尙靳,不可不設行矣,卿其先退,自本曹卽爲草記,可也。命龍輔先退。上曰,文衡使之入來,祝文中以乍雨旋止,未能普洽之意,措辭添入,可也。命退,承史以次退出。
上在昌德宮。停常參·經筵。
傳于李集斗曰,承旨入侍。
傳于金翰東曰,祈雨祭受香承旨入侍。
傳于徐英輔曰,傳香承旨入侍。
傳于徐英輔曰,傳香承旨馳詣受香所,奉審摘奸以來。
己未五月二十日卯時,上御重熙堂。祈雨祭受香承旨,傳香承旨,同爲入侍時,右承旨金翰東,左副承旨鄭尙愚,右副承旨沈象奎,同副承旨徐英輔,記事官金啓溫·李存秀·洪奭周,以次進伏訖。上曰,三角山祭物,勿令預爲熟設,臨時排設,而祭井亦爲各別申飭,南山則祭井甚遠,典祀官以兼大祝之故,聞不得奉審云,奉審承旨進去另飭,而進排官則勿待奉審之行,進排後使之卽爲自外退去,三角諸處,亦爲以此分付,可也。尙愚曰,漢江則人家最近,禁雜人當各別爲之矣。上曰,軍幕雖禁其設,而今番則各爲持去,至於禁酒等事,亦爲另飭也。又敎曰,同副傳香後,卽爲奉審,先往三角·木覓,後往漢江,可也。尙愚曰,傳香次第,則先行三角·漢江,而次行於木覓矣。上曰,前此則木覓祝文,以無押之故,後於漢江,而今則有押,且大典通編祈雨條次序,亦以漢江後於木覓,自今番傳香時,傳香次序,以三角·木覓·漢江爲之,可也。仍命退,承史以次退出。
上在昌德宮。停常參·經筵。
傳于沈象奎曰,承旨入侍。
己未五月二十一日卯時,上御重熙堂。承旨入侍時,右副承旨沈象奎,記事官金啓溫·李存秀·洪奭周,以次進伏訖。上曰,昨夜則甚熱似釀雨,而每以西風之故,雨意漸邈矣。仍敎曰,明日當開政,永川之代,使之差出,可也。命退,承史以次退出。
上在昌德宮。停常參·經筵。
沈象奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈象奎啓曰,玉堂備員間,視事頉稟之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,藥房都提調李秉模,提調金文淳,副提調李集斗,爲承候來待矣。傳曰,入侍。
傳于李集斗曰,諸承旨持公事入侍。
鄭尙愚啓曰,時原任閣臣爲承候來待矣。傳曰,入侍。
鄭尙愚啓曰,時原任大臣爲承候來待矣。傳曰,卿等旣入來,三十日次對,進定於今日。
李集斗啓曰,持公事入侍事,命下矣。三十日次對,進定於今日,次對日持公事入侍,例不得爲之,何以爲之?敢稟。傳曰,當此憫旱之時,何循常例?仍爲入侍。
洪義浩啓曰,持平尹涵,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
傳于李集斗曰,其雨其雨,尙今不雨,必有幽隱積冤之莫伸而然者,今日賓對之進定詢問者,此也。廟堂三司之臣,旣聽筵敎,自當有聞,卽陳其外無以自致之類,令廟堂嚴飭京兆,知委坊曲,諸有抱冤者,呈于廟堂,廟堂隨到,卽爲草記,諸道則道伯廣探,勿爲隱諱,隨卽狀聞,俾有勤問之實效。
禮曹再次祈雨祭,龍山江·楮子島,遣宰臣不卜日,今二十四日設行之意,知委,何如?判付啓,依所啓施行爲良如敎。
以慶尙監司申耆狀啓,南海縣令李顯昱親年已過七十,令該曹照例稟處事,傳于李集斗曰,係是法典,改差,今日政擇差,給馬下送。
以刑曹都囚徒律官卞宗海囚禁事,傳于洪義浩曰,爲念滯囚,旣有姑放之命,則何故至今在囚乎?該房査問委折以啓。
以漢城府坐不坐單子,傳于洪義浩曰,在外亞尹許遞,今日政差出。
以刑曹坐不坐單子,傳于洪義浩曰,判堂未差之代,今日政差出,與亞尹待下批,牌招察任。
洪義浩啓曰,爲念滯囚,旣有姑放之命,則何故至今在囚乎?該房査問委折以啓事,命下矣。査問於司謁等處,則司謁李基翼,果承律官卞宗海姑放之下敎,而聽瑩未卽來傳于政院,事極駭然。爲先推考,何如?傳曰,允。律官之其間許久滯囚,足以代准律,後勿如彼之意嚴飭,特爲分揀放送事,分付,而有裨於伸枉疏鬱之政,令廟堂今方知委京外,本曹聽理,各別詳愼,如有可以登聞者,雖非殺獄,凡屬於伸鬱之道,而自本曹不得擅勘官長之事,隨卽草記事,嚴飭,可也。
沈象奎啓曰,今日次對,摠戎使李邦一,擧條書入,有此錯誤,臣之矇然捧入,不勝惶恐,而當該注書,所當重勘,本院請推之外,無他可施之罰,何以爲之?敢稟。傳曰,爲先推考。
有政。吏批,判書洪良浩病,參判李書九進,參議未差,都承旨李集斗進。啓曰,判書洪良浩病不來,參議未差,小臣獨政未安,何以爲之?敢稟。傳曰,仍爲之。又啓曰,全羅監司今當差出,而擬望之人乏少,承旨中竝擬,何如?傳曰,允。以南履翼爲持平,李東煥爲正言,金近淳爲校理,李貞運爲修撰,權裕爲左參贊,權爲刑曹判書,閔台爀爲左尹,李冕膺爲全羅監司,趙華錫爲楚山府使,金箕憲爲永川郡守,金志和爲南海縣令。
再政。以徐潞修爲景慕宮令,申溆爲咸平縣監,兼直閣單金近淳。
兵批,行判書金文淳進,參判朴基正入直,參議朴奎淳,參知嚴耆病,左副承旨沈象奎進。以兪彦脩爲同知,姜彝正爲副摠管,張顯慶·卜台鎭爲五衛將,朴亨源爲訓鍊主簿,副護軍鄭周誠單付。
再政。以徐有鳳爲尙州營將,僉知單張顯慶。
備忘記,尙州營將徐有鳳下直,長弓一張·長箭一部·片箭一部,筒兒一箇賜給。
以刑曹判書權·漢城左尹閔台爀,牌不進推考傳旨,傳于洪義浩曰,更爲牌招。
傳于李集斗曰,右承旨許遞,前望單子入之,待下批,牌招察任。
承旨前望單子入之,申大尹落點。
傳于洪義浩曰,承旨房仍,都承旨爲禮房。
注書柳台佐病,代以洪命周爲假注書。
注書金啓溫差祭,代以呂東植爲假注書。
洪義浩啓曰,明日傳香,禮房承旨當爲齋宿,行都承旨李集斗,所當牌招,而拘於廳規,不得請牌,何以爲之?敢稟。傳曰,牌招。
傳于申大尹曰,發遣吏郞諸執事,淸齋與否,摘奸以來。
申大尹,以吏曹言啓曰,今此祈雨祭楮子島獻官前承旨南公轍,時無職名,令該曹口傳付軍職,何如?傳曰,允。
兵曹口傳政事,行護軍南公轍,副護軍李魯春竝單付。
李集斗,以弘文館言啓曰,本館下番闕直,已至多日,事甚未安,新除授副修撰金熙周,自鄕上來云,與修撰朴崙壽,副修撰尹益烈,一體牌招,以爲推移入直之地,何如?傳曰,允。
沈象奎,以兵曹言啓曰,纔因咸鏡前監司李集斗狀啓,輪症之類,出物救助人馳啓事判付內,啓下賑恤廳爲旀,北靑閑良張萬謙,出力救助,極爲可尙,分付道伯,給糧上送,令兵判招見身手後,草記,嘉善康潤五,出身溫昌奉等竝賞加,皆於今日下批,敎旨成送事,命下矣。張萬謙自該道給糧上送,故臣招致萬謙,觀其身手,則人旣醇謹,貌亦健實,而不嫺弓馬,以農爲業,年今五十六歲云矣,敢啓。傳曰,可合相當之任,更爲論理措語,且問渠願,草記,可也。
沈象奎,以兵曹言啓曰,今五月二十日文臣朔試射日次,而內外中日,旣已停止,不得爲之之意,敢啓。傳曰,知道。
沈象奎,以兵曹言啓曰,今五月十七日武臣堂上朔試射日次,而內外中日,旣已停止,不得爲之之意,敢啓。傳曰,知道。
沈象奎,以備邊司言啓曰,頃因梁山郡守尹魯東上疏批旨內,九浦之民,困於昔無今有之採鰒云者,尤合釐正,仍令句管堂上與左兵營,狀聞判下條件,往復道帥臣,從長蘇救草記事,命下,而同日慶尙左兵使李普漢狀啓,生鰒採取時海弊査實馳啓事,判付內,此狀啓可謂禦眠之盾,凍足之溺。旣曰,蘇弊,如是草草,豈不駭然之甚乎?該帥臣推考,句管堂上,旣承筵敎,與機張·九浦事,以書以關,往復停當,然後具由論理,粘尾草記事,命下矣。謹依批旨及判付內辭意,關問道帥臣處矣,卽見慶尙前監司李義綱報本司辭緣,則枚擧左兵使李普漢牒呈,以爲加採預採之弊,一切革罷,採鰒時帶去卒隷及勸農首作者等名色,亦爲除減,出浦之期,定以一旬或一望,助役軍一款,亦爲革罷,東南八浦,減其營府煙戶雜役,沈水軍供饋,輪回擔當供饋之費,以除弊,錢利條及元進上價米磨鍊後,每年橫斂之五百餘兩,盡數永減,機張越採,一體禁斷,而至於合封便否,生熟鰒之間,一朔封進,係是朔膳,不可變改,半乾鰒則春秋各封七等,而春等則元無定日,故待關文封進,秋等則例於九月初等封進,其餘六等,逐月封進,而諸般弊端,今旣盡革,則合封分封,別無損益於海民,依前封進,實合便宜,而但春等則依秋等九月封進例,以三月內定日封進,則諸弊可祛,而機張越採,事在久遠,無路査出,而討索之弊,始自癸卯,左營封進靑魚大口,機張船民處三百八十餘兩之每年收斂,極爲不當,自今靑魚進上,專責於東萊所在免稅條漁條漁簾,機張船民處收斂一款,永爲革罷事,嚴立科條爲辭,而成節目上送矣。觀此報辭與節目,則前之先期一朔預採者,稍近其限,半乾鰒則限以一望,生熟鰒則限以一旬,加採私採等許多襲謬之習,亦爲革罷,則採取之數,旣減於前,侵責之弊,亦當頓祛,勸農作者諸船名色,竝皆除減,只令一軍官定送,亦不帶去卒隷,則供億之費,幾乎全減,沈水軍自有定數,助役名色,旣令革祛,煙戶雜役,又爲減給以除弊,錢利條及元會減價米,從優磨鍊,輪回供饋,蔚山十八浦,機張·九浦橫斂之五百餘兩,更勿徵責,連海處越採一款,亦爲嚴防云。果依節目,嚴立科條,則朝家德意,可以遍及,沿海窮民,庶得息肩,而飭禁稍久,便易解弛,以此節目一通,謄置於營閫邑諸處,以爲永久遵行之地,至於次數合封,旣曰,無損益於浦民,則進獻事體甚重,不當遽變前規,而春等半乾鰒封進,無元定期限,曠日採取,等待爲弊云。誠如其言,則其弊在於元限之不定,不在於期日之早晩,取考內醫院謄錄,則半乾鰒每於正月內發關,自二月初三日爲始,限七次封進矣。以此作爲元定日字,俾除預待之弊事,分付內醫院及該道道帥臣,左水營機張船民處,三百八十餘兩收斂,亦旣永罷,一體嚴飭,俾無更犯之弊,前兵使李殷福,加採預採之不足,至於無時私採,不恤海民之狀,今旣登聞,不可無懲,令該府拿問勘罪,何如?傳曰,允。若是定式之後,絲毫違越,則該帥臣施以禁錮三年之律事,載之受敎事,分付禁府,亦令該閫揭板,而半乾鰒,以其所封貼數,春秋定限,各分兩次合封,而與當朔生熟鰒同爲封進之意,分付該閫及統營,可也。
沈象奎,以備邊司言啓曰,正言李瑞朝上疏批旨內,疏辭令廟堂稟處事,命下矣。取見其疏本,則以爲今年兩麥,未免失稔,各道抄出飢邑牟麥還上,擇其最甚,姑爲停退,其中最窮至貧之類,使被災該邑,別爲成冊,自六月限秋成前排巡給還,俾有所依賴作農爲辭矣。今年麥農,果違始料,而隨其膏瘠,登歉相錯。且念預備之道,專在牟還,停退一事,有難輕議,抄出窮民,限秋成排巡給還事,限六月排巡,蓋所以接其麥糧也。今又更爲排巡,以至秋成,則非賑非糶,不但分留之紊亂,民情亦未必願受,竝姑置之,何如?傳曰,允。
沈象奎,以司僕寺一二提調意啓曰,因谷山府使丁若鏞所啓,椒島屯牛無一隻之見存,徵隣徵族,蔓及陸地,下詢該寺,使之往復該道,從長革弊事,批旨內,向於海西所在御廳牛,亦有如許之弊,有決處者,出擧條,令該寺草記回啓,以爲除弊之地可也事,命下矣。椒島屯牛之設置,不知爲幾百年,而爲弊滋甚,島民難保云,故昨冬因該道道臣之往復牛案,見存之二百七十六首,竝以兒犢例,每首七兩五錢歇定價,本自該營拮据,已爲上來,自玆以往,本道牛弊,永爲革祛,更無可論之意,敢啓。傳曰,知道。
沈象奎,以禁衛營言啓曰,本營糧餉色從事官洪理燮,餉米捧上時,致憾於將校摘奸,累百石所捧之米,抛置倉庭,庫門亦不還閉,徑歸其家,莫重軍餉,不少顧念,揆以事體,駭妄極矣,爲先汰去,其罪狀,令該府拿問嚴勘,何如?傳曰,允。
洪義浩,以刑曹言啓曰,因判付罪人李昌麟初供中傳旨之眞箇與否,更送該曹,使之究覈還送矣。卽接戶曹回移,則以爲李昌麟所供內,果以下敎樣瞞告,而傳旨與下敎,未能區別,致此錯對,金處信所供內,雖以內入樣,同謀於偸竊,而瞞告辭緣,皆是昌麟所爲,則傳旨實無知得之路,大抵傳旨二字,雖出昌麟初供,而旣聞司謁口傳云云,則其非傳旨,的實無疑,若使渠或有僞造之標跡,則豈不現捉乎?隨其錯對而捧供,初不辨覈而釐正者,莫非弊曹昏暗疎謬之致云矣。傳旨一款,蓋緣該曹與臣曹之不能區別,而昌麟所供,旣以爲下敎樣瞞告,則啓籤黃紙中,假托傳旨四字,實合釐正,故以僞傳下敎,謀竊公貨改書,而文案則待批下修正入啓之意,敢啓。傳曰,曹吏無以排金門入紫闥,則所謂下敎,必有聞而傳之來歷,聞於何房承旨樣爲說云乎?承旨之外,丙申後未嘗以口傳下敎,使承傳色等傳之者,已成金石之典,曹中上下皆知,則曹吏縱欲憑藉,該堂以下,孰有信聽者乎?然則下敎之僞傳,豈非外題?設或錯傳,係是無於例之事,當句內不成說,又不可以應爲下敎事之錯傳或僞傳論,可謂皮之不存,此一款,斯速究竟,卽爲成案修啓,可也。
洪義浩,以義禁府言啓曰,今日坐起時,姑放罪人韓用謙·朴廷宅·金樂祖,保放罪人金箕南等,還囚捧供以入之意,敢啓。傳曰,知道。
禁府照目,前持平尹涵,當爲下諭後,過限不上來,依定式推考罪,笞五十收贖,解見任別敍,私罪奉敎,附過放送爲良如敎。又照目,前假注書李允謙,當爲自昨年十月至今年三月,其間一朔日記外,竝不修納,依定式推考罪,杖八十收贖,奪告身三等,私罪奉敎依允爲旀,功議各減一等爲良如敎。又啓目,前郡守金箕南原情云云。傳旨內辭意,發問目反覆嚴問,則諸般罪犯,專事漫漶,泛稱遲晩,刑推得情,何如?判付啓,居職無狀,犯科多端,繡啓論列,旣不能一一發明,如許守宰,若不以嚴法痛絶,何以懲他?考律各別重勘以聞爲良如敎。又啓目,唐津前縣監朴廷宅口招云云。判付內辭意,發問目嚴問,則勒貸民錢,私施惡刑,居謫不謹等事,其所納供,雖與全然發明有間,而呑吐漫漶,泛稱遲晩,所當請刑是白乎矣,曾經都摠都事,勿爲請刑,載在大典通編。且有嚴問捧口招以聞之命,上裁,何如?判付啓,不報濫刑,尙云可駭,妄施賊刑於平民,該道査啓,實狀綻露兺不喩,指間火繩,此果何如刑罰乎?毋論擬與施,不仁若此,無良可知,至若謫中遊山,卽不過緦功之察是置,遠地定配,仍施禁錮之典爲良如敎。又啓目,前禁衛營餉色從事官洪理燮原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,駭妄則駭妄,而汰職足矣,分揀放送爲良如敎。又啓目,前判官金箕應原情云云。傳旨內辭緣,泛稱遲晩,亦以繡啓內辭意,發問目嚴問,則其所納供,遊辭漫漶,泛稱遲晩,刑推得情,何如?判付啓,除刑推議處爲良如敎。又啓目,平澤前縣監柳相文,泰安前郡守李宗海等原情云云。傳旨問目內辭緣,泛稱遲晩,竝只刑推得情,何如?判付啓,竝只除刑推議處爲良如敎。又啓目,前平澤縣監韓用謙原情云云。傳旨內辭緣,泛稱遲晩,刑推得情,何如?判付啓,鴻臚下屬除良,雖有銀臺仙吏之知委,旣知其妄,則何可信聽?藉曰,不知,不知亦罪,而觀於爰辭,生疎則果生疎,質實誠有之,附過帶職放送爲良如敎。又啓目,粘連金溝縣令成鼎柱原情云云。繡啓論列,發問目嚴問,則遊辭納供,泛稱遲晩,所當請刑是白乎矣,旣有嚴問捧口招以聞之命,上裁,何如?判付啓,諸條之外,賑口毋論多少,又毋論因病繡啓,旣以捐瘠爲言,勘以何律,可當其罪乎?特以春間無名之病,不飢者亦多死亡,則飢與病間,有難勒勘乙仍于,先爲拿問者,欲知虛實,觀此供招,不外所料,亦不可曲加寬恕,與他囚論列,爲先嚴加照律以聞爲良如敎。又啓目,沙斤前察訪喪人金樂祖原情云云。問目內辭緣,泛稱遲晩,刑推得情,何如?判付啓,身爲檢官,按獄無狀,敢於嚴問之下,不以實告,依舊杜撰,可謂罪上添罪,嚴加勘律以聞爲良如敎。
行吏曹判書洪良浩疏曰,伏以,臣猥以癃病之身,忽叨匪分之職,屢違天牌,合被邦憲,伏蒙我聖上,愍其老朽,曲垂寬假,始則薄暮而輟召,終又賜暇而調息,軫恤之私,優禮之寵,實非賤臣所敢當者,義當扶曳病軀,趨謝恩命,而奈此賤疾沈淹,末由蠢動,由限旣過,又敢違傲,適値齋日已迫於輟朝,孝思方專於孺慕,責諭荐下,控辭不得,遂未免擔舁進身,暫赴政席,自顧初心,有靦面目,繼因禱祀禮殷,撰辭體重,黽勉趨詣,再度副急,而乃以綿綴之氣,枯涸之思,冒炎勞動,諸症越加,阿睹殆不辨物,暴下至於數次,痰咳喘息,飮啖全却,召醫問藥,負席叫苦,似此病狀,已無陳力之望,虛縻重任,又添一病,伏枕惶隘,罔知攸措。伏念上天至仁,微物咸遂,太陽高懸,容光必照,如臣切急之情,必辭之義,何敢自阻於慈覆之下乎?噫,人臣事君,厥有彝典,蓋以三十年爲限,定爲大防,載之禮經,臣之釋褐立朝,今已四十有八年,較諸禮防,旣過半倍,引年告休,宜不待七十之限,而顧以洪造罔極,未忍便訣,恩顧偏隆,不欲遽捨,感激濡忍,遲待滿七之後,始進乞身之章,而至再至三,訖未蒙兪,姑且優遊散秩,準擬積誠祈懇,今乃更縻至重之任,責以難勝之事,是所謂求退而媒進,毁廉而睹利,臣雖老誖,汚不至此,臣之不可不辭者一也。念臣孤立寡與,智昧處世,反顧平生,積困擠噬,幾陷坑塹,倘非我聖明庇覆而全安之,冠紳之列,無此身,久矣。伏況庇覆之不足,又加以奬擢,全安之不已,又從以禮使,官益崇而眷愈厚,年彌老而恩不替,自視無似之賤品,何以得此於聖朝也?世所稱仕宦之華而要者,先數文衡與冢宰,而臣乃節次兜攬,已極僭踰,今復一時竝據,有若非臣莫可,私心之怵惕,不寧不待人之腹誹而口姍也,臣之不可不辭者二也。近年以來,門戶漸近盈滿,私心轉益懍懼,眇福難持,小器易溢,不有人忌,必致鬼譴,已決斂避名途,息影鏟跡,漸謀歸休,庶免大戾,豈復褰裳於寵利之關,投跡於睢盱之場,以致益疢而召菑乎?臣之不可不辭者三也。且臣疎迂之性,不識俯仰,鑿枘之間,遂致排擯,人旣待之以陳廢,臣亦自甘於屛退者,亦已數年矣。特蒙聖上不忍終棄,屢勤收召,臣於是,含恩畏義,不敢力辭,間隨冗漫之列,粗伸瞻依之誠,而至於要顯之地,意念都灰,寢夢猶愕,況今視蔭愒日,朝不謀夕,乃反垂白曳裾,奔走於朝市之間,則愚夫愚婦,亦必指點而笑罵曰,夫夫也官已濫矣,年已耄矣,何求於世,而低徊不去云爾,則其與蹲池之老鳳,戀棧之病驥,何以異哉?歷觀近世,如臣齒髮,而耐居銓職者,絶無而未之聞焉。斯可見上之不欲强授,而下之不敢冒據也,章章明矣,臣之不可不辭者四也。凡此四不可,皆從片片腔血,實無一言浮濫,而猶屬一己之私也,乃若就國事與職務而言,則尤有大焉。夫天官之責,權衡人物,進退庶僚,苟非望實允愜,藻鑑至精,莫能稱當,臣之從前屢叨,僅能遵守成憲,倣行近規,而猶不免小而譏刺,大而彈射,況今水落而石出,形存而神去,世事都不關心,政目久不掛眼,朝士之識面絶少,知舊之名字頓忘,至於政格之來歷,人物之能否,譬若責聾瞽以視聽,茫然如墜煙霧,較量人器,揀擇排比,初非可擬議也。厥或政紙一播,衆目環視,人心不齊,物情難平,動輒蹉跌,穿石必隨,以我殿下之洪仁大德,雖欲更加救拔,將無所及,前後全保之恩,抑恐有始而無終也。臣亦老白首矣,何忍復蹈必敗之地,終作辜恩負罪之人乎?臣之不可不辭者五也。時當淸齋,不敢瀆撓,曠日泯伏,冞增悶蹙,情窮勢急,未暇緩聲,玆敢披露肝肺,仰首疾號於天地父母之前。伏乞聖慈,哀矜而照察,使臣不枉其性,開其生路,亟命遞臣見叨之任,俾此垂死之軀,獲遂全歸之願,以卒覆燾生成之澤焉。嗚呼,臣之事殿下,外托君臣之義,內結父子之恩,凡有疾痛之情,必煩呼籲之聲,危難之際,曲施拯濟之恩,式至今日,仰恃爲命,今此所辭之職,乃是好爵也,宿踐也,苟非至難强之實,決難冒之義,則何苦而竭誠盡氣,擾聒而不止乎?投林之鹿,不擇其音,避彈之鳥,其鳴必哀。伏惟明睿所照,無微不燭,仁愛所及,有感必格,庶幾惻然而垂憐,幡然而夬肯矣。言至於此,伏地隕越,臣無任云云。答曰,省疏具悉。卿其勿辭行公。
正言李瑞朝疏曰,伏以,臣年衰病痼,蟄伏鄕廬,自分爲聖世棄物矣。不意薇垣新除,下於此際,召命繼降,蓬蓽生輝,閭里聳觀,伏念臣待罪從班,今已六年,前後踐歷,罔非洪造,今又聖恩,不棄帷蓋,召臣於病伏垂死之中,臣誠感激恩除,怵迫嚴召,只願殫竭筋力,周旋奔走,狼狽顚仆,有不暇顧,力疾上來,章皇出肅,而第臣春初,重患時行感氣,沈沈危篤,萬無生理矣。數朔之後,僅得回甦,戶庭起動,今纔月餘,而恩召之下,不敢偃處,扶舁登程,中路衝炎,宿祟復添,暍病兼發,僵伏旅寓,昏昏叫痛,以此病狀,實無供職之望,敢將拘馬賤疾,仰瀆宸嚴,臣罪萬死。伏願聖明,察臣疾病之難强,特許遞免,仍治臣瀆撓之罪,以肅朝綱,千萬幸甚,臣於目下民情,有萬萬悶急者,敢此仰陳焉。今玆亢旱,亦已太甚,田畝龜坼,穀苗皆枯,秧節已屆,一霈尙靳,我聖上重農恤民,乙丙憂勤,牲幣圭璧,徧走群望,凡所以格天弭災之道,靡不用極。伏念聖人與天合德,天人相應,一理脗然,應天以實之道,虔誠答譴之策,殿下一心對越,廷臣交章陳勉,臣何敢以陳腐之說,更有仰贅乎?第惟今年兩麥之失稔,實生民剝床之災也,各道各邑麥農之豐歉,臣實不知,而臣卽華城人也。以臣所居見聞之所及言之,牟麥發穗之後,凄風苦霧,連日不止,數日之內,皆成空殼,其中被災,不無尤甚稍勝之別,而山田之瘠薄,沙石之磽确,偏受其害,全不掛鎌,摠而論之,未免慘凶,目今田獲旣鮮,甔石無儲,雖得甘霈之周洽,救死不贍之民,以何糧穀,其能備農饁力耕耘乎?又況貧民之受還爲種者,及其收穫,殫地所出,糴數難充,開倉督捧之時,備納無路,窮閻愁嘆,極爲憐憫,臣愚以爲分付各道道臣,抄出一道中飢邑牟麥還上,擇其最甚,姑爲停退,以待來年,其中最窮至貧之類,使被災該邑,別爲成冊,自六月限秋成前排巡給還,俾令有所依賴,仰哺作農,實爲救民之急務,若不預先設施濟活之策,秋稼雖稔,新穀未登之前,民必有流離顚連之患矣。雖欲急救,便同寒後索裘,有後時之悔矣。臣忝叨諫職,當殿下悶旱憂民之日,不能進言獻策,小裨如傷若保之治,私心愧懼,若隕淵谷,敢將民隱之所目見者,猥陳蕘說,伏願聖明,恕其狂愚,特賜採納,則蔀屋飢民,咸被朝家之惠澤矣。臣退顚溝壑,亦無所恨,臣無任云云。省疏具悉。疏辭令廟堂稟處,爾其勿辭察職。
己未五月二十二日卯時,上御熙政堂。諸承旨持公事入侍,藥房三提調,時原任大臣·閣臣·承候大臣·備局堂上追後引見入侍時,行都承旨李集斗,左承旨洪義浩,左副承旨鄭尙愚,右副承旨沈象奎,同副承旨徐英輔,記事官柳台佐·金啓溫·李存秀·洪奭周,有司堂上李書九,以次進伏訖。上曰,今日賓對,出於求助之意,行公臺諫,不可無端不參,諫長亦爲申飭入來,可也。集斗讀奏平安監司韓用龜狀啓昌城府使閔養顯到任事,楚山府使宋祥濂疏批祗受事,武烈祠參奉張德采單望文移吏曹事,京畿監司李在學狀啓陰竹縣監李羽逵到任事,慶尙監司申耆狀啓新寧縣監金魯正到任事,咸鏡監司具㢞狀啓夏等藥材進上乾葛上送事,黃海監司曺允大狀啓都事白宗赫到任事,尙愚讀奏戶曹前參判李身晦別致賻單子,平安監司韓用龜狀啓成川府民家燒燼事,全羅監司李得臣狀啓全州等邑民家燒燼,拔例賙恤有旨祗受事,渰燒死人恤典題給事,遺棄兒留養形止開錄事,慶尙監司申耆狀啓渰囕燒死人等恤典題給事,遺棄兒口數穀數開坐事,江原監司尹弼秉狀啓燒囕死人等恤典題給事,江原監司尹弼秉啓本金城等邑遺棄兒給料數爻開錄事,集斗讀奏慶尙左水使金爀狀啓倭船問情事,東萊府使金達淳狀啓倭船入歸事,統制使任嵂狀啓倭船越送多大浦事,黃海監司曺允大狀啓農形事,象奎讀奏義州府尹李基讓狀啓望前巡檢大國人出來事,平安監司韓用龜狀啓望前巡檢大國人出來事,統制使任嵂狀啓三千浦兵船改造事,廣州留守徐鼎修狀啓還營事,水原留守徐有隣狀啓還營事,慶尙監司申耆狀啓倭人月終成冊上送事,統制使任嵂狀啓仕滿將官開坐事,慶尙左兵使李普漢狀啓御營軍上送事,慶尙右兵使李栢然狀啓上番忠翊衛等摠數開坐事,義浩讀奏江原監司尹弼秉啓本罪人成海應鐵原府到配事,徒年罪人金泰瑞限滿,令該曹稟處事,徒年罪人南廣信限滿,令該曹稟處事,慶尙監司申耆啓本梁山郡定配罪人益童物故事,定配罪人韓允喆物故事,京畿監司李在學啓本農政勸課之政知委列邑事,忠淸監司李泰永狀啓,江華留守洪明浩狀啓,水原留守徐有隣狀啓農功勸課知委事,平安監司韓用龜啓本罪人林宜煥順川郡到配事,黃海監司曺允大啓本殺獄罪人姜文行端川定配事,定配罪人方取中物故事,罪人尹碩秋宜寧縣到配事,罪人申着實依判下擧行事。上曰,次對將設行,公事竝入之,軍士房先爲退去,次對班隨入,可也。集斗曰,奏御文字,何等審愼,而慶尙監司申耆農形狀本中年月下,不塡某日,事極疎忽,推考警責,何如?上曰,依爲之。出擧條義浩曰,卽見黃海監司曺允大罪人徐寬得放送事啓本,則日字及承旨官銜有誤書處,奏御文字,有此不審,不可無警,推考,何如?上曰,依爲之。出擧條敎書九曰,農書回啓,已盡判下,分送各該道,使之知委,而其中先呈之京儒,自政院給大典通編一件,其次畿儒,則自內閣給韻書一件之意,已有下敎,依此擧行,而卿則姑退,隨入於賓對,好矣。象奎·書九先退,英輔以無公事退出。命書傳敎曰,政事當日爲之。又命書傳敎曰,大臣·備局堂上引見。仍敎曰,承候諸臣同爲入侍。台佐承命書傳,與象奎及事變假注書弼聖賚,左議政李秉模,判府事沈煥之,右議政李時秀,工曹判書鄭民始,行兵曹判書金文淳·禮曹判書徐龍輔,行刑曹判書趙尙鎭,戶曹判書趙鎭寬,行大護軍李邦一,同知中樞府事徐有大,行護軍申大顯·李漢豐,吏曹參判李書九,原任直提學鄭大容,直提學李晩秀,原任直閣金勉柱,大司諫申獻朝,執義曺允遂,校理金履載,掌令姜世綸,正言趙秀民,偕入進伏。秉模等曰,屢日齋居,聖慕彌篤,伏未審聖體,若何?上曰,當此時兼又憫旱,不知何以經過,而姑無形現之証矣,昨夕則似有雨意,而仍又漠然,每以西風之故矣。秉模等曰,寢睡·水刺之節,何如?上曰,寢睡則未可謂安穩,而大體則一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,今日雖非請診日次,而醫官方待令於閤外,使之入診,何如?上曰,置之。仍敎曰,今此久旱,專由予誠淺之致,故賓對雖近於應文,而以勞力之意,有此進定矣。秉模曰,臣有罪未勘,爲日雖久,而下情尙切悚懍矣。上曰,向來事,予則忘之矣,予於凡事,未能仰述,故每當所重之地,周還之際,恒切警惕,伊日亦當望拜之禮,兼値悶旱之時,以一分求助之意,特行賓對,而卿等俱在具瞻之地,反忽應行之例,至有辭敎之縷縷,而到今思之,予亦過矣。且所致慨者,判府也,在時任元無可引,況於稍久之後,何必追提乎?秉模曰,臣雖無狀,何敢以誨責之敎,爲一分引義之端,而今此旱災之如此,亦似緣如臣之冒據此位而然矣。上曰,予實否德,致此亢旱,朱夫子以三光全四時和,山不童澤不涸,爲位育之功,位育之功,卽予之責也,雖卿等豈易挽回乎?一言以蔽之曰,予之過也,辛亥以後,雨澤多寡,必錄置,通一年計之,辛亥則八尺五寸九分,壬子則七尺二寸九分,癸丑則四尺四寸九分,甲寅則五尺八寸,乙卯則四尺二寸四分,丙辰則六尺八寸五分,丁巳則四尺五寸六分,戊午則五尺五寸六分,以昨今年是月言之,昨年是月,則測雨水深,殆近尺餘,而今年是月,則所得纔爲二寸,秋事之如何,雖未可預料,而目下民情,甚切悶矣。今日召接,專出於求助之意,而不知之中,或有幽鬱之未伸者乎?或有秕政之未革者乎,何以則爲導和之方,而災沴自消乎?秉模曰,天道玄遠難測,而燮理陰陽之工,專在於人事上,如臣無似,何足擬議於是任乎?以數十年來言之,自臣待罪勻軸以後,一年以外,無不如是亢旱,欲得甘霈,則斥退臣身,恐合於應天以實之道矣。幽鬱之或有未伸者,與僚相亦已講究,而錄啓諸案中,別無冤枉之可言,朝廷之上,無罪獲譴者,亦無其人矣。時秀曰,臣非敢以大官自處,有此引咎也。雖以向來事之不能提醒言之,可知其萬萬不堪任,而自臣枚卜之後,有此旱災,宜先自臣而斥退,然後可爲消弭之道矣。上曰,卿則向於肅命之日,得盈寸之雨於稍閟之餘,尤何用引咎乎?大抵昨年,則湖西之旱爲甚,而今年則湖西雨澤,殆踰二寸,兩南亦勝於畿邑矣。秉模曰,大凡祀事之致誠,遲不如速,小心翼翼,久而靡懈,固難責之於人人,而今番外邑之祈雨,似涉頻數,恐或有漸不如初之慮,此亦悚然矣。上曰,禮判先爲出去,再次祈雨祭單子,卽爲入啓也。龍輔先退。秉模曰,臣之乞免之意,猥陳衷懇,恭俟處分,而雖以兼帶言之,所管太多,司僕提調及司饔院奉常寺都提擧之任,竝賜體諒,區區之望矣。上曰,過矣。卿之兼帶藥院,今姑許副,其代沈判府事爲都提擧,可也。煥之曰,臣之兼管都提擧,其數與左相同,而今又過之,扈衛大將,尤非臣所可堪之任,宜蒙體諒之恩,敢此仰達矣。上曰,過矣,卿之景慕宮都提調之任,姑爲勉副,右相爲都提調,可也。出擧條時秀曰,他大臣則皆蒙體諒,而臣則反又冒叨,尤切不安矣。上曰,此卽卿筋力奔走之任,何必辭巽乎?上曰,班儀自有所重,則直提學之不兼備堂者,資雖嘉善,豈可就卿宰班乎?與原任直閣,竝就南行坐,而此後則勿復如是也。仍敎晩秀曰,卿則先爲出去,進參於講席,可也。晩秀先退。上曰,次對爲之。秉模曰,元子宮講席連開,僚屬當備員,而其中宋時淵,謂與諭善有私嫌,不爲進參講筵云,諭善與僚屬,不當嫌避,而如是處義,太涉過當,宜有一番申飭矣。上曰,雖以古例言之,春坊與賓客,猶不相避,至於桂坊,尤無可避之例,況諭善僚屬之初非可以官職名者乎?此是格例外事,則自朝家亦不必提飭,若以同入講筵而爲嫌云爾,則玉堂與特進官,亦當相爲嫌避乎?煥之曰,非堂郞非僚官,而如是過引,似緣生疎之致,而聞其言則以爲,自鄕上來時,旣有諭善之促關,故認以與諭善相關而云然矣。上曰,然則廟堂之行會外方,吏曹之關飭守令,皆可以爲相關而嫌避乎?一人如是,一人又如是,殊非設置之本意,此豈近來廉防之勝昔而然乎?上曰,如有可以稟處者,則稟處,可也。秉模曰,頃因奉化縣監蔡弘直上疏批旨內,軍政之弊,令道臣從長釐正,論理狀聞事,命下矣。卽見慶尙監司申耆狀啓,則以爲,蓋奉化以八百餘之戶摠,覓充過九百之軍額,雖家出一丁,猶患不足,又況有諸般軍役之類,則以一身而兼數役,誠非過語,先從該邑別査正,校院之冒錄,私募之濫額,一一汰定於逃故雜頉,其餘未充之數,勢將分送各邑,而道內匠稅革罷之後,權定良保,自歸閑丁,此外若干邑,又有臣營扇竹保名色,而分定已罷,歸屬無處,就其中參量除給於各該邑,使之塡補闕額,餘丁一百五十名,充定於奉化軍移送之代,軍案改正一款,待回下擧行事,請令廟堂稟旨分付矣。以八百餘戶,應九百軍額,比諸他道軍多之邑,不無間焉,而況此一百五十名之移送他邑,可謂一邑回蘇之會,依所請釐正軍案之意,分付,何如?上曰,依爲之。出擧條秉模曰,頃因寧海府使閔師宣上疏,比安等四邑移來軍額,旣移旋送,反不如初不移額,道內他邑,如有戶多軍少處,則令道臣商量狀聞後稟處之意,覆奏行會矣。卽見慶尙監司申耆狀啓,則以爲近來軍丁之弊,無邑不然,而寧海戶摠,倍多於軍額,十九名之移來添額,數亦零星,以其二千四百七十餘戶,責彼一千一百三十餘之軍,則綽有餘裕,不恤他邑之弊,曲循移送之請,初非可論,關飭該府,冒錄幼學,額外校院生及投托驛屬軍校子枝之可合軍保而圖避者,另加査櫛,一一汰定於上下納布軍有闕之代,請令廟堂稟處矣。元戶二千四百七十餘戶中,除雜頉戶,不滿八九百云者,該倅疏辭,果未免太過,而今此道啓,卽是汰定之形止,則十九名移來軍之還送本邑,更不必論,置之,何如?上曰,依爲之。出擧條秉模曰,頃因玄風縣監張錫胤上疏批旨內,當年還上分排,何乃與朝令太不副?昨年停退條,亦必有廟堂知委,竝宜議于道伯,期於方便,統穀事,下納事,移來軍額事,貢竹事,地界事,令道臣可以措處者措處,不得自專者狀聞事,命下矣。卽見慶尙監司申耆狀啓,則以爲,昨年新停退分排事,丁巳停退分數收捧事,前道臣李義綱在任時,方便指揮,已經磨勘,統穀事,該縣時留各穀中,限折半以他衙門穀,相換減數,俾除民弊,下納事,該縣元無下納之例,而若値別差倭頻數之年,萊府有追劃之擧,而此非近年常有之事,自今爲始,停劃計料,移來軍額事,該縣軍額,實難隨闕隨代,外此比安等邑十五名之移送,尤係添弊之端,戶曹匠稅革罷之後,良保二十二名,自歸閑丁,以此塡代之意關飭,靑竹事,四月令晉州十六箇,河東九箇,逐年分當,閏朔條昆陽十三箇,河東十二箇,間二年竝封,四月令全屬晉州,閏朔條全屬昆陽後,玄風所封竹二十五箇內,十六箇移送河東,九箇仍定該縣,使之合力封進,蘆長谷移屬事,州縣大小,各有定制,割此屬彼,設或俱便於官民,因一邑倅之陳疏,不可容易議到,而該州民情,擧皆不願,移屬一款,尤難許施,請令廟堂稟處矣。二十二名匠保之歸之軍額,所得不少,靑竹之移送他邑,數亦夥然,該邑除弊,必有實效,蘆長谷之移屬,不但該州民人之不願,亦豈可一一準請乎?此則置之,何如?上曰,依爲之。出擧條秉模曰,此南兵使崔景岳狀啓也。枚擧甲山府使宋翼孝,同仁權管李緯坤,隣鎭雲寵萬戶金致赫牒報以爲,同仁堡已爲移設於劍川巨里,烽燧與把守,不可不及今新設,同仁堡五里許,有栢德嶺,新設一烽於此,自栢德嶺烽直,傳于雲寵所里德烽燧則相距頗遠,不能看望,以所里德烽,移設於綠磻峯,北準栢德嶺烽,西準惠山烽,南準阿叱間烽,則報警可無疎虞,把守事,本堡西去三里許,有嘉林村,卽彼地遮川洞·可哥水洞兩路之要也。自嘉林西距十二里許,有泉水里,亦江邊緊要之地,俱爲設把於此兩處,則邊政鞏固,而本堡新設之初,兩把排番,其勢末由,雲寵堡·羅巷浦把守,本爲栢德嶺一路而設,今則同仁堡,移設於栢德以北劍川巨里,則羅巷浦把守,移置於泉水里,使其本卒立把,嘉林把守,使同仁堡土卒及本社居民,合力守番,則事合俱便,而同仁堡舊基所在阿叱間烽燧及大同把守,該堡今旣移設於八十里外,實難依前擧行,勢將移屬於地方官,使該府使主管,而此係烽把變通,不敢擅便,竝請令廟堂稟旨分付,以爲及時擧行爲辭矣。今以狀辭觀之,烽把形便,似當如此,而加設烽軍之責,立於何社及爲弊與否,不爲擧論,始設之時,不可不審,此一條,更爲關問後稟處,何如?上曰,依爲之。出擧條秉模曰,卽見冬至兼謝恩正使李祖源所啓,則以爲行中譯員之不緊額數,有名無實,至於使臣從者及乾糧卜馱之太多,其弊有不可勝言,如不及今釐正,實有難支之患,下詢大臣,從長變通爲辭矣。前後使行之以此爲言者,非止一二,而旣無損益於灣府,徒有事勢之掣礙,今姑置之,何如?上曰,依爲之。出擧條秉模曰,固城倅上疏中木弊事,亦當稟處矣。上曰,近來戶惠廳此弊,何如?民始曰,各邑尺數不齊,或有差過者,亦或有未滿者,不得一一尺量,竝爲捧上,而鍮尺自有定制,兩端織以責絲,卽亦法典,若依法典上納,則自當無贏縮點退之患矣。鎭寬曰,尺數勢難一一計量,故或不免些少贏縮矣。上曰,木品自有升尺,而近來奸僞百出,民不以本色納于官,吏亦以雇價徵於民,及其上納,未免麤荒,惠廳受貢之民,兵曹受雇之屬,軍門給保之類,莫不稱冤,豈有如許駭然之事乎?究其本,在於紀綱,前此諸文倅之疏,輒言木弊,姑不指一下敎者,欲一番拔例定式也,聞諸堂之言,木疋尺數,則近果過於尺量云,此亦豈可如此之事乎?卿等知此意商量,可也。秉模曰,忠淸水營生鰒物膳除減事,已爲行會矣。卽見道臣牒報,則以爲旣已除減之後,大殿誕日物膳之分定列邑者,當爲減數,而殿宮誕日物膳之自水營專當者,未免全闕云,此不可不指一稟定矣。上曰,正朝冬至物膳中量減其數,推移取用於誕日物膳,似爲合宜,更爲詳問後議定,好矣。時秀曰,向因筵敎,書問於前吏判金載瓚,則以爲故相緬服時,因不可不出之事會,未能遂志,以此爲齎恨之端,故向者疏請,便若遺訓云矣。上曰,然乎?時秀曰,頃以谷山前府使丁若鏞擧條,有與右相商議行會之命,故若鏞果就議於臣矣。丙辰措備之需,若用於今番支勅,則自當在會減之中,設或其間,不能典守,則亦不可混同會減,而一勅需劃給之全數會減,亦是行不得之說,至於宴享茶啖,則臣以遠接使下去時,亦以不必用之意,言及於沿路守令矣。其後宴享所用油蜜果之屬,列邑皆爲措備云,雖是不當造而造者,而旣已措備之後,則許其會減,似好矣。上曰,從好爲之也。秉模曰,完伯賑穀勘簿,纔已上來矣。上曰,此外更無可以勘簿者乎?曾經道臣中當賑者,似知之矣。書九曰,別無文簿之更勘者矣。上曰,然則今當出代可合之人,果有思得者乎?秉模曰,道臣體重,湖南則又當荐歉之餘,尤不可不難愼其選,而崇品重臣,則旣不必擬論宰列中,則李冕膺似爲可合,而篤老侍下,恐難遠赴,其次則有金勉柱·李集斗,而金勉柱則再除不赴,李集斗則新遞北藩矣。上曰,首擧人之情理,果難離捨,而親病近聞差愈,可以將往云乎?秉模曰,重臣筋力固好,而年紀則洽滿八十,似難下去矣。上曰,弭災之方,旣已詢及,而滌鬱伸枉之道,卿等更須另究也。秉模曰,臣等非不欲對揚,而未能思得矣。秉模曰,受由上京守令,連因飭敎,自該曹陸續下送,而其後上來者亦多云,當此劇農勸課之時,一日曠官,誠爲可悶,而每每煩稟,亦涉屑越,令該曹隨卽來告廟堂,仍爲催促下送,如非情理之不得不在法應許者外,切勿給由之意,嚴飭諸道道臣,何如?上曰,依爲之。出擧條命秉模等就座。上曰,諸宰中稟事人進前。民始曰,卽接廣州留守徐鼎修所報,則以爲,鄕軍月課肆覲坪設行時及各項例下之數,合爲一百八兩,而尙無區劃之方,自本營從長變通爲辭矣。揆以事勢,合有變通之道,以肆覲倉所在華城納耗穀中,稱此數推移取用,其代則以華城新屬穀物,取耗充給,定式施行之意,分付兩都留守處,何如?上曰,依爲之。出擧條文淳曰,因軍契貢人詢瘼時所下批旨,當爲稟處,而取考前後上下謄錄,則元貢外一年加下,多寡不一,渠輩所願,則無論每年所入之贏縮,作等折給,以爲一定之恒式,年前判府事在本兵時,以此事之依渠願作等,有所筵奏,而擧條尙未頒下矣。第聞三千金以內,則數頗不足,渠輩萬無自當擧行之望云,今若以三千五百兩,作等以給,則在渠輩旣適其願,而本曹亦似有所益矣。秉模曰,俄於閤外,兵判以此事相議,而僚相之意,以爲持難矣。時秀曰,今若依渠願作等,則目前利害,旣未可知,而年久之後,所謂加定之數,便作元貢樣,而夤緣事會,又必有加劃之請,此亦不可輕許矣。上曰,兵判之言,亦似好矣,而大臣亦有異同之論,後日籌坐時會議歸一後,更稟,好矣。近來騎曹,多有弊端,二軍色郞之數遞,又莫如近日,古則雖以東壁經筵官之任重,每請仍任,以爲久任責成之地,其職之重,有如是矣。仍敎曰,兩南戶役事,何以爲之云耶?秉模曰,未及詳知矣。又敎書九曰,湖南結役,果已釐正云耶?書九曰,道臣向以若而邑釐正之草冊,送示於臣,而其中四五邑,以入較出,終不能相當,斂於結者,有加無減,至於捧糴時,或有加升名色,以此補用於民庫,而此等之弊,決不可襲謬,故以更卽釐正之意往復矣。道臣今方遞易,各邑釐正之文簿,使之收聚以來,待其上來,欲爲逐邑面商計矣。上曰,故相趙顯命完伯遞來後,曾有以戶役結役,成出節目者,而先朝中年以前,如故相者,已成此等節目,故其時竝與舊官夫刷馬,嚴禁民庫戶斂,則卽今所謂釐正之節目,必皆隔靴爬癢,以今紀綱,其何能有成乎?今番齋居之時,取覽先朝文蹟之事關民事者,似此節目間事,今人則必將謂之繁瑣不可行矣。大抵賦役之偏苦,今倍於古,而爲民者皆能如期上納,今之民心,豈不善於古乎?況均役節目時,雜役一款,上下之尤所致意,則今人反有不屑如也之意,不欲爲民紓力,豈成說乎?卿等更加着意,可也。仍敎曰,卿則先爲出去,祈雨祭祭報府,修正入啓,可也。書九先退。上曰,祈雨祭祭文,令原任直提學鄭大容,直提學李晩秀,卽爲撰進也。命書榻敎曰,龍山江,依近例以重臣塡差。又命書榻敎曰,獻官中罷散人與同罪人,一體敍用。尙鎭曰,臣謹依聖敎,就錄啓中更加究理,則李潤廷·李命溫兩囚,似有一分疑端,潤廷則死者之死,雖因被打,而臨死之時,亦不以被打之事,言及于其兄,則此固可疑,且以命溫獄案言之,先犯者旣在命良,則命溫之爲正犯,亦有可疑之端矣。上曰,設令潤廷有可疑之端,死者則死矣,豈可不得正犯,而遽宥潤廷乎?命溫旣曰,非正犯,則以命良而換定正犯,可也,豈可以兩犯之相混,輕議全釋乎?悶旱疏鬱之時,何必爲曰殺之論,而致命之獄,無人償命,則死者之冤,無時可洩,此所以李錫趾之只令停刑,必使更覈元犯者也,大臣見今番獄案判付乎?秉模等曰,臣等俱未得見矣。上曰,判付之下,已過十日,則卿等之尙不得見,果何故也?刑獄文案之輪示大臣,古例則然,況有向來飭敎者乎?文案之有大臣收議者,郞官持往,其餘則曹吏持往,旣有定式,則今番之如是稽忽,極可駭然矣。秉模曰,有收議者,則臣果見之矣。尙鎭曰,文案方在內閣,未及持來而然矣。上曰,內閣之抄出者,何爲若是遲滯也?象奎曰,內閣則抄出已久矣。上曰,定式之不行,亦由紀綱之不立而然也。刑獄重事,豈不使大臣與聞?非但大臣也,亦豈可不輪示臺臣乎?顧今目下要務,不必別創新規,但於已定之式,另加申明,守之如金石,然後可有言重之效,今番事,甚稽忽矣。仍敎尙鎭曰,遲滯之由,卿亦筵退後査問也。邦一曰,本廳壯牙兵身米,昨冬因朝令,折半或三分一數,以錢代捧,爲六百五十石之多,此是軍校支放之需,不得不及今區處,而目下市直踊貴,每石以五兩錢,實難貿得,目今停料,勢所必至,在前代錢之年,取用於留庫穀後,貿米充上,已多其例,而留庫體重,有難輕議,昨年依筵稟送價,請得於戶兵曹,俱爲軍料,不可以錢放下故也。今番依此例,以留庫穀與他衙門軍門穀中,從便劃給,以爲及時接濟之地,下詢大臣,何如?上曰,大臣之意,何如?秉模曰,該將臣商議于他衙門或軍門,詳探其可貸之處,然後始可以指一稟達矣。上曰,依爲之。出擧條上曰,臺諫進前,傳啓則只擧末端,可也。獻朝·允遂·履載·世綸·秀民等曰,請亟寢罪人鄭致達妻出置罪名命釋之音,依前還發配所,仍令王府夬正典刑。上曰,不允。出擧條獻朝等曰,請物故罪人德相亟施孥籍之典。上曰,不允。出擧條獻朝等曰,請逆賊尙喆追施孥戮之典。上曰,不允。出擧條二行刀削獻朝·允遂·世綸·秀民等曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情。措辭見上上曰,不允。出擧條獻朝等曰,請夏賊子女竝施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上上曰,不允。出擧條獻朝等曰,請物故罪人國榮亟施孥籍之典。措辭見上上曰,不允。出擧條獻朝等曰,請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。措辭見上上曰,不允。出擧條獻朝等曰,請承款後物故罪人九宗,亟施孥籍之典。措辭見上上曰,不允。出擧條允遂·世綸等曰,請崔進吉依律處斷。措辭見上上曰,不允。出擧條允遂等曰,請還寢金甲島定配罪人成德雨放送之命。措辭見上上曰,亟停勿煩。出擧條允遂曰,近來法綱日漸解弛,私賤之屬,無難騎馬,交馳於朝士之間,全無顧忌,此雖微事,亦關世變,臣於此,心嘗痛駭,適忝見職,試出禁牌,則有一私奴之見捉者,乃是壯勇營敎鍊官金命遇之奴也。命遇發怒於其奴之見捉,使其旗手牽馬,送至臣家,其所威喝,無所不至,揆以事面,萬萬駭憤,常時若能立紀律而嚴檢束,則頑校之放恣無忌,豈若是之甚乎?該營大將,不可無警,請壯勇大將趙心泰從重推考。上曰,依啓,所謂馬主之該校,付之攸司,移用私賤騎馬之律,可也。出擧條允遂曰,當此憫旱之日,恤刑愼獄,自是疏鬱導和之政,而日前秋曹獄案判下,實出於好生之德意,臣固欽仰之不暇,而第念審獄之際,若不十分詳覈,務歸平允,則亦非生道殺人之義,請更飭有司之臣,就京外諸獄案,如有一分疑誤,則更加明査覆奏,俾洩匹夫匹婦幽鬱之氣焉。上曰,依啓。出擧條世綸曰,當此悶旱禱雨之時,凡係貽弊民間之事,所當這這嚴飭,而以旣往事言之,挽近以來,間歲亢旱,輒有祈雨之擧,而外邑禱祀之壇,皆在官府稍遠之地,名山大川之間,無論守令之親行,鄕所之替往,許多祭官與下隷供饋,每每責應於附近閭閻與寺刹,一處三四次輪行之際,其爲貽弊受病之端,不一而足,此豈憂災恤民之意乎?目今旱災,到處同然,湖·嶺諸道,自當鱗次設行,請令廟堂行會諸道,嚴飭各邑,俾無如前貽弊之事。上曰,依啓。出擧條仍敎曰,自禮曹嚴飭祈雨諸邑,嶺南則以臺啓中所論關問,而祈雨之逐日設行,大是失禮,畿邑外亦皆一體知委,俾勿襲謬也。世綸曰,近來各驛殘弊,到處皆然,則馬政之或疎,而該馬戶之不能趁時改備,勢所固然,臣自鄕上來時,聞尙州營將李烷,以鎭衙傍驛所騎之疲劣,嚴棍馬戶,使之刻日代立,初過定限,又加棍嚴督,所謂該馬戶,勢不能如期改立,則慮其死於杖下,乃至結項之境,馬戶之徑先自裁,雖不免浪死之迹,該營將之過於酷急,致有人命自斃之擧者,不可置而不問,請尙州營將李烷爲先罷職,令該府拿問定罪。上曰,聞甚駭然。近來營將,未聞一人之修擧於戢盜,不干之事,無辜之民,每多越俎侵虐,金鎭鼎之處分未幾,且當憫旱,一念在於伸枉雪鬱,則苟如傳聞,其爲痛駭,反有甚於初除者類,爲先令該道星火嚴査,使之卽爲修啓後,以爲拿來,如法勘斷之地,今日政改差,其代,待下批,當日下送,可也。出擧條獻朝·秀民等曰,請金甲島爲奴罪人克觀,亟令王府,嚴鞫得情,夬正王法。措辭見上上曰,不允。出擧條獻朝等曰,請逆賊尙魯,亟施孥戮之典。措辭見上上曰,不允。出擧條獻朝等曰,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,夬正典刑,其餘徒黨,亦令嚴鞫處斷,以折奸萌。措辭見上上曰,不允。出擧條上曰,今番旱氣,亦如今番輪氣,無非邪沴之所湊,而旱災之酷,亦因西風之不止,似是自西而來者,尤可異也。且以此啓言之,如姜·金輩一種風習,頗涉嫌媚者,鮮能脫套,雖稍欲自好者,亦未免漸染,更入一層,則便是邪學,蓋今世之薄有文藝者,自其文也筆也,無不流入於此弊,以至腰金頂玉,紆朱拕紫之人,苟幸目前之無事,都無實地之脚踏,冠冕玉佩之中,往往有一種不正之風氣,如是而安有昭明開朗底氣象乎?充塞乎天地之間者,乃是至大至剛之氣,而今也則充塞宇宙,無非邪沴,如是而又安得不致旱災乎?辭而闢之,非孟子,豈易議到,而亦豈可邪沴之任他,不思廓淸之方乎?夫理一而已,心亦一而已,專於此者,必不暇及於彼,正一邊旣重,則何患於邪一邊?爲今之人者,一門之內,交相勸戒,嚴察乎正邪主客之分,愼擇於錙銖毫釐之際,挽回篤厚之風俗,而諸不在六藝之科者,一切斥而擯之,然後今日之旱災,亦可以消弭矣。目今急務,惟當先從近俗,所謂不緊可笑底事,而着力做去,蓋以近俗觀之,則經術二字,已看作羞恥,夙興夜寐,亦豈非苦事,而今之所恥,卽古人之所不恥,今之所苦,卽古人之所不苦,若不反今之好,變今之俗,則有何可爲之道乎?近來每欲行一番次對,輒費多少心慮,雖無別般謨猷,或有一二事之稍能稱意,則猶有充然底意思,而若徒爲一場雜亂,了無可觀,則反或悔其設行矣。仍敎曰,諫長有新啓乎?獻朝曰,今春輪疾,死亡甚多,內而五部,外而八道,咸蒙惠恤之典,得以趁期掩埋,朝家恤民之德意,甚盛甚盛,凡爲邑倅者,雖在凡民之喪,固當匍匐救恤,仰體聖朝爲民之意,而故江原監司沈晉賢之喪,出於金化縣,而喪出十餘日,始得殯斂,故渭原郡守沈興永之喪,出於楚山府,而距郡百餘里,舁屍到郡,聞者慘然,莫不駭歎,其在聖朝敦風俗之道,不可置而不論,請金化縣監金載謙,楚山府使宋祥濂,一竝施以削職之典。上曰,依啓,金化事,誠如風傳,則該倅所爲,可謂無狀不測,一邊令該道行査狀聞,一邊令該府拿問捧供,可也。出擧條獻朝曰,朝廷之上,廉恥爲重,近來帶彈行公,便成謬例,臣常慨然,若其微眚細故之官師箴規,猶或見彈於此職,行公於彼職,而若其事關義理,不輕而重者,豈可揚揚於彈墨未乾之時乎?行刑曹判書趙尙鎭,以禁堂事,臺論峻發,曾未幾日,又復冒沒行公者,已極寒心,而俄以完決獄案事,所奏之言,全沒商量,太欠別白,當此遇旱求助之時,身爲刑官之長,果能服念而丕蔽,則何若是臨急苟艱,大失恤刑之體乎?且聞獄案,初不輪示大僚,此亦有違於近年以來定式嚴飭之本意,由前由後,不可置而勿論,請行刑曹判書趙尙鎭,施以削職之典。上曰,上款事,是豈如此之事乎?爾言非矣。至於刑獄文書之不有特敎定式,尙不輪示大臣,大是不察,判堂罷職,諸堂推考,郞官拿問勘罪,可也。出擧條獻朝曰,臣言辭拙訥,本不合於淸朝耳目之任,而恩除之下,不敢違傲,至於日前當避不避之失,而不能爲辭免之計,冒沒行公,臣方愧恧之不暇,而今登筵席,以刑曹判書趙尙鎭事,有所論列矣。及承批旨,有上款事爾言非矣之敎,臣之所論,只出於爲聖朝重廉隅之意,而不惟不賜允許,至以非矣爲敎,此莫非臣人微言輕,不能見孚之致,不可一刻仍冒,請命遞斥臣職。上曰,勿辭,亦勿退待。出擧條秀民曰,聖世風敎,宜尙忠厚,同朝死喪,尤合匍匐,關東故道臣洪仁浩之身故,而殯在咫尺,未及啓靷,時監司尹弼秉,大張妓樂,交承之間,胡忍爲此?其傷風而乖義,與諫長所論金化·楚山,俱不近於人情,請江原監司尹弼秉亟施譴罷之典。上曰,風傳有難盡信,不可無究竟,其事實,爲先令憲府發緘取招以聞,可也。出擧條秀民曰,貪墨成風,廉恥掃地,至於近來,而抑又甚矣。前統制使尹得逵,居閫而醜說狼藉,遞歸而放恣益甚,廣占田宅,略無顧忌,此而勿論,豈可曰有懲勵之國法乎?請前統制使尹得逵,亟施竄配之典。上曰,苟如風傳,其爲駭痛,甚於疲殘武弁之犯法,爲先令該府拿囚嚴問,捧口招以聞,可也。出擧條履載曰,當此憫旱之時,言路之開,最爲急務,而昨年冬聯箚諸玉堂,尙在付籤之中,臣未見箚本,雖未知遣辭之如何,而大抵其職則論思,其事則懲討,固不當若是摧抑,況今求助之日,而以言獲譴者,尙多其人,甚非來諫之道,請伊日付籤諸玉堂,亟降分揀之命。上曰,更聞伊時事實,其在後弊,有難輕議分揀矣。出擧條獻朝曰,下諭啓辭,忘未及提達矣。獻朝曰,新除授司諫高宅謙,時在全羅道昌平地,請斯速乘馹上來事,下諭。上曰,依啓。出擧條象奎曰,大司諫申獻朝,傳啓就座之後,謂以下諭啓辭之忘置,更爲進前,筵席周旋,大損臺體,從重推考,雖以隨入之諫臺言之,初不提醒於未就座之前者,宜有警飭,正言趙秀民,亦爲推考,何如?上曰,依爲之。出擧條獻朝曰,臣儱侗譾劣,瘡疣難掩,新啓之後,宜卽請下諭,而徑先退伏,又復進前,至被承宣請推,不可仍冒臺次,請命遞斥臣職。上曰,勿辭,亦勿退待。出擧條秀民曰,臣於諫長追請下諭之際,坐處稍間,不善周旋,咫尺前席,至承推考之命,莫非臣生疎之致,臣何敢一刻晏然於臺次乎?請命遞斥臣職。上曰,難免失體,爾則爲先推考,可也。出擧條履載曰,臺臣體貌,與他自別,所宜審愼,而正言趙秀民,避嫌之際,奏對糢糊,全不成樣,虧損臺體,不可無警,請正言趙秀民遞差。上曰,依啓。出擧條命次對先退。義浩曰,今因言端,有所仰達矣。凡審理判付之下該曹者,令該曹審理郞廳,主管單抄,以爲審理錄修正之地,而亦以草本二件,卽日分送于內閣及政院,俾爲載錄於日省錄日記事,定式施行,何如?上曰,依爲之。出擧條仍命退,諸臣以次退出。
上在昌德宮。停常參·經筵。
李集斗啓曰,明日健元陵忌辰祭正日相値,視事頉稟之意,敢啓。傳曰,知道。
李集斗啓曰,右承旨鄭尙愚,今日不爲仕進,卽爲牌招,何如?傳曰,允。
傳于李集斗曰,禮房承旨入侍。
傳于申大尹曰,下直守令入侍。
以右承旨鄭尙愚牌不進罷職傳旨,傳于李集斗曰,只推,更爲牌招。
傳于徐英輔曰,右副承旨入侍。
傳于沈象奎曰,守令有闕之代,令該曹口傳差出。
吏曹口傳政事,以尹覺基爲金溝縣令。
以右承旨鄭尙愚再牌不進罷職傳旨,傳于李集斗曰,此傳旨勿施,更爲牌招。
傳于李集斗曰,奉審承旨入侍。
檢閱李存秀書啓·臣敬奉聖敎,馳詣楮子島祈雨祭受香所,壇上奉審,則無頉,祭物祭器看審,則精潔,祭井則例用江心水,故不爲看審,諸執事及進排官摘奸,則無頉,而進排官,則進排後,使之自外退去,祭物則無熟設之品,而祭器洗滌,另飭精潔,仍以各別虔誠將事之意,言于獻官及諸執事以來之意,敢啓。傳曰,知道。
以忠淸監司李泰永狀啓稷山縣監韓復衍,謂有身病,撤歸本家,連呈辭狀,無意還任,不得已罷黜,其代,令該曹各別擇差,催促下送事,傳于沈象奎曰,令該曹口傳擇差,待下批,當日辭朝,仍令給馬。
吏曹口傳政事,以權太應爲稷山縣監。
傳于沈象奎曰,坐直承旨入侍。
傳于徐英輔曰,右承旨上疏入之。
李集斗,以景慕宮都提調意啓曰,太常所進黃杏,今方薦新於本宮,而宮苑黃杏,成熟尙遠,待爛熟薦新之意,敢啓。傳曰,知道。
沈象奎,以備邊司言啓曰,傳曰,其雨其雨,尙今不雨,必有幽隱積冤之莫伸而然者,今日賓對之進定詢問者,此也。廟堂三司之臣,旣聽筵敎,自當有聞卽陳,其外無以自致之類,令廟堂嚴飭京兆,知委坊曲,諸有抱冤者,呈于廟堂,廟堂隨到卽爲草記,諸道則道伯廣探,勿爲隱諱,隨卽狀聞,俾有勤問之實效事,命下矣。卽見南部居人李弘淵所告原情,則以爲渠之曾祖廷說,爲淸安縣監時,當戊申凶逆之變,不免冤徹泉壤,而勘亂錄有曰,上欲傅之生議,而廷說迷不知對,所坐罪名,只是出給印符一節,蓋淸州之陷沒,旣在半夜,淸安之距淸州,不過一息程,賊徒猝至,官吏輩或爲之先導,或有望風而逃散者,隻手當賊,勢無可爲,隱身村間,移書各面,激勵忠義,約日起兵,與賊接戰三日,恢復本縣,誅討諸賊,斬僞倅重,益及僞軍官以下十三名,而重益衣帶中,得僞帖二張,賊札一張。賊札曰,淸安前官,隱在山谷,起義兵急急譏捕云,而賊札則拿來都事持納鞫廳,蓋賊徒入縣,渠之曾祖,以七十老人,蒼黃逬出,僅以身免,不及料其奪印符也。出避之際,賊吏房時萬,賊使令時世等,搶奪而去,大器·大垕等,適在義兵之中,別無捕獲之勞,及夫事定之後,妄希首功,至請以渠之兄弟,爲一二大將樣報營,渠之曾祖,略加叱退,則自忿其計之莫售,別生掠功之奸計,瞞告召募使兪崇,及其査覈日,逃避不見,暗地呈書,乃以印符出給之說,構誣召募,使至達榻前,而諸賊伏誅時,時萬旣以奪取印符結案,時世逃避失捕,癸丑,自淸州鎭營捉得取服,則出給印符之說,不待辨明,自歸白脫,而渠之曾祖,殘年衰朽,被拿鞫獄,便作失魂之人,不能詳陳失印之由,竟致抱冤於泉壤之下,乞蒙昭雪之澤云矣。以此事前後鳴冤,非止一再,而以其關係至大,連爲勿施,今不可更爲容議,置之,何如?傳曰,故相及故重臣諸人之言,足爲可信之資,而至今未決,蓋以關係至重,不可輕議,然而勘亂錄所載,不無可據。且其隱身村間,力不敵也,印符見奪,渠不知也。畢竟復本縣誅賊倅之狀,果如所訴,則其所呼冤,抑或爲說,文蹟與處分,年久雖未記憶,似以止鬧之意,俾不敢更籲矣,卿等取考前輩議語詩句,論理草記,可也。
申大尹,以備邊司言啓曰,卽見西部居民石興大所告原情,則以爲渠之妻父母,居生於保寧時,以還上愆期,謂之次知,捉囚渠妻,水使李聖師,以官家威力,率來京中,年前李水使妾多石,還歸碧潼本土時,渠妻及二女合三口,謂之婢而乘隙率歸,渠之老母及渠妻,含冤致死,豈不痛哉?嚴治多石以良爲賤之罪,其女二口,明白推給云矣。壓良之法,至爲嚴重,一有干科,罔或饒貸,果如所告,則誠極痛駭,卽爲嚴査決勘之意,分付該曹,何如?傳曰,係是四件,又關壓良,卽令該曹,除尋常嚴覈啓聞,可也。
徐英輔,以賑恤廳言啓曰,伏見江原監司尹弼秉三邑貧民賑濟狀本啓下者,千餘口飢民,四五朔救濟,旣無捐瘠,俱得奠安,誠甚喜幸,而初非公賑,又無論列,兩邑守令自備之數,亦不夥多,別無可以稟處者,置之之意,敢啓。傳曰,知道。
洪義浩,以義禁府言啓曰,依下敎,中和府使徐敎修,別定羅將,押送于京畿高陽境,興德縣監李趾光,別定羅將,押送江外之意,敢啓。傳曰,知道。
洪義浩,以義禁府言啓曰,前兵使李殷福拿問勘罪事,傳旨啓下矣,李殷福以管城將,方在職所云,待城門開,拿囚之意,敢啓。傳曰,知道。
洪義浩,以義禁府言啓曰,金化前縣監金載謙,一邊令該道行査狀聞,一邊令該府拿問捧供事,傳旨啓下矣,金載謙時在任所云,依例發遣府羅將拿來,何如?傳曰,允。
禁府啓目,前統制使尹得逵口招云云。傳旨內辭緣,發問目反覆嚴問,則添價換家,雖爲自服,居閫醜謗,廣置田庄,極口發明,終不直陳,殊甚痛駭。所當請刑是白乎矣,曾經閫帥勿爲請刑,載在大典通編,且有嚴問捧口招以聞之命,上裁,何如?判付啓,議處後仍爲照律,齋日相値,與他囚皆以草記擧行爲良如敎。又啓目,向前金箕應亦,畢賑宴妓女受帖,監賑鄕討食站舍,事旣瑣屑,不必深究是白乎矣,抄飢之不均,捧稅之過督,已多民怨兺不喩,民庫之用,排戶收斂,雖爲流來之例,難免襲謬之罪,浮黃濱死之人,宛轉道路,則恤典擧行之專不致意,推此可知,以此照律,何如?判付啓,囚供與繡啓,間有相左條件是置,拈出査問該道,使之狀聞後,更爲議處,此囚段姑放爲良如敎。又啓目,粘連向前柳相文·李宗海議處云云。竝只以此照律,何如?判付啓,依允。又照目,益山前郡守金箕南矣口招公事判付內,居職無狀,犯科多端,繡啓論列,旣不能一一發明,如許守宰,若不以嚴法痛繩,何以懲他?考律各別重勘以聞,罪杖一百收贖,告身盡行追奪,流三千里定配,奉敎依允爲旀,功減一等爲良如敎。又照目,沙斤察訪喪人金樂祖矣原情公事判付內,身爲檢官,按獄無狀,敢於嚴問之下,不以實告,依舊杜撰,可謂罪上添罪,嚴加勘律以聞,罪杖一百,徒三年定配,以喪前所犯收贖,告身盡行追奪,私罪奉敎依允爲旀,功減一等爲良如敎。又照目,金溝縣令成鼎柱口招公事判付內,諸條之外,賑口毋論多少,又毋論因病繡啓,旣以捐瘠爲言,勘以何律,可當其罪乎?特以春間無名之症,不飢者亦多死亡,則飢與病間,有難勒勘乙仍于,先爲拿問者,欲知虛實,觀此供招,不外所料,亦不可曲加寬恕,與他件論列,爲先嚴加照律以聞,罪杖九十收贖,告身盡行追奪,徒二年半定配,奉敎依允爲旀,功議各減一等爲良如敎。
洪義浩,以義禁府言啓曰,時囚罪人尹得逵口招公事判付內,議處後仍爲照律,齋日相値,與他囚皆以草記擧行事,命下矣。尹得逵本府議啓內,臺臣所論,雖無指的居閫,而果能守法律己,則豈有醜謗之喧藉,至入臺臣之風聞乎?且以渠供觀之,廣置田庄,雖爲發明,添價換家,難掩其跡,以此照律,罪取考律文,則大明律坐贓致罪條有曰,凡官吏人等坐贓致罪者,五百貫之上罪,止杖一百徒三年。大典通編追斷條有曰,犯私罪,杖一百以上,決杖,告身盡行追奪。雜令條有曰,王府決杖者,代以金贖矣。尹得逵杖一百收贖,告身盡行追奪,江原道鐵原府豐田驛,徒三年定配,而以議啓內辭意,具罪目,依例發遣府書吏,押送配所,柳相文本府議啓內,抄飢則不能詳審,虛實相蒙,聽理,則無難翻案,以致民謗,禁屠申飭,前後,何如,而冒法屠宰,亦不禁斷,揆以紀綱,極爲痛駭,以此照律,罪取考律文,則大明律制書有違條有曰,凡奉制書,有所施行而違者,杖一百,囑公事條有曰,凡官吏諸色人等,曲法囑托公事,當該官吏聽從施行者,杖一百,不應爲條有曰,凡不應得爲而爲之,事理重者,杖八十,名例有曰,二罪以上俱發,以重者論罪,各等者從一科斷,李宗海本府議啓內,斗斛之各異,牛贖之濫捧,雖爲發明,抄飢已多不均,見漏而來訴者,吏隷自外阻搪,矇不察飭,民訟之滯囚,富民之防結,一任吏胥之橫恣,揆以紀綱,極爲痛駭,以此照律,罪取考律文,則大明律制書有違條有曰,凡奉制書,有所施行而違者,杖一百,私造斛斗秤尺條有曰,若倉庫官吏,私自增減,官降斗斛不平者,杖一百,不應爲條有曰,凡不應得爲而爲之,事理重者,杖八十,名例有曰,二罪以上俱發,以重者論,罪各等者,從一科斷,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。柳相文·李宗海等,從重論,從一科斷,各杖一百收贖,告身盡行追奪,放送,何如?傳曰,允。其中有功議者,各減一等,可也。
洪義浩,以義禁府言啓曰,時囚罪人成鼎柱,杖九十收贖,告身盡行追奪,徒二年半定配,照律公事判付內,依允,功議各減一等事,命下矣。成鼎柱功議各減一等,杖七十收贖,告身盡行追奪,黃海道海州牧靑丹驛,徒一年半定配,而以判付內辭意,具罪目,依例發遣府羅將,押送配所,何如?傳曰,允。飢與病不分明,姑不嚴勘,則以下於彼之事,定配過矣,照律時漏却他餘諸條,使之改擬律,而律官之忽引不干之律者,此亦窺度之一端,令該曹嚴治,卿等推考,成鼎柱如不手壞壝門,定配則分揀,可也。
洪義浩,以義禁府言啓曰,尹得逵杖一百收贖,告身盡行追奪,江原道鐵原府豐田驛,徒三年定配,照律草記批旨內允。其中有功議者,各減一等可也事,命下矣。尹得逵六代祖根壽,光國功臣云,功減一等,杖九十收贖,告身盡行追奪,徒二年半定配,柳相文八代祖珩,宣武原從功臣云,功減一等,杖九十收贖,奪告身四等,李宗海無功議云矣,敢啓。傳曰,知道。
洪義浩,以義禁府言啓曰,成鼎柱功議各減一等,杖七十收贖,告身盡行追奪,黃海道海州牧靑丹驛,徒一年半定配,草記批旨內允。飢與病不分明,姑不嚴勘,則以下於彼之事,定配過矣。照律時漏却他餘諸條,使之改擬律,而律官之忽引不干之律者,此亦窺度之一端,令該曹嚴治,卿等推考,成鼎柱如不手壞壝門,定配則分揀可也事,命下矣。成鼎柱,觀於供辭,旣無手壞壝門之跡,定配則分揀之意,敢啓。傳曰,知道。
洪義浩,以義禁府言啓曰,時囚罪人金箕南,杖一百收贖,告身盡行追奪,流三千里定配,照律公事判付內,依允,功減一等事,命下矣。金箕南功減一等,杖一百收贖,告身盡行追奪,忠淸道公州牧日新驛,徒三年定配,而以傳旨內辭意,具罪目,依例發遣府羅將,押送配所,何如?傳曰,允。
洪義浩,以義禁府言啓曰,時囚罪人朴廷宅更招公事判付內,遠地定配,仍施禁錮之典事,命下矣。朴廷宅,咸鏡道洪原縣,遠地定配,而前罪目,添書今番罪目,依例發遣府羅將,押送配所,而禁錮年限,以幾年磨鍊乎?敢稟。傳曰,知道。雖不足責,顧其職,則命吏也,禁錮,則限以三年,知所懲畏,可也。
右承旨鄭尙愚疏曰,伏以,臣向叨銓任,重遭人言,旨意危怖,踪地震蹙,固不當更廁朝行,復蹈駭機,而顧臣家世受恩,去就不敢自專,遂不得便訣明時,遠遁深藏。且念古人之遭彈者,未聞一有人言,永謝朝籍,以自廢於當世,伏況我聖上,曲垂庇覆之念,益加拂拭之眷,一旬之內,除旨三降,半日之間,召牌再臨,臣豈無感激趨承之忱,而尙有餘悸,實難卽膺,自犯逋慢之罪,幸蒙體諒之恩矣。曾未數日,又伏奉銀臺除命,銓地一步,雖已成鐵限,餘外官職,似不必株守,義分是懼,黽勉出肅矣。諫長論斥重臣之啓出,而臣不勝愧恧之至,其言曰,近來帶彈行公,便成謬例,臣嘗慨歎。又曰,事關義理,豈可揚揚冒膺於彈墨未乾之時?下款歸宿,雖屬重臣,頭辭論列,摠指他人,臣是近日遭彈中一人也。循襲謬例,揚揚冒膺之愧,臣亦有之。噫,人見各異,物情不齊,而一有不愜於心,則始加以不韙之目,重驅之忘廉之科,當之者不亦疲困之甚乎?當初處義,自以爲斟酌輕重,煞有商量,而臺言如此,益覺其見事之不明,處己之不審也。官職去就,有關廉防,苟有拶逼之言,固不可晏然自恕,而此非特拶逼而已,明言顯斥,有若專指臣身者然,此而不思自靖之道,則是誠不識世間有羞恥事者也。冗漫之職,猶不當冒處,近密之班,尤何可仍據乎?從前冒出,愧悔交劇,嗣後供職,更非可論,天牌屢降,承膺無路,玆敢略控短章,仰暴衷懇。伏乞聖明,念臣身之決難冒沒,察臣言之非出皎勵,亟遞臣職,仍治臣罪,以肅朝綱,亦命選部,勿復檢擬,以謝人言,以靖私義,千萬幸甚,臣無任云云。傳于徐英輔曰,前刑判所遭臺言,雖知其太不着題,急於區處,以格例間事究竟,而承宣之越津替引,太過太過,若此則一有官箴,皆將一生自劃於以官爲名之任乎?不但反損事面,當此無言時節,尤孰欲刺口於曰可曰否乎?諫長之啓,適足以妨言路,豈非不思之甚?非爲一重臣,所關後弊,昨欲以此下敎,而臨筵過午,憊未及提,則焉敢屢違乎?此疏還給,牌招入直,此後此等之習,亦各嚴飭。
己未五月二十三日辰時,上御誠正閣。禮房承旨入侍時,行都承旨李集斗,假注書洪命周,記注官承膺祚,記事官李存秀,以次進伏訖。上曰,今日之雨意,何如?集斗曰,雲氣四捲,姑無雨徵矣。上曰,雨澤之尙遲,甚可悶也。仍命書傳敎曰,軍士房承旨入侍。又命書傳敎曰,左承旨入侍。又命書傳敎曰,同副承旨入侍。賤臣承命出傳,左承旨洪義浩,左副承旨沈象奎,同副承旨申大尹進伏。上曰,健元陵香祝,已爲傳之耶?集斗曰,然矣。命書傳敎曰,禮房承旨馳詣健元陵,奉審摘奸後,局內諸陵,一體奉審以來。仍命集斗先退。命書榻敎曰,左副承旨傳香後,仍詣龍山江受香所,奉審摘奸以來。上曰,史官一員待命,騎馬一匹立之。出榻敎上曰,史官則翰林進去,可也。命象奎及存秀先退。上曰,吏兵換房。出榻敎上曰,守令有闕之代,令該曹口傳差出。出榻敎上曰,同副承旨之在北邑時,以相較兵營事,果勘何律耶?大尹曰,因大臣所奏,盡奪告身,配于寧邊矣。上曰,與申大羽爲幾寸耶?大尹曰,爲六寸親矣。上曰,大羽之子絅,爲學齋任矣,其文學之優劣,與申絢,何如?大尹曰,絅勝於絢矣。命退,承史以次退出。
己未五月二十三日辰時,上御誠正閣。下直守令入侍時,同副承旨申大尹,假注書呂東植,記注官金景煥·承膺祚,楚山府使趙華錫,咸平縣監申溆,南海縣監金志和,金化縣監朴宗龜,以次進伏訖。上命守令進前,華錫進奏職姓名,上命奏履歷。華錫曰,以南行宣傳官,登第爲參上復職及都摠都事,出爲遂安郡守,遞付京職爲引儀,又爲懷德縣監,陞五衛將,又爲鳳山郡守,今爲見職矣。上曰,何年登第乎?華錫曰,丙午內試射,伏蒙賜第,同年別試直赴矣。上曰,本邑方有還弊,爾須各別釐正,而亦須從所見報營,以爲狀聞之地也。華錫曰,謹當竭力爲之矣。溆進奏職姓名。上曰,不治之餘,易於爲治,下去後須各別善爲之,俾有聲績,優於前倅,然後來頭有可觀者矣。溆曰,謹當殫竭做去矣。上曰,以若地處,未參館錄乎?大尹曰,然矣。上曰,凡百如許,而未做當爲之職,可謂潦到矣。宗龜進奏職姓名。上曰,久未見汝,近以宮司見之矣,守令是初除乎?宗龜曰,然矣。上曰,此非難治之邑,爾須善爲之也,署經則爲之乎?宗龜曰,昨日爲之矣。志和進奏職姓名。上曰,年幾何?志和曰,五十八矣。上曰,下去善爲之也,爾將何以做去?志和曰,謹當竭誠爲之矣。仍命宣諭,除七事。敎曰,南邑守令,速令下去爲好,咸平何當發程?溆曰,今夕似可出城矣。上曰,與南海,待明朝下去,可也。命退,諸臣以次退出。
己未五月二十三日午時,上御便殿。右副承旨入侍時,右副承旨徐英輔,假注書呂東植,記注官金景煥·承膺祚,以次進伏訖。上曰,右承旨入來乎?英輔曰,不爲入來矣。上曰,傳旨勿施,前牌催促,可也。上曰,政官尙未入來乎?英輔曰,尙不入來矣。上曰,俄者傳敎中,政事當日爲之云者,勿爲頒布,以守令有闕之代,令該曹口傳差出事,改書出,可也。仍命退,承史以次退出。
己未五月二十三日申時,上御重熙堂。奉審承旨入侍時,行都承旨李集斗,假注書呂東植,記注官承膺祚,記事官李存秀,以次進伏訖。集斗曰,臣馳詣健元陵,陵上奉審無頉,丁字閣·碑閣奉審,無頉,祭物祭器祭井看審,精潔,諸執事摘奸,無頉,仍詣顯陵陵上奉審,無頉,丁字閣·碑閣奉審,無頉,仍詣穆陵陵上奉審,無頉,丁字閣·碑閣奉審,無頉,仍詣徽陵陵上奉審,無頉,丁字閣·碑閣奉審,無頉,仍詣崇陵陵上奉審,無頉,丁字閣·碑閣奉審,無頉,仍詣惠陵陵上奉審,無頉,丁字閣·碑閣奉審,無頉,仍詣元陵,陵上奉審,無頉,丁字閣·碑閣奉審,無頉之意,敢此仰奏矣。上曰,唯。仍敎曰,往來時沿路農形,果何如?集斗曰,趁今得雨,猶可及之,路傍之民,有耕無水之畓,問之則以爲,待雨將移云矣。上曰,郊外則或勝於漢南耶?集斗曰,郊坰則便同負郭,故旱之爲災,似或勝於他處矣。及今霈然,則諸處皆好矣,而今日亦茫無雨意,臣之出去時,則有東北風,來時則反爲西風,尤非得雨之徵矣,陵所近處居民,則以爲,前年今日則得雨矣,今番亦望其或如前年云矣。上曰,然矣,前年今日,則果爲得雨矣。集斗曰,七陵洞口外,舊池疎鑿處,詳細看審,則善爲修築,崇陵洞口外,舊池亦善爲疎鑿,而蓮花方發矣。上曰,唯。仍命退,承史以次退出。
己未五月二十三日戌時,上御重熙堂。坐直承旨入侍時,左副承旨沈象奎,假注書呂東植,記注官金景煥·承膺祚,二直提學李晩秀,以次進伏訖。上曰,雨意一味漠然,焦悶不成說。晩秀曰,今日方再設祈雨,而尙無雨徵,不勝切悶矣。上曰,今當坐待享事禮成時,故召見卿等矣。敎象奎曰,今日奉審,果爲無頉而精潔耶?象奎曰,然矣。上曰,祭物則用何物耶?象奎曰,只用脯魚酒果若干器而已。命書備局草記批答。敎曰,明日雖是齋日,開坐取招之意,分付本司及該曹,可也。賤臣承命出傳。又命書公事判付。上曰,風勢無定方,尤非得雨之徵矣。仍敎史官,起視風竿曰,風從何方來乎?膺祚下殿起視。奏曰,西風矣。上出御軒邊起視。敎曰,竿旗指西,則此乃東風也,西風之云,不成說矣。還御堂中,至四更一點後,命退,諸臣以次退出。
上在昌德官,停常參·經筵。
巳時午時,日暈。
李集斗啓曰,明日常參·經筵,取稟。傳曰,只常參爲之。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,同副承旨申大尹,今日不爲仕進,卽爲牌招,何如?傳曰,允。
傳于鄭尙愚曰,來月初次次對,進定於明日,常參時同入。
傳于李集斗曰,都承旨入侍。
傳于洪義浩曰,左承旨入侍。
傳于沈象奎曰,同副承旨入侍。
傳于沈象奎曰,下直守令入侍。
傳于洪義浩曰,旱旣太甚,憂心如焚之時,摭幽隱恤庶枉,猶不若省厥躬矯其非,賓對之日,已有求助於三司者,必當各竭所知,皆效一日之責,而今則齋日已過,自明日勿鏁臺廳,使之逐日詣臺,雖在論思之列者,亦豈可越視,而不以衮闕官邪,刺口極言乎?更飭三司諸臣,以答罪己責躬之思。
傳于沈象奎曰,刑曹判書聞有實病,與未肅拜亞尹許遞,前望單子入之,待下批,牌招察任。
刑曹判書前望單子入之,李祖源落點。
漢城左尹前望單子入之,李鎭復落點。
以右承旨鄭尙愚牌不進罷職傳旨,傳于洪義浩曰,分義豈容若此?傳旨勿施,牌招入直。
以修撰朴崙壽,副修撰尹益烈,牌不進罷職傳旨,傳于洪義浩曰,只推。
以南寅老囚單子判付內,分揀放送爲良如敎。
申大尹,以備邊司言啓曰,卽見西部居前典醫監醫官韓慶國所告原情,則以爲渠弟慶信,與右邊捕校金昌國,粗有面分,今五月初二日,與名不知韓哥捕校,路逢渠弟,誘往南山外,始曰,汝之行事,近多迂闊,必有行賊之事云云。仍以紅絲縛之,諸般治賊之惡刑,無所不施,皮開肉綻,折骨拉齒,而罵不絶口,則翌日又押向北里,酷刑如昨,而欲以賣贓於富人中某某之意誣引,故答之以寧可速殺,豈可誣人云爾,則渠等亦知其無奈,始乃放送,而體無完膚,嘔血喘急,實有朝夕不保之慮,若於渠弟不死之前,此冤未泄,則將爲干和之恨,金·韓兩漢,亟施反坐之律云矣。京外捕校之枉害平民,前後飭敎,極其嚴截,而今此所告,萬萬可駭,卽問于該捕廳,則果有是事,而該校亦已汰除云,常時之不能察飭,不可無警,當該右邊捕盜大將趙心泰,爲先從重推考,該捕校等,卽令該曹嚴覈,考律勘處,何如?傳曰,鎭營如許之習,近來飭禁,何如,則京廳捕校,行此盜賊所不爲之習於無告平民,旣聞之後,何可例治?當該捕將,爲先罷職,仍令左大將兼察,卽爲開坐,具格究覈,明日常參時,以草供持入事,分付,可也。
傳于洪義浩曰,壯勇大將姑勿出代,都提調摠察從事官,發牌聽傳敎。
鄭尙愚啓曰,右邊捕盜大將,以左大將兼察事,命下矣。左邊捕盜大將申大顯,卽爲牌招聽傳敎,何如?傳曰,今已夜深,先擧行,待開門,聽傳敎。
申大尹,以備邊司言啓曰,頃因厚州幼學禹萬勳上疏批旨內,逖矣居在厚州之人,千里跋涉,陳此墾土趨農之方,爾疏令政院後錄,下諭西北道臣,俾各問于守土邑鎭之長,以其便否,使之論理狀聞事,有旨矣。卽見平安監司韓用龜狀啓,則枚擧江界府使李仁秀,上土僉使金養和牒報,以爲,闢土陞邑,朝家大政。邑報則曰,不便,該府使地形土品民情事勢,或能稔知而然,鎭報則便,其所爲說,民多地狹,民志未定云,慈城·三川之民,本非居生,率是流入之類,來接不過五六年,已見地力之盡,徭役之出,又生移遷之計,有此闢土之願,何必廣其地,闢其土,陞其鎭,設其邑,然後乃可以奠業定志乎?近來邊邑田結之縮,還穀之多,專由於廢郡之重闢,慈城數坊,則固有櫛比之樂,而江邊七邑,則民戶漸縮,益見凋殘,其闢土之便否,於斯可驗,以蔘政言之,蔘之爲性,喜生僻淨,今若自江界至厚州,煙焰相接,樵牧雜遝,則蔘政之絶種,理所必然,請令廟堂稟處矣。有國之寶,土地居一,而今此慈城之許闢,非爲土地也,卽爲江界也。大抵江界難支之端,在於蔘把兩役,若使慈城完聚,實分此兩役,而每年入山之糧,又資於此,則不但有輔車之勢,彼人潛採之弊,亦可漸息於不言之中,此所以許闢之論,本自江界而出也。到今邑倅鎭將,各主偏見,邑民鎭民,互相異議,有若此益則彼損者然,均之爲未曉許闢之本意矣。雖然四郡姑難盡闢,則不可今年許一坪,明年許一坪,以致遷徙之無常,姑爲置之,至於陞邑一事,雖於出役出稅,永奠厥居之後,亦當深量事勢而處之,且念名雖鎭底,同是府民,何必各爲一邑而後,始協民情乎?此皆由於邑倅·鎭將,不能忘物我之私,邑倅則稱以府民,而一任吏鄕之侵漁,鎭將則務爲姑息,而一從民言之紛聒,若此不已,則其何以撫綏而憚壓乎?嚴飭邑鎭,一乃心力,無使爲江界闢慈城之本意,閼而不行,萬一民無漸蘇之效,役有日繁之歎,則邊臣溺職,罪當何居?以此意一體分付,何如?傳曰,允。
申大允,以備邊司言啓曰,卽見南部居民秦興福所告原情,則以爲,渠之墳山,在於廣州鶴峴一麓,而今年二月,土豪兩班李一龍,欲爲偸葬於渠山,故訴于廣州本官,禁葬矣,本官上京後,自中營牢囚渠山守護之族親,仍使偸葬,願卽掘移云矣,訟理自有營邑,似此猥濫之訴,何敢登聞,而第念中軍之職,本非可干於此等之事,而捉囚其族,使之偸葬者,大關後弊,當該廣州中軍,令該府拿問處之,何如?傳曰,金鎭鼎復出,須用加倍之律,法紀將申,命令可信,令該府爲先拿來,嚴囚嚴問,捧口招以聞,可也。
己未五月二十四日卯時,上御誠正閣。都承旨·下直守令同爲入侍時,行都承旨李集斗,記事官金啓溫·李存秀·洪奭周,稷山縣監權太應,以次進伏訖。上曰,金溝倅何不入來乎?集斗曰,以未署經之故,不及辭朝矣。上曰,左承旨入侍,未署經守令,亦爲隨入也。賤臣承命出傳,與左承旨洪義浩,金溝縣令尹覺基,偕入進伏。命守令進前,太應進奏職姓名。上曰,爾是初倅耶?稷山是難治之邑,另圖善治之方,可也。覺基進奏職姓名。上曰,誰之族也?覺基曰,禮曹參議尹光普之姪矣。上曰,見頗了了,下往善爲之也。命義浩宣諭後,守令先退。上曰,同副承旨入侍。又命書榻敎曰,來待諸臣入侍。賤臣承命出傳,與同副承旨申大尹,有司堂上李書九,刑曹參判金熙朝,參議丁若鏞,偕入進伏。上敎熙朝等曰,昨因備局草記,石哥呼冤事,有嚴覈之命矣,其已擧行耶?熙朝曰,方欲究覈,而有入侍之命,故今方入來矣。上曰,日昨臺啓中,以錄啓諸囚中或有疑誤者,更覈覆奏爲辭矣,其果更爲詳審耶?熙朝曰,臺啓姑未及見之矣。上曰,臺啓再昨已啓下,則該曹之尙今不知云者,是豈成說?政院必不知委而然,承宣卽爲査實,而臺啓大意,只言其獄案之或有一分疑誤者矣。熙朝曰,日前,前判堂以李潤廷·李命溫獄事,有所起疑,欲以此筵奏,而臣等亦與之商確矣。蓋潤廷則臨死而不言被打於其兄,命溫則多有可疑之端,始鬪者命良,則命溫之爲正犯,旣未必然,而腎囊足踢之痕,旣皆相左,脇肋脊背之傷,亦各不同,發告者語塞,則輒曰,死者昏迷而失言云云,其爲疑端,不一而足,且命溫則或恐正犯之歸於渠弟,不爲發明,而命良則乃反諉罪於其兄者,尤極可痛,此兩囚外,別無可以起疑者矣。若鏞曰,日前筵敎,臣等聽瑩,未及諦聽,故諸道獄案,更加一番詳審,而數三獄案外,果無可疑之端矣。上曰,新除判堂,何不出肅耶?熙朝曰,聞其眼昏,無以供劇云矣。命書傳敎曰,刑曹判書聞有實病,與未肅拜亞尹許遞,前望單子入之,待下批,牌招察任。仍敎曰,待新判堂出仕,卿等更爲詳考另究,而此非更爲審理之謂也。只就其中之疑誤處,具意見草記以聞,可也。上曰,李昌麟等事,日前草記批旨,卿等皆能領會乎?熙朝曰,以造謀言之,則所謂金處信,似當爲正犯,而處信則只以內入樣,指揮納招,昌麟則實有僞傳下敎之罪,雖以律文言之,僞傳詔旨,律外無可襯合者,蓋假傳詔旨,與僞造制書,各有其律,則制書似是有文蹟者,而此則以僞傳詔旨律引用,似不悖矣。上曰,此輩所爲,極其叵測,何論首從,而必若欲分其首從,則造謀者之粧撰倖逭,豈非失刑?且旣曰,口傳下敎,則又與詔旨差異,詔旨獨非有文蹟者乎?此囚之傅生,非可議到,而以此旁照,創開無前之律,則日後開棘之慮,當如何哉?大抵獄案,則必有刺骨之論,疏章則亦有誅心之法,誅心非聖人不可爲,而刺骨之論,亦豈可輕易爲之乎?卿等更加另究,仍考相當律文,以爲處斷之地,而待判堂出仕,亦以筵敎傳及,可也。命熙朝·若鏞先退。仍敎書九曰,夜行祈雨,雨益漠然,再昨以前,猶有雨意,而昨今則竝與雨意而無之,甚可悶也。書九曰,嶺南則聞亦得雨,湖西亦然,而畿邑之尙此慳閟,誠悶然矣。上曰,昨日下敎後,更有抱冤者之來訴乎?書九曰,昨已草記者外,更無來告者矣。上曰,農書多是陳譚,而其中亦豈無一二可採?旣已求之,亦不可無信令之道,看詳抄出,以爲編入之地,似好矣。又敎曰,本司坐起,明日來會之意,傳及左相,可也。命退,諸臣以次退出。
上在昌德宮。只常參,停經筵。
藥房都提調沈煥之,提調金文淳,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李集斗啓曰,明日常參·經筵,取稟。傳曰,停。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,伐登萬戶成壽昌下直,長弓一張,長箭一部,片箭一部賜給。
傳于鄭尙愚曰,右承旨入侍。
傳于徐英輔曰,右副承旨入侍。
傳于洪義浩曰,旣無情勢,則兩司之以未肅拜書入,甚爲未安,在京未肅拜諸臺,禁推,與未差之代,今日政差代,待下批,牌招察任。
洪義浩啓曰,獻納李垿,正言李東煥,掌令李益恢禁推事,命下矣。依定式遞差傳旨捧入之意,敢啓。傳曰,知道。
以掌令洪秉益,獻納尹益烈,正言尹涵,牌不進罷職傳旨,傳于洪義浩曰,如有衆所共知情病者,許遞,今政,與未差之代差代,待下批,與違牌諸人,只推牌招。
沈象奎,以吏曹言啓曰,日前因飭敎,受由上京守令,催促下送,而其後又有上來者,故自臣曹卽爲申飭,密陽府使金履顯,三嘉縣監朴獻源,俱已下去,而載寧郡守宋欽書,則以爲親病沈重,不得下去云,務安縣監李弘源,則以爲身病添重,萬無還任之勢云,雖未知其親病與身病之如何,而以守令催促事,屢勤飭敎,固已萬萬惶恐,而又自廟堂筵稟申飭之後,兩邑守令之一向濡滯,無意還官者,事體誠極未安,所當重勘,而宋欽書則有異於身病,改差,李弘源則令該府拿問處之,何如?傳曰,允。李弘源則已滿瓜,雖下去,當還來云,遞付京職,其代,今日政擇差,待下批,明日下送,其中南邑,給馬,可也。
有政。吏批,行判書洪良浩受由,參判李書九進,參議未差,左副承旨沈象奎進。以閔台爀爲大司諫,洪秉益爲掌令,尹益烈爲獻納,尹涵·李東宇爲正言,金履載爲持平,朴崙壽爲副修撰,鄭民始爲左參贊,金文淳爲判義禁,申錫老爲戶曹正郞,南惠寬·李敬裕爲兵曹正郞,吳亨喆爲戶曹佐郞,閔光暹爲濟用判官,林最遠爲中部令,朴綏遠爲載寧郡守,監察單李弘源,遞付京職事,承傳,趙得永爲校理,曺允遂爲修撰,尹命烈爲副修撰,黃昇源爲工曹判書,鄭東愼爲同敦寧,李集斗爲同春秋,洪良浩爲繕工提調,金秀臣爲兵曹佐郞,柳沁煥爲厚陵令,兪漢紀爲永陵令,李壽彬爲漢城庶尹,成光默爲儀賓都事,李集玉爲典牲判官,姜世靖爲平市令,尹益烈爲南學敎授,金孝眞爲務安縣監,李趾采爲弘陵令,李貞運爲執義,朴民淳爲戶曹佐郞,李羲文爲司饔僉正,李宇炯爲社稷令,務安縣監金孝眞,陽城縣監金相任相換,李昌熙爲慶基殿令,金晦彬爲掌令,尹命烈爲獻納,南惠寬爲正言。
兵批,行判書金文淳,參判朴基正,參議朴奎淳病,參知嚴耆入直進,右副承旨徐英輔進。同知單黃海龍,僉知單徐有龍,大護軍權裕,護軍閔台爀·李益運,副護軍金翰東·李翊模·洪樂淵·韓德厚,副司直尹涵竝單付。
傳于李集斗曰,發遣吏郞諸執事,淸齋與否,摘奸以來。
以李益恢·李垿·李東煥囚單子判付內,分揀放送爲良如敎。
傳于洪義浩曰,當該煩稟承旨遞差。
洪義浩啓曰,臣與同副承旨申大尹伴直矣,纔已遞差出去,伴直無人,右副承旨徐英輔,卽爲牌招,何如?傳曰,允。
以大司諫閔台爀牌不進推考傳旨,傳于洪義浩曰,待開門,更爲牌招。
掌令姜世綸啓曰,臣百無肖似,最居下,淸朝耳目之任,素知不稱,而迺者馹召之恩,遽下於鄕廬屛伏之中,逖違戀結之餘,覲耿爲急,匍匐就途,章皇出肅,況當憫旱之時,常參有命,臣又他不暇顧,竭蹶登對,敢以陳陋數語,仰塵前席,而率口而發,語不商量,至承嚴敎遞差之命,臣惶隕震剝,求死不得,又況奏對失次,至被承宣問備之請,醜拙畢露,情踪惶恧,豈敢以大官還收之請,一刻晏然於臺次乎?請命遞斥臣職。答曰,勿辭。
洪義浩啓曰,掌令姜世綸,一日再啓煩瀆,退待物論之意,敢啓。傳曰,知道。
傳于洪義浩曰,兩啓依啓,爲伸臺請,而卽亦足矣,依前處分施行者,亦可謂恩法兩行不悖,依此擧行。
徐英輔,以都摠府言啓曰,今日入直內三廳武兼禁軍及軍兵等,當爲中日習射,而親臨常參相値,不得爲之之意,敢啓。傳曰,知道。
沈象奎,以吏曹言啓曰,今二月十九日,傳曰,人云忠武戊午渡遼,而近考文蹟,忠武以宣川郡守,爲左營將,與中軍永柔縣令李有吉,領兵渡江,卽己未二月十九日,而立慬於三月初四日,有吉及雲山郡守李繼宗,千摠金堯卿·吳稷·金佐龍同死,昨年起感於戊午回薄,特除祀孫武職,旋又試藝賜第,渡遼之議,始於戊午,立慬之蹟,實在己未,適當是年是月是日之重回,豈忍諉之於昨年已有示意,而不復擧論乎?況今日是十九日,而文蹟之考見,巧在今日,若不偶然,贈領議政忠武公金應河墓,遣承旨致祭於立慬日,其祀孫宣傳官金宅基,爲先令該曹付司果,以爲拔例收用之階,中軍李有吉之節義,觀於故相李文忠遺集哀詞,足爲明證,而郡守李繼宗事蹟,亦有可以證信者,但其後褒贈之施行與否及諸家後孫之誰某,無以詳知,令吏兵曹及該道詳問以聞事,命下矣。李有吉等五人之褒贈與否及子孫誰某,臣曹無以詳知,故發關於諸道道臣處,使之廣探列邑,詳細報來矣。諸道回移,今纔齊到,而全羅前監司李得臣回移,則以爲,故永柔縣令李有吉,肅宗朝辛酉年,特蒙兵曹判書贈職之典,又命旌閭,壬辰年,配享忠武祠,其五代奉祀孫志相,年今二十四歲,而居在康津地武業,故千摠吳稷,仁祖朝丙子年,特蒙兵曹參判贈職之典,命旌閭,英宗朝己卯年,又蒙兵曹判書贈職之典,其七代奉祀孫伯得,年今二十九歲,而居在錦山地武業云,黃海監司曺允大回移,則以爲,故雲山郡守李繼宗,當宁癸卯年,特蒙兵曹參議贈職之典,其六代奉祀孫臣龍,年今四十七歲,臣龍子之塾,年今二十四歲,而俱居瑞興地儒業,故千摠金佐龍,職經訓鍊院主簿·龍媒梁萬戶,而其七代奉祀孫台瑚,年今六十二歲,而武業登科,台瑚子宗熙,年今四十七歲而儒業,俱居黃州地云,忠烈錄中,泛稱旌贈,而其後孫之相傳文蹟,旣無憑考,則似未蒙褒贈之典,至於故千摠金堯卿之已蒙褒贈與否及子孫誰某,則諸道回移,俱以廣加搜問,終未知得,而更爲詳細探訪之意,報來矣,敢啓。傳曰,知道。未及贈職人,問于大臣,指一草記,可也。
徐英輔,以兵曹言啓曰,去二月十九日,傳曰,人云忠武戊午渡遼,而近考文蹟,忠武以宣川郡守,爲左營將,與中軍永柔縣令李有吉,領兵渡江,卽己未二月十九日,而立慬於三月初四日,有吉及雲山郡守李繼宗,千摠金堯卿·吳稷·金佐龍同死,昨年起感於戊午回薄,特除祀孫武職,旋又試藝賜第,渡遼之議,始於戊午,立慬之蹟,實在己未,適當是年是月是日之重回,豈忍諉之於昨年已有示意,而不復擧論乎?況今日是十九日,而文蹟之考見,巧在今日,若不偶然,贈領議政忠武公金應河墓,遣承旨致祭於立慬日,其祀孫宣傳官金宅基,爲先令該曹付司果,以爲拔例收用之階,中軍李有吉之節義,觀於故相李文忠遺集哀詞,足爲明證,而郡守李繼宗等事蹟,亦有可以徵信者,但其後褒贈之施否及諸家後孫之誰某,無以詳知,令吏兵曹及該道詳問以聞事,命下矣。謹依傳敎,故縣令李有吉,故郡守李繼宗,故千摠吳稷·金堯卿·金佐龍之褒贈與否,後孫誰某,自臣曹多般採訪,俱無在京之人,故行會諸道,使之詳探矣。卽伏見全羅監司李得臣,黃海監司曺允大回移,則故縣令李有吉,肅廟朝辛酉,贈兵曹判書,仍命旌閭,壬辰,配享忠武祠,五代祀孫志相,今年二十五,居在康津,以武爲業,故郡守李繼宗,當宁癸卯,贈兵曹參議,六代祀孫臣龍,今年四十七,居在瑞興,其子之塾,今年二十四,俱爲儒業,故千摠吳稷,仁廟朝丙午,贈兵曹參判,仍命旌閭,先朝己卯,加贈兵曹判書,七代祀孫伯得,今年二十九,居在錦山,以武爲業,故千摠金佐龍,官至龍媒梁萬戶,而無褒贈之典,七代祀孫旨瑚,今年六十二,登武科,居在黃州,其子宗熙,今年四十七,以儒爲業,而故千摠金堯卿之褒贈與否,子孫誰某,皆以不知報來,而取考忠烈錄,金佐龍·金堯卿,以俱有旌贈載錄,固未知有何考據,如是入刊,而金佐龍後孫,則以未蒙褒贈之典爲辭,渠祖之前後告身,尙爲家藏,則旌贈恩典,尤當有傳來可據之蹟,爲後孫者,豈或不知?以此推之,則其子孫之言,似可取信,至如金堯卿,則先訪其後孫,然後褒贈與否,可以考問,故更加採探,期於搜訪之意,敢啓。傳曰,付之吏曹,可也。
徐英輔,以漢城府言啓曰,今二月三十日,傳曰,副元帥兼平安道節度使原任捕盜大將贈議政府右議政諡襄毅公龍岡縣人金景瑞,與遼東伯渡遼以後事蹟,有不可泯沒者,始傳李陵之投降,終知王倫之不拜,䵝昧六七年,乃獲彰暴,其丹忠赤腔於太陽中天之時者,實與李廓·羅德憲諸人同,而考其辦死之蹟,以從容兼慨慷,遺書密疏之激切冤鬱,使人一讀一涕,故相閔鎭遠按關西也,編其遺事,行於世矣。今當舊甲,又拜北苑,鉅鹿之思,不覺撫髀長歎,令京兆訪問其後孫以奏,一體卜日致祭事,命下矣。金景瑞子孫之在於道內各邑者,一一搜訪,修成冊以送之意,發關平安道矣。平安監司韓用龜回移內,金景瑞子孫,在於龍岡·平壤兩邑者,修成冊報來,故別單書入之意,敢啓。傳曰,分付道臣,招見諸人,可合武職人一人,起送兵曹,使之草記,可也。
徐英輔,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
徐英輔,以備邊司言啓曰,卽見懷德居幼學宋載紹妻金氏所告諺書原情,則以爲,其舅葬地,定於沃川郡西面,此先山百步內禁養之地也。山下閔姓人,橫生禁葬之計,稱以社壇對沖,民家後麓,呈于本官,本官摘奸後,以爲民家在於二百步外,且是宋家墓村,法不當禁,社壇亦在十里之外,亦非當禁,而人言旣謂對沖,改其坐向爲宜云,而猝難定地,仍爲過葬,未及平土,稱以官隷,成群禁葬,以至於打破神主之境,其夫呈于營門,則以言語不順,捉囚於沃川郡,乞蒙天恩云矣。社壇相去,雖曰,稍遠,若是相望對沖之地,則安敢不遵官令,仍葬其地乎?其間委折,令道臣各別詳査,如有一毫未審之端,則亟令改葬,打破神主,自有法律,覈出犯者,考律勘處之意,分付,何如?傳曰,允。
洪義浩,以刑曹言啓曰,執義曺允遂所啓,私賤之騎馬,心實痛駭,試出禁牌,則有一私奴之見捉者,乃是壯勇營敎鍊官金命遇之奴也。命遇發怒其奴之見捉,使其旗手,送馬臣家,威喝無所不至,常時若能立紀律嚴檢束,則頑校之放恣,豈若是甚乎?請壯勇大將趙心泰從重推考批旨內,依啓,所謂馬主之該校,付之攸司,移用私賤騎馬之律可也事,命下矣。所當依傳敎捉來照律,而金命遇,日前已爲身故,置之,何如?傳曰,允。
洪義浩,以義禁府言啓曰,依下敎,慈山府使李東馨,發遣府書吏,押送任所之意,敢啓。傳曰,知道。
洪義浩,以義禁府言啓曰,廣州中軍申大觀,令該府拿來嚴囚嚴問,捧口招以聞事,傳旨啓下矣。申大觀已爲上來,今方待命,爲先嚴囚之意,敢啓。傳曰,知道。
洪義浩,以左邊捕盜廳言啓曰,備邊司草記,傳曰,鎭營如許之習,近來飭敎,何如,則京廳捕校,行此盜賊所不爲之習於無故平民,旣聞之後,何可例治?當該捕將,爲先罷職,仍令左大將兼察,卽爲開坐,具格究覈,明日常參時,以草供持入事,分付可也事,命下矣。依下敎,卽爲發捕,則金昌國自刑曹蒙放之後,不知去處,故今方嚴飭搜捕之意,敢啓。傳曰,知道。
刑曹啓目,粘連黃海監司曺允大矣,諺云賊可前捉,不可後捉,明其爲賊,賊乃可服兺除良,私門結縛,狼藉毆打,至於結果而後已,則自此以後,無辜殘民,其將冒賊名於白地,斷送姓名,而土豪之勢,人莫敢誰何是隱乙喩,婢夫云云,可謂全不襯着,妻家婢夫,皆用雇主之律,則俗所謂査頓八寸之不當者,郭解不害爲義俠,而布衣權重,殺人不死,終抵大辟,則該道伯獨不看律乎?以此抑强扶弱,懲一礪百之政,無難低昂,殊甚駭然是置,自卿曹爲先發緘取招罪,杖八十收贖,公罪施行,何如?判付啓,依啓爲旀,功減一等爲良如敎。
刑曹啓目,粘連西部石興大捧供啓目內,本意只在推來二女,而借書之際,以良爲賤四字,誤爲書納云,書給人梁哥招內,以良爲賤等語,出於文短所致云,則直歸之壓良爲賤,恐涉不當,石哥二女,令該道捉送,石哥·梁哥之言不詳審之罪,勘處李源集,放送,何如?判付啓,卽無論獄情之祕密與閑漫供招,纔捧判付未下,則謄播副本於外間,自有司寇以來所未有者是置,苟非然者,在家之臺臣,何從以聞知,至以本事,登諸章奏乎?本曹若不宣洩,必是當者之干囑訟理之外,此甚可駭,卿等爲先自首草記,而卿等無所干,則當者嚴杖,覈其委折施行爲有矣。招引必於壓良,其律反復重焉,法典內招引人物,入居兩界者,一律論,所謂多石之原籍官卽碧潼,而携入這間,其律應死,細考原案,誘匿邊較多,然則誘匿者例減一等,南邑島中,施以誘匿之律,仍令該道伯,親執嚴刑滿三次,發配爲旀,招引是在良女二名,自本曹刻期督現後,官庭出給石哥爲旀,不檢束守令勘罪,卽亦法文,而卿等何無提及?當該守令,指名査問拿勘爲旀,原疏有違格,姑未還呈,而事實相左之外,爲持憲之任,忽有此昧法之論,貽羞臺閣,莫此爲甚,持平李敬參,罷職爲良如敎。
持平南履翼疏曰,伏以,臣文質無當,才識譾劣,雖尋常百執事之末,無一可堪之狀,不但聖鑑俯燭,臣亦自知明矣。迺者昨冬以來,歷遍三司,半年之間,虛帶淸銜,未嘗出一言論一事,重以老母癃病,長時凜綴,實無離捨供職之勢,循常番次,隨例詣臺,亦皆逡巡,每一循省,惶愧靡措。第緣天眷冞隆,聖度曲恕,不敢言私,黽勉至今,當次悶旱求助之日,又忝已試蔑效之地,夙宵殫竭,思效一日之責,而旣不欲覶縷陳腐之說,自歸無實之科,又不欲妄托激揚之風,輒發過當之論,假令臣言一事之得失,論一人之長短,何足以補世道而弭天災哉?今之言者必曰,擇守令也,揀人才也,勸農桑也,節財用也。凡此數事,非但言者之言如此,殿下所以日夜董飭者,亦惟在此,然凡事有大根本,有要節處,不知其本,則勤而無實,不知其要,則勞而無效,苟求其本,殿下一心,實爲萬化之原,殿下之洞洞一念,未嘗少弛,未明求衣,夜分乃寢,必以堯·舜之心爲心,則臣雖至愚,豈敢曰,殿下一心之微,有所未盡,而大哉夏禹之言曰,堯·舜之民,以堯·舜之心爲心,寡人之民,各自以其心爲心,臣未知今日廟堂之上,皆以皐·夔之心爲心,今日畎畝之民,亦皆有比屋之風否乎?然此非一朝一夕之可以挽回者,且就其要節處言之,擇守令,無過於一廉字,揀人才,無過於一公字,勸農桑,無過於一勤字,節財用,無過於一儉字,凡此廉公勤儉四字,誠爲目今之第一急務。何謂廉也?近年以來,每當一守令之窠,輒勤擇差之命,一守令之辭陛,必有引接之擧,殿下之所以擇守令者,非不勤矣,及其赴任之後,犯科者相續,道伯之或貶或罷,繡啓之論罪勘罪,殆無虛月,亦豈擇之之方,未得其要而然歟?一守令之廉,一邑安堵,一守令之貪,一邑倒懸,此漢所以爲治之本,在於循良,擇任之際,必擧孝廉,蓋居家莫如孝,在官莫如廉故也。爲今之計,凡擇守令,勿拘地處,勿循資格,必以廉謹者爲首,則此爲擇差之要道也。何謂公也?我殿下所以揀選人材之道,極其恢蕩,每有陞擢,廣詢僉謀,旁求遠人,輒加宣召,殿下所以揀人材者,可謂勤矣。廟剡銓選,不過資地之循格,未聞特異之搜拔,雖曰,我國規模,專尙地閥,天之生才,豈有遠邇之別哉?爲今之計,莫如開廣聰明,一循公議,則此爲揀選之要道也。何謂勤也?殿下所以勸農桑者,靡不用極,中夜齋殿,秉燭降綸,訪之於廟堂,而廟堂不足,求之於守宰,守宰而不足,求之於草野農政之書,堆積公車,人各異見,竟少實用,凡治農之道,莫要於勤,臣見緣畝小民,雖無恒産,終歲勤作者,輒皆家有餘粟,終年怠惰者,每多爲人傭賃,此無他,勤與怠之分也。今之爲方伯·守令者,苟皆殫誠勤勵,皆如夏畦之民,則是爲勸農之第一要道,而道臣之褒貶,繡衣之書啓,視此爲高下,則是爲勤作之要道也。何謂儉也?今我殿下,凡於崇儉節財之道,雖夏后之卑官,漢帝之弋綈,無以加之,廷臣之出入殿陛者,每私相歎服欽誦曰,聖人服御,眞若是簡素哉?是宜上行下效,民俗一變,而一日之供,或費千錢,一乘之直,或至屢百,蔀屋小民,少有斗粟,輒着闊袖之衣,閭巷婦女,略有錢貨,輒用錦羅之飾,以至田土之廣占,第宅之踰制,無非糜財之道,今欲救此一分之弊,莫如上自廊廟之臣,下至匹庶之間,皆以布被脫粟爲度,此爲昭儉之一助也。雖然凡此數事,不可以家喩戶說,耳提面命而得者也,必也君臣上下,精白一心,凡於一守令之差除,輒曰,廉乎貪乎?一人才之薦也,必曰,公乎私乎?勸農桑則曰,勤乎怠乎?節財用則曰,儉乎奢乎?在廷之臣,皆能以此爲心,殿下亦宜自勉,有以淬勵董率之,則世道或可挽也,天災或可弭也。今日常參有命,而賓對兼行,凡在三司之列者,莫不竭蹶奔走,報效萬一,而臣獨情私旣難暫離,言議無足仰裨,求助之下,稱塞無路,草草數語,尤增愧恧。伏乞聖明,俯賜鑑諒,亟削臣職,以爲爲人臣不職者之戒焉。且臣有萬分難强之情,臣所後本生兩家,俱無兄弟姊妹,兩家老母,年皆篤老,素有貞疾,迭相沈淹,長事刀圭,飮啖寢處,臣不照管,每致添損,晝宵煼煎,萬無離側供仕之望,而第臣無他才能,惟以不計燥濕,竭誠奔奏,爲一分報答之圖,而目下情理,誠無束帶趨簉,隨衆陳列之道,臣在周行,不過九牛之一毛,臣於病母,殆同十瞽之一相,每念古人事親日短之語,不覺流涕,玆不得不疾聲呼籲於孝理之下,伏願亟命選部,勿復檢擬,永賜長暇,俾便救護,以安私分,千萬至祝,臣無任云云。省疏具悉。所陳當留意,爾其勿辭救護。
修撰李貞運疏曰,伏以,臣庸愚譾劣,百不猶人,而偏荷我聖上陶鎔之私,出入三司,已至十有餘年矣。絲毫莫補,醜拙畢露,前後除拜,有命輒膺者,此豈臣有一半分堪承之望而然哉?誠以感激恩造,奔走殫竭,以爲涓埃圖報之地者也。況自昨冬飭敎之後,怵惕惶感,尤不敢爲逡巡之計,乍遞旋拜,一直承膺,每自循省,愧汗浹背,向於在直時,以目下一事,與僚員聯陳短箚,爲喉院所格,旣呈之後,至於出給館吏之境,此則自有堂箚以來所未有者,臣何足言?其爲辱館規而羞朝體,無復餘地,不得不露章自列,相率徑出,自顧分義,惟有悚惕,薄罷旋敍,非罪伊榮,而莫重堂箚之規,至臣壞了,則復入鑾坡,有靦面目。不意今者,又伏承修撰新命,在臣道理,固當卽地趨承,而僨誤之地,抗顔無望,且況其時聯名僚員,以此引義,則臣是箚頭,其所自處,尤有別焉,何敢自同無故,晏然膺命乎?常參·賓對,一日竝行,而情勢所拘,不能隨參於三司之後,臣罪至此,尤無所逃,玆敢不避瀆擾,冒陳衷懇。伏乞聖明,天地父母,特垂鑑諒,亟削臣所帶職名,以重館規,以存廉防,千萬幸甚,臣不敢以見職自居,而顧今暵乾之災太甚,宵旰之憂方殷,昨下求言之敎,今行常參之擧,而忝在論思,默無一言,亦有所不敢,猥此附陳焉。當此憫旱之際,匹夫匹婦之冤枉致命,亦足爲干和之一端,而今聞楊州前倅之在官也,雖係微眚薄過,不施笞杖,專用重棍,維楊之民,擧皆嗷嗷,甚至於十餘歲之兒,見捉於酒禁,用棍致斃,犯酒非可殺之罪,小兒無當棍之法,則其爲至殘至冤,已不可言,而此猶不足,其家老少之訴冤被死者,又至數人之多,有口皆傳,無人不聞,誠有是也,其抱冤而傷和者,當如何哉?人命所關,不可置而勿論,臣謂楊州前牧使李得濟,令該府拿問嚴處,俾洩幽冤之氣,恐不可已矣。今番繡衣之分命,實出於察隱黜幽之聖意,而守令之入於書啓者,或有初不置對,直爲還官,如此則按廉反輕,守宰無憚,與當初分遣之意,不無相反之歎,此時之曠官,雖曰可悶,名爲字牧,亦不可置之䵝昧之中,臣亦謂一問之後,察其虛實而處之,恐合事宜,惟聖明竝垂察焉,臣無任云云。省疏具悉。李得濟事,濫殺人命,誠如風傳,則拿問嚴處,不可或緩,依施,守令之入於繡啓,初不置對,直爲還官者,一問處之事,未知指何道何倅,而回啓若請拿處,則豈有直還之理也?指擧姓名,然後始可以量處,令該房問于爾處以啓,承宣事,聞甚駭然,詳細分付,俾勿違禁,可也。任他呈箚,出給堂吏,豈成說乎?其時當該承旨遞差,如已遞職,爲先重推,以存堂規,爾其勿辭察職。
己未五月二十五日卯時,上御熙政堂。常參兼行次對入侍時,行都承旨李集斗,左承旨洪義浩,右承旨鄭尙愚,左副承旨沈象奎,右副承旨徐英輔,同副承旨申大尹。東班,左議政李秉模,右議政李時秀,戶曹判書趙鎭寬,漢城判尹徐邁修,禮曹判書徐龍輔,吏曹參判李書九,大司諫申獻朝,執義曺允遂,應敎洪樂游,掌令姜世綸,校理金履載,副校理閔命爀,正言李瑞朝,修撰朴崙壽,副修撰金熙周,吏曹正郞金光遇,禮曹佐郞尹孝寬,戶曹佐郞李集玉,監察洪聖源,司錄李㬖。西班,判府事沈煥之,西春君爗,靑城尉沈能建,行工曹判書鄭民始,行兵曹判書金文淳,行刑曹判書李祖源,判敦寧李秉鼎,行大護軍李邦一,同知中樞府事徐有大,行護軍申大顯·李漢豐,兵曹正郞柳畊,刑曹正郞南寅老,工曹佐郞崔笠,記事官金啓溫,假注書呂東植,記事官李存秀·洪奭周,以次就位。引儀引常參官,行四拜禮訖,引儀唱有啓事官升堂,無啓事官退出。秉模等曰,日候不調,日間聖體,若何?上曰,悶旱之外,風氣甚乖常,以此憂悶矣。秉模等曰,寢睡·水刺之節,何如?上曰,大體一樣,而夜氣常過涼矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。上曰,流行之旱災,固是頻有,而如此之風日,可謂初見矣。秉模曰,昨日則天無點雲,日候稍異於前,今朝似亦蒸鬱,可有庶幾之望矣。上曰,昨晩以後,又有西風,而無論東風西風,每雜北風,且晨夕之間,頓無暖意,日候之如是,莫非懍惕處也。秉模曰,兩南則雨澤聞亦稍勝矣。煥之曰,藥房日次,啓辭未及承批矣。上曰,批答,以知道書出也。煥之曰,醫官待令閤外,使之入診,何如?上曰,置之。命書榻敎曰,不待外辦啓下及殿座呼唱,徑先入侍之諸承旨,一竝推考。又命書榻敎曰,兵工換房。仍敎英輔曰,標信出給宣傳官,軍兵解嚴,可也。上曰,以用慮之過,而積氣漸盛,以積氣之盛,而膈滯頗苦,寢不過一更,飯亦不能善進,精神漸覺減損,筋力亦不如前,以今模樣,若値久旱,則恐無以抵當得過,至於親禱,亦恐難於自强,或可有從近得雨之望耶?秉模曰,向來沈判府事收議,臣以爲,其言好矣,祈雨之禮,三代以來,固已有之,而伏覩方寸之默禱,無少間斷,則又何待於儀文間事乎?上曰,昨有常參時捕將持草供入來之命矣,何不登筵乎?義浩曰,罪人未及跟捕云矣。上曰,捕將使之入侍。賤臣承命出傳,與捕盜大將申大顯,偕入進伏。上曰,次對爲之。秉模曰,悶旱之時,兼行常參·次對,必有實事之敷奏,然後可以對揚萬一,而臣夙宵思度,不得一言一事之可以仰塞者,實爲悚悶矣,諸道狀啓,別無可以稟處者,而事係都下民隱者,已草記者外,姑無入聞,待其來告,當以草記爲之矣。秉模曰,日前憲臺所啓中,論外邑祈雨事,而有曰,無論守令之親行,鄕所之替往云云,此是臺臣過去說,而有時鄕所之替行,可以推知矣。大抵祈雨之禮,隨其旱氣之淺深,凡有民社之責者,各殫其誠,則此乃守令之職,決非鄕所之所可替行也。守令如有不能將事之病,故退行,可也,姑停,亦可也。替送鄕所,於禮於義,有何所據乎?雖兼任之官,他務皆可兼察,而祈雨則不可替行,以此意分付諸道,如値祈雨之時,而該倅有病故,則寧爲姑停,而無論兼任與鄕所,無得替行事,永爲定式,何如?上曰,卿言甚是,依此分付各道,以爲定式,而亦令禮曹詳載掌考,因此而又有下敎者,前錦伯之前年祈雨時,擧措極爲駭然,間亦以此勘罪,而雖曰,入就位,而其爲未能行事,似分明,然則祝帖,以地方官改塡乎?否則仍道伯姓名,而使執事守令替行乎?由前由後,有違常格,而不爲登聞者,雖由於病未省事之致,向於問啓,欲爲査處而未果,適當憫旱之時,筵中旣有酬酢,則其在重祀典尊朝綱之道,不可不一問,大臣之意,何如?秉模曰,向於其時問啓,祝冊之塡以誰某,無所別白,若用道臣已塡之名,而仍以行祀,則在禮不可,若改塡守令之名,而狀聞中不爲擧論,泛稱親禱,則大失奏御之體,此一款另行査勘,然後可以重祈雨之典,杜後日之弊,且與一事再勘,有異令該府拿問處之恐宜矣。上曰,依爲之。出擧條上曰,昔在先朝,以長湍倅之祈雨齋所,有不敬不潔之事,至於臨門刑訊,前錦伯事,則雖異於此,而亦不可不重勘矣,此人自在桂坊,知其可取,而至於如此事,豈可一味曲貸乎?秉模曰,聞沈判府事,欲以此請罪,而未及爲之云矣。上曰,李廷說事,卿果取見可考文蹟乎?秉模曰,前後文蹟,使渠持來,而未及考見矣。上曰,詩句則似是故判書李縡,而故相兪拓基·徐志修·韓翼謩,故判書李鼎輔·尹汲,皆有伸辨之論,年前屢以此事呼籲,輒以關係之重大,置之矣。秉模曰,此後來訴者,必多有猥屑之類,似此者固當拔之,而其中事係緊關,不可不登聞者外,皆令各該所掌衙門,査實決處,好矣。上曰,依此爲之。秉模曰,當此求助之時,臣則無可以一言敷奏,三司諸臣,今方登筵,如臣無似,切望其或有官箴矣。上曰,求助之意,在於欲聞衮闕,而至於官箴,則反或有難處,如前刑判之遭彈於彼,而行公於此者,皆以廉防責之,則此後一經彈駁者,其將以終身自劃乎?此等官箴,還爲可悶矣。上曰,今年則雖不待陰陽占驗之術,予則料其必將得雨,不至如昨年之旱,而今雖得雨,亦已後時,哿矣富人,將如貧民之事,力不逮何哉?況今盛夏陽壯之時,每日北風,其爲災異,反有甚於亢旱,月之從星則以風雨,雨之得否,專係於風,而六七日之風,竟無雨意,此豈非人事之失於下,而讁見於上者乎?星有徙度,則風亦可反,金縢之反風,尙矣,而獨不得劉昆之反風乎?今年乖沴之氣,振古初有,無論賢愚貴賤,盡入長平之坑,逝者之茹菀,姑無論,孝子慈孫烈女節婦,必多有齎冤而含痛者,如是而安得不干和致沴乎?先朝壬戌,亦以無名之疾,至於城內之死亡者,以萬爲計,以記注所載觀之,可知其極熾,而翌年癸亥,荐遭旱災,遂有設祭疏鬱之擧,今年亦欲追述,而以其張大,未敢遽行矣。向筵亦已言之,而人有淸明之氣,然後足以消弭乖沴,予雖不欲誣一世,而正學不明,大義日晦,充塞遍滿,都是邪僻之氣,此豈非大可懼者乎?秉模曰,伏承聖敎,微妙幽隱,無所不及,不待圭幣之祈,而可謂靡神不擧矣,豈無感應之效乎?上天仁愛,豈欲有水旱之災,而一霈之尙靳,卽時有未及而然,若因此過慮,而反有損於節宣之方,則豈不尤可切悶乎?上曰,我朝昇平,莫盛於肅廟時,而然惟一念雨暘,靡或少懈,日影風竿之始設,皆在是時,而以至庚子之旱,憂勤之聖念,尙不敢弛,故先朝下敎,每擧肅廟故事,以爲不能仰述矣。矧予否德,尤何敢擬議比方,而先朝盛德,卽予之常所仰覩,顧今之時,非所可論於盛際之昇平,而每年輒値旱災,以此勞心,殆不能堪過矣。祈雨之晩始設行,外人或謂之泄泄,而亦不得不然,蓋其擧措,至爲重大,過十次之後,至有閉南門開北門遷市之擧,此豈輕先爲之之事乎?列聖朝對越之誠,豈或少忽於弭災之方,而國朝以來,此擧只有數次矣。三次祈雨,當行於南壇·雩祀壇,而今番則欲先禱雩祀矣。秉模曰,天道玄遠,非敢測度,人每以泄菀之故,望雨之誠,得雨之喜,輒皆形諸言語,而臣則謂此猶未安,都不如心上之虔禱矣。命書榻敎曰,三次祈雨祭,雩祀壇,遣一品重臣設行,明日受香。仍敎曰,禮判出去,申飭祭品,吏房承旨及吏曹參判出去,修入祭報府,而勿拘時臺,以今日登筵人,塡差執事,可也。龍輔等先退。時秀曰,臣之冒膺匪據,三旬于玆矣。曾未能一言敷奏,對揚德意,每自循省,惶恧靡措,今當聖心憂勞,臨殿求助之日,亦不敢以陳腐無當,默息而退,近來弊風非一,而臣則以爲,民國之痼弊,莫有甚於貪風也。雖古之人,亦豈無廉貪,而古則廉者多而貪者少,又其爲貪,易知而難掩,一有現發,則輒抵重辟,終其身廢枳,故人皆畏愼,不敢冒犯矣。今則不然,居官廉白者,絶無聞焉,纔經一邑,臧獲頓增,第宅奐新,營私規利,認作常事,不自爲恥,人不爲怪,又其爲貪,瑣瑣多歧,其跡易見,雖或因事現露,暫經薄勘,旋卽甄用,此實朝廷法綱,士夫名檢,漸不如古之致,我聖上以懲貪一事,前後辭敎,何等諄複嚴截,而只緣在下者之不能對揚,人無丕變之效,民有日瘁之歎,若無一番大懲創,則恐無以少革此風,以今番兩繡啓言之,許多郡縣,豈盡廉吏,而書啓中俱無一貪吏摘發論勘者,誠爲慨惜,兩湖御史竝推考,殿最大政,隔月申飭,諸道道臣及兩銓之臣,考績之政,擬望之際,一以廉貪二字,爲黜陟取舍之要,更申掩護保擧之典,以爲勸懲之道,似爲合宜,故敢此仰達矣。上曰,卿言深得目下時措之宜,出擧條,爲先申明嚴飭,可也。出擧條時秀曰,聖心悶旱,夙夜焦勞,慮有干和之端,屢勤採訪之命,至誠所及,莫不欽仰,臣適有所聞,故敢此仰達矣。關北儒生,有離鄕而身故者,其親屬托往來官隷,使之運致,及其運來之際,嫌其馱重,有殘忍慘酷之事,何地之人,何時之事,雖未詳知,問於北人之在京者,則果非浪傳云,邊俗愚頑,不知其爲殘忍慘酷,不可不嚴査重繩,以厲一道,果若有此等事,則其時道臣守宰之視以尋常,不思懲後,亦不可無罪,分付道臣,各別廉探,嚴加覈出,以爲考律勘處之地,何如?上曰,依爲之。出擧條秉模曰,臣之待罪嶺營時,北人之來寓南中者,亦有如此之事,故使之痛治,至於致死,而其後更以法意參量,則似不至於一律矣。上曰,其罪果不至一律乎?秉模曰,旣是已故者,則與戕害人命,似有輕重矣。上曰,刑曹文案中李昌麟獄案,卿等見之乎?此亦以律文之無可引用,而有所難處矣。煥之曰,臣亦略聞其事,而雖以曰宥之義,此則不可不用一律矣。上曰,好生之德,豈不是好題目,而近來所謂好生二字,反與要譽相近,況如此輩之用法,可謂殺一人而活百人,則雖不分首從而殺之,可也。曰宥之義,豈可施於此等處乎?但以其無可合之律名爲難耳,夫興一利,不如除一害,利猶不可興,況創開無前之法乎?雖遞推薄勘,猶不可創開無前之法,又況一律罪名,何等重大,而可以容易創開乎?該曹之書其罪名,或稱假托傳旨,或稱僞傳下敎,而傳旨卽是有文蹟者,則與本事旣不相襯,至於下敎,異於文蹟,卽不過口傳,則口傳下敎,該曹元無擧行之法,以口傳下敎之僞傳,擬之於大明律之詐傳詔旨,斷以一律,則此律一開,亦豈無開棘之慮乎?向日判付之後,籤紙罪名,果何以釐正乎?祖源曰,臣與諸堂,亦爲爛商,而籤紙釐正,果難措語矣。上曰,此若生出獄門,則豈可曰,有法乎?但求其相當之律名而已。仍命秉模等就座。民始曰,今年諸道漕穀,無弊上納,殊極多幸,而嶺南後漕倉屬邑穀物,旣甚麤劣,又有欠縮,已甚駭然,而其中金海,以自捧邑米品爲尤甚,點退居多,改色改舂之際,不但漕卒之受弊,亦將貽害於民人,此而無警勵之事,則後弊有不可言,金海前府使李身敬,令該府拿問處之,後復如此,則該倉都差使員及該邑守令,從重論勘,漕倉事目,旣令道臣親監裝發,亦難免不飭之責,以此意嚴飭,何如?上曰,依爲之。聞甚駭然,當該道臣,越俸一等,可也。秉模曰,後漕倉及金海事,誠極駭然,而此等行會,易致訛傳,官吏則藉重京關,而惟意濫捧,民人則莫知裏面,而謂出親規,雖以近來木品事言之,一有申飭,輒曰,升尺之倍爲高峻,畢竟利歸中間,害及小民,此等情僞,本不難知,嚴飭道臣,使官民咸知申明舊式而已,非有斗斛色品之加減,何如?上曰,依爲之。出擧條上曰,今年嶺南三漕倉之一齊早泊,近所稀有,漕倉設施,蓋自戶判之先卿,而此戶判在任之時,有此利泊,可謂事不偶然,豈非其誠力之報乎?文淳曰,武兼許浣,前以備邊司郞廳作散,以武兼復職,通計前仕,則今都政當爲出六,備邊郞武兼,雖有計朔計日之異,已例皆許其通計,故敢此仰達矣。上曰,依爲之。出擧條上敎祖源曰,前刑判,以李潤廷·李命溫事,有傅生之論矣,死者之不告其兄以被打之事者,果有疑端云,而死則死矣,豈可不覈正犯,而遽議全釋?至於李命溫,則兄弟同犯,手勢則未知孰輕孰重,而命良之欲諉罪渠兄者,甚爲絶痛云,卿其更加看詳也。審理疎決,雖不可年年爲之,而臺臣所啓,旣有疑誤處,審覈之語,亦爲反復講究,從速覆奏,而三堂各具所見啓聞,可也。又敎大顯曰,昨夜備局草記事,果已査覈乎?大顯曰,所謂金昌國,姑未捕得矣。上曰,韓哥是何許人乎?大顯曰,聞是中人,而本來外入之類,故至於見辱云矣。上曰,今日內各別跟捕嚴査後,卽爲草記,可也。近來營將事,亦甚駭然,詰盜則全不致意,而徒爲騷擾平民之擧,是豈成說乎?仍敎文淳曰,向來宣傳官毆打諸漢,尙今囚置云,卿與諸將臣相議,分定首從,令御將習陣時,各別懲治也。鎭寬曰,惠堂旣以後漕倉事仰奏,臣亦有所聞矣。大抵三浪稅穀之多欠,蓋由於本倉裝載之際,浮江下海,費日旣多,奸弊之層生,比他倉尤甚,以至於乘船之監色,每不以當初捧稅者定送,公穀耗縮,太半坐於是,是豈設倉定式之規哉?此後若循此弊,則都差員以下,難免重勘之意,爲先嚴飭於該道道臣,何如?上曰,依爲之。出擧條鎭寬曰,近來船材之極艱,三南皆然,儲養撙節之道,不容少忽,以今年言之,漕船之改造當限,其數固夥然,若其本板杉板之常浸海水者亦多,可以仍用,自今爲始,雖非全體完固,而退年使用者,如有本材之多堪入用者,使之還泊本倉,以爲添助於新造之材,則不爲無補,臣於今番點檢時,屢聞各處差員之言,亦又審閱諸倉船隻,賤見如此,故敢此仰達,下詢大臣處之,何如?上曰,大臣之意,何如?秉模曰,如欲使之添助新造之材,則假令退船幾隻,添助新船幾隻,又於船材元定式數內,每隻減幾株,酌量磨鍊以給,然後始可有效,如其不然,而但令還泊添造,則公私無當,彼此俱損,恐非得計矣。煥之曰,戶判之言,蓋欲撙節船材,儲養山木,以爲永遠之圖,其意甚好矣,完固船之加年使用及舊船添修與新船全造等節,竝須酌量磨鍊,以杜奸弊,然後似有實效矣。時秀曰,年限雖及,全體完固,則使之退限使用,無所不可,而若使之添補新造,則恐生奸弊,未必有實效矣。上曰,惠堂亦陳所見,可也。民始曰,限滿漕船,若減給新材,以舊材取用定式,則恐無實效,且毋論加年與不加年,竝爲下送買用,則京江船隻,無以覓材修補,此亦難處矣。秉模曰,諸議旣有參差,可以退年使用,不可退年者,則依近例施行,似合便宜矣。上曰,依爲之。出擧條鎭寬曰,俄以李昌麟獄事,有所下敎,伊時見瞞,莫非臣矇眛之致,不勝惶悚,而渠之罪狀,卽臣所親見者,每言及於此,則尙今憤痛,傅輕之典,豈可議到於此等處乎?上曰,予豈有傅輕之意哉?其在刑亂國用重典之道,斷當以法從事,而所以愼重者,以其律文之無可引用故也。大抵斷獄之法,必用大明律,而參以名例,名例之外,又引大典通編推斷條,如是而不足,則又引用受敎,此律一開,後輒引據,則其爲流弊,何可勝言?予自御極以後,未嘗創一新律,惟是婢夫毆辱妻上典一條,雖屬新創,此亦有所據而然矣。昨筵秋堂,以詐傳詔旨之旨字,看作旨意,謂可以旁照於口傳下敎云,而詔旨云者,卽是詔之旨也。若以旨意而屬之口傳,則如是說去,亦當有僞傳上意之律,輾轉附會,其弊當如何哉?俄者下敎,驟聞者之認欲傅生,固無怪矣,而予意則異於是矣。上曰,臺諫進前,啓辭只擧末端,可也。獻朝·允遂·樂游·世綸·履載·命爀·瑞朝·崙壽·熙周等曰,請亟寢罪人鄭致達妻出置罪名命釋之音,依前還發配所,仍令王府,夬正典刑。措辭見上上曰,不允。出擧條獻朝等曰,請物故罪人德相,亟施孥籍之典。措辭見上上曰,不允。出擧條獻朝等曰,請逆賊尙喆,追施孥戮之典。措辭見上上曰,不允。出擧條二行刀削獻朝·允遂·世綸·瑞朝等曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。措辭見上上曰,不允。出擧條獻朝等曰,請夏賊子女竝施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上上曰,不允。出擧條獻朝等曰,請物故罪人國榮,亟施孥籍之典。措辭見上上曰,不允。出擧條獻朝等曰,請明謙·以謙亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。措辭見上上曰,不允。出擧條獻朝等曰,請承款後物故罪人九宗,亟施孥籍之典。措辭見上上曰,不允。出擧條允遂·世綸等曰,請崔進吉依律處斷。措辭見上上曰,依啓。出擧條允遂等曰,請還寢金甲島定配罪人成德雨放送之命。措辭見上上曰,依啓。出擧條義浩曰,正言李瑞朝,進伏之際,擧措顚錯,有損臺體,不可無警,推考,何如?上曰,依爲之。出擧條義浩曰,正言李瑞朝,擧止去益錯亂,憲臺前啓之奏達也,又爲無端起伏,推考,何如?上曰,從重推考,可也。出擧條獻朝進奏院啓。上曰,憲臺有新啓乎?世綸曰,有所懷矣。上曰,然則何爲不陳於院啓之前也?院啓姑勿爲之,掌令先陳所懷,可也。義浩曰,掌令姜世綸,傳啓旣畢,不爲退伏,乃於院啓繼陳之後,始以有新啓爲言,揆以臺體,萬萬未安,推考警責,何如?上曰,依爲之。出擧條世綸曰,天人之理,間不容髮,人心和則天地之氣和,而災異消祥瑞至,必然之勢也。董子曰,正朝廷以正百官,正百官以正萬民,上自朝廷,下至萬民,無一不正,則人心自和,而天地之氣亦和矣。惟我聖上御極以來,敬天勤民之誠,大中至正之治,宵旰慥慥,一心靡懈,環八域生靈,咸囿於春臺玉燭之化,則庶幾人心和,天地之氣和,而衆祥至矣。奈之何挽近以來,上天示警,頻年亢旱,玆曷故焉?臣僻在鄕陬,凡於時政得失,殆若聾瞽,雖未知某政某事之爲召災之端,然時得於風傳塗聽之聞者,蓋朝廷之上,傾軋有漸,土夫之間,門戶多端,互加標榜,各懷戈㦸,則如此而安敢望天地之氣和,而災異消耶?伏願聖上,益勉本源之工,克恢導率之方,俾朝象底定,士趨歸一,則庶爲和人心弭天災之道,惟殿下留神焉。上曰,當留意。出擧條世綸曰,和氣致祥,乖氣致異,固其理也,近所謂一種邪學,浸染詿誤,殆有年所,及夫刑其人而火其書,則庶幾邪說永熄,妖氣肅淸,臣屛伏鄕廬,竊自欣幸,昨秋得見前參判李益運抵前持平鄭宗魯書,則有曰,輦轂之下,涓涓緜緜,種子不絶,不可不思防微杜漸之道云云,果如是言,則邪學不可謂已熄矣,此等邪氣之猶未盡除,亦足爲召災之端,嚴飭京兆,另加究覈,俾無滋蔓之憂焉。上曰,予嘗謂禁邪之道,不在於設法,向日賓對,亦已言及,而搢紳章甫之間,充養至大至剛之氣,深戒邪淫噍殺之習,則諸不在六藝之科者,自當在斥黜矣。先自朝廷之上,用舍之際,凡係擧止也,服着也,言語也,文字也,少有近於此一邊者,一切擯不與焉,則庶可謂丕變之道,而亦有不能盡然處,故相蔡判府所謂擧直則有之,而錯枉則不足云者,其言誠是矣。至於自京兆究覈,則旣無誰某之可以指的者,將何以究覈,而苟有所聞,何不直截言之,乃爲此糢糊之論乎?嶺人素稱質實,而此臺臣擧措,極爲礙眼,雖以俄者所奏言之,標榜二字,旣非可陳於筵席者,且近日邪學之在處肆行,無人不知,而謂見李益運私書,而始乃知之云者,尤豈非不誠之甚乎?若然則標榜二字,獨聞於何處,而如是爲言乎?求言之時,不欲摧折,而此等之習,予切惡之,爾則當處分矣。命書榻敎曰,掌令姜世綸遞差,世綸退出。上曰,此是丙午摛文院次對日,請究覈故相之臺臣也。自其時所奏,已有兩端底意思,以此事至於多年沈屈,而今番啓語之攙及李益運私書,又何意也?近於臆料,雖不索言,而亦何責於此臺臣乎?自抄啓時屢見其人,猶不料其如是,而今番事,殊甚駭然矣。獻朝·瑞朝曰,請金甲島爲奴罪人克觀,亟令王府,嚴鞫得情,夬正王法。措辭見上上曰,不允。出擧條獻朝等曰,請逆賊尙魯,亟施孥戮之典。措辭見上上曰,不允。出擧條獻朝等曰,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。措辭見上上曰,不允。出擧條上曰,其餘徒黨云云,亦無指的,此啓措語,亦未知爲穩當矣,獻朝進奏新啓,瑞朝隨而起伏。上曰,正言李瑞朝推考。出榻敎獻朝曰,圭璧再擧,一霈終靳,陰雲乍集,凄風驟散,濛雨時零,杲陽旋出,如焚之嘆,日以益甚,殿下旣下求言之敎,辭旨懇惻,今又臨筵常參,思聞讜言,不以文具,出自至誠,凡在臣隣,孰不欽仰?竊伏念,聖學高明,卓越百王,政令事爲,無不得當,而第不無一二事憂歎者,聖人之工,中和爲貴,而竊瞷殿下,每於事當威克處,或過於喣濡,而容忍處當雍容,時或加以平地之雷霆,大聖人所作爲,出尋常萬萬,非臣膚淺所可測度,而揆諸中和之道,或有欠焉。雖以朝象言之,用捨之際,深軫激揚,而尙有薰蕕同器之歎,施措之間,每欲振刷,而猶有玩愒成習之憂,貪墨非不嚴懲,而贓吏相繼,窮民非不勤恤,而實惠未究,抑奢侈而侈風愈甚,開言路而昌言不至,此固群下不善對揚之罪,而導率之不得其方,亦我殿下反省處也。請克體桑林之六責,復覩宋躔之三徙焉。上曰,當留意。出擧條獻朝曰,邪學之害,可勝言哉?夤緣醜類,漸染沈漬,滅君臣父子之倫,汚男女夫婦之別,誑誘愚氓,眩惑人心,所在成群,勢將滔天,非特彝倫之晦塞無餘,白蓮·黃巾之憂,勢所必至,雖以我聖上涵育之仁,必欲化龍蛇爲赤子,而奈彼滅倫之徒,旣不知君臣父子,則豈肯改心易慮,咸歸維新之化乎?間有稱爲攻邪學者,不過以一箇李存昌,塞責漫漶,言旣不誠,人孰知懼?以窩窟之世所共知者言之,搢紳則有李家煥,近畿則有權哲身·丁若鍾輩,以此觀之,則不啻幾箇存昌,而又況金鑢·姜彝天輩,異臭同塗,換面連肚,綢繆經營,至凶叵測,其深憂隱慮,有不可勝言者矣。奏未畢,上曰,重臣固是受人指目者,而其外諸人,又多指名論列,下款語意,轉益噴薄,其將擧半世而歸之姜·金之黨乎?如是矯激,徒啓朝象不靖之端,諫長事,可謂不思之甚也。獻朝曰,臣於畢陳啓辭之後,當更有所達矣。上曰,今日旣當求助,其言又出斥邪,則豈不欲優容,而此則事係朝象,不可使畢其說矣。命書榻敎曰,大司諫申獻朝遞差。獻朝曰,臣已蒙遞,何敢煩陳,而邪學不熄,則國不得爲國,人不得爲人,來後之弊,將不可勝言,臣身則雖被重譴,固不敢辭,而此啓未畢,則臣心憤菀,將爲不瞑之恨矣。上曰,予之欲嚴於斥邪,豈不若諫長,而今此處分,蓋亦有意存焉,旣已遞職,退去,可也。獻朝退出,瑞朝欲就座。上曰,正言三遭問備,何不避嫌乎?瑞朝進前仰對,而所奏甚荒雜。上曰,臺臣擧措,甚駭然矣。履載曰,向以悶旱之聖念,慮有幽冤之未達,俾三司諸臣隨聞仰奏,而臣見聞謏狹,誠未知何處,有何幽冤未伸,縱使有之,漢時孝婦之冤,止於東海一郡之旱而已,則今玆之災,諸路同然,恐非一二幽冤所致,而槪以幽冤言之,未有甚於至殘至窮之民,宛轉呼號於椎剝誅求之下,無所控訴者。大抵黃白充徵,煙戶侵漁,還民朘削,雖曰,流來之弊,爲弊轉痼,歲加月深,而膏血殆盡,冤痛之氣,上干和氣,召災之端,未必非是,朝家之於此三弊,屢加飭諭,復勤詢咨,凡諸疾苦,無微不達,而小民蚩蚩,亦知其切骨之冤,已有朝廷所燭,故日夜翹首,以望拯救之政,而尙未有一二事通變之實效,及於渠輩者,徒以積久之弊,左右糾結,通變未易適宜故耳。然彼下愚無知,望之切而不見副,冤之積而未獲洩,其爲抑菀,當如何哉?以臣愚見,目下國家急務,恐未有先此者,請亟命有司之臣,就其爲弊之最切,不可不通變者,專意講究,漸次施行,少答民情,以弭天災焉。上曰,依啓。出擧條履載曰,北關官隷事,論其所犯,固宜施以一律,而王者立法,使民皆知,然後有犯必誅,故民知所避罪而畏刑,至若此事,旣非法律所載,以彼頑民,不知其爲死罪,而乃有此犯,則其在姑惟敎之意,貸其一律,先以有犯必死之意曉諭之,然後隨現,始以一律勘斷,似好,此非出擧條之事,而旣有愚見,故敢達矣。上曰,其言亦好矣。履載曰,正言李瑞朝,昏憒顚錯,屢次問備之下,亦不知避嫌之規,擧措轉益慌怪,壞損臺體,無復餘地,請正言李瑞朝,亟施罷職之典。上曰,依啓。出擧條時秀曰,淸朝臺閣,爲任甚重,法筵奏對,事體甚重,而日昨諫臺趙秀民,筵席擧措,已極駭然。今日臺臣李瑞朝,又憒憒不成貌樣,其爲貽羞臺閣,大矣。正言李秀民·李瑞朝,竝施削職之典,自今以後,差擬之際,別加愼擇,以淸臺選事,申飭銓曹,昨日求助之音,何等諄懇,而今日登筵諸玉堂,留身進言者,只有一人,殊非仰承德意之道,今日入侍不言諸玉堂,一竝推考,俄者憲臺姜世綸之奏語,誠欠直截,諫長申獻朝所奏,固不識聖意之攸在,而方當憫旱求助之時,登筵臺臣,啓語未畢,相繼譴遞,問其言,則斥邪學也。或恐不知者,認以因此被譴,則亦非細故,兩臺臣遞差之命,還收,何如?上曰,依爲之。出擧條上曰,今筵兩臺臣,適皆以邪學事被遞,驟看外面,則或不無訝惑,而此正如向來鄭妻事之雖命宥釋,而義理則益明,如是者,未必不反有助於斥邪矣。秉模曰,如臣等者,異於疎逖,果有所仰認聖意,而外人則亦必有訝惑,僚相還收之請,果爲好矣。命退,諸臣以次退出。
己未五月二十五日辰時,上御重熙堂。右副承旨入侍時,右副承旨徐英輔,假注書呂東植,記事官李存秀·洪奭周,以次進伏訖。上曰,下番則出去,與注書構出次對筵說,而廳注書不能善爲筵說,令上注書爲之,可也。奭周承命先退,記注官金景煥進伏。上曰,政事當日爲之。出榻敎仍敎曰,吏判之入來與否,知入也。賤臣承命出問,回奏曰,病勢難强,末由入來云矣。命書榻敎曰,判堂聞有身病,不得入來云,姑先給由,政事仍爲之。命退,承史以次退出。
己未五月二十五日午時,上御重熙堂。右承旨鄭尙愚,假注書呂東植,記事官李存秀·洪奭周,以次進伏訖。上曰,大司諫避嫌啓辭,姑勿頒布之意,分付,可也。賤臣承命出傳。上曰,下審旣令同搆筵說,則何爲入來?須出去也。奭周先退,記注官承膺祚進伏。上曰,推考房承旨入侍。賤臣承命出傳,左承旨洪義浩進伏。上曰,臺臣李敬參之疏,甚可怪也。刑曹啓目未判下之前,臺臣何從而知之?義浩曰,似緣文蹟之先洩而然矣。上曰,此臺臣誰也?尙愚曰,李敬心之從弟矣。上曰,見其爲人,亦頗了了,今日事何爲如是?命書刑曹啓目判付,命出給。賤臣承命出給。命書傳敎曰,一邊求言,一邊處分,固有召人閉門之歎,而言涉衮闕,則不可用者,只當置之,事屬朝象處,豈或拘彼忽此?今日諫長所論邪學與小品姜哥輩事,雖未畢說,大體固是,豈不欲樂聞而優容?遣辭噴薄,下語顚錯,與羲繇革心之義,程訓遷善之喩,不但大相反,亦可謂不知予苦心,甚矣。從古賢人豪士,多從繩墨外,返他名敎本分,下於此之類,任渠畏罪避刑,許其咸與維新,卽王者不事夷狄之遺意,何必黥面刖足,俾阻來蘇之望,不與平人等列,始可曰,恔予心而順物情乎?尤無倫絶可惡難化不率者,此未嘗不誅殛,後復有現發,亦不可縱貸,須使制義齊刑之一副衡秤,竝行不悖,然後人皆得以爲人,今也諫長,乃於覺非者追理,無累者混疑,且甚所欲擬請者,不知是何律,則若以官以言名,嫌於求言,不賜處分,奈朝象何?仍任雖從大臣之請,而更見避嫌啓辭,尙在黑窣窣中,距夢覺關不趐千里,此政所坐者私,大司諫申獻朝,遞其職,繼自今凡百君子,各明厥德,邇事遠事,一以當然常行之則,作我茶飯,日用不自知,久當眞積,雖賞之,決不爲背正侮聖之徒,其責不專在於朝廷,亦有所望於家塾之長老等,惟今申複之喩,豈得已也哉?命書榻敎曰,務安新除縣監,年過六十云,今日政畿邑相換,以爲久任蘇弊之地。仍命退,承史以次退出。
上在昌德宮。停常參·經筵。
沈象奎啓曰,明日常參·經筵,取稟。傳曰,停。
傳于沈象奎曰,傳香承旨入侍。
傳于洪義浩曰,諸承旨持公事入侍。
傳于鄭尙愚曰,右承旨入侍。
以掌令金晦彬,獻納尹命烈,正言南惠寬,牌不進罷職傳旨,傳于洪義浩曰,只推。
執義李貞運啓曰,掌令姜世綸,以百無肖似,最居人下,淸朝耳目之任,素知不稱,而迺者馹召之恩,遽下於鄕廬屛伏之中,積違戀結之餘,覲耿爲急,匍匐就途,章皇出肅,況當悶旱之時,常參有命,臣又他不暇顧,竭蹶登對,敢以陳陋數語,仰陳前席,而率口而發,語不商量,至承嚴敎遞差之命,臣惶隕震剝,求死不得。又況奏對失次,至被承宣問備之請,醜拙畢露,情踪惶恧,豈敢以大僚還收之請,一刻晏然於臺次乎?引嫌而退,言雖輕發,事有可恕,不可以此輕遞言官,請掌令姜世綸出仕。答曰,依啓。
以掌令姜世綸牌不進罷職傳旨,傳于洪義浩曰,只推。
傳于徐英輔曰,坐直承旨入侍。
徐英輔,以兵曹言啓曰,本曹草記北靑閑良張萬謙招見事批旨內,可合相當之任,更爲論理措語,且問渠願草記事,命下矣。張萬謙旣無弓馬之才,且是閑良,而年過五十,則別無可合收用之窠,卽令本道拔例差任,以爲激勸之地,似合事宜,而渠之所願,惟是道內邊將云矣,敢啓。傳曰,道內邊將,後政差送,可也。
洪義浩,以義禁府言啓曰,慶尙監司申耆狀啓內,永川前郡守李秉淳罪狀,令攸司稟處事,啓下矣。李秉淳今方待命,拿囚之意,敢啓。傳曰,知道。
沈象奎,以禮曹言啓曰,因長興幼學任五源等上言,請故牧使文緯世及其子直長英凱,直長弘凱褒贈之典事,臣曹覆啓判付內,詳考公私文蹟,議于大臣稟處事,判下矣。謹依判下內辭意,博採公私文蹟,議于大臣,則議政府左議政臣李秉模以爲,故牧使文緯世,聞義兵相繼敗沒,奮泣曰,國之所恃在湖南,湖南不保,國不可爲,死得其所宜矣。不可鳥獸伏,推任啓英爲將,至誠給饋餉卒,能合諸道義將,馘錦山·茂朱賊,膊開寧,蹴星州,皆其力也。任啓英,疏陳其首功,巡察使權慄,馳啓義兵功,亦以爲首,後除龍潭令,値島夷復肆,出奇兵斬獲甚多,此其雜出於行狀及墓道之文也。施以贈職之典,恐合報功之義,而其子直長英凱,直長弘凱,當适變將欲倡義,賊平旋止,且無文蹟之可據,置之爲宜云,行判中樞府事臣沈煥之以爲,故牧使文緯世,倡起義旅,摧陷賊鋒,保障湖南之一面,而其實跡,亦登於當時奏啓文字,則在朝家褒贈之典,宜視任啓英·張潤等爲例,而先輩碑狀中,亦有槪見者否?臣未及考据,只以故帥臣權慄之義兵功狀爲準,而施以褒贈之典,亦有合於聖朝闡幽酬功之義乎?臣不敢忘論,而若其子英凱·弘凱,聞适變欲倡義勤王,其風烈足以感後世之人,顧無朝野文蹟之可徵,置之亦宜云矣,大臣之議如此,上裁,何如?傳曰,依大臣議施行,可也。
沈象奎,以禮曹言啓曰,因洪州進士韓濟裕等上言,請故忠臣贈執義李光輪贈諡之典事,臣曹覆啓判付內,議于大臣稟處事,判下矣。謹依判下內辭意,議于大臣,則議政府左議政臣李秉模以爲,贈執義李光輪,旣無官守,而托其親於弟與子,仗劍奮義,死不旋踵,以實蹟則布在朝野,以表章則已被旌贈,死節之人,在法當諡,臣無容更議,而事關恩典。伏惟上裁云。行判中樞府事臣沈煥之以爲,贈執義李光輪,以草野韋布,奮義赴難,討賊力盡,以身殉國,其事蹟,昭布簡冊碑誌之中,且在當時,旌其閭享諸祠,而其贈秩則視同時死節諸臣,大有差等,以聖朝崇報節義之典,比例而論之,合施加等褒贈之恩,而係是久遠之事,臣不敢輕議。伏惟上裁云矣。大臣之議如此,上裁,何如?傳曰,兩大臣之議,差有異同,卿等指一附陳意見,可也。
沈象奎,以禮曹言啓曰,因全羅道幼學趙基孝等上言,請端廟舊臣安貴行褒贈之典事,臣曹覆啓判付內,議于大臣稟處事,判下矣。謹依判下內辭意,議于大臣,則議政府左議政臣李秉模以爲,故典籍安貴行,其爲靖義諸臣之一,則明矣。墓道之文,本多出於家狀,壇壝之禮,各有義於取舍,何必以其孫之撰碑,配食之未參,爲疑乎?典籍書官,可想其志,貤贈有無,豈或輕重其人,而在朝家崇節之義,合有贈職之典,而事係恩典。伏惟上裁云。行判中樞府事臣沈煥之以爲,故典籍安貴行事,雖未見先輩名賢之所稱述,新編莊陵誌,旣載其名字於靖義諸臣之列,則在聖朝崇節之方,施以贈爵之典,恐或合於功疑惟重之聖訓矣云矣。大臣之議如此,上裁,何如?傳曰,依大臣議施行,可也。
沈象奎,以禮曹言啓曰,因報恩幼學李德懋等上言,請故吏曹佐郞具壽福,其弟故副提學壽聃贈爵事,臣曹覆啓判付內,議于大臣稟處事,判下矣。謹依判下內辭意,議于大臣,則議政府左議政臣李秉模以爲,故佐郞具壽福,當北門變作之時,義著折簡,功在緩禍,故副學具壽聃,値群賢禍蔓之日,竟遭蜮射,坐死絶塞。先正臣宋時烈,備載其事於表阡之文,以若樹立之俱卓,尙此褒章之竝闕,無怪公議之抑鬱,合施貤贈之寵典,係干恩典,伏惟上裁云。行判中樞府事臣沈煥之以爲,故佐郞具壽福,故大司憲具壽聃,大有樹立於己卯·戊申,而或廢或死,且其學行氣節,俱著於先正臣宋時烈所撰碑誌中,尙未蒙聖朝褒贈之恩,恐爲闕典,而事係干恩,伏惟上裁云矣。大臣之議如此,上裁,何如?傳曰,依大臣議施行,而同時與故翰林安命世,故修撰尹潔之冤死,至今爲士論之咨嗟傷痛,今欲修擧闕典而褒贈,則不可一爲一否,三人一體爲之事,分付銓曹,可也。
沈象奎,以禮曹言啓曰,因忠淸道幼學權思吉等上言,請故忠翼公金宗瑞棹楔之典事,臣曹覆啓判付內,議于大臣稟處事,判下矣。謹依判下內辭意,議于大臣,則議政府左議政臣李秉模以爲,忠翼公金宗瑞,身佩安危,以之死生,純忠大節,何靳棹楔之旌,而同時三大臣之或爲或否,恐未知其如何,以臣謏淺,不敢臆對,伏惟上裁云。行判中樞府事臣沈煥之以爲,忠翼公臣金宗瑞,臨危盡節,且其功蹟,炳在簡冊,自先王朝曁我聖明御極之後,凡所以褒揚崇報之典,可以昭垂百世,靡有餘憾。至若旌閭等事,不足增耀於耳目,而況六臣之家,或旌或不旌,前輩儒賢名卿之論,未有及於此者,抑以爲,此等細節,屬之闕文,亦無妨於聖朝崇奬之大體也否?臣不敢臆決以對云。大臣之議如此矣,敢啓。傳曰,依大臣議施行,可也。
沈象奎,以禮曹言啓曰,因淸州幼學宋煥亮等上言,請贈執義洪頤中,贈都承旨洪錫箕父子旌褒之典事,臣曹覆啓判付內,詳考公私文蹟,議于大臣稟處事,判下矣。謹依判下內辭意,博採公私文蹟,議于大臣,則議政府左議政臣李秉模以爲,贈執義洪頤中之斫指灌血,炷掌祈命,不但鄕黨之稱孝,家乘之記實,觀於先正臣宋浚吉·宋時烈輓誄之稱道,尤可徵焉。至於西宮之變,屛跡窮山,峻斥纘男,丁卯之亂,沬血募義,虜退乃還,可見其行備於家,忠移於國,雖以其庶孫壽職追榮,加施旌表,恐合樹風勵俗之道。贈都承旨洪錫箕,家傳忠孝,冠屨倒置之後,隱於黔丹山中,發於慷慨悲咤之餘者,無非風泉之愾念,若其擬檄一書,先正臣宋時烈,期以十襲珍莊,誇示中朝將相於天日重明之後,凡係尊周之事,往復讚歎,實有微斯人誰與歸之意,當此名義日晦,詖淫競作之時,特贈爵諡,以聳湖右士林之望,庶幾有補於風敎之萬一,而事係恩典,伏惟上裁云。行判中樞府事臣沈煥之以爲,贈執義洪頤中,孝行忠節,俱合旌贈,而考其事蹟,當以孝行爲重,且無論追榮與褒奬,已蒙亞憲之贈矣。于今特旌其閭,以褒其孝,則忠亦在其中,而聖朝嘉奬之恩,恐似得宜。贈都承旨洪錫箕,孝義文章,著聞于當世,若其擬檄·擬露布等文,扶得春秋之大義,寫出風泉之餘思,大爲先正臣宋時烈之所稱賞感嘆,其他詩篇言語,發於寤寐,及於酬酢者,蓋可見尊周之一片丹忱。雖自謂以文士空談,排遣其慷慨悲憤之意,然而所存乎中者,亦不可誣矣。年前以特恩,贈故處士申㬅爵諡,以礪一世之風節,以是比例,則當此名義之論不振,而華夷之辨不嚴,將無以正三綱之本,明萬物之序。如錫箕者,特賜以褒顯之恩,以樹風聲,以裨世敎,實合爲聖朝正名之令典,而事非常格,伏惟上裁云矣。大臣之議如此,上裁,何如?傳曰,昨年皇壇望拜也,起感於林陳航海時事,仍和故副學李端相詩,而際見新印晩洲遺稿,尊周錄中,有次其韻者,悽惋忼壯,令人有痛飮黃龍之想。又其擬檄之辭,磊落可觀,如荆卿挾劍,伍胥橫戈之句,眞先正所謂氣湧如山者,昔朱子跋張忠確公家問曰,非其胸中有大過人者,何以及此?朝家於此人,亦云,況當汨陳之時,奚靳崇奬之典?令該曹特贈正卿,其父又以篤孝絶行聞於世,而尙闕旌里之擧,亦可謂欠事,依義肅公申㬅家例,就其里表之曰,贈司憲府執義洪頤中,贈吏曹判書洪錫箕父子忠孝之閭事,分付道臣,可也。
洪義浩,以刑曹言啓曰,李源集捧供啓目判付內,卽無論獄情之祕密與閑漫供招,纔捧判付未下,則謄播副本於外間,自有司寇以來所未有者是置。苟非然者,在家之臺臣,何從以聞知,至以本事,登諸章奏乎?本曹若不宣洩,必是當者之干囑訟理之外,此甚可駭,卿等爲先自首草記,而卿等無所干,則當者嚴杖,覈其委折以聞爲旀,本訟段,依曹啓施行爲有矣,招引之於壓良,其律反復重焉,法典內招引人物,入於兩界者,一律論,所謂多石之原籍官,卽碧潼,而携入這間,其律應死,細考原案,誘匿邊較多。然則誘匿者,例減一等,南邑島中,施以誘匿之律,仍令該道伯親執,嚴刑滿三次發配,招引是在良女二名,自本曹刻期督現後,官庭出給石哥爲旀,不檢擧守令勘罪,卽亦法文,而卿等何無提及?當該守令,指名査出拿勘爲旀,原疏有違格,姑未還呈,而事實相左之外,爲持憲之任,忽有此昧法之論,貽羞臺閣,莫此爲甚,持平李敬參,罷職爲良如敎事,判下矣。臣等謹依判下辭意,石興大訟案謄播副本委折,李源集處,嚴加杖問,則啓目草本,果與該吏,暗地符同,昨日夕後,謄送渠家之狀,箇箇自服,而至於干囑一款,終始抵賴,極口發明,究厥所爲,萬萬痛駭。更加嚴杖,期於取服,該吏則嚴杖之下,出示文案之狀,亦旣直陳,論其罪犯,有難容貸,自臣曹從重勘處,而臣等忝在刑官,曹吏作奸,矇未察飭,致有此文案之宣洩,惶恐震越,恭俟嚴勘之意,敢啓。傳曰,知道。卿等爲先越俸一等,臺臣之聞於當者,聞於曹吏間,不當上疏之事,徑爲於未啓下之前,益知其駭妄。旣有處分,別無更論,而當者卽不過錄送家間,無干囑之現捉者,渠非家長,則竝與本事,而非渠所知,渠則放送,當該家長,令該府拿勘,可也。
洪義浩,以刑曹言啓曰,依下敎,取考諸道配案,則郭山金奉元,率畜妓女,招引富民,多至敗家,罪抵流配,而到配屬耳。榮川朴昌彬,罪係殺獄,干連黃州奴宗世凌辱妻上典,而事理絶悖,伊川李春茂,誘取良女,賣爲妻妾,茂朱金德龜,毆打更卒,奪取犯夜儒生,罪固不輕,載寧鄭光泰,以試所待令,喝道作弊,貢人光陽陳宗新,冒稱幼學,毆打官差,穩城李周龜,以殺獄罪人,因判付減死定配,則不可輕議,碧潼金義仁·愛氷緣坐罪,富寧奴乭夫里,以水刺間軍士,因捕廳啓辭爲奴者,論其罪犯,俱是不輕,竝仍配,文化李載華,以兵曹房直,冒佩郞廳號佩罪,丁巳正月,徒三年定配,而所坐雖重,限滿不遠,合有疏釋之典,放送,中部韓壬寅父再郁,東部安興孫父處謙,俱是義禁府所管定配罪人,竝令該府,稟處,何如?傳曰,允。鄭光泰·陳宗新·乭夫里·韓再郁·安處謙,竝放,可也。
洪義浩,以刑曹言啓曰,依下敎,取考各道配案,則金城洪仁載,試所待令諫院書吏,作弊貢人罪,南海奴福金,酗挐閭里,侵虐良民罪,因傳敎卽其地爲奴,碧潼梁以才,以逆家婢夫,潛通書信,興陽朴好民,以殺獄罪人,因判付流配,龜城姜應詳,劫奸未成,罪至流配,而其所負犯,俱係不輕,竝仍配,穩城金季命,以羅將毆打巡卒罪,至被爲奴,定配人給暇歸葬,載在法典,爲奴雖異徒流,情則可矜,依願給暇事,分付該道,何如?傳曰,允。洪仁載放,可也。
洪義浩,以左邊捕盜廳言啓曰,發捕罪人金昌國,今始就捕,故與韓宗奎,具格捧供以入之意,敢啓。傳曰,知道。
徐英輔,以御營廳言啓曰,本廳字內肅靖門東邊第三城廊近處體城二間頹圮處,今二十七日爲始,改築之意,敢啓。傳曰,知道。
禁府啓目,忠淸前監司韓用和原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,事神之道,誠敬是先,禱雨虔潔,尤別於常享是去乙,臨時替行,欠誠莫大矣,塡祝者不得將事,欠敬亦甚矣。比之前勘條件,所關益重,旣聞之後,不可以衰憒,曲加寬恕,連山地,施以投畀之典爲良如敎。又啓目,金海前府使李身敬原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,除刑推議處爲良如敎。又啓目,慶尙前兵使李殷福原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,除刑推議處爲良如敎。又啓目,舒川浦前萬戶金鼎燦原情云云。傳旨內辭緣,泛稱遲晩,刑推得情,何如?判付啓,考律勘放後,草記爲良如敎。又啓目,廣州中軍申大觀口招云云。傳旨內辭意,發問目嚴問,則捉囚訟隻,勒令偸葬,初無是事是如,極口發明,所當請刑是白乎矣,曾經宣傳官勿爲請刑,載在大典通編,且有嚴問捧口招以聞之命,上裁,何如?判付啓,往復廟堂,如無可問之端,放送後,草記爲良如敎。
洪義浩,以義禁府言啓曰,時囚罪人韓用和原情公事判付內,連山地,施以投畀之典事,命下矣。韓用和,忠淸道連山縣投畀,而以判付內辭意,具罪目,依例發遣府書吏,押送配所之意,敢啓。傳曰,知道。
洪義浩,以義禁府言啓曰,時囚罪人金鼎燦原情公事判付內,考律勘放後,草記事,命下矣。金鼎燦傳旨內,新還未捧居末,依事目拿問,罪取考律文,則大典通編倉庫條有曰,還上未準捧守令論罪,大明律制書有違條有曰,凡奉制書,有所施行,而違者杖一百。大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。金鼎燦,杖一百收贖,告身盡行追奪,放送之意,敢啓。傳曰,知道。
禁府照目,粘連向前李殷福,海弊申禁,飭敎何如,而身居閫任,不恤浦民切苦之弊,生熟鰒加採,預採之不足,至有無時私採之擧,藉或襲謬,罪實難貸,以此照律罪,杖一百收贖,告身盡行追奪,私罪奉敎依允爲旀,功減一等爲良如敎。又照目,向前李身敬亦,稅穀捧上,法意嚴重,而不能精擇,以致米色之麤劣,至於京倉之點退者,極爲可駭,以此照律罪,杖一百收贖,告身盡行追奪,私罪,奉敎依允爲旀,功議各減一等爲良如敎。
己未五月二十六日卯時,上御誠正閣。傳香承旨入侍,諸承旨持公事入侍時,左承旨洪義浩,右承旨鄭尙愚,左副承旨沈象奎,右副承旨徐英輔,記事官金啓溫,假注書呂東植,記事官李存秀·洪奭周,以次進伏訖。上曰,傳香已爲之乎?象奎曰,爲之矣。命書傳敎曰,傳香承旨馳詣受香所,奉審摘奸以來。象奎承命先退。英輔讀奏京畿監司李在學狀啓祈雨事,離營事,吏曹內官受祿單子,尙愚讀奏咸鏡監司具㢞狀啓遺棄兒給料數爻成冊上送事,英輔讀奏京畿監司李在學狀啓祈雨祭設行事,水原留守徐有隣狀啓祈雨祭設行事,禮曹繼後公事二度,英輔讀奏水原留守徐有隣狀啓都試居首人馳啓事,御營廳習陣單子,訓鍊都監諸將官射講單子,義浩讀奏慶尙監司申耆啓本罪人金鎭鼎安東府到配事,又啓本罪人南正和新寧縣到配事,平安監司韓用龜啓本罪人金萬澤順天郡到配事,分書判付訖。上曰,臺諫何不傳啓,而只爲處置乎?義浩曰,祈雨祭雖與齋日稍別,而循例傳啓,有所未安,故不得爲之矣。義浩曰,臣以該房,取考故事,在前兩司城上所,如無前啓,則行公臺諫之詣臺也,以無前啓,呼望出去矣,此後修明舊式,如値兩司無前啓之時,則使之依此擧行似好,故敢此仰達矣。上曰,依爲之。出擧條命書禁府公事判付訖。敎曰,藥院提調例不得行公於金吾,且此家之人,於金吾本有情勢,未及思得,適然下批,而該曹初不當檢擬矣。尙愚曰,然矣。義浩曰,卽見禁府啓目,金海前府使李身敬供辭中,吏讀不書白字,只書乎字,奏御文字之用吏讀,必書白字,乃是格例,而有此不審,事甚未安,臣之矇然捧入,不勝惶恐,而不察之金吾諸堂,不可無警,竝推考,何如?上曰,依爲之。出擧條命書傳敎曰,下直守令入侍。賤臣承命出傳,與載寧郡守朴綏源,陽城縣監金孝眞,偕入進伏。奏職姓名。敎綏源曰,年幾何?綏源曰,六十二歲矣。命擧顔,敎曰,已經守令幾處?綏源曰,軍威·公州·溫陽·金山矣。上曰,下去勉爲之也。敎孝眞曰,下去善爲之也。命除宣諭七事。命書榻敎曰,時囚,令次堂議處照律。仍命退,諸臣以次退出。
己未五月二十六日申時,上御重熙堂。右承旨入侍時,右承旨鄭尙愚,假注書呂東植,記注官金景煥,記事官洪奭周,以次進伏訖。上命書公事判付訖。上曰,今日熱甚,頗有雨意矣。尙愚曰,雨意稍緊矣。上曰,都承旨何不仕進乎?尙愚曰,有病云矣。上曰,官案頗有疎略處,欲爲詳錄一本,承旨取考該曹品案,南行除邑侍從歷官之次數年條及守令之前後考績,一一懸註書入之地,好矣。命退,承史以次退出。
己未五月二十六日戌時,上御重熙堂。坐直承旨入侍時,右副承旨徐英輔,假注書呂東植,記注官金景煥,記事官洪奭周,檢校直提學徐龍輔,二直提學李晩秀,以次進伏訖。上曰,予於近間,焦渴度日,食不能進一匙,睡不能着一息,沓沓之心,不可形言,今夜方行三次祈雨,而日候甚熱,或可爲得雨之徵耶?龍輔曰,下敎如是,不勝焦悶,而今夜則日熱如此,數日內,必有得雨之望矣。上曰,近來言官,全昧臺體,疏語之煩褻,筵體之顚錯,有不成說,甚可駭然矣。晩秀曰,聖敎至當矣。上曰,天氣不甚淸朗,或有雨意耶?命史官起視,景煥下殿仰觀奏曰,天無星宿,雨意稍緊矣。上曰,夏夜今則極短,坐待四更,而不知遲久矣。龍輔曰,然矣。仍命退,諸臣以次退出。
上在昌德宮。停常參·經筵。
李集斗啓曰,明日常參·經筵,取稟。傳曰,停。
李集斗啓曰,來初一日輪對日次矣,敢稟。傳曰,當次人受點,後日次來待。
李集斗啓曰,判義禁金文淳,同敦寧鄭東愼,除拜後過三日不爲出肅,事甚未安,竝依定式推考警責,仍卽牌招察任,何如?傳曰,允。
傳于李集斗曰,諸承旨持公事入侍。
傳于洪義浩曰,左承旨入侍。
以掌令姜世綸牌不進罷職傳旨,傳于洪義浩曰,只推。
以漢城府南部箭串民家燒燼別單判付內,啓下賑恤廳爲旀,間數都計旣多,蝸屋間亦有之,另施恤典,期於斯速庇身爲良如敎。
李集斗,以弘文館言啓曰,新除授校理趙得永,副校理朴崙壽,修撰曺允遂,竝卽牌招察任,何如?傳曰,允。
以校理趙得永,副校理朴崙壽,牌不進罷職傳旨,傳于李集斗曰,只推。
執義李貞運啓曰,臣於臺地,自來情勢,豈有一分冒膺之望,而昨於闕外,忽伏承亞憲新命,義分是懼,隨牌祗肅,今日則欲觀諫院去就而進身矣,未及周旋,至有喉院問備請牌之擧,臣於是,滿心慙惶,無地自容,由前由後,以此情踪,其何敢晏然蹲仍於臺次乎?請命遞斥臣職。答曰,勿辭,亦勿退待。
李集斗,以禮曹言啓曰,因順平君奉祀孫廷寅原情,有草記稟處之命矣。取見其原情,則順平君祠宇,年久頹圮,己酉長陵行幸時,上言蒙恩,自戶曹給價買舍矣。十年之間,又爲頹圮,故欲買他舍,以奉祠宇,而文券入於戶曹,不敢擅便,特許出給,以爲更買他舍爲辭矣。前此朝家之買給家舍,已是特恩,而不出十年,又有此呼訴者,厥習誠極可駭,家舍賣買,本非靳許之事,依所願出給其文券,使之移買,而更毋敢以此等事煩籲之意,嚴飭退送,何如?傳曰,允。
徐英輔,以備邊司言啓曰,卽見永平幼學李慶裕原情,則以爲渠有一女早孀,而隣居私婢五合家,接一富賈崔厚氏者,將至數年,充飽崔漢之錢,乃生奸計,囑渠女以奸淫之事,渠女正色叱退,則五合難售其計,翌夜使崔漢突入渠女之房,渠女驚呼家人,崔漢仍爲跳去,而五合則踵至叱辱,罔有紀極,故渠女不勝憤辱,以至自決,五合設奸,崔漢冒入,俱是逼殺人命,則償命之律,斷不可已,奔告本邑,則嚴囚崔漢與五合,卽以均施償命之意,報于營門,營題截嚴明白,而至今兩年,尙未償命,脫枷無常,便作輕囚,而渠女則于今朞年,尙不掩土,以待償命云矣。果如原情內辭緣,則貞女之齎鬱抱冤,足爲干和之端,而問諸該曹,尙未錄啓云,卽令道臣嚴訊取服,具格狀聞,何如?傳曰,貞女尙未旌表,潑漢尙未償命,豈非干和之一端乎?嚴飭斯速錄啓,而無敢例推,期於捧遲晩,以爲具格用法之地,女人自決一款,爲先探問狀聞事,一體分付,可也。
徐英輔,以備邊司言啓曰,各宮房奴屬之憑藉貿易,作弊委折,査實草記事,命下矣。猪廛市民等,卽爲招問,則所告內,明禮宮·壽進宮·於義宮·龍洞宮貿易奴子,各有隨率,而此輩作弊,不一其端,近來畜産不蕃,物價漸踊,而只以常定之價,必求最大之品,竝與常定價,而又或減給,賣買時,不令市人操刀,而多寡惟意割去,甚或有憑藉貿取,轉賣酒家之弊,昨年五月間於義宮隨率崔哥漢,因廛民之若干爭價,至於結縛毆打,今年四月念間,內需司奴子,隨率兩漢,稱以貿易,遍行一廛,隨處勒貿,計其本價,幾爲二十五兩,而僅給半價矣。追聞之,則乃爲渠輩會飮之需,欲爲呈訴於該司而未果云,故內需司下屬及四宮奴屬,竝爲捉來,嚴加査問,則上項諸條,果如廛人所告,渠輩亦不敢發明,蓋此四宮貿易,皆有所重,其所擧行,尤宜小心,而乃有此中間憑藉,許多作弊之事,雖或諉以隨率輩之所爲,若非頭目之指揮,此輩安敢乃爾?此廛如此,他可類推,內司則各宮凡事,非徒不能檢飭,該司下屬之作弊,反復甚焉,誠極駭然。當該次知中官等,竝令該府拿問嚴勘,作弊之下屬,出付攸司,從重科治,此後則無論大小貿易,減價勒買等弊,各別禁斷,外此各宮房奴屬,亦爲一一査問,則些少之弊,或有或無,而其所云云,俱極猥瑣,雖不足煩論,自內司隨時察飭之意,一體分付,何如?傳曰,牛肉勒買之弊,嚴禁,何如,則猪廛行惡又現發,勿論多寡疎數,名以宮房之屬,一有干禁者,其律宜用加於凡民幾倍矣。內司奴屬及首奴漢,令刑曹用右律,犯科宮屬,亦令該曹嚴治,猪廛若此,從前嚴禁之懸房,亦必依舊,卽爲査問草記,次知中官之不能操切,駭然甚矣。昨日本司盤覈之事,仍爲掩置,此弊一開,來頭中官輩掩蔽之奸僞,何以防之?該中官所當別樣嚴治,而年過七十,爲先令該府拿處,施以流三千里之律,收贖放送,不爲來告首吏,流一千五百里,可也。
徐英輔,以御營廳言啓曰,謹依下敎,宣傳官毆打罪人等罪犯輕重,往復相議於當初執捉之諸將臣後,今日習陣時,多般嚴問,各別査實,則十七名中沈鎭·李世稷·禹尙準·明仁祥·趙駿逵·徐允修·宋文翊·李榮載·韓淸運·李榮彬·李厚田·高益謙·鄭福興·黃仁希等,或稱琴歌,或稱觀光,而此與犯手毆打有間,各嚴棍十五度放送,其中趙駿逵,則得病多日,痛勢方劇,有難棍治,姑爲保放,待病差擧行,洪秉圭·沈永之·洪蘇榮等,渠敢挺身,其所毆打,狼藉無忌,究厥情狀,萬萬痛惡,爲先嚴棍二十度,而此等凶悖之類,不可尋常處之,移送秋曹,依律嚴處,何如?傳曰,允。
洪義浩,以義禁府言啓曰,時囚罪人申大觀口招公事判付內,往復廟堂,如無可問之端,放送後,草記事,命下矣。謹依判付,往復廟堂,已自本司,更爲査問於呈訴人秦興福處,則所告內,渠之祖父母及父母,入葬於廣州義谷鶴峴地,渠之外三寸叔林洪曾祖墳,亦在其南麓,而二月間,隣居李生員之子一龍者,將葬其祖母於秦·林兩山之間起䐉處,路秦哥山爲四十步,距林哥山爲三十餘步,故林洪先呈本官,渠亦聞奇下去,卽爲白活,則遣鄕所摘奸圖形後,李哥置之落科,故仍爲置塜於其地,無慮上來矣。三月二十五日空官時,自中營忽招林洪,謂以庶人無步數,何敢與兩班爭訟,又爲置塜乎?仍爲囚禁,第三日始爲放送,而被囚之翌日,李家已爲入葬於其地,渠輩下去,則亦已無及矣。當初渠輩起訟於本官,不關於中營,則中營之不知渠輩姓名,固無怪矣。及至林洪因山訟被囚之事,豈可曰不知乎?捉囚林洪,以致乘間勒葬,則渠輩山訟,便同不攻自破,此爲冤悶之端云矣。興福之前後所告,旣如是丁寧,而申大觀,特敎嚴問之下,敢以初無是事,全然牢諱,粧撰納供者,誠極痛駭,仍爲嚴囚後,坐起時更加盤覈,期於得情,何如?傳曰,允。悶旱之時,不可滯囚,應捧供時囚外,口招議處照律,皆以知事擧行,可也。
洪義浩,以義禁府言啓曰,中官金德九,年過七十,爲先令該府拿處,施以流三千里之律,收贖放送事,傳旨啓下矣。金德九,今方待命拿囚,而流三千里定配,收贖放送之意,敢啓。傳曰,知道。
洪義浩,以義禁府言啓曰,黃海道長淵縣吾叉浦爲奴罪人韓再郁,慶尙道熊川縣薺浦鎭充軍罪人安處謙放送事,承傳啓下矣。韓再郁·安處謙竝放送事,分付各該道道臣之意,敢啓。傳曰,知道。
洪義浩,以刑曹言啓曰,依下敎,取考諸道配案,則昌平金龍得,以陵屬,偸斫火巢松木罪,至被流配,永宗李景容,以逆家傔人錢貨紹介罪,不限年定配,槐山丁大得,誘取良人,賣爲人妻妾罪,徒三年定配,而罪犯俱係不輕,竝仍配,平昌金龜潮,詬辱士族罪,昨年九月,徒一年定配,當初所坐,旣不深重,到配亦已經年,合有疏釋之典,放,渭原李東炯,照訖疊講罪,充軍,雖以往見病父請由,遭故外,無給暇之例,置之,何如?傳曰,允。
洪義浩,以刑曹言啓曰,依下敎,取考諸道配案,則開寧金光信,以南學庫直,毆打巡卒,奪取儒生罪,慶興朴尙秀,詬辱大臣罪,竝勿限年定配,萬頃馬希碩,以稅穀臭載船主致敗地方,因判付勿限年定配,薪智島全得喜,以武藝廳番次闕直,詬辱一廳,因判付充定土兵,勿揀赦前,興陽李産弼,僞傳大臣分付,圖拔私屠人罪,富寧李大鍊,逐出正妻後,謂以行淫,誣呈京兆,則其妻父難雪其言,自砲致命罪,興海孔翊周,敎誘人僞造文記,侵虐平民罪,竝被流配,淸河姜興瑞,中日試射時借射罪,充軍,而其所罪犯,俱係不輕,竝爲仍配,遂安金雲得,以所由,威脅平民,討索錢兩隨從罪,而定配旣係徒年,所坐亦不深重,合有參恕之典,慶源奴大根,以水刺間軍士,因捕廳啓辭爲奴,而所犯雖重,同罪之乭夫里,今番已蒙恩宥,其在一視之道,不可異同,竝放送,何如?傳曰,允。全得喜,亦放,可也。
禁府啓目,楊州前牧使李得濟原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,囚供之發明如此,令道臣詳査狀啓後議處,行査間姑放爲良如敎。又啓目,前掌令李泰賢原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,干囑臺臣一款,旣無可執之跡,則臺臣事轉益疑眩是旀,至於此囚段,所當白放,而始不能制其家中賤物,終煩登聞之狀,殊甚可駭。勘以當律,放送爲有矣,不可滯囚,區別功議,以草記擧行爲良如敎。又啓目,永川前郡守李秉淳原情云云。問目內辭緣,泛稱遲晩,刑推得情,何如?判付啓,犯科則犯科,何論多少?差遣之日,念舊申諭果何如,則無妄作罪,尙難倖逭,災結文簿,所爲如彼,何可尋常處之乎是旀,近聞該邑爲弊邑,民不聊生乙仍于,別差繡衣,姑未復命,此囚段府內保放,以待結末爲良如敎。又啓目,罪人申大觀更招云云。以秦興福更招辭意,發問目嚴加盤覈,捉囚林洪,使一龍偸葬委折,一直發明,無意輸款,誠極痛駭,所當請刑是白乎矣,曾經宣傳官,勿爲請刑,載在大典通編,上裁,何如?判付啓,必是渠不當之事乙仍于,有此累度發明是置,此囚段保放,自卿府行會廣州守臣,査實狀聞後,議處爲良如敎。
己未五月二十七日卯時,上御誠正閣。諸承旨持公事入侍時,行都承旨李集斗,左承旨洪義浩,右承旨鄭尙愚,左副承旨沈象奎,右副承旨徐英輔,記事官金啓溫,假注書呂東植,記事官李存秀·洪奭周,二直提學李晩秀,以次進伏訖。上曰,昨日贈職傳旨,何不捧入乎?尙愚曰,前例則然矣,而未及擧行矣。上曰,禁府公事之不捧傳旨,亦不成說矣。狀啓則旣以啓下書出,不必更捧傳旨,至於拿處,則無啓下文蹟,而何以擧行乎?自政院招問府吏,此後申明,可也。英輔讀奏黃海監司曺允大啓本各邑軍保上納數爻開錄事,義浩讀奏黃海監司曺允大啓本罪人申着實歙谷縣定配事,分書判付訖。命書備局草記批答。敎曰,中官輩奸僞,誠甚痛駭矣。予於宦戚嚴防,成一規模,向來渠輩叵測之計,無所不至,而掩蔽之習,今又若此,豈不萬萬痛駭乎?義浩曰,當此悶旱求助之日,行公臺諫,固當逐日詣臺,而執義李貞運,掌令姜世綸,以已行公之人,今已日晩,尙不詣臺,事甚未安,推考警責,竝卽牌招,何如?上曰,依爲之。出擧條仍命退,諸臣以次退出。
己未五月二十七日戌時,上御重熙堂。坐直承旨入侍時,左承旨洪義浩,假注書呂東植,記注官金景煥·承膺祚,以次進伏訖。上曰,使臣私書中所言何事,承旨持入乎?義浩曰,持入矣。上曰,入之。義浩跪進,上覽訖。敎曰,若欲趁九月初二日入去,則別使何當差送爲好乎?義浩曰,似於七月入送,然後可及矣。上曰,籌坐明日爲之乎?斯速知入。賤臣承命出問,回奏曰,大臣以明日出令云矣。命書傳敎曰,使行將於今月望念間,領賞卽發,而爲奏頒諡詔順付今行之由,別差裨譯,今已先來,使行之善爲周章,深得專對之體,甚可尙也。又聞承宣言,使行之錄送意見於院中者,卽謝恩之當爲於祔廟頒詔之前,未知何如,要卽轉稟云,而適閱乙卯前例,其時則至丙辰三月,先差登極進賀使,又於節行,兼差頒諡進賀,至於祔廟進賀,則順付於丁巳冬節行,與今番事件,差有間隔,則前例似難膠守,然則頒諡進賀,趁九月祔廟前入送,祔廟進賀,順付於節行可乎?抑頒諡賀使,順付於今冬節行,祔廟賀使,別差爲可乎?籌坐明日出令云,與諸宰爛商,指一草記事,令備郞傳于左右相。仍敎曰,速爲謄出,出給備郞,而使臣之錄送院中者,亦爲傳示於大臣,可也。賤臣承命出傳。上曰,今日則雨勢大霔矣。義浩曰,然矣。聞於先來,則彼地則潦水大作,出來時至於阻雨云矣。命書公事判付訖。命退,承史以次退出。
上在昌德宮。停常參·經筵。
自二十七日巳時至二十八日未時,灑雨下雨,測雨器水深三寸六分。
李集斗啓曰,明日常參·經筵,取稟。傳曰,停。
傳于李集斗曰,諸承旨持公事入侍。
傳于洪義浩曰,戶房承旨入侍。
傳于洪義浩曰,左承旨入侍。
判義禁前望單子入之,趙尙鎭落點。
鄭尙愚啓曰,新除授判義禁趙尙鎭,時無職名,令該曹口傳付軍職,何如?傳曰,允。
注書柳台佐奉命在外,代任百禧爲假注書。
沈象奎啓曰,卽者吏曹郞廳來言,政事當日爲之事,命下,而判書洪良浩,參判李書九,俱以病不來,不得開政云,所當牌招,而旣有飭敎,不敢循例請牌,何以爲之?敢稟。傳曰,使之口傳擧行,作窠者待窠卽擬。
吏曹口傳政事,溫陵參奉愼昌烈。
徐英輔,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
沈象奎,以吏曹言啓曰,雩祀壇進去獻官諸執事,當依例論賞,分付吏曹書入事,命下矣。雩祀壇獻官諸執事,別單書入之意,敢啓。傳曰,知道。
洪義浩,以賑恤廳言啓曰,漢城府南部箭串民家燒燼別單判付內,啓下賑恤廳爲旀,間數都計旣多,蝸屋間亦有之,另施恤典,期於斯速庇身事,命下矣。依該府所報,南部箭串一契失火民戶,全燒六戶,各米七斗,錢二兩,空石十立,半燒三戶,各米五斗,錢一兩,空石十立分給,仍爲嚴飭漢城府,使之卽爲結構安接之意,敢啓。傳曰,知道。
李集斗,以禮曹言啓曰,傳曰,是年是月是日,卽我恭昭順烈端敬聖后復位後封陵敦匠諸臣復命之時也。恭惟舟梁寶甲,又在是年,瞻望珠邱,愴慕冞深,昔在中廟朝,有金淨·朴祥之疏,及至肅廟朝,又有申奎之章,而或因時事之扤隉,或因廟議之低徊,翠華空山,沒世咨嗟,我先朝特命中官,守直別廟,未幾金台南進言,而聖意堅定,縟儀載擧,遂基我國家億萬斯年昌熾蕃衍之茀祿洪祚,猗歟盛哉?適當是日之回薄,怳奉隔晨之警咳,際玆方千之靈雨,若有陟降之垂騭,惟予伸誠寓感之方,於何可展?況於春初,擬拜象設而未果,至今耿耿,又何可踰此月乎?卽令宗伯之臣卜吉日,遣大臣攝行酌獻之禮於溫陵,而祝文,文衡牌招撰進,左議政贈領議政諡信度愼公守勤墓,遣承旨致祭,奉祀之人問名,今日政,本陵參奉作窠擬入,嘗聞信度公祠宇,有度支搆給之恩云,亦令曹郞,看視其能庇風雨與否以聞,至於所事,仍成姱節,如皇朝之徐輝祖地處者,惟信度公是已,故參判柳夢寅,尙施贈諡之典,何況信度公乎?國舅之以忠臣旌閭,事係創有之盛擧,入侍史官,往問于籌坐大臣·卿宰,僉議若諧,分付卽爲擧行事,命下矣。左議政臣李秉模以爲,以地則均是肺腑,而盡心所事,矢死靡他,比諸外臣之倉卒效節,尤見其卓確不移之操,而世徒知其所處之不可免,却不知斷斷一心之在於不苟免,今此聖問,特及於綽楔之典,欽仰攢誦,無容他議云。右議政臣李時秀以爲,盡心所事,人臣之大節,褒奬忠義,有國之盛典,信度公愼守勤,以聖祖國舅之親,當聖祖龍興之際,秉義守忠,卒以身殉,此所以比他人爲尤難,舊甲重回,聖衷興感,渙發恩綸,特加旌褒,實有裨於樹風勵世之化,只切欽仰,豈容他議云?行兵曹判書臣金文淳以爲,日月回薄,宸心增感,聖后之思,爰及觀津,乃有博詢諸臣,議擧綽楔之命,惟此信度公終始一節,倉卒立慬,歷數百載,尙令人灑涕,聖問之下,無容他議云。行刑曹判書臣李祖源以爲,溫陵國舅,以若地處,判此樹立,想像當日之事,尙令人釀涕,況當舊甲重回,我聖上卽地興感,迺有此詢問之擧,凡在臣隣,莫不贊嘆,豈敢以事係稀罕,有所持疑?綽楔之典,無容更議云。行大護軍臣李邦一以爲,溫陵國舅褒忠之盛典,聖問及於綽楔之典,欽仰攢誦,無容他議云。行護軍臣申大顯以爲,今此信度公綽楔之擧,實有合於樹風奬節之道,大臣·諸臣之議,旣已大同,臣無容更議云。行護軍臣李漢豐以爲,今當舊甲重回之日,聖心興感,乃有此信度公旌褒之命,凡在臣隣,孰不欽仰?臣無容更議云矣。當舟梁舊甲之重回,擧仙寢酌獻之晠禮,聖心增感,推以及於觀津故家,立殣往事,乃有此博訪諸臣,議擧旌表之命,以若地處,有若卓節,尤可見其斷斷苦忠之終始靡他,大臣·諸臣之議,旣已僉同,亟擧綽楔之典,實合聖朝追遠奬節之道,左議政贈領議政益昌府院君信度公愼守勤旌閭,卽爲擧行,何如?傳曰,允。
洪義浩,以奉常寺都提調·提調意啓曰,東籍親耕田所種大麥打作,則所出爲九石十三斗,小麥打作,則所出爲一石十四斗之意,敢啓。傳曰,知道。
徐英輔,以兵曹言啓曰,僉知中樞府事李惟鑑,身病猝重,時月之內,無望供職,呈狀乞遞,西樞雖是閑局,不可一向許帶,改差,何如?傳曰,允。
徐英輔,以備邊司言啓曰,卽見內需司所報,則以爲卽下傳敎內,江華留司所掌司庫錢貨,近聞枵然,以公穀或公貨間,限五千兩移劃後,草記事·,命下矣。京外他衙門錢穀,姑無可劃之處,而該府禁衛營留營穀,比諸訓御兩營稍裕,計除每年支放取耗條外米八百石,太五百石劃送,則畿邑餉耗之代錢輸送者,例以米一石價五兩,太一石價二兩爲定,較諸內司所需五千兩,可以綽略相當,以此分付,而今旣分給民間,令內司待秋成區處,何如?傳曰,允。秋成尙遠,其中一千兩,以本府錢貨先爲換劃事,分付,可也。
徐英輔,以備邊司言啓曰,傳曰,使行將於今月望念間,可以領賞卽發,而爲奏頒諡詔順付今行之由,別差裨譯,今已先來,使行之善爲周章,深得專對之體,甚可尙也。又聞承宣言,使行錄送意見於院中者,卽謝恩之當爲於祔廟頒詔之前,未知何如,要卽轉稟云,而適閱乙卯前例,其時則至丙辰三月,先差登極進賀使,又於節行,兼差頒諡進賀,至於祔廟進賀,則順付於丁巳冬節行,與今番事件,差有間隔,則前例似難膠守,然則頒諡進賀,趁九月祔廟前入送,祔廟進賀,順付於節行可乎?抑頒諡賀使,順付於今冬節行,祔廟賀使,別差爲可乎?籌坐明日出令云,與諸宰商議,指一草記事,命下,頒諡祔廟兩賀使中一使,則不可不另差別行,而今此俯詢,惟在於節使前後之差送當否,竊念頒諡賀之順付於前,而祔廟賀之別差於後,恐不如先退諡賀之別行後祔賀於節使,如是然後兩使各當其時,陳謝亦不遲緩,聖敎中上款指敎,誠爲至當,諸宰亦無他議,令該曹以進賀兼謝恩使差出,以爲趁八月晦前,入抵北京之地,何如?傳曰,允。
鄭尙愚,以刑曹言啓曰,因備邊司啓辭,傳曰,牛肉勒買之弊,嚴禁,何如,則猪廛行惡又現發,勿論多寡疎數,名以宮房之屬,一有干禁者,其律固宜加於凡民幾倍矣。內司奴屬及首奴漢,令該曹右律,犯科宮奴,亦令該曹嚴治,猪廛若此,從前嚴禁之懸房,亦必依舊,卽爲査問草記,次知中官之不能操切,駭然甚矣。昨日本司盤覈之事,仍爲掩置,此弊一開,來頭中官輩掩蔽之奸僞,何以防之?該中官,所當別樣嚴治,而年過七十,爲先令該府拿處,施以流三千里之律,收贖放送,不爲來告首吏,流一千五百里可也事,命下矣。依傳敎,內需司首吏崔仁福,流一千五百里收贖,謹按律文,則大典通編魚鹽條有曰,稱以貿易,廉價勒取者,計贓論,大明律受贓條有曰,坐贓致罪者,罪止杖一百,徒三年,首奴金順得,貿易奴子朴廷彬,隨率金啓得·李後間等,依此律,杖一百,徒三年罪,加等杖一百,流二千里,竝收贖,於義宮貿易奴子朴昌潤,隨率崔五得等,各嚴杖一百懲治後,竝放送之意,敢啓。傳曰,知道。
鄭尙愚,以刑曹言啓曰,因御營廳啓辭,宣傳官毆打罪人洪秉圭·沈永之·洪蘇榮等,爲先嚴棍二十度,而此等凶悖之類,不可尋常處之,移送秋曹,依律嚴處事,命下矣。取考律文,則大明律敺制使及本管長條有曰,凡奉制命出使而敺之者,杖一百,徒三年,竝依此律,各決杖一百後,洪秉圭忠淸道藍浦縣,沈永之黃海道長淵縣,洪蘇榮江原道杆城郡,竝定配所,卽爲押送之意,敢啓。傳曰,知道。
鄭尙愚,以刑曹言啓曰,因左邊捕盜廳啓目,罪人金昌國·韓宗奎等,移送秋曹,照律重勘事,命下矣。渠等俱以譏察捕校,不有飭禁之截嚴,原無眞的之執贓,而枉捉平民,私施惡刑,鍛鍊爲賊之狀,萬萬痛惡,究厥罪犯,兩漢雖無異同,論其情跡,昌國爲首,宗奎爲從,取考律文,則大明律訴訟條有曰,將曖昧不明姦贓事情,汚人名節者,發邊衛充軍,名例云,隨從者,減一等,金昌國爲首論,咸鏡道會寧府邊衛充軍,韓宗奎爲從論,黃海道長淵縣充軍,竝定配所,卽爲押送之意,敢啓。傳曰,知道。
鄭尙愚,以刑曹言啓曰,義禁府時囚罪人成鼎柱照律草記,傳曰,飢與病不分明,姑不嚴勘,則以下於彼之事,定配過矣。照律時漏却他餘諸條,使之改擬律,而律官之忽引不干之律者,此亦窺度之一端,令該曹嚴治推考,成鼎柱,如不手壞壝門,定配則分揀可也事,命下矣。律官李允迪,嚴杖一百,放送之意,敢啓。傳曰,知道。
鄭尙愚,以刑曹言啓曰,依下敎,取考諸道配案,則樂安韓命大,以鎭長擅斫鎭松罪,充軍,郭山李奭濟,私掘露棺罪,機張裵仁錫,詬辱朝士,裂破牌子罪,竝被流配,而所犯俱係深重,平康李萬白,御苑起墾稅賣罪,康翎奴億福,潛屠發買罪,竝徒配,而所坐亦爲不輕,竝爲仍配,何如?傳曰,李萬白,放送,可也。
鄭尙愚,以義禁府言啓曰,時囚罪人李泰賢原情公事判付內,干囑臺臣一款,旣無可執之跡,則臺臣事轉益疑眩,至於此囚,所當白放,而始不能制其家中賤物,終煩登聞之狀,殊甚可駭,勘以當律,放送不可滯囚,區別功議,以草記擧行事,命下矣。取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,犯枉法受贓外,笞杖竝收贖矣。李泰賢,杖八十收贖,奪告身三等,而雲川君七寸親云,議減一等,杖七十收贖,奪告身二等,放送,何如?傳曰,知道。
弘文館應敎臣洪樂游,副校理臣閔命爀,修撰臣曺允遂,副修撰臣金熙周等聯名箚曰,伏以,卽伏見大昨常參時,府啓依啓後傳敎下者,有成德雨·崔進吉處分依前施行之命,臣等相顧愕眙,竊不勝憂慨之至。噫,彼成德雨之罪名,何如,崔進吉之獄案,何如,則臺臣之陳請,實出於輿情之共憤,而今者處分,有若尋常負犯之薄勘旋宥者然,已非大聖人嚴隄防愼刑獄之義,而臣等之所以隱憂而深歎,實有大於此者,上之所以使下,下之所以事上,只是一誠字而已,有是誠然後此理無所虧欠,上下之間,誠意孚情志通,以至於致廣大而盡精微,極高明而道中庸者,其工亦不外是矣,不然,只苟且而止耳。臣等未知殿下今日之擧,誠乎否乎?殿下以臺言以爲不是也,則不當有依啓之命,以爲是也,則亦不當有依前之敎,旣允其啓,仍命依前,俄頃之際,命令顚倒,操縱之間,刑政乖當,使前後臺臣之啓,終歸於漫漶之科。噫,聖人一言一動,將以垂法於天下,貽謨於後世,則必須十分光大,十分允合,務歸至正至當底道理,而今玆之擧,猶不免於苟且彌縫之爲,則竊恐上下之情,閼而不行,天地之氣,塞而不通,而不足爲天下後世之法矣,其爲害實理而累聖德,豈細故也哉?此臣等之所以不能無慨於天地之大,而繼之以憂歎也。伏願殿下,穆然深思,亟寢依前施行之命焉。取進止。答曰,省箚具悉。臺啓之旣允旋仍,外面之顚倒,誠如爾等之言,奈亦故事,何不得不然處,自不得不然,而今番兩啓,當停不停,不必如是處,又不得不然,宜乎爾等之爲惑也。
己未五月二十八日卯時,上御誠正閣。諸承旨持公事入侍時,行都承旨李集斗,左承旨洪義浩,右承旨鄭尙愚,左副承旨沈象奎,右副承旨徐英輔,記事官柳台佐·李存秀·洪奭周,以次進伏訖。象奎讀奏吏曹景慕宮朔祭獻官單子,尙愚讀奏江華留守洪明浩狀啓茂長縣大同船無弊護送事,英輔讀奏慶尙右兵使李普漢狀啓捉虎申飭事,義浩讀奏平安監司韓用龜啓本罪人孟春奉嚴刑興陽縣減死定配事,分書判付訖。象奎·英輔,以無公事先退。上曰,今日之雨,不但周洽,雨勢亦頗徐徐,尤爲好矣,測雨器水深,今至幾何?義浩曰,已爲二寸餘矣。集斗曰,夙夜憂勤之念,如是憧憧,豈無上天之感應乎?上曰,豈其然乎?命書傳敎曰,三次祈雨,其應不忒,朝晝及宵,霏灑滂沱,遠邇之普洽,更切企祝,測雨器水深,旣過數寸,祈雨之擧觀勢取稟事,分付禮曹,而雩祀壇進去獻官諸執事,當依例論賞,分付吏曹書入,仍命持入祭報府及施賞前例,台佐承命出,持入。命書傳敎曰,雩祀壇獻官行左參贊鄭民始,半熟馬一匹,典祀官奉常判官金熙華,執禮修撰曺允遂,大祝應敎洪樂游,各兒馬一匹,祝史司僕僉正金履錫,齋郞尙衣僉正尹載伋,監察尹東壽,各上弦弓一張,贊者兼引儀黃稔,謁者假引儀李儀逵,各不粧弓一張,守僕熟手,令該曹米斗題給。上曰,注書一員,何不入侍?義浩曰,下注書則式暇出去,假注書一員,則以上注書之已爲出仕,不得備員入侍,而留待堂后云矣。上曰,持公事入侍,則注書例當備員,使之入侍。台佐承命出傳,假注書呂東植進伏。命書備局草記批答。敎曰,別使又當入去,凡係使行時浮費另加裁減事,令大臣今日籌坐,詳爲議定,而畿驛及沿路入把馬,量宜減數,仍爲定式,凡百所費,期於比前半減之地爲好,而刑判返面時,有所奏達,今旣參坐,亦令詳問,可也。上曰,戶判及有司堂上李書九,何不來會於籌坐乎?知入也。台佐承命出問,回奏曰,俱有實病云矣。命退,承史以次退出。
己未五月二十八日辰時,上御重熙堂。戶房承旨入侍時,右承旨鄭尙愚,假注書呂東植,記事官李存秀·洪奭周,以次進伏訖。上曰,今日之雨,眞是喜雨。尙愚曰,然矣。上曰,亦必周洽矣。尙愚曰,不但遠邇之周洽,昨夜細雨,先潤地氣,繼以霏灑,功效倍常矣。上曰,民情欣悅,可以想見。尙愚曰,然矣。命書傳敎曰,爲其究竟,兼因做錯,雖已處分,亦過多日,前判書趙尙鎭敍用。又命書傳敎曰,未肅拜判義禁許遞,前望單子入之,待下批牌招,如有時囚,卽爲決放。仍命退,承史以次退出。
己未五月二十八日未時,上御便殿。左承旨入侍時,左承旨洪義浩,假注書呂東植,記注官承膺祚,記事官洪奭周,以次進伏訖。上曰,今日測雨器已爲三寸六分,而觀象監之謂以三寸三分,何也?此單子還給,問其委折,可也。膺祚承命出傳。命書傳敎曰,是年是月是日,卽我恭昭順烈端敬聖后復位後封陵敦匠諸臣復命之時也。恭惟舟梁寶甲,又在是年,瞻望珠邱,愴慕冞新,昔在中廟朝,有金淨·朴祥之疏,及至肅廟朝,又有申奎之章,而或因時事之扤隉,或因廟議之低徊,翠華空山,沒世咨嗟,我先朝特命中官,守直別廟,未幾金台南進言,而聖意堅定,縟儀載擧,遂基我國家億萬斯年昌熾繁衍之茀祿洪祚,猗歟盛哉?適當是日之回薄,如奉隔晨之警咳,際玆方千之靈雨,若有陟降之垂騭,惟予伸誠寓感之方於何可展?況於春初,擬拜象設而未果,至今耿耿,又何可踰此月乎?卽令宗伯之臣卜吉日,遣大臣攝行酌獻之禮於溫陵,而祝文,文衡牌招撰進,左議政贈領議政諡信度愼公守勤墓,遣承旨致祭,奉祀之人問名,今日政本陵參奉作窠擬入,嘗聞信度公祠宇,有度支搆給之恩云,亦令曹郞看視其能庇風雨與否以聞,至於忠於所事,仍成姱節,如皇朝之徐輝祖地處者,惟信度公是已,故參判柳夢寅,尙施贈諡之典,何況信度公乎?國舅之以忠臣旌閭,事係創有之盛擧,入侍史官,往問于籌坐大臣·卿宰,僉議若諧,分付卽爲擧行。仍敎奭周曰,爾須持此傳敎往問,使之草記,而金台南,施以收錄之典,亦爲如何?此則問議于左右相,錄入,可也。奭周承命先退。上曰,此傳敎精謄一本,參奉肅拜時出給,使之藏置於信度公祠宇,可也。命書傳敎曰,政事當日爲之。仍命退,承史以次退出。
上在昌德宮。停常參·經筵。
自二十八日開東至二十九日午時,灑雨下雨,測雨器水深六寸一分。
自未時至人定,灑雨下雨,測雨器水深一寸。
自人定至三十日開東,灑雨下雨,測雨器水深一寸。
李集斗啓曰,明日常參·經筵,取稟。傳曰,停。
傳于李集斗曰,諸承旨持公事入侍。
傳于鄭尙愚曰,溫陵參奉入侍。
李集斗,以禮曹言啓曰,溫陵遣大臣攝行酌獻之禮事,命下矣。酌獻禮吉日,卽令日官池景喆推擇,則來六月初四日爲吉云,以此日擧行,何如?傳曰,允。信度公墓在西山地,距陵所五里云,府院君致祭,先於明日爲之事,分付,可也。
李集斗啓曰,信度公愼守勤墓,遣承旨致祭事,命下矣,何承旨進去乎?敢稟。傳曰,左副進去,仍詣陵所奉審以來,而守令則當課農,明日致祭時,以畿驛察訪差送事,分付。
檢閱李存秀書啓,臣敬奉聖敎,自南郊之靑坡石隅,由始興東面馬場川文星洞,西面所下里,至安山之草山面前坪,所經諸處農形,遍爲看審,則昨今所得之雨,洽爲二犁餘,而始也祁祁,宜於入土,繼以霈然,能得添渠,高燥奉馬之地以外,可得因此而移秧,畎畝溝塍之間,荷簑戴笠者,往來不絶,擧皆欣欣而且忙,秧馬始動是白遣,至於素無水根處,則二犁之雨,不爲不多,而盡入於焦乾龜坼之中,沾潤則浹洽,而渟滀則無路,若更得一霈之大霔,則可以移揷,第人力有難遍及,姑於數三日之間,繼得霈之喜,則尤爲農家之大願云是白乎旀,到處立馬,招問老農,則以爲,今年之旱,雖曰稍久,節序差緩,初伏尙遠一望,此時移秧,不可謂晩,第自五月以後,一向暵乾,十七日浥塵以外,更無點雨之所沾,故雖是汚邪之處,秧坂幾涸,苗亦不無受損,今雨昭蘇,雖切萬幸,而穰穰大登,恐難期必云,然而莫知其苗之碩,農夫之常情,故其言如是,以臣所見者言之,蓋苗之因旱而未移者,每至節候之晩,故自其在坂之時,已有堅固成節之漸,及其移揷也,亦不能茁然。今年秧苗,則縱緣早旱,未得茁長,時候不催,庚伏尙遠,故苗亦有穉弱之意,趁今移種,又得陰雨而膏之,則病者蘇,蘇而茂,畢竟大熟,惟在來頭雨暘之時若是白遣,其中陂澤灌漑之處,則已有移揷而着根者,今雨以後,益有勃然之效,田穀段,兩麥刈蘇處,或有已種豆太者,姑無萌芽之出土,其餘未種處,則今雨以後,當次第落種,而農無遊手,姑未暇焉。木花段,臣所經諸處,別無以此爲業,惟靑坡石隅,多有種處,擧皆茁茂是白齊。傳曰,知道。
鄭尙愚,以戶曹言啓曰,是年是月是日,卽我恭昭順烈端敬聖后復位後封陵敦匠諸臣復命之時也。恭惟舟梁寶甲,又在是年,瞻望珠邱,愴慕冞新,昔在中廟朝,有金淨·朴祥之疏,及至肅廟朝,又有申奎之章,而或因時事之扤隉,或因廟議之低徊,翠華空山,沒世咨嗟,我先朝特命中官,守直別廟,未幾金台南進言,而聖意堅定,縟儀載擧,遂基我國家億萬斯年昌熾蕃衍之茀祿洪祚,猗歟盛哉?適當是日之回薄,怳奉隔晨之警咳,際玆方千之靈雨,若有陟降之垂騭,惟予伸誠寓感之方,於何可展?況於春初,擬拜象設而未果,至今耿耿,又何可踰此月乎?卽令宗伯之臣卜吉日,遣大臣攝行之禮於溫陵,而祀文,文衡牌招撰進,左議政贈領議政諡信度愼公守勤墓,遣承旨致祭,奉祀之人問名,今日政本陵參奉作窠擬入,嘗聞信度公祠宇,有度支搆給之恩云,亦令曹郞看視其能庇風雨與否以聞,至於忠於所事,仍成姱節如皇朝之徐輝祖地處者,惟信度公是已,故參判柳夢寅,尙施贈諡之典,何況信度公乎?國舅之以忠臣旌閭,事係創有之盛擧,入侍史官,往問于籌坐大臣·卿宰,僉議若諧,分付卽爲擧行事,命下矣。發遣本曹郞廳申錫老,使之搜訪本家,看視祠宇,則家在西小門內確橋,本家以爲,此是乙未年間朝家之所賜給,而祠宇二間,俱是覆瓦,足庇風雨,姑無頹圮之慮云矣,敢啓。傳曰,知道。
鄭尙愚,以吏曹言啓曰,來六月初一日,行宗廟朔祭大祝,前獻納尹益烈,前正言尹涵塡差,而時無職名,令該曹口傳付軍職,何如?傳曰,允。
兵曹口傳政事,副司果尹益烈·尹涵竝單付。
李集斗,以弘文館言啓曰,校理趙得永,副校理朴崙壽,旣有只推之命,竝卽牌招察任,何如?傳曰,允。
李集斗,以禮曹言啓曰,三次祈雨後,靈應如響,甘雨霈然,民事萬幸,祈雨後有應,則不待立秋,卽行報謝,旣有禮典所載,雩祀壇報謝祭,卽爲擇日設行,而祈雨祭,仍爲停止,何如?傳曰,允。
李集斗,以禮曹言啓曰,卽接宗廟署所報,則卽者宗廟第十四室後北苑階三間許,全然頹圮云,正殿至近之地,有此頹圮之患,極爲驚悚,不可無慰安之擧,慰安祭不卜日,來六月初一日設行,而適與月朔相値矣。朔望若値別祭,則只行別祭事,旣有禮文所載,今亦依此例,只行慰安祭,而頹圮處,待快晴卽爲擇日修改,何如?傳曰,允。
正言南惠寬疏曰,伏以,臣百無肖似,最居人下,言責之職,固非其任,而適値憫旱之時,求助之聖念,藹然於絲綸之間,有可以孚感臣隣,在臣分義,惟當竭蹶趨膺,隨事論列,以效一日之責,而日昨召牌,妄犯違傲,虛縻屢日,一昧泯伏,孤負實多,悚惶靡措,顧今宵旰一念,冞勤三農之憂,頻設賓對,廣詢消弭之策,方寸之禱,仰格天心,甘澍之應,捷於影響,萬品昭蘇,群情胥欣,臣於此時,豈敢爲瀆擾辭巽之計,而區區私義,誠有所不可已者,念臣頃叨憲職,懲討方殷,有非三司之臣所可言私之時,而修撰韓用鐸徑尋鄕里之擧,乃在此際,僚議峻發,聯陳駁正之論矣。及夫用鐸陳疏自明,而十行聖批,逈出常格,參疏諸臺,同被責敎,臣誠滿心惶恧,無地自容,又況伊時僚員,日前入臺,以此引義,特蒙恩遞,臣爲其代,同一情勢,同一職名,而至於去就,乃反不同,則揆以廉隅,豈有是理?臺端一步,鐵限在前,百爾思量,進身無路。且使臣雖欲放倒廉義,冒沒行公,目下情理,尤無供職之望,臣之老父,年近七耋,素多疾病,而春初輪行之症,屢朔沈篤之餘,雖幸少甦,眞元大脫,近緣朝晝之間,涼燠不適,脫着失宜,越添毒感,貼席叫苦,頑痰塞胸,寒熱交作,食飮全却,氣息凜綴,臣方左右扶將,寸心如灼,離捨從宦,其勢末由,玆不得不疾聲呼籲於愍覆之下。伏乞聖慈,諒臣必遞之義,察臣至切之情,亟許鐫免,俾便救護,以安微分,不勝幸甚,臣無任云云。省疏具悉。爾其勿辭救護。
己未五月二十九日辰時,上御誠正閣。諸承旨持公事入侍時,行都承旨李集斗,左承旨洪義浩,右承旨鄭尙愚,左副承旨沈象奎,右副承旨徐英輔,記事官金啓溫,假注書任百禧,記事官李存秀·洪奭周,溫陵參奉愼昌烈,以次進伏訖。象奎讀奏慶尙監司申耆狀啓東萊府使金觀柱到任事,咸鏡監司具㢞狀啓咸興判官金基豐到任事,尙愚讀奏江華留守洪明浩狀啓古阜郡守大同米所載船無弊護送事,集斗讀奏京畿監司李在學狀啓雨澤事,全羅監司李得臣狀啓故參判金忠秀妻羅氏旌閭豎立事,義浩讀奏東萊府使金觀柱到任事,咸鏡監司啓本安置罪人興孫物故事,命書判付訖。上曰,溫陵參奉進前。昌烈進伏,奏職姓名。上曰,汝爲府院君之幾代孫乎?昌烈曰,十一代孫矣。上曰,昨日傳敎,汝果見之乎?代數雖久遠,汝心想多愴感矣。昌烈曰,然矣。命昌烈先退。上曰,今日之雨,果好矣。集斗曰,今則果浹洽矣。上敎義浩書傳敎曰,旣旱而雨,雨且霈然,焚灼之餘,曷勝欣聳?得雨之後,憧憧用心,還有甚於未雨之前,答天地敷錫之眷,軫生民利厚之本,惟在於田功之盡人力,顧今揷苗,若趁來旬,亦可望豐年之穰穰,民之窶矣,易於失時,則其責在官不在民,爲守宰者,衫履南畝,補乏警怠,果不負分憂之責乎?阿之野不闢,齊黜其大夫,從後考驗,當用懲一之典,令廟堂先飭諸道,無或有自干者。仍敎曰,天降好雨,豈無仰答之道乎?此傳敎卽爲書送于大臣,俾有實效之意,書通于諸道臣處,可也。仍命退,諸臣以次退出。
上在昌德宮。停常參·經筵。
自人定至五更,灑雨下雨,測雨器水深二分。
藥房都提調沈煥之,提調金文淳,副提調李集斗啓曰,伏未審,日間聖體若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中官殿,藥房口傳問安。答曰,知道。
洪義浩啓曰,行大司憲宋煥箕在外,執義李貞運,掌令姜世綸呈辭,掌令金晦彬,持平南履翼未肅拜,持平金履載未署經,監察茶時之意,敢啓。傳曰,知道。
李集斗啓曰,明日常參·經筵,取稟。傳曰,停。
徐英輔啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于李集斗曰,禮房承旨馳詣宗廟·景慕宮,奉審摘奸以來。
傳于沈象奎曰,諸承旨持公事入侍。
沈象奎啓曰,諸承旨持公事入侍事,命下,而六房無公事,不得入侍之意,敢啓。傳曰,知道。
傳于沈象奎曰,溫陵奉審進去承旨入侍。
傳于李集斗曰,禮房承旨入侍。
傳于鄭尙愚曰,右承旨入侍。
吏曹口傳政事,景慕宮令徐潞修,工曹正郞趙鎭完相換。
傳于李集斗曰,承旨前望單子入之,待下批,牌招察任。
承旨前望單子入之,金翰東落點。
以漢城府民家頹壓別單,傳于鄭尙愚曰,恤典令該廳卽爲分給事,分付。
李集斗,以禮曹言啓曰,雩祀壇報謝祭,不待立秋,卽爲擇日設行事,草記允下矣。吉日令日官金宗周推擇,則來六月初六日爲吉云,以此日設行事,知委,何如?傳曰,允。
李集斗,以禮曹言啓曰,贈執義李光輪贈諡事收議草記批旨內,兩大臣之議,差有異同,卿等指一附陳意見可也事,批下矣。更考公私文獻,則伊時事蹟,備載於國朝寶鑑·再造藩邦誌及先正臣趙憲年譜,先正臣金尙憲所撰李大濬墓誌中國乘野言,俱爲徵信之明證,而贈官旌閭,可見當時之公議,在朝家樹風奬節之意,合施節惠之典矣。臣等謏淺之見,別無異同,而事係恩典,上裁,何如?傳曰,依議施行,可也。
李集斗,以承文院都提調意啓曰,本院提調近甚數少,或有回咨査對之事,無以推移擧行,進賀使行,亦在不遠,議政府左參贊鄭民始,兵曹判書金文淳,刑曹判書李祖源,判敦寧府事金載瓚,知敦寧府事李秉鼎,工曹判書黃昇源,行大護軍蔡弘履,戶曹判書趙鎭寬,漢城府判尹徐邁修,行大護軍李鼎運,禮曹判書徐龍輔,行司諫院大司諫閔台爀,行護軍李祖承,吏曹參判李書九,工曹參判李義弼,行成均館大司成李晩秀,行護軍李益運竝還差,上護軍趙尙鎭,行承政院都承旨李集斗,禮曹參判金勉柱,行護軍南公轍·金達淳,亦爲差下,使之察任,何如?傳曰,允。
李集斗,以內醫院都提調·提調意啓曰,內醫吳天根,術業精明,御醫陞差,何如?傳曰,允。
徐英輔,以兵曹言啓曰,今五月各廳堂下武臣朔試射,臣曹連因有故,不得設行之意,敢啓。傳曰,知道。
徐英輔,以兵曹言啓曰,卽接東道參軍張東玉牒報,則御營廳所授惠化門北邊第九城廊近處體城五間許頹圮云,令繕工監爲先把子圍排,分授軍門,急速修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
徐英輔,以備邊司言啓曰,頃因嶺南匠稅査實狀啓判付,問于戶曹,則嶺南外匠稅,只在於湖南云,故替徵與否,行會該道矣。卽見全羅監司李得臣狀啓,則以爲全州等三十二邑案付匠額及錢米布捧納之節,竝皆懸錄於成冊中,而他匠移徵,雖或無多,同里替徵與良保代定之弊,幾乎無邑無之,或有自官替當之邑,若其以元匠收稅處,則絶無而僅有,該曹則計其案付,而依例收捧,各邑則只憑虛錄,而不敢減摠,額雖不多,而病民則多,道雖不同,而爲弊則同,弊端今旣呈露,變通在所不已,修成冊上送備邊司,竝令稟旨分付爲辭矣。取考其成冊,則各邑匠保五百九名內,八名,元匠時存,五百一名,良私塡充,店戶爲三百四十五戶,匠稅錢六百四十四兩四錢五分內,四兩時存,元匠處收捧,二兩三錢,巫女處收捧,五百七兩三錢,良私保處收捧,五十一兩八錢五分,自官防納,七十九兩,店戶處收捧,納于戶曹,匠稅米一百三十五石內,二石十一斗五升,元匠處捧納,八十五石九斗六升五合,良私保處捧納,四石六斗,自民庫擔當,十六石十三斗八升五合,自官防納,二十五石四斗,店戶處捧納,而會錄元會矣。更考其各邑良私保每名所捧米木數爻,則米之六斗以下,木代錢之二兩三錢以下,在各該保人,不可謂之苦役,雖以店戶言之,旣除煙役,每戶收合,亦未必爲痼瘼,而嶺南之特許蠲罷,蓋以其稅出無名,則今不可異同,而第念但罷其稅,不善區處,則民無實惠,而皆歸於各樣募屬,事之無義,孰甚於此?嚴飭道臣,米之六斗以上,錢之二兩三錢以上,一竝減除,一通以米則六斗,錢則竝後錢二兩三錢,奴保則一兩爲定,明白曉諭後,各編該邑元伍黃白之代,店戶所收,則一依他戶役例,平均定給,以補民庫,時存元匠及巫女處所捧,其數雖些,依前仍置,至於民庫防給與自官防納,自歸除減,以此分付於該曹·該道,何如?傳曰,允。
徐英輔,以備邊司言啓曰,頃因全羅監司李得臣狀啓,南原·長水民家失火登聞遲滯委折査實後,營邑間草記論罪事,奉承判付,有所行會矣。卽見該監司所報,則以爲南原上番巖,距本府爲六十里,失火在於二十三日,該倅摘奸,在於二十四日,而報營狀牒,塡以二十五日,營下之距該府,爲一百四十里,故二十六日,來呈遣幕屬,使之摘奸,慰諭饋給,第六日始還現,長水失火,亦在二十三日,而任北面,距該邑爲五十里,該邑距營門,又是一百五十里,該倅摘奸後報狀,成於二十五日者,來呈於二十七日,發遣幕屬摘奸,一如南原之爲,而第五日來現,故初五日封啓,而近來奸民,或以挾戶,分稱兩戶,或有完戶,混稱盡燒之弊,故莫重啓聞,不敢疎率,未免稽遲,兩邑倅果能趁卽擧行,而摘奸往來之際,自爾費日,董飭不嚴,陳聞差緩之罪,惶懍震惕,恭俟處分爲辭矣。今以報辭觀之,則兩邑報營,不至稽滯,而營裨回告之在於第六日·第五日者,未免過費日字,不飭之責,當在道臣,該道臣從重推考,何如?傳曰,允。
徐英輔,以備邊司言啓曰,因狼川居民吉來福原情,有査實草記之命矣。內司官員書員及吉來福處,詳細査問,則吉來福所告內以爲,壬子年間,興販次,貿取私養木二百六十一株,作筏流下之際,爲內司下隷所奪,故爲推價本,往訴內司,則自內司至於移送法司,而其後又聞價本一千四十四兩,已有上下之判付,而次知輩中間偸食,不爲出給,故事甚冤枉,有此呼訴云,內司書題李鳳頭,書員南宗裕所告內以爲,壬子年間,公用次,定差人下送關東之際,聞吉來福爲名漢,材木二百六十一株,偸斫流來,爲春川官所屬公云,故報于本司,發關取來矣。不意吉漢,忽來內司,謂不給價,多般作梗,故不得已移送法司,以爲勘繩之地,又於昨秋行幸時,吉漢肆然擊錚,自刑曹取考其前後文跡,以誣罔天聽之罪,至於照律刑配,自初事狀,如斯而已。至若價本上下之說,屬公之木,豈有給價之理?此則不待多辯,自歸落空,次知偸食之說,尤爲皮不存之毛云矣。更考秋曹文案,則癸丑年,因內司移文,行査本道,而屬公委折,果如李鳳頭等之所告,昨年秋,又因吉來福之欺罔天聽,照法勘處,亦爲的實矣。法司處決,不止一次,前後文案,又如是昭在,而敢生僥倖之計,誣罔呼訴之狀,尤極可痛,更爲出付該曹,使之照律嚴勘,何如?傳曰,允。
徐英輔,以備邊司言啓曰,本司草記各宮房奴屬,憑藉貿易,作弊委折査實事批旨內,牛肉勒買之弊,嚴禁,何如,則猪廛行惡,又發現,勿論多寡疎數,名以宮房之屬,一有干禁者,其律宜用加於凡民幾倍矣。內司奴屬及首奴漢,令刑曹用右律,犯科宮奴,亦令該曹嚴治,猪廛若此,從前嚴禁之懸房,亦必依舊卽爲査問草記事,命下矣。懸房市民等,卽爲招致査問,則所告內,各宮房下屬作弊之習,庚戌·甲寅,朝飭申嚴,而近年以來,弊復如前,明禮宮·壽進宮·於義宮·龍洞宮貿易奴子等所率差人,逐日輪行於各懸房,憑藉貿易,虛張其數,減價勒買,而斤兩則不用稱子,任自割去,間或轉賣他處,現捉於法司,價錢亦不趁卽備給,雖以卽令未捧者言之,各宮些少外上,不敢一一指告,而龍洞宮奴屬處外上,爲一百四十兩,此外又復創出防錢名色,差人等,瞰其賣買旣盡,未及新屠之時,必以難得之物件,猝地求索,肆行恐喝,故不得已以十文五文錢給送,以爲彌縫之計,而四宮如此,故各宮房差人等,轉相視效,便成常例,一懸房每日所費,不下二三兩,通計各懸房,則幾近三四十兩,此爲難支之痼瘼,故昨今年屢訴內司,捧甘申飭,而惟於義宮,自去月不以差人使用,其外各宮,則與前無異云。故各宮奴子差人等,又爲捉來嚴問,則奴子等,皆爲推諉於差人,差人等,皆爲無辭自服。大抵諸般作弊,專由於差人之使用,而此皆無賴之類,日入市肆,討索作拿,便作渠輩之生活,矯弊之道,惟在於永除其名色,而前後申禁,非止一再,甲寅飭敎,尤爲嚴截,所謂差人,俾不得現形於懸房,而宮奴輩終不自貿,復縱差人,依舊作弊,至於防錢,又是甲寅以前未現發之事,而典僕之稱冤,則此一款,最爲切骨,法綱所在,萬萬駭痛,外此各官房,則差人或有或無,而有差人處,其所作弊,大體同然,犯科之差人·宮奴·行首·所任等,竝依甲寅受敎,令該曹分等科治,當該不飭之次知中官,令該府拿問嚴處,懸房人等,雖爲屢訴於內司,往來之差人,不爲依定式捉告於該曹,一體科治,此後則防錢等弊,自內司各別糾察,痛加禁斷,而若復襲謬,使典僕等卽爲來告本司,以爲草記論勘之地事,分付,何如?傳曰,允。其中不飭尤甚之次知中官,爲先削名內府,而犯科漢之査囚內司者,令該曹嚴刑定配,所謂外上與防錢等,一一官庭推給事,分付,可也。
徐英輔,以壯勇營言啓曰,闕內各門摘奸將校來告內,東所假房直,換佩南所房直門牌,自金虎門入來云,闕門事體,何等嚴重,而常時全不申飭,致有此換佩攔入之擧,事極駭然。當該兵曹入直堂上,從重推考,郞廳拿處,守門將亦令該府拿問嚴勘。傳曰,允。卿則以都相,一時摠察摘奸執頉,而爲本兵者,常時不能檢察,以致門禁之蕩然,當該兵判,亦爲推考,可也。
徐英輔,以御營廳言啓曰,本廳字內惠化門北邊第九城廊近處體城五門許頹圮處,令繕工監以把子堅實圍排,分授軍門,卽速修築,而把守軍兵,亦令該軍門量宜定送,限修築間各別守直事,自兵曹草記矣。修築則待晴擧行,而出番鄕軍二十名將官率領,限修築間輪直,嚴加把守之意,敢啓。傳曰,知道。
洪義浩,以義禁府言啓曰,慶尙道徒流案中安義縣定配罪人宋益鼎名下,放字書下矣。宋益鼎放送事,分付該道道臣之意,敢啓。傳曰,知道。
己未五月三十日卯時,上御誠正閣。藥房入診入侍,溫陵奉審承旨同爲入侍時,藥房都提調沈煥之,提調金文淳,副提調李集斗,左副承旨沈象奎,記事官柳台佐,記事官李存秀·洪奭周,以次進伏訖。上曰,他承旨入侍。出榻敎賤臣承命出傳,右副承旨徐英輔進伏。煥之曰,甘霈之後,日熱漸盛,聖體,若何?上曰,一樣矣。煥之曰,寢睡·水刺之節,何如?上曰,一樣矣。煥之曰,王大妃殿氣候,何如?上曰,一樣矣。煥之曰,惠慶宮氣候,何如?上曰,一樣矣。煥之曰,醫官使之入診,何如?上曰,置之。上敎象奎曰,成墓之在陵所不遠之地者,一自封陵之後,陵官輩禁其祭祀及改莎等事,年前致有木根侵逼墳塋之患云,豈可成說乎?思陵局內之鄭山,亦許望祭,況溫陵本宅乎?承旨進去時,與成·愼諸人遍審後,嚴加申飭,可也。煥之曰,年前已有飭敎,想或遵行矣。上命象奎先退。上曰,今番之雨,誠萬幸矣。煥之曰,浹洽之外,注下亦甚穩好,尤可幸矣。上曰,溫陵復位之舊甲重回,故予有愴感之懷,昨者有所下敎矣。煥之曰,伏讀筵敎,臣等不勝欽仰萬萬矣。上曰,金亮行有當日上疏云,而考閱則無,殊可怪也。煥之曰,醫學同參金守儉之孫宗友,年今二十四,醫術亦頗精明矣。上曰,除職,可也。醫官有加出見窠乎?煥之等曰,姑無見窠云矣。上命集斗先退。煥之曰,前載寧郡守宋欽書,先正臣文正公宋時烈之奉祀孫也,以其老母之沈病,不得將還其鄕,方留滯京旅云,伏念朝家所以特恤先正之家,恩數每出常格之外,而今其後孫無祿仕之人如欽書者,合有調用之道矣。上曰,依爲之。出擧條煥之曰,故相臣文敬公鄭澔之家,近甚零替,其子孫無一人立朝者,年前自朝家有此家人收用之敎,而前參奉鄭復煥,以故相之曾孫,自少才行,爲士流之所稱詡,今則年老,而尙未見調矣。上曰,文敬家,豈可無立朝之人?六品窠調用,以爲官享之地,可也。出擧條煥之曰,江華留守洪明浩,有所牒報於藥院,以爲,監艾醫官,斫出封山之松木,潛作私用之艾膏,當該醫官卽爲汰去,書員除名下送云矣,醫官因其私煎艾膏,犯斫禁松,則該留守,固宜論列其罪狀,以報本院,本院亦當草記論罪,以爲痛懲嚴勘之地,而醫官雖微,係是御醫也。書員亦爲藥房所屬,則該留守,豈可直以汰去與除名下送等語,無難登諸報牒,有若該司間尋常移關者然乎?事體所在,極爲未安,江華留守洪明浩,從重推考,何如?上曰,依爲之。出擧條煥之曰,迺者悶旱疎放之時,多有曠蕩恩數,而故重臣宋載經之子益鼎,以報恩倅時事,尙在罪謫中矣。上曰,承旨出去後,分付該府,徒流案書放字,以爲擧行之地,可也。上曰,左承旨入侍。賤臣承命出傳,左承旨洪義浩進伏。上命書榻敎曰,江華留守洪明浩,從重推考。仍敎文淳曰,今番都政,邊將窠果爲幾許乎?文淳曰,見窠似不過十餘矣。命退,諸臣以次退出。
己未五月三十日辰時,上御重熙堂。右承旨入侍時,右承旨鄭尙愚,記事官金啓溫,記注官金景煥,記事官洪奭周,檢校提學鄭民始,以次進伏訖。民始曰,日間聖體,若何?上曰,一樣矣。民始曰,寢睡·水刺之節,何如?上曰,一樣矣。今番雨澤,可謂普洽,而卿爲雩壇獻官,得此甘霈,於卿亦與有幸矣。民始曰,望雨之餘,霈然均洽,實仰默禱之誠格矣。上曰,備局庚辰以後謄錄入之。賤臣承命出,持入。命書榻敎曰,景慕宮令徐潞修,令該曹口傳相換。民始曰,今春冬至使行回還時,本監監生李鼎德,購得本監所用方書二百餘卷來納,書冊貿納監生與譯官,自本監請賞,乃是前例,監生中鄭忠殷·金宗信兩人,亦納律曆淵源三帙,非但冊是巨帙,亦多效勞於本監者,在前如此之類,亦多請賞之例,李鼎德資品已高,合施實職,其餘二人及譯官李光奎,竝合加資,而係是恩典,不敢直請,天文學兼敎授有窠,取才差定,新有節目,而監生中金泳,雖短於講論,最明於推步,監公議皆云當屬此人,而若取才則無得參之望,依舊例以此人差定,前以七政曆閪失事,各年首任久任,筵稟汰去矣。此是多年隨行,稍稱慣熟者,罪是無妄,罰亦已行,永汰可惜,竝令還屬,貿來書冊價,以不虞備會減之意,前已出擧條行會,卽爲依數會減之意,知委,何如?上曰,依爲之。出擧條命退,諸臣以次退出。
上在昌德宮。停常參·經筵。
徐英輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,行大司憲宋煥箕在外,執義李貞運,掌令姜世綸呈辭,掌令金晦彬,持平南履翼未肅拜,持平金履載未署經,監察茶時之意,敢啓。傳曰,知道。
沈象奎啓曰,明日常參·經筵,取稟。傳曰,停。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
禮曹今六月十八日,惠慶宮誕辰陳賀時,應行節目,參考前例,磨鍊擧行,何如?判付啓,旣承慈敎,當順慈意,今年亦以自內進表裏,磨鍊爲良如敎。
傳于沈象奎曰,吏兵房承旨入侍。
傳于沈象奎曰,御史入侍。
傳于沈象奎曰,左副承旨入侍。
沈象奎啓曰,卽見吏曹歲抄單子啓下者,前參奉元有朋罪目中,判付謄書處,有三字落漏,一字誤書,奏御文字,何等審愼,而有此錯誤,臣之矇然捧入,不勝惶恐,而當該吏曹堂上,不可無警,推考,何如?傳曰,允。
沈象奎啓曰,慶尙道暗行御史書啓,吏兵曹堂上入來,回啓事,命下矣。行吏曹判書洪良浩,謂有身病,不爲入來,參判李書九,以次堂,例不得回啓云,何以爲之?敢稟。傳曰,今聞承宣言,判堂實病,勢難入來云。大於此之回啓,亞堂替行,卽是應行事也。何敢若是逡巡,致煩酬應乎?吏曹參判李書九推考,使之入來回啓。近來繡啓之必命大臣備堂銓官入侍回啓,卽重民事之意,而今之人,看作不易之典,今番則別單分下廟堂及該曹,書啓直講下攸司稟處,守令外,依近例,令銓官稟處,可也。
以校理趙得永,副校理朴崙壽,牌不進罷職傳旨,傳于沈象奎曰,只推。
沈象奎,以吏曹言啓曰,卽伏見慶尙道暗行御史金羲淳書啓,則慶山縣監金仁柱,永川前郡守李秉淳,比安縣監鄭時養,聞慶縣監宋倫載,新寧前縣監南正和等罪狀,繡啓旣請令攸司稟處,今無可論。本道沿路邑中,柒谷府使金光運,以人固柔善,政欠綜察,種租之不得移轉而民有失農之歎,稅米之不能信令而吏售添價之奸爲辭,其憒劣不堪任之狀,有難仍置,罷黜。本道荐歉邑中,大丘判官洪景斗,以饋賑之日,莫察外倉之闕粥,抄戶之際,間多無籍之向隅,合施譴責之典爲辭。龍宮縣監金獻祚,以房嬖之馱送,吏錢之假貸,不無瑣細之謗爲辭。兩邑守令,賑事之不勤,官政之多疵,不可以略有褒語,竝爲曲恕,令該府,拿問處之。栍邑中迎日縣監李弘達,以以鹽代醬,有違賑法爲辭。本道荐歉邑中,奉化縣監蔡弘直,以倉吏作奸,頗欠束濕爲辭。本道沿路邑中,昌寧縣監李田秀,以堤堰之疏濬或疎爲辭,竝推考。監司申耆,以鍊達之規,循常做去,勤勵之政,方便應接,留意於糴弊之源而還寢加作,悉心於賑濟之方而務盡懷保,第玆一二邑不法之容置,焉可無不察之責爲辭。道臣體重,而繡啓旣以失於刺擧爲咎,推考。其餘栍邑及本道他道沿路二十二邑守令,六驛察訪等,旣無優異之績,亦無顯著之疵,竝姑置之。書啓中,柒谷府使金光運之運字,書以遇字,奏御文字,有此人名之錯誤,大是不審,當該御史金羲淳,從重推考,何如?傳曰,允。柒谷倅金光運,入於擇差秩云矣,反登繡啓,固可駭也。見其人甚老鍊,爲先推考,更觀來頭。大丘·龍宮兩倅拿處事,捧供還任之間,課農曠務,爲先推考。慶山等倅,今番以直下攸司之致,不入於罷拿中,無異已遞之官,其中在任者改差,今政另擇,待下批明日給馬下送。善山府使朴命燮之聲績,玄風縣監張錫胤之綜約,俱甚可嘉,前豈不諭乎?出自侍從者,必多善治,比諸蔭倅,誰之不若,竝陞敍,已陞敍者準職。興海郡守鄭致愚,旣得不愛錢之褒,斯過半矣。待見職準瓜陞敍,名雖郵官,驛屬亦民,治有廉聲,宣示嘉奬。李光斗·李功懋,待準瓜,依連上守令例內移。軍威縣監具得魯之爲治,不負特補,內下上弦弓一張,賜給,可也。
徐英輔,以兵曹言啓曰,卽伏見慶尙道暗行御史金羲淳書啓,則慶州前營將金魯岳·趙,稱貸民錢,仍爲不報者,金魯岳則三百兩而稱以補賑,趙則六百兩而,官民假貸,有駭聽聞,竝令道臣照數推給,俾懲後弊爲辭。毋論補賑與私用,稱貸民錢,已是蔑法,而遞歸旣久,尙不報償者,尤萬萬駭然。竝令該府,拿問嚴勘,其所貸之錢,亦依繡啓,申飭該道道臣,以爲卽卽推給之地。大丘營將金處純,詗盜頗勤,雖著剛明之譽,戢校不嚴,間多侵擾之患爲辭。詗盜之政,雖云頗勤,戢校之際,有此不飭,令該府,拿問處之。其餘中軍·營將·別將等,別無表異之績,亦無顯著之疵。尙州前營將李烷,方在拿來中,竝置之,何如?傳曰,允。
徐英輔,以兵曹言啓曰,五衛將朴宗撤,忠翊衛將金天肅,景福宮衛將任百慶,俱以病難供職,呈狀乞遞,慶熙宮衛將朴命植除授在外,過限未上來,竝改差,何如?傳曰,允。
徐英輔,以兵曹言啓曰,陞資拜營將者,準瓜前,以不職遞罷,則勿計朔數多少,還收資級,載在法典矣。前洪州營將沈公燁,旣已罷黜,所授加資,依例還收之意,敢啓。傳曰,知道。
傳于沈象奎曰,政事當日爲之。
有政。吏批,行判書洪良浩病,參判李書九進,參議未差,右副承旨沈象奎進。啓曰,判書洪良浩病不來,參議未差,小臣獨政未安,何以爲之?敢稟。傳曰,仍爲之。參議前望單子入之,以朴吉源爲修撰,南履翼爲副修撰,金處巖爲兵曹正郞,韓用鐸爲奉常正,宋景載爲漢城判官,鄭復煥爲漢城主簿,李海淸爲典籍,朴基成爲中和府使,尹載伋爲慶山縣令,徐興輔爲聞慶縣監,李集玉爲比安縣監,朴基正爲進賀兼謝恩副使,韓致應爲書狀官,金錫黿爲律學敎授,承文提調鄭民始·金文淳·李祖源·金載瓚·趙尙鎭·李秉鼎·黃昇源·蔡弘履·趙鎭寬·徐邁修·李鼎運·徐龍輔·閔台爀·李祖承·李義弼·李晩秀·李益運·李集斗·金勉柱·南公轍·金達淳,以上竝單付,武烈祠參奉張德來單付。
吏曹參議前望單子入之,鄭尙愚落點。
以進賀兼謝恩使望筒,傳于沈象奎曰,往役何敢辭乎?上護軍趙尙鎭爲正使。
再政。以李東煥爲持平,沈周賢爲工曹佐郞,趙鎭寧爲尙衣僉正,閔斗爀爲景慕宮令,洪百淳爲典牲判官,兼養賢主簿李海淸,進賀兼謝恩使趙尙鎭,竝單付。
兵批,行判書金文淳進,參判朴基正病,參議朴奎淳入直,參知嚴耆病,同副承旨徐英輔進。以李命鎰爲僉知,鄭周誠爲宣傳官,金致五爲五衛將,李鎭邦爲忠翊將,金逢哲爲景福將,宋秀弼爲慶熙將,趙得永爲文兼,李文爀爲管城將,白思祖爲慶尙左水虞候,具綱爲洪州營將,同知曺學臣·安致宅,大護軍趙心泰,護軍吳載徽·申潤國,副護軍申獻朝·申大尹·尹行元·李郁延·李尙說·鄭彦衡·柳得恭·皮聖麟·李惟鑑,副司直李益恢·洪秉益·李垿,副司果李東煥,副護軍白東遠,訓鍊正李石求,以上竝單付,前營將沈公燁折衝,今降禦侮。
再政。以李蓍明爲訓鍊僉正,金尙裕爲訓鍊判官。
傳于沈象奎曰,承旨前望單子入之,待下批牌招察任。
承旨前望單子入之,李書九落點。
以水原留守徐有隣狀啓,本府整理穀留庫條中,米租太,特許加分,安山等五邑農糧種子,令道臣,就留庫中,綽略俵助,令廟堂稟旨分付事,傳于李書九曰,依狀請施行事,回諭。
傳于沈象奎曰,玉堂在外·及未肅拜人許遞,與未差之代,前望單子入之,待下批牌招察任。
沈象奎,以弘文館言啓曰,校理趙得永,副校理朴崙壽,旣有只推之命,竝卽牌招察任,何如?傳曰,允。
玉堂前望單子入之,副應敎韓用鐸,校理沈奎魯,副校理金銑,落點。
李書九,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。西部字內全家頹壓一戶,恤典錢二兩,依例題給之意,敢啓。傳曰,知道。
沈象奎,以內醫院都提調·提調意啓曰,故議藥同參金守儉·孫宗友,今年二十四云矣。依下敎金宗友,議藥同參加差下,令該曹口傳付軍職,冠帶常仕,何如?傳曰,允。
沈象奎,以觀象監提調意啓曰,天文學兼敎授李景愚,六品遷轉代,本學三曆官敎授金泳,術業精明,依例差下,使之付軍職,冠帶常仕,何如?傳曰,允。
徐英輔,以訓鍊都監言啓曰,本局分授都城肅靖門西邊第七城廊近處體城,四間許頹圮處,今六月初二日爲始,改築之意,敢啓。傳曰,知道。
狼川縣監安廷善疏曰,伏以,臣蒙騃一庸品耳。以地則至單寒,以才則至儱侗,僥倖一第,已踰涯分,講製六年,偏被陶鑄,人器百不似而迺殿下拂拭之,墻壁四無依而迺殿下庇覆之,以至六品之階,亦出千載之數,歷揚臺省,榮寵曠絶,中夜思惟,感涕被面。況於父母周甲之年,獲蒙聖慈錫類之恩,一麾便近,五歲榮養,瞻望雲天,闔門攢祝,而逖違耿光,亦旣多年,犬馬之戀,長結于中,惟是一分之報效,在於職事之殫竭,而年淺識蔑,觸處昏謬,徒費厚廩,無一事爲,居常悚恧,惟譴何是俟。今於詢蕘之下,顧何敢隨衆投匭,以益妄言之罪,而十室之邑,衆瘼咸萃,田制也,軍政也,稅納也,弊到極處,民邑俱困,而覆盆之情,無以自達於天日之明,臣若瀆擾是懼,囁嚅不言,惟玆之弊,將無釐革之期,而亦非所以仰體分憂之義,不揆僭越,敢此呼籲,惟聖明垂察焉。所謂田制,關東之地,介於嶺海,山多野小,土瘠民貧,生利凋殘,彼此同然,若其未量之邑,最多難支之弊,而難支之中,玆土爲甚。蓋其沙石磽确之地,旣無陂塘灌漑之利,而加以經界紊亂,陳起無別,前之元帳付田畓五百三十六結五十五負六束,今爲實民結一百四十三結五十六負一束,其餘三百九十二結九十九負五束,爲各樣免稅與各年舊陳浦落,而陳浦之數,三分居二,以今之地無遺利,寧有是理,而虛實相蒙,發覺無人,上以賦役不均,下以殘獨偏苦,末流之弊,莫可收拾。大抵甲子量案,極其混淆之中,又況年久束閣,無由考據流來謬例,間五六年差出,頭民收捧單子,每當此時,奸猾舞弄,某甲之田幾負,某乙之畓幾束,恣意高低,觀勢加減,以是之故,土着豪右,田多而負小,殘民下戶,田小而負多,薄土反爲美畓而間間隱漏,下田入於高摠而在在廢棄,利歸於大戶,害及於小民,而小民蚩蚩,無勢無知,東西莫分,控訴無門,則一遇歉歲,家室莫保,而雖以災政一事言之,以其無踏驗之故,未嘗有災實之別,如當歉荒之時,則執之以假令,分之以混同,實惠難以下究,奸弊易於中生,思之及此,萬萬驚悚,而民情之幽鬱,孰有大於此者乎?凡田之每二十年改量,災傷之以八九月踏勘,設法之意,槪可知矣。旣無量案,又不踏驗,則百弊層生,勢所必至。臣於莅任之後,深究受病之源,與前後道臣,以面以牒,爛加商確,而終未得其方便,迄于今而因循,然如欲詳査其陳處當陳,起處當起,不至於歇者長歇,苦者長苦,則改量之外,更無他道,而積痼之弊,亦難猝乍間變通。儻令今年量一里,明年量一面,漸次釐正,徐圖矯救,則便於民而利於農,豈云淺淺乎哉?所謂軍政,一境民戶,都不過二千餘戶,而若夫徵番與身役之數,則京而各衙門上番軍及納番保人,爲二百五十七名,各司所納雜色保人及納番軍官,爲三百二十二名,外而巡營防營納番軍官爲四十六名,鎭屬諸將官勸別武馬兵馬丁束伍軍爲五百六名,三驛吏卒爲三百五十名,官屬爲一百二十名,其他藥漢保各色匠人,校奴婢鱞寡孤獨病廢各樣應頉者,爲四百九十名,幼學爲名爲九百五十三人,校生爲名爲八十人,統計各樣各色,恰爲三千一百三十餘名之多,而今以二千餘戶之民,當三千百餘名之役,無告小民,一室之內,或有二三軍役,如是而民安得息肩,邑安得成樣,而況他邑之軍額移一痼疾,今春之輪症,多數有頉,飭敎鄭重,奉行時急,査櫛冒稱之類,充彼闕額之代,宣布字恤之恩,期於安業之地,而如瑞山來騎兵二名,坡州來騎兵二名,原州來騎兵一名,橫城來步兵一名,杆城來陞戶一名,數雖零星,弊則滋甚,還送於各其邑,俾紓一半分民力,斷不已也。所謂稅納,邑處沿江之故,戶曹納稅大米五石,田米四十石,太三十五石,宣惠廳納大同田米八十七石,黃太十石零,禁衛營納保田米三十八石,御營廳納保太十一石,每年船運上納,而磨鍊捧上,在於出賦之後,正當方農之節,窮春民間,甁罌俱空,催科日急,鞭扑狼藉,豐登之時,尙患如此,飢荒之年,不言可想,而至於保米之役,一名所納,竝元雜費,合爲八斗零者,以其納米之難,一定保役,逃散紛如,里族之徵,首尾相續,當農撓民,孰甚於是,而況且峽江淺窄,異於下流,險灘種種,惡名齒齒,雖値水漲,輒患臭載,許多弊端,有難毛擧,從容矯革,不容少緩,而臣聞年前伊川·安峽·楊口等邑之船運爲弊處,入於詢瘼之下,皆以純錢代納云。特軫殘民十分之急,克施朝家一視之澤,則在京司別無小損,在民邑實爲大惠矣。臣於是,又有所不得不附陳者,夫衣食不可廢一,農桑俱係本業,五畝之宅,樹之以桑,鄒聖之訓也,多種桑柘,勤力養蠶,朱子之戒也,而地或有異,種不得法,無衣無褐,卒歲沒策,此其勢之所必然,而峽土瘠薄,樹木不茂,略干蠶農,全取山桑,生計之蕭條,衣食之苟簡,未有如此土之甚者,京營門之貿斫弓槊桑木,便成一部定式,年年斫伐,不下於四五百株,而如斫四五百株,則加斫數爻,殆近於二三百株,然後除却擁腫屈曲,擇其木理堅緻,長短廣狹,方可稱於分數云。噫,彼無知之民,雖貪厚價,苟活目前,一年二年,若此不已,則來頭之弊,將至於無桑而後已。每年培植,非曰不勤,見今童濯,在所當念,弓槊木貿斫一款,分付各軍門,姑限數十年,勿爲分定於本縣,一以爲長養取用之地,一以爲重民衣食之本焉。臣無任云云。省疏具悉。疏陳皆有意見,許令廟堂,草記稟處。
己未六月初一日卯時,上御誠正閣。吏兵房承旨入侍,御史同爲入侍時,右副承旨沈象奎,同副承旨徐英輔,記事官金啓溫·李存秀·洪奭周,嶺南暗行御史金羲淳,以次進伏訖。命書傳敎曰,吏兵批歲抄點下者,依例捧傳旨。仍敎羲淳曰,嶺南昨年年事,果如所聞,而民情何如耶?羲淳曰,年事則比兩湖,似亦尤甚而民情則不甚遑汲,亦無捐瘠之入聞者。大抵近來人心,雖在極艱難之中,各能謀生,此爲可幸矣。上曰,吏兵曹堂上,尙不入來乎?判堂如果難强,雖亞堂,可以回啓,斯速入來之意,催促,可也。賤臣承命出飭。上曰,書啓則待銓堂入來,當以草記稟處,御史則姑爲退去也。仍命退,諸臣以次退出。
己未六月初一日辰時,上御重熙堂。左副承旨入侍時,左副承旨鄭尙愚,記事官金啓溫·李存秀·洪奭周,以次進伏訖。上曰,亞銓尙不入來乎?尙愚曰,聞到朝房,而以爲旣有行公長堂,則不可替行回啓之事云,以此引義,不爲入來矣。上曰,判堂果有實病云耶?尙愚曰,聞有實病,日前以代撰入來,而所見果難强矣。命書吏曹草記批答訖。又命書御史書啓判付。仍敎曰,繡啓中直請令攸司稟處者,旣已啓下禁府,則自當直爲拿囚,自該曹,不必更爲擧論,外此守令,使之回啓稟處,以復古規事,分付。仍命退,承史以次退出。
上在昌德宮。停常參·經筵。
沈象奎啓曰,明日常參·經筵取稟。傳曰,停。
李書九啓曰,臣書九,以掌樂院提調褒貶坐起,進去下直之意,敢啓。傳曰,知道。
傳于沈象奎曰,諸承旨持公事入侍。
傳于徐英輔曰,軍士房承旨入侍。
吏曹口傳政事,以尹益烈爲奉常正,居昌縣監李普源,比安縣監李集玉相換。
備邊司,壯勇大將趙心泰單付。
兵曹口傳政事,壯勇大將趙心泰仍任事承傳,右邊捕盜大將趙心泰,仍任事承傳。
以掌令金晦彬,持平李東煥,獻納尹命烈,牌不進罷職傳旨,傳于洪義浩曰,只推。
洪義浩啓曰,行大司憲宋煥箕在外,執義李貞運,掌令姜世綸呈辭,掌令金晦彬,持平李東煥牌不進,持平金履載未署經,監察茶時之意,敢啓。傳曰,知道。
沈象奎啓曰,居昌縣令李集玉,聞慶縣監徐興輔,憲府旣已署經,而諫院則行大司諫閔台爀,獻納尹命烈,牌不進推考傳旨及罷職傳旨,今方捧入,司諫高宅謙,正言李東宇在外,無以備員署經,何以爲之?敢稟。傳曰,在外諸臺許遞,與未差之代,前望單子入之,待下批牌招察任。
臺諫前望單子入之,大司諫李集斗,司諫李貞運,正言閔命爀,落點。
傳于沈象奎曰,貶坐當前,各司提擧中,在外及赴燕人許遞,令該曹口傳差出。
傳于沈象奎曰,吏曹參判前望單子入之。
吏曹參判前望單子入之,閔台爀落點。
吏曹口傳政事,以黃昇源爲宗簿提調,李致中爲內資提調,金思穆爲司宰提調。
兵曹口傳政事,以閔命爀爲文兼。
正言閔命爀啓曰,臣空疎譾劣,本不合於淸朝耳目之任,而恩旨遽下,天牌儼臨於玉署在直之時,而署經有命,不得不章皇出肅,而臣於本院,旣經納言,其在公格,不可仍冒,請命遞斥臣職。答曰,違牌納言許遞,爾則以其代施行。
沈象奎,以弘文館言啓曰,新除授副校理金銑,時在江原道原州地,經筵入番事緊,請斯速乘馹上來事,下諭。傳曰,依啓。
徐英輔,以備邊司言啓曰,卽見慶尙道暗行御史金羲淳書啓別單,則其一,賑政一事,以其尤甚,之次之別,雖有公賑私賑之異,皆當以公穀會減,而特以之次之故,名以私賑,乃以營邑之自備,一體登聞,苟是自備,何必登聞乎?繼自今,私賑之自備名色,使不得登聞,之次之亦當設賑處,竝依公賑例會減事也。道臣請賑,朝廷許賑,則孰非公賑,而特以其間,或有不煩公穀,自邑專當者,故所以有私賑之名,而此非公家,責之以私賑,則自備之多少有無,亦不足問,而第此自備名色之使不得登聞云者,恐亦有違於古之賑規。雖以該道二去壬子之賑,雄邑守令,至有萬石自備者,去此名色,則飢口穀數,何以磨準?又欲竝與飢口而不爲登聞,則安有萬石之賑而不聞於朝廷者乎?此本非眩於擧行之事,一遵古規,以某某邑設賑,某某邑觀勢,救急之意,枚擧於開賑狀啓,及夫穀簿磨勘之時,公穀與自備之數,循例開錄,則自備多者,自歸於公賑中私濟之邑也。前以此意,行會諸道,可以按行,不必別立新規。其一,還弊,以錢還言之,則或一遵於詳定之價,或加減於詳定之數,又除色落於其中,則所縮亦多,往來之費,又除於此,則餘者幾何?又況墨守汚吏之憑藉此錢,添數立本,其所害民,不一其端,以單代言之,則準折相代,自有定式,而租粟太麥,無難單代,則明年分給,納米者受租,納租者受米,穀簿之紊亂,至不可爬櫛,至若立本,則發賣公穀,取其餘剩,添數分給,作爲本色,此三條嚴加禁斷,糴簿之山積沿枵,蓋由於營閫之作錢也。無論移錢與輸粟,使之裒多益寡,營閫需用之作錢,亦使均排於山沿,恐爲救弊之一端事也。錢還單代立本,法禁何等至嚴,而一有按廉,輒有此登聞,揆以紀綱,寧不寒心?以本道言之,統營六千石移貿之外,無論某衙門,元無以錢作穀之事,所謂錢還也,立本也,何所憑藉,而若是無憚乎?過去繡行之所聞見者,道臣決無不聞之理,第更嚴飭,竝與單代而一竝釐正,使之大則狀聞,論以當律,小則考察,嚴其警責。至於穀簿之山積沿枵,近來營穀之無得擅換,衙門自有令甲,各其所在當年耗條之外,雖欲多數作錢,恐無其路。向以此事,査問湖西,此亦關問其委折,向後裒益之政,隨其邑情,登聞擧行之意,分付。其一,聞慶縣火田,當初節目,從實數收捧,而今則以其濫徵之故,火耕者苦於稅重,許多山田,遂有昔墾今廢者,亦有無土而有稅,不耕而混徵,嚴飭該縣,査減白徵之稅,釐正虛錄之案,他邑之似此等處,一體釐正事也。其一,近來童濯之患,峽野同然,禁松植木,今日之急務事也。聞慶火稅之濫捧,聞極可駭。向因農務覆啓批旨,以二十五日耕,作一結之法,一遵通編施行之意,行會諸道,先從已現發之聞慶,痛加釐正,舊摠幾許,新摠幾許,待秋成報本司,俾有蘇救之實效。禁養一事,洞各作契,民自爲禁之意,有所往復於該道,待其停當後施行。其一,近來位田,多歸於禾利之賣,亦或有班戶之勒買,而所約猶不準給,故驛人以此凋殘,如當立馬,勢必收斂。且納馬之際,該色點退,徵索過多,亦有混入於簽丁者,此實爲難支之弊,位田禁賣,軍丁勿侵,金石至嚴,申加嚴飭事也。位田買賣,雖是法禁,驛民之禁賣,決是行不得之事,惟是買者之無價還退,最爲禁止之術,此乃制法之微意,而守令各私其民,竝與分半而不許,甚至流來驛屬,無難簽丁。大抵邑驛之爭,直多在驛,曲全在邑,此必道臣扶驛抑邑,念玆在玆,然後各驛始可支保。納馬點退之弊,雖曰,郵官之罪,糾劾之政,亦在道臣,竝以此意嚴飭。其一,牛禁,沿路一二邑外,皆不免犯禁,此蓋春初因輪行之症,京師有弛禁之令,故外邑認以爲禁條之稍解,許多之邑,有難一一論勘。徵贖一事,官禁旣弛,故亦無徵贖於民間事也。纔因湖西御史書啓,曉飭諸道,姑爲置之。其一,列邑疏堤,莫不着意,而咸安二樹亭新築堤,水源甚少,堤築不廣,若逢小旱,易致乾涸,其所蒙利,恐亦無多事也。咸安新築之名實不副,該倅之事,固已可駭,道臣之不能循名責實,亦極未安,從重推考,委折使之報本司。其一,列邑所在鍮尺,較諸齎去之尺,不足皆爲一分,此必自營頒尺,是新制故,與舊尺參差,雖以各該邑所在之尺,準於刑具,不中法式,加者絶無,不足者居多,外邑鍮尺,更爲收聚,新舊尺間,以一爲準較正頒下事也。向自本司,一遵戶曹鍮尺,頒之八道四都矣。因江都所在鍮尺之少減,分數於下道鍮尺,諸道所頒者,還爲收上,此與過於分數,似有間焉,今姑置之。其一,民之所惡,奴婢之名,至於寺奴婢,一入其籍,逐口載錄,贖良路絶,婚嫁見枳,抵死必避,橫徵居多,第換其奴婢之名,作爲良丁,收布一如他丁,則經費無減數,寺奴有紓冤事也。前已屢陳,亦姑置之,何如?傳曰,允。
徐英輔,以備邊司言啓曰,卽見江原監司尹弼秉狀啓,則以爲祗受有旨,人蔘勸採,牟利妨農之弊,釐改後狀聞之意,前已馳啓,而江陵等二十三邑,每年採蔘,政在於農殷之時,而逐戶入山,糜費不些,畢竟空歸山野,已熟之穀,無以及時收穫,反歸於鳥獸之食,其爲妨農,不可勝言。逐戶督發之弊,永爲革罷,只以慣熟於蔘稏,業採資生者,抄擇勸入,則蔘有多採,弊實頓祛,而採軍抄報,大邑或爲二三百名,小邑或爲六七十名,若誠心勸採,則蔘商牟利之弊,峽民妨農之端,不期祛而自祛,以此定式事,請令廟堂,稟旨分付矣。該道蔘軍,逐戶調發之弊,無異於江界之戶蔘,而江界則令出官府,關東則柵在蔘商官府之令,勢固然矣。蔘商之權,寧不駭然?蓋聞八月後,蔘商輩,散往各邑,持杖持鞭,如驅鷄豚,督令入山,無敢或後,及夫空手而歸,則或責錢緡,或責穀包,或責布匹,必也滿望而歸。由此論之,則江界之戶蔘,以其令出官府,故設使闕採,其所斂錢,猶有定數,關東之蔘軍,柵在蔘商,故不幸空歸,其所誅求,皆無限節,不但秋穫之失時而已,關東生理之薄,不啻倍甚於江界,而困於蔘役,至於此極,何幸聖恩東漸,批旨下布,今此道啓所論,足爲目下救急之策。第念不奪蔘商之權,任其依前出村,則所謂大邑二三百名,小邑六七十名,不過爲紙上之空言,而逐戶鞭扑,勢必如舊,令各該邑,蔘商下去之後,留置邑中,一依蔘軍抄報之數,使之趁期入山,嚴防潛賣之路,待其畢採,稱給蔘商,然後始似有效。以此定式施行,而或有外此良策,則更爲登聞,亦無不可此意,一體分付,何如?傳曰,允。大邑幾名,小邑幾名之說,何其駭然之甚?果然認以爲雖至億百年,能加減不得,而爲此請乎?無論二三百六七十名,更以蔘商操縱之弊登聞,先自此回啓道臣,當於道內最遠地方定配,以謝關東之民,分付禁府,使之備載謄錄,而此後若或蔘商,行惡如前,使東邑之民,一毫受困於蔘商之手,則當該守令,拿致王府,置之重辟,爲先拔例嚴飭,可也。
洪義浩,以義禁府言啓曰,保放罪人申大觀,査啓今已啓下,還囚議處,府內保放罪人李秉淳,亦爲還囚捧供以入之意,敢啓。傳曰,知道。
洪義浩,以義禁府言啓曰,慶尙假都事金仁柱,拿來嚴問事,傳旨啓下矣。慶尙假都事慶山縣監金仁柱,今方上來待命,拿囚之意,敢啓。傳曰,知道。
洪義浩,以義禁府言啓曰,慶尙道暗行御史金羲淳書啓內,慶山縣令金仁柱,永川前郡守李秉淳,比安縣監鄭時養,聞慶縣監宋倫載,新寧前縣監南正和等罪狀,令攸司稟處事,啓下矣。金仁柱,纔因他罪,已爲拿囚,李秉淳,亦因他罪,府內保放,待開坐添問目捧供,鄭時養·宋倫載,俱在任所云。南正和,頃因他罪,定配於新寧縣,依例發遣府羅將,竝拿來,何如?傳曰,允。
洪義浩,以義禁府言啓曰,平安監司韓用龜狀啓內,中和府使徐敎修,爲先罷黜,其罪狀,令攸司稟處事,啓下矣。徐敎修,時在任所云,依例發遣府羅將,拿來,何如?傳曰,允。
洪義浩,以義禁府言啓曰,大丘營將金處純,拿問處之事,傳旨啓下矣。金處純時在任所云,依例發遣府書吏,交代後拿來,何如?傳曰,昨日草記,欲爲下敎而未果,爲先用解見任,別敍付過還任之律,使之在官贖罪事,令兼兵使,拿入嚴飭,可也。
洪義浩,以義禁府言啓曰,頃因全羅監司李得臣啓本,珍山郡殺獄罪人朴贊儀獄事,刑曹覆啓判付內,檢官拿處事依施,此時守令,不可曠官,在任者待麥秋拿來事,命下矣。當該覆檢官錦山前郡守沈養之,以全州判官,時在任所,而今已麥登,依例發遣府羅將,拿來,何如?傳曰,課農之際,不可曠官,拿來分揀,爲先令該曹,發緘取招以聞,可也。
洪義浩,以義禁府言啓曰,頃因忠淸監司李泰永啓本,鴻山縣偸符罪人李應駿等獄事,刑曹覆啓判付內,名以邑倅,該邑之囚,不能指一行査,以致旣査又査,究竟無期,特以該邑不入於稍實秩,姑不處分,待麥秋,該倅拿問處之事,命下矣。當該鴻山縣監申純,時在任所,而今已麥登,依例發遣府羅將,拿來,何如?傳曰,課農之際,不可曠官,拿來分揀,爲先令該曹,發緘取招以聞,可也。
洪義浩,以義禁府言啓曰,頃因慶尙前監司李義綱啓本,慈仁縣殺獄罪人朴銀三獄事,刑曹覆啓判付內,推官之妄錯,無關於檢事之然否,待麥秋拿處事,命下矣。當該初檢官慈仁縣監姜彙鈺,時在任所,而今已麥登,依例發遣府羅將,拿來,何如?傳曰,課農之際,不可曠官,拿來分揀,爲先令該曹,發緘取招以聞,可也。
徐英輔,以御營廳言啓曰,本廳前軍色從事官朴吉源,旣已敍用,仍爲差下,使之察任,何如?傳曰,允。
禁府啓目,兵曹佐郞韓始裕原情云云。傳旨內辭緣,泛稱遲晩,刑推得情何如?判付啓,新除之郞官,豈辨東西乎?容有可恕,汰去放送,堂上則異於生疎之人,推考輕矣,以遞差改付標事,分付爲良如敎。又啓目,粘連罪人李秉淳亦,原情云云。問目內辭緣,泛稱遲晩,刑推得情,何如?判付啓,有一於此,罔非不法,況旀現發諸條,不能專事發明兺不喩,莅任未久,犯汚如許,尤豈不駭痛之甚乎?所當嚴訊勘律,以懲近來墨倅等,而非爲渠也,揆以懿親與其家世宥之議,容有可屈之一端,除刑推爲先以當勘之准律,擬啓爲良如敎。又啓目,守門將李潤九原情云云。傳旨內辭緣,泛稱遲晩,刑推得情,何如?判付啓,令兵判,嚴棍懲礪爲良如敎。又啓目,前金化縣令金載謙原情云云。傳旨內辭緣,泛稱遲晩,刑推得情,何如?判付啓,所供亦不敢專事發明,臺言未可謂爽實,豈不無狀之甚乎?嚴加照律,以礪頹俗,斷不可已,爲先議處爲良如敎。又啓目,慶尙假都事金仁柱口招云云。傳旨內辭緣,發問目嚴問,則其所納供,專事漫漶,泛稱遲晩,刑推得情,何如?判付啓,除邑時筵敎何如,則何敢犯科乎?尤爲無狀,從重勘律以聞爲良如敎。又啓目,慶州前營將金魯岳·趙等原情云云。傳旨內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,竝只議處,何如?判付啓,依允爲良如敎。又啓目,粘連向前申大觀段,觀於査啓,則別無可罪之端,放送爲白乎旀,秦興福段,托以山訟,變幻事實,構誣官長,肆然呈訴,已極痛駭兺不喩,敢於廟堂査問之下,一辭粧撰,致煩天聽,究厥所爲,萬萬痛惡。其在懲頑俗杜後弊之道,不可尋常處之,令該曹,照法嚴繩,何如?判付啓,依粘目施行爲旀,向於憫旱也,伸枉審菀之擧,付之廟堂者,意在於下民知畏,或勝於令京兆刑曹,訪問査啓矣,猥雜反甚,如秦興福者,瞞訴大臣之擧,民習可惡,各別嚴治,以存堂陛之意,分付該曹爲良如敎。
全羅監司李冕膺疏曰,伏以,臣逖違天陛,三載于玆,犬馬依戀之誠,寤寐如結,不自意苫堊餘喘,猥荷簪履之眷,月未徙,而樞府京兆,除旨聯翩,繼而有湖南按藩之命,職名轉加,寵光彌隆,臣手奉華誥,先示臣父,相對感頌,又將入告臣母,如前之爲,怳憁之頃,觸發悲緖,五內如摧,自不覺其失聲而長號也。念臣不孝之罪,上通于天,冥然苟存,人理都絶,喪制甫訖,冠裳隨變,跼高蹐厚,廓然靡及,每見堂中之桮棬依舊,身上之衣縫如新,觸目生哀,遇物增感,皇皇若有求而不得戚戚,如窮人之無歸,四瞿交竝,萬念俱冷,榮塗一步,若隔前生,尙何敢彯纓拖紳,自同平人,翺翔於周行之末哉?噫,臣少嬰貞疾,偏被劬勞之恩,晩登仕籍,未卒反哺之養,而風木遽驚,隙駟靡駐,終天之恨,無地可洩,竊自願往依松楸,以畢餘生,少伸不洎之痛,而顧臣老父,已屆常珍之年,恒多委床之時,一飯之加損,一衣之寒煖,少或失宜,動輒增劇,氣力頓異於朝晝,憂慮靡弛於跬步,雖在神氣稍勝之時,尙無咫尺暫離之勢,自經春初輪疾以後,苦遲蘇完,漸就凜綴,比前日不翅爲落下幾層,又於月前,重添外氣,危證敗兆,交發迭攻,首尾數三十日,一直沈篤,食飮全却,眞元耗脫,夜輒虛煩而不能交睫,晝亦昏涔而艱於省事,難支之形,日甚一日,臣方左右扶將,蚤夜焦遑,埋頭於刀圭之間,委身於呻囈之傍,忽於此際,遽叨新命,臣誠怵然憫然,不知所出。嗚呼,躬逢明時,官至刺史,家有老父,養以方面,仰戴洪恩,俯申至情,實是人子之大願,苟或有一分可赴之勢,而幸奉毛義之檄,反辭潘岳之郡者,是豈情也哉?第臣情私有萬萬無可奈何者,設欲將往也,則綿綴之氣,朝不謀夕,床玆之上,尙難轉動,幾百里撼頓,斷無其望,設欲離側也,則方寸先亂,涕淚隨滋,氷炭交中,如癡如酲,許多時曠省,初非可議,百爾思量,寧自犯辜恩慢命之科,不敢爲抑情承膺之計,臣情到此,良亦慼矣。此誠同朝之所共知,而尙未有爲上言者,雖以聖人體下之仁,何由察其心而矜其情乎?竊覸我殿下,敦尙孝理之政,凡於群下之少屬情理邊者,擧皆垂怜而曲循之,俾無一物之不獲其願,則況如臣至切至迫之私,殆無與比者乎?玆敢冒入文字,悉暴衷懇,至於人器之不稱責任之難勝,亦未暇論。伏乞聖慈,特賜諒察,亟遞臣藩維之職,俾得以專護父病,粗安微分焉。臣纔經外除,荐縻官銜,而悲苦憂煎,無由叩謝隆恩,昵覲耿光,徒以懇急之情,遽犯瀆撓之罪,亦令有司,施以重勘,不勝幸甚。臣無任云云。答曰,省疏具悉。如有一分將往之勢,豈可旣除旋遞?卿其勿辭赴任。
己未六月初二日辰時,上御誠正閣。諸承旨持公事入侍時,行都承旨李集斗,右承旨洪義浩,左副承旨金翰東,右副承旨沈象奎,同副承旨徐英輔,記事官柳台佐·金啓溫·李存秀·洪奭周,直閣金近淳,以次進伏訖。上曰,東伯緘辭,已爲入來乎?集斗曰,聞已入來而憲臺不備,不得承受云矣。上曰,臺諫無行公者乎?集斗曰,執義李貞運,卽行公臺諫,而掌令姜世綸,以旣遞復仍,謂有情勢云矣。上曰,此是還收與仍任有間,若是因事遞罷而仍任者,則其在重廉防之道,執此引義,容或無怪,而至於伊日還收,則在臺臣與有榮焉。且旣一番避嫌承批,則有何引義之可言乎?諫臺中南惠寬,由限已過,而以韓用鐸事,作爲情勢云者,尤不成說。被彈者旣謂有情勢,彈之者亦云有情勢,似此情勢,皆曰情勢,則臺諫孰有行公者乎?自政院嚴飭,未辭朝守令,使之署經,可也。命書榻敎曰,兩司未肅拜人,竝牌招,守令署經,仍命讀奏公事。象奎,讀奏京畿監司李在學狀啓,陽城縣監金孝眞到任事,右議政李時秀溫陵進去時,都差使員及夫馬差使員,依回題除之事,平安監司韓用龜狀啓,成川府使金啓洛到任事,東萊府使金觀柱狀啓到任事。義浩,讀奏全羅監司李得臣狀啓,鄭始元設筒引水,所入穀物,區處一款,令該曹稟處事。集斗,讀奏江原監司尹弼秉狀啓農形事。翰東,讀奏慶尙監司申耆啓本,盈德囚金得孫定配事,忠淸監司李泰永啓本,徒年罪人奴介老味,限滿放送事,罪人金箕南,公州到配事,全羅監司李得臣啓本,充軍罪人申石哲,金甲島到配事。命分書判付訖。英輔,以無公事先退。上曰,禮曹判書,奉常寺久任郞廳,入侍。出榻敎賤臣承命出傳,與禮曹判書徐龍輔,奉常判官金熙華,偕入進伏。上曰,明日攝行酌獻禮儀節,何以爲之耶?龍輔曰,年前定陵,遣大臣攝行酌獻時,爵用單獻,而陵幸時局內諸陵,攝享則用三獻,未知何以則爲合於禮矣。上曰,酌獻之禮,異於祭享,似當爲單獻,而永禧殿酌獻禮已例及毓祥宮宮園儀,退去詳考後,以爲出擧條擧行之地好矣。龍輔先退。命書傳敎曰,奉常正之代,口傳各別擇差。又命書榻敎曰,下直守令入侍。賤臣承命出傳,與中和府使朴基成,慶山縣令尹載伋,聞慶縣監徐興輔,比安縣監李集玉,偕入進伏。命守令進前。基成,進奏姓名。上曰,曾經幾邑守令乎?基成曰,初除見職,而曾經江界邊將矣。命奏七事。載伋,進奏姓名。命擧顔。敎曰,曾經何邑?載伋曰,曾叨松禾,安城矣。上曰,下去善爲之,可也。命除七事。興輔,進奏姓名。命奏七事,敎曰,爾除宮司後初見矣。下往努力,必勝於前倅,可也。集玉,進奏姓名。上曰,曾經戶郞乎?集玉曰,然矣。命奏七事。上曰,與都承旨爲幾寸乎?集玉曰,爲十寸矣。上曰,與居昌倅爲近族耶?集玉曰,臣之堂叔矣。上曰,居昌倅,旣云篤老侍下,則與前倅,情理旣無異同,宜有區處之道,而比安則比居昌,猶爲便近,以此相換,似好矣。命書榻敎曰,以老人侍下,使之相換,而相換者,又是篤老侍下云。其在孝理之政,不可强令察任,居昌縣監李普源,與今日辭朝守令中便近窠,令該曹口傳相換,竝令除朝辭赴任。仍敎曰,分付吏曹,以比安倅,使之相換,可也。命象奎宣諭訖。命守令先退。龍輔進伏。上曰,陵殿酌獻禮已例,已皆考見耶?龍輔曰,今此溫陵,遣大臣攝行酌獻禮,係是曠古初有之擧,祭品爵數,不可無一定之制,而博考典禮,無他旁照之例,獨五禮儀陵殿一體之文,足爲可援之證。永禧殿酌獻禮時,祭品器數,一依名日祭品,而只行單獻,故毓祥宮及諸宮酌獻禮,亦皆遵用是禮矣。今亦依此例,祭品則以陵幸時局內諸陵,遣大臣攝行祭品磨鍊,而爵用一獻,恐合事宜。此後如此之時,亦以此定式施行,何如?上曰,依爲之。龍輔曰,今此酌獻禮,雖是攝行,不可無用齋之擧,只當日用齋之意,分付,何如?上曰,依爲之。竝出擧條敎熙華曰,欲以祭品事詢問,而使之入來矣,旣出擧條,退去,可也。龍輔等先退。命書全羅監司李冕膺疏批。又命書傳敎曰,完伯批下,强與不强間,斯速出場,可無羈縻爲弊之弊。行全羅監司李冕膺牌招。又命書傳敎曰,前大將趙心泰,竝仍前職,牌招使之受符。敎象奎曰,今番溫陵奉審時,局內愼·成諸家墳山,近亦修治云耶?象奎曰,或有修治處,而其中亦多有未修治者,莎痕脫落墳形平夷者,間亦有之矣。上曰,愼氏後孫,聞皆在鄕,而成氏則進士成烈,爲其後孫云,招致政院,問其事實,而將下傳敎,謄給一本,可也。義浩曰,臣於月前,奉審長陵,則局內外白虎,有鄭氏家墳,而曾有先朝下敎,尙今修治其塋域云矣。上曰,曾聞其時,鄭家人嘗夢見一老翁,從者甚衆,列坐於其家墳山上,自謂與七十弟子來會云。旣覺而異之,其說遂大播,未幾遷奉陵寢於其局內,此亦異事之先兆者。昔在先朝,因命其家,守護其墳塋,許其望祭。且聞齊陵一局,本是驪興國舅家墳山,而神懿聖后陵寢,借用於其局內,伊時事蹟甚爲稀異,遂基興王之業,其後國舅家諸山,另加守護,而近亦未知其果能遵行矣。仍命書傳敎曰,今聞溫陵奉審進去承旨回奏之言,何其與年前定式,一切相反也?局內左右及主山齋室近處,所在愼墓成墓,墓道除治,樹木翦伐,一依思陵局內鄭山例,令陵官,各別顧見,本家人,亦許望祭矣。成墓近處之趙山子孫,則其後時或望祭於前築之壇,而愼與成無聞,竝與墳莎,無人修築云,豈陵官之以年前下敎,不能分明知委於諸家而然乎?抑零替而寢遠,莫能以時辦備而然乎?令禮曹,曉諭於愼·成諸家後孫,嚴飭於齋郞陵屬等,毋敢恝然。又聞承宣言,愼·成諸山,有碑有碣外,平夷不辨處,多有之云,何聞之晩也?若於如彼諸處,任其木根之盤錯,則不唯聖后陟降之靈,必有憫惻於洋洋之中,揆以事理,寧容如許?亦令禮曹,嚴飭明知爲塚而不辨其形,自來指點而平夷莫尋。諸如此處,或芟其根條,或禁其播植,定標置限,轉相遵守,則愈遠而愈當曉然於昭聖后之思,怡豫欣悅,有可以度測。唯今之敎,爲陵官者,敢不着念遵行乎?亦令禮判,揭板齋所。因此思之,思陵之諸鄭墳山,修塋禁樵,望祭一遵先朝定式擧行乎?愍懷墓諸姜之山,年前始聞鞠蕪蓊翳,使之疏拓,亦許倣用思陵·溫陵局內諸山之例,今皆一一遵守乎?又思之,長陵外白虎所在所謂鄭山,事面雖異於成與鄭墳,而使其家人,許其修治,聖意有在。果至今遵用先朝下敎,而齊陵近處所在驪興府院君墓,亦依受敎爲之乎?一體詳問草記。又思之,貞陵復位事蹟,恰如溫陵事實,而復位之後,行祀之日,靈雨祁祁於局內,先正與故相諸人及敦匠者,俱有紀蹟之說,是月卽我神德聖后誕降之月也。聖后籍本象山,而國舅康公允成,亦稱象山府院君,象山之一號,卽谷山也。嘗見故事,聖后㪺溪水泛楊葉,進之聖祖,奇其所對,後有舟梁之儀,人云溪是龍峰之前龍淵,而淵傍,有宮墟,柱石宛然,然則聖后本第舊址,又足可徵。邑誌或有所載,又或故老之有詳明傳道處乎?亦令禮曹,關問該道,使之狀聞。仍敎曰,禮判使之姑勿出去,筵敎與傳敎,詳錄一通,知委齋郞處,可也。又敎曰,向於故參判柳夢寅伸雪之時,如重臣李命植之論,至爲嚴峻,此等議論,亦不可無者。至如今番信度公旌閭,亦必以甲子時事,或有雌黃之論,而忠於所事,旣辦大節,則其餘都不必云云,諸臣須悉此意,可也。命退,諸臣以次退出。
己未六月初二日辰時,上御重熙堂。軍士房承旨入侍時,同副承旨徐英輔,記事官金啓溫·李存秀·洪奭周,以次進伏訖。上曰,各司貶坐設行之日字,何不錄入耶?英輔曰,亦有未及出令者,故不得盡爲錄入矣。上曰,申飭斯速設行,可也。命書榻敎曰,王大妃殿進御加味蔘橘飮,十五貼製入。又命書榻敎曰,全羅監司更爲牌招。命退,承史以次退出。
上在昌德宮。停常參·經筵。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
李書九啓曰,臣書九,以司譯院提調,褒貶坐起,進去下直之意,敢啓。傳曰,知道。
金翰東啓曰,玉堂備員間,視事頉稟之意,敢啓。傳曰,知道。
傳于洪義浩曰,諸承旨持公事入侍。
傳于洪義浩曰,右副承旨許遞。
洪義浩啓曰,吏曹郞廳來言,承旨有闕,政事取稟。傳曰,前望單子入之,待下批牌招。
承旨前望單子入之,李晩秀·姜彝正落點。
吏曹,兼大司成單李晩秀。
兵曹口傳政事,副護軍沈象奎。
傳于金翰東曰,右承旨疏批已下,牌招察任。
傳于李晩秀曰,明日溫陵,遣大臣,攝行酌獻禮,香祝,當於仁政殿月臺親傳,以此,分付。
傳于李晩秀曰,明日出宮門路,萬安門爲之。
傳于徐英輔曰,後日次次對,進定於明日。
徐英輔,以備邊司言啓曰,頃因梁山郡守尹魯東上疏,諸般弊瘼矯革狀聞事,因批旨行會矣。卽見慶尙監司申耆狀啓,則以爲流來未頉事,近來田政,到底紊亂,多頉少起,亦一痼弊。今若只許其頉,不問其起,則國結耗縮,已無可言,而道內此等未蒙頉之邑,亦必接跡而起。自今秋另飭該邑,無論還起與加闢,使之從實報來,所謂仍未付畓一百六十一結四負六束,姑爲許入今災,限以五年得幾結而頉幾結期於彼此相當云矣。許入今災,隨得補缺,災政之要,本不外此,姑依所請施行。漕倉移設事,今春巡路,委進詳察,則所謂鵲院,處在距漕倉十里下流,船路平夷,果勝於三浪,而當費許多人力,剗山堙谷,然後僅容一倉舍之外,更無人家之托接處,左右前後,民塚百餘之葬,當入開拓之中,亦涉重難。金海之竹島,對峙梁山,尤所便近,而後倉屬邑之距此程途,或爲二三百里,近不下百餘里,從前移倉之論,屢發而屢寢者,實由玄風等三遠邑,民情之不願,則今爲一梁郡,遽議移設於竹島,決是行不得之政,許令梁山,別設一倉於該地方江岸,收捧稅穀,以待漕船過去時添載,如金海·巨濟·南海等邑之例云矣。漕倉移設,實難輕議,梁山之別設一倉,旣有金海等邑之例,使之更商於都差使員及領運差員,亦詢便否於船格輩,俱以爲便,則一體依施。明旨島公鹽事,當初設施,皆出於爲公用裕民食之意,則到今還收本米,任其自販,未必有益於島民生理,故自來稱冤,不在罷倉,惟以私鹽禁賣,爲其欛柄,關辭中,勿拘和賣,誠爲的確之論。前道臣,以此知委於沿江各邑及煮鹽民等處,使之無拘公私,以爲通同發賣之地,臣無容更贅他說云矣。通同發賣,卽是島民陸民之情願,而如是之後,則畢竟公鹽,無以區處,此所以言之易而實則難也。今旣以通同和賣,知委沿邑云,萬一有更分公私之弊,則其爲欺民,反不如不令之爲愈,知悉此意,終始信令之意,分付。南倉利錢事,甲午年間別備錢一萬兩,分俵於道內四十八邑,什二取殖,以補公用,而以輕邊之故,一番取用,不肯沒納,年復年來,仍存本錢,以此貽弊。其中最甚之尙州等六邑,收合本錢,還送南倉,星州等五邑之分授村民者,待麥秋收捧,移給吏校,各廳每歲末督納之意嚴飭。此外三十七邑,別無爲弊之事,仍前擧行云矣。錢之末弊,何處不然,而道啓旣以有弊處則各爲區處,無弊處則仍前施行爲言,別無可以稟處。機張戶結斂事,該縣官廳雜種及使客支供,隨用斂民,故二去甲子年,因邑民等訴,創出散結名色,每結米十斗式,合八百六十四石,逐年收捧,諸般斂民者,一倂防給,逮至中年,除減二斗,只存八斗,年來元結漸縮,用下式繁,每年加下三百餘石,還爲追徵於應納八斗之外,故每結之斂,今至十二斗。自今以後,無論豐歉,準八斗收捧排用之意,成節目遵行計料,而四斗米減給之代,別般措劃,然後邊邑凡事,不至狼狽。元會取耗之法,三千石以下,所在邑十分條一升五合會錄,一斗三升五合,則本官取用。今以二千三百三十四石米,糶糴於該縣,而用三千石以下邑取耗之式,則半分邊之官用耗,當爲一百五石,以此給代而該縣時留米九千餘石,幾皆軍餉,如非換作,無路着手,許以元會租五千八百三十五石,作米二千三百三十四石,與機張軍餉米,換錄衙門,永不移易,取耗補用,而不緊冗下,毋論錢穀,竝爲參量,剋削所減二百十五石,竝計劃付條一百五石,則結民蒙減,實爲三百二十石。營閫分定雜役之可合釐革者,或移或罷,務歸稱當,而戶結斂存減數爻,別具冊子,上送備邊司,上項諸條,竝令廟堂稟處,而錢還回分大同濫捧,驛屬願納等事,更申法例,關飭邑驛,俾無如前之弊。舊陳還起降減事,及梁山島中兩面軍布停退代捧事,前道臣已報備局,故不爲更論附陳云矣。永除四斗之米,在民之實惠莫大,代給元會之耗,官用之名色亦正,其所變通,實爲得宜。其餘冗下之或存或減,營閫分定之或移或革,竝爲依施,今則結斂之數,界限分明,一或違越,直當施以贓律,非比可東可西之謬例,以此意使之添入節目,永久遵行,何如?傳曰,允。
徐英輔,以備邊司言啓曰,狼川縣監安廷善上疏批旨內,疏陳皆有意見,許令廟堂,草記稟處事,命下矣。取見其疏本,則其一,本縣經界紊亂,陳起無別,前之元帳付田畓五百三十六結零,今爲實民結一百四十三結零,其餘三百九十二結零,爲各樣免稅與各年舊陳浦落,而陳浦之數,三分居二,虛實相蒙,發覺無路,賦役不均,殘獨偏苦。雖以災政一事言之,以無踏驗之故,未嘗有災實之別,如當歉荒,執之以假令,分之以混同,如欲詳査其陳起,則改量之外,更無他道,今年量一里,明年量一面,漸次釐正事也。諸道量田,許以每年從所願,一二邑或四五邑,蓋出簡而不擾之義,今此今年量一里,明年量一面之請,尤不必靳持,而凡事亦在乎爲之而已。近來諸倅,每以法內應行之事,言之非不勤渠,而畢竟因循,鮮見踐言之邑,若此不已,空言奚補哉?待秋成依疏辭,着意擧行,俾有刮目之實效事,分付。其一,民戶都數,不過二千餘戶,而若夫徵番與身役應頉之數,爲四百九十名,幼學爲九百五十三人,校生八十人。今以二千餘戶之民,當三千百餘名之役,一室之內,或有二三軍役,況他邑軍額,移一痼疾。瑞山來騎兵二名,坡州騎兵二名,原州騎兵一名,橫城步兵一名,杆城陞戶一名,爲弊滋甚,還送各其邑事也。各邑之請,太半在此,而一番移易,輒動多邑民情,移送之初,固當難愼,而旣移之後,又爲還送,尤不可不十分鄭重。瑞山·坡州·杆城等邑,騎兵陞戶,還送一款,今姑置之,原州·橫城騎兵之移來該邑者,令道臣,參量其間民戶之殘盛,如可還送,則使之還送。其一,戶曹稅納,惠廳大同,禁御營保納,每年船運上納,而捧上在於出賦之後,正當方農之節,催科日急,鞭扑狼藉。至於保米之役,竝元雜費爲八斗零,一定保役逃散而徵族,況峽江淺窄,輒患臭載,依伊川·安峽·楊口等邑例,以純錢代納事也。稅大同代錢,雖云有一二已例,決不可援而爲例。雖以禁御營保納言之,一自將臣被重譴之後,其所輕捧,與前判異,各該將臣,還以各邑之濫捧爲慮,至有廉探摘發論責該倅之擧,則無論米太,各該邑,但當嚴束吏鄕,一洗舊習,使軍民咸知京營之輕捧如此故,各邑之輕捧又如此,俾各歌詠聖澤而已。此而泛忽,將臣尙被竄配,況於營邑之臣乎?純錢代納,非所可論,令道臣,嚴飭保米所納各邑,各自悚惕,無抵重律。其一,京營門之貿斫弓槊桑木,年年不下於四五百株,而除其擁腫屈曲,加斫殆近二三百株,無知之民,雖貪厚價,見今童濯,在所當念,分付各軍門,限數十年勿爲分定於本縣事也。各營弓槊,卽是不可廢之軍需,而該邑童濯之弊,不可不念。問于各營門,則禁·御兩營,十餘年或數十年一造,而自來京貿,惟是訓局,每年造弓,故三四百張弓槊,自古貿用於狼川。蓋以該邑山桑,最宜弓槊之致云,而如春川等邑,卽是狼川接界,則輪回貿取,似爲長養之一助,民之願賣,似亦無間於春·狼,以此分付,何如?傳曰,允。
洪義浩,以義禁府言啓曰,時囚罪人李潤九,原情公事判付內,令兵判嚴棍懲勵事,命下矣。李潤九,出付兵曹之意,敢啓。傳曰,知道。
徐英輔,以兵曹言啓曰,守門將李潤九原情公事判付內,令兵判,嚴棍懲勵事,命下矣。謹依傳敎,守門將李潤九,嚴棍十五度之意,敢啓。傳曰,知道。
洪義浩,以刑曹言啓曰,因備邊司啓辭,犯科之差人宮奴行首所任等,竝依甲寅受敎,令該曹,分等科治,懸房人等,雖爲屢訴於內司,往來之差人,不爲捉告該曹,一體科治事。傳曰,允。其中不飭尤甚之次知中官,爲先削名內府,而犯科漢之査囚內司者,令該曹,嚴刑定配,所謂外上與防錢等,一一官庭推給事,分付可也事,命下矣。依傳敎,犯科漢龍洞宮貿易奴梁福男,各別嚴刑一次後,平安道龍岡縣定配所,卽爲押送該宮差人及行首所任等,依甲寅受敎,差人朴盛根,嚴刑一次,行首所任吳興尹,嚴杖一百後,竝放送。其餘明禮宮·壽進宮奴子及行首所任差人等,雖無外上之現發者,朝禁截嚴之下,終不自貿,縱其差人,恣意侵漁之習,俱極痛駭。懸房人雖曰屢訴內司,初不捉告臣曹者,其違定式,亦爲可痛,竝自臣曹,考律嚴勘。至於外上與防錢,推給泮民之意,敢啓。傳曰,知道。
洪義浩,以義禁府言啓曰,姑放罪人金箕應,査啓啓下,還囚議處之意,敢啓。傳曰,知道。
禁府啓目,粘連向前金魯岳·趙等亦,金魯岳段,觀其所供,稱貸民錢,情雖出於賑飢之計,罪難逃於冒法之科,今不可以準數畢償,有所容貸是白遣,趙段,身爲官長,爲其報債,借貸民錢,尙不備報,至登繡啓,揆以法綱,誠極痛駭。竝只以此照律,何如?判付啓,依允爲旀,趙之報債借錢,不法甚矣。借而不報,罪上添罪,如許辱朝廷之類,不可尋常處之,各別嚴加照律以聞爲良如敎。又啓目,粘連向前金載謙亦,觀其供辭,殯斂之過時,旣不能發明,則初不肯出力顧助,自可推知,論其所爲,殊甚可駭,所當仰請勘律,而旣有令本道,行査狀聞之命,待査啓啓下,稟處,何如?判付啓,依允。又照目,慶山前縣令金仁柱矣,口招公事判付內,除邑時筵敎何如,則何敢犯科乎?尤爲無狀,從重勘律,以同罪,從重論,杖一百收贖,告身盡行追奪,流三千里定配,私罪奉敎依允爲旀,功議各減一等爲良如敎。又照目,永川前郡守李秉淳矣,原情公事判付內,有一於此,罔非不法,況旀現發諸條,不能專事發明兺不喩,莅任未久,犯汚如許,尤豈不駭痛之甚乎?所當嚴訊勘律,以懲近來墨倅等,而非爲渠也,揆以懿親與其家世宥之義,容有可屈之一端,除刑推,爲先以當勘之准律擬啓罪,從重論,杖一百收贖,告身盡行追奪,流三千里定配,又五年禁錮,私罪奉敎依允爲旀,議減一等爲良如敎。
洪義浩,以義禁府言啓曰,時囚罪人金仁柱,杖一百收贖,告身盡行追奪,流三千里定配,照律公事判付內,依允,功議各減一等事,命下矣。金仁柱功議各減一等,杖九十收贖,告身盡行追奪,忠淸道海美縣夢熊驛,徒二年半定配,而以判付內辭意,具罪目依例發遣府羅將,押送配所,何如?傳曰,允。
禁府啓目,粘連向前金箕應亦,今以道査觀之,則春初恤典之曉諭坊曲,民庫所捧之歲荒停斂等事,與囚供不甚差爽,別無更究之端是白乎矣,畢賑宴之妓屬受帖,事雖細瑣,難免不飭之失,以此照律,何如?判付啓,依允。
洪義浩,以義禁府言啓曰,時囚罪人李秉淳,杖一百收贖,告身盡行追奪,流三千里定配,又五年禁錮,照律公事判付內,依允,議減一等事,命下矣。李秉淳,議減一等,杖一百收贖,告身盡行追奪,忠淸道天安郡金蹄驛徒三年定配,又五年禁錮,而以判付內辭意,具罪目依例發遣府羅將,押送配所,何如?傳曰,徒配之律,非所可論,以遠配更定配所,可也。
司憲府照目,江原監司尹弼秉當爲關東,故道臣洪仁浩之身故,而殯在咫尺,未及啓靷,大張妓樂,交承之間,胡忍爲此?其傷風而乖義,不近於人情是如爲昆,風傳有難盡信,不可無究竟其事實,爲先令憲府發緘取招以問,依傳敎發緘取招罪,杖八十收贖,公罪向前尹弼秉罪狀,右律以施行爲白乎矣,係是二品,上裁,何如?奉敎議處爲良如敎。
司諫李貞運,應敎洪樂游,持平李東煥,校理金近淳,修撰曺允遂,副修撰金熙周啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者,豈意向者,遽有出陸之命?不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,固是大聖人人倫之至耳,渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,爀然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊接迹而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿移置,思之及此,每不覺懍然。又於年前,有黜置城外之命,使亘古所無之逆,任便居住於城闉咫尺之地,此已萬萬驚心,而及承今番下敎,始知入置京第已多年所,繼而有黜置罪名命釋之擧。噫,綸音頒下之後,此賊之由來罪惡,尤極彰著,而向日之意外處分,反歸寬假,當初全宥之命,雖蒙收還,畢竟命釋之擧,大失刑政,神人之憤菀,由是益激,宗社之虞憂,從此轉深,三尺之章,有不可一刻容貸。請亟寢罪人鄭致達妻出置罪名命釋之音,依前還發配所,仍令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩,一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗社,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以泄輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是耶?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰,國有三尺乎?且況逆復正法之後,以下五字刀削凶謀逆節,及今益彰,擧國臣民,腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,罔念國恩之圖報,徒知凶賊之力護,耉·輝復出之說,暗地和應,情跡莫掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達而先售嘗試之計,急於掉脫而反肆欺罔之習。噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積。至於前後凶逆之以下半行刀削姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。以下十行刀削答曰,不允。以下六字刀削
司諫李貞運,持平李東煥啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密唱凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興。究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也。逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如可殺之,則速出斬之等語,肆然發惡,而且太甲桐宮之說,果如諸賊一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案。旣已遲晩後物故,則不可以未及結案,置之。趾賊一門之窮凶極惡。自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊則凶種,快施邦刑,獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今,所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女,囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來,所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出則今日群下之骨驚膽掉,直欲手磔口臠之心,尤有倍於夏賊初出之時矣。噫彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,不足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮亘萬古所無之窮凶劇逆,而得保首領,臥斃牖下,朝廷之刑政紊矣,神人之憤菀深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書。權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然,以此事不可再擧之說,咆喝公座,略無顧忌,以下一行二字刀削至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激。惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也,身爲閫帥,以下四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠,以下五字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸逆謀自綻,天討快行,而誅殛之典,只及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,以下八字刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆宗杜後患之道,殄之滅之,不容少忽,而今此好石之以年未滿,循例爲奴者,揆以邦憲,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贓畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕。噫彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,以下七字刀削與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天網絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷爀然,天討亟行矣。奈之何纔到湖界,旋從迂路,初則領付本鄕,末乃移配近島,殆若量移者然?義理自此晦塞,亂賊無所懲畏。思之及此,寧不大可憂而大可懼者哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,夬正王法。噫嘻,痛矣。亂臣賊子,從古何限,而豈有若九宗之窮凶極惡至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,卽是王章之所不已者而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典。雖有依聖國之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
司諫李貞運啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所無之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥籍之典。噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近而或以術藝相衒,糾結黨與而輒以標號相加,而騙取貨物,旨意閃忽。假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝,而如金履白誕妄陰邪之類,又從而趨附,使令之不暇,托爲師弟而傳播邪說,誘引徒黨而慫慂奸計,京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖陰之藪,招呼容接,爛熳同歸,往復訿,視若同胞者渠,去來和應,互相連肚者渠。及夫發告之共議,益見情跡之莫掩,與彝天一而二,二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者,且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,夬正典刑,其餘徒黨,亦令嚴鞫處斷,以折奸萌。答曰,不允。
判義禁趙尙鎭疏曰,伏以,臣知識昏短,全昧進退之節,才具蔑劣,莫效議讞之責,觸處僨誤,畢竟顚沛,固知爲早晩事矣。迺者賓對昵侍之際,白簡猝發,其所聲罪,有非尋常規警之比,上款臚列,直驅之於忘廉冒進之科,臣蒼黃逬出,心神震駴,置身無所,聖度寬大,曲加涵貸,批旨靳許,罰止薄罷,縮伏私次,含恩訟罪,惟重究是俟,曾未幾何,忽伏奉金吾特除之命,舊愆昭釋,新榮遽侈,臣手擎華誥,惶隕感泣,誠不知其死所也。噫,人臣之立朝行己,最重廉隅,苟無是也,何以藉手?向叨見職,自陷大戾,惠文之彈,論列深重,理宜鏟跡班聯,甘自廢棄,以謝公議,以靖私義,而一疏陳暴,未蒙體諒,屢牌違傲,徒歸瀆擾,飭敎截嚴,恩旨鄭重,於是乎廉防爲輕,分義是懼,冒沒承當,淟涊至此,殆若不識世間有羞恥事者,居常愧恧,無面可顯,今玆諫啓之論劾,尙云晩矣。臣何敢費辭而自解乎?臣之溺職之失,僨事之過,由前由後,無往非罪,而至於今番獄案事,而昏謬顚錯,尤無所自逃矣。臣爲司寇之長,又當憫旱之時,莫體聖上恤刑伸枉之德,未效古人要囚服念之義,而猥登筵席,聖敎諄複,諸囚中情節之可疑者,使之看詳拈出,一一奏讞,臣承命悸恐,屢日繙閱,果有一二處疑端,故不揆愚賤,妄有仰奏,辭理拙訥,指陳未暢,則沒商量欠別白,臣亦自知也明,而其所謂臨急苟艱等語,有若初不審覈,倉卒彌縫者然,可謂操切之太緊,而吹覓之太過也。抑或臺臣,未諳伊時委折,驟聞筵奏之只擧梗槪,遽疑疎略而有此詬責耶?反省慙恧,求死不得,而若其刑獄文案之輪示大臣,特敎定式,不啻申嚴,判下有日,未卽奉行,罪著稽慢,倖逭嚴誅,臣方自訟之不暇,何待人言之詆斥乎?仍念臣,姿是庸愚,身則孤了,而鳧雁之蹤,無關去來,蒲柳之質,又迫衰晩,區區一念,惟思絶意於榮塗,屛跡於田野,粗守本分,歌詠聖澤,庶爲不報之報,而只緣圖報微誠,結轖肝肺,不敢爲便訣明時,永謝朝著,猶且追隨於簪紳之列,粗欲殫竭於燥濕之際,而其奈動輒生疣,受人拳踢,非止一再,何哉?若又徒感恩私,拚棄廉義,盤礴低徊,不早自靖,則將不知何樣罪戾,又觸言議之地,竟陷機穽而後已。雖以殿下慈覆之恩,其何以每每曲庇而全保乎?思之及此,不覺懍然而長吁也。際玆上价之命,出自特旨,其在夷險奔走之義,豈敢言勞,而專對之任,其責甚鉅,以臣之疎闇譾劣,顧何能董率一行,明愼處事,不負簡畀之盛恩也哉?況臣所抱奇疾,向衰益痼,癖塊之衝亘而胸膈痞塞,肝火之沸鬱而鮮血吐咯,精神昏眩,氣息喘急,種種醜穢之狀,有不敢張皇煩浼於崇嚴之聽,而雖舂糧跋涉之地,勞役少過,則必也添劇,無以强策。今若馳驅於疆域之外,衝冒於溽暑之時,則中路顚仆,勢所必至。臣之一身狼狽,固不足恤,而苟或怵畏嚴威,不能據實呼籲,竟致委君命於草莽,則臣罪到此,萬殞難贖。嗚呼,臣之得有今日,莫非殿下之賜也。偏被陶鑄,濫躋崇顯,隆恩厚渥,與天無極,頂踵毛髮,皆歸造化,赴蹈湯火,在所不辭,而疾有難强,力不從心,涓埃未報,煩瀆是事,撫躬慙悼,生不如死。聖眷收錄,縱切感惶,目下情病,轉益危苦,雖於冗散他職,決不可揚揚彈束,以招四方之譏議,況此宿硏僨敗之地,鐵限在前,異域銜命之行,實狀如右,尤豈可黽勉爲冒膺之計哉?反覆思量,蠢動無路,玆敢不避煩猥,露章自列。伏乞聖慈,諒臣危臲之情,察臣肝膈之懇,亟遞臣金吾專价之任,仍將臣姓名,刋去朝籍,兼治臣辜負逋慢之罪,俾重臺議,以安賤分,千萬幸甚。臣無任云云。答曰,省疏具悉。人言宜付一笑,豈有一遭官箴,終身自廢之法典乎?卿其勿辭行公。
右承旨洪義浩疏曰,伏以臣昨見憲府啓目,江原監司尹弼秉緘答之辭,竊不勝萬萬訝惑之至。臺評之來,若謂爽實,則極口分疏,不患無辭,其所雜引之判官中軍吏隷校卒云者,多人證據,斯亦足矣。忽又以前道臣父若弟,豈不聞知等說,結之,反覆思惟,誠莫曉其指意所在,而獨不念有傷於事面道理乎?臺言虛實,非臣所干,則攙擧臣家,何快於心言之雖甚容易當者得不疲惱,念臣父子,當其時惟有冤號扶慰之不暇而已,今乃欲引爲證左,無端提及,實非恒情之所可度也。抑臣之尤所自悼者,粵自今春以來,將護病父,形單影隻,踽踽孑孑,無以爲生,夫豈有彯纓供職之念,而感激恩造,依近日月,院漏甎步,觸處惹懷,曩於前席,忽聞臺奏之及此,聽未半而自不覺呑聲釀涕者,以其登人唇舌,秪增傷慟故耳。又不料道臣之公然拖引,蹈藉無餘,侵侮底意,非止臣身。臣於是,終夜悲嘅,按住不得,以此心緖,何忍盤礴於淸朝夙夜之列乎?玆敢短章號籲,仰瀆宸嚴。伏乞聖慈,俯垂矜諒,特遞臣所帶之職,以安私分,千萬幸甚。臣無任云云。省疏具悉。爾其勿辭察職。
副護軍梁周翊疏曰,伏以,臣卽一螻蟻之賤,偏蒙天地之私,至及幽明之故,顧臣先祖忠壯公臣大模,死於王事,泯沒無稱,惟我殿下,起感於鉅鹿,推恩於睢陽,旣貤以崇秩,復侈以美諡,文武兼銜,華誥煒煌,國朝四百年來所未有者。非但九原忠魂之感泣,抑亦一國士林之聳動。臣歸掃塋域,祗告恩榮,松楸動色,閭里騰賀。且以其兩子,贈吏曹參議臣慶遇,忠淸都事臣亨遇,有海東三蘇之稱,特命三父子文集,彙爲一帙,錫號曰,梁大司馬實記,令內閣,下送本道,開板印進,復令道臣,改旌其閭曰,父子忠義之門,聖敎煌煌,炳若日星,江山文藻,寂寥數百䙫,忽被雲漢昭回之光,感鐫泉塗,隕結罔涯。臣跧伏鄕廬,飮啄恩澤,瞻望雲天,歌頌聖德,遂與闔門婦孺,每夜仰瞻北極,攢手拜祝曰,聖壽萬萬歲,聖代萬萬世,又願世世生生,圖報塵刹而已。且臣於頃年,猥進十二策狂瞽之說,獲蒙華衮,濫叨騎省,敬抱聖批,歸詑鄕里,則父老環視,莫不欣欣相告曰,聖朝開言路收遠人,出尋常萬萬。仍伏念半夜前席,天語鄭重,復承日後國計民憂,盡言不諱之聖敎,臣九頓感服,百回莊誦矣。逖違三載,長結犬馬之戀,瞻仰九閽,久噤烏鵲之音,白首彯纓,今幸日邊之重來,丹心秉燭,尙有天賦之不泯。玆敢以萬機一要之語,仰曝愚悃,冀裨聖德淸燕之暇,少垂睿覽焉。天下萬事,咸有一要,得其要則萬務就緖,事半而功倍,不得其要則百度墮職,心勞而日拙。昔伏羲畫卦,作乾坤,女媧在西,贊其易簡之理,久典天下樞要,故羲皇命朱襄,制文字從西從女,作要字,要者,理之肯綮,事之喫緊,要之時義,大矣哉。一要字,在於我殿下方寸靈臺上,卽太極之易簡二字是已。曰易曰簡,以至有親有功,竟做久大之德業,則易簡而天下之理,得其要矣。殿下德冠百王,智周萬物,羲皇之能得乾坤之要者,殿下豈不能也?臣竊以爲今日有五大要,一曰,保嗇,聖躬之要,涵毓太和,順養神精是已。何者?殿下荐兆民之衆,則夙宵憂勤,思所以奠安之,御萬幾之繁,則昧爽顯臨,思所以剸理之,未嘗有晷刻暫安者,蓋緣有君無臣,贊佐王猷,承宣聖化者,鮮矣。臣曾以史官入侍,伏覩殿下,延接群臣,以勞爲樂,有經筵賓筵焉。有召對輪對焉,晝饍未進,玉音諄諄,更鼓已動,簪紳蹌蹌,其爲勤勞,不遑暇矣。臣仰揣聖衷,雖以日昃毋遑之心,實有我自樂此之念,而第念殿下一身,卽祖宗列聖之所投遺,邦域群生之所依仰,其不可自輕而重也,明矣。衆務之所叢脞,群憂之所蝟集,易致榮衛之損,筋力之憊。又況春秋晼晩,已躋姬文之中身,將入先王之耆社,在臣一喜一懼之心,實切如山如海之祝。殿下此時,政宜收養神氣,保護精力,以蘄我萬壽無疆之慶。臣所謂保嗇云者,非節飮食愼藥餌之疏節也,但易以行之,如天之不言而行四,簡以御之,如地之無爲而賦萬,則穆穆靈臺,太和元氣,凝成一團,不翅如活虎生龍,九轉成冊之比也。且天下之義理無窮,一人之聰明有限,伏願寤寐求賢,弓旌招士,亮代天工,分掌庶務,殿下常使一段虛靈,斂在這裏,培養深厚,涵育純粹,理明而義精,神靜而氣逸,非如道家之淸淨伯陽之參同,惟當保養持守,春噓物茁,優游涵泳,火燃泉達,廣大如天地,虛明如日月,頤養天眞,可躋聖境,保合大和,優入壽域,惟聖明懋哉。二曰,輔導元良之要,掄簡正士,薰陶德性是已。何者?猗我元子宮,聰睿之性,岐嶷之姿,允邁乎古聖,陟降冥騭,長樂嘉悅,此宗廟社稷之慶,百官萬民之福也。天姿夙成,睿學日就,仁聲令聞,藹蔚中外,東土含生,孰不延頸?且臣聽於离筵出入之僚官,輿誦咸曰,春宮寶籌,纔及舞勺,而文義之疑難,有叩蘊之妙,雖老師宿儒,誠難容易仰答云。此殆皇天眷佑我邦,篤生聖人,爲大東億萬年之基,在臣雀躍鰲忭之忱,烏可暫已乎?昔程子元祐初年,上書請輔導元嗣養正之方,周備曲盡,朱子於戊申封事,亦請敎導元子曰,三代之享國長久,皆以敎太子有道,此可作指南於今日。伏望左右內史,皆擇老成,起居節宣,常加眷嗇,擇置宮僚,務簡正人,朝夕侍講,左右夾持,則養福葆性,大有裨益,目今悠悠萬事,惟此輔導元子爲大,殿下身先之以誠敬極工,誕啓蒙養作聖之方,此臣區區大願。古語曰,硏窮於口耳者淺,觀感於身心者深。臣謂收效於師傅者,疏而遠,型範於君父者,親而切,惟聖明懋哉。三曰,賑貸窮民之要,以不忍心,行不忍政是已。何者?天地之間,孰有民而無君?終古爲君者,孰不欲愛而保之?未有若我殿下之至誠惻怛,推行不忍之心,前後綸音,可以動天地泣神鬼,而不幸數年,旱荒相仍,穡事卒痒,民食孔艱,遂令列郡設賑,飢民則月三賜米,饋粥給醬,以濟其命,農民之窮者,則出官糴以振貸之,種租也,農糧也,繼而不絶以誠心拯濟於水火中,此風澤之孚,可及豚魚者也。然官糴,非活民之劑,乃脧民之囮也。細究民情,則忍飢不受者恒存,樂受無饜者恒敗,得糴則濫,濫則渴,不得則餒,餒則節。臣巧於居貧,諳其情狀甚熟,官糴莫非生民膏血,而亦爲民之膏肓,正宜太半減除,解民之倒懸也。漢之春初議振貸,唐之傾倉救浙民,晉之泛舟,齊之發棠,孰非賙飢之策,而苟以河東移粟,爲可盡心,則一勺輿薪,恐無救矣。惠鮮之政,雖在於君上,奉行之責,專由於守令,漢宣帝,以二千石爲與我共理,唐太宗,書令長之名於屛風,坐臥觀之,可謂知要矣。如不愼擇守令,則如傷之念,縱軫於九重,掊克之毒,已遍於八路矣。且朱子有言曰,刺史,守令之綱也,必得名稱素著,才局出人,可以澄淸而彈壓。臣謂愼簡監司,尤爲其要也。目今之旱,三南秋牟,雖曰少損,旣盡登熟,而畿甸春牟,或至枯損云,捐瘠多在於麥凶,此尤爲守令盡心處也。際此之時,收飢民口吻中物,爲自家肥己之資,則是無一分人心者,烹阿之典,在所難免。若其賑政最著,如富弼之於靑州,則待之以不次,亦爲勸懲之要矣。惟聖明懋哉。四曰,董正庶官之要,誠禮遇下,情志交孚是已。天地有定位而一氣升降,故歲功成,君臣有定分,而一心交孚,故王道興,今我殿下,聖神獨運,偏勞於上,大小臣僚,苟然充位而已,故百官怠廢,庶事墮壞,堂堂千乘之國,如人之積衰痼疾,氣血俱虛,必得華扁砭焫,然後可以幸全,而今也悠泛,只以目前無事爲計,朱子所謂大承氣症,却下四君子湯者也。天生一世才,足了一世事,寧可以無好人誣一世乎?今殿下必得論道經邦之賢,置諸廊廟,托股肱之寄,剛方正直之人,列於諫院,寄耳目之任,多聞好善之士,納之經幄,任腹心之責,又必使內外百執事,勿以問舍求田爲事,必以憂國忘家爲急,凡諸朝廷得失之機,生民利病之源,莫不從容導迪,商確論難,亦宜遇之以禮,董之用威,使群下有孚盈缶,告公用圭,則宮府一體,上下相孚,百工亮采,庶績咸熙矣。臣嘗聞國朝盛時,士大夫莫不洗濯振刷,以行義氣節相高,犯顔直諫爲貴,淸名可尙,風采可觀,今之人氣象委薾,稜角消磨,當事則顧忌彌縫,何以直前勇往,擔夯世務乎?出言則含糊鶻突,何以直諫無隱,判決是非乎?天之將雨,必陰陽相倡,川澤升氣,薰蒸太和,霈成甘霖,國之將治,必君臣相濟,契合昭融,恢廓大公,陶成至治矣。惟聖明懋哉。五曰,振肅綱紀之要,先正名分,克祛奢侈是已。何者?今者試問治國之急先務,則臣必曰,紀綱先立也,又試問立紀綱,以何者爲要,則臣必曰,奢侈先祛也。奢侈生而後名分淆,名分淆而後紀綱壞,紀綱之所以立,不在於嚴法峻刑,只在於去奢從儉也。奢侈之禍,甚於天災,傷民病國,無大於此,今則奢侈之風,日滋月熾,婚喪過禮,第宅踰制,飮食衣服之華靡務勝,罔有限節,踰法越分,遠近靡然,傷風敗俗,職此之由,貪墨成風,錐刀爭射,以有限之財,供無節之用,下而凌上,賤而襲貴,等威不明,名分不立,國綱解紐,四維不張,寧不慨然?我國,固貧國也。常稅之入,本自不敷,惟我祖宗列朝,崇儉節用,僅足支過,及至今日,民窮財竭,國用不能支一年之需,百官頒祿,三軍放料,每歲不足,爲三四萬斛,以儲置米引用充數,此豈非哀痛者乎?地力之生物有大數,人力之成物有大限,取之有度,用之有節,則常足,取無度用無節,則常不足。噫,祛奢崇儉,我殿下苦心,燕貨之防貿,女髢之勿用,扇樣之定制,山獵之停減,罔非斥奢昭儉之方。聖體常服澣衣,雖衛侯大布,漢帝弋綈,風斯下矣。躬率之方,至矣盡矣,而在下之貪濫侈肆,日甚一日。臣謂宜令有司,酌定條貫,曉示中外,使無犯越,若第宅服食過制踰分者,令法司糾劾,無憚大吏,紗緞之有文者,御用衣襨外,百官章服,五營戎裝,一切禁斷,只用土産,油蜜果之耗財者,朝家享祀外,公私宴需及祭需,一切禁抑,無至濫觴,庶爲禁奢之一助也。奢侈祛,則名分自立,名分立,則紀綱自張,惟聖明懋哉。此五者外,國憂民弊之可以隱憂永嘆者,六曰,世道日頹,風俗日薄,士習日渝,兵政日疎,糴政日耗,官方日紊也。矯救此六者,亦莫不有要,救世道之要,敦尙德敎是也,正風俗之要,砥礪名節是也,嚴科制公薦法,正士習之要也,一兵農賦出丁,治兵政之要也。臣前疏中,八道還耗,一斗之減除,卽平糶糴之要也,三百六十邑之輪差,卽齊官方之要也。惟聖明懋哉懋哉。臣竊以爲上之五要,下之六要,罔不有一副當要灋,要在於殿下一心上乾坤之易簡而已。能易,何理不明,能簡,何事不濟?一眞虛靜,萬理昭朗,隨事順應,各適其理,形和氣和,昭融洞澈,心正身正,光大高明,風雨以時,品物以亨,若大禹之行其所無事矣。臣今來京師,獲伏覩御製頒太學恩杯箴解。有曰,龜書馬圖,爲其關鍵,以啓心學之淵源,而離龜坤馬,所以爲宅也。殿下以大易爲義理之祖宗,闡其闔闢之器機,發其變通之關捩,探天下之至賾,勉日新之盛德,始於山泉之果育,繼以火地之昭明,此洛書河圖爲心學之淵源者也。朱龜牝馬,陰陽互藏,其宅則离坤之圈,政爲靈臺,明德之攸宅,一宅字,儘形容鐵門關頭玉鑰匙耳。自古有天易人易等語,皆主卜筮爲言,惟我殿下,獨以一心字號是易,此發前聖之所未發,而鉤深通神之大關鍵也。非天下至神,孰能與此?臣以康濟一身之方,粗有得力於易簡,略有著述,而以二字符,獻芹於楓宸。伏惟一易一簡之道,位兩儀而不窮,可久可大之德,育萬物而不遺者,固已在於殿下方寸範圍中,不待臣言,只在運而用之,推而行之耳。伏望以臣所謂十一要者,以易知之,以簡能之,凝神養氣,會精息慮,視聽言動,如承上帝,修齊治平,如對神明,虛靈不昧,神妙不測之體,常爲一身之主,摠提萬事之綱,致一心之中和,贊三才之位育,以至晉接渙號之際,泛應曲當,觸處沛然,使天理常勝,人慾退聽,湛然虛淨,如鑑之空,穆然靜正,若衡之平,得理之綮而理自浩然,行事之緊而事自洞然,以簡御繁,無思無慮,以易制難,無聲無臭,箕封一邦,咸囿於太極元和中,大哉乾坤之易簡,我殿下以之,上天之載,在上之天也,殿下之心,在下之天也,今者在下之天,夙夜憫旱,不遑寢膳,洞洞屬屬,寅畏對越,則在上之天,捷若桴應,大霈甘澍,南畝農歌,遙應薰琴之曲,可占大有年之慶,桑林雲漢,不獨專美於古矣。此亦體易簡之聖德,洋溢攸致也。噫,聖躬保嗇,元良輔導,卽愚臣憂愛之赤忱,振窮民,董庶官,立紀綱,亦聖朝經邦之急務也。治疏累進,見枳未徹,抱牘徊徨,積有月矣,今又冒萬死更進。臣無任云云。省疏具悉。爾之所陳諸條,言言有理,甚爲嘉尙,豈可以疎蹤不用其言乎?疏中有抱牘徊徨之語,政院之不卽捧入可知,此非壅蔽而何?當該承旨,從重推考。
己未六月初三日卯時,上御誠正閣。諸承旨持公事入侍時,左副承旨金翰東,右副承旨沈象奎,同副承旨徐英輔,記事官柳台佐·金啓溫·李存秀·洪奭周,直閣金近淳,以次進伏訖。上命讀公事。象奎讀奏慶尙監司申耆狀啓,安東居前參議金養根身死事。英輔讀奏黃海監司曺允大狀啓,渰燒死人,恤典題給事,遺棄兒給料事。翰東,以無公事先退。命書判付。上曰,今日詣臺臺諫,誰也?英輔曰,姑無去來,而呈告者方爲申飭矣。上曰,臺諫去來之每日廳坐時,受來於兩司,成出笏記,書揷草紙,亦故例也。此規近亦廢却乎?此後則亦爲申明,可也。命書傳敎曰,禮曹報謝祭,擇日草記,還下該房,後筵使之更稟,而日昨筵中,未免循例書下矣。今番八寸餘之雨澤,實荷神貺,卽擧報謝,於禮卽然,而先朝受敎以前,則例行於立秋之後,且觀於遠近得雨之狀,漢南諸邑,比京中或有不及處,續此更得周洽,益切顒企,心固不可二用,況於事神之際乎?雩祀壇報謝祭吉日,更待漢南諸邑周洽後,擇日事,分付禮曹。英輔曰,文兼閔命爀,以本職獻納,旣入闕中,兼銜則不爲肅謝,直爲出去,事甚未安,推考警責,何如?上曰,依爲之。出擧條命退,諸臣以次退出。
上在昌德宮。停常參·經筵。
夜自五更至初五日開東,灑雨下雨,測雨器水深二分。
親傳香罷後,內閣·政院·玉堂·藥房口傳問安。答曰,知道。
金翰東啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金翰東曰,大臣·備局堂上引見。
傳于李書九曰,左承旨入侍。
李書九啓曰,吏曹參判閔台爀,參議鄭尙愚,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。參判更卽牌招,何如?傳曰,情勢似然,宜令一伸,許遞,前望單子入之,待下批牌招開政。
吏曹堂上前望單子入之,參判李益運,參議李魯春,落點。
以吏曹參議李魯春牌不進罷職傳旨,傳于李書九曰,只推,更爲牌招。
以副應敎韓用鐸,校理沈奎魯·趙得永,副校理朴崙壽,牌不進罷職傳旨,傳于李書九曰,只推。
傳于李書九曰,同副承旨許遞,前望單子入之。
承旨前望單子入之,閔昌爀落點。
李晩秀,以弘文館言啓曰,本館上番闕直,事甚未安,副應敎韓用鐸,校理沈奎魯,旣有只推之命,竝卽牌招,以爲推移入直之地,何如?傳曰,允。
以副應敎韓用鐸,校理沈奎魯,牌不進罷職傳旨,傳于李晩秀曰,只推。
有政。吏批,判書未差,參判李益運未肅拜,參議李魯春進,行都承旨李晩秀進。以金文淳爲吏曹判書,李在學爲兵曹判書。啓曰,新判書命招,同參政事,何如?傳曰,允。
再政。行判書金文淳進。以李萬榮爲執義,尹涵爲正言,朴崙壽爲副校理,尹行元爲兵曹參知,趙夢璟爲兵曹佐郞,李基讓·朴載淳·李尙度爲同春秋,兼執義韓致應單付。
傳于李晩秀曰,京畿監司之代,卽爲差出,待下批交龜,新除授兵曹判書,仍卽牌招,傳授命召,當値夜深,嚴飭銓曹望筒,斯速入之,敦義門留門,新舊畿伯出入後,下鑰。
吏批,三政。以金思穆爲京畿監司,金羲淳爲全羅監司,李在學爲軍器提調,趙爲昌原府使,柳相祚爲安岳郡守,訓鍊提調李在學,禁衛提調李在學,御營提調李在學,竝單付,兵曹參議尹行元,參知朴奎淳。
李晩秀,以吏批言啓曰,正二品以上觀察使京職兼差事,載在法典矣。新除授京畿監司金思穆,資級乃是資憲,依例送西後,兼監司下批之意,敢啓。傳曰,知道。樞銜望筒,令次堂擧行,可也。
傳于李書九曰,畿伯事,豈不駭然之甚乎?以其職任,則無異往役,以其分義,則宜念兼銜,且以宿趼之故,特命擬入,則夜漏過半,無意出肅,而政院不爲請罪,當該坐直承旨,一竝遞差。京畿監司金思穆,廣州留守除授,當日辭朝,時任留守,遞付畿伯。紀綱雖曰掃地,爲外補者,亦欲遲滯下去乎?若復逡巡,記過待令,亦令該房,各別嚴飭,畿伯則以前佩密符,仍佩交龜事下諭,諭書卽爲成送。
四政。廣州留守金思穆,京畿監司徐鼎修,京畿觀察使徐鼎修,竝單付。
李書九,以吏批言啓曰,正二品以上觀察使,京職兼差事,載在法典矣。新除授京畿監司徐鼎修,乃是資憲,依例送西後,兼監司下批之意,敢啓。傳曰,知道。
李書九,以兵批言啓曰,京畿監司徐鼎修,自吏曹送西矣。知中樞有闕之代,依例下批之意,敢啓。傳曰,知道。
兵批,判書李在學未肅拜,參判朴基正入直進,參議尹行元未肅拜,參知朴奎淳病,行左承旨李書九進。知事徐鼎修,僉知徐英輔,上護軍洪良浩,護軍閔台爀·李冕膺,副護軍鄭尙愚·嚴耆,副司直高宅謙·尹序東·尹命烈·趙得永·朴崙壽·李東宇,節度使徐鼎修,南漢守禦使金思穆,以上竝單付。
洪義浩啓曰,坐直無人,右副承旨金翰東,同副承旨閔昌爀,卽爲牌招,何如?傳曰,允。
備忘記,廣州留守金思穆下直,長弓一張,長箭一部,片箭一部,筒兒一箇賜給。
以江原監司尹弼秉啓本,罪人尹得逵鐵原府到配事,判付內,啓下義禁府爲旀,雖以重臺言之意,罪至徒配,而貪汚之跡,別無現發者,分揀放送爲良如敎。
金翰東,以都摠府言啓曰,今日入直內三廳武兼禁軍及軍兵等,當爲中日習射,而溫陵酌獻禮齋戒相値,不得爲之之意,敢啓。傳曰,知道。
李書九,以弘文館言啓曰,本館上番闕直,事甚未安。應敎洪樂游,卽爲牌招入直,何如?傳曰,允。
閔昌爀,以備邊司言啓曰,頃因全羅監司李得臣狀啓,南原·長水兩邑燒燼戶,斯速奠接後,形止報廟堂草記事,因判付行會矣。卽見該監司所報,則以爲南原·長水燒燼民家一百四十二戶,次第改構,卽爲奠接,誠爲多幸,發遣褊裨,逐戶摘奸,仍以別加慰恤,俾各依舊安堵,亦以助力課農之意,嚴飭於各該地方官云矣,敢啓。傳曰,知道。
閔昌爀,以備邊司言啓曰,頃因軍威縣監具得魯上疏回啓,該縣反逋査正後,虛勘之守令,現告,分捧年限,參量事情,竝與軍丁奴婢矯革之方,論理狀聞之意,分付該道矣。卽見慶尙監司申耆狀啓,則以爲該縣諸色軍摠三千六百四十五名內,計除偏伍之卒正兵良保,合爲二千四百五十八名,臣營及左兵營所管收布支放之軍,又爲二百十一名,偏伍軍之例爲兼役者,姑捨勿論,正兵良保之數,較挈戶摠,不甚相懸,此則仍置該縣,使之方便塡代,巡兵營各色軍二百十一名,比之疏請,數亦過半,以此分送于尙州等九邑,則與受之地,庶幾有效無怨。寺奴婢事,換定都案,末流之弊,不可勝言。移定一款,初非可論,而目下虛名之應貢者,奴爲三十一口,婢爲六十六口,從實許頉之說,元無槪及於陳疏中,今始發端於面商之時,而道內各邑,旣無有餘補不足之處,姑以廣加搜括,某條充數之意,關飭該縣後,磨勘情債,量宜減給,還穀限年事,反逋各穀八千七百八十三石零,排定三年,則每年當捧,不過爲二千九百二十七石零,依此分捧,反逋査正後虛留,癸丑以前則文簿已歸烏有,只就癸丑後見在穀簿,各年反作穀數及當該守令現告成冊上送,竝請令廟堂稟處矣。軍丁事,例爲兼役軍之姑捨無論,正兵良保之仍置塡代,道啓所論,誠爲得宜。巡兵營各色軍二百十一名之分送尙州等九邑,較諸該倅所請四百名分送之數,雖未準額,當此閑丁苟簡之時,二百十一名之一時移送他邑,可謂前所罕聞之實惠實政。且於道啓中,謂以庶幾有效而無怨,此非懸空遙度之說,必與九邑守宰,往復講確而然,在軍威民邑之幸,不啻出溝壑而奠袵席,依此施行之意,卽爲分付。寺奴婢事,都案之換定,固非可論,而虛名奴婢之從實許頉,卽是比摠之本意,則直歸之無可奈何,事涉如何。一邊令該邑,廣加搜覓,亦自巡營,另思移此補彼之道,無失比摠之本意,還穀限年事,充逋之法,或有一年可充者,或有拖過當年而可充者,而惟以必充乃已爲期,道臣則責其畢捧於該邑,邑倅則恐其被勘於日後,互相維持,嚴畏國典,自是不易之經法,而一自限年之例出,而便同舊還,豐年則如干塞責,歉歲則直請仍停,民逋則尙可屬之寧失,而所謂吏逋,未嘗不托以民名,許多奸猾,見此利竇之後,能不邑邑慕效,作爲妙方乎?此所以屢陳於前後覆啓,而今此該縣,幸値文倅,偏蒙恩批,拯救之德意,逈出尋常,道啓論列,亦出對揚,則有不敢膠守常規,依所請限三年分捧之意,分付。癸丑以後反作守令,依現告,令該府拿問勘處,何如?傳曰,允。
閔昌爀,以義禁府言啓曰,時囚罪人李秉淳,杖一百收贖,告身盡行追奪,忠淸道天安郡金蹄驛徒三年定配,又五年禁錮,草記批旨內,徒配之律,非所可論,以遠配更定配所可也事,命下矣。李秉淳杖一百收贖,告身盡行追奪,又五年禁錮,平安道鐵山府遠配,而以判付內辭意,具罪目,依例發遣府羅將,押送配所,何如?傳曰,允。
閔昌爀,以義禁府言啓曰,江原監司尹弼秉啓本,鐵原府徒二年半定配罪人尹得逵到配事,判付內,分揀放送事,命下矣。尹得逵分揀放送事,分付該道道臣之意,敢啓。傳曰,知道。
備邊司啓目,咸昌幼學申紹平所陳農書冊子,有粘連回啓之命敎是白如乎。觀此冊子,則以勿奪農時,爲其宗旨,而繼陳妨農之七弊。一曰,火田之弛禁。二曰,糴政之極紊。三曰,牛禁之未嚴。四曰,麥還之未革。五曰,田結之不均。六曰,名分之太壞。七曰,書院之日多。上六條,雖是他人之所已言,而其說弊之詳且切,罕有如此者,又以靳惜加分,爲救糴弊之要,先撤官庖,爲嚴牛禁之本,所論俱中綮肯是白乎矣。此皆廟堂之常所講究申飭者,其他諸條,亦皆屢煩稟覆,不必疊論是白遣,書院事段,疊設新設,法禁至嚴,舊院追享段置,苟非關由於春曹,則亦不可擅議俎豆之重典,而今此所陳,盛陳其弊,節節中窾,妨農與否,姑捨是,不有朝禁,敢騁私見,已非士子之道。道臣邑倅之若無聞睹,一味任他,尤豈不可駭,而亦不必更煩申飭,徒損事體,爲先使之知悉此意,俾各申之以國典,諭之以邦禁,前日之誤犯者,思所以改圖,來頭之妄計者,知所以自沮,罔或干正之意,分付。如是而依舊濫觴,則守令道臣,自有違制之律,以此意一體分付,何如?判付啓,依回啓施行爲旀,所陳七弊,敷陳田家之疾苦,劈劃民邑之利害,不襲不泥,瞭如指掌,眞所謂農夫養苗,先祛其害苗者。莫曰,前人之已言,可見平日有所抱負。曾因公州儒生柳鎭穆所對,許之以諸說之最,此儒文辭與識解,較又勝焉。咸昌儒申紹平,與公州儒柳鎭穆,書其姓名於御覽承傳案事,分付銓曹爲旀,且其所謂火田與糴政,與牛禁與改量與號牌與書院也,科條則有令式燦然,不能修以明之,使吾民受其弊者,有司守土者之責耳。然而朝廷之上,紀綱立然後,民始信其令而從其禁是旀,其書中六月三十日,最是農家不可頃刻遲延云者,畫出南畝之眞境,見今月屆初吉,天降時雨,泥褌秧馬,四野畢出,巡疇省稼,警怠助乏之道,纔下數行飭諭,而此時不奪時之說,尤覺犁然于中。麥還之退以秋冬,雖似掣礙難行,出秩開倉之緩急遲速,亦豈無相時闊狹之方乎?毋或追呼及於田廬,鞭扑加於襏襫,少紓民力,毋失其時,先自本道,另講修明之策,俾爲諸道率則爲良如敎。又啓目,粘連啓下是白有亦,星州進士崔演重所進農書冊子,有粘連回啓之命敎是白如乎。觀此冊子,則蓋以綸音中條件,敷衍陳說,如對策之體,而又多他人之所已言,別無可以覆啓是白遣,其中遊民設店張爐,斧斤不息,宜有厲禁之論,雖出嚴山禁之意,陶冶,不可耕且爲,則此亦民生利用之具,安可一切禁之?名山禁養之犯斫,地方官,固當嚴加禁飭是白乎旀,安揷遊民,借田貸糧,俾食其力之說,言雖甚美,苟不能經理有素,措置得宜,如富弼靑州之事,而徒以逃丁避糴之類,考名尋籍,一一刷還,資其産業,則反有掣礙騷擾之弊,招徠撫摩,使澤鴻有爰集之美,惟在於任字牧者之各盡其誠是白乎旀,其論薄稅斂一段,年分之等,皆準最下,惟正之貢,未滿什一,田賦之輕歇,未有過於我朝之制者,而民猶以爲病者,專由於經界之未正,雜役之繁興,雖以冊子中所陳觀之,災結分俵,無歲無之,而下未盡蒙其澤,陳荒起耕,無歲無之,而上未盡得其實,故國家元結,已減十分之二三,農民結役,反添十分之二三云者,可謂切中時弊。至於瘠土火田,白徵濫卜之弊,申飭何如,而官失其職,吏滋其奸,以致草野激嘅之言,反疑稅斂之不薄,誠可痛歎。姑待來秋,更加嚴飭是白乎旀,各邑社稷祭享,察其粢盛,飭其籩豆,極其誠敬事段,所請誠爲得宜。更令該曹,申飭各邑,何如?判付啓,依回啓施行爲旀,援據甚博,指陳頗詳,非出杜撰之說,能得對揚之體,採以行之,優可奏效是如乎。陶冶利用,雖曰,民生之不可闕,而俗習日卑,民趨末利乙仍于,農之家,比昔僅爲强半有餘,其爲民國之弊,不止於牛山之斧斤,則寧用唐文皇斥權萬紀故事?一切禁之,誠爲務本之第一義諦,每所靳許於採金鎔銀之請者,是置使民緣南畮賈生之策,而無恒居者,籍法不嚴也,無恒産者,經界不正也。籍法嚴而經界正則今之民,何遽不若靑州之民是旀,至於薄稅斂,三等稅一,不啻較輕於九一什一,而殷周之治,遠邁於漢者,以其有仁愛惻怛之誠,無聚斂亟疾之心也。我朝之正貢常稅,非不輕歇,而從而墨倅,玩法而射利,無名不正之徵斂,日脧月削,毒遍小民,諸路之中,湖營聞益爲甚,此政東南之民力竭矣。若不懲尤而戢他,尙可以草野之誤疑爲解是旀,改量之請,議者多矣。故相所謂古之量田,意在爲民,今之量田,先欲益上云者,可謂確論。予聞之有年,至今味其言是旀,社壇享事事,觀於金溝倅之干科,可知列邑之不遵飭令。凡在牧民之官,苟念朝家每歲上辛,躬祼太社之意,則敢若是乎是旀,嶺人質直,論及衮職。上段有曰,遇水旱而恐懼修省,果如禹·湯之腁胝自責乎。可見其一段忠愛,令道臣,印給大學一件爲良如敎。
敎廣州留守金思穆書。王若曰,北宸護句陳之儀,蓋重是任,南域畀保釐之責,爰得其人,伊中夜授鉞之恩,卽前日製錦之地。惟卿外內歷踐,休戚與同,文武材兼,北門膺摠戎之命,原隰勞著,西閫任出疆之行,閱風波憂畏之場,卿益自斂,費終始全保之念,予所深知。眷玆漢南險阻之疆,實是海東關防之地,表裏俱壯,爲左輔之屛藩,緩急有歸,處東郊之密邇,天塹險固,可見累朝經遠之謨,地望隆崇,允爲宰相養閒之所。方今日擇人之是急,而重任舍卿而其誰?閒局之優游亦多,久抛盤根之利器,關輔之扞禦最重,宜用熟路之輕車。玆授卿以廣州府留守兼南漢守禦使,卿其益殫遠猷,祗服寵命,春秋操鍊,宜戒戎政之或疎,夙夜撫摩,須念人和之莫若。於戲,毋替倚毗之眷,益講綢繆之謨,令譽素著於宣揚,幾度嚴僕射之持節,新命蓋出於特簡,復見文潞公之留都,故玆敎示,想宜知悉。知製敎曺允遂製進
己未六月初四日寅時,上御仁政殿月臺。溫陵酌獻禮親傳香入侍時,行都承旨李晩秀,行左承旨李書九,行右承旨姜彝正,左副承旨洪義浩,右副承旨金翰東,同副承旨徐英輔,記事官柳台佐·金啓溫·李存秀·洪奭周,檢校直閣沈象奎,直閣金近淳,以次侍立。通禮,跪啓外辦。上具翼善冠·衮龍袍,出萬安門,乘輿至仁政殿月臺。通禮,跪啓請降輿。上降輿陞座,親傳香祝訖。上詣東庭祗送。晩秀曰,親傳香傳敎,下於昨日,而御幕排設,日高之後,未及擧行,事極駭然。當該排設司鑰,令攸司科治,何如?上曰,依爲之。出擧條上乘輿出仁政門,由肅章門·協陽門,入宣化門還內。諸臣以次退出。
己未六月初四日卯時,上御熙政堂。大臣·備局堂上引見入侍時,同副承旨徐英輔,記事官金啓溫,事變假注書弼聖賚,記事官李存秀,洪奭周,左議政李秉模,行兵曹判書金文淳,大護軍李邦一,戶曹判書趙鎭寬,禮曹判書徐龍輔,同知中樞府事徐有大,行護軍申大顯·李漢豐,行左承旨李書九,行大司諫李集斗,司諫李貞運,持平李東煥,副修撰金熙周,以次進伏訖。上曰,他承旨入侍。出榻敎聖賚,承命出傳。左副承旨洪義浩進伏。命英輔先退。秉模曰,親臨傳香,侵早勞動,聖體,若何?上曰,一樣矣。秉模曰,晨夕過涼,寢睡·水刺之節,何如?上曰,果有涼意,而今當盛夏,時令不調。且以今番雨澤言之,漢南諸邑,似不得周洽矣。秉模曰,湖西則卄九·三十之雨,所得頗多,而西路頗未均洽矣。上曰,久旱之餘,無異沃焦而然矣。嶺南亦似優洽,而湖南則何如云耶?秉模曰,湖南之與湖西接壤處,聞亦周洽云,而大抵今番得雨以後,乾破付種處,則擧皆勃然,奉天高燥之地,或似不足矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,元子宮講學日就,而大學溫繹,已爲畢講乎?上曰,今日當畢講矣。上曰,今年卽溫陵復位之舊甲,故向日傳敎,亦已言之,而以一分追慕之意,今日香祝,亦爲親傳矣。秉模曰,日前聖敎,至及於信度公愼守勤事,特旌其閭,伏想聖后陟降之靈,必有以悅豫,而八域臣民,愴慕欣慰之心,尤無以爲喩。至於未修築之成愼諸山,又加軫念,非特其家人之感頌而已,實爲聖世之美事,臣不勝欽仰矣。上曰,信度公事,不知者,必應有雌黃之論,而此有不然者。非特其不干於甲子事而已,設有可議,如宋之王倫,始雖以和議,見斥於淸論,而畢竟以辦得一死,爲君子所稱許,則況於信度之初無可議者乎?秉模曰,聖敎誠至當。蓋其所處之地,優可免禍,而終不肯苟免者,可知其卓然。臣偶見其時野乘,則信度外,又有一人效節者而不記其名矣。上曰,聞陵寢妥奉之地山水廻抱,松檜蔥鬱,甚是佳地云。旣是愼氏本宅墳山,則信度墓之距陵所,爲五里者何也?成氏子孫,聞有上舍生成烈云。以昨日下敎,自政院,已爲招諭耶?義浩曰,昨日果招見詳諭矣。龍輔曰,聞成氏,爲愼氏之外孫,而聖后第三同氣之葬,借用於成山,遂爲我聖后卜兆之地,而成山則有望祭壇,近亦行歲一祭云矣。上曰,愍懷墓,月塘內外墳山,松根盤錯,所見甚悶然云,莫非墓官無狀而然矣。秉模曰,國舅掉楔之典,雖無古例,而至於信度,則其在崇奬之道,似不必以無例持難矣。上曰,今當政月,且値貶坐,吏判不爲行公,卿意,何如?秉模曰,聞其精力强健,而目下病狀,難以行公云。貶坐在卽,大政不遠,合有變通之道,今姑許遞,恐宜矣。上曰,依爲之。出擧條秉模曰,新除授全羅監司李冕膺,以其親病,再違召命,而聞其情理,則勢無以將往,又無以離捨云。有難虛縻,以致營邑等待之弊,今姑許遞,何如?上曰,依爲之。出擧條上曰,完伯之代,誰有可合者乎?秉模曰,見今群彦林立,豈曰,無人,而臣則本無藻鑑,不敢指的仰達矣。上曰,兩南當荐歉之餘,比西北尤自別,不可不另擇其人。大抵威生於廉,固所先取,而闊於事務者,亦難擔夯,必須十分擇擬爲好,而且如以外邑陞擢諸人,姑皆未試當任,竝令內移,似無妨矣。命書榻敎曰,政官牌招開政。又命書榻敎曰,義州府尹李基讓,安岳郡守朴載淳,昌原府使李尙度,皆令今日政,兩銓窠中內擬。上曰,李存昌,道啓請宥,而旣云覺悟,則使之瘐斃,亦非火其書人其人之義。沈判府議中,雖言其非眞箇覺悟云,而此猶近於億逆然疑。聖人作易,革之一卦,許其革面而至於革心,安能先責其革心乎?設令存昌,果無革心之實,道啓登聞之後,在朝廷事面,豈可致疑於未然,而有所靳惜乎?秉模曰,以臣愚見,則道啓恐未免率爾。渠旣多年滯囚,至用治盜棍治之,則所謂覺悟者,似是不勝刑杖而然,未必眞箇自新,而尤所切痛者,旣往之漸染誑惑,更無可救之道,以此以彼,恐不可輕議全宥矣。上曰,已漸染已誑惑者,使渠出而曉諭,則似有一分效益,而旣登道啓之後,此事亦甚難處矣。大抵此等冊子之流布於我東者,蓋已久矣。雖以沁都所藏言之,可知其已過百年,而至于今日,乃如是肆行者,亦豈非一時運氣之所關乎?愚民之輾轉煽惑,以至於罪犯倫綱,則誅之殛之,固當斷不饒貸,而至於欲從最初源頭劈破,則亦有難於爲說處。夫昭事也,對越也,昧爽丕顯,日監在玆等說,固是敬天畏天之事,而似是而非,差毫繆千,終自歸於瀆屑悖慢之科,其末流之弊,則將不知至於何境。卽此一款,罪固不容誅,而其所悚然者,前後文案中,問目捧招之語到此事,每涉褻慢。昔在先朝,雖在燕閒之時,几案文簿之間,語及天之一字,每致尊敬,罔或少忽,以當日聖念推之,則此事之無難褻瀆於所重之地者,豈不未安之甚乎?年前因邪學査治時文案,欲令諸般文字之言天處,皆書極行或間一字,亦有發之絲綸者,而故相蔡判府諸議,或以爲有不先不後之嫌,其論亦似然。且以掃地而祭之義言之,則至尊至嚴處,反不待於儀文,故旋寢不頒,而至如人名,則山川不名,旣載古訓,況於天地乎?里名勝毋,曾子不入,則人名之或用此字,亦豈不有如何之嫌乎?秉模曰,聖敎允當。大抵其說之語到不敢言而遺却中間一段事,終至於悖理亂常者,此甚駭痛矣。上曰,今日海內,盡入於腥羶醜穢之中,而一隅靑邱,獨保乾淨,何來邪說之肆行,其害將至於夷狄禽獸。目今攘斥之方,予則曰,明正學而已,前後筵敎,不啻申申,而先自朝廷,用舍之際,必求經明行修之士,其不在六藝之科者,擯之斥之,不少假貸然後,邪說庶幾自熄。予非欲誣一世,而凡今之人,上自致位崇顯,下至布列朝著,太半是恥談經旨,專事外騖之人,文體則噍淫,筆畫則欹斜,身不服先王之行,口不道先聖之言,至於威儀也,容貌也,皆是此箇樣子,雖或有天姿近道之人,而所先學者時樣也,所未脫者俗套也,滔滔流弊,莫可救藥,其能眞知正學之可好,如芻豢之悅口,不待强勉而爲之者,能有幾人哉?若使來後,此輩爲先進,而敎後輩以如此風習,則世道之害,必將有甚於今日之邪學矣。向亦有言及,而擧錯之際,先從其樣不入俗,能行今人所謂可笑可恥之事者,無論東西南北之人,另加奬拔,然後可有一分實效矣。蓋其一種不正之習,其本固有所自,此正朱子大學序中,記誦詞章虛無寂滅二者之外,別有權謀術數一段事也。幼而學之者,旣不在於邇事遠事之眞正道理,而不讀經書,先讀他書,平日心中主客內外之辨,已不分明,故邪說之易入如此,畢竟至於悖棄名敎而後已。雖以我朝文章言之,如崔恒·徐居正之平淡質實者,近來則不以文視之,其所從事者,不過是明末淸初不經不正之書,明文之弊,固不可勝言。如所謂三魏之文,噍殺卑弱,全無可觀,誤了一世者,未必非此等文字之爲害,且今日之弊,自息庵·農巖文集,已不無其兆。至如農巖,以先正之低視明文,謂不看其書而然者,卽此一言,可謂有無限弊端矣。日前偶見鄭樵通志,深斥班固之文者,正與予意脗合。班·馬文章,自古竝稱,而予則謂霍光趙皇后等傳,實爲小品之根柢,此亦可謂六藝之外矣。秉模曰,前亦以此屢承聖敎,而今又縷縷提諭,不勝欽頌矣。上曰,次對爲之。秉模曰,諸道此啓之未及稟處者,爲數事,而姑未與僚相商確矣。上曰,然則從後稟處,而其中別無時急者耶?秉模曰,其一,卽海弊事,而大抵此等節目,未必有補於救弊矣。上曰,我國前後所成之節目,有一通錄置者,而意或有遺漏,更取籌司所在謄錄而考見之,則所謂節目名色,極其氄瑣,反有眩於擧行者矣。今番東伯狀啓中,言蔘弊事,而所謂大邑小邑幾名之說,極爲駭然。此豈可以定式者耶?秉模曰,蔘商操縱之弊,則誠如所聞,鷄犬不寧及畏之如虎,猶屬歇後語,而救弊之道,道啓云云,果未妥當矣。上曰,營貢後蔘弊,猶復如前,而此是爲守令者,專事斗護蔘商,故至於平民之施以賊刑云者,豈不駭痛乎?蔘事言端旣發,向來內局所捧之羅蔘,多不成樣,提調知之乎?文淳曰,臣則不知蔘品,醫官輩以爲,有山蔘家蔘之別而所捧如此矣。秉模曰,卽見咸興等十一邑海夫等狀,則以爲進上魚物,色吏操縱,蔘蛤·大口·文魚,求其最大,以爲標準,使海夫準此捉得,故以錢代納,紅蛤·海蔘一斗一串之價,皆無限節,外他各種魚物價亦至倍蓰,又有多般情債。目今海夫,擧皆難支,願得變通,無弊擧行云,故臣以救弊之道,逐條發問,則渠以爲諸般設法,畢竟爲弊,一也。守令之明察,爲救弊之最,道帥臣檢飭,次之云。其言雖近,理不外此,可謂至愚而神,不覺歎賞,爲營邑者,聞此言而不思痛革,又不知愧,則法豈徒行乎?爲先以此意,另飭道臣,嚴考其績,以行黜陟,帥臣處,一體惕念之意,分付。更以海弊,有此等之狀,則守令抵罪,固無可言,先從時道帥臣,論勘,何如?上曰,依爲之。出擧條上曰,聞今番訴冤之來告廟堂者,已經草記者外,亦多猥屑之類云。往在先朝,如貢市民人京外父老,親臨詢弊,非止一再,而猥屑之言,不敢登聞,予非忽於仰述,而民習異古,慮有濫雜,故今番只亦付之廟堂,而亦豈料濫雜之若是,其甚耶?秉模曰,嶺南暗行御史金羲淳書啓別單,已爲覆啓,而其中行誼事,孝烈事,各令該曹,稟處,何如?上曰,依爲之。出擧條命大臣就座。文淳曰,每都政,新資五窠中,二窠則例以守令·虞候差出,而今番則準朔守令,只有一人,京職中已經三品者,通瀜備擬,曾有已例,故敢此仰達矣。上曰,依爲之。出擧條邦一曰,以本廳支放不足事,頃已筵稟,因大臣陳達,各衙門各軍門,有可貸處,指一稟處之意,出擧條而各衙門,無有裕處,禁·御兩營,則新捧在於夏間,故支放,限歲前可以排比云。兩營門支放條中各三百石,姑先貸用,以爲其間繼用之地。臣廳新捧,在於冬前,趁此還報,則此不過三四朔間推移,事甚便好,而兩營將臣,似有持難之意,下詢大臣,處之,何如?上曰,大臣之意,何如?秉模曰,此與久貸有異,十月內,自當還報,在兩營,亦不害爲共濟之義矣。上曰,依爲之。出擧條上曰,今日備堂,誰有不入來者乎?秉模曰,刑判及左參贊,不得入來,似有故矣。上曰,近來備堂數少,如有可以加差者,則加差好矣。漢豐·大顯曰,摠使,以支放條貸用事,陳達蒙允,而本營用度之苟簡,亦與摠廳無異,實無拮据推移之道矣。上曰,不過一時貸用,且已允許,何必持難乎?命臺諫進前。敎曰,今日異於他齋日,合啓,亦不必以所懷爲之,以齋日姑停,可也。東伯議處,憲府何不擧行乎?義浩曰,執義未差,掌令金晦彬·姜世綸呈告,持平金履載未署經云。行公者只有一人,故不得議處云矣。上曰,未署經者,何不署經乎?東煥曰,兩司各備三員,然後始得爲署經矣。命書榻敎曰,持平金履載,署前行公。仍敎曰,旣除署經,則一番行公之後,更不必以未署經爲拘,以此分付也。命退,諸臣以次退出。
己未六月初四日辰時,上御重熙堂。左承旨入侍時,行左承旨李書九,記事官金啓溫·李存秀·洪奭周,以次進伏訖。上曰,金台南子孫,聞有何人云耶?書九曰,未得詳知矣。上曰,朝筵大臣,以爲與愼信度殉節者,又有一人云,或有知其姓名者乎?書九曰,未知其的指誰某矣。命書榻敎曰,同春秋中,有情勢及實職承宣諫長兼帶者,竝許遞。命退,承史以次退出。
上在昌德宮。停常參·經筵。
自初五日開東至初六日開東,灑雨下雨,測雨器水深一寸四分。
藥房提調金文淳,副提調李晩秀啓曰,親傳香祝,聖慕克伸,早朝勞動,酬應且多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
傳于李晩秀曰,諸承旨,持公事入侍。
備忘記,公州營將具綱下直,長弓一張,長箭一部,片箭一部,筒兒一箇賜給。
傳于閔昌爀曰,空番文臣,下該府,嚴囚各間,其各該本任,竝刊去,注薦翰圈,從近爲之,左右史不備,別兼,隨座次付職,牌招入直。
注書金啓溫刊去,代以李允謙爲假注書。
吏曹口傳政事,別兼春秋洪樂游·徐有聞,竝單付。
傳于李晩秀曰,前假注書洪命周,仍察上注書之任。
李晩秀啓曰,別兼春秋洪樂游,時無職名,令該曹口傳付軍職,何如?傳曰,允。
李晩秀啓曰,別兼春秋洪樂游,當爲付職,而方在罷散中,何以爲之?敢稟。傳曰,敍用。
傳于李晩秀曰,承旨前望單子入之,待下批牌招察任。
承旨前望單子入之,鄭尙愚·兪漢寧落點。
傳于李書九曰,承旨房仍,以左副爲禮房。
持平李東煥·金履載啓曰,臣等見識庸愚,初不合於淸朝言責之任,而及承江原監司尹弼秉議處之命,臣等愚迷,竊見臺臣之啓,道臣之供,太相矛盾,而事有關於禮節風敎,則在朝廷事體,與其因循,所貴核實,敢效封章之擧,而辭未達意,誨責備至,伏承特推之命,惶霣震懍,靡所容措。今於飭敎之下,雖不敢不擧行,而終未免摸索之歸,則臣等溺職之罪,於是尤著。以此情踪,其何敢一刻晏然於臺次乎?請命遞斥臣等之職。答曰,勿辭,亦勿退待。
傳于李書九曰,畿伯諭書,旣傳之,敎書亦爲傳之,仍卽成送有旨,待城門開,除朝辭赴任,新舊伯,皆令待開門,交龜肅拜。
鄭尙愚,以弘文館言啓曰,本館上番闕直,事甚未安。副應敎韓用鐸,旣有只推之命,與新除授副校理朴崙壽,竝卽牌招,以爲推移入直之地,何如?傳曰,允。
鄭尙愚,以承文院都提調意啓曰,曾於甲辰節使之回,此後賀使,只進表文,勿送方物,別有皇旨故,來後乙巳年登極,五十年稱慶及庚戌年皇帝八旬稱慶,頒詔順付之時,以無方物謝恩矣。今亦依此擧行,而至於頒諡進賀,與他進賀,似有間焉。方物一起,令該曹,磨鍊方物,入送緣由咨文,依近例,令文任撰出,昨年方物移準使臣,參宴謝恩一體順付於賀使之行,何如?傳曰,允。
閔昌爀,以義禁府言啓曰,姑放罪人李得濟,査啓啓下,還囚議處之意,敢啓。傳曰,知道。
閔昌爀,以義禁府言啓曰,全羅監司李得臣狀啓內,萬頃前縣令柳河喆·崔時淳·尹厚東等罪狀,令攸司,稟處事,啓下矣。尹厚東,今方待命拿囚,柳河喆,下去慶尙道晉州地,崔時淳,下去全羅道和順地云,依例發遣府羅將,竝拿來,何如?傳曰,允。
兪漢寧,以御營廳言啓曰,本廳把摠李尙烈,身病甚重,勢難察任,改差,何如?傳曰,允。
兪漢寧,以御營廳言啓曰,本廳別軍官有闕代,加設別軍官李益衡,陞實之意,敢啓。傳曰,知道。
禁府啓目,粘連向前李得濟亦,枉殺人命一款,觀於道査,旣有落空,更無可究之端是白乎矣。至於災歲禁釀,固是常事,懲治過猛,不得其方,以致疑謗,至登臺章,雖與無故濫杖有間,其撫字之失宜,實難容貸,以此照律何如啓。近來外邑,非軍務而用棍,看作常事,屢登於繡啓臺彈者,法將焉用?駭然甚矣。後復現發,則先從不飭之道臣論責事,載之卿府及籌司掌考爲旀,壯丁喫酒,固可按法禁止,法外之棍橽,至及於童男童女,實非常情之所可爲。道査旣云爽實,惟道査當從,而枉殺雖落空,濫刑有當律,政若月前曺讞之脫於壓良,勘以招引是置,照律以聞爲良如敎。又照目,公州前判官金箕應矣,本府議啓內,今以道査觀之,則春初恤典之曉諭坊曲,民庫所捧之歲荒停斂等事,與囚供,不甚差爽,別無更究之端是白乎矣。畢賑宴之妓屬受帖,事雖細瑣,難免不飭之失,以此照律,杖八十收贖,奪告身三等,私罪奉敎。繡啓徒配難免,道狀褒賞,亦可,要未免俱失的當,而橫斂一款,落空分明,罷職足矣,分揀放送爲良如敎。又啓目,向前萬頃前縣令尹厚東亦,原情云云。問目內辭緣,泛稱遲晩,刑推得情何如啓,議處,仍爲照律,區別功議,勘放後,草記爲良如敎。又啓目,向前中和前府使徐敎修亦,原情云云。問目內辭緣,泛稱遲晩,刑推得情何如啓,依他囚供招,判下擧行爲良如敎。又啓目,軍威前縣監李義和·李羲雲等亦原情云云。傳旨內辭緣,泛稱遲晩,竝只刑推得情何如啓。依他囚供招判下,擧行爲良如敎。又照目,慶州前營將金魯岳·趙等,本府議啓判付內,趙之報債借錢,不法甚矣。借而不報,罪上添罪,如許辱朝廷之類,不可尋常處之,各別嚴加照律以聞罪。金魯岳段,杖九十收贖,奪告身四等,趙段,杖一百收贖,告身盡行追奪,流三千里定配,私罪奉敎依此律施行爲有矣。金魯岳段,功議各減一等,趙段,杖兺功減一等爲良如敎。
刑曹啓目,司鑰尹昌烈原情云云。傳旨內辭緣,惶恐遲晩,自臣曹,考律重勘何如啓。所爲無狀,爲先杖流徵贖,後復若此,直爲發配爲良如敎。
判府事沈煥之箚曰,伏以我先大王,追復端敬聖母之位號,於戲,盛德洪休,實啓東邦億萬年無疆之大歷服也。矧今我殿下,起聖慕於重回日月,特命大臣,攝行酌獻于溫陵之仙寢,早臨月臺,親傳香祝,是何等光前之丕烈也?臣猥忝藥院保護之任,適有家間熏染之忌,不得趨列,仰覩盛儀,以伸陪衛之誠。今當問候之日次,臣雖移宿他所,淸躬齋心,亦不敢遽入禁扃,廁身候班,瞻望觚稜,徒切戀結之忱。仍伏念調藥重任,不可一日或曠,玆敢短箚自列,仰請恩遞,以重國體,以安私分。伏乞聖慈,特命改臣內醫院都提調之任焉云云。答曰,省箚具悉卿懇。昔我貞陵復位後陵享也,靈雨霏霔,傳以爲於昭陟降之臨止,今又於溫陵復位舊甲將事之夕,甘澍祁祁,到朝沛然,亦豈非聖后之所賜乎?卄八之雨,非不萬幸,遠近猶未均洽,今日霈澤,爲三農兼爲漢南兩南,益喜喜。兼管內局,今姑許副。仍傳曰,此批答,遣史官傳諭。今日之雨,爲畿內漢南諸邑兩湖,用心之餘,其幸曷喩?湖南之年來被旱處,今年姑未周洽,此後果均霑乎?該道雨澤狀本,每未免遲滯,豈已遞而忽於民事而然乎?
持平李東煥·金履載。聯名疏曰,伏以卽者,江原監司尹弼秉緘答議處事,命下矣。議處者,以其罪狀,參以所供,辨罪之虛實,而擬律之輕重也。臣等取弼秉緘供,反覆參究,則縷縷發明,至以大張妓樂云者,誠是千萬意慮之外爲辭,則雖與臺臣所言,太不近似,然而臺臣發啓,事體不輕,則亦必有指的入聞,而有所論列。今若以緘答爲準信,則是臺言,自歸於虛妄之科,如或使臺言非虛妄,則是緘答,又添以欺隱之罪,以此以彼,俱傷事體。大抵隣喪不舂相,里殯不巷歌,禮也。況乎淸朝士大夫交承之際,此事有無,其有關於禮節風敎者非細,而兩言相左,不翅燕越,則與其仍置暗昧,無寧一番詳覈,得其事實,然後可以辨罪之虛實,然後可以擬律之輕重,而詳覈之道,有非臣等愚迷,所敢臆斷者,伏願聖明,鑑諒而裁處焉。臣等無任云云。省疏具悉。東伯事與臺啓,旣曰相反,則但當議處而已,反以難處,更請自上裁處,寧有如許事體乎?爾等,爲先推考,議處斯速擧行。
修撰朴吉源疏曰,伏以臣以向來疏事,荐遭沈奎魯之疏斥,繼而有大僚筵白,至被譴罷之典,滿心慙悚,措躬無所,臣方杜門屛伏,惟思自靖之義矣。不意玆者,恩敍纔降,除命隨到,臣聞命惝怳,殆不知致此之由也。蓋臣之前日一疏,只據事實,以明臣之本心,事之顚末而已,不敢一言假飾,自陷欺瞞之罪,今不必更事覶縷,以瀆崇聽,而無論本事之如彼如此,自有兩僚之參見,一世之傳聞,則一付之公議,臣何必呶呶爭辨爲哉?只緣臣賦性迷滯,未免寡諧於世,信心直行,不能苟合於人,僚員之前後詆斥,旣如彼,大僚之不諒裏面,又如此,更何顔面,揚揚冒膺於新除之下哉?且念臣人器,自來譾劣,年紀從又衰邁,雖冗官散職,尙懼不堪,況今所叨,職近淸嚴,任重論思,年少才彦,自不乏人,則堂堂鑾坡之列,奚取如臣衰朽不可堪之人哉?伏乞聖明,持諒臣情勢之靡安,衰病之難强,亟遞臣見帶之職,因令選部,勿復檢擬於館職之望,以重官方,以安私分,千萬幸甚。臣於乞免之章,不宜贅及他說,而竊不勝憂愛之忱,敢此附陳焉。夫君逸臣勞,古人之格言,端拱凝旒,聖王之常節也。從古人君,雖或克勤爲治,亦貴委任責成,此所謂總攬不親細務者也。今我殿下,夙夜勤勵,不少暇逸,大小機務,咸經睿裁,閑漫酬應,或勞聖念,朝筵幾至於日晡,而常膳不御,宵衣不卸於曉鼓,而丙枕靡暇,雖以帝舜之一日萬機,文王之日仄不遑,無以加此。然而過費聰明,恐妨保嗇聖躬之道,躬親細務,有非責任臣隣之意,伏願繼自今,深軫勞逸之辨,務攬大體,董飭群工,勿以繁瑣之務,過加聰察之政,則可成垂拱之治,而自無瘝曠之憂矣。其在節宣之方,責成之道,豈不兩得其宜也哉?惟聖明少垂察焉。臣無任云云。省疏具悉。爾言當留意,勿辭察職。
副校理朴崙壽疏曰,伏以臣頃於直中,冒陳請急之章,蒼〈黃〉徑出,歸見父病,蓋因春初輪疾以後,餘症積月彌苦,眞元如日就下,喘嗽交極,冷汗如雨,食飮全却,氣息綿綴,雖於一日之內,添歇無常,近又朝晝異候,脫着失宜,外氣所祟,寒熱來往,神識隨以昏瞢,症形轉益添加,臣方左右扶將,晝宵焦熬,此時官職去就,非所可論,適當館僚不齊,乍遞旋叨,一味虛縻,惶隕悶阨,誠不知措躬之所也。念臣本一無似,偏荷隆眷,前後恩造,與天無極,出入從班,十有年所,未嘗出一言論一事,以效一日之責,區區自效之忱,惟以筋力奔走,爲涓埃之酬,以是從前踐歷,罔非踰濫,而有除輒膺,不敢爲辭巽之計,到今情理,如非萬分難强,則何敢更事煩聒,仰瀆崇嚴之聽也?伏乞聖慈,俯垂矜諒,亟遞臣職,仍許臣長暇,俾得專意救護,千萬至祝。臣於乞免之章,不宜贅及,事在目下,不容泯默。向來臺啓之論東伯事,雖未知事實之如何,同朝相厚之風,掃地盡矣。緘辭臣雖未得見之,第聞其雜引訂援,至及吏校,自有道緘以來,所未聞者。惜乎,觀風察俗之地,未能受敦風厚俗之譽,反是之評,至登白簡,則固當以此爲引罪之不暇,設有臺言爽實,只陳事狀而已,何敢訂引賤隷,以重傷事體也哉?毋論本事之虛實,卽此一款,其在責備之道,不可置而不論。臣謂江原監司尹弼秉,亟施罷職之典宜矣。雖以憲臺事言之,旣有議處之命,則但當明正立論,俾得臺體,而不料上裁之請,反出執法之地,雖未知委折,外面之巽軟極矣。聯疏憲臺,亦施譴罷之典,斷不可已也。臣無任云云。省疏具悉。憲臺事依施,道臣事當判下於府粘。爾其勿辭救護。
敎京畿監司徐鼎修書曰,虞廷之十二牧命官,孰非重寄?夏甸之五百里敷敎,尤難其人。玆從南城居留之任,特侈畿輔旬宣之命。惟卿以贍敏鍊達之才,有恬雅謹飭之操,掌西淸之圖書,遂躋八座卿月,膺南藩之符節,皆稱一路福星,豈緣遭罹以來,使之久處於外,只爲剸理之責,每欲得重於君。眷玆千里邦畿,實是四方表準,處京都密邇之地,殆若漢三輔之關防,按山河表裏之形,兼管周二陝之保釐,察謠俗而宣敎化,素稱三十州雄藩,辦財賦而蒐甲兵,必須二千名長吏,矧玆仙寢移奉之後,尤重方岳委畀之任?衣冠遊月出之鄕,灑掃拱護之必虔其道,鑾蹕有歲覲之禮,供億整理之無煩土民,顧斯任若是重也,宜是時屬之子乎?玆授卿云云,卿其祗服寵章,無負隆寄。重畀之恩命非偶,別利器於盤根,前莅之治謨已成,就輕車以熟路。於戲,在心之寵旣摯,克殫圖報之忱,方面之責不輕,毋替終始之譽,故玆敎示,想宜知悉。知製敎李存秀製進
己未六月初五日卯時,上御誠正閣。諸承旨持公事入侍時,行都承旨李晩秀,行左承旨李書九,右副承旨金翰東,同副承旨閔昌爀,記事官柳台佐·金啓溫,記注官金景煥·承膺祚,以次進伏訖。上曰,近來鑄所入直之文臣輩,儀軌校役,初不致意,連日空番,全沒嚴畏,渠輩安敢乃爾?此等事,直提學亦不檢飭乎?該文臣等招致閤外,仍爲出付當直,以爲各別嚴勘之地,可也。賤臣惶恐先退。台佐承命出傳,還入進伏。晩秀·書九·翰東,以無公事先退。昌爀讀奏全羅監司李得臣啓本,罪人陳宗新放送事,黃海監司曺允大啓本,爲奴罪人韓再郁放送事,京畿監司李在學啓本,永平居李氏自服一款的實緣由事。命各書判付訖。上曰,文臣之在內閣者,至今不爲待令,何敢若是遲滯乎?注書出去嚴飭也。台佐承命出飭。仍命退,承史以次退出。
上在昌德宮。停常參·經筵。
自開東至辰時,灑雨下雨。申時灑雨,測雨器水深四分。
兪漢寧啓曰,行大司憲宋煥箕在外,執義李萬榮,掌令金晦彬未肅拜,掌令姜世綸呈辭,持平二員未差,監察茶時之意,敢啓。傳曰,知道。
傳于鄭尙愚曰,諸承旨,持公事入侍。
兵曹堂上前望單子入之,閔昌爀落點。
傳于兪漢寧曰,判義禁前望單子入之,待下批,牌招察任。
鄭尙愚啓曰,新除授吏曹參判李益運,以前任成川府使,方在解由未出中,何以爲之?敢稟。傳曰,勿拘。
判義禁前望單子入之,洪檍落點。
以忠淸監司李泰永狀啓,罪人李存昌滯獄,今爲五載,稍稍悔悟,願爲平民,而辛亥究覈時,亦以歸化之意納供,而終致還囚,則今其所願,有不可取信乙仍于,時加招詰,且探獄中動靜,則可知眞箇革心是白置,特爲放釋,許令自新,恐未知何如,令該曹稟處事,刑曹回啓,傳于兪漢寧曰,羲繇之所取,在於革面,今云至於革心,則其在火其書人其人之道,何必逆疑其辛亥舊習之不悛,一向滯獄乎?縱擒之權在我,則從道啓實合不治治之道,依狀請施行事,回諭。悔前之爲,竝與前所共溺之未及自拔者,亦皆覺悟與否,使之月一修報本曹事,分付錦伯。
以忠淸監司李泰永狀啓,淸安延東標所犯,今無加覈之路,宜有酌處之道,令該曹稟處事,刑曹回啓,傳于兪漢寧曰,此亦道臣,必有商量於其間而然,豈必更覈乎?依狀請施行事,回諭。
傳于兪漢寧曰,李存昌,依狀請猶許自新,則渠輩所犯,雖不足惜,更觀來頭,不至於失之太寬,今日諸倅之律,名甚近似,以其律收贖後,西間嚴囚諸文臣,竝放送。
以副應敎韓用鐸,校理沈奎魯牌不進罷職傳旨,傳于鄭尙愚曰,只推。
傳于鄭尙愚曰,憲府有議處回啓者,執義·掌令許遞,前望單子入之,待下批與未肅拜持平牌招,使之擧行。
臺諫前望單子入之,執義沈奎魯,掌令洪樂游·徐有聞,落點。
鄭尙愚,以禮曹言啓曰,今六月初四日,大臣·備局堂上引見入侍時,左議政李秉模所啓,嶺南暗行御史金羲淳,書啓別單,已爲覆啓,而其中行誼事,孝烈事,各令該曹,稟處,何如?上曰,依爲之事,啓下矣。觀此嶺南暗行御史金羲淳書啓別單,則大丘故士人徐命普,以孝子名焉。其父重嬰風眩,沈痼卄四載,殫誠如一日,斷指廬墓,俱著實行,山雉氷魚,多有異應。年前道臣,因儒生呈文,而狀聞未蒙褒典,公議惜之。眞寶故士人申福成妻朴氏,素有孝友之行,而夫亡之日,志決同死,徒以遺孤在也,及其孤死,出其夫所佩刀,從容自裁,其烈節宜有褒美之典云,而徐命普之誠孝,朴氏之烈行,旣登繡啓,命普亦入於年前道啓,則實行懿節之卓異,俱甚無疑。徐命普,施以贈職之典,朴氏施以復戶之典,恐合於樹風勵世之道,而事係恩典,臣曹不敢擅便,上裁,何如?傳曰,依議施行,可也。
有政。吏批,行判書金文淳進,參判李益運牌不進,參議李魯春進,左副承旨鄭尙愚進。以李庚運爲承旨,金熙周·姜碩龜爲持平,金憙爲內醫都提調,李晩秀爲司宰提調,金魯範爲禮曹佐郞,尹耆東爲繕工副正,金達淳爲進賀兼謝恩副使。故郡守金履鉉贈吏參,故郡守金範行贈吏議,故僉正金養謙贈僕正,以上前參判金達淳三代,贈都承旨洪錫箕,贈吏判特贈正卿事承傳,故副提學具壽聃,贈吏判例兼,故牧使文緯世贈兵參例兼,故副修撰尹潔,贈副提學例兼,故佐郞具壽福,贈副提學例兼,故典籍安貴行,贈大司諫例兼,故檢閱安命世,贈弘文直提學,以上贈職事承傳,故學生徐命普贈工佐,孝行卓異,贈職事承傳。
兵批,判書李在學,參判朴基正,參議朴奎淳病,參知閔昌爀入直進,右副承旨兪漢寧進。護軍姜彝正,副護軍洪義浩·尹行元,以上竝單付,全羅道兵馬水軍節度使單,金羲淳。
備邊司薦望,以林蓍喆爲義州府尹。
鄭尙愚啓曰,新除授同副承旨李庚運,卽爲牌招,何如?傳曰,允。
以咸鏡監司具㢞狀啓,營下今月二十七日戌時始雨,二十九日巳時乃止,測雨器水深爲二寸八分,三日之雨,田畓無不周洽,各穀頓有勃興之望,民事萬幸事,傳于鄭尙愚曰,本道雨澤久慳之餘,卄八之雨,田與畓,俱爲周洽云,民事萬幸。課農之政,着意勸飭,俾有有秋之效事,回諭。
司憲府啓目,粘連向前尹弼秉亦,北門內之停止吹打,雖謂之稍存事面,五里程之任其擧行,實違不巷歌之義是白遣,雖以緘答言之,事體何等重大,則雜引證據,屑越莫甚。其在敦風敎重事體之道,不可無罪,以此照律何如啓。勿論與求備,俱非敦俗之道,只依堂疏所請,施行爲良如敎。
吏批,再政。以南公轍爲江原監司。
傳于鄭尙愚曰,都承旨許遞,前望單子入之。
都承旨前望單子入之,李冕膺落點。
鄭尙愚,以弘文館言啓曰,本館上番闕直,已至多日,事甚未安。副應敎韓用鐸,旣有只推之命,卽爲牌招入直。修撰朴吉源,疏批已下,與新除授副修撰南履翼,一體牌招察任,何如?傳曰,允。
兪漢寧,以兵曹言啓曰,敦化門西挾守門將金有玉,本曹摘奸時,不在信地,而入處房內,現發督出之後,不卽出坐,及其發牌庭責,少無知罪之意,而托辭發明,門禁之法意所在,萬萬駭然。當該守門將金有玉,令該府,拿問嚴處,何如?傳曰,睡而起乎?醉而醒乎?焉敢爲此草記,以效自衒之習乎?捧納承旨推考,此草記,休紙還給。
兪漢寧,以備邊司言啓曰,本司武郞廳鄭繼周,宣傳官前仕通計,已滿十五朔,依例六品遷轉事,捧承傳施行,何如?傳曰,允。
禁府啓目,楊州前牧使李得濟矣,議處公事判付內,近來外邑,非軍務而用棍,看作常事,屢登於繡啓臺彈者,法將焉用?駭然甚矣。後復現發,則先從不飭之道臣論責事,載之卿府及籌司掌考爲旀,壯丁喫酒,固可按法禁止,法外之棍撻,至及於童男童女,實非常情之所可爲。道査旣云爽實,惟道査當從,而枉殺雖落空,濫刑有當律,政若月前曺讞之脫於壓良,勘以招引是置,照律以聞罪,杖一百收贖,告身盡行追奪,徒三年定配,私罪奉敎,依此律施行爲旀,公議各減一等爲良如敎。
兪漢寧,以義禁府言啓曰,西間嚴囚罪人金近淳·洪奭周·李存秀·金啓溫等放送事,承傳啓下矣。金近淳,洪奭周,李存秀,金啓溫,各杖一百,流三千里定配,竝收贖放送之意,敢啓。傳曰,知道。
兪漢寧,以義禁府言啓曰,時囚罪人尹厚東原情公事判付內,議處仍爲照律,區別功議,勘放後,草記事,命下矣。尹厚東本府議啓內,觀其所供,貿米之推移區處,雖有營門之知委,番錢之充納,役價之移施,俱係法外,情雖出於方便之計,罪實關於那移之科。以此照律,罪取考律文,則大明律那移出納條有曰,凡各衙門收支錢糧等物,不正收正支,那移出納,還充官用者,准監守自盜論罪,止杖一百流三千里,大典通編推斷條有曰,犯私罪杖一百以上,決杖,告身盡行追奪,雜令條有曰,王府決杖者,代以金贖矣。尹厚東杖一百收贖,告身盡行追奪,流三千里定配,而其七代祖斗壽,扈聖功臣云。功減一等,杖一百收贖,告身盡行追奪,江原道通川郡朝珍驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
兪漢寧,以義禁府言啓曰,時囚罪人徐敎修原情公事判付內,依他囚供招,判下擧行事,命下矣。徐敎修,本府議啓內,向因飭敎,還官之後,莫重兵符,不卽領受,言私圖遞者,揆以法綱,誠極駭然。以此照律,罪取考律文,則大典通編外官職條有曰,守令赴任後,厭避圖遞者,各其地限三年定配矣。徐敎修,卽其地平安道中和府,限三年定配,而無功議減等之例,以議啓內辭意,具罪目,依例發遣府羅將,押送配所,何如?傳曰,允。如有功議,各減一等,而與投印與厭避差間,定配則收贖,可也。
兪漢寧,以義禁府言啓曰,時囚罪人李義和·李羲雲等,原情公事判付內,依他囚供招,判下擧行事,命下矣。李義和·李羲雲等,本府議啓內,糶糴法意,何等嚴重,而流來反逋,旣未準捧,因循許勘之數,若是夥然,揆以紀綱,俱極可駭。以此照律,罪取考律文,則大典通編倉庫條有曰,虛錄守令,徒三年定配,又五年禁錮,推斷條有曰,犯私罪杖一百以上,告身盡行追奪矣。李義和·李羲雲等,告身盡行追奪,徒三年定配,又五年禁錮,而李義和十三代祖溥,敵愾功臣云。功減一等,告身盡行追奪,又五年禁錮,忠淸道沃川郡增若驛,徒二年半定配。李羲雲八代祖增,扈聖功臣,達城尉異姓五寸親云。功議各減一等,告身盡行追奪,又五年禁錮,黃海道延安府深洞驛,徒二年定配,而竝以議啓內辭意,具罪目,依例發遣府羅將,押送于各其配所,何如?傳曰,允。
兪漢寧,以義禁府言啓曰,時囚罪人李得濟,杖一百收贖,告身盡行追奪,徒三年定配,照律公事判付內,依此律施行,公議各減一等事,命下矣。李得濟功議各減一等,杖八十收贖,告身盡行追奪,黃海道新溪縣所坪驛,徒二年定配,而以判付內辭意,具罪目,依例發遣府書吏,押送配所,何如?傳曰,允。
兪漢寧,以義禁府言啓曰,時囚罪人趙,杖一百收贖,告身盡行追奪,流三千里定配,照律公事判付內,杖功減一等事,命下矣。趙功減一等,杖九十收贖,〈告身〉盡行追奪,平安道安州牧,流三千里定配,而以議啓及判付內辭意,具罪目,依例發遣府書吏,押送配所,何如?傳曰,允。
刑曹啓目,粘連載寧前郡守宋欽書,瑞興前府使金履智,獄事覆檢時,不檢合面推考罪,依大明律,杖八十收贖何如啓。與尋常檢案之錯誤有間,非不欲嚴處合面之闕檢,不近於事理乙仍于,兼軫迎送之弊,先有發緘之擧,觀此取招,果然不檢云,事勢雖似然,竝與實狀,不爲擧論,駭然甚矣。該守令,不可例推而止,拿問勘處爲良如敎。
刑曹啓目,粘連慶尙道慶州殺獄罪人金郁萬獄事段,此獄專在於自刺被刺之別,而屍親邊僧也,正犯邊俗也。僧與俗,各自爲說,或諉之自刺,或諉之被刺,獄情疑眩,令道臣詳覈歸一,狀聞後拿處何如啓,分付道臣,除尋常詳覈,卽爲狀聞後,拿處爲良如敎。
吏曹判書金文淳疏曰,伏以臣庸材,實無寸長之可紀,恩私偏荷,尺朽之不棄,周流兩銓,行且帀歲,含恩畏義,淟涊盤礡,非臣自謂堪當,揚揚冒膺,緣臣性本荏弱,辭巽不力故耳。今於千萬夢想之外,東銓新命,又下於西銓赴政之時,其所震懍罔措,百倍於前。嗚呼,朝司馬而暮冢宰,卽朝家之所難愼,名碩之所逡巡,而臣是何人,敢以非常之恩命,諉以宿硏,視若固有,承膺於已試蔑效之地乎?只緣身在闕中,循墻無路,從他笑罵,冒沒祗肅,仍以行政而退歸私次,怵惕未已,繞壁徊徨,明發不寐。噫,滿招損走多躓,卽古人之炯戒,而物理之所固然,殿下之於臣,天地也,父母也,庇覆之澤,生成之恩,與天無極,而今於簡心之際,不賜體諒,使臣終至僨誤而止,則臣身雖不足恤,奈國事何?臘月以後,長於選部者,凡四易而無一久於職,則今日之誤恩,便是以臣代臣,論以國體,亦豈不萬萬苟簡乎?且臣自來貞疾,庶蒙天日之下燭,而近日之驅策,非是昔疾今瘳,身帶藥院,不敢及私,仍因趨奏,而日甚一日,今不可强矣。臣情到此,亦云慼矣。玆敢瀝盡腔血,疾聲呼籲於天地父母之前。伏乞聖慈,俯賜矜憐,亟將臣新授職名,卽許鐫免,仍治臣瀆擾之罪,以肅朝綱焉。臣無任云云。答曰,省疏具悉。卿其勿辭行公。
判義禁趙尙鎭疏曰,伏以臣行己無素,奉職不謹,三朔之內,再遭臺劾,聲罪狼藉,臚列非常,危怖悚恧,久而靡定,杜門屛伏,默訟愆尤,聖度天大,隨處曲庇,不施誅殛,反加榮寵,金吾長席,專對重任,俱出特旨,次第叨冒,臣驚隕感祝,有淚如瀉,實不知無似賤品,何以得此於聖明也。收錄之眷,雖極感惶,危苦之情,實難冒膺,略暴情實,冀被刑章,而溫批反降,開釋備至,未蒙鞶帶之褫,徒添瘝曠之罪,臣情到此,轉益窮隘。噫,人臣之委命事君,立身處世,惟四維是已,分義雖嚴,廉防有時亦大。故傳曰,人不可以無恥,又曰,不恥不若人,何若人有。此甚言廉恥之爲重而不可放倒者也。今臣所遭,身名之僇辱,情踪之臲卼,無復餘地,而徒思恃寵媒榮之計,自歸患得患失之科,則是眞箇是沒廉喪恥之人也。臣雖愚劣,寧忍爲此乎?若夫上价之任,職是奉命,責在宣力,亦一崇班之峻選耳。無論此職彼職,厚被彈劾,而晏然趨承,則揆以情跡,實涉顚倒,而若曰,往役義不可辭,則噫,臣之一分報效,只在於奔走殫竭,赴湯蹈火,實所甘心,豈敢爲占便之圖,屢犯瀆擾之誅乎?第臣之素抱貞疾,卽通朝之所共知也。癥癖盤結於左脅,痰飮痞滯於中腕,膏肓已成,醫藥罔效,眞元虛脆,客邪熾旺,關格頻發,眩瞀兼劇。又況七八年來,鮮血吐咯,轉至危劇,虛火上升,津液漸鑠,屢經危域,苦歇無常,凡此症形,最忌於勞動驅馳之節,雖是城闉之內,甸服之間,行役或過,將攝失宜,則種種醜陋之症,如期迭發,不能忍耐,無以撐拄,況此萬里疆域之外,衝冒溽暑,趲日赴程,則中路顚仆,勢所必至。今若不量筋力,徒畏嚴威,自阻於天地父母之前,而不敢爲疾痛之呼,畢竟委君命於草莽,則臣生死固不足恤,其於國事何哉?情地旣如彼危蹙,疾病又如是癃痼,甚不堪承膺之狀,日月之明,想必已洞燭之矣。伏惟殿下,庇覆於臣,生成於臣,不啻如慈父之於穉子,玆敢冒萬死疾聲申籲於黈纊之下。伏乞聖慈,曲垂照察,特解臣金吾使价之任,以卒終始之澤,仍治臣屢瀆之罪,以肅朝綱,以安賤分,千萬幸甚。臣無任云云。答曰,省疏具悉。爲其往役,金吾兼銜,姑爲許遞,卿其勿辭,斯速會同。
兵曹判書李在學疏曰,伏以臣冒據重藩,拖到三載,而才具空疎,精力淺短,上不能宣揚德意,下不能蘇救民瘼,莫副委畀之眷,徒積尸素之愧,觸事昏劣,無往非罪,而特蒙我聖上曲庇之恩,式至今幸免大戾,每自循省,若隕淵谷,千萬不自意忽伏奉中權新除,半夜聞命,一營動色,臣於是,惝怳震越,誠不知措躬之所也。臣本以孤弱之植,又乏尺寸之能,庸庸憒憒,卽一無用之賤品,而遭遇聖明,厚沐恩私,前後數十餘年,一官一級,皆從造化中出來,內而華顯之職,外而要膴之任,無非平日之所不能期者,及其峻秩之濫躋,益懼涯分之太踰,居寵若驚,夙宵兢惕,而受恩如天,報答無地,惟願效力於冗散之地,斂跡於權要之場,卒承生成之澤,以圖涓埃之酬,區區此心,庶或天鑑之所俯燭,而今玆匪分之職,奚爲而及於臣也?是任也,掌宿衛之重,摠軍旅之政,管轄諸營之節制,進退一世之靺韋,權衡之責,無間於東銓,鞅掌之務,又最於六部,故雖使才猷聲望之素著者當之,猶且却顧浚巡,而乃以如臣之萬萬不可堪者,擧而畀之,臣有何才猷之可以修擧職事,有何聲望之可以彈壓物情乎?又況臣居僻性懶,罕與人接,諸弁之身手踐歷,全所眛眛,今若强責以甄別取舍之政,則瘡疣百出,狼狽立俟,臣之自知,亦已明矣。負乘之憂,不衷之災,猶屬一己之私,縱不敢自恤,而仰累則哲之明,終犯辜負之罪,則臣雖萬殞,將何以少贖也哉?反復揣量,實無冒膺之勢,而適因納符之體重,不敢召牌之違傲,唐突出肅,若固有之,且惶且愧,餘汗在背,夤緣一出,雖非獲已,仍因蹲據,斷無是理,玆敢披瀝肝血,冒瀆宸嚴。伏乞天地父母,諒臣不稱之實,察臣由中之懇,將臣所帶本兵之任,亟命鐫改,以重公器,以安賤分,不勝幸甚。臣無任云云。答曰,省疏具悉。卿其勿辭行公。
吏曹參判李益運疏曰,伏以臣以至愚之質,遭不世之恩,小大揚歷,罔非踰濫,而至若天官之職,有國重任,尤非近似於如臣庸陋,故特除之初,以矢心自劃之義,質言於辭章,伊後九年之間,叨奉除旨,不知爲幾十遭,而以臣隨處竭蹶之蹤,終始逡巡於是職者,誠以自知甚明,株守莫變,而獲蒙天地愛欲生之德,輒賜體諒,臣之所以寤寐感激,銘鏤肝肺者,不在於是職之榮耀,而實在於是職之鞶褫也。迺於冬春之交,事會巧湊,逃遁不得,副急一出,非敢爲因仍盤礴之計,而推諉無地,瀾漫行公,前後注擬,便一大政,知臣者,憐臣之壞了素心,不知臣者,必將哆然笑之。況臣於平日,身未嘗自處以政官,心未嘗商量於政注,銓法則全眛格例,物論則便同聾瞽,差擬之際,瘡疣百出,一政一望,無非罪戾,人言之來,臣固待之久矣,而閱月恭俟,闃然無聞。臣嘗以淸朝之上,全沒臺閣駁正之風,竊爲之訝惑,而繼之以慨惜矣。向來諫疏臚列,不負臣所望,臣當拜而受之,何憾之有?夫所云銓衡者,不重不輕,不低不昂之謂也。居是職者,一或容私於其間,則罪孰大於此者?彼諫臣,旣以臣斥之以營私,則銓地一步,便是臣鐵限,諫長之餉臣,亦云厚矣。臣何必分疏爲哉?臣歸自西邑,幸蒙恩遞,父子相對,歌詠聖澤,亞銓除命,又下於杜門訟愆之中,滓穢賤臣,何以得此於聖明之世也?且驚且惶,罔知攸措。顧臣危蹙之跡,雖於冗司漫銜,有不敢揚揚彈冠,矧玆見叨之職,卽臣僨誤之地,聖恩雖出於收簪,臣心益切於噬臍。恩命之下,蠢動無路,敢陳自訟之章,仰瀆慈覆之天。伏乞天地父母,俯垂鑑諒,亟遞臣職,仍命永刋臣姓名於銓望,以靖私義,以謝人言,千萬血祝。臣無任云云。答曰,省疏具悉。卿其勿辭行公。
全羅監司金羲淳疏曰,伏以臣伏奉敎命,特授臣通政大夫守全羅道觀察使兼兵馬水軍節度使巡察使全州府尹者,臣惶霣震越,不知所喩。仍伏念臣疎闇迂拙,百無一能,而猥玷誤恩,過被殊知,自夫講製之選,屢叨奬拔之渥,湖郡授紱,許遂便養之願,胄筵揀僚,俾從陪講之班,人不稱職,寵實踰分,每一循省,愧汗發背。矧玆緋玉晉秩之命,在於繡衣銜綸之日,而任使至重,莫效酬報之誠,寵榮虛縻,徒增兢惶之私。不自意旬宣之職,又授於復面之後,臣才不若人,器不適用,雖在尋常之冗官散職,尙多不事事之憂。況方岳所重,王命所寄,藩四方輯萬民之任者哉?且本道荐被歉荒,近甚凋殘,百瘼交萃於一路,衆生如在於漏船,九重宵旰,每貽一念之憂勤,苟不得副手良醫而任之,則將恐蘇濟之眛方,其在愼簡之道,尤宜惟人是擇,而況臣釋褐纔過十載,頂玉不滿四日,資歷旣淺,望實又輕,而今乃以方面之重,擧而畀之,不少留難,如使臣徒恃寵靈,苟然冒膺,則負乘適足致災,拙匠難免誤斲,不惟臣之踧踖兢畏,其有累於淸朝綜核之政,當如何哉?反復思惟,承膺無路,冒陳短章,仰瀆宸嚴。伏乞聖慈,俯垂諒察,亟解臣觀察之任,以幸公事,以安私分,不勝幸甚。臣無任云云。答曰,省疏具悉。卿其勿辭,往欽哉。
己未六月初六日卯時,上御誠正閣。諸承旨持公事入侍時,行左承旨李書九,右承旨金翰東,左副承旨鄭尙愚,右副承旨兪漢寧,同副承旨閔昌爀,假注書洪命周·李允謙,編修官洪樂游·徐有聞,以次進伏訖。書九,讀奏京畿監司徐鼎修狀啓,除朝辭赴任有旨祗受事。尙愚,讀奏廣州留守金思穆狀啓雨澤事,京畿監司徐鼎修狀啓雨澤事。命分書判付訖。上曰,禁府入直都事待令耶?漢寧曰,待令矣。上曰,誰也?漢寧曰,林沔浩云矣。上曰,昨日待令者誰也?漢寧曰,閔耆顯矣。上曰,昨今待令者,何爲不同?漢寧曰,隨其番次,如有待令之命,則當日入直者待令故然矣。命書傳敎曰,不知閽禁者,能知邊禁乎?非不知嚴處,欲奏來效,姑仍本任。兵曹參判朴基正兼帶副使之任減下,今政差出,使之會同。又命書傳敎曰,政官牌招開政。仍敎曰,兵曹入直,一自柳誼去後,近來門禁,漸至蕩然。自大臣以下,自有跟隨之定數,則法外加率,此非但門將之不察,兵曹事極爲駭然。朴基正似有氣力,故使之察飭,而此亦徒事顧瞻,任他閽禁之解弛,是豈特除之本意乎?兵曹參知見窠,將以同副差出,爾須隨處嚴飭,期有難人之號然後,來效可見矣。命書傳敎曰,兵曹堂上前望單子入之。昌爀,承命先退。上曰,鑄字所之密邇,雖一步地,猶近於政院內閣,則此處入直,於渠輩亦云榮幸,而徒事謀避,互相推諉,甚至空番之境,豈不駭然?其習漸不可長,故昨已處分,而旣嚴囚於各間,則書札往復與言語相通,一竝切禁事,申飭,分付。賤臣承命分付。又敎曰,昨日入直都事閔耆顯入侍。賤臣承命出傳,與禁府都事閔耆顯,偕入進伏。敎耆顯曰,汝於先朝,何年入侍也?耆顯曰,癸巳年小科時入侍矣。上曰,又於何年入侍也?耆顯曰,追慕洞動駕時,入侍矣。上曰,前日則見甚媚嫵,今已老大矣。仍命擧顔。敎曰,尙有老成人典型。我國專以科目取人,汝須努力於擧業,期有決科之效,可也。驪陽祀版,奉諸何處?耆顯曰,奉安京第矣。漢寧曰,安國洞舊第,故相金履素,曾爲貰入,今則還退云矣。上曰,國洞舊第,卽先朝所賜之第耶?耆顯曰,然矣。上曰,聖后遜處之第,今爲誰家?耆顯曰,臣之小妹,今方入處矣。上曰,驪陽家丙申以後,有致祭之擧耶?耆顯曰,丙辰年受賜矣。命耆顯先退。上曰,京畿監司入侍。上曰,京畿前道臣,交龜後入侍。上曰,來待諸臣入侍。竝出榻敎賤臣承命出傳,與京畿監司徐鼎修,戶曹判書趙鎭寬,偕入進伏。兵曹判書李在學,追後進伏訖。敎在學曰,漢南諸邑雨澤,猶未周洽云,其中何邑,最爲渴急也?在學曰,交河·豐德則優洽,朔寧則稍過,廣州等數邑,太不足,而昨今之雨,庶皆均霑,大體已移秧者,爲七八分矣。敎鼎修曰,自是熟手,何難按莅,而第當尤爲着念也。仍命在學·鼎修等先退。敎鎭寬曰,湖西雨澤,姑未得霈然,誠爲渴悶。道伯私書,果已得見耶?鎭寬曰,日前見之,而望雨之情,與日俱深云矣。上曰,去月二十八日之雨,與今日之雨,實非偶然。溫陵將事之夕,必有降監之眷而然也。鎭寬曰,溫陵酌獻禮,與信度墓致祭,外議莫不恰然贊頌矣。上曰,甲子之事,或有人言於信度,而大節旣已卓然,則其外事,有不足論矣。鎭寬曰,誠如聖敎,大節卓然,則何論其他乎?上曰,稅船都數中,姑未入來者,當爲幾何?鎭寬曰,再運姑未入來,而都數中一萬三千石,未及入來矣。鎭寬曰,禁府謄錄,有修正之命,而本府本無謄錄,故政院日記與文獻備考,考出然後,當爲之矣。上曰,金吾堂上中,擔當事務者,惟卿一人,而堂堂王府,無一張受敎之載錄者,亦豈成說乎?卿其務盡修擧之方,而政院日記之自本府稟旨考出,似涉張大。事係先朝受敎者,則承旨考見付籤,使注書追後謄出,可也。仍命鎭寬先退。書九曰,俄因湖西道臣狀啓,公州獄囚李存昌,依狀請放釋之命矣。道啓,旣以革心爲言,則姑允其請,雖出於人其人之聖意,第所謂邪學之浸染,惟湖西爲甚,而存昌卽其渠魁云爾,則藉使渠,眞箇革心,從前之誑惑愚氓,相率入於夷狄禽獸之域者,已是王法之所必誅。況此類之陷溺旣深,民彝都喪,其革心之眞僞,有難一朝覰破於言貌之間。且渠之辛亥見釋也,始稱歸化,旋復不悛,則今日之若將悔悟,不過出於僥倖逭罪之計,尤見其凶頑狡譎。逆詐臆不信,雖是聖人之所戒,此囚則詐與不信,曾已綻露,又何可每每曲貸?唉彼詿誤之徒,必將因此而無所懲畏,愈致滋蔓,其爲患害,何所不至乎?伸枉疏鬱之政,固莫先於平反刑獄,而道臣之混擧此囚,遽然論啓,大是不審。該道臣從重推考,李存昌則仍令嚴囚取服,快施懲一之典,恐爲得宜,故敢此仰達矣。上曰,道臣貌稽言聽,仍有狀請於憫旱伸枉之時,不可以辛亥旣然之疏,先加疑慮,所以從狀請也。出擧條仍命退,承史以次退出。
上在昌德宮。停常參·經筵。
李庚運啓曰,來十一日朝參日次矣,敢稟。傳曰,停。
李庚運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,禮房承旨入侍。
傳于李冕膺曰,都承旨入侍。
傳于金翰東曰,右承旨入侍。
傳于李書九曰,左承旨入侍。
吏曹,行大司成單李晩秀。
以慶尙監司申耆狀啓,鎭海縣監崔履亨,身病沈重,屢呈辭狀,不得已罷黜事,傳于李冕膺曰,今日政擇差,待下批給馬下送。
有政。吏批,判書金文淳進,參判李益運牌不進,參議李魯春進,行都承旨李冕膺進。以尹光顔爲承旨,以尹序東·趙得永爲校理,以成光默爲司宰僉正,申奭相爲敦寧判官,鄭來成爲肇慶廟令,韓允鎭爲西部令,李鐔爲司䆃主簿,南履正爲內資直長,金爲鎭海縣監,居昌縣令李集玉,尼城縣監李性重相換,居昌府使單李性重,故郡守金履仁,贈吏參例兼,贈持平金敎行,贈吏議,故郡守金時發贈僕正,以上全羅監司金羲淳,三代追贈。
兵批,判書李在學,參判朴基正,參議朴奎淳病,參知閔昌爀入直進,同副承旨李庚運進。同知金逢哲,副護軍兪漢寧,副司直李萬榮·金晦彬·姜世綸,竝單付。
以副應敎韓用鐸,修撰朴吉源,副修撰南履翼,牌不進罷職傳旨,傳于鄭尙愚曰,只推。
鄭尙愚,以弘文館言啓曰,本館上番闕直,已至多日,事甚未安。副應敎韓用鐸,修撰朴吉源,副修撰南履翼,旣有只推之命,竝卽牌招,以爲推移入直之地,何如?傳曰,允。
以副應敎韓用鐸,修撰朴吉源牌不進罷職傳旨,傳于鄭尙愚曰,只推。
以執義沈奎魯牌不進罷職傳旨,傳于李庚運曰,只推。
傳于鄭尙愚曰,奉審承旨入侍。
傳于李庚運曰,坐直承旨入侍。
李庚運,以備邊司言啓曰,傳曰,王后姓鄕,例皆陞爲州府,而居昌縣,乃端敬聖后本籍之鄕也。年前因邑弊,以府降縣,大是不審。今雖還作府使,節省之方,仍用縣監時例,該倅則永作蔭窠,無所不可,卽令廟堂博考,論理草記,待批下,政官牌招,開政啓下,以尊事面事,命下矣。取考本邑沿革,則分合陞降不一,而先朝戊申,陞爲都護府使矣。其所陞府,在於復陵以前,而旣已陞府之後,則設有些少民弊,聖后本籍之鄕,宜不敢更爲降縣,而去戊申,因右通禮禹禎圭上疏,以府役之重於縣役,依前降縣,此專由於廟堂諸臣不審之罪。謹依今傳敎,陞爲都護府,凡係出役之節,省費之道,一遵縣監時例,則在民小無所損。至於蔭窠一款,二去戊申陞府之前,元是文蔭交遞之窠,到今永爲蔭窠,恐亦無違於官制,以此分付於該曹·該道,何如?傳曰,允。
李庚運,以備邊司言啓曰,進賀及謝恩使,當以來月拜表,而當此勅行使行稠疊之時,沿路㕑傳及驛馬補把之弊,不可不各別軫念,行中雜卜刷馬,亦不可不另加省減,而回還冬至正使,向以員額除減,有所筵奏,節行則姑不必遽議存減,而今行則一從簡便,實爲隨時變通之道,故使首副譯官,停當于回還正使及書狀官存減數爻,驛刷馬都數,別爲書入,而驛馬都數,比前別行,又多減數則三南補把,不當擧論。依近例以北關·關東·關西·海西,分定各邑,㕑傳一從精略,無敢違越之意,竝爲分付於使行譯院該曹及各該道,何如?傳曰,允。
李庚運,以備邊司言啓曰,頃因各道捧未捧狀啓,新舊還餉未捧及全未捧,居末居二居三及舊逋條未捧守令·邊將等,竝令該府該道,依事目勘處之意,草記蒙允矣。今聞該府,以全未捧之自政院未捧傳旨,眩於擧行,該道亦無以擅便云。法典中雖無全未捧之文,所謂未準捧,亦有當勘之律,則全未捧之包在於未準捧,自可推知,而不捧傳旨,事極可駭。當該承旨,施以罷職之典,仍令捧傳旨,何如?傳曰,允。
李庚運,以都摠府言啓曰,今日入直內,三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
刑曹啓目,粘連信川前郡守金龍淳,文化縣金喆金殺獄覆檢官,檢驗時,腎囊被踢,顖門紅痕跋辭,雖爲論列,檢帳不爲開錄辭緣,遲晩。海州判官鄭述仁,長淵縣監具絳,海州牧金老仲殺獄初覆檢官,推覈時,不得取服,辭緣遲晩罪,依大明律,鄭述仁·具絳等,各杖八十,金龍淳杖六十,竝收贖,何如?判付啓,依此律施行爲有矣,具絳段,功議,各減一等,鄭述仁·金龍淳等段,功減一等爲良如敎。
刑曹啓目,粘連慶尙道晉州鄭贊一之獄,贊一之於貴才,雖有班常之別,貴才年老飢餓,重經輪疾,則除非喪性,決無下手之理。初二日之着衣,未見傷痕,初四日之就斂,始見所傷,疑晦多端。埋置經月,當暑掘檢,實涉重難,其在嚴獄體之道,不當置之然疑之間,掘檢明覈,未爲不可,依道啓施行,何如?判付啓,問于大臣,決處與許掘間,使之附陳意見以聞爲良如敎。
己未六月初七日辰時,上御重熙堂。右承旨入侍時,右承旨金翰東,假注書洪命周,記注官金景煥·承膺祚,以次進伏訖。上命書傳敎曰,關東前伯事,仍爲勿論,則何以警薄俗?若欲求備,則爲故伯,苛論交承之道臣亦不可,昨於憲府議處判下,以勿論與求備,俱欠敦俗之道爲敎,只施堂疏所請譴罷之典矣。今聞朝紙錯書云,該房之不能照檢提稟者,難免不職,當該承旨遞差。仍命左承旨入侍。賤臣承命出傳,左承旨李書九,追後進伏。上曰,憲府議處判下,若是錯書,而頒之朝紙乎?書九曰,昨日申退後,伏見小報所出,心切訝惑矣。仕進後,始知其誤書矣。上曰,何承旨書之乎?書九曰,兪漢寧書之云矣。命翰東先退。上曰,居昌縣,乃端敬王后本籍之鄕也。今欲陞號爲府,以尊事面,卿意,何如?書九曰,臣於此事,心常慨然,故嘗與故宰臣沈晉賢相議,每擬提稟,而遷延未果矣。上曰,旣有所重,則以些少之弊,降府爲縣,實是欠事,大臣合有提奏之擧矣。書九曰,當初陞府,元非聖籍之故,而大臣之未及提奏,似是未遑而然也。上曰,邑號之陞降年條及委折,詳考日記所載,以爲更稟,可也。仍命書傳敎曰,王后姓鄕,例皆陞爲州府,而居昌縣,乃端敬王后本籍之鄕也。年前因邑弊,以府降縣,大是不審。今雖還作府使,節省之方,仍用縣監時例,該守則永作蔭窠,無所不可。卽令廟堂,博考論理草記待批下政官牌招開政啓下,以尊事面。上曰,新東伯去就,卿或知之耶?書九曰,未及聞知矣。上曰,前東伯,以其旱乾,狀請祈雨,而仍無設祭與否,雖是生疎之致,若已設祭,則譴罷之道伯,勢難躬將,新伯不可不從速下去矣。書九曰,以湖南諸邑雨澤事,曾有下詢矣。卽聞康津等邑之雨,甚是不足,而今雖得雨,節晩農事,難望有秋云矣。上曰,康津等邑之連三年告歉,豈不悶然之甚乎?命退,承史以次退出。
己未六月初七日辰時,上御重熙堂。禮房承旨入侍時,左副承旨鄭尙愚,假注書李允謙,記注官金景煥·承膺祚,以次進伏訖。命書傳敎曰,禮房承旨,馳詣宗廟,奉審摘奸以來。尙愚承命先退。上曰,都承旨入侍。賤臣承命出傳。行都承旨李冕膺,進伏,上曰,久不見卿矣。奉朝賀筋力,近則何如?冕膺曰,臣父之病,近日則姑免危重矣。上曰,固知情勢之有難離捨,而完伯之畢竟辭遞,果無將往之道而然乎?冕膺曰,南臬新命,係是特恩,則臣固榮幸萬萬,敢不竭蹶赴任?第臣之情勢,雖數十里地,實難將往,故屢違天牌,竟蒙遞改之恩,至今惶悚矣。上曰,事勢則似然,故許遞矣。仍命退,承史以次退出。
己未六月初七日戌時,上御重熙堂。奉審承旨·坐直承旨,同爲入侍時,左副承旨鄭尙愚,同副承旨李庚運,假注書洪命周,記注官金景煥·承膺祚,以次進伏訖。上曰,祭物熟設,果皆精潔,各陵奉審,亦皆無頉耶?尙愚曰,臣馳詣明陵,奉審陵上殿內,則皆無頉,祭器祭物,亦皆精潔,而謹以各品,封裹以進矣。且承局內諸陵一體奉審以來之命,故仍詣敬陵·昌陵·翼陵·弘陵,奉審陵上丁字閣,次詣順懷墓,奉審墓上丁字閣,皆無頉,摘奸蜂峴,則亦無頉矣。上曰,植木處,其果審見,而今春之旱,能無乾損之歎耶?尙愚曰,略有所損,而不至大段矣。上曰,蜂峴路,今爲何如?尙愚曰,臣攀登峴上,遍審左右,果無人行之跡矣。上曰,沿路雨水,何如?尙愚曰,高燥處則未及貯水,間或有未移秧處,而大體則無不足之慮矣。上曰,同副曾經何座,而尙在下位耶?庚運曰,前經左副矣。命退,承史以次退出。
上在昌德宮。停常參·經筵。
李冕膺啓曰,行左承旨李書九,今日不爲仕進,卽爲牌招,何如?傳曰,許遞,前望單子入之,待下批牌招察任。
李冕膺啓曰,新除授右副承旨尹光顔,時在京畿龍仁地,斯速乘馹上來事下諭,何如?傳曰,允。
傳于李冕膺曰,都承旨入侍。
傳于李冕膺曰,下直守令入侍。
承旨前望單子入之,權坪落點。
李冕膺啓曰,新除授同副承旨權坪,方在奪告身中,何以爲之?敢稟。傳曰,與在外承旨許遞,前望單子入之,待下批牌招察任。
承旨前望單子入之,金達淳·李濟萬落點。
傳于鄭尙愚曰,左副承旨入侍。
兵曹,副司正李存秀。
以右副承旨李濟萬牌不進罷職傳旨,傳于金翰東曰,只推。
鄭尙愚,以弘文館言啓曰,本館上番闕直,已至多日,事甚未安。副應敎韓用鐸,修撰朴吉源,旣有只推之命,與新授校理趙得永,竝卽牌招,以爲推移入直之地,何如?傳曰,允。
以副應敎韓用鐸,校理趙得永,修撰朴吉源,牌不進罷職傳旨,傳于鄭尙愚曰,只推。
傳于金翰東曰,湖南伯,須卽下去,可除營邑等待之弊,況金堤等邑之今年被旱,亦云偏甚,則此時課農,尤不可汎忽,新伯尙未肅拜,稽滯甚矣。使之明日出肅,仍卽辭朝。
傳于鄭尙愚曰,二十日日次次對,進定於明日,而次對後,褒貶進去事,招致備郞,使之傳諭。
傳于金翰東曰,毓祥宮次知中官康壽甲,畿沿定配,闕番宮屬等,爲先令該曹嚴囚,以待處分。
金翰東,以備邊司言啓曰,本司曹司有司堂上李書九,時無職名,令該曹口傳付軍職,何如?傳曰,允。
兵曹口傳政事,護軍李書九。
刑曹啓目,粘連晉州鄭一贊獄事,依判下,問議于大臣,則左議政李秉模,以爲此獄痕損有無之說,俱不足信,證參前後之招,亦不足憑,惟是百金錢備給,最爲可執之贓,而殺獄至嚴,一入檢庭,人鬼莫分,凡於彌縫之道,何可愛惜,而有罪無罪,亦奚暇念也?況此難信之痕損,無憑之證參乎?卽令決處,不至失刑,上裁云。右議政李時秀,以爲最是百金一案,自露其恇怯彌縫之跡,諸招之爲贊一地者,靡不用極,而獨斂屍兩漢,上體傷處,不敢曰無,而俱曰不見,就此兩段,俱屬可疑,不可不驗視明覈虛實云矣。大臣之議如此,上裁,何如?啓,卿等之五段起疑,左相之直請決處,右相之獨主掘檢,皆有意見兺不喩,道伯所謂果無手犯,則排布豈若是巧密云者?亦足爲攄覰之礭論,而諸說且置之,蔽一言曰,疑乙仍于,卿等及左相,以疑從緩,右相及道伯,亦以疑守經,今若守經而許卽開檢,盡消前日之疑,則固幸矣。萬一暑節屍體,腐爛變動,無明白可執之痕損,設或依希痕損,飢病垂死之漢,邂逅致命,未可謂之鄭哥之眞箇殺得,然則疑乃自如,竟當從緩,與其謾作不緊之層節,莫若登卽決折,不至爲失刑,依左相議施行爲良如敎。
己未六月初八日辰時,上御誠正閣。都承旨·下直守令入侍時,都承旨李冕膺,假注書洪命周,記注官金景煥·承膺祚,鎭海縣監金,以次進伏訖。上曰,下直守令進前。進奏職姓名,命奏履歷。曰,宣傳官出六,歷都摠都事·參上宣傳官·訓鍊僉正,今爲見職矣。上曰,本邑以弊邑爲稱,爾之下去後,必善爲之,可也。命奏七事,奏訖。命冕膺宣諭,命先退。冕膺曰,今十八日惠慶宮誕辰,忠淸·黃海兩水營,例進生鰒各三百箇,而今番則忠淸水營,旣以蠲減矣。黃海水營元封進三百箇外,加卜定二百箇,何如?上曰,依前以三百箇封進事,分付,可也。命退,承史以次退出。
己未六月初八日未時,上御重熙堂。左副承旨入侍時,左副承旨鄭尙愚,假注書李允謙,記注官金景煥·承膺祚,以次進伏訖。上曰,內閣番次,近甚苟簡,只有二直提學一人,而此亦豈多日入直乎?尙愚曰,明日司宰監貶坐,二直提學,當爲進去,而內閣無替直之道,送言於臣叔,欲爲推移云矣。命書傳敎曰,番次不但苟簡,其中無罪者,李存秀也,不可混勘,諸文臣中前待敎李存秀,刋削分揀,使之入直。仍命退,承史以次退出。
上在昌德宮。停常參·經筵。
夜自一更至初十日開東,灑雨下雨,測雨器水深一寸五分。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李冕膺曰,下直守令留待。
傳于鄭尙愚曰,大臣·備局堂上引見。
李冕膺啓曰,行左承旨金達淳,右副承旨李濟萬,疏批已下,卽爲牌招,何如?傳曰,允。
以右副承旨李濟萬牌不進罷職傳旨,傳于鄭尙愚曰,只推。
傳于鄭尙愚曰,禮房承旨入侍。
傳于金達淳曰,左承旨入侍。
有政。吏批,行判書金文淳進,參判李益運牌不進,參議李魯春進,行都承旨李集斗進。以朴鍾淳爲副修撰,趙宗鉉爲全羅監司,鄭觀采爲寧邊府使,義州府尹單林蓍喆。
兵批,判書李在學,參判朴基正病,參議朴奎淳入直進,參知閔昌爀病,行左承旨金達淳進。同知單宋秀弼,副護軍尹光顔·金羲淳,以上竝單付。
備邊司薦望,以金勉柱爲開城留守。
吏批,再政。開城留守單金勉柱。
備忘記,開城留守金勉柱,下直,長弓一張,長箭一部賜給。
李冕膺,以吏曹言啓曰,今月初四日,大臣·備局堂上引見入侍時,因左議政李秉模所啓,嶺南暗行御史金羲淳,書啓別單,已爲覆啓,而其中行誼事孝烈事,各令該曹稟處事,批旨內,依爲之事,命下矣。取考慶尙道暗行御史金羲淳別單,則其中行誼事,以臣到尙州地,聞士人成時柱讀書修行,鄕里稱譽,臣潛跡往叩,察其所有,則學多硏究,行又謹飭。到安東地,聞進士安明述,文學有素,操履亦謹,探諸鄰里,公議惜屈爲辭矣。今此成時柱·安明述兩人之學識操行,繡衣或面稽所存,或傍採鄕論,有此陳聞,初仕調用,恐合於朝家褒奬之意,而係干恩典,臣曹不敢擅便,上裁,何如?傳曰,依例爲之,可也。
金達淳,以兵曹言啓曰,今此進賀兼謝恩使赴燕時,補把驛馬,依近例,以北關·關東·關西·海西分定事,自備邊司,草記允下矣。應把驛馬二十七匹內,咸鏡道驛馬六匹,江原道驛馬六匹,依例自本道直爲起送,而趁來七月初六日,逢點於安州,平安道驛馬八匹,黃海道驛馬七匹,前期抄擇,入送灣府之意,各該道監司處,行移,何如?傳曰,允。
金達淳,以備邊司言啓曰,頃因口傳下敎,以債貸之弊,一一釐正後,可無一民稱冤之意,卽報本司,以爲草記之地事,嚴飭內需司矣。卽見內需司所報,則以爲本司草記內,當初給債,雖非本司庫中物之給債,而下屬,欲於會外條別置之,年久積置,要免逋欠之罪,齊訴散債,以本司給債,樣爲負債,各人稱冤之端,其爲痛駭,莫甚於此,而名雖會外,卽亦公貨,則其所徵捧,不容但已。立廛市民劉世曄·安成宅·李枝衍等,乙巳年書員白弘弼,逢授會外錢三千兩,以一分邊貸去,戊申九月,利錢及本錢,畢捧後,己酉二月,本錢二千二百八十兩,更爲修成冊貸去,利條一千四百一兩五錢七分及本錢,尙今不納。綿紬廛市民李奎祥·柳喜甲,乙巳年白弘弼,逢授會外錢二千兩,渠等都中十人貸去,戊申九月,本利畢納後,一千四百五十二兩,渠等都中七名,修成冊貸去,而未捧利錢七百十九兩五錢二分,本錢一千六十二兩二錢九分。尹修宅,庚戌八月白弘弼,逢授會外錢一千兩貸去,着名成冊,昭然見成,渠亦無辭可辨。張致奎妻高召史·白弘弼,逢授會外錢一千兩,只憑張致奎姓名而出給,則今此推諉於兪世忠者,誠極無謂。金致琭則以子當父之債,以弟推兄之物,無所不可,且文記昭昭見在,則今此稱冤,誠是無理。右漢等或有未畢納者,或有全不納者,而敢生僥倖之計,變幻事實,如是呼訴者,誠萬萬痛惡。所志勿施事,判下內,無論如此如彼,內司旣非徵債衙門,則雖非司庫公物,當初給債,旣甚駭然。捧債又有稱冤者,節節痛惡,而自放債時,已犯禁,眞所謂盜賣徵於盜賣,各人等債券,一竝收聚燒火。此後雖非司中物,凡屬於宮上之物,更有放債之弊,則次知則施以違制律,該吏等,分等當刑配,以此定式,仍卽報備局可也事,判下。依判下辭意,右項各人等,招致蕩滌事面諭後,同債券,一一收聚燒火云矣,敢啓。傳曰,知道。此後更以內需司公貨放債之說,有所入聞,則爲先自本司草記,以定式律施行,可也。
金達淳,以御營廳言啓曰,本廳字內肅靖門東邊第三城廊近處,體城頹毁二間許,先爲畢築,而女墻仍爲始役矣。把守軍兵,依例撤罷之意,敢啓。傳曰,知道。
金達淳,以義禁府言啓曰,刑曹啓目判付內,覆檢官載寧前郡守宋欽書,不可例推而止,拿問勘處事,命下矣。宋欽書,今方待命拿囚之意,敢啓。傳曰,知道。
金達淳,以義禁府言啓曰,徐敎修,卽其地平安道中和府,限三年定配草記批旨內,允。如有功議,各減一等,而與投印與厭避差間,定配則收贖可也事,命下矣。徐敎修六代祖渻,扈聖功臣達城尉五寸親云。功議各減一等,限二年定配收贖之意,敢啓。傳曰,知道。
金達淳,以義禁府言啓曰,中官康壽甲,畿沿定配事,承傳啓下矣。康壽甲京畿喬桐府定配,而以承傳內辭意,具罪目卽爲發遣府羅將,押送配所之意,敢啓。傳曰,知道。
金達淳,以刑曹言啓曰,毓祥宮次知中官康壽甲,畿沿定配,闕番宮屬等,爲先令該曹嚴囚,以待處分事,命下矣。依傳敎,毓祥宮稤宮金致修,書員崔得祐,捉來嚴囚之意,敢啓。傳曰,知道。
禁府啓目,覆檢官載寧前郡守宋欽書原情云云。問目內辭緣,泛稱遲晩,刑推得情,何如?判付啓,除刑推議處,仍爲照律,區別功議,勘放後,草記爲良如敎。
金達淳,以義禁府言啓曰,時囚罪人宋欽書,原情公事判付內,除刑推議處,仍爲照律,區別功議,勘放後,草記事,命下矣。宋欽書,本府議啓內,檢驗法意,何等嚴重,而身爲覆檢官,只檢仰面,不檢合面,已違法式,而未檢之由,亦不槪論於檢狀者,殊極可駭。以此照律罪,取考律文,則大明律檢驗屍傷不以實條有曰,若初覆檢官,不爲用心檢驗者,杖六十,制書有違條有曰,凡奉制書,有所施行而違者,杖一百。名例有曰,二罪俱發,以重者論,大典通編推斷條有曰,犯私罪一百決杖,告身盡行追奪,雜令條有曰,王府決杖者,代以金贖矣。宋欽書,杖一百收贖,告身盡行追奪,而其七代祖時烈配享功臣云,功減一等,杖九十收贖,奪告身四等,放送之意,敢啓。傳曰,知道。
右議政李時秀箚曰,伏以,昨者,備邊司郞廳,奉傳聖敎,有次對進定,次行貶坐之命,甘霈普洽,民憂已寬,而賓筵晉接,聖志益勤,臣職當竭蹶承命,待曉趨詣,而顧臣阿睹賤疾,得自月前,始不過開睫之艱,視物之昏,公役朝會,强力奔奏,調治不時,觸冒旣多。近日以來,一倍添劇,赤翳白膜,遮橫右胞,全睛刺痛,半頰浮高,少接日光,暈眩欲仆,尋丈莫辨,喫着隨人,從以熱邪內熾,胸膈煩悶,風痰上注,頭額震疼,見方昏昏漆室,竟日叫楚,薰點鍼藥,雜試罔效。以此病形,束帶趨朝,萬萬無其望,考績之坐,亦末由進身,虧分廢職,罪合大何,病裏惶霣,措躬無地,此殆臣駑才濫職,小器大受,無妄之災,不日旋至,區區所祈祝,不但在於目下疾痛之呼而已。天地父母之仁,庶幾惻然而矜諒。伏乞聖慈,褫臣匪據之職,勘臣慢命之罪,以警具僚,以安微分,不勝幸甚云云。答曰,省箚具悉卿懇。卿其安心勿辭,善攝。仍傳曰,此批答遣史官傳諭。
江原監司南公轍疏曰,伏以,臣性本疎懶,才又劣下,尋常百執事之末,猶懼不能對揚,而濫蒙不世之鴻渥,叨竊顯榮,遂躋卿秩,歷數朝廷,如臣驟躐,亦無幾人,臣方夙宵憂懼,寧犯便身之譏,而恒勉知足之訓,今玆除命,又何爲而至哉?夫國家之分劃八路,置方伯連帥之職者,其責固重矣。關東,特簡僻少事之地,而郡邑之所統轄,兵民之所依歸,自有一方之政,卽其擇人與否,而安危之機,所係甚大,此豈如臣一書生,所可承當者哉?顧臣情理之切急,聖明之俯燭,而今幸遂便養之願矣。若臣疢疾之漸痼,同朝之所共悶,而又幸有調治之路矣,臣敢不竭蹶趨承,以體我聖上孝理憫覆之推,而惟其駑鈍之質,前後蔑效,龍斷之戒,左右貽譏,而兼有區區私義之有不可冒者,非欲效近日按藩者,一疏故事而然也。況官至刺史,昔賢所榮,養以一路,人子至願,臣每讀古書,至君親長短之語,未嘗不流涕而掩卷。寤寐所耿耿者,惟在於得一安閑郡縣,以其廩祿之餘,粗備甘瀡之供,及今西日之未頹,獲遂烏鳥之微誠,則臣之情願,永畢於斯,而誠以跡忝邇列,未敢言私,商量已久,遲徊至今。何幸上天之仁,自有不言而格,特假一日之養,俾遂平生之願,苟使臣,才能可以剸理,威望足以彈壓,則固當銜恩樂赴,殫誠王事之不暇,豈敢萌辭避之意哉?蓋其自知甚明,自量已審,誠不敢將臣私情,以誤重寄,而特緣臣優游閑局,坐竊淸華,未嘗試之簿書獄訟之場,故朝廷猶未察其醜拙畢露耳。今若以旌節軒駟,爀然爲一身之榮耀,而及至僨事負國之後,雖萬被誅罰,亦何所贖哉?上所稱區區私義之不可冒赴者,亦有其說。頃年堂疏之後,原任直閣金勉柱,嘗除藩任,而得蒙遞解之恩矣。臣之處地,與勉柱無所異同,則豈可一遞一赴,以傷廉隅也哉?此爲難冒之端,比之才望之不堪,又加重焉。伏乞聖慈,俯察臣肝膈之辭,亟賜體諒,仍將臣逋慢之罪,嚴行勘處焉。臣無任云云。答曰,省疏具悉。卿其勿辭往欽哉。
行左承旨金達淳疏曰,伏以臣猥以疎才,謬叨邊寄,鎖鑰芻牧,兩無所當,日夕憂懼,惟譴荷是俟。乃者嘉善晉擢之恩,遽下於千萬夢想之外,榮光所及,蠻獠動色,臣倘怳震驚,五官失守,不知所以措躬之所也。嗚呼,殿下於臣,恩亦極矣。自在抄啓之列,偏被不世之眷,假借之彌勤,則如慈父之於迷子,裁培之過厚,則如時雨之於滋物,重之以格外殊私,曠絶千古,此固人臣之所共願而不可得者,臣則有之矣。官職資歷,自有次第,國朝政格,尤嚴循序,而臣獨冥升不已,釋褐雖滿十載,除却中間憂故之日,其彈冠彯纓而仕者,不過四年有餘,而於焉之頃,身致宰列,驟躐之無漸,歷選朝端,又無如愚之愚魯,何取於聖簡而非常之寵,愈往而愈隆也?銘鏤肝肺,不足以喩此感結,磨放頂踵,未足以答此恩造,古人所云不知死所,正道臣今日情事也。惟有陳力就列,竭心向國,以爲一分半塵刹之圖者,寸丹炳然,而乃若二品之秩,地望自別,班亞八座,號稱諸宰,自非聲望,實爲同朝所推,德器才猷,爲一世所需者,莫宜居之。無已則視其資歷之久次而陞遷,亦或一道也。今臣倥倥無所肖似,居官任職,初無毫分可記之績,況又太驟之嫌,如右所陳,臣雖欲貪恩畏義,冒眛進身,其於名器之不重,公議之不稱何哉?且臣中世以後,家閥寒素,僅保門蔭,非分榮塗,而不料數年以來,科甲荐出,居常憂恐,如集于木,而臣忽致位,乃在人前,內閣淸銜,又歸於臣之從弟,一日之內,榮耀爀世,招損之懼,履盛之憂,在他人尙云懍惕,而況於親有之乎?念之及此,食寢靡寧。玆者專對之命,又出於意外,以臣無似,堪此重任,決知其萬萬不當。況向來臺言,雖云專欠商量,旨意所在,亦頗深緊,如臣處地之眛然承命,尤有所不自安者。伏願殿下,父母於臣,特垂終始之澤,鐫臣所授爵秩,副价之任,亦命遞改,以安微分,不勝大願。纔交郡符,來伏私次,瞻望象魏,欣感交中,此際除命,召牌嚴臨,臣以千里逖違之蹤,豈不欲竭蹶趨造,少伸戀結之私,而揆分度義,實無可進之勢,强入文字,仰首鳴呼,瀆擾是攖,冞增惶蹙。臣無任云云。答曰,省疏具悉。爾其勿辭行公。
右副承旨李濟萬疏曰,伏以臣於年前,瓜解郡紱,歸伏田廬,忽地洪光一之疏出,而聲罪狼藉,危辱侵至,嶺海斧鉞,在法難逭,而伏蒙我聖上,明竝日月,仁深河海,十行絲綸,洞斥昭揭,曲加庇覆,保有今日,臣於是,歌咏聖澤,念絶當世,分甘溝壑,致送餘年,偶於日前,有事入城,病滯旅邸,象魏入望,周行之舊跡依俙,犬馬具性,戀慕之微忱耿結。此際除命,忽下於千萬夢想之外,螻蟻之賤,何以得此?雙擎九頓,有淚如瀉。嗚呼,人臣之義被異渥,從古何限,而豈有如臣之前後遭罹,輒蒙恩私,出死入生,若是曠絶者乎?欲報之德,昊天罔極。蓋其言疏,以還給之故,旣未得見,今於年久之後,不敢以傳聞之一二,作爲對辨之條列,而驗揣則言甚增衍,架空則意在西東,汚衊之不足,必欲甘心而後已,何其謊且巧也?噫,亦言之太甚,臣與言者,素無怨惡,而涉世眛方,被人忌嫉,走鹿命係庖廚,虛舟亦入駭浪,爲世僇人,如窮無歸,自分爲明時之棄物。今此甄錄之恩,適下於進身輦轂之日,臣之逖違天陛,七年于玆,召牌之下,理宜竭蹶,而滓穢滿身,非薰沐之可洗,廉防至重,無進退之可論,鐵限在前,承膺無路,玆敢瀝血陳章,仰干崇嚴。伏願聖慈,亟降威罰,以爲逋慢之戒,鏟名朝籍,永垂生成之澤焉。臣無任云云。答曰,省疏具悉。爾其勿辭察職。
開城留守金勉柱疏曰,伏以臣以人則愚庸蔑劣,百無可取,以才則知識淺短,萬不近似,特以遭遇聖明之世,偏被甄陶之恩,節次推遷,滾廁金貂之列,眞所謂無才無德到公卿者耳。居常愧恧,只切感祝之忱而已。迺者居留新命,忽下於千萬夢想之外,又有促辭之敎,臣驚惶震越,實不知措躬之所也。揆以義分,卽當竭蹶趨承,仰答洪造,而仍伏念臣,年前猥叨藩任,引義陳懇,特蒙體諒,卽許鐫改,臣至今感頌,銘鏤于心。今玆所叨,較諸藩任,雖云有間,其掄簡之愼,責任之重,別無差殊,而反有加焉。在臣私義,不敢冒膺,前後無異,臣雖欲仰恃寵命,黽勉祗謝,其奈廉防何,公議何哉?至於人器之不稱,重任之難强,猶屬餘事,未暇煩陳,玆敢短章疾籲,仰瀆宸嚴。伏乞天地父母,俯垂鑑諒,亟許臣新授職名,以重公器,以安私分,千萬幸甚。臣無任云云。答曰,省疏具悉。卿其勿辭察職。
修撰曺允遂疏曰,伏以臣於湖西獄囚李存昌全釋之命,竊有萬萬憂嘆者。噫,彼邪學之惑世誣民,其所流來,亦已久矣。向來珍山兩罪人之斷置一律,特出於我聖上扶正學闢邪說之大處分,竊庶幾人心有所懲創,世道有所維持,而一種不畏法之怪鬼輩,藏蹤祕跡,愈出而愈窮,如水益深,如火益熾,自都而畿,自畿而湖,不但士庶之波蘯,乃至搢紳之浸染,駸駸然入於爲禽爲獸之域,此豈付之細故,任其跳踉也哉?其爲學,有不足比數於楊·墨之異端,而楊則無君,墨則無父,所謂西學則兼之,男女無別,貴賤無等,至於錢貨之通用,而入則主之,出則奴之,此而若無一截嚴斥痛繩之法,則其爲害於人國者,殆有甚於洪水猛獸。言念及此,不覺懍然而心寒。一存昌之用法,固無異於寸膠之止濁,而先從已現發者,斷之無赦,則詿誤者翻然而改,迷溺者怵然而懼,咸歸於我殿下造化甄陶之中矣。設令存昌,眞箇有去邪向善之心,其在好生之德意,姑貸一死,容或可論,而其必投之遠島,不齒人類,然後始可以距詖息邪,民志乃定。伏願殿下,收還成命,亟置重律,斷不可已也。雖以湖西道臣言之,啓聞辭意,少無難赦之語,反有曲恕之失,末乃以放釋何如爲結語者,揆以事面,極爲疎率,亦施譴責之典宜矣。今日之爲臺閣者,宜乎有爭執之論,而仄聽多日,寥寥無聞,臣竊爲之慨然。如臣庸碌,尙何足以見識自處,而默無一言,亦非事君無隱之義,玆敢不避煩猥,仰瀆崇嚴。伏乞聖明,勿以人微而廢其言焉。臣無任云云。答曰,省疏具悉。李存昌事,旣放矣。且看之何妨?道臣譴責事,未必照明知其向善,則烏可不卽請疏決於伸枉恤囚之時乎?不允。
敎開城留守金勉柱書。王若曰,松京畀管轄之責,地望俱尊,楓宸簡保釐之才,廟議允屬,誕敷十行之綍,庸撤貳卿之班。眷玆崧陽一區,卽是留府重鎭,山河襟帶,不啻周家之洛師,閭里繁華,殆若漢畿之馮翊,舟車竝湊,古稱駔儈之弊多端,冠蓋相望,近尤供億之費難給,居留之體貌自別,稱以分司,管理之責任不輕,豈云閑局?惟卿早處內閣,近躋亞卿,恂恂如不能言,所貴處心醇厚,斷斷兮無他技,自有傳家忠勤,十載投閑,蓋升沈自有時也,萬里銜命,而賢勞又足尙焉。玆授卿以開城府留守兼管理使,卿其祗服寵章,克殫乃力。惟寬柔撫摩之道,予何更煩,而精詳綜密之方,卿宜益勉。於戲,鎖鑰任西門之責,惟往欽哉,纛牙詑雄府之威,官亦榮矣。故玆敎示,想宜知悉。知製敎李存秀製進
己未六月初九日卯時,上御熙政堂。大臣·備局堂上引見入侍時,左副承旨鄭尙愚,假注書李允謙,事變假注書弼聖賚,記注官金景煥·承膺祚,左議政李秉模,行左參贊鄭民始,行吏曹判書金文淳,刑曹判書李祖源,兵曹判書李在學,行大護軍李邦一,戶曹判書趙鎭寬,禮曹判書徐龍輔,行護軍徐有大·申大顯,行大司諫李集斗,行護軍李書九,掌令洪樂游·徐有聞,修撰曺允遂,以次進伏訖。上曰,完伯,今日何不肅謝也?尙愚曰,有私義之難安者,不爲肅謝云矣。仍奏曰,全羅監司金羲淳,昨日特敎申飭之下,不爲出肅,事甚未安,推考,何如?上曰,依爲之。出擧條上曰,都承旨入侍。聖賚承命出傳。行都承旨李冕膺進伏。秉模曰,近日朝晝異候,聖體候,若何?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。仍敎曰,雨澤猶未周洽,非但畿內漢南之爲然,湖南則昨與再昨年被災處,今又被旱云。言念民事,實甚悶然。此時道伯,不可不使之趁速赴任。民邑等待之弊,亦不可不念,而新伯,以私義尙不出肅云,未知有何私義耶?秉模曰,聞其叔與其從祖,見任道內守令,在前如此處地,或有引而遞解之人矣。上曰,方伯卽使星也。體貌自別,則豈可以私義不赴乎?況朝廷只視公格所關,設有難安之端,旣是公格之外,則以其私義之難安,許其遞免,亦有關於後弊矣。雖以前例言之,䆳古則勿論,中間有此等私義,而亦有赴任之人,近例則李鎭恒之在驪牧時,其弟鎭衡爲畿伯,而亦無辭遞之事。惟獨都承旨之父奉朝賀之爲畿伯也,其兄時任江華經歷,重臣陳懇力辭,故雖特許此,不必爲後人之援例者矣。冕膺曰,臣父則雖兄弟之間,早孤而父事之,情理與他自別,故果未得承膺,竟蒙體諒之恩,而以其公格之外,每言其惶悚矣。秉模曰,有違公格,聖敎誠然,而促敎之下,尙不出肅,可知其必辭。此時本道伯,有難一日曠任,私義二字,雖不敢擧論,趁今變通,然後庶爲公私兩便之道矣。仍奏曰,新除授全羅監司金羲淳,聞有身病,有難卽速赴任云,該道事可悶,今姑許遞,何如?上曰,依爲之。出擧條仍敎曰,翰林無春秋兼銜,則不得行公,故與其父兄,有應避之嫌者,父兄例遞兼銜耶?民始曰,然矣。命書榻敎曰,政官牌招開政。又命書榻敎曰,全羅監司,今日政差出,待下批,明日辭朝。仍命次對爲之。秉模曰,頃因萬頃縣令李德鉉上疏,他邑移來軍還送便否,論理狀聞之意,覆啓分付矣。卽見全羅前監司李得臣狀啓,則以爲本邑移來軍一百十四名內,十五名開城府,一名坡州三名龍安,五十名興陽,十一名井邑,十三名沃溝,七名金溝,十六名寶城來矣。今此移屬之軍,不但本道各邑而已,則當初移屬,可知其不得已之政,而他道事情,雖未遙度,就以龍安等六邑言之,軍多之弊,充額之難,無異萬頃,則還送之弊多,仍置之弊少,請令廟堂,稟旨分付矣。軍丁之移定還送,俱極重難,雖一二名之移定,或還送減額之邑,不過爲一時之喜而已,受其移定,還送之邑,雖至屢年,民情拂鬱不已。況此許多邑許多名之去來乎?今姑置之,果爲得宜。依狀請施行之意,分付,何如?上曰,依爲之。出擧條秉模曰,平昌郡守李廷顯上疏批旨內,糴弊事與附陳軍政之弊,令道臣,論理狀聞事,命下矣。卽見江原前監司尹弼秉狀啓,則盛陳該邑民少軍多,與穀多之狀,仍以爲本邑元還營還中,各穀三千五百石,量宜作錢。官軍官六十一名中三十名,校生五十七名中額外七名,竝把定於軍保有闕之代,而校生軍官之額外濫定,平昌如此,則他邑可以反隅,待農歇,査括塡充於闕伍事,請令廟堂,稟旨分付矣。官軍官及額外校生之充定軍保,自是自道內隨時査正之事。至於三千五百石作錢之請,其在減糶之道,實爲便好,而若不於年例應作錢中區處,而或有移貿之擧,則與受邑奸弊,不可不另加察飭。令新道臣,參量事情,從長擧行,何如?上曰,依爲之。出擧條秉模曰,卽見慶尙監司申耆狀啓,則以爲各邑戶結斂之弊,今纔存減釐正云。蓋本道民斂之弊,比湖南差輕,今此所減錢穀布之於七十餘邑,則似當零瑣。道臣亦必詳探民邑事情,以此釐正之意,分付。此外雖分錢粒米,如有加斂之端,則隨現重繩之意,一體分付,何如?上曰,無論存減多寡,此是詳定之外,則道臣豈可登聞,朝廷亦豈可使之定式乎?且如彼酌定云,而或不一遵,則事面尤當如何?以此以彼,道伯之狀聞,大是失着矣。秉模曰,聖敎誠至當,謹當自本司行會,使之商量善處之矣。秉模曰,以湖西水營褊裨之用棍島民事,使之査報矣。卽見其所報,則水營裨將,於昨年二月,施五度棍於採鰒島民,因他病物故云矣。上曰,此亦紀綱所在,各營褊裨之用棍,已是法外,而於平民,尤豈可用棍乎?且二月受棍,而四月致傷云者,萬不成說。該水使,若有一分嚴畏之心,何敢顧惜其一褊裨,而乃爲此欺隱之計乎?具明遠拿致王府,嚴訊然後,紀綱可以立矣。爲先分付道臣,該水使褊裨,捉囚營獄嚴覈,可也。大體廟堂之尊,乃是朝廷之尊,自卿尊朝廷然後,卿亦得而自尊,細究厥由,莫非廟堂之責也。秉模曰,聖敎誠至當矣。秉模曰,宣惠廳堂上未差之代,禮曹判書徐龍輔,差下,使之察任,何如?上曰,依爲之。出擧條秉模曰,此時藩任,不可暫曠而江原監司南公轍,以向來臺疏,爲引於辭疏云。其時堂疏後,宰臣金勉柱,再次辭藩,而故相臣尹蓍東以後,無敢以此辭免之意,有所筵奏,今何可更引不當引之事乎?事體未安,推考,各別申飭,使之從速赴任,何如?上曰,依爲之。出擧條命大臣就座。文淳曰,當此儲窠之時,若出郡守以上窠則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條上曰,臺諫進前。集斗等進前曰,請亟寢罪人鄭致達妻出置罪名命釋之音,依前還發配所,仍令王府,快正典刑。措辭見上上曰,不允。出擧條集斗等曰,請物故罪人德相,亟施孥籍之典。措辭見上上曰,不允。出擧條集斗等曰,請逆賊尙喆,追施孥戮之典。措辭見上上曰,不允。出擧條集斗等曰,請亟寢昧爽以後申禁之命,仍許捧入未徹之啓,特賜允兪,俾王章伸而亂本拔焉。措辭見上無批答。集斗等曰,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。措辭見上上曰,不允。出擧條集斗等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔,連伊夫妻,竝嚴鞫得情,夬正典刑。措辭見上上曰,不允。出擧條集斗等曰,請物故罪人國榮,亟施孥籍之典。措辭見上上曰,不允。出擧條集斗等曰,請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。措辭見上上曰,不允。出擧條集斗等曰,請承款後物故罪人九宗,亟施孥籍之典。措辭見上上曰,不允。出擧條樂游等曰,新除授持平姜碩龜,時在慶尙道仁同地,請斯速乘馹上來事,下諭。上曰,依啓。出擧條集斗曰,請金甲島爲奴罪人克觀,更令王府,嚴鞫得情,夬正王法。措辭見上上曰,不允。出擧條集斗曰,請逆賊尙魯,亟施孥戮之典。措辭見上上曰,不允。出擧條集斗曰,請濟州牧定配罪人姜彝天,黑山島定配罪人金履白,慶源府定配罪人金鑪,亟令王府拿來,設鞫嚴問,夬正典刑,其餘徒黨,亦令嚴鞫處斷,以折奸萌。措辭見上上曰,不允。出擧條集斗等曰,臣等知識魯莽,言議巽劣,實不合於淸朝耳目之任,而特除之下,章皇出肅,賓對有命,冒沒登筵,以李存昌放釋事,堂疏峻發,論斥臺閣,雖未見原疏措語之如何,而旣聞儒臣筵奏,則宜言不言之失,無所容辭。以此情踪,其何敢一刻晏然於臺次乎?請命遞斥臣等之職。上曰,勿辭,亦勿退待。出擧條命臺諫就座,又命大臣以下先退。命書公事判付訖。仍命退,承史以次退出。
己未六月初九日巳時,上御重熙堂。左承旨·禮房承旨,同爲入侍時,左承旨金達淳,左副承旨鄭尙愚,假注書洪命周,記注官金景煥·承膺祚,以次進伏訖。上曰,太廟奉審時,階砂石頹圮處,爲幾間耶?尙愚曰,幾爲三間許,而數其壞石,則爲三十二箇矣。上曰,與先修改處,相距爲幾許,而形址在於何處耶?尙愚曰,自頹圮處,距正殿北邊,洽爲三間許,在守僕房邊,不過數丈餘,而距先修改處,亦爲數間許矣。上曰,何當始役云耶?尙愚曰,始役後若或雨注,則不無妨工之慮故,迨此未雨,將以今十六日擇吉云矣。上曰,從當下敎,而六月以前,則有礙土役,姑先收聚石財之意,言于戶判,可也。上曰,其時廟司誰也?尙愚曰,奉事也。上曰,爲廟官者,勿委守僕輩,種種親審,預爲修補之地,則豈有如此之理,而況以階石事,曾有飭敎者乎?尙愚曰,誠如聖敎,若或預爲看審,隨處修補,寧有三間許全頹之弊也?上曰,戶郞之解事者,問于該判堂,使之預爲整待,而始役時,務從堅緻之意,亦爲分付,可也。上曰,以監司事,俄筵亦有言及,而方伯卽別星也。體貌自別,則豈敢以私避,每每圖遞乎?今番完伯,則雖以其初任生手,有所體諒,而自今以後,無或如是之意,預令廟堂知之,大臣擧條,亦爲改措語以入,可也。仍命書傳敎曰,開城留守,今日政下批,待下批使之城外交龜。敎尙愚曰,新完伯,以前任松留,姑未上來云,雖走馬知委,使之卽爲上來,明日內,與新除松留,城外交龜,可也。上曰,左承旨新從萊府上來,未知倭情如何。達淳曰,別無指的可達者矣。上曰,東萊狀啓,紙品近何漸厚耶?達淳曰,聞萊府傳言,則別無加厚於前日云,而紙所新設後,品或稍勝矣。上曰,下納米,近果無弊耶?達淳曰,年來各邑守令之親領以來者絶無,故其間弊端,有不可勝言矣。上曰,何不親領來納耶?達淳曰,必是路遠之致也。上曰,其中遠邑爲幾里耶?達淳曰,遠或有三四百里之地矣。命退,承史以次退出。
上在昌德宮。停常參·經筵。
自開東至酉時,灑雨下雨,測雨器水深二寸四分,自人定至十一日開東,灑雨下雨,測雨器水深一寸三分。
藥房提調金文淳,副提調李冕膺啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
鄭尙愚啓曰,來十一日,輪對日次矣,敢稟,傳曰,當次人受點,後日次來待。
金達淳啓曰,行大司憲宋煥箕,持平姜碩龜在外,執義沈奎魯未肅拜,掌令洪樂游·徐有聞,持平金熙周呈辭,監察茶時之意,敢啓。傳曰,知道。
李集斗啓曰,右承旨金翰東,今日不爲仕進,卽爲牌招,何如?傳曰,允。
傳于鄭尙愚曰,左副承旨入侍。
傳于鄭尙愚曰,禮房承旨入侍。
司諫李貞運啓曰,臣言議風采,萬不近似於淸朝耳目之任,而特除之下,義分是懼,冒沒出肅,已至多日,乃者堂疏峻發,以湖西獄囚李存昌放釋之命,不能爭難,論斥備至。噫,存昌,卽邪學之窩窟也。從前誑惑一道,相率入於禽獸之域者,莫非存昌爲之倡,則不可以渠一時革心之言,遽從寬宥之典,而臣愚昧顚錯,尙此泯默。今於堂疏旣發之後,自顧慙恧,無地自容,昨未登對,今始來避,所失尤大,以此情踪,其何可一刻蹲冒於臺次乎?請命遞斥臣職。答曰,勿辭,亦勿退待。
李庚運啓曰,司諫李貞運避嫌承批之後,不爲傳啓,直爲出去,事甚未安,推考,何如?傳曰,允。
以忠淸監司李泰永啓本,罪人韓用和,連山縣到配事,傳于李庚運曰,飭已施矣,有兼銜分揀事,分付。
李庚運,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
鄭尙愚,以禮曹言啓曰,卽接宗廟署所報,則今日之雨,宗廟第八室龕內木班子滲漏,神欌內仰塗與冊欌上點滴,至於冊欌前地衣上滲濕云,莫重殿內,有此滲漏之患,極爲驚悚,臣曹與本署提調,卽爲奉審後,稟處,何如?傳曰,允。禮房承旨,先爲奉審以來,所重與階砌修改,尤有別焉。待晴土旺節前,先爲修改,而可合吉日,多數擇日,以爲從便進退之地,而嚴飭廟司,使之逐日奉審,可也。
李庚運,以訓鍊都監言啓曰,本局中軍,今當差出,而爲任最重,每當有窠,輒患乏人,且貶坐隔日,軍門事務,難付新手,鄭觀采寧邊府使之任,今姑改差,使之仍察中軍,何如?傳曰,允。
兵曹,訓鍊都監中軍鄭觀采,仍任事承傳。
金達淳,以義禁府言啓曰,忠淸監司李泰永啓本,連山縣投畀罪人韓用和到配事,判付內,飭旣施矣,有兼銜分揀事,分付事,命下矣。韓用和,分揀放送事,分付該道道臣之意,敢啓。傳曰,知道。
敎全羅監司趙宗鉉書。王若曰,比西京二千石,共理惟良,按南藩五十州,玆循僉擧。何拘常例?暫屈崇班,唯卿珪璋令姿,簪纓華閥。追乃祖乃父之緖,淸謹不墜傳家,有宜內宜外之譽,才猷允合需世。沁府北臬,尙有遺愛之不磨,宗伯西銓,可見眷注之彌篤。記溫泉陪扈之事,特侈擢崇秩之私。畀松京保釐之治,蓋出嘉乃績之意,眷彼湖南一域,實我海東重藩。心川拱月游之鄕,若漢豐沛,麻絲定歲供之制,比夏荊楊。第當大賑之纔經,尙多積弊之未紓。一路之錢穀俱渴,重以吏或爲奸,列邑之凋瘵方深,嗟乎人不堪苦,蓋緣民窮而歲縮,政切遑急之嘆,苟非望重而地高,曷副責成之念?玆授卿以全羅道觀察使兼兵馬水軍節度使都巡察使全州府尹,卿其祗服寵命,勉恢良圖。作一方之福星,宜先蘇弊而祛瘼,宣九重之惠澤,寧緩黜貪而奬廉。蘇孺文之按符,必貴嚴明之績,范孟博之攬轡,佇見澄淸之風。於戲,軒陛拜辭,那無北望之戀,湖山坐奠,庶寬南顧之憂。故玆敎示,想宜知悉。知製敎曺允遂製進
己未六月初十日辰時,上御便殿。禮房承旨·稟事閣臣,同爲入侍時,左副承旨鄭尙愚,假注書李允謙,記注官金景煥·承膺祚,檢校提學鄭民始,以次進伏訖。上曰,慶辰隔日矣。今春後諸臣,請擧賀儀,雖以仰體慈旨之意,未伸呼嵩之忱,而今年慶祝有倍於昨年矣。民始曰,年年是日,慈候益康,聖孝益光,臣民歡忭,與日益新,今番則尤異前年,進饌擧行,當依何年例乎?上曰,慈意,每恐一毫張大飾慶之道,不係於饌品多寡,只依昨年例爲之,今番亦將退行於十九念日之間,卿等不必預爲仕進,自十六日,入來擧行,好矣。命民始先退。又命尙愚,宗廟雨漏處,奉審以來。仍命退,承史以次退出。
己未六月初十日申時,上御便殿。左副承旨入侍時,左副承旨鄭尙愚,假注書李允謙,記注官金景煥·承膺祚,以次進伏訖。上曰,太廟雨漏處奉審,則果何如?尙愚曰,第八室龕內,有滲漏之痕,以油芚仰遮於木板子上,別無點滴之端矣。上曰,聞甚悚懍,此莫非屋上不除草之致,當擇吉,趁卽修改,修改時,則當爲移安耶?尙愚曰,後面簷端,則大爲滲漏,移安後,當爲修改矣。上曰,然則慰安祭,亦當設行乎?尙愚曰,但設移還安祭云矣。上曰,修改待晴當卽爲之,言于禮判,擇吉於土旺節前以待事,分付。招致守僕,此後暴雨連霔時,以廟內有無頉,日日來報於政院事,亦爲,分付。仍命退,承史以次退出。
上在昌德宮。停常參·經筵。
自開東至午時,灑雨下雨,測雨器水深三寸二分。
金達淳啓曰,行大司憲宋煥箕,持平姜碩龜在外,執義沈奎魯未肅拜,掌令洪樂游·徐有聞,持平金熙周呈辭,監察茶時之意,敢啓。傳曰,知道。
傳于李冕膺曰,諸承旨,持公事入侍。
李晩膺啓曰,右副承旨李濟萬,今日不爲仕進,卽爲牌招,何如?傳曰,允。
以壯勇營褒貶設行單子,傳于李庚運曰,雨勢如此,待晴退行。
傳于金達淳曰,左承旨入侍。
傳于鄭尙愚曰,禮房承旨入侍。
李庚運啓曰,密符親納,例也,而前開城留守趙宗鉉,謂有身病,使其親裨替納,事甚未安,推考警責,何如?傳曰,允。待開門牌招,使之從速辭朝。
傳于鄭尙愚曰,文簡公金淨,文簡公朴祥之宣諡賜祭,雖在年前,而當今年,旣致祭於信度公,則況此兩文簡乎?令該曹,卜日致祭,奉祀孫則,金文簡家收用而朴文簡家則鄕薦外,尙不收用,都政窠初仕一窠,權付軍職,今政訪問擬入事,分付。
有政。吏批,行判書金文淳進,參判李益運牌不進,參議李魯春進,行都承旨李冕膺進,以李書九爲禮曹參判,李得養爲儀賓都事,韓啓重爲東部令,朴善浩爲禁府都事,申鴻周爲寧邊府使,李玄謙爲抱川縣監。再政。以朴寅休爲明陵參奉,趙鎭明爲宗廟令,宗廟直長李在純,司宰直長黃仁紀,相換。
兵批,判書李在學,參判朴基正病,參議朴奎淳入直,參知閔昌爀病,同副承旨李庚運進,護軍李性默·鄭觀采,副司勇洪秉寀,以上竝單付。
李庚運,以都摠府言啓曰,副摠管李鎭復以漢城府左尹,本府坐起,晝仕出去,而逐日赴坐,煩稟未安,入番間,除草記往來之意,敢啓。傳曰,知道。
李庚運,以兵曹言啓曰,卽接西所衛將金致五牒報,則本所南邊大松一株,中松一株,因雨拔根顚仆云,令該所,依例斫去之意,敢啓。傳曰,知道。
鄭尙愚,以禮曹言啓曰,傳曰,今聞溫陵奉審進去承旨回奏之言,何其與年前定式一切相反也?局內左右及主山齋室近處所在愼墓成墓,墓道除治,樹木剪伐,一依思陵局內鄭山例,令陵官各別顧見,本家人亦許望祭矣。成墓近處之趙山子孫,則其後時或望祭於前築之壇,而愼與成無聞,竝與墳莎無人修築云,豈陵官之以年前下敎,不能分明知委於諸家而然乎?抑零替而寢遠,莫能以時辦備而然乎?令禮曹曉喩於愼成諸家後孫,嚴飭於齋郞陵屬等,毋敢恝然,又聞承宣言,愼成諸山,有碑有碣外,平夷不辨處,多有之云,何聞之晩也?若於如彼諸處,任其木根之盤錯,則不惟聖后陟降之靈,必有憫惻於洋洋之中,揆以事理,寧容如許?亦令禮曹嚴飭,明知爲塚而不辨其形。自來指點,而平夷莫尋諸如此處,或芟其根條,或禁其播植,定標置限,轉相遵守,則愈遠而愈當曉然於昭聖后之思,怡豫欣悅,有可以度測。惟今之敎,爲陵官者,敢不着意遵行乎?亦令禮判,揭板齋所,因此思之,思陵之諸鄭墳山修塋禁樵望祭,一遵先朝定式擧行乎?愍懷墓諸姜之山,年前始聞鞠蕪蓊醫,使之疏拓,亦許倣用思陵,溫陵局內諸山之例,今皆一一遵守乎?又思之,長陵外白虎所在所謂鄭山,事面雖異於成與鄭墳,而使其家人,許其修治,聖意有在,果至今遵用先朝下敎,而齊陵近處所在驪興府院君墓,亦依受敎爲之乎?一體詳問草記。又思之,貞陵復位事蹟,恰如溫陵事實,而復位之後,行祀之日,靈雨祁祁於局內,先正與故相諸人及敦匠者,俱有紀蹟之說,是月卽我神德聖后誕降之月也。聖后籍本象山,而國舅康公允成,亦稱象山府院君,象山之一號,卽谷山也。嘗見故事,聖后㪺溪水泛楊葉,進之聖祖,奇其所對,後有舟梁之儀,人云溪是龍峯之前龍淵,而傍有宮墟,柱石宛然。然則聖后本第舊址,又足可徵,邑誌或有所載,又或故老之有詳明傳道處乎?亦令禮曹,關問該道,使之狀聞事,命下矣。謹依下敎發關該道,使之詳探狀聞,亦爲直關于谷山府,以爲詳細報來矣。卽接該府使趙德潤牒報,則以爲招致故老與境內原居康姓人等,詳問由來相傳之語,則府治東距五里雲中坊林溪里,有國舅基而柱石淵溪,至今宛然云。故府使,卽率故老與康姓人等,馳尋視,果有一小山古名神留山,今稱堂底山。山下東向之局卽是國舅舊基而山之左麓下,有柱石一坐,長二十一尺,前後廣各三尺五寸,左右廣各三尺而故老流傳,或稱外門,或稱標門。山之右麓外,有一大淵,俗稱堂底淵,源出高達山,渟滀爲淵,深可五六丈,周爲二三百步,東流爲溪,縈回控帶於舊基之前自柱石至堂底山下,至前溪邊,爲二百三十三步。局內幅圓洽爲五六日耕,而背山臨溪,形局平穩,聖后本第舊址,明是局內當中處,衆口一辭,而龍峯·龍淵之名。雖未得詳明,傳道之可考,柱石淵溪,宛在於峯下左右,則恐未知或緣於古今異名而然。至於柱石,故老與康姓人等,皆以爲古有柱石二坐雙立矣。中間一坐頹仆破碎,年久閪失,上所謂外門標門之說,雖或似然,邑藏之誌,旣無紀實取考之蹟,康姓人之譜,亦無眞的可據之文,局內時居二戶,卽他姓,而康姓諸人,分居他坊云矣,敢啓。傳曰,允。聖后本家,觀津,籍貫旣是象山。象山卽谷山,而今其宮臺石礎,屹然宛在,長踰二十有一尺,明是世居,遂作本貫而石柱,必是舟梁以後起第時所建,大抵邑報,雖甚疎漏,舊基則可以徵信。況楊葉盛蹟,遍在野乘,且今月三明,卽我聖后誕降之辰也。此時此事之登聞,若有所相然者,就其舊址,當親書碑面,敬記故蹟,而碑樣依先朝文昭殿舊基追慕洞聖后誕降舊基碑尺度,下送該道,待秋成豎立,而閣樣,亦依右例爲之,而又思之,咸興府馳馬臺,記聖蹟,而曾聞本府,亦有馳馬谷名稱,在於府北七八十里許,山名岢嵐之南,有馳道數里,在山頂,邑中父老,傳以爲馳馬舊基,邑牒之不爲竝擧,豈其邑誌之不見,關辭之不擧而然乎?亦令道伯,來頭行部時,親審狀聞事,分付,可也。筵敎,分付該曹,以局內時居二戶,是邑民,而康姓諸人,分居他坊云,奉祀孫使之贖還,居接,近於屑越,自該曹,嚴飭該道該邑,使之從便顧助,換入或新入間,依渠等之願,爲之後狀聞,閣樣碑樣,切勿張大,一依見樣爲之事,分付。此則以筵說,載錄於日記及日省錄,分付禮判處,碑樣閣樣,戶曹郞廳,使之奉審以來。
金達淳,以刑曹言啓曰,因本曹都囚徒金致修遠配,崔得祐定配事,書下矣。金致修,咸鏡道端川府,崔得祐,平安道咸從府,各定配所,竝卽押送之意,敢啓。傳,知道。
李庚運,以司僕寺一二提調意啓曰,本寺兼內乘拜峰鎭別將申鴻周,今日政移拜寧邊府使矣。本寺擧行,俱係緊務,而姑未就緖,決難付之生手,寧邊府使改差,兼內乘仍任,何如?傳曰,允。
全羅監司趙宗鉉疏曰,伏以臣自經今春輪疾便一拭巾待盡之喘,特蒙聖朝惠養之恩,久占久司調息之便,一縷之延至于今,秋毫皆殿下賜也。雖病伏涔涔之中,未嘗不北望感涕,千萬不自意忽伏奉湖臬命,繼以有促敎,臣於是惝怳震越,莫省所以自措。特旨之下,不敢少淹,半夜登程,昨始來伏城外,而病情越添於冒雨,見職無望於祗肅,遂不得不替裨納符,退還私次,其爲悚懍,尤當如何?噫,世間事,往往有出人意慮之外者,而聞之者惝然而駭,當之者惕然而惑,未有如臣今日所被恩命者,假使臣,年齒强壯,可以宣力四方,至於剸煩理劇,非其材也。不但自知之已審,抑亦同朝之共諒。矧今以年則禮經之致政也,以病則膏肓之難醫也。有一於此,尙不敢爲冒膺之計,兼而有之,更何暇論?且屛翰之寄,孰非不重,而人之說難治者,必先數此道,蓋其管轄之殷衆,訟獄之煩氄,邑弊之漸痼,俗習之難化故也。是以前輩之望實俱隆者,亦莫不逡巡於是,今之掄揀,雖不及古,亦何可不究名實,苟然充擬,如冗漫差除之爲哉?此所以外駭物情而內惑臣心,匪直爲一身之私而已。倘蒙聖明,俯燭臣實狀,則鞶帶之褫不竢終朝,玆敢猥入文字,仰干崇嚴。伏乞聖慈察臣言之非出例讓,矜臣病之無以强赴,亟許遞臣藩任,以幸公私,不勝大願,臣無任云云。答曰,省疏具悉。卿其勿辭,往欽哉。
章陵參奉金聖泰疏曰,伏以我聖上追遠興感於溫陵舊事,克擧酌獻之禮,繼而有國舅臣信度公愼守勤旌閭之命,十行絲綸,藹然流出於至誠惻怛之盛意。嗚呼,是年,卽我聖后舟梁之寶甲也。復位封陵之禮,旣在於先朝是年,國舅表忠之典,又降於聖上是年,凡所以伸誠寓感之靡不畢擧,聖孝增光,域聳動,時亦有待而然耶?臣不勝欽仰感歎之至。然臣愚死罪,竊伏以爲,尙有聖朝之闕典,三勳臣事是已,臣敢不避猥越,冒死仰陳,伏願殿下,少垂察焉。嗚呼,溫陵當日之事,尙忍言哉?彼三勳臣亦人耳,豈不知名分之重?截然如天地之不可犯,而惟身謀之是急,肆發癈母之論,使我朝禮義之邦,倫紀倒置,義理晦塞,則乃宗社之罪人也,人可得以誅之也。特以功存靖社,朝家用寬大之典,雖不明正其罪,至於聖后祔廟之後,則不得晏然配享於廟庭,是當然之義也。且況三勳臣,於聖后卽不共戴天之讎也。以天之至廣至大,猶不可與共戴,況於廟庭咫尺之地乎?若使聖后在天之靈,陟降於冥冥之中,則將冤憤痛恨之不暇矣,其何以悅豫格思於芬苾之享耶?推之神理,參以人情,其不可從享於廟庭也,明矣。故文正公臣李縡所撰淳昌三印臺碑記曰,是非旣大定矣。彼勳臣者,尙可晏然於從享之列耶?此非獨文正一人之言,實我東臣子百世不易之定論也。在廷之臣,更無此論,意者朝廷之議,欲將功贖罪而然歟。是則有不然者,方其曆數已屬天與人歸之際,雖非三勳臣輩,神器不屬於聖祖,亦將誰歸乎?彼不過適乘機會,效其勞而已。乃反自以爲功,無所顧忌,則其無嚴之罪,尤著矣人,臣負此重罪,臥死牖下,亦足矣。假使朝家酬報其勞,至今數百年,勳籍自在,子孫世襲者,實曠世之至渥也。又何爲乎?配食於廟庭,戚我聖后之心耶?興言及此,不覺感涕之交零,議者或以事係先朝,爲重大難行,而此亦有不然者,復位封陵,是何等重大之事,而我先大王,斷以行之於幾百年之後,此實體聖祖之遺意也。今此三勳臣之黜享,比復位封陵之事,其輕重縣殊,又況於復位之後,當次第擧行者乎?臣先祖臣文簡公淨乙亥一疏,是苦心血誠,而使大義未伸於當世,終抱冤於九原而死。臣實隱痛在心,幸賴兩聖祖紹述之誠孝,修擧未遑之典,使倫紀明而義理正,是東國莫大之慶也。然而三勳臣之從亨自如,則亦豈可曰,倫紀明而義理正乎?然則臣祖之抱冤於九原,亦自如矣。臣父臣商協,每以此胸抱抑鬱,必欲一陳於黈纊之下,而草野跡賤,脩門路阻,因循至今矣。側聞我聖上,興感於溫陵舊事,不勝欣抃,竊欲匍匐上來仰陳衷懇,而年迫八耋,氣息奄奄,竟不能自力,使臣替陳,臣實鄕曲蒙騃之一賤品,猥蒙國恩,濫叨初仕之列,則亦何敢妄言朝廷之大事,瀆犯天威乎?然而錄用之典,非榮臣身也,特念先祖臣之樹立也。且況臣祖昌運於先朝是年,封陵之後,蒙恩除職,臣於聖上是年,又蒙錄用之恩,則是亦臣家之異數也。聞命之日,父子聚首,攢祝感泣,當溫陵有事之日,其圖報之心,尤有別於他人矣。臣若畏妄言之誅,終始泯默,則是上而負聖朝記舊之念也,下而負臣祖臣父爲國之誠也,臣罪尤大矣,玆敢仰籲天閽。伏乞聖明,穆然深思,廓揮乾斷,亟降三勳臣朴宗元·柳順汀·成希顔等黜享廟庭之命,以泄神人之憤以副臣民之望,千萬幸甚,臣無任云云。答曰,省疏具悉。昔我靖陵之世,金·朴二文簡公,共登小邱,議上長秋之封事,及琅函之徹也。義聲動廷中,而南國之士,懷其節名其邱曰,學士之臺,至今有指點咨嗟者,爾以金文簡之孫,當翟褕追復之舊甲,極論三勳臣事,予心起感,不覺通宵,前乎此而爲此論者,亦多矣。律之以天理人情,揆之以國綱臣分。夫孰曰,不可,而時際中興,再安宗社,山河帶礪,十死且宥,昔先正諸人之不爲直請者,蓋有微意存焉。況庭享典禮,至重而嚴,今於二百四十餘年之後,輕易議到,有非審愼鄭重之義矣。
己未六月十一日卯時,上御誠正閣。諸承旨持公事入侍時,行都承旨李冕膺,行左承旨金達淳,右承旨金翰東,左副承旨鄭尙愚,同副承旨李庚運,假注書洪命周·李允謙,記注官金景煥·承膺祚,檢校待敎李存秀,以次進伏訖。冕膺讀奏慶尙監司申耆狀啓,興海縣令尹應鉉到任事,達淳,讀奏京畿監司徐鼎修啓本,時囚罪人同推開坐事,忠淸監司李泰永啓本,罪人洪秉圭,藍浦縣到配事,命分書判付,翰東·庚運,以無公事先退。上曰,宗廟守僕待令耶?尙愚曰,待令矣。上曰,雨漏處修改時,若値六月,則無移還安之例耶?尙愚曰,取考已例,則壬戌庚辰年修改時,時値七月,故果有移還安之例,而六月則無已例矣。命書傳敎曰,政官牌招開政。仍敎曰,廟內修擧,專在廟司之惟其人,而近來則專不擇差,奉審等節,亦不着意擧行,寧不駭然?見今廟司中金明鎭,自是了了者,而其外李在純,年淺未經事,李得養亦然,金明鎭外,以已經廟司參下及他司中綜明任事者,次次相換或差出事,分付。上曰,太廟屋上除草,何時爲之也?問之,尙愚承命問之。守僕曰,二月修改後除草矣。上嚴敎曰,何不於五日或十日奉審,而乃敢曰,二月修改後除草云也。瓦間雨水之渟滀,蓋緣不除草之致,申飭廟司,待晴這這除草疏導之意,曾有下敎,則汝以行首守僕,所當夙夜憧憧,依下敎擧行,而不此之爲,甚至今番莫重處滲漏之境駭痛極矣。其委折問之,尙愚承命問之。守僕曰,不善擧行,更無可達之辭矣。上曰,屋上有頉處修改時,各室移安,有近例耶?問之,尙愚承命問之。守僕曰,辛亥年七月屋上雨漏處,至八月修改時,有各室移安之例矣。上曰,當室內有頉,則但當室移安耶?尙愚曰,似然矣。上曰,旣無六月修改之例,則姑待七月擇吉,而吏判事誠甚駭然。旣是本署提擧,則何不隨事董飭,有無頉這這報來,而且久任郞擇差事,亦何不提稟也?俄者兵判而今爲吏判,東西超躋,官亦榮矣。意謂自上向用之冞隆,而若只恃寵靈,每事放忽,則難免不職之罪,以日前寧邊倅事言之,許多武弁中,豈無可擇之人,而以鄭觀采者流,苟然充數。殆若非此莫可者,鄭觀采外,果無可合者而然乎?將觀來頭都政之如何?當有處分,各別惕念事,分付。仍命退,諸臣以次退出。
己未六月十一日辰時,上御重熙堂。左承旨·禮房承旨入侍時,行左承旨金達淳,左副承旨鄭尙愚,假注書李允謙,記注官金景煥·承膺祚,以次進伏訖。上曰,廟司待令耶?尙愚曰,待令事俄已分付,而今日貶坐,皆已進去,故姑未來待矣。上曰,吏判屢朔提擧,專不念及於修擧之方,且本署久任官差出事,何不稟定也?吏判入來後,以此筵敎,各別申飭,而廟司中李得養·李在純,爲先相換於他司,而雖未經廟司參下者,他司官員中,人頗了了者,擇差於本署事,分付。仍命退,承史以次退出。
上在昌德宮。停常參·經筵。
自午時至十三日開東,灑雨下雨,測雨器水深一寸八分。
鄭尙愚啓曰,明日乃是初伏,自明日處暑間,視事頉稟之,敢啓。傳曰,知道。
金達淳啓曰,行大司憲宋煥箕,持平姜碩龜在外,執義沈奎魯未肅拜,掌令洪樂游·徐有聞,持平金熙周呈辭,監察茶時之意,敢啓。傳曰,知道。
傳于李冕膺曰,諸承旨,持公事入侍。
以全羅監司趙宗鉉,牌不進推考傳旨,傳于李冕膺曰,更爲牌招,使之出肅,仍爲辭朝。
以全羅監司趙宗鉉,三牌不進推考傳旨,傳于李冕膺曰,更爲牌招。
傳于李康運曰,全羅監司入侍。
備忘記,全羅監司趙宗鉉下直,長弓一張,長箭一部賜給。
李冕膺,以吏曹言啓曰,今日本曹褒貶坐起時,堂上不可不備員,未肅拜參判李益運,令政院牌招,同參開坐之地,何如?傳曰,允。
以吏曹參判李益運牌不進推考傳旨,傳于李冕膺曰,更爲牌招。
以漢城府民家頹壓別單,傳于金翰東曰,恤典,令該廳卽爲分給事,分付。
疊以漢城府民家頹壓別單,傳于金翰東曰,恤典,令該廳卽爲分給事,分付。
以黃海監司曺允大壯啓,薦新生銀口魚,限內不得封進,惶恐待罪事,傳于鄭尙愚曰,勿待罪事,回諭。
兵曹口傳政事,副護軍韓用和。
鄭尙愚,以弘文館言啓曰,本館上番闕直,已至多日,事甚未安,副應敎韓用鐸,校理趙得永,修撰朴吉源,旣有只推之命,副校理朴崙壽,由限已過,與新除授副修撰朴鍾淳,一體牌招,以爲推移入直之地,何如?傳曰,允。
以副應敎韓用鐸,校理朴崙壽,修撰朴吉源,副修撰朴鍾淳,牌不進罷職傳旨,傳于鄭尙愚曰,許遞,使之一伸廉隅。副修撰朴鍾淳,只推,牌招入直。
李冕膺,以吏曹言啓曰,頃因臣曹草記,謹依下敎,故永柔縣令李有吉,故雲山郡守李繼宗,故千摠金堯卿·吳稷·金佐龍等五人之褒贈與否及子孫誰某,探報來之意,發關諸道矣。全羅前監司李得臣,黃海監司曺允大,回移,以爲李有吉,則肅宗朝辛酉年,特蒙兵曹判書贈職之典,又命旌閭,壬辰年配享忠武祠,其五代奉祀孫志相,年今二十四歲,而居在康津地武業。故千摠吳稷,則仁祖朝丙子年,特蒙兵曹參判贈職之典,命旌閭,英宗朝己卯年,又蒙兵曹判書贈職之典,其七代奉祀祖伯得,年今二十九歲,而居在錦山地武業。故雲山郡守李繼宗,則當宁癸卯年,特蒙兵曹參議贈職之典,其六代奉祀孫臣龍,年今四十七歲,臣龍子之塾,年今二十四歲,而俱居瑞興地儒業。故千摠金佐龍,職經訓鍊院主簿,龍媒梁萬戶,而其七代奉祀孫台瑚,年今六十二歲武業登科,台瑚子宗熙,年今四十七歲儒業,而俱居黃州地云。忠烈錄中泛稱旌贈,而其後孫之相傳文蹟,旣無憑考,則似未蒙褒贈之典,至於故千摠金堯卿之已蒙褒贈與否及子孫誰某,則諸道回移,俱以廣加搜問,終未知得,而更爲詳細探訪事,批旨內,知道,未及贈職人,問于大臣,指一草記可也事,命下矣。謹依批旨內辭意,遣郞官,問于時原任大臣,則議政府左議政臣李秉模,以爲金佐龍·金堯卿,俱以戰死旌贈,載錄於忠烈錄,其殉於是役也明矣,而旣無佐龍贈牒之傳於其家者云爾,則年世雖曰久遠,恐無後孫全未聞知之理,無或忠烈錄之以其同時戰死之故,誤載以旌贈歟。及今貤贈,庸昭聖朝是年曠感之意,金堯卿之採訪文蹟,又未可知,一體施行恐宜而事係恩典。伏惟上裁云,行判中樞府事臣沈煥之以爲,李有吉·李繼宗·金堯卿·吳稷·金佐龍等五人,從忠武公金應河之後,同時立慬於遼野之戰,尙有文蹟可考,而適値舊甲之重回,聖意起感於曠世,特軫褒忠奬節之方,而金佐龍·金堯卿二人,旌贈之文,旣無可徵於公私載籍,則今依李繼宗已例,一體褒贈,似爲聖朝闡明義理,扶植倫綱之徽典,而事係特恩,伏惟上裁云,議政府右議政臣李時秀以爲,惟此李有吉·李繼宗·金堯卿·吳稷·金佐龍五人,或以郡宰,或以幕府,隨忠武後渡江赴遼,秉節立慬,亦在同日,考其殉義之蹟,旣無差殊,論以褒贈之道,宜施一體,而事係恩典。伏惟上裁云,諸大臣之議如此,而舊歲重回,聖心興感,有此博詢之命,同時立慬之人,一體褒贈,豈容他議,而第伏念金堯卿之後孫,尙未搜訪,則堯卿之已蒙褒贈與否,有難臆料。今若同爲擧行之後,或有孱孫之屛伏僻遠者,晩始聞命來告,以曾已受贈云爾,則莫重貤贈之典,不可疊擧。且今所贈之資品,或反低於前贈,則不無難處之慮,是年之內,不得擧行。雖未免欠闕,事係難愼,且前已發闕於四都八道,使之窮搜詳探,姑待其更報,恐爲得宜。金佐龍,則當依諸人例褒贈,而吳稷,則蒙兵曹判書贈職之典,李有吉則蒙兵曹參判贈職之典,李繼宗則蒙兵曹參議贈職之典,職品高低,如是參差,而判府事臣沈煥之獻議中,以依李斷宗已例,一體褒贈爲辭,似當施以兵曹參議贈職之典,而事係恩典,不敢自下擅便,恭竢上裁。故縣令李有吉,月前該道臣回移,以已蒙兵曹判書贈職之典報來,故臣曹,亦爲依此草記矣。追聞其後孫之言,有吉贈職,乃參判,非判書也。該道臣當初所報,未免不審,全羅前監司李得臣,推考,何如?傳曰,允。
鄭尙愚,以禮曹言啓曰,臣與本署提調臣金文淳,進詣宗廟奉審,則第八室龕內木斑子滲漏,神欌內仰塗與冊欌點滴,至於冊欌前地衣上,滲濕果如本署所報,卜日修改,不容少緩,而修改時,不可無移還安之節矣。謹考先朝壬戌·甲子·乙丑·庚辰·丙戌·己丑六年謄記,壬戌則滲漏在於六月二十一日,而修改在於七月十二日,甲子則,滲漏在於六月十三日,而修改在於七月初六日,乙丑則,滲漏在於六月二十日,而修改在於七月二十日,庚辰則滲漏,在於六月十二日,而修改在於七月初一日,丙戌則滲漏,在於六月二十日,而修改在於七月初七日,己丑則滲漏在於六月十七日,而修改在於七月初七日,皆因土旺用事,自本曹稟請退行,而其餘各年,雖有移安修改之時,或因雨漏之在於他月,或因節序之無所拘忌,而至於六月節內移安修改,溯考前後謄錄,元無可據矣。見今雨勢尙未開霽,土旺之前,餘日不多,有難循例稟請,姑待七月節後,擇日擧行,何如?傳曰,允。
金達淳,以義禁〈府〉言啓曰,卽接月令醫員趙文杓手本,則以爲時囚罪人金載謙,素患伏暑之症,闖發於屢日處濕之餘,積氣上衝,有昏窒,氣息奄奄,實有難〈支〉之慮云,自前罪人病勢如此,則有一邊保放,一邊草記之命矣。金載謙,卽爲保放之意,敢啓。傳曰,知道。
獻納閔命爀疏曰,伏以臣至庸極陋,淸朝言議之責,論思之任,夫豈有一分可堪,而特蒙我聖恩,臣感激洪造,他不暇顧,章皇出肅,粗伸義分,而第臣目今病狀,實有十分難强者,臣受氣虛薄,早嬰奇疾,痰飮而膈痞,風眩而氣喘,轉成勞漸,引食無節。此固臣數十年貞疾,每歲輒不免數三次危域,向於豹直之日,宿症復作,調治失時,舁還私次,一直委頓,始似脚氣拘攣刺痛,轉入心腹,悶鬱煩轉,元氣虛脫,神形銷鑠,外而不得動作全身,內而不得調下勺水,瀉罔功,醫人縮手,見者莫不危之,臣亦自料其必無幸矣。藉使賴天之靈,得爲再生之人,束帶供職,不可以時月期也。兼銜之宜謝不謝,失在昧例,李存昌之當論不論,罪著溺職,始被喉院之請推,復有堂疏之論斥,以此情踪,豈敢一刻蹲冒,而蠢動無路,不得引爲避之計,惶悸恧蹙,如添一病,狗馬賤疾之仰煩天聽,極知猥褻,而疾病之呼,寔出常情,玆敢據實陳懇。伏乞聖明,俯諒情病之俱涉難强,臺職之不可虛縻,亟賜鐫遞,俾便公私,仍命選部,勿復檢擬,得以安意調息,千萬幸甚。臣於氣息奄奄之中,略暴乞免之忱,豈敢贅及他說,而事在目下,不容泯默。臣向日常參登筵時,伏見前諫長臣申獻朝,盛論邪學之斁倫敗俗,攙擧李家煥·丁若銓等姓名,而擬律之際,嚴敎荐下,蒼皇屛退,雖未及畢陳其說,而及其避嫌大槪之頒布也,至以李家煥等按律之請爲辭矣。聲罪狼藉,律名至重,則臣之不有臺言,偃處城闉,已見其放恣無嚴,而以其爲子弟者言之,悚惶縮伏,宜盡自靖之道,而若銓弟若鏞,恬若無故,揚揚周行,卽此而濡染邪學,放倒廉防,尤可知也。其在衛道閑邪之義,不可無警。刑曹參議丁若鏞,施以刊削之典,宜矣。近伏聞有一殺獄,出於北部,事在春間,而究其實,則慘不忍言之事也。殺越人命,孰非大憝而變出人倫,尤係變異之大者,始因巡山軍之所發覺,而洞任部隷,推諉漫漶,任自埋瘞,該部初無行檢之事,該營亦無跟捕之擧,纔因其父之發告,而今方推覈於法曹閱朔掩置,以致自露者,揆以獄體,誠極駭然。部官員拿問嚴勘該營大將,施以譴罷之典,斷不可已也,臣無任云云。答曰,省疏具悉。爾所謂刑議之行公云云。設如爾言,筵席語祕,何以處義?況於諫長未畢之啓,未聞這箇人之名字。爾曰,聞於筵中云者,何爽誤輕着甚矣?至於重臣事之揷入,此非偏私而何?重臣之外除也。嚴於覈治,若有不悛者,至施賊刑云,近來法官之所不敢爲者,重臣乃爲之,則反以不當聞之筵話,責之以聞若不知者,亦豈成說?部官事將臣事,依施,爾其勿辭察職。
己未六月十二日辰時,上御誠正閣。諸承旨持公事入侍時,行都承旨李冕膺,行左承旨金達淳,右承旨金翰東,左副承旨鄭尙愚,同副承旨李庚運,假注書李允謙,記注官金景煥·承膺祚,以次進伏訖。冕膺讀奏全羅前監司李得臣狀啓,咸平縣監申溆到任事,尙愚讀奏,京畿監司徐鼎修狀啓,雨澤事,命分書判付。上曰,不爲仕進承旨許遞。出榻敎又命書傳敎曰,承旨前望單子入之,待下批牌招察任。又命書傳敎曰,旣無必遞之義,則再違召命,事體未安,全羅監司趙宗鉉,從重推考,更爲牌招。仍敎曰,牌去來各別催促,違牌勿爲呼望事,分付。賤臣承命,分付。上曰,全羅監司牌去來知入。賤臣承命出問。回奏曰,違牌則毋敢呼望,而屢度催促,終不承膺云矣。上曰,全羅監司趙宗鉉,更爲牌招。出榻敎上曰,廟社官員與殿司,如已來待入侍。景煥,承命出傳,與宗廟令趙鎭順,直長黃仁紀,副奉事李明翼,社稷令李義述,永禧殿參奉權瑞應,偕入進伏。命各奏職姓名,鎭順等,以次奏職姓名。敎鎭順曰,廟內雨漏處修改事,爾果聞之否?屋上渟滀之水,不卽疏導,致有今番滲漏之境,蓋廟司輩之不謹擧行而然也。昨有相換之命,而爾則曾經廟司,似非生疎,暴雨霔下時,這這奉審,屋上除草,預爲檢飭,俾無瓦間渟滀之歎,可也。修改則當趁七月擇吉,爾等知悉。又敎仁紀等曰,已下敎於本署令矣,非但雨漏處奉審而已。凡事貴在誠敎,況莫重莫敬之地乎?爾等須着念修擧,毋負今日召見之意也。敎義述曰,社稷神室,卽極木蓊翳處,雨漏之慮,尤倍於他,簷端渟滀之水,這卽疏導,一如廟司擧行,可也。年幾何?義述曰,六十三矣。冕膺曰,社稷署令李義述,進伏之際,擧措顚錯,推考,何如?上曰,依爲之。出擧條敎瑞應曰,俄已下敎於廟社官員,爾亦依此着念善爲之也。命鎭順等先退,又命退承史以次退出。
己未六月十二日午時,上御誠正閣。全羅監司入侍時,同副承旨李庚運,假注書李允謙,記注官金景煥·承膺祚,全羅監司趙宗鉉,以次進伏訖。上曰,全羅監司進前。宗鉉進前。上曰,卿之年位,顧今不宜於出按湖南,而此時本道事,非綜明事務者,實難按治,日前已有筵敎於大臣矣。北關之治,近來人中差强,且卿是乃祖之孫也。家庭之學,湖南事聞見必多,玆以特除以盡趁早未及試之意,卿其往須善爲之也。宗鉉曰,臣雖年富力强之時,湖南伯,猶未敢望也,意外恩除,榮幸極矣。夷險燥濕,豈敢擇也,而衰病轉深,神識昏瞢,遇事顚錯,僨誤必矣。促敎之下,不敢一味違傲,雖已出肅,而今旣登筵,願蒙體諒之恩焉。上曰,筋力尙强,卿言過矣。以卿官與年,旣無他求,則有何顧瞻之事乎?一道內諸般弊端,一一釐革,隨處對揚,毋負特除之意也。何年登第?宗鉉曰,戊子年登第矣。上曰,兼司書戊子年爲之,則何其出六之易也?宗鉉曰,自外任登第,故然矣。上曰,先卿之爲本道伯,未知在何年耶?宗鉉曰,甲戌年出按,乙亥年遞來矣。上曰,卿祖則何年爲之也?宗鉉曰,壬戌年出按,甲子年遞來矣。上曰,三世完伯,亦云稀罕矣。宗鉉曰,臣之七代祖以後,五世完伯矣。上曰,然乎?仍敎曰,湖南,亦趁今移秧,則庶有豐登之望,而昨年被災處,今又被旱云,念及民事,誠甚渴悶。宗鉉曰,臣以松營事,有所仰達者矣。仍奏曰,厚陵造泡寺,年久頹圮。若過今夏,無以支撐,而物力猝難拮据,政以爲悶,何幸本府折衝金昌瑞,慨然擔當,自願捐財,故臣果許之,仍令營校,同爲監董矣。首尾七十餘日,新建或修補,今旣告訖,而臣適値遞歸,未及啓聞。然取考本營謄錄,在前如此之時,輒有奬勸之例,臣旣出外,故敢此仰達矣。上曰,邊將卽爲待窠調用,監董營校,賞加,可也。出擧條命宗鉉先退,命書公事判付訖。仍命退,承史以次退出。
上在昌德宮。停常參·經筵。
自開東至申時,灑雨下雨,測雨器水深八分。
李庚運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭尙愚啓曰,來十六日日次儒生殿講日次矣,敢稟。傳曰,依近例以製述爲之於十八日,而處所,待下敎爲之,可也。
金達淳啓曰,行大司憲宋煥箕,持平姜碩龜外在,執義沈奎魯未肅拜,掌令洪樂游·徐有聞,持平金熙周呈辭,監察茶時之意,敢啓。傳曰,知道。
李庚運啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李庚運啓曰,訓鍊大將徐有大譴罷事,命下矣。將兵之任,不可一刻無摠察之人,何以爲之?敢稟。傳曰,都提調·摠察事·從事官發牌,聽傳敎。
傳于鄭尙愚曰,左副承旨入侍。
以漢城府民家頹壓別單,傳于金翰東曰,恤典,令該廳,卽爲分給事,分付。
疊以漢城府民家頹壓別單,傳于金翰東曰,恤典,令該廳,卽爲分給事,分付。
李庚運,以備邊司言啓曰,卽見禮曹粘目,則枚擧東萊府使金觀柱狀啓,以爲裁判差倭,以公作米退限事出來,而當初作米,具後退限,實出於一時特恩,則限盡又請,極爲痛駭。更加嚴責,使不得提說,許接自是前例,所贈宴禮單雜物,令該曹,照例磨鍊下送爲辭,而裁判出來者,勿論所幹之何事,姑許接待,已有前例,事係邊情,請令廟堂稟處矣。無論所幹事之如何,已出來之裁判,姑爲許接,已例卽然,接待與禮單等節,照例擧行事,分付該曹及該府,至於公作米退限,乃是從前曠蕩之特恩,則視作應行之例,至煩更退之請者,極爲可駭,嚴加責諭,卽爲入送之意,申飭該府使處,何如?傳曰,特給,可也。
禁府啓目,比安前縣監鄭時養原情云云。問目內辭緣,泛稱遲晩,刑推得情何如?判付啓,除刑推仍爲議處,照律爲旀,未肅拜判堂,令政院,待開門牌招擧行爲旀,未及拿囚部官段,付之該曹,以爲考績時陞黜之地事,分付爲良如敎。又啓目,聞慶前縣監宋倫載原情云云。問目內辭緣,泛稱遲晩,刑推得情,何如?判付啓,依鄭時養原情判付,施行爲良如敎。
己未六月十三日辰時,上御便殿。左副承旨入侍時,左副承旨鄭尙愚,假注書李允謙,記注官金景煥·承膺祚,以次進伏訖。上命書日次儒生殿講取稟批旨訖。敎曰,到記則自十二日朝食堂,至十八日朝食堂,收聚以用事,分付。仍命退,承史以次退出。
上在昌德宮。停常參·經筵。
自巳時至申辰,灑雨下雨,測雨器水深五分。
金達淳啓曰,行大司憲宋煥箕,持平姜碩龜在外,執義沈奎魯未肅拜,掌令洪樂游·徐有聞,持平金熙周呈辭,監察茶時之意,敢啓。傳曰,知道。
傳于鄭尙愚曰,禮房承旨入侍。
傳于李冕膺曰,諸承旨持公事入侍。
傳于鄭尙愚曰,奉審承旨入侍。
以判義禁洪檍牌不進推考傳旨,傳于金達淳曰,更爲牌招。
金達淳啓曰,判義禁洪檍再拜不進推考傳旨,今方捧入,而開坐命下之後,連事違召,不卽擧行,事甚未安,所當更請牌招,而係是一日三牌,何以爲之?敢稟。傳曰,當暑滯囚可悶,先令行公次堂,擧行,判堂聞有實病,姑爲給由,俟少間更卽牌招,使之行公。
承旨前望單子入之,沈象奎落點。
李冕膺啓曰新除授承旨沈象奎,方在罷散中,何以爲之?敢稟。傳曰,敍用。
以訓鍊大將望筒,傳于李庚運曰,昨聞承宣言,知其事實,罪在該部,薦望勿施,仍爲分揀,卽爲牌招,傳授命召。
以漢城府民家頹壓別單,傳于金翰東曰,恤典,令該廳卽爲分給事,分付。
以全羅監司李得臣啓本,罪人尹景允,隱籍貿魚,作弊沿邑之狀,究覈馳啓事,判付內,啓下刑曹爲旀,南城·沁都則雖有行宮所用魚物,限年改色之法例,而本府段,初無如許改備之事,則有此假稱憑藉之奸弊,抑何委折是隱喩,以至園幸時水刺所用,亦必臨時京貿,則以此以彼,不可不嚴査其顚末,以爲別般痛繩之道,爲先令守臣,詳査狀聞然後,以其狀聞,下送該道,在囚漢卽爲處決事,分付爲良如敎。
李庚運,以備邊司言啓曰,進賀兼謝恩使行期,要在不遠,而尙不會同云,未知其間事故之如何,而一行凡事,必待會同而後,可以整頓,若是稽滯,極爲未安,該使臣,竝推考,申飭擧行,何如?傳曰,允。
李庚運,以備邊司言啓曰,頃因湖西御史申絢別單,沿海邑所在營穀實數,當年作錢幾許,報來後稟處之意,覆啓行會矣。卽見監司李泰永所報,則以爲穀簿零星,海沿爲甚,況當設賑,實爲絶巡。故雖年例應作之營耗,初不發賣,而洪州等六邑,則被災尤甚,捧糴最晩,或爲還穀收殺,或因賑資措辦,雖於營穀,無論元摠與耗條,參互邑報,較量民情,有如干石作錢之事,而沿海邑戊午條營穀實數,及作錢石數,修成冊上送云矣。取考成冊則沿海營穀所在邑,合爲十六,而作錢爲六邑,不爲作錢爲十邑,營穀都數九千四百餘石內,作錢爲一千五百石,而亦無傾庫作錢處,則不可以犯科言。雖以繡啓所論言之,摠論山積沿枵之弊,由於營作錢之每多在沿而已。似非專指時道臣論責,則姑爲安徐,大抵營穀都數之布在沿邑者,若是零星,則他衙門穀之數少,可以推知,繡啓說弊。雖曰,前後已陳之論,其所矯救,不可一番査問而止,從今以後,凡有營穀作錢,參量沿邑見在之都數,要不犯於元穀,俾無日後按廉時復煩登聞之意,嚴飭分付於該道臣,何如?傳曰,允。
金翰東,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。西部字內完少頹多二戶,各布一疋,南部字內完少頹多一戶,布一疋,北部字內完少頹多一戶,布一疋,合布四疋,恤典依例分給之意,敢啓。傳曰,知道。
金翰東,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。西部字內三四間中,完多頹少一戶,布一疋,北部字內完少頹多一戶,布一疋,合布二疋,恤典依例分給之意,敢啓。傳曰,知道。
金翰東,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。西部字內完多頹少一戶,布一疋,恤典依例題給之意,敢啓。傳曰,知道。
金翰東,以賑恤廳言啓曰,漢城府民家頹壓別單,判付內,恤典令該廳卽爲分給事,命下矣。西部字內完少頹多一戶,布一疋,三四間中完多頹少一戶,布一疋,東部字內三四間中,完多頹少二戶,各布一疋,南部字內三四間中,完多頹少一戶,布一疋,合布五疋,恤典依例分給之意,敢啓。傳曰,知道。
禁府啓目,聞慶前縣監宋倫載亦,宮粟收稅,節目雖久,各種收價之際,該吏之濫捧,峽民之受困,可以推知是白遣,倉穀作錢。雖曰,價之代受,至如魚果之換貿,還穀之苟充,有乖典守之法兺不喩,還上代捧,藉或從民之願,皮穀單代,都是違法所致,揆以糴式,極爲可駭。以此照律罪,杖一百收贖,告身盡行追奪,流三千里定配私罪,奉敎依允爲旀,功議各減一等爲良如敎。又啓目,比安前縣監鄭時養亦,觀其所供,庫中分石與擅自私分,雖皆發明是白乎乃,飢口之逐巡加報,乃是自備而白給者,則元非報營之事,而若是混報,已非誠實之道是白遣,南倉錢之放債饒,爲先除利條,設如囚供,以備春賑之資是白良置,畢賑之後,旣有餘穀,而添還云爾,則當初取殖,跡涉料販,末後分屬徒循謬例兺除良,還穀事體,何等嚴重,而稱以民情之遑急,單代收捧,若是夥然。揆諸法綱,俱極可駭,以此照律罪,杖八十收贖,告身盡行追奪,徒二年定配,私罪奉敎依允爲旀,功減一等爲良如敎。
刑曹啓目,粘連文化縣殺獄罪人尹商國獄事段,此獄肯綮,專在於傷處之在胸在腎,而其父被踢時,其子未及目擊,以按胸將絶之狀,認爲被傷,以此發告,似無足怪,而毋論踢胸踢腎,殺得喆金者,明是尹商國,依前訊推取服何如啓,卿曹回啓跋語,何如彼沒實是隱喩,此獄段,自初橫看豎看,左右看蔽一言曰,屍帳不成體段,檢案多違格例,爰辭亦錯條理,及見更査之啓而可謂穀猶舊,至於手勢事情之如此如彼,不暇論。大凡殺死之獄,一律所關,決不可以原情之論,輕加參錯,而此獄之仍作鐵案,揆之法理,萬萬非平允之義。卿等與道臣,在執法之列而行査獻讞之際,全忽以法究法之道者,殊欠妥當。此案付之道臣,斯速酌決後,使卽啓聞爲良如敎。又啓目,粘連谷山府殺獄罪人高得才獄事段,大抵此獄,痕損在耳根,速死之凶器,又是大木而傷在頭腦,其皮不破,不但脗合法文,圓木異尖之論,紙裹甁甕之比,可謂形容得實際光景。罪人高得才,各別嚴訊,期於直招何如啓,疑外之疑道,啓皆剖析,依前訊推事,分付爲良如敎。
平安監司韓用龜狀啓,節到付江界府使李健秀牒呈內,本府三川·慈城兩坊出稅一款,趁今啓稟,以爲自今秋收稅之地亦爲白有臥乎所,取考臣營上謄錄,則丙辰九月日,因前前道臣朴宗甲,三川坊三江穗出賦應役事狀啓,同年十月日,到付回啓關內,三江穗出稅事,依當初朝令,以十年爲限爲旀,三川坊段,當此移鎭創始之時,必有煩民使用之端,三年蠲稅之外,更命加蠲二年之賦,從今以後,不但三川三江而已。凡係四郡,因其願許入之民,一依法典勸耕,三年蠲稅,更無敢進退年限亦敎是白乎旀,丁巳正月日,啓下上土僉使兼帶防營別中軍節目中。有曰,兩坊民勸耕三年外,加蠲二年之稅,蓋軫新集之戶,方服移鎭之勞,不欲更責其田賦亦敎是白乎所,今以三川·慈城,計其五年之限,則慈城之許闢,在於丙辰,而庚申當爲限滿。今不當擧論之意,纔已題送是白在果,三川段,其許闢,在於甲寅,則戊午已爲限滿是白乎等以,同三川坊段,依定式自今秋爲始出稅,而山腰以下起墾處,屬之元田,從實執摠,添錄於收租磨勘計料是白遣,其餘山耕處段,以宮田例捧稅,而其稅粟,一依他邑例,屬之該府民庫,以爲諸般需用之資爲白乎矣,宮田執卜之節,依二十五日耕作一結之例,必於秋成後,詳審執摠,毋或有虛實相蒙之弊事,嚴飭分付爲白乎旀,緣由馳啓云云。
同副承旨沈象奎疏曰,伏以臣疎闇拙劣,隨事僨誤,前後除拜見職,不翅屢遭,而輒緣昏聵,動致做錯,每蒙聖慈一加涵貸,格例之全昧而曲爲指導,擧行之無狀而常寬責罰,其所以幸免大戾者,莫非覆庇之天,而向者各道還餉未捧守令邊將之當捧傳旨也。愚迷之見,未及周思,終不免全未捧之見漏於傳旨,至承廟堂之論罷,罰未當罪,方切悚恧,曾未幾日,除旨又下,恩敍有命,臣且感且惶,卽宜竭蹶,少伸叩謝之忱,而第臣與都承旨臣李冕膺,有翁壻應避之義,揆以法例,在下當遞。伏乞聖明,俯垂鑑諒,亟賜遞改,以存公格,以安私分,不勝幸甚,臣無任云云。省疏具悉。疏辭下該曹稟處。
己未六月十四日卯時,上御誠正閣。諸承旨,持公事入侍時,行都承旨李冕膺,行左承旨金達淳,右承旨金翰東,左副承旨鄭尙愚,同副承旨李庚運,假注書李允謙,記注官金景煥·承膺祚,以次進伏訖。命書傳敎曰,禮房承旨,馳詣宗廟·景慕宮,奉審摘奸以來,尙愚承命先退。冕膺·翰東·庚運,以無公事先退。達淳,讀奏全羅前監司李得臣啓本,罪人尹景允貿魚作弊,究覈馳啓事。平安監司韓用龜啓本,罪人姜必辰,龜城府到配事。黃海監司曺允大啓本,白翎鎭永屬官奴罪人惡千物故事,命書判付訖。達淳曰,卽伏見全羅前監司李得臣啓本,則守令名字,有誤書之擧,奏御文字,何等敬謹,而有此不審,事體所在,誠極未安,推考警責,何如?上曰,依爲之。出擧條仍命退,承史以次退出。
己未六月十四日午時,上御便殿。左副承旨入侍時,左副承旨鄭尙愚,假注書李允謙,記注官金景煥·承膺祚,以次進伏訖。上曰,奉審則太廟雨漏處,何如?尙愚曰,詳細奉審,則滲漏處,果是瓦間渟滀之水,不卽疏導之致也。龕內仰塗,則今已乾淨,其外皆無頉,景慕宮奉審,則無雨漏處,亦皆無頉矣。上曰,唯。仍命退,承史以次退出。
上在昌德宮。停常參·經筵。
巳時,日暈。
藥房提調金文淳,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安,答曰,知道。
金達淳啓曰,行大司憲宋煥箕,持平姜碩龜在外,執義沈奎魯未肅拜,掌令洪樂游·徐有聞,持平金熙周呈辭,監察茶時之意,敢啓。傳曰,知道。
李庚運啓曰,備邊司郞廳來言,今日賓廳日次,而上前開拆相値,不得來會云矣,敢啓。傳曰,知道。
李庚運啓曰,御營廳將官來言,今日本廳軍兵,日次私習云矣,敢啓。傳曰,知道。
正言尹涵啓曰,臣至愚極陋,淸朝耳目,本不近似,閱歲叨冒,毫無裨補,已試蔑效,卽此可知,而及至韓用鐸事,惶恧極矣。蓋當日三司之退自閤門也。共奉明諭,顒俟處分,則雖身歸私次,事同伏閤,而用鐸忽於此際,陳疏尋鄕,臣適以疏事,忝隨諸臺於朝房,驟見朝紙,公議齊發,不知本情之由於甚事。只憑此時之不當遠離,乃於原疏之下,竊附官箴之意,苟使用鐸,有不獲已之故,則何不擧實相聞於同參諸人,而徒然作行,有若平常無事時爲也。及其用鐸疏批之下,誨責言官,萬萬截嚴,實非義分之所敢安,臣旣受此敎,豈可以事在稍久,而不思自靖卽,且況近日儒臣,以李存昌放釋事,疏斥臺臣之不能爭執,此誠切直之論,而臣亦不言中一人,何敢諉以在外,獨逭噤默之責乎?由前則不必言而言,由後則當言而不言,以此以彼,溺職大矣。以何顔面,晏然仍冒於臺次乎?昨纔上京,今始來避所失尤大,請命遞斥臣職。答曰,勿辭,亦勿退待。
金達淳啓曰,正言尹涵,避嫌承批之後,不爲傳啓,直爲出去,事甚未安,推考警責,何如?傳曰,允。
以漢城府民家頹壓別單,傳于金翰東曰,恤典,令該廳卽爲分給事,分付。
疊以漢城府民家頹壓別單,傳于金翰東曰,恤典,令該廳卽爲分給事,分付。
吏曹啓目,粘連觀此承政院同副承旨沈象奎上疏,則以爲臣與都承旨臣李冕膺,有翁壻應避之嫌,揆以法例,在下當遞,亟賜遞改,以存公格亦爲白有臥乎所,相避之法,在下當遞,今此沈象奎所帶承政院同副承旨之任,似當許遞是白乎矣,邇列之臣,所帶遞仍當否,臣曹不敢擅便,上裁,何如啓,依回啓施行爲旀,其代,前望單子入之,待下批,令政院牌招爲良如敎。
承旨前望單子入之,徐英輔落點。
李冕膺,以敦寧府言啓曰,府郞廳等今春夏等褒貶等題,當爲磨勘,而以首堂上未差,不得爲之之意,敢啓。傳曰,知道。
李庚運,以中樞府言啓曰,本府郞廳及醫員錄事等,今己未年春夏等褒貶,當爲等第,而領中樞府事臣金憙,以在外限內不得磨勘之意,敢啓。傳曰,知道。
李冕膺,以忠勳府言啓曰,本府今己未年春夏等褒貶,當爲磨勘,而有司堂上不備,限內不得爲之之意,敢啓。傳曰,知道。
李冕膺,以耆老所言啓曰,本所堂上,多有身病,無參坐之人,今己未春夏等褒貶,限內不得磨勘之意,敢啓。傳曰,知道。
李冕膺,以儀賓府言啓曰,本府郞廳,今己未年春夏等褒貶等第,當爲磨勘,而本府以單郞廳衙門,都事李得養,除拜日淺,限內不得爲之之意,敢啓。傳曰,知道。
鄭尙愚,以弘文館大提學意啓曰,今春夏等本館褒貶,當爲等第磨勘,而領館事不備,限內不得爲之之意,敢啓。傳曰,知道。
李冕膺,以吏曹言啓曰,本曹屬司尙瑞院官員等矣。今春夏等褒貶等第,當爲磨勘,而直長金世淵,與本曹判書臣金文淳,有妻三寸姑母夫應避之嫌,故臣獨自磨勘之意,敢啓。傳曰,知道。
金翰東,以戶曹言啓曰,本曹郞廳及所屬各司官員,今己未春夏等褒貶,依前例磨鍊以入,而去秋冬等褒貶時,軍資監內贍寺,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
金翰東,以戶曹言啓曰,義禁府啓目判付內,未及拿囚部官,付之該曹,以爲考績時陞黜之地事,分付事,命下矣。臣鎭寬,與參判臣兪漢模,參議臣洪樂恒,卽爲開坐于本曹,五部官員今春夏等褒貶等第,更爲磨勘以入之意,敢啓。傳曰,知道。
鄭尙愚,以禮曹言啓曰,今此所屬各司官員等,褒貶時,厚陵參奉崔文顯,禧陵直長尹光時,與參議臣尹光普,有應避之嫌,不得同爲磨勘,別啓本以入之意,敢啓。傳曰,知道。
李庚運,以兵曹言啓曰,本曹今己未年春夏等褒貶等第,磨鍊以入,而曹所屬訓鍊院,軍器寺官員等褒貶,因其堂上及提調有故,不得一體磨勘之意,敢啓。傳曰,知道。
李冕膺,以刑曹言啓曰,曹屬典獄署官員等,今春夏等褒貶,本曹參議,例與該房承旨,同爲磨勘而參議丁若鏞,身病猝重,限內不得磨勘以入之意,敢啓。傳曰,知道。
李冕膺,以工曹言啓曰,本曹郞廳,今己未年春夏等褒貶及屬司尙衣院·繕工監·掌苑署·造紙署·瓦署,典涓司官員,今己未年春夏等褒貶,合七度磨勘以入之意,敢啓。傳曰,知道。
李冕膺,以義禁府言啓曰,今春夏等本府郞廳等,褒貶等第,當爲磨鍊以入,而堂上有故,限內不得爲之之意,敢啓。傳曰,知道。
李庚運,以壯勇營都提調意啓曰,本營堂上將官,今己未春夏等褒貶,磨勘啓本中,有一處刀擦之意,敢啓。傳曰,知道。
李庚運,以壯勇營言啓曰,本營將校軍兵,今己未春夏等勤慢磨勘啓本中,有二處刀擦之意,敢啓。傳曰,如道。
李庚運,以壯勇營言啓曰,本營諸將校各哨色頭目軍及統首等,今己未春夏等勤慢,磨勘以入之意,敢啓。傳曰,知道。
李庚運,以壯勇營都提調意啓曰,本營從事官及諸將官,今己未春夏等褒貶,磨勘以入,而去丁巳秋冬等,戊午春夏秋冬等褒貶,因都提調有故,不得磨勘矣。今則其時從事官及諸將官,已多遷轉,有難考績,依例蕩滌,何如?傳曰,允。
李冕膺,以宣惠廳都提調意啓曰,本廳郞廳等今己未春夏等褒貶等第,磨勘以入,而自癸丑春夏等,至戊午秋冬等,今已過時郞廳亦多遞易,依前例不得磨勘之意,敢啓。傳曰,知道。
李庚運,以訓鍊都監都提調意啓曰,本局從事官,禁松參軍及諸將官今己未年春夏等褒貶,當爲等第,而大將未差,限內不得磨勘之意,敢啓。傳曰,知道。
李庚運,以禁衛營都提調意啓曰,今己未春夏等褒貶,磨勘以入,而去丁巳秋冬等,戊午春夏秋冬等褒貶,未得磨勘矣。從事官及諸將官,多有遞改,今不得磨勘,依例蕩滌之意,敢啓。傳曰,知道。
李庚運,以御營廳言啓曰,本廳春夏等褒貶時,哨官啓本中,刀擦一處矣,敢啓。傳曰,知道。
李庚運,以御營廳言啓曰,今己未年春夏等褒貶,依例磨勘以入,而自戊午年春夏等,至秋冬等褒貶,連因有故,不得磨勘,到今其時從事官諸將官,多有已遞之人,竝不爲磨勘之意,敢啓。傳曰,知道。
李庚運,以濬川司都提調意啓曰,本司都廳及郞廳,今己未年春夏等褒貶等第,磨勘以入之意,敢啓。傳曰,知道。
李庚運,以兵曹言啓曰,五衛將李彦春·金宗洙,忠壯衛將金宗喆,俱以病難供職,呈狀乞遞,宿衛輪番之任,不可久曠,竝改差,何如?傳曰,允。
金達淳,以義禁府言啓曰,時囚罪人宋倫載,杖一百收贖,告身盡行追奪,流三千里定配照律公事判付內依允,功議各減一等事,命下矣。宋倫載,功議各減一等,杖九十收贖,告身盡行追奪,江原道金城縣眞木驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
金達淳,以義禁府言啓曰,時囚罪人鄭時養,杖八十收贖,告身盡行追奪,徒二年定配照律公事判付內,依允,功減一等事,命下矣。鄭時養,功減一等,杖七十收贖,告身盡行追奪,黃海道谷山府所串驛,徒一年半定配,而以議啓內辭意,具罪目,依例發遣府羅將,押送配所,何如?傳曰,允。
兵曹判書李在學,參判朴基正,參議朴奎淳等聯名疏曰,伏以本曹褒貶時,部將等第,曹司衛將書送于本曹,則自本曹,磨勘入啓,乃是規例,而今番等第中,部將李學賢·金明翕,卽中考而本曹正書時,誤以上考書之,至於啓下矣。殿最事體,至爲嚴重,奏御文字,尤當審愼,而臣等昏謬顚錯,有此誤書之擧,不可但以尋常不察論之,惶懍震越,靡所容措,玆敢首實聯籲,冒瀆崇嚴。伏乞聖明,俯賜鑑諒,部將李學賢·金明翕等第,竝以中考施行,仍治臣等之罪,以嚴考績,千萬幸甚,臣等無任云云。答曰,省疏具悉。卿等從重推考。
己未六月十五日卯時,上御熙政堂。藥房入診,開拆同爲入侍時,提調金文淳,副提調李冕膺,行左承旨金達淳,右承旨金翰東,左副承旨鄭尙愚,右副承旨李庚運,記事官柳台佐,假注書李允謙,記注官金景煥·承膺祚,檢校待敎李存秀,醫官柳光翼·金孝儉·李敬培·李周憲·朴春源·李惟鑑·玄必采·吳天根,以次進伏訖。文淳等曰,近日日氣甚熱,聖體,若何?上曰,一樣矣。文淳等曰,王大妃殿氣候,何如?上曰,一樣矣。文淳等曰,惠慶宮氣候,何如?上曰,一樣矣。文淳曰,醫官旣已待令,診察,何如?上曰,置之。文淳曰,臣以宗廟署郞官事,有所仰達矣。仍奏曰,本署郞官中直長黃仁紀,自是勤幹之人,可合久任責成,故敢此仰達矣。上曰,依爲之。出擧條仍命提調以下先退,又命褒貶開拆,尙愚·庚運等,以次開拆,讀奏訖。庚運曰,卽伏見諸道今春夏等褒貶啓本,則平安監司韓用龜,江華留守洪明浩,北兵使李潤謙,黃海兵使鄭學耕,水使申大偀,邊將無一人居下,慶尙監司申耆,左水使金爀,邊將無一人居中居下,殊無嚴明殿最之意,竝推考警責,何如?上曰,依爲之。出擧條仍命退,諸臣以次退出。
上在昌德宮。停常參·經筵。
自巳時至未時,日暈。
李庚運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金達淳啓曰,行大司憲宋煥箕,持平姜碩龜在外,執義沈奎魯未肅拜,掌令洪樂游·徐有聞,持平金熙周呈辭,監察茶時之意,敢啓。傳曰,知道。
李庚運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,禮房承旨入侍。
傳于鄭尙愚曰,來待諸臣入侍。
傳于金翰東曰,右承旨入侍。
李冕膺,以吏批言啓曰,今六月十九日都目政事爲之之意,敢啓。傳曰,知道。
鄭尙愚,以禮曹言啓曰,宗廟署·社稷署·各陵殿園墓,本曹郞廳,四學童蒙敎官,通禮院·奉常寺·司譯院·掌樂院·典牲署·東西氷庫·東西活人署·禮賓寺·典醫監·圖畫署官員等,今己未年春夏等褒貶,等第以入,而景慕宮·內醫院·弘文館·藝文館·春秋館·成均館·承文院·觀象監·惠民署·東南關王廟官員等褒貶,各其司領事,都提調·提調及堂上有故,不得一時磨勘之意,敢啓。傳曰,知道。
李庚運,以整理儀軌廳堂上意啓曰,行副護軍金祖淳,本廳堂上差下事,旣承下敎矣,使之卽爲察任,何如?傳曰,允。
李庚運,以兵曹言啓曰,卽接慶熙宮衛將宋秀弼牒報,則元武門外小松一株,武德門內桑木一株,折傷云,令該所,依例斫去之意,敢啓。傳曰,知道。
李冕膺,以吏曹言啓曰,懷德縣監許默,以六出窠守令,三次居中,其不治可知,咸鏡道都事閔文洙,以十二朔窠,兩次居中,竝依例罷黜,何如?傳曰,允。
李冕膺,以吏曹言啓曰,今日本曹開拆坐起時,考見諸道褒貶啓本,則安義縣監朴正圭,以山縣多暇,滯訟何故爲目,則宜置下考,而置諸中考,遂安郡守南涑,以訟勉剖決爲目,文川郡守金良倜,以雖欠剛斷,所䙡謹愿爲目,三登縣令李豐林,以勉在剛克爲目,則俱宜置中考,而置諸上考,殊無嚴明殿最之意,四道道臣,推考警責。安義縣監朴正圭罷黜,遂安郡守南涑,文川郡守金良倜,三登縣令李豐林,竝中考施行,何如?傳曰,允。朝廷之爲朝廷,惟是體貌格式,所謂外補云者,以其罪名也,則降於竄謫一等。凡有情勢之初難擬議於彈冠束帶者,隨除輒赴,以其事面也,則特除異於擬望差送,按道之臣,不敢直爲狀罷,昨見嶺南貶目,道臣之輕書下考於外補之侍從守令者,其意必以下等之罪名,加於謫補之律名而然者,惜乎時眼俗見,徒知太守之爲貴,不念特除之事面,謫補之罪名也。藉使該倅,苟有不可一刻仍置之罪,則別具狀本稟請裁處,抑或一道,而乃不出此。卿曹陞降草記,亦無一言可否者,朝廷之體貌格式,雖謂之卿等,自其手毁劃,亦可。卿等推考,該道臣,爲先施以越俸之典,軍威縣監具得魯等第勿施,使之更爲修啓,可也。
傳于李晩膺曰,在外校理許遞,軍威縣監具得魯除授,今旣內移,牌招入直。
以校理具得魯牌不進罷職傳旨,傳于鄭尙愚曰,事面自事面,治績自治績,若以治績遞歸,則其所處分,尤當倍他,而以其題語之不然,前望點下,則焉敢違牌乎?始旣辱命,又敢違召,傳旨勿施。
李庚運,以兵曹言啓曰,拆見諸道褒貶啓本,則平安兵使李儒敬啓本中,彌串僉使張光郁,以益嚴搜討爲目,黃海水使申大偀啓本中,登山僉使張景游,以謗固難信爲目,則宜置中考,而置諸上考,統制使任嵂啓本中,玉浦萬戶李海鎭,以醉或妨務爲目,北兵使李潤謙啓本中,阿山萬戶安重昌,以衙率宜飭爲目,黃海兵使鄭學畊啓本中,長壽別將朴愼國,以盍察校奸爲目,則宜置下考,而置諸中考,殊無嚴明殿最之意,各該帥臣,推考警責,彌串僉使張光郁,登山僉使張景游,中考施行,玉浦萬戶李海鎭,阿山萬戶安重昌,長壽別將朴愼國,下考施行,何如?傳曰,允。
李庚運,以兵曹言啓曰,吾义浦僉使劉宗瑞,連二等褒貶居中,朱乙溫萬戶姜箕煥,雲頭里權管金載興,兩次褒貶居中,其不職可知,依例罷黜,何如?傳曰,允。
徐英輔,以賑恤廳言啓曰,漢城府民家頹壓,別單判付內,恤典令該廳,卽爲分給事,命下矣。西部字內全家頹壓一戶,錢二兩,完少頹多一戶,布一疋。南部字內全家頹壓一戶,錢二兩,完少頹多一戶,布一疋,合錢四兩,布二疋,恤典依例分給之意,敢啓。傳曰,知道。
徐英輔,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。東部字內全家頹壓一戶,錢二兩,西部字內全家頹壓一戶,錢二兩,完少頹多一戶,布一疋,合錢四兩布一疋,恤典,依例分給之意,敢啓。傳曰,知道。
徐英輔,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。東部字內三四間中,完多頹少一戶,布一疋,恤典依例題給之意,敢啓。傳曰,知道。
金達淳,以左邊捕盜廳言啓曰,謹依口傳下敎,本廳降定軍士武藝別監李春燁,放送之意,敢啓。傳曰,知道。
刑曹粘連啓目,慶尙道金海金正河,打殺黃億獄事,兩日牢縳,七人竝打,緊歇難分,首從靡定,而干犯諸人,無非李女之叔姪兄弟,其所逞憤,宜倍他人,而正河不過爲査家地耳。豈欲必殺而后已?覆檢官之置之干犯,兩道臣之付之傅輕,俱得審克,臣等別無他見,獄體至重,不敢擅便,上裁敎是白乎旀,新寧官婢松節,打殺官婢占丹獄事,斷獄之法,惟在實因與詞證,而汗永,其夫也。變出邂逅,初不近似殺死云,痕損似由於翻轉之際,石角巧値於壓臥故也。詞證旣如此,實因又如此,松節之爲元犯,終不知端的,上裁,何如?判付啓,兩囚等道狀,置稟秩卿等亦云當宥,卽爲決放事,分付爲良如敎。
己未六月十六日午時,上御便殿。左副承旨入侍,整理儀軌堂上,同爲入侍時,左副承旨鄭尙愚,假注書李允謙,記注官金景煥·承膺祚,整理儀軌堂上徐有隣·鄭民始·趙心泰·徐龍輔·徐有大·李晩秀·金祖淳,以次進伏訖。上曰,進饌日字,二十日大吉云,以此日擧行,初令卿等,自今日入來矣。其前尙有多日,今日則只排設,卿等始爲早退,待誕日問安後,始役,好矣。右相拜相後,堂上數少,二直提學亦以儀軌堂上入參,原任直閣金祖淳,儀軌堂上加差下,使之同爲仕進擧行也。民始曰,以草記啓下乎?上曰,依此爲之也。仍命退,諸臣以次退出。
己未六月十六日未時,上御重熙堂。右承旨入侍時,右承旨金翰東,記事官柳台佐,記注官金景煥·承膺祚,以次進伏。上命書傳敎曰,左承旨入侍。賤臣承命出傳,行左承旨金達淳進伏。上曰,今日吏曹陞降坐起,何處爲之乎?達淳曰,惠民署爲之云矣,上命達淳,書金海金正河獄事判付及新寧官婢松節獄事判付訖。命退,承史以次退出。
上在昌德宮。停常參·經筵。
鄭尙愚啓曰,來二十一日輪對日次矣,敢稟。傳曰,當次人受點,後日次待令。
李庚運啓曰,來二十一日朝參日次矣,敢稟。傳曰,停。
金達淳啓曰,行大司憲宋煥箕,持平姜碩龜在外,執義沈奎魯未肅拜,掌令洪樂游·徐有聞,持平金熙周呈辭,監察茶時之意,敢啓。傳曰,知道。
傳于李庚運曰,同副承旨許遞,前望單子入之,待下批牌招察任。
承旨前望單子入之,沈象奎落點。
以同副承旨沈象奎牌不進罷職傳旨,傳于李庚運曰,只推,更爲牌招。
傳于沈象奎曰,戶房承旨入侍。
鄭尙愚,以內閣言啓曰,抄啓文臣更試賦,連三次居首前校理趙萬元,四品職除授,詩三次優等同劃比較居首權知承文院副正字姜浚欽,六品職除授事,榜目書下矣,令政院,竝依例捧傳旨,何如?傳曰,允。
藝文提學前望單子入之,李秉鼎落點。
以校理具得魯牌不進罷職傳旨,傳于鄭尙愚曰,只推。
以藝文提學李秉鼎牌不進推考傳旨,傳于鄭尙愚曰,更爲牌招。
兵曹口傳政事,副司果金近淳·趙萬元·金履載,副司正洪奭周·金啓溫,竝單付。
以校理具得魯牌不進推考傳旨,傳于鄭尙愚曰,許遞。
李庚運,以兵曹言啓曰,宣薦內禁衛取才三技入格單子及宣部守三薦參上武臣前銜作散人,別取才入格矢數,落仕年條,居住薦名,各其名下,懸註以入之意,敢啓。傳曰,知道。
李庚運,以兵曹言啓曰,部將李學賢,以二十朔參下之職,兩次居中,依例罷黜,何如?傳曰,允。
李庚運,以訓鍊都監言啓曰,本局分授都城肅靖門西邊第七城廊近處,體城四間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
己未六月十七日申時,上御便殿。戶房承旨入侍時,同副承旨沈象奎,假注書李允謙,記注官金景煥·承膺祚,以次進伏訖。命書傳敎曰,以今年慶祝之心,設科取人,以飾識慶之下誠,固當然而以順志之意,或涉張大,姑且趑趄,明日試製,卽日次講之以講爲製,只取一人,是豈善爲慶此日之道乎?當取二人,預令諸生知悉。日熱如此,明政殿東西月廊,使之應試,而試官則亦當分考,時原任大臣閣臣·文衡·文任·入直玉堂·參班抄啓文臣爲之。待題下,試官與諸生,殿庭行禮後,入侍便殿,科次事,分付。又命書榻敎曰,在外文任許遞,前望單子入之,待下批牌招察任。又命書榻敎曰,抄啓文臣中罷削人員,竝蕩滌敍用。仍命退,承史以次退出。
上在昌德宮。停常參·經筵。
惠慶宮誕日,大殿·王大妃殿·中宮殿,內閣·政院·玉堂·宗親·儀賓·朝廷二品以上·六曹·大司諫·奉朝賀,口傳問安。答曰,知道。
惠慶宮,內閣·政院·玉堂·宗親·儀賓·朝廷二品以上·六曹·大司諫·奉朝賀,單子問安。答曰,知道。
元子宮生辰,內閣·政院·玉堂,單子問安。答曰,知悉。宗親·儀賓·二品以上·六曹·大司諫·奉朝賀,口傳問安。答曰,知悉。
金達淳啓曰,行大司憲宋煥箕,持平姜碩龜在外,執義沈奎魯未肅拜,掌令洪樂游·徐有聞,持平金熙周呈辭,監察茶時之意,敢啓。傳曰,知道。
傳于鄭尙愚曰,時原任大臣·閣臣入侍。
傳于李冕膺曰,儒生入門,試官以下整齊後,試所進去承旨一員,入侍受御題,出至殿庭懸題。
傳于李冕膺曰,明日都政時開門,開東後爲之,日熱如此,望筒連續書入事,預爲分付兩銓。
傳于鄭尙愚曰,科次入侍。
傳于鄭尙愚曰,入格儒生入侍。
李庚運,以兵曹言啓曰,今六月十八日土王用事,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
傳于鄭尙愚曰,坐直承旨入侍。
己未六月十八日寅時,上御便殿。戶·禮房承旨入侍,時原任大臣·閣臣,同爲入侍時,左副承旨鄭尙愚,同副承旨沈象奎,假注書李允謙,記注官金景煥·承膺祚,左議政李秉模,判府事沈煥之,右議政李時秀,檢校提學鄭民始,原任直提學徐鼎修·鄭大容,二直提學李晩秀,原任直閣金勉柱·南公轍·徐榮輔,以次進伏訖。上曰,整理儀執堂上入侍。出榻敎賤臣承命出傳,與整理堂上徐有隣·趙心泰·徐龍輔·徐有大,儀軌堂上金祖淳,偕入進伏。秉模等曰,天庥滋至,邦籙無疆,今日慶辰又届,八域歡忭,年年益切,惠慶宮氣候,何如?聖體亦,何如?上曰,慈候比昨年日益康旺,今日慶祝,尤倍昨年,近來庚炎頗甚,而歡欣在心,不覺其暑熱矣。秉模等曰,元子宮寶籌益添,每年慶辰歡欣之忱,如庚戌之初,日來睿候亦,何如?上曰,今方侍坐,連爲好在矣。仍敎曰,整理儀軌之年年編次,以待甲子慶辰,已卯春,猶以爲遠矣。今則甲子亦漸近,予心一倍企祝,進饌所之使儀軌堂上同參,亦此意也。諸堂則自今日仕進擧行,而日熱如此,吏隷熟手,亦勿催督,夜役從便緩緩爲之,以體慈德,好矣。命大臣以下先退。上曰,儒生如已整齊,入就拜位。賤臣承命出傳引儀,唱試官以下行禮,命書儒生試取賦題兕觥訖。上曰,儒生輩,必誤認題解,此兕觥,非豳風公堂之兕觥,而卽乙卯華城奉壽堂進饌時,奉獻祝壽,仍作宮中寶藏,每年進饌,以此祝慶者也。以此意做得事,遍諭諸生,可也。尙愚,承命奉御題就明政殿內,東向立,引儀唱儒生跪,行都承旨李冕膺,跪奏傳敎訖,懸題,入門官,進呈入門單子,儒生入門三百五十三人。尙愚,依筵敎遍諭諸生訖,旋入進伏。上曰,題解傳布耶?尙愚曰,敬奉筵敎,遍諭諸生矣。仍命退,承史以次退出。
己未六月十八日未時,上御便殿。日次儒生製述科次入侍時,左副承旨鄭尙愚,同副承旨沈象奎,假注書李允謙,記注官金景煥·承膺祚,讀奏官左議政李秉模,判府事沈煥之,右議政李時秀,弘文提學黃昇源,原任直提學鄭大容,二直提學李晩秀,對讀官原任直閣金祖淳·金近淳,校理金銑,修撰曺允遂,副司果趙萬元·具得魯,副司正姜浚欽,檢校待敎李存秀,副司正金啓溫·李弘謙,以次進伏訖。時秀曰,臣於今日,不敢懸病,入參候班,而眼病添劇,果難强力於考試之役矣。上曰,卿則先退。時秀承命退出。上曰,日熱如此,試券斯速考出,可也。又敎曰,對讀官以次就座,而餘員則竝減下。浚欽·啓溫·弘謙先退。上曰,題解,卿等知之否?秉模曰,此非衛風兕觥乎?上曰,此兕觥,卽乙卯年華城奉壽堂進饌時,奉獻而仍爲宮中寶藏,每年進饌時,以此進獻祝壽者,俄己諭及於諸生,卿等亦以此考取,可也。秉模等,承命考券。上曰,試券催促捧入。又敎曰,促敎屢下,而試所承旨,何不申飭捧券?大司成出往,各別催促,餘者未知幾何,而若實才,則豈至今不呈乎?其中果難呈券者,出送,可也。晩秀,承命退出。上曰,捧券雖未滿一軸張張捧入。賤臣承命出傳,捧券訖,行都承旨李冕膺,進呈收券單子。仍讀奏儒生收券三百三十八張,考券訖,命尙愚等拆榜唱名進士曺錫正居魁,李顯相第二。上曰,曺錫正壯矣。李顯相則誰也?祖淳曰,此是一名云矣。命試官先退。命書傳敎曰,試製居首賦三上進士曺錫正,三中生員李顯相,直赴殿試,之次草三中生員尹命炫,直赴會試,三下進士玄承祚·沈榮鎭·金命淵,各給二分,草三下生員朴宗大,進士任希季,各給二分,次上生員李勉重·曺錫倫·兪伯煥,幼學李敎信,進士鄭信龜·李鋐·李敬緝,生員李光鉉,各給半分。又命書傳敎曰,入格儒生來待。仍命退,承史以次退出。
己未六月十八日酉時,上御便殿。入格儒生入侍時,左副承旨鄭尙愚,假注書李允謙,記注官金景煥·承膺祚,以次進伏訖。上曰,儒生皆已來待耶?尙愚曰,十六人內,十二人待令,四人姑未來待矣。上曰,賜第人,令院隷,呼新來以入,榜下儒生,令館吏率入事,分付。賤臣承命擧行,入格儒生曺錫正·李顯相·玄承祚·沈榮鎭·任希季·金命淵·朴宗大·李光鉉·曺錫倫·鄭信龜·李鋐·李敬緝,以次入就殿庭。上曰,以次進前。錫正進前。上曰,汝出爲故重臣曺允亨之孫云,然否?錫正曰,然矣。上曰,汝兄弟,俱登今日之科,似非偶然矣。敎顯相曰,汝是誰之族也?顯相曰,遠近族無立朝者矣。上曰,內外連姻,誰有顯稱者否?顯相曰,無論內外親戚,今無指的仰對者矣。敎鋐曰,汝則誰之族也?鋐曰,故判書李泰和之孫矣。上曰,然乎?故重臣諡號,果已議贈,而諡狀誰所製也?鋐曰,諡號則英敏,而諡狀,丁範祖之所製矣。上曰,做詩賦幾何?鋐曰,詩八百首,賦若干首做得矣。命讀奏試券。敎承祚曰,汝與玄重祚,爲幾寸?承祚曰,四寸矣。命擧顔。敎榮鎭曰,今番應製,汝爲二下耶?榮鎭曰,然矣。上曰,兄弟幾人?榮鎭曰,三兄弟而臣兄厚鎭,已爲登第矣。敎命淵曰,春初當爲展謁,而姑未遂誠不勝耿結矣。汝爲獻陵參奉耶?命淵曰,然矣。上曰,今番自書耶?命淵曰,然矣。敎宗大曰,汝爲故忠臣奉祀孫耶?宗大曰,然矣。上曰,做詩賦幾何?宗大曰,詩賊各正十首做得矣。上曰,科工,着實爲之,可也。敎信龜曰,汝則誰之族,而做賦幾何?信龜曰,典獄參奉鄭信民之從弟,而做賦六百首矣。至錫倫命擧顔。敎曰,汝亦當決科而以兄弟次第,汝若先於曺錫正爲之,則好矣。至希季命擧顔。敎敬緝曰,小科何年爲之?敬緝曰,癸卯榜爲之矣。至光鉉命擧顔。敎曰,汝是坡州牧使李近胄之子耶?光鉉曰,然矣。上曰,小科何年爲之,而做賦幾首?光鉉曰,小科則昨年榜爲之,而賦則做得四百餘首矣。上曰,人頗了了矣。仍命榜下儒生先退,命錫正等,塗粉墨進退。賤臣承命擧行進退屢帀,命新恩先退,又命退。承史以次退出。
上在昌德宮。停常參·經筵。
李庚運啓曰,行大司憲宋煥箕,持平姜碩龜在外,執義沈奎魯未肅拜,掌令洪樂游·徐有聞,持平金熙周呈辭,監察茶時之意,敢啓。傳曰,知道。
金達淳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金達淳曰,諸承旨持公事入侍。
傳于鄭尙愚曰,吏兵判入侍。
鄭尙愚,以吏曹言啓曰,今日都目大政本曹堂上不可不備員未肅拜,參判李益運,令政院牌招,以爲同參政事之地,何如?傳曰,允。
金達淳啓曰,右承旨金翰東,今日不爲仕進,卽爲牌招,何如?傳曰,許遞,與未差之代,前望單子入之,待下批牌招。
承旨前望單子入之,李益運·李日運落點。
李庚運啓曰,新除授同副承旨李日運,時在鍾城府任所,斯速乘馹上來事下諭,何如?傳曰,允。
傳于金達淳曰,左承旨情勢,宜令一伸,與不爲仕進都承旨許遞,前望單子入之。
承旨前望單子入之,李晩秀·金祖淳落點。
傳于李庚運曰,在外承旨許遞,前望單子入之,待下批牌招察任。
承旨前望單子入之,李義弼落點。
傳于鄭尙愚曰,承旨前望之容私取捨,可謂近來事無不有,長銓三銓之自來未聞有剛果之操者,飭敎之下,猶尙如此,亦可謂時事可知。兼以當暑行政,酬應極苦,僅畢於午前,而近見承旨前望之書入,停望之式纔禁,拔望之法復出,所謂名下之籤,無益於激揚徒見其混雜,則但當各別盡心擧行,而其所擧行,萬萬駭然。欲見前見之島而作此無嚴之擧乎?爲先星火問啓,雖以政廳承旨言之,若知一分懲畏之道,則目見銓堂之擧,豈可循例捧入乎?
鄭尙愚啓曰,承旨前望之容私取捨,可謂近來事無不有,長銓三銓之自來未聞有剛果之操者,飭敎之下,猶尙如此,亦可謂時事可知。兼以當暑行政,酬應極苦,畢於午前,而近見承旨前望之書入,停望之式纔禁拔望之法復出,所謂名下之籤,無益於激揚,徒見其混雜,則但當各別盡心擧行,而其所書入,萬萬駭然。欲見前見之島,而作此無嚴之擧乎?爲先星火問啓事,命下矣。問于行吏曹判書金文淳,參議李魯春處,則以爲臣等愚迷顚錯,全昧飭敎,徒知隄防之爲重,罔念誨責之截嚴,前望祛籤之際,不免或存或祛,自犯慢命之科,嚴敎之下,萬萬震懍,恭竢鈇鉞之誅云矣,敢啓。傳曰,旣已妥帖,使之退去。
傳于鄭尙愚曰,出牌未肅拜承旨許遞,前望單子入之,近於前望名下書籤者多,今番前單入之時,可祛其籤者,一倂祛之,然後入之,待下批牌招察任。
承旨前望單子入之,兪岳柱落點。
金達淳,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
傳于鄭尙愚曰,陞降草記,欲爲措辭下敎而未果,雖欠剛斷者降考,而柔懦雖欠者勿論,吏曹堂上事,駭然甚矣,況邊門尙嚴之地乎?柔懦者改差,其代,三司中擇擬。
傳于鄭尙愚曰,近來守令,無得輕易遷轉,雖不可不陞遷之窠,僅爲準朔者,不可遽擬,則吏兵批望筒,難免不審,政官竝推考。
傳于鄭尙愚曰,今聞政廳微稟,仕滿參奉未及序陞者,有一窠云,爲先付軍職,待窠陞擬,其代參奉差代事,分付。
傳于金達淳曰,水原尹宅烈承傳,豈可許久仍置者,順康園守奉官李惟采,權付司果,待窠卽擬實職,武兼尹勉鎭,摠郞見窠,亦爲擬入,待守令窠,亦卽擬入事,分付。
傳于鄭尙愚曰,未肅拜臺諫許遞,今政差代。
傳于鄭尙愚曰,今目政新除守令,皆令明日待令。
以軍威縣監望筒,傳于鄭尙愚曰,三司中擬入。
傳于鄭尙愚曰,向以呼唱事,勘罪引儀分揀。
鄭尙愚,以吏曹言啓曰,向以呼唱事,勘罪引儀分揀事,命下矣。兼引儀李義勝代,望筒勿施,何如?傳曰,允。
傳于鄭尙愚曰,今政中庶全不疎通,察訪瓜近人作窠,一二窠差送事,分付。
傳于鄭尙愚曰,資歷太淺者,惟許,而所爲果何如乎?未赴任寧邊府使改差,今日政擬入。
傳于鄭尙愚曰,雖非別兼,古則司諫院·司憲府,各有兼春秋,持硏登筵,格例卽然,名以別兼者,謂有臺銜,以在家爲應然之格例,固陋甚矣,不可無飭。別兼春秋掌令洪樂游,爲山里僉使除授,別兼春秋掌令徐有聞,古城僉使除授,當日辭朝,時任僉使中遞付窠,宣傳官備郞中,單付待闕陞實。
傳于鄭尙愚曰,今聞年前亦以關西邊將下去云。然則太偏,別兼洪樂游,外補高山里,改以結城縣監,時任縣監,遞付京職。
以平安中軍望筒,傳于金達淳曰,雖是虞候,資歷及朔數太淺,以久屈與可合人中,擬入。
金達淳,以兵曹言啓曰,五衛將黃海龍,慶熙宮衛將崔聖起·申大淵,俱以病難供職,呈狀乞遞,五衛將白東運,前任全州營將尹相重,前任淸州營將李時菡,前任平安監營中軍忠壯衛將張宅基,前任三陟營將俱在任所,上來間,本廳番次苟簡,竝改差,何如?傳曰,允。尹相重·白東運,仍任營將,仍用邊地履歷,滿瓜前,勿遷,其前若或中下,竝與履歷勿施,此後如此之類皆用此例事,分付吏曹,可也。
金達淳,以兵曹言啓曰,平安監營中軍,以黃海兵虞候呂文永首擬,未蒙點下之前,其代次次擬入,至於受點,臣之矇然顚錯,惶恐俟勘,而黃海兵虞候柳光命望筒,武兼許浣望筒,竝勿施,何如?傳曰,允。
都政。吏批,行判書金文淳進,參判李益運,牌不進,參議李魯春進,左副承旨鄭尙愚進。啓曰,今都目大政,各岐仕滿應遷者,相避及未準朔監察,禁府都事·戶曹·刑曹·工曹·漢城府郞官·平市署官員·五部令,各司久任時推人員,竝擬,何如?傳曰,允。
又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之故,當出六品者未免積滯,依例遷轉,何如?傳曰,允。
又啓曰,蔭仕六品官之陞五品者,每於過都目後照擬,而見今在職者,絶無經一考之人,故五品官,無以推移備擬未經一考之人,勿拘陞擬,何如?傳曰,允。以洪赫爲敦寧主簿,林樂喆爲禁府都事,李仁行爲司圃別提,韓義運爲掌苑別提,柳敬鎭爲軍資主簿,李奎南爲漢城主簿,李爲彬爲掌樂主簿,金世淵爲平市主簿,朴魯榮爲司僕主簿,李在安爲掌樂主簿,金晩淳爲光陵令,尹在陽爲兵曹佐郞,姜世靖爲懷德縣監,安橚爲寧邊府使,鄭信達爲慶興府使,李馨秀爲穩城府使,尹相重爲碧潼郡守,李邦運爲龍川府使,李迪爲柒谷府使,洪復榮爲長淵縣監,李秉道爲端川府使,南漢喆爲定平府使,申大益爲巨濟府使,具興遠爲機張縣監,韓啓重爲安義縣監,崔奎晶爲鎭岑縣監,李師漢爲井邑縣監,鄭繼忠爲洪原縣監,尹益烈爲殷山縣監,柳弘源爲鎭川縣監,朴察遠爲咸鏡都事,南達孫爲連源察訪,金光遇爲參禮察訪,柳英喆爲濟原察訪,李燮爲慶安察訪,李敬度爲司圃別提,典籍二單李昌瑞·吳聖根,以朴肇源爲泰陵直長,金胄淵爲禮賓直長,朴弘壽爲司饔直長,金宗濩爲典牲直長,辛景愈爲軍資直長,李興運爲尙衣直長,徐有聞爲校理,尹命烈爲修撰,朴魯榮爲監察,許鍒爲開城敎授,金佐天爲溫陵令,韓義運爲監察,李萬榮爲軍資正,李在安爲刑曹佐郞,柳之羽爲典籍,金熙周爲校理,李相榮爲純陵奉事,朴宗雨爲尙瑞直長,洪秉寀爲內資奉事,李憲愚爲禁府都事,李得賢爲濟用奉事,蔡一揆爲繕工奉事,張顯孫爲司饔奉事,鄭軾爲內贍奉事,洪宅夏爲吏曹正郞,金奎祥爲禮曹正郞,洪章煥爲司饔主簿,尹德晦爲典設別提,李命求爲掌苑別提,李成德爲尙衣別提,金應彪爲掌苑別提,姜浚欽爲典籍,李儀逵爲兼引儀,南履翼爲掌令,尹在陽爲持平,權文度爲吏曹正郞,趙萬元爲襄陽府使,金珩吉爲義盈奉事,張彦極·金商岳爲監察,姜浚欽爲兵曹正郞,韓致海爲奉常主簿,朴吉源爲軍威縣監,李熻爲繕工主簿,金憲柱爲明川府使,尹亨烈爲典籍,長淵縣監洪復榮,長連縣監沈達·漢相換。以權載大爲靑山縣監,李仁行爲監察,閔台爀爲吏曹參判,蔡潤銓爲昆陽郡守,徐瀅修爲寧邊府使,鄭聖鵠爲碧潼郡守,鄭宅東爲鏡城判官,李昌熙爲泰仁縣監,鄭良翰·金龍見爲典籍,金洪運爲校檢,許策爲慶尙都事,李在學爲冬至正朝聖節使,李翊模爲副使,具得魯爲書狀官,李基岳爲監察,高廷憲爲鍾城府使,黃勉基爲刑曹正郞,任㸁爲持平,金驥燦爲吏曹正郞,朴崙壽爲奉常正,趙得永爲副校理,朴思弼爲定山縣監,兪漢純爲慶基殿令,李寅燮爲平市令,金在明爲掌樂主簿,鄭昌耆爲軍資判官,朴喆源爲南部令,吳在鎭爲監察,洪喜榮爲司圃別提,洪元燮爲司僕主簿,申光祜爲東部令,李儀亨·洪疇九爲引儀,黃載弼爲順陵參奉,李希延爲恭陵參奉,金熙臣爲懿陵參奉,洪履黿爲莊陵參奉,具駿遠爲禮賓參奉,金銓爲明陵別檢,閔德基爲昭寧園守奉官,南陽進爲和陵參奉,朴昌壽爲禮賓參奉,成時柱爲東部都事,尹宅烈爲順康園守奉官,李垿爲持平,鄭澣爲掌令,鄭景祚爲執義,朴寅秀爲金井察訪,李景禧爲平陵察訪,朴宗大爲齊陵參奉,朴基豐爲會寧府使。
都政。兵批,判書李在學進,參判朴基正進,參議朴奎淳進,參知閔昌爀進啓曰,守令多窠,今當差出,而未準朔禁軍將及營將·邊將·虞候·中軍都事·守令·察訪,竝擬,何如?傳曰,允。以邊得讓爲知事,閔台爀·李尙度爲副摠管,白東運·尹相重·李時菡爲五衛將,張宅基爲忠壯將,李東馝爲訓鍊僉正,金植爲都摠都事,田德顯爲訓鍊主簿,具得魯爲文兼,沈公協爲武兼金處漢爲廣州中軍,梁祖謙爲宣沙浦僉使,咸允熙爲東里僉使,兪天郁爲登山僉使,趙元範爲吾叉浦僉使,李愼培爲彌串僉使,郭興新爲白峙僉使,皮載祺爲文城僉使,金昌大爲天摩僉使,崔鳳興爲委曲僉使,金興器爲月串僉使,康萬年爲兔城僉使,金相迪爲淸城僉使,金履載爲北評事,朴履儉爲平山浦萬戶,任慶運爲加背梁萬戶,黃千一爲黔毛浦萬戶,嚴敬喆爲梨津萬戶,金景文爲呂島萬戶,朴昌源爲安骨萬戶,金大一爲玉浦萬戶,崔在亨爲梨洞萬戶,張萬謙爲盛德萬戶,尹聖任爲阿山萬戶,尹商新爲黃龍別將,文宅周爲大峴別將,李濟豐爲長壽別將,申大觀爲黃海水使,韓德增爲羅暖萬戶,李亨謙爲宣傳官,知事李鼎德,同知鄭道星,僉知田百寧·李文協·洪聖禧,訓鍊主簿文宅周,以上竝單付,以許濈爲訓鍊僉正,曺夏彬爲訓鍊判官,柳光命爲黃海兵虞候,李蓍明爲別害僉使,李格爲宣傳官,金錫衡爲訓鍊主簿,黃勉基爲都摠經歷,尹孝達爲都摠都事,李魯植·具壽民·李宗植爲五衛將,李光奎·崔誡道爲慶熙將,田遇聖爲宣傳官,徐益修爲訓鍊判官,李彬爲訓鍊主簿,許院·金履玉爲武兼,李濟遠爲部將,五衛將單徐有龍,淸州營將尹相重仍任事承傳。以白文璟爲訓鍊判官,李喆懋爲都摠經歷,李宜秀爲三陟營將,趙恩錫爲大丘營將,金知·徐英輔,護軍申大偀,副護軍李濟萬,副司直韓用鐸·趙得永·尹序東·具得魯·朴崙壽,副司果朴吉源,以上竝單付。以姜彙喆爲訓鍊副正,姜㝡顯·李重晉爲訓鍊判官,鄭繼周·李象運·趙檀·高玉衡·朱泰亨爲訓鍊主簿,全州營將白東運,仍任事承傳,同知李光奎,僉知李宗植,副護軍柳憲周·申啓文·安宗厚·具絳,以上竝單付。以金益淳爲咸鏡中軍,李尙烈爲平安中軍,安載述爲羅州監牧官,同知單崔誡道,以金植爲宣傳官,閔宗爀爲都摠經歷,尹勉鎭爲都摠都事,沈弘祖·李顯忠爲武兼,尹芮基爲忠壯將,金魯巖·李光玄爲武兼,金尙墀爲訓鍊主簿,副護軍沈象奎·金翰東·李膺運·李時菡·李宜秀·趙恩錫·白東運·尹相重,副司直姜碩龜,備邊郞單柳成逵,三陟營將李宜秀,大丘營將趙恩錫,平安中軍李尙烈,咸鏡中軍金益淳,以上今加折衝,加資事承傳。高山里僉使單洪樂游,古城僉使單徐有聞,副司果鄭魯誠·曺慶夏·南履漢·金之翰·張東玉·李得秀·洪浩淵,以上竝單付。以元永駿·李思秀爲宣傳官,李文植·申在恒·朴基泰爲武兼,李吉會·李最爀·張拱翼·金仁燮·張鶴齡爲部將,卞鍾翕·李枝雲·吳繼喆爲守門將,姜敬煥爲東道參軍,許浣爲守門將,權管秩,舊乫坡知李鎭邊,楸仇非金致重,雲頭里奇昌連,廣坪林光運,梁永萬洞康漢雄,護軍李冕膺·李益運,副司直沈奎魯·南履翼·尹在陽,副司果李惟采·柳成逵,以上竝單付。
以龍川府使望筒,傳于鄭尙愚曰,蘇弊前,雖滿瓜勿爲差代事,官案懸註,名以守令,再昨年以後,五易其倅云,除非不可不罷逐之罪,道臣亦必留意,待蘇弊狀聞,然後當差代,此意令廟堂行會。
傳于李晩秀曰,都承旨入侍。
傳于金祖淳曰,右承旨入侍。
鄭尙愚,以吏批言啓曰,長連縣監沈達漢,長淵縣監相換下批矣。長淵係是堂上窠,而沈達漢,乃是堂下侍從,何以爲之?敢稟。傳曰,係是特敎相換,則政格何論乎?金基厚之近例,姑無論,雖七品實注書,有特敎則何可不爲乎?此草記置之,可也。
吏曹口傳政事,濟用主簿單徐應輔,結城縣監單洪樂游。
傳于鄭尙愚曰,下直守令·邊將留待。
備忘記,古城僉使徐有聞下直,長弓一張,長箭一部,片箭一部,筒兒一箇賜給。
以兵曹文臣朔試射試官望筒,傳于金達淳曰,日熱如此,置之。
金達淳,以武臣堂上祿試射試官意啓曰,今日試射時嘉義車道吉,折衝徐鎭衡·吳命源,俱未滿四中,竝依承傳罷職,何如?傳曰,今番則分揀,可也。
金達淳,以御營廳言啓曰,本廳字內肅靖門東邊第三城廊近處,體城頹毁改築處,女墻亦已畢築之意,敢啓。傳曰,知道。
江原監司南公轍疏曰,伏以臣猥膺匪據,行將辭陛矣。象魏將遠五雲入望,而臣又有區區私情之可以仰陳者。臣之先臣墳山,在於京畿廣州地,而省掃之節,經年曠闕,顧臣不肖,憑藉先德,厚被國恩,驟躋卿秩,濫叨藩任,風樹之悲,古人先獲,霜露之感,此時愈切,第念近俗之禮,每重榮墳。然今奉使之路,末由擅行,玆敢援例仰籲於黈纊之下,欲望聖慈,特許歷省,俾伸至情焉,臣無任云云。答曰,省疏具悉。卿其勿辭歷省。
同副承旨沈象奎疏曰,伏以臣於日前,除拜見職,猥陳應避之嫌,卽蒙遞解之恩,又於大昨,伏奉恩除,臣之處義,與前無異,召牌之下,始犯違傲,祗切悚惶,繼有更召之命,仍承飭諭之敎,慶辰隔日,他不暇顧,冒沒出肅,而今則始可以言其私矣。有拘公格,當守常例,在下之遞,不容少緩。伏乞聖明,俯垂鑑察,亟賜遞改,以安私分焉,臣無任云云。省疏具悉。許遞。
己未六月十九日寅時,上御誠正閣。諸承旨持公事入侍,吏兵房承旨·吏兵判同爲入侍時,行左承旨金達淳,左副承旨鄭尙愚,右副承旨李庚運,記事官柳台佐,假注書李允謙,記注官金景煥·承膺祚,行吏曹判書金文淳,兵曹判書李在學,以次進伏訖。命書傳敎曰,守令初仕擇擬中朝人忠臣軍功子孫松都·西北人調用,道啓繡啓,純褒守令,亦爲拔例收用事,分付兩銓。又命書榻敎曰,兵刑換房。敎文淳曰,俄已傳敎,而擇人爲第一義,初仕守令,非但以有地處者擇擬,自初仕人,固可堪則守令亦可差送也。以此各別着念善爲之,午正前庶可了當耶?文淳曰,臣近日宿病交發,精神昏瞢,今日大政,不敢懸病,黽勉入來,而排望之際,必多顚錯,午正前畢政,姑未敢質言仰對矣。上曰,日熱如此,斯速爲之。望筒則雖十望二十望,隨書隨入,可也。兵曹則虛司果,足可區處耶?在學曰,闕則有四窠,而區處者當爲十九人,此則不可不推移於東銓矣。文淳曰,敦寧府直長洪赫,今已仕滿陞六矣。直長本窠,乃是法典權減之窠,今亦還,爲減下,何如?上曰,依爲之。出擧條在學曰,觀象監提調鄭民始,以本監監生李鼎德,合施實職事,筵稟蒙允矣。李鼎德旣是資憲,當以知事擬入,而二品正職,事體不輕,比諸同僉知,亦有別焉,而以三望擬入,而加設單付,恐爲合宜故敢此仰達矣。上曰,依爲之。出擧條命文淳等先退。開政,尙愚讀奏平安監司韓用龜狀啓,楚山府使趙華錫到任事,慶尙監司申耆狀啓,聞慶縣監徐興輔到任事,比安縣監李集玉到任事,命書判付訖。仍命退,承史以次退出。
己未六月十九日酉時,上御便殿。都承旨·右承旨·整理堂上原任直閣入侍時,行都承旨李晩秀,右承旨金祖淳,記事官柳台佐,記注官金珍恪·金景煥,整理堂上鄭民始·徐龍輔,原任直閣南公轍,以次進伏訖。民始曰,日熱如此,聖體,若何?上曰,近以熱候頗苦矣。上曰,使臣啓本中,以爲使臣,更不必入來云,其說,何如?民始曰,臣亦見使臣抵二直提學書,其中以爲雖無謝恩使,無妨云矣。龍輔曰,其言似是,冬至使早來,則便好之意矣。上曰,九月間,勅使出來,則自當順付矣。上曰,近日炎熱,恰似老炎,此際若又得雨則好矣。民始曰,雖以農形言之,得雨則甚幸矣。上曰,洪樂游事,予幾忘之矣。前旣一番邊補,今又邊補,豈成說乎?仍敎公轍曰,明當發去乎?公轍曰,明日發行,抵宿松坡,仍爲省楸計矣。上曰,待敎所作敎書,甚善作矣,今秋欲見金剛山乎?公轍曰,若爲秋巡,則欲見之矣。上曰,關東還弊何如云耶?公轍曰,姑未聞知矣。上曰,每次應製,輒爲見擢,曺錫正之於沈判府事,可謂有緣分矣。李顯相誰也?祖淳曰,聞是鄕班矣。上曰,韻書之添刊增韻,所以使之許押,而士子輩,不爲押用,此後陞學,則使之許押,可也。祖淳曰,私家著述,則或有懸押增韻者矣。上曰,前日之雨,驪州·利川等地,或有不足之嘆云,然否?民始曰,華城·振威等處,亦未周洽,而高燥處代播之穀,亦頗向茁,其餘諸道農形,若善爲結實,則可爲大登,誠萬幸矣。上曰,湖南似不及諸道,湖南之每年如此,極可憫也。民始曰,一方之稍遜亦甚可憫矣。上命書榻敎曰,長淵縣監洪後榮,長連縣監沈達漢相換,竝令除朝辭赴任。又命書傳敎曰,山林外在外臺諫許遞,今日政差代。命退,諸臣以次退出。
上在昌德宮。停常參·經筵。
李庚運啓曰,行大司憲宋煥箕在外,執義鄭景祚,掌令鄭澣,持平李垿·任㸁未肅拜,掌令一員未差,監察茶時之意,敢啓。傳曰,知道。
傳于鄭尙愚曰,江原監司留待。
傳于鄭尙愚曰,吏房承旨,與江原監司,都政新除守令入侍。
傳于兪岳柱曰,右副承旨入侍。
傳于金達淳曰,軍士房承旨入侍。
備忘記,江原監司南公轍下直,長弓一張,長箭一部賜給。
注書柳台佐病,代以呂東植爲假注書。
傳于鄭尙愚曰,禮房承旨入侍。
傳于鄭尙愚曰,右議政爲整理儀軌廳摠理大臣。
傳于鄭尙愚曰,都承旨·右承旨許遞,前望單子入之。
承旨前望單子入之,李集斗·李魯春落點。
李庚運啓曰,守令署經事命下,而執義鄭景祚,掌令鄭澣,持平李垿·任㸁,司諫李貞運,獻納閔命爀,正言尹涵·南惠寬,牌不進,無以備員署經,何以爲之?敢稟。傳曰,聞有情勢,竝許遞,政官,待開門牌招開政。
吏曹口傳政事,大司成單李晩秀。
兵曹口傳政事,副護軍單金祖淳。
以南正和囚單子,傳于李庚運曰,保放。
禮曹啓目,粘連供上所封眞苽,限十五日封進事,曾有定式,而眞苽封進之限,已滿十五日,自明日爲始,停封之意分付,何如?判付啓,依允爲旀,今番段,西果限八日,封進爲良如敎。
金達淳,以壯勇營言啓曰,依整理所別單判付,本營書吏尹翊運·白弘翼·高有謙·黃,庫直李錫禧等二名,旗手金仁大等六名,各木一疋,書員宋福聃布一疋,熟手朴興彬等五名,各木一疋,米三斗,都房子張貴尙,使令朴松得,文書直允喆等二名,私庫直成才,使喚軍允同等二十五名,茶母十名,各米二斗兩廳下人,各錢五兩合米六石五斗,錢十兩木十七疋,布一疋,分等施賞之意,敢啓。傳曰,知道。
兪岳柱,以賑恤廳言啓曰,進饌所整理所員役,別單判付內,米木錢,令各該司施賞事,命下矣。本廳書吏李厚根等五人,備局書吏金允文等三人,各木一疋,李厚根加給木一疋,合木九疋,使令徐廷遇米二斗依昨年例,施賞之意,敢啓。傳曰,知道。
金達淳,以司僕寺一二提調意啓曰,謹依整理所別單判下,本寺書吏金聲厚木一疋施賞之意,敢啓。傳曰,知道。
敎江原監司南公轍書。王若曰,簪佩引玉筍之班,西淸晉晝,旌節巡金剛之界,東關觀風。是職也,甘棠來旬,其地,則扶桑出日。惟卿瑚璉美器,黼黻皇猷,靑氈詩書,世學,眞蘇頲比也。黑頭宰相風度,如九齡否乎?擲地作金,存乎中者自發,其人如玉卽諸外而可知。特侈奎瀛條氷之銜,緬懷文淸甘盤之舊。左右朝夕,班聯則賢士大夫,密勿風雲,恩禮若家人父子。梧掖處演綸之職,于今池邊鳳毛,花縣思奉輿之榮,知有堂上鶴髮。眷玆江原一道實是海山名區,松桂卄六州旬宣,素稱群仙之長吏,煙霞萬千峯管領,兼擅象香之主人。邇來爲弊之多端,莫曰,閑局之少事。海瘼雖釐,尙多襲謬之嘆,蔘稅欲寬,未得矯救之要。靈根採檟陰之椏,苛斂最病於山氓,珍錯稅松滋之魚,勒徵遍及於浦戶。苟非中朝如蘖之操,曷膺東民其蘇之任?玆授卿以江原道觀察使兼兵馬水軍節度使巡察使原州牧使,卿其往奠寅賓之方,克體申命之眷,登軒想烏竹之號,克追前輩之風流。臨臺緬黃公之思,自有昔人之措置,陽春騰有脚之頌,宜先德化之宣揚,省秋助不足之資莫如農工之勤課,蓋爲地望之殫壓,何論內外之重輕?曩時太守之爲治,已著製錦之譽,此日刺史之按事,想有攬轡之風。於戲草心報暉,縱多養一道之幸,葵性向日,想切夢九陛之忱。故玆敎示,想宜知悉。知製敎李存秀製進
己未六月二十日辰時,上御熙政堂。吏兵房承旨入侍,江原監司·守令,同爲入侍時,行左承旨金達淳,左副承旨鄭尙愚,右副承旨李庚運,假注書李允謙,記注官金景煥·金珍恪,江原監司南公轍,寧邊府使徐瀅修,會寧府使朴基豐,龍川府使李邦運,漆谷府使李迪,碧潼郡守鄭聖鵠,穩城府使李馨秀,襄陽府使趙萬元,軍威縣監朴吉源,殷山縣監尹益烈,洪原縣監鄭繼忠,鏡城判官鄭宅東,端川府使李秉道,定平府使南漢喆,明川府使金憲柱,巨濟府使申大益,昆陽郡守蔡潤銓,定山縣監朴思弼,安義縣監韓啓重,鎭川縣監柳弘源,機張縣監具興遠,泰仁縣監李昌熙,懷德縣監姜世靖,井邑縣監李師漢,鎭岑縣監崔奎晶,以次進伏訖。尙愚曰,守令當爲署經,兩司未肅拜及呈告人員,竝卽牌招,何如?上曰,依爲之。出擧條上曰,江原監司進前。公轍進奏職姓名。上曰,關東海弊爲一方切骨之瘼,卿其下往另念釐革之方,俾嶺以東海戶,得有息肩之效,可也。仍命除宣諭先退。上曰,守令以次進前。瀅修,進奏職姓名。上曰,何日發程也?瀅修曰,灣尹交龜甚促迫,不多日內,當辭朝矣。命書榻敎曰,使行當前,灣尹交龜,不可遲滯,新除授寧邊府使,當日辭朝。萬元等,亦以次進奏職姓名。敎萬元曰,超陞二品矣。下往海弊,某條釐正,各別善爲之,同僚權晙,亦在近地,有事相議,不無所益矣。敎吉源曰,嶺邑治績,至今不忘矣。軍威之治,猶勝於河陽,然後雖未及滿瓜,當有自其地陞品之道,另念爲之也。敎益烈曰,同庚也,故自別矣,初倅耶?益烈曰,然矣。上曰,每事皆如頃千足萬之句,則斯過半矣,下往善爲之也。敎邦運曰,年幾何?邦運曰,年今六十六矣。上曰,爾能蘇弊乎?邦運曰,第往觀之矣。上曰,履歷,何如?邦運曰,前任穩城府使矣。上曰,爾是李鵬運之弟耶?邦運曰,然矣。上曰,下往善爲之也。信達·馨秀等,進奏職姓名,就座。敎聖鵠曰,已經幾邑?聖鵠曰,已經三邑矣。命書榻敎曰,穩城府使李馨秀,碧潼郡守鄭聖鵠相換。敎迪曰,已經幾邑?迪曰,曾經南海·慶源·舒川,而今方待罪本府矣。敎漢喆曰,爾是誰之族也?漢喆曰,南憲喆之六寸矣。敎憲柱曰,爾則誰之族也?憲柱曰,前府使金衡柱之六寸矣。敎啓重曰,近來應製,何不見之?啓重曰,入仕以後,未得着實赴擧矣。敎昌熙曰,爾是初名李曄耶?昌熙曰,然矣。上曰,爾則有倍於他人之治績,然後不負特除之意矣,下往善爲之也。敎奎晶曰,幾世同居?奎晶曰,臣祖生時,五世同居矣。上曰,今亦繼先同居耶?奎晶曰,後生不肖,未能紹先矣。弘源·思弼·世靖,亦以次奏職姓名,就座。敎宅東曰,爾居何地?宅東曰,居於善山地矣。上曰,前倅則以柔懦爲目,爾能剛明爲治否?宅與曰,當一心圖報矣。命書榻敎曰,三南守令,旣有限麥秋前給馬之命,以今都政爲限。敎師漢曰,爾是貞翼公祀孫耶?師漢曰,支孫矣。上曰,貞翼祀版,在於何處?師漢曰,自驪州,數年前上京矣。命擧顔。敎曰,年幾何?師漢曰,年今五十三矣。敎興遠曰,爾是誰之族也?興遠曰,忠淸水使具明遠之六寸矣。上曰,熊川·延日·機張等,沿海邑守治否?來頭道啓或繡啓,當考績登聞,下往善爲之也。敎繼忠曰,居於何地?繼忠曰,居生於務安地矣。上曰,昨年本道功令生應製試取,果無遺珠之嘆云耶?繼忠曰,臣離鄕上來稍久,而聞其時入格者,皆是實才,道內有名稱者,別無遺珠之歎云矣。仍命守令等,以次先退。命書榻敎曰,洪原縣監鄭繼忠,定山縣監朴思弼相換。仍命退,承史以次退出。
己未六月二十日辰時,上御便殿。禮房承旨入侍時,左副承旨鄭尙愚,假注書李允謙,記注官金景煥·金珍恪,以次進伏訖。上曰,整理摠理大臣入侍。出榻敎上曰,整理儀軌堂上入侍。出榻敎賤臣承命出傳,與右議政李時秀,整理堂上徐有隣·鄭民始·趙心泰·徐龍輔·徐有大,儀軌堂上李晩秀·金祖淳,偕入進伏訖。時秀曰,日吉辰良,今日進饌之禮將成,下情不勝慶忭之忱矣。上曰,饌品如已整齊,卿等照檢陪進,可也。時秀等,下殿序立,饌品如儀陪進訖,上還內,諸臣以次退出。
上在昌德宮。停常參·經筵。
李庚運啓曰,來二十五日朝參日次矣,敢稟。傳曰,停。
李庚運啓曰,御營廳將官來言,今日本廳軍兵,日次私習云矣,敢啓。傳曰,知道。
李庚運啓曰,行大司憲宋煥箕在外,執義·掌令二員,持平二員未差,監察茶時之意,敢啓。傳曰,知道。
傳于李集斗曰,諸承旨,持公事入侍。
李集斗啓曰,假注書呂東植,身病猝重,勢難察任,今姑改差,何如?傳曰,允。
吏曹口傳政事,以姜彝正爲鍾城府使,洪原縣監鄭繼忠,定山縣監朴思弼相換,穩城府使李馨秀,碧潼郡守鄭聖鵠相換,鏡城判官鄭宅東,襄陽府使趙萬元相換。
李集斗啓曰,吏曹參判閔台爀,牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,允。參議前望單子入之,待下批一體牌招。
吏曹參議前望單子入之,尹行元落點。
傳于鄭尙愚曰,吏房承旨入侍。
呂東植改差,代以洪命周爲假注書。
李集斗啓曰,吏曹參判閔台爀,再牌不進推考傳旨及參議尹行元,牌不進罷職傳旨,今方捧入,而開政命下之後,如是違牌,不卽擧行,事甚未安,參判所當更請牌招,而係是一日三牌,何以爲之?敢稟。傳曰,參議只推,與參判更爲牌招。
傳于鄭尙愚曰,左承旨許遞,前望單子入之,待下批牌招察任。
承旨前望單子入之,尹光顔落點。
李集斗啓曰,吏曹參判閔台爀,三牌不進推考傳旨及參議尹行元,再牌不進罷職,今方捧入,而開政命下之後,如是違牌,極爲未安,參判所當更請牌招,而係是一日四牌,何以爲之?敢稟。傳曰,參判,旣承疏批,不可以四牌論,更爲牌招。
以黃海監司曺允大啓本,罪人李得濟新溪縣到配事,判付內,啓下義禁府爲旀,濫殺一款,査啓旣脫空,則用棍衙門之用棍,差異於濫刑,飭亦施矣,放送爲良如敎。
以京幾監司徐鼎修啓本,罪人康壽甲喬桐府到配事,判付內啓下義禁府爲旀,特爲放送爲良如敎。
李集斗啓曰,吏曹參判閔台爀牌不進推考傳旨,今方捧入,而開政命下之後,如是違牌,不卽擧行,事甚未安,更卽牌招,何如?傳曰,處義似然,許遞,前望單子入之,待下批牌招察任。
吏曹參判前望單子入之,李書九落點。
李集斗啓曰,吏曹參判李書九牌不進推考傳旨,今方捧入,而開政命下之後,如是違牌,事甚未安,更卽牌招,何如?傳曰,允。
李集斗啓曰,吏曹參判李書九,再牌不進推考傳旨,今方捧入,而開政命下之後,如是違牌,不卽擧行,事甚未安,所當更請牌招,而係是一日三牌,何以爲之?敢稟。傳曰,待開門更爲牌招。
鄭尙愚,以弘文館言啓曰,新除授修撰尹命烈,卽爲牌招察任,何如?傳曰,允。
李庚運,以兵曹言啓曰,今六月二十一日,武臣賓廳講書時,長興庫主簿金時弼,通鑑第二卷不通,依定式推考警責,何如?傳曰,允。
李庚運,以義禁府言啓曰,京幾監司徐鼎修啓本,喬桐府定配罪人康壽甲到配事判付內,特爲放送事,命下矣。康壽甲放送事,分付該道道臣之意,敢啓。傳曰,知道。
李庚運,以義禁府言啓曰,黃海監司曺允大啓本,新溪縣徒二年,定配罪人李得濟到配事判付內,飭亦施矣,放送事,命下矣。李得濟放送事,分付該道道臣之意,敢啓。傳曰,知道。
死罪臣金憙疏曰,伏以今玆藥院都提擧之任,又何猥及於臣也?臣於春初之叨是任也。自顧情踪,不勝震懍,卽陳至切之懇,幸蒙體諒之恩,豈料此萬萬不敢當之命,又下於夢寐之外乎?責在保護,爲任至重,決非鄕里屛伏之蹤,所敢晷刻虛帶者,竊伏念六七日之內,已有變通,而苟或不然,則區區悚蹙之忱,尤不啻倍蓰於始被誤恩之時矣。玆敢不避屑越,更入文字。伏乞聖明曲垂諒察,亟賜遞改,以重事體,以安賤分,仍治瀆擾之罪,以肅朝綱,千萬幸甚,臣無任云云。答曰,省疏具悉卿懇。伏暑此甚,近益康勝,兼管辭職事,朝體所在,難於每每越點也。雖欲勉令上來,以今炎程,何以强策?所請許施。仍傳曰,此批答,下諭道臣,遣地方官傳諭。
吏曹參判閔台爀疏曰,伏以今臣見帶之職,卽臣僨敗之地也。幸荷曲諒之恩,至承特遞之命,惶霣感激,彌日靡措,而顧臣情地之危蹙,固無間於前後矣。一味訟愆,縮伏俟勘,不意玆者,新除恩旨,又降於旬望之內,臣誠惝怳踧踖,莫省所以致此也。噫,向來人言,尙何言哉?本事顚末,略已仰暴於前疏,今不敢架疊煩浼,而抑臣罪,臣自知之矣。伊日處分,寔出記舊之盛念,則職忝攸司者,斷當仰體德意,按例奉行,而事在忙遽,不善審處,致人詆斥,終陷大戾,苟究其實,臣固自取,第其遣辭峻嚴,聲罪狼藉,非比尋常之彈劾,而卽是人臣之極罪也。爲人臣而獲此罪名,復敢淟涊於榮塗者,臣未之聞也。當時事實,彼或未詳,則臣亦不必索言,而不然則可謂不諒之甚矣。嗚呼,臣賦性狷滯,處世冥酸鹹得失,無所適莫,而內外揚歷,罔非造化,纔叨匪據,顚沛隨至,上而辜負恩造,下而僇辱身名,俯仰慙悼,此何人斯?臣雖無狀,亦具彝性,豈不識義理之不可壞,隄防之不可忽,而爲人蹈藉,遭此不韙之目,言之者雖似容易,聽之者不亦難乎?今臣息補之方,惟當剷跡斂影,以謝人言而已。雖於閑漫之職,猶宜逡巡,況其僨誤之地,豈敢以一遞爲自安,而唐突冒膺,屢辱聖簡,重招人譏也哉?顧今開政有命,庚牌荐下,而鐵限在前,轉身無路,情窮勢縮,如欲無生,玆敢略控危懇,仰瀆崇嚴。伏乞天地父母,俯垂鑑諒,亟加鐫削,仍令選部,永刊銓望,俾伸公議,以靖私義,千萬幸甚,臣無任云云。答曰,省疏具悉。卿其勿辭行公。
平安監司韓用龜疏曰,伏以臣以一介愚鹵之賤,分九重宵旰之憂,出守西門,倏已半年。于玆,顧其職則虞之岳牧,漢之刺史責任是重,榮耀且極,是豈臣夢寐之所自期也哉?向因陛辭蒼黃,而備例之懇,猶未能自效,近又私義悚蹙,而難安之情,亦不敢仰暴,冒沒蹲據,晏若無故,每自循省,惶汗浹背,伏況臣之百無肖似,卽淵鑑之所俯燭也。神精短少,無以剸理衆務,威望素輕,不能彈壓一道,尋常應酬,猶患十顚八倒,尙何望振刷一瘼,修擧一事仰副我殿下委畀之至意乎?且臣於目下,有萬萬惶恧者,安州譯學崔益柱之身故,在於三月,而以臣營官案之未卽釐正,認以在職,混同題品於今番殿最之中,及其封發之後,始乃覺得,驚悚之極,直欲鑽地而不可得。噫,考課黜陟,有國重典,方面之責,惟在於是,而緣臣昏謬儱侗,專不致愼,循例磨勘,罪著不誠,論以邦憲,金木猶輕,卽此所犯,臣之隨事憒劣,觸處顚錯,可以類推,其何敢厭然自掩爲倖逭之計哉?玆敢露章首實,仰瀆崇嚴。伏乞聖慈,亟降威罰,先治臣溺職之罪,以肅朝綱,仍令該曹,安州譯學崔益柱,勿施於褒貶啓本中,千萬幸甚,臣無任云云。答曰,省疏具悉。事勢似然,考績體重,卿則推考。
忠淸監司李泰永疏曰,伏以臣猥蒙拔擢之恩,濫叨旬宣之責,日以竢譴,歲亦將周,而性質魯鈍,才智淺短,上不足以對揚聖化,下不足以導率民俗,觸事生疣,無往匪罪,徒荷仁覆之天,包容之周全之式,至于今獲免大何,何莫非殿下賜也?況此湖西一路,歲荒財竭,民命近止,賙賑之際,營邑束手,而以錢與穀,先期優劃,自冬徂春,隨處指敎,畢竟五十州幾萬生靈之拔溝壑而厝袵席者,皆我聖上呴嚅浹洽之深仁厚澤也。如臣空疎祗自欽仰攢祝而已,何嘗有一分裨益之效乎?念臣十數年來,偏荷洪造,簡拔遂躋於貳卿,按察至遍於三道,全保之渥,與天無極拂拭之恩,同朝罕倫。凡有除命,一直向前,不敢爲辭避之圖者,誠以頂踵毛髮,罔敢自有,湯火夷險,莫或前却,庶幾爲區區萬一之報也。矧玆大賑之後,麥農告登,乍暵之餘,甘霈周洽,蔀屋群生,擧皆欣欣,有樂歲之望,臣於此時,惟當與田夫野老,歌咏聖澤之不暇。又何必冒昧煩籲,爲此丐免之辭哉?第臣素患痰癖,兼以暑濕,每値夏令,如期而發,宛轉床笫,晝夜呻楚,酬接守宰,憁如夢囈,按閱簿書,茫若煙霧,症情有時苦劇,營務從他委積,遂以宣化之地,作爲養疴之坊,雖欲自力蠢動,以盡一日之責,而其勢末由。私心惶蹙,固無可言,職事瘝廢,誠非細故。若不及今陳籲,仰冀遞解,而貪戀榮祿,淟涊盤礴,則孤恩負國之罪,又將無所容貰矣。玆敢不避猥越,疾聲鳴號。伏乞天地父母,俯賜鑑諒,亟命鐫褫臣所叨之職,仍治臣瀆擾之罪,以肅朝綱,以安賤分,不勝大願。臣於治疏將上之際,伏見邸報,以臣之請釋罪人李存昌事,至有承宣之啓,儒臣之疏,臣滿心慙恧,無地措躬。噫,正學不明,人心陷溺,一種邪淫之說,浸染畿·湖,俗習漸歸於誑惑倫常將至於斁敗,潛隱未發者,猶且嚴加鋤治,現露就捕者,豈或少施寬貸也哉?道內之年久滯囚者,惟是存昌及洪州之朴取得兩漢,而取得,則前月已爲徑斃,存昌則,昨秋以來,頓發悔心。故多岐詗察,屢度訊問,聽言觀貌,眞有感化之狀,盟心矢口,絶無回戀之情,而臣初猶持難,不敢遽聞及承憫旱疏鬱之敎,溯檢獄案,審覈囚徒,則彼存昌者,投進原情,血心呼訴,孚感之意,實是由中,悔悟之辭,足以動人,日後狼心之不悛,旣難逆覩,目下鴞音之克變,亦有可議。且臣愚見,竊以爲冥然頑然,迷不知悟。如取得者,誅之殛之,在法當然,而渠旣悔而歸化,願作聖世之平民,則因其感悟,卽加疎決,非但是朝家信令之道,庶或爲渠輩自新之路,故率爾修啓,仰請處分矣。言議之地,論劾峻發,責之以不審,斥之以疎率,義則嚴於闢邪,言實出於執法,臣之不能斟量,遽然陳請之罪,益無所逃。問備譴責,猶屬末勘,臣固受以爲罪,愧眼無已。顧何敢張皇自列而只緣昏謬顚錯,至速官箴,卽此一擧,尤可見不能事事到處僨誤之狀,亦命攸司,重勘臣罪,以爲人臣妄率者之戒焉,臣無任云云。答曰,省疏具悉。革面而至於革心,心與跡不忒者,勝於向來崔必恭,又況盟心矢口,眞箇有悔懊底意云爾,則依前下朝令,具由狀聞,事理卽然,何可如彼深引?卿其勿辭行公。
副修撰朴鍾淳疏曰,伏以庸愚無似,未有如臣,孤立無依,亦未有如臣,而偏蒙陶甄之化,獲廁法從之列,前後踐歷,罔非踰濫,感激之忱,雖欲涓埃之少效,蔑裂之才,自知絲毫之莫補。惟是不避燥濕,趨走爲恭,庶爲臣一半分報效之道,而第臣於三司之職,有自來情勢,每承除拜之恩,徒積逋慢之罪,筋力奔走,亦乖素心,居常惶懼,靡所容措。迺於日前玉署除命,又及於臣,庚牌屢臨,飭敎繼下,區區私義,至蒙日月之照燭,仍又有入直之命。臣仰感恩諭之曠絶,俯幸微諒之獲遂,他不暇顧,冒沒出肅,延英拜跪,義伸叩謝,靑綾直宿,榮切依近,第伏念合啓之隨參,亦是館臣職分內事耳。臣旣廢闕其職事,乃反蹲冒於直次,則跡涉苟且,罪著瘝曠,臣心惶愧,已不可言,而又若館僚不備之日,賓筵獨參之時,莫重合辭,緣臣姑停,則臣雖滅死萬萬,亦何以自贖也?左右思量,萬無仍冒之望,勢蹙情窮,不知所出。且臣偏母,夙抱貞疾,屢經險釁,春間毒感之後,一倍危劇,癖積衝激而往往有昏塞之時,食飮全却而奄奄有難保之狀,臣終鮮兄弟,內外强近之親,又無一人焉。臣若爲職事所拘牽,不能朝夕於親側,則尋醫診病,無人可替,問方投藥,無處可托。身世之單孑,情理之悶迫,歷數一世,蓋無其儔,孝理之天,亦必有惻然而矜念者矣。玆敢披露情實,仰瀆崇嚴。伏乞天地父母,俯垂哀憐,特遞臣所帶之職,仍命選部,勿復檢擬於三司之職,以便救護,以安私分,千萬幸甚,臣無任云云。省疏具悉。爾其勿辭救護。
己未六月二十一日卯時,上御誠正閣。諸承旨持公事入侍時,行都承旨李集斗,行左承旨金達淳,右承旨鄭尙愚,左副承旨李庚運,右副承旨李魯春,同副承旨兪岳柱,假注書李允謙·呂東植,記注官金景煥,記事官金珍恪,檢校直閣金近淳,以次進伏訖。上曰,同副年今幾何?岳柱曰,六十三歲矣。上曰,陞資之前,未入於承旨前望矣。今番則有之,右副新遞,銓官知之乎?魯春曰,果入前望矣。上曰,旣經亞長,故然耶?問于該曹,可也。集斗,讀奏慶尙監司申耆狀啓,南海縣令金志和到任事,黃海監司曺允大狀啓,安岳郡守柳相祚到任事,忠淸監司李泰永上疏,平安監司韓用龜上疏,領府事金憙上疏。岳柱,讀奏全羅監司李得臣狀啓,遺棄兒留養形止開錄事,江原監司尹弼秉啓本,洪川縣稅大同般發送事,京畿監司徐鼎修啓本,金浦郡反庫事,全羅監司李得臣狀啓,渰燒死人等恤典題給事。尙愚,讀奏廣州留守金思穆狀啓雨澤事,全羅監司李得臣狀啓雨澤事,慶尙監司申耆狀啓雨澤事,江原監司尹弼秉狀啓雨澤事,開城留守金勉柱狀啓雨澤事,平安監司韓用龜狀啓雨澤事,水原留守徐有隣狀啓農形事,東萊府使金觀柱狀啓倭船出來事,東萊府使金觀柱狀啓送使倭下船宴設行事,東萊府使金觀柱狀啓倭船入歸事,觀象監薦狀公事,典醫監薦公事。達淳,讀奏慶尙左兵使李普漢啓本京上騎兵等都數開坐事,慶尙左兵使李普漢狀啓御營軍點閱上送事,開城留守金勉柱狀啓離營上京事,江原監司尹弼秉狀啓鬱陵島搜討事。庚運,讀奏慶尙監司申耆啓本,充軍罪人安處謙放送事,平安監司韓用龜啓本罪人趙安州牧到配事,分書判付及疏批訖。上曰,都承旨前亦爲諫長乎?集斗曰,曾經一次矣。上曰,都摠都事尹勉鎭,如已來待,使之入侍,守奉官,亦令催促也。賤臣承命出傳,與都摠都事尹勉鎭,偕入進伏。命奏職姓名。敎曰,近族有誰?勉鎭曰,無之矣。上曰,遠族則有之乎?勉鎭曰,始興縣監尹守翼之二十一寸矣。上曰,尹勉憲則爲幾寸?勉鎭曰,爲二十寸矣。上曰,爾家墓道,尙未修築,而墓所爲幾處?勉鎭曰,姑未修築,而墓所爲五處矣。上曰,於汝爲幾代?勉鎭曰,臣之八代祖以下矣。上曰,五處墳墓中,亦有有官爵人乎?勉鎭曰,臣之八代祖,贈工曹參議矣。上曰,若欲修築,則物力當入幾何?勉鎭曰,未得詳料矣。上曰,看役則誰當爲之,而爾家有了了幹事人乎?勉鎭曰,臣父當爲之矣。上曰,爾父年幾何?勉鎭曰,六十二矣。上曰,守奉官尹宅烈,爾亦知之乎?其家墳墓,亦在何地,而爲幾處云耶?勉鎭曰,在於北門外,而幾處則未能詳知矣。上曰,車路之圮落處,長廣當爲幾何?勉鎭曰,長可百步,廣可三間矣。上曰,私力則果難爲之矣。仍命勉鎭先退。上曰,未下直守令錄入也。允謙,承命持入,上命入之。敎曰,都政前除拜守令,亦令知入而有幾人云耶?集斗曰,抱川縣監李玄謙,未下直云矣。命書傳敎曰,都政前除拜守令,先令今日辭朝。上曰,新除鍾城倅,居在何地而年爲幾何云邪?集斗曰,居在光州地,而年過六十云矣。上曰,然則當改差,諭於該曹,無論文武,以可合蘇救人,擇差之地,可也。仍敎曰,都承旨新遞北伯,似知之矣,前倅則何如人也?集斗曰,前倅則精詳人,而今須擇差然後,可致蘇救之效矣。命書傳敎曰,新除鍾城倅,年限在近,程途絶遠,勢難强力赴任云,該府使高廷憲改差,聞前伯之言,此代擇差,然後可以蘇救,令該曹口傳差出。命書榻敎曰,守令相換,以口傳擧行。上曰,襄陽府使趙萬元,鏡城判官鄭宅東,令該曹口傳相換。出榻敎命退,諸臣以次退出。
己未六月二十一日申時,上御重熙堂。吏房承旨與初仕人入侍時,右承旨鄭尙愚,假注書李允謙,記注官金景煥·承膺祚,順康園守奉官尹宅烈,以次進伏訖。上敎宅烈曰,年幾何?宅烈曰,年今四十八矣,命擧顔。敎曰,汝於故相尹斗壽,爲幾代孫也?宅烈曰,八代孫矣。上曰,汝非秩卑者耶?宅烈曰,臣之七代祖,卽故相之側室子矣。上曰,然則汝之祖先,多有爲士夫之職者云,何故也?宅烈曰,臣之六代祖,已爲訓鍊都正矣。上曰,汝之遠近族中,常常往來者誰家?宅烈曰,遠族尋訪者,卽尹長烈家矣。上曰,守奉官,卽士夫當爲之職,而以其酬勞之意爲汝發身,特命首擬,而副末望,卽吏判吏議至親也,於汝心何如也?宅烈曰,分外之職,意外得除,其所惶感,不可勝達矣。上曰,華城則幾代世居?宅烈曰,東將臺下龍池邊,卽臣家舊基,而世居八代矣。上曰,旣爲初仕,一心奉公,可也。仍命退,諸臣以次退出
上在昌德宮。停常參·經筵。
李庚運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李庚運啓曰,行大司憲宋煥箕在外,執義·掌令二員,持平二員未差,監察茶時之意,敢啓。傳曰,知道。
李庚運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李庚運曰,籌坐旣來會,後日次次對,進定於今日。
傳于鄭尙愚曰,禮房承旨入侍。
傳于兪岳柱曰,同副承旨入侍。
傳于鄭尙愚曰,大臣·備局堂上引見。
傳于李庚運曰,右承旨入侍。
備忘記,會寧府使朴基豐下直,長弓一張,長箭一部,片箭一部,筒兒一箇賜給。
備忘記,穩城都護府使鄭聖鵠下直,長弓一張,長箭一部,片箭一部,筒兒一箇賜給。
備忘記,天摩僉使金昌大下直,長弓一張,長箭一部,片箭一部,筒兒一箇賜給。
李庚運,以備邊司言啓曰,今日本司坐起,堂上懸病,至於七人之多,武將懸病,尤極未安,衆所共知實病實故外,竝推考,令政院牌招,何如?傳曰,允。
兵曹口傳政事,副司果趙萬元。
傳于李集斗曰,未下直守令,皆令當日辭朝。
傳于鄭尙愚曰,承旨前望單子入之,待下批牌招察任。
承旨前望單子入之,沈象奎落點。
以獻納趙得永,牌不進罷職傳旨,傳于李庚運曰,只推。
以刑曹參議丁若鏞,牌不進罷職傳旨,傳于李庚運曰,只推,更爲牌招。
李集斗,以吏曹言啓曰,新除授碧潼郡守李馨秀,戶奴呈狀內,奴矣上典老母,年歲已滿七十,無他兄弟,揆以法例,自在當遞,卽速入啓遞改云,邊倅親年七十歲,而獨子無兄弟者許遞事,載在法典矣。碧潼郡守李馨秀,改差,何如?傳曰,允。
有政。吏批,行判書金文淳受由,參判李書九進,參議未差,行都承旨李集斗進。以尹光顔爲大司諫,金熙周爲掌令,高宅謙爲執義,李萬榮爲司諫,李益恢爲掌令,李廷璞·尹行逵爲持平,趙得永爲獻納,吳翰源·嚴思彦爲正言,南履翼爲副修撰,金達淳爲戶曹參判,李祖承爲禮曹參判,閔台爀爲工曹參判,李時秀爲內醫都提調,嚴耆爲鍾城府使,李旭祥爲碧潼郡守,南惠寬爲鏡城判官,禁府都事尹象基,軍資奉事徐有敎相換。徐秉璹爲律學敎授,尙衣主簿單林周喆,陽川縣令單洪樂游,穩城府使鄭聖鵠,白翎僉使申光輅相換。李永老爲結城縣監,宋景載爲龍宮縣監,定平府使南漢喆,陽德縣監朴明勳相換。
兵批,判書李在學受由,參判朴基正入直進,參議朴奎淳,參知閔昌爀病,左副承旨沈象奎進,北道參軍單許溶,護軍李義弼·金達淳·閔台爀·兪漢謨·姜彝正,副護軍李馨秀,副司直李貞運·鄭景祚·鄭澣·李垿·任㸁·閔命爀,副司果尹涵·南惠寬·丁俔祖,副司勇李儒亨,竝單付。
李集斗,以吏曹言啓曰,新除授鏡城都護府判官南惠寬呈狀內,矣身老父,年迫七耋常在凜綴之中,自經毒感以後,餘症尙苦,近又飮暍添劇,食飮全却,實無暫時離捨之勢,卽爲入啓變通云,其親病旣如是沈篤,則不可强令遠赴,改差,何如?傳曰,允。口傳擇差,可也。
吏曹口傳政事,以尹涵爲鏡城判官。
備忘記,鍾城府使嚴耆下直,長弓一張,長箭一部,片箭一部,筒兒一箇賜給。
掌令金熙周啓曰,臣賦性魯下,言議巽軟,本不合於淸朝耳目之任,而憲府除命,卽下於筵席咫尺之地,臣辭避不得,章皇出肅,而第臣前任憲臺時,適當李存昌放釋之擧,身爲言官,不得出一言爭執,至被堂疏之峻斥,則臣之不職之失,於是乎著矣。其時僚臺,亦皆相繼引避,則今此新除之下,何敢以時日之稍過,而不思自引,晏然冒據於臺次乎?臣於朝筵,卽當引避之不暇,而儱侗無似,全沒體例,臣之所失尤多,請命遞斥臣職。答曰,勿辭,亦勿退待。
李集斗,以承文院都提調意啓曰,院製述官金洪運遷轉代,前縣監丁俔祖差下,付軍職冠帶常仕,何如?傳曰,允。
右議政李時秀箚曰,伏以流虹之瑞節復回,酌斗之盛儀載擧,慈候益康,聖孝益光,睿質益就,萬年三祝,年年益切。臣猥承摠理之命,躬逢蹈舞之會,歡欣榮幸,曷有其極?臣之狗馬賤疾,無望强策,日昨短箚,嚴不敢畢陳矣。臣本受氣甚薄,自少善病,性又躁率,攝生昧方,形神外凋,榮衛內虛,風痰之邪,闖其隟而肆其中,關格昏眩,氣厥血漏等種種症形,發作無時,漸成難醫。最是五六年來,兩眼暴暗,尋丈之間,僅識人面,燈燭之下,莫辨字墨,聖鑑之所俯悉,同朝之所共憐。又自月前,重添輪症,始焉兩眥酸澁,終而全瞳刺痛,初則赤膜絲絡,繼而白翳雲遮,晝不能見物,夜不能着眠。委身黑室,如墮深井,間者雜試鍼藥,幸得數日差歇,而慶辰起居,歡忭在心,數次進身,若忘疾痛,及夫公退,諸症復劇,自量源委,大非尋常。必須謝應接絶,思慮靜息,得若干歲月,或不至仍成盲廢,目下病形,雖閑司漫官,決難束帶供仕,況於相職乎?夫人有五官,莫先於視,國有百工,莫重於相。以此疾居此職,決知其行不得,賓筵晉接,其將擿埴而登陛乎?中書訏謨,其將闔眼而按簿乎?淸朝具瞻之地,非臣養病之坊,則其將不趨朝不赴堂,坐擁名器於床簀刀圭之際乎?仍伏念如臣至魯下,無寸能者,一朝置之百僚之上,夫豈有萬分一堪承之望,而恩言曠絶,屢及先故,心膽感激,未遑他顧。遂不免三疏例懇,一出冒據,每承前席之殊禮,時對竝武之群彦,自不覺然愧懼,直欲鑽地。臣之膺是命,今焉三箇月,無一事猷爲,無一言建明,俔俔而進,默默而退,側聽四方之議,已不勝將焉用彼之譏特無袖中彈文耳。相臣之罷軟不勝任者,坐之曰,下官不職,卽漢朝寬大之風也,臣旣不勝任矣。因其苦病早許褫鞶,毋使至久蹲匪劇,重誤國事,上以負聖簡,下以忝先訓,則豈非天地父母終始生成之澤,而亦不有補於聖世以禮使臣之治乎?臣之病,惟及今療治,可尋生路臣之職,亦及今卸解,可免大過,區區至懇,解職之願,甚於治病。縱不得刊改枚卜之望,復還庶僚之班,西樞散銜,乃臣之分也。顧今聖志日勵,民事方殷,凡百有位,莫不率職,而臣獨息偃在家,慢官廢務,今日籌坐,亦未趨簉,病裏惶隕,尤合重誅,玆敢冒犯瀆擾,申暴衷悃。伏乞聖慈,念重任之不容久曠,諒臣懇之毫無假飾,亟命遞解臣議政之職,俾螻蟻微命,得以曲遂,公私不勝大幸。取進止。答曰,省箚具悉卿懇。所愼自可勿藥,何用若是過辭?安心調理,俟少間卽起視事。仍傳曰,此批答,遣史官傳諭。
刑曹參議丁若鏞疏曰,伏以臣不宜彈冠結綬之日久矣。積受齮齕,轉成臲卼,立朝十有一年,蓋未嘗一日安於周行之間,一則自取,二則自取,尙何敢恕己而尤人,重自陷於罟擭陷阱之中哉?第臣之隱痛而心疚者有之,滓穢若臣而殿下不以爲可鄙,阨窮若臣而殿下不以爲可棄。拂拭之庇覆之,冀其或陶鎔成就,而奈臣命途崎險,福分涼薄,如兔離罦,如鳥投羅,徒勞聖念,竟負洪造,每以奇怪罔狀之事年復年來,支離煩浼。曰斥曰辨,紛紜呼籲雖以天地之仁,父母之慈,安得不麾而斥之,以省其拯拔之勞乎?此臣所以中夜轉輾,不覺涕淚之被面也。臣於日昨,得見獻納閔命爀之疏,以爲前諫長申獻朝啓語中,攙及臣兄之名,而罪臣以恬若無故,揚揚行公。噫,臣之處義,姑舍是,臣兄誠何罪哉?其罪,唯不肖無狀如臣者,以爲弟耳,尙記我殿下責臣之敎。若曰,無罪渠兄,何登公車?其時十行恩綸,昭晣無餘,臣唯莊誦感祝,抱歸泉下而已。今何用更勞筆舌徒爲屑越之歸哉?嗟乎臣兄,釋褐十年蹭蹬無所成,今已髮蒼蒼矣。其姓名三字,朝廷尙或不聞,何憎惡之與結,而若是其齗齗哉?其意不過乎?欲臣之不立朝也。臣則幼而失學,長益浮靡,浸淫異說,幾失良性,臣之丁巳疏中,已悉陳衷曲矣。臣之私義,本不欲曲諱舊愆,冒進榮途,今若斥黜臣枳塞臣,使不得接跡於朝行則名正而言順,事簡而功捷,顧何必逶迤屈曲,別作層節若是其勞且迂哉?噫,弟斥則兄枳,兄斥則弟枳,一擧兩獲,利害旣均。何不就其中而區別玉石,使言之中理哉?卽無論其言之中理與否,常參筵話,臣若得聞,則臣之悚惶蹙伏,宜思自靖,誠如命爀之言,奈登筵諸臣,無一人爲臣傳道何哉?雖使百千萬人,瀾漫構誣,頃刻戕殺,歷數筵臣,孰有肯通報臣家,使得知所以死而死者乎?有孺子於此,其骨肉親戚方陷阮井,而隣人莫肯爲言,孺子漠然不知。方且嬉戲自娛,則仁人君子之知其事者,理宜惻然悲憐,其忍又從而罪之哉?常參後數日,果有依俙不明之言,稍及臣耳,而旣無文跡,難於引義,幸而實病適發,遂不敢更赴公坐,則揚揚之說,殆亦過矣。臣非欲苟且冒沒,力取榮祿者也,亦非欲高翔遠引,蹝脫軒裳者也。蓋欲以一生尤悔,自暴於當世,以聽一世之公議,世果容之,則不苟去也,世不容之,則不苟進也。今觀世趣,不惟不容,竝其闔門而將欲延累,及今不去,則非徒爲世之棄人,亦將爲家之悖弟,臣何忍爲是哉?臣今進無所據,退無所歸,第臣生長之鄕,江湖魚鳥,亦足以陶寫性情,混跡氓隷,沒齒田園,息補餘生,歌詠聖澤,則在臣而無遊彀之憂,在世而有拔釘之喜,不亦善乎?目下官職,更無可論伏乞聖明亟命鐫臣職名,仍令選部,凡臣名之在仕籍者,竝行刊削,又令司敗,治臣辜負恩造,汚辱身名之罪,使公議得伸,而私義得靖焉。生逢聖代,莫報隆恩,年華未暮,永謝脩門,臨紙涕零,不知所云,臣無任云云。省疏具悉。爾其勿辭,從速察職。
己未六月二十二日辰時,上御熙政堂。大臣·備局堂上引見入侍時,左承旨鄭尙愚,右承旨尹光顔,同副承旨兪岳柱,假注書李允謙,事變假注書弼聖賚,左議政李秉模,行左參贊鄭民始,行大護軍李邦一,戶曹判書趙鎭寬,禮曹判書徐龍輔,行護軍徐有大·李漢豐,吏曹參判李書九,校理金熙周,以次進伏訖。秉模曰,日熱比酷,聖體候,若何?上曰,一樣矣。秉模曰,寢睡·水刺之節,亦何如?上曰,去夜亦未能接眠,坐而撤漏,聞卿等來會於本司,故仍令次對來會矣。秉模曰,每當賓對,自致臨殿之稍久,況値如今日之劇熱,下情不勝悶然矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,再昨進饌之禮順成,志物之養克備,慈候益康,聖孝冞光,臣民慶幸,曷有其極?第每緣慈心之不欲張大,聖念之主於仰體,飾喜之擧,猶未盡應行之節,下情竊不勝抑鬱矣。上曰,以予祝慶之心,豈不欲盡誠盡禮,而惟其順志之念,每先於飾喜之心,故不得不仰體謙挹之德,人之恒言必曰,喜懼云,而予心則懼邊常多於喜邊矣。自乙卯華城奉壽堂進饌時,有整理所擧行,仍成整理儀軌,乙卯以後,每當慶辰,雖一杯酒,不煩有司,亦自本所辨備,少伸予小子祝岡之心,自今更過五年,則又當甲子慶辰,而慈宮寶齡,恰躋七旬,以其整理儀軌之年年編次,以待甲子慶辰,故今番亦依昨年例進饌矣。惟是慈候一樣康旺,至於眼聰與精神,則殆非予所能仰逮,常時如經史中句語及故事,予所未能盡知者,間多有仰質之事,如近日劇暑,閱覽冊子,至夜不轍,又於燈下,手書百餘張冊子,猗歟精力之如是漸勝,卽予方寸中私竊喜幸者,今爲卿等,從此喜幸之心矣。秉模曰,慈候之若是康旺,誠莫大之慶矣。上曰,畿邑農形,近果何如云也。秉模曰,向來雨澤普洽之後,在在有豐登之望,而近日熱陽連曝,故間或有望雨之處云矣。上曰,湖南雨澤,通一道言之,則大體有不足之慮矣。秉模曰,湖南,少遜於諸道云矣。命次對爲之。上曰,俄見右相箚辭,則甚根據,其辭遜似太過矣,眼病果何如云也。秉模曰,聞其症勢,似有源委而今則頗差減,辭遜之太過,誠如聖敎矣。仍奏曰,頃以關東沿海九邑海弊,更成節目,參酌釐正後,狀聞之意,覆啓行會矣。卽見該監司尹弼秉狀啓,則以爲昨冬以後,海弊蠲減之數,殆無餘地而只存禮吏人情,至使列邑,從便係助,則九邑中,襄陽自辛亥以前,禮吏添助,自官防給,陪持添助,自吏廳擔當,通川,辛亥以後,鳩錢取殖,以作禮吏與陪持添補之資,規例已成,名色不艱。竝依前置之,而其他各邑,或以官廩割出,或令吏廳擔當,或以詳定用下者,俱是行不得之政,與列邑守宰,爛加商確,成冊來到,而江陵辛亥節目內,情債三百十九兩九錢三分。仍存節目外,情債一千五百八十一兩八錢七分。襄陽辛亥節目內,情債二百七十五兩五錢五分,仍存節目外,情債五百四十一兩內,減五百八兩,合仍存三百八兩五錢五分,而海夫爲一百六十七名,則一夫一年所當,一兩八錢四分。三陟辛亥節目內,情債六百二十六兩八錢八分。仍存外情債一千八百四十八兩八錢內,減一千五百七十七兩六錢,合仍存八百九十八兩八分,而海夫爲二百十名,則一夫一年所當,四兩二錢七分。平海辛亥節目內,情債六百九十八兩七錢四分。仍存節目外,情債七千三百八十三兩三錢二分內,減六千八百三十二兩六錢七分,合仍存一千二百四十九兩三錢九分,而海夫爲二百六十名,則一夫一年所當,四兩八錢。通川辛亥節目內,情債三百八十五兩五分。仍存節目外,情債八百二兩九錢內,減六百七十八兩八錢,合仍存爲五百九兩一錢五分。海夫爲一百五名,則一夫一年所當,四兩八錢五分。高城辛亥節目內,情債三百八十三兩五錢。仍存節目外,情債九百四十五兩九錢內,減六百九十七兩一錢,合仍存六百三十二兩三錢,而海夫爲一百三十五名,則一夫一年所當,四兩六錢八分。杆城辛亥節目內,情債三百二十三兩二錢一分。仍存節目外,情債七百五十三兩三錢九分內,減五百十三兩三錢九分。合仍存五百六十三兩二錢,而海夫爲一百六十名,則一夫一年所當,爲三兩四錢。蔚珍辛亥節目內,情債六百二十六兩一錢五分,仍存節目外,情債四千九百九十八兩八錢內,減四千六百四十一兩七錢,合仍存九百八十三兩二錢五分,而海夫爲二百八十九名,則一夫一年所當,三兩四錢。歙谷辛亥節目內,情債一百二十六兩五錢五分,仍存節目外,情債四百七十八兩九錢內,減三百二兩九錢,合仍存三百二兩五錢五分,而海夫爲七十八名,則一夫一年所當,三兩八錢八分矣。今此節目外,有略于仍存者,而一夫所當之比前,有減無加,蓋因海夫頭目輩,隱匿海戶者今旣盡括,除其老弱,其數不少。故平均分排,則一年一夫所當,或爲二三兩,或爲四五兩,比諸陸民之應役,無甚較重,而雖得漁採之合於封進者,每當封進之時,乃反求貿於都賈,自致厥價之倍蓰。此後隨得隨納於官家,精備預待,及時進上,而上項禮吏添補與各其邑公用之不得不應下者,隨其邑報,參酌裁量,著爲定式事,請令廟堂,稟旨分付矣。觀於辛亥節目外,許多情債之依舊自在,則所謂節目之行不行,惟在營邑之遵不遵,而若無節目,則無所依據。且來頭按廉之時,亦當以節目內外論斷,令新道臣,更加看詳,如無未盡之弊,定式施行之意,分付。其中所謂雖得漁採之合於封進者,每當封進之時,乃反求貿於都賈,自致倍價。此後隨時隨納於官家,精備預待,及時進上云者。此必海夫備陳官府責納之絶大難得之弊及營邑都賈,乘時貴售之爲難支之端,而認以隨得隨納之爲便也。雖在上古官民醇厐之時,前期所納之魚物,其能善置,而趁封有未可必,況今奸僞日滋,果無前納者之已無去處,後納者之更責元數之慮乎?道啓所論,可謂知其一未知其二。此一條節目中,勿令擧論,只以不當退而退托之守令,隨現論罪之意,使之措辭,何如?上曰,依爲之。辛勤詢瘼之後,若無一洗之效。則其可曰,誠實底道理乎?是何異於欺民?令新道伯,就其所謂新節目,如有不可不更請稟處者,使之更爲狀聞,自下可以方便者,亦當闊狹,使嶺以東海戶,得以息肩於久益收效,可也。出擧條敎書九曰,卿其先退開政。書九曰,判書金文淳呈辭受由,參議未差,小臣獨政未安,何以爲之乎?上曰,仍爲之。出擧條命書榻敎曰,次對旣入侍,今日政新除授臺諫,待下批竝卽牌招,使之進參,而諫長則承旨中,掌令一員則閣館入直中,先爲擬入,先入侍後謝恩。光顔承命先退,旋入進伏。上曰,玉堂上番,旣爲掌令,則三司當備員,下番玉堂,卽爲入侍事,分付。聖賚,承命出傳,與修撰曺允遂,偕入進伏。秉模曰,鍾城府使姜彝正,係是二品,非特敎而出補邊邑,有關朝體,當該銓官推考,使之改差,何如?上曰,依爲之。出擧條秉模曰,凡死節人之雖非正二品,贈諡載在法典,而往在己酉,因右議政金鍾秀所啓,凡係特諡者,皆先贈正卿,然後賜諡,以爲修明舊典之地,前此如有未贈正卿而得諡者,許令加贈事,陳達蒙允矣。法典中,只言雖非正二品,贈諡不言加贈者,雖未敢詳知,其意似出特異之典,而故相陳達時,旣不分死節人與其他特諡之人,則似當一體加贈,而該曹尙眩於擧行云,不可不更爲申明,故敢此仰達矣。上曰,依爲之。出擧條秉模曰,贈都承旨洪錫箕,贈以正卿,旌以忠孝之閭,恩命所曁,可以永樹湖右之風聲,而該曹收議草記判付中,旣有依義肅公申曼家例,就其里表之之敎,則贈諡,似當一體擧行,臣於收議,亦以爵諡爲言,而不可無一番經稟,故敢此仰達矣。上曰,依爲之。出擧條上曰,更有何稟處事乎?秉模曰,大政纔過,東西兩銓,必自得失之可言,而臣素昧政格,此誠不知亦罪。第見其政目,則新除與相換等守令,雖不可謂之椳櫟拈楔各得其當,別無執而爲言者矣。上曰,襄陽·鏡城,雖已相換,而襄陽亦是弊邑,鄭宅東,年老生疎,似難釐弊矣。民始曰,俄聞趙萬元情理,實難赴任於鏡城云矣。命書榻敎曰,鏡城判官趙萬元,奉老情理,在所體諒,今姑改差,待他窠卽擬,以爲榮養。命大臣就座。上曰,下直守令入侍。出榻敎聖賚,承命出傳,與洪原縣監朴思弼,定山縣監鄭繼忠,穩城府使鄭聖鵠,機張縣監具興遠,明川府使金憲柱,偕入進伏訖。命各奏職姓名,思弼等,以次進奏。敎聖鵠曰,汝是西土之人,而碧潼自是同道,故使之相換矣,下往善爲之也。命尙愚宣諭。上曰,下直守令來待事,何時下敎,而見今入侍者,不過四五人,極爲駭然。未及來待之守令,皆令書入。賤臣承命出傳。命書榻敎曰,今日政新除授臺諫牌招,守令署經後謝恩。秉模曰,穩城·積城,俱是關南·北至殘至弊之邑,而新除授府使鄭聖鵠,年頗衰老,南漢喆,生疎可慮。穩城則以關西近道邊地相換,定平,亦以他邑相換,竝於今日政擧行事,分付該曹,何如?上曰,無論文蔭武,拔例相換,可也。出擧條命書榻敎曰,聞其情理宜諒,其在信令之道,不可徒然內移結城縣監洪樂游,移補陽川縣令,時任縣令,遞付京職,使之除朝辭赴任結城縣監之代,今日政差出,亦令明日辭朝。上曰,臺諫進前。光顔等曰,請亟寢罪人鄭致達妻,出置罪名命釋之音,依前還發配所,仍令王府,快正典刑。措辭見上上曰,不允。出擧條光顔等曰,請物故罪人德相,亟施孥籍之典。措辭見上上曰,不允。出擧條光顔等曰,請逆賊尙喆,追施孥戮之典。措辭見上上曰,不允。出擧條以下一行半刀削光顔等曰,請遲晩復物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上上曰,不允。出擧條光顔等曰,夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上上曰,不允。出擧條光顔等曰,請物故罪人國榮,亟施孥籍之典。措辭見上上曰,不允。出擧條光顔等曰,請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法。遲晩罪人宇鎭,捧根脚快正王法。措辭見上上曰,不允。出擧條光顔等曰,請承款後物故罪人九宗,亟施孥籍之典。措辭見上上曰,不允。出擧條熙周曰,憲府無傳啓矣。光顔曰,請金甲島爲奴罪人克觀,更令王府,嚴鞫得情,快正王法。措辭見上上曰,不允。出擧條光顔曰,請逆賊尙魯,亟施孥戮之典。措辭見上上曰,不允。出擧條光顔曰,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府,拿來設鞫嚴問,快正典刑。其餘徒黨,亦令嚴鞫處斷,以折奸萌。措辭見上上曰,不允。出擧條仍命大臣備堂先退。命書傳敎曰,人言可謂太不諒,一疏足矣。刑曹參議丁若鏞,牌招嚴飭赴坐。又命書右議政李時秀箚批訖。仍命退,承史以次退出。
上在昌德宮。停常參·經筵。
傳于李集斗曰,諸承旨持公事入侍。
傳于鄭尙愚曰,明日當由逌瞻門,展拜景慕宮,該房知悉。
以刑曹參議丁若鏞再牌不進罷職傳旨,傳于李庚運曰,只推。
以修撰尹命烈牌不進罷職傳旨,傳于鄭尙愚曰,只推。
李庚運,以刑曹言啓曰,因內需司單子判付內,王牌事體,無異鐵券兺除良,先朝特賜與之物,所重尤何如乎?年前聞其將欲轉賣,俾勿容議是置,先朝賜與,當宁受敎之嚴重,姑無論。所謂崔致福者,果是何許漢?乃敢生意於圖買王牌,有若和賣私家土地然者,究厥所爲,愚濫頑悍之外,身爲宮屬,宜識本宮私親本家之體貌自別,而無難犯科,寧有如許無據之漢乎?且聞牌文下司官塡名者,卽所謂厥漢之父也。此而從中奪取,可謂人理都絶,而安御寶載聖敎之王牌,匿置私家云者,由前由後,罪合難赦是如乎,致福身乙,卽令該曹捉致,嚴刑遠配爲旀,同王牌段,使之卽刻現納,別定郞官,齎奉往傳于贈領相家祀孫,而文券段置,一體推給。此後更或以賜與田土,有斥賣之弊是去等,本官登卽推給主家事,分付該道,使之詳載營邑謄錄爲旀,雖以該曹言之,不念事體之如此,齗齗於錢兩間買賣者,豈成說乎?當該堂上,推考之意,枚報備局,使卽知委擧行草記爲旀,致福,雖刑配,亦不可白地屬公,其矣支屬,仍差宮屬,待其所食相當於所失,同宮屬,自本司啓稟汰除事,命下矣。依判下,王牌文蹟,使本曹郞廳,卽爲齎傳于贈領相家祀孫處,權賣文書,亦爲推給,私自買取之崔致福,嚴刑一次後,咸鏡道洪原縣定配所,待城門開,卽爲押送之意,敢啓。傳曰,知道。
司諫李萬榮,持平李廷璞,校理金銑,修撰曺允遂啓曰,請亟寢罪人鄭致達妻,出置罪名命釋之音,依前還發配所,仍令王府,快正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上以下一行半刀削答三司曰,不允。以下六字刀削
司諫李萬榮,持平李廷璞啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。措辭見上請物故罪人國榮,亟施孥籍之典。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚快正王法。措辭見上請承款後物故罪人九宗,亟施孥籍之典。措辭見上答兩司曰,不允。
持平李廷璞啓曰,新除授掌令李益恢,時在京畿仁川地,持平尹行逵,時在忠淸道洪州地,請竝斯速乘馹上來事下諭。答府曰,依啓。
司諫李萬榮啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。措辭見上新除授正言吳翰源,時在慶尙道慶州地,正言嚴思彦,時在京畿楊根地,請竝斯速乘馹上來事,下諭。答院曰,不允。下諭事,依啓。
己未六月二十三日卯時,上御誠正閣。諸承旨持公事入侍時,行都承旨李集斗,左承旨鄭尙愚,右承旨李庚運,左副承旨沈象奎,右副承旨李魯春,同副承旨兪岳柱,假注書洪命周·李允謙,記注官金景煥·金珍恪,檢校待敎李存秀,以次進伏訖。集斗曰,陽川縣令洪樂游,昨有除朝辭赴任之命,而洪樂游之爲結城縣監時,有留待之命矣,何以爲之乎?上曰,日熱如此,姑觀數日入侍後,赴任事,分付。集斗·尙愚,以無公事先退,庚運,讀奏江原前監司尹弼秉啓本,罪人奴三伊,杆城郡到配事,黃海監司曺允大啓本,谷山府殺獄罪人高得才,依前嚴刑,期於取服之意知委,推官事,命書判付訖。仍命退,諸臣以次退出。
上在昌德宮。停常參·經筵。
夜自五更至二十五日開東,灑雨下雨,測雨器水深九分。
大駕,詣景慕宮展拜罷,入齋室後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
李庚運啓曰,行大司憲宋煥箕,掌令李益恢,持平尹行逵在外,執義高宅謙,掌令金熙周,持平李廷璞呈辭,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
沈象奎啓曰,今日展拜時,別侍衛當爲備員,而兵曹判書李在學,方在受由中,卽爲牌招,何如?傳曰,允。
李集斗啓曰,工曹參判閔台爀,除拜後,過三日不爲出肅,事甚未安,依定式推考警責,仍卽牌招察任,何如?傳曰,允。
沈象奎啓曰,兵曹判書李在學,牌不進推考傳旨,今方捧入,而展拜時別侍衛,不可不備,如是違牌,事甚未安,更卽牌招,何如?傳曰,允。
備忘記,梨洞萬戶崔在亨,阿山萬戶尹聖任,宣沙浦僉使梁祖謙,淸城僉使金相迪,下直,各長弓一張,長箭一部,片箭一部,筒兒一箇,賜給。
鄭尙愚啓曰,卽者副校理金銑,謂以有事先壠,陳疏徑出,原疏纔已還給矣。所當直捧禁推傳旨,此與無端徑出有異,推考警責,何如?傳曰,允。
以崔時淳囚單子,傳于李庚運曰,保放。
沈象奎,以訓鍊都監言啓曰,今六月二十四日,景慕宮展拜時,因兵曹節目,金虎門軍三十名除出,把摠李煥,哨官張鉉擧,率領挾輦侍衛,集春營軍五十名,哨官金時和,領赴于都領營門,東營軍三十名,哨官鄭率領,宮大門外把守,還宮後,各還直所,而竝待標信擧行之意,敢啓。傳曰,知道。
沈象奎,以御營廳言啓曰,今六月二十四日,景慕宮展拜時,依兵曹節目,弘化門入直軍五十名,待標信除出,新營入直千摠梁埉,出番哨官張喜喆,領赴于禁衛營都領陣,解嚴後,還爲入直之意,敢啓。傳曰,知道。
己未六月二十四日卯時,上詣景慕宮。展拜入侍時,行都承旨李集斗,左承旨鄭尙愚,右承旨李庚運,左副承旨沈象奎,右副承旨李魯春,同副承旨兪岳柱,記事官柳台佐,假注書李允謙,記注官金景煥·承膺祚,二直提學李晩秀,檢校直閣金近淳,檢校待敎李存秀,以次侍立。時至,通禮,跪啓外辦,上具翼善冠·衮龍袍,乘輿出交泰門·永淸門。上曰,陽川縣監洪樂游,來待於本宮事,分付。賤臣承命出傳,出明政門·弘化門,入逌瞻門·宮大門,至降輿所,降輿詣版位,別兼春秋洪樂游·徐有聞,追入進詣。引儀,唱再拜興平身,上行禮訖,仍詣廟內奉審,奉審訖,仍御齋殿。上曰,本宮提調宮司入侍。出榻敎賤臣承命出傳,與本宮提調鄭民始,宮司尹光垂·趙鎭完·閔斗爀,偕入進伏訖。民始曰,侵早勞動,聖體,若何?上曰,一樣矣。仍敎曰,廟庭階砌役處,不甚張大,似當速了矣。民始曰,地垈則完固,役處亦不大段矣。仍奏曰,本宮薦新時刻,無一定之式,事甚悚然矣。上曰,太廟則以昧爽爲薦新時刻,而若値朔望,則兼薦耶?民始曰,然矣。上曰,本宮薦新時刻,以平明爲之事,自今定式,可也。敎光垂曰,爾曾經牧使耶?光垂曰,然矣。上曰,爾雖新除,勿以生疎爲托,每事着念修擧,可也。敎鎭完曰,奉朝賀諡號,姑未議定耶?鎭完曰,諡狀曾已受來於故判書閔鍾顯,而今已作故矣,例不得用之,故無他可受處,至今未果矣。上曰,故重臣所撰,果善形容耶?鎭完曰,狀辭則善撰矣。上曰,旣有特敎,則用之何妨?以其所撰,卽爲書送於弘文館,可也。敎斗爀曰,爾是閔台爀之弟耶?斗爀曰,然矣。上曰,已經何邑?斗爀曰,曾經南平縣監矣。命宮司等先退。民始曰,本宮官用物力,依太廟例,以給代磨鍊,而當初磨鍊甚約,不能支繼,中間雖有若干請得,而猶有不足苟簡之患,均廳奴婢給代,限九十口加劃,以爲需用之地,何如?上曰,依爲之。出擧條敎樂游等曰,聞其情理,宜有體諒,故使之相換而旋有特除陽川之命矣。陽川雖是殘邑,距沁府不遠,往來似便矣,今番將往否?樂游曰,今番赴任時,當將毋以往矣。上曰,古城則雖曰邊將,鎭樣便一官府云,勿以謫補爲言,各別善爲之也。民始曰,古城則看坪看穫等節,莫非該鎭將親執擧行者,而平生所不爲之事,有難責之於一朝,該鎭,事似多掣礙者矣。上曰,雖看坪看穫,何所不爲乎?仍命退,又命外辦入之。通禮,跪啓外辦,上乘輿出逌瞻門,入弘化門·明政門,命象奎解嚴,仍入永淸門·交泰門還內。諸臣以次退出。
上在昌德宮。停常參·經筵。
自開東至辰時,灑雨下雨,測雨器水深九分。
藥房副提調李集斗啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿等,不必入侍矣。
王大妃殿·惠慶宮·中宮殿,藥房口傳問安。答曰,知道。
李庚運啓曰,行大司憲宋煥箕,掌令李益恢,持平尹行逵在外,執義高宅謙,掌令金熙周,持平李廷璞呈辭,監察茶時之意,敢啓。傳曰,知道。
沈象奎啓曰,今日御營廳下番軍賞試才時,弘化門·銅龍門入直軍,除出標信,請出之意,敢啓。傳曰,待晴爲之事,分付,可也。
傳于鄭尙愚曰,禮房承旨入侍。
傳于沈象奎曰,左副承旨入侍。
以全羅監司趙宗鉉狀啓,扶安縣監金麟淳公狀,不爲來呈,依例罷黜事,傳于李集斗曰,令該曹口傳差出。
注書柳台佐赴試,代以任百禧爲假注書。
以扶安縣監望筒,傳于李集斗曰,法典內邊地守令圖避者,卽其地定配載錄,鏡城無異邊地,則昨日吏曹草記,未免曲循,有所提飭,問於入侍承宣,情理旣如許,則强令赴任者,有非挈矩之政,該判官尹涵改差,卽爲口傳另擇,待下批催促下送。
吏曹口傳政事,以趙萬元爲扶安縣監,金處巖爲鏡城判官。
李魯春啓曰,未署經守令之署經後辭朝,卽是法典,而鏡城判官金處巖,已下直後,今始以未署經來言,事甚駭然,所當重勘,而本院請推之外,無他可施之罰,何以爲之?敢稟。傳曰,生疎所致,爲先推考,兩司署經,催促爲之。
沈象奎,以都摠府言啓曰,今日入直內,三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
鄭尙愚,以弘文館言啓曰,本館上番闕直,事甚未安,修撰尹命烈,旣有只推之命,副修撰朴鍾淳,由限已過,與修撰曺允遂,一體牌招,以爲推移姑陞入直之地,何如?傳曰,允。
沈象奎,以兵曹言啓曰,新除授三陟營將李宜秀,父年今爲七十六歲,情理不可遠赴,呈狀乞遞,營將之親年七十五歲以上者許遞,其任載在法典,依例改差,何如?傳曰,允。
沈象奎,以備邊司言啓曰,今六月吏曹歲抄,無端見漏者,至於十一人之多云,其中雖有因他事蒙敍者,其爲做錯,莫此爲甚。在前一二人之或有見漏,自政院察推,而今此做錯,不可問備而止,當該堂上罷職,不察之當該承旨,亦爲推考,仍令卽爲釐正,何如?傳曰,允。
李庚運,以義禁府言啓曰,全羅前監司李得臣,待其交龜上來,令該府拿問事,傳旨啓下矣。李得臣,今方上來待命,拿囚之意,敢啓。傳曰,知道。
以李得臣囚單子判付內,該囚供後,道臣別無可問,放送敍用爲良如敎。
兵曹口傳政事,大護軍李得臣,單付。
黃海監司曺允大狀啓,節到付禮曹關內,谷山府林溪里,象山府院君舊基,時居數戶,皆是他姓,而康氏諸人,分居他坊云。奉祀孫之不爲居生於舊基,誠是欠事,贖還居接,近於屑越,須自本營,往復該邑,從長顧助,換入與新入間,一依本家所願,使之從便入接爲乎矣,此是奉承筵敎之事,趁卽擧行後,形止亦爲狀聞,宜當相考施行爲乎矣,到付日時,爲先回移向事關是白乎等用良,象山府院君奉祀孫處,換入與新入間,詳問其所願,使之從便入接後,形止報來之意,分付谷山府爲白有如乎,節呈該府使趙德潤牒報內,以爲招致康姓諸人,訪問象山府院君後裔之嫡孫與支孫誰某,舊基之換入與新入願否,則其中奉祀孫康達秀,時居咸鏡道德源府赤田村臥牛洞是如仍于,爲先移文於德源府,使之知委本家是如乎,待該府之起送,換入與新入間,詳問其所願後,優助奠接計料是乎旀,本府境內居康麟定·康海三·康春載·康春奎·康春穆·康錫允·康思勳·康致勳·康泰雲·康益儉·康斗采·康尙樞等十二人,待秋來接之意,自願是遣,平安道平壤府居,康之弼·康麟德·康碩敏,成川居,康彩光等四人段,禮曹關文初下來時,聞風來到,亦願秋成後移來是如,牒呈是白置有亦,象山府院君奉祀孫康達秀,移來與否,自本府已爲文,移于德源府,而其支孫之居在本府及關西者,擧皆聞風興感。自願還接於舊基,則祀孫所願,亦可推知是白乎所,顧助奠居之方,別加優厚,然後庶可爲慰悅之道是白乎等以,諸康搬移之際,材木役糧,各別助給,使之從便結構,樂意入接之地事,嚴飭該府爲白乎旀,祀孫康達秀段,待其來到,無論換入與新入,隨其所願,從長奠接後,更爲登聞計料,緣由,竝以先此馳啓云云。
以黃海監司曺允大狀啓,象山府院君後裔之祀孫與支孫,隨其所願,從長奠接於谷山林溪里象山府院君舊基後,更爲登聞計料事,判付內,啓下禮曹爲旀,德源康達秀,雖是國舅祀孫,而本府聞有墓所,則祀孫留其地,以奉香火。谷山則,碑閣新建處,以該邑原居康姓中,有文識者,從願許住爲可,碑閣坐向事龍家碑印本上送事,竝依內閣知委之筵敎,卽爲分付道臣爲良如敎。
吏曹判書金文淳疏曰,伏以,猥叨匪據,辭巽不力,冒膺大政,瘢疵百出,雖荷聖度寬暇,郵罰不加而四方之譏罵,可想其如屋。噫,臣蹈藉先庥,遭際明時,致位崇顯,屢當重任,豈不欲殫竭對揚,仰答殊恩,而奈臣鹵材蔑識,最居人下,見聞孤陋,智思昏塞,甄別流品,尙矣無論,計級循資,亦所不能,臨政窘迫,殆不成樣。嗚呼,聖人御世,萬品咸遂,承佐之責,實在冢宰,而緣臣匪材,久妨賢路,若於大小差除,擧匪其人,內而瘝曠庶職,外而流害生民,則臣雖萬死,何以自贖?且臣素抱貞疾,寧日常少,拚死驅策,非爲貪戀祿位,實由於仰感特達之知,思效盡瘁之義,而其奈天之所廢,萬無可强之勢,何哉?顧臣病源,實在肺胃,雖在少壯之時,每當暑月,則或感或泄,必經一番危境,而近日以來,氣隨年衰,形逐心瘁,頑痰塡胸,積濕纏肢,土敗金燋,更無餘地。厭進太甚,幾至終日而懸匙,消暍偏苦,或多達夜而求飮,嘔吐則頭撞眼跳,每每彙倒,咳哈則血滴息喘,種種凘頓,日復一日,眞元暗鑠,四體百脈,收拾不起。公退頹席,作一簀尸,非但良醫之望走,傍觀者莫不爲之懍然矣。似此證形,初豈有一分供職之望,而含恩怵義,忍死至此,而自經大政,倍蓰添劇,今則危喘隔紙,無復生理。臣之濫躋踰分,過福招災,符到隨化,顧亦何恨,而第念生逢堯·舜,不忍便訣,報蔑涓埃,尙期後效,誠願托賴恩庇,及今調治,僥倖萬一留此殘命,則生死肉骨之感,固無可論,而隆天厚地之私,庶幾少答矣。凡此所陳,殆若古人所謂一副病錄,而至情血懇,非出於虛辭飾讓。臣若以過都政作瓜限之例套,仰溷崇高,厚誣聰聽,則身雖不病,天必殛之,以我殿下天地之仁,日月之明,倘或俯燭於此箇實狀,則鞶帶之旋褫,恐不待章疏之屢瀆,而三告呈由,未蒙體諒,格外加由,又下於千萬夢想之外,此殆臣命卒之秋也。攢祝顒俟之餘,竊不勝錯莫失圖之至,臣之病勢,苟有一毫自力之道,則何敢飾詐張皇,重速欺天之罪乎?況昨者閟宮展拜之時,今於本院日次之班,俱不得强力進參,少伸義分,保護之責,趨走之誠,掃地盡矣。有臣如此,生不如死,玆不得不疾聲呼籲,仰塵宸嚴。伏乞聖慈,俯垂矜察,臣所帶銓部藥院之任,特許鐫免,俾卒生成之澤,仍治臣瀆擾之罪,以肅朝綱,不勝大願,臣無任云云。答曰,省疏具悉。卿其勿辭,調理行公。
兵曹判書李在學疏曰,伏以,臣於見職,自知其萬萬不稱,夫豈有冒膺之望,而適値納符之會,莫效循墻之義,唐突出肅,顔騂背汗,退陳衷曲之懇,仰冀體諒之恩,而未能格聽,徒歸備例。又因大政迫近,辭避無路,不得不黽勉擧行,而神識本自昏短,初手從以生澁,注擬之際,全昧格式,按例之事,亦多顚錯,點檢首尾,無非瘡疣,縱荷聖度包容,嚴譴不加,而滿心惶恧,歷日靡措。噫,量力而進,不能者止,卽人臣辭受之大節也。苟使臣眞有一半分堪承之道,則以平日不擇夷險之心,豈敢飾辭而例讓也哉?誠以聲望才具,一無近似於見任,不惟私分之踰濫,必致國事之僨誤,左思右量,莫如早卽遞免之爲寡過,故前疏所陳,言雖拙而心則切,日月之明,庶或俯燭矣。臣聞銓官之以大政爲瓜限,卽故常也。臣不以銓官自居,則非敢妄引故常,而如臣無似者,行政之前,已不可蹲據,況於行政之後乎?三度加由,縱出格外之特恩,一味仍冒,實非微分之所安,且臣虛脆之質,疾病轉深,脚部不仁,眼視全昏,種種形症,歲加月添,近於勞瘁之餘,兼患伏暑之祟,却食旬餘,委頓床席。目下實狀,無望自力,而閟宮展禮,陪扈義重,召牌荐降,事會滾急,雖未免章皇就列,而以情以病,萬無仍因盤礴之勢。玆敢不避煩瀆,申控血懇,伏乞天地父母,特推體下之仁,將臣所叨職名,亟行鐫免,公私之幸也。臣又於新除冬至正使之命,有不可不仰暴情實者,念臣之空疎無寸,能未嘗有一事之仰報國恩,惟以筋力奔奏,爲區區自效之道,則今於往役之義,豈爲圖免之計,況臣之此行,已再經矣。前所勇赴,今豈退步,而第是任也。非但掄簡之重,凡有事故,不可强赴。故近來廷臣之再爲此行者,絶罕而僅有,至於三爲者,則以臣所覩記,一未有之,今臣見叨,誠是意外。賤臣一已之私姑捨是,其爲事體之苟簡,當何如哉?狗馬之疾,雖不敢煩浼於宸聽,臣之以副价往來,不過六年,而榮衛益耗,衰相漸甚自量凡節,非復舊日貌樣,回想遼薊之行,如隔前生,今若强其所難强,實有委命草莽之慮,臣之所辭,非敢以三赴爲難而已。倘蒙聖鑑之俯悉,則必不待臣言之畢,而有所變通矣。竝乞特賜矜諒,劃卽遞改,以重專對之任,以垂生成之澤,不勝顒祝,臣無任云云。答曰,省疏具悉。卿其勿辭行公,三赴與時帶本兵之有例無例且置之,所引似然,疏辭,令廟堂稟處。
己未六月二十五日卯時,上御便殿。禮房承旨入侍時,左承旨鄭尙愚,假注書李允謙,記注官金景煥·承膺祚,以次進伏訖。上曰,今日之雨,爲三農尤切喜幸,而通宵霈然,至朝不歇,太廟雨漏處,不勝伏慮,守僕所告云何?尙愚曰,詳問於守僕處,則以爲今番之雨,前日滲漏處,果無一點漏痕,廟內皆無頉云矣。上曰,寧有是理?尙愚曰,以私家言之,家廟之前日雨漏者,屢日霔下後,更見則別無點滴之痕矣。上曰,此是旱餘暴雨,則易爲滲漏,而雨下屢日,則瓦間沙土,已爲霑濕,敷塞罅隙而然乎?尙愚曰,似然矣。上曰,修改則當於七月擇吉,而其前暴雨連霔時,以雨漏之有無加減,這這來告事,分付守僕。仍命退,承史以次退出。
己未六月二十五日辰時,上御便殿。左副承旨入侍時,左副承旨沈象奎,假注書李允謙,記注官金景煥·承膺祚,二直提學李晩秀,檢校直閣金近淳,以次進伏訖。上曰,今日之雨,爲三農,尤爲喜幸矣。晩秀曰,近頗望雨,知時之霈,若是浹洽,今秋大有,快可占矣。上曰,今夏庚炎最甚,而予於機務之暇,未嘗廢看書之工,抄啓文臣等,近無所事。迨此暇或讀或做,果能不至浪遊否,親試未行者,尙爲多次,而科臼程式之文,特不過一時較藝,草率塞責,有非着實之工,難責長進之效。且使年少新進輩,徒切切於調章浮藻之末,尤非作成之方。今欲依玉堂春坊故事,書進之例,自今四月朔親試,以故寔命題,定其科程,優其日限,使之從容探賾,隨意敷陳,各以冊子製進,而逐條賜批,以考優劣,以爲計劃賞罰之地,如是則諸文臣,自當留心於有用之學,着力於經濟之文,不但於目下有所增益。他日需用之資,應復不少,可謂一擧兩美,以此詳諭於諸文臣,咸使知悉,而今年親試,竝以此分排爲之,其試規與次數,筵退後,成出一通條例以入,待還下一一書給于諸文官,而蓋玉堂,則敷衍講旨,系以謹按以附陳勉之規,春坊則辨難疑義,申以仰質以寓討論之意。今此製進,則謹按與仰質,參臣爲之,而經而四書三經三禮春秋,史而史記·前·後漢書·唐鑑·宋名臣錄子集,而有宋五子書陸宣公奏議,國朝則寶鑑,五禮儀·文獻備考等書,竝爲分朔排次,某朔之何書,某次之幾條,亦須商確酌定,一體錄入,可也。晩秀等曰,今此聖敎,誠曠世初有之擧,不但爲諸文臣千一之幸會,臣等亦不勝與榮之至,而第念多券覽閱之際,貽勞費精,恐似不少矣。上曰,爲此者政所以不欲暫豫也,眞所謂我白樂此,不爲疲也。諸文臣知此意,則雖或一毫怠忽,得乎?晩秀等曰,伏承聖敎,臣等固欽仰萬萬,謹當以筵敎,出傳於諸文臣矣。上曰,唯。仍命退,承史以次退出。
上在昌德宮。停常參·經筵。
傳于李集斗曰,前全羅監司留待。
傳于李集斗曰,都承旨入侍。
傳于鄭尙愚曰,禮房承旨入侍。
傳于兪岳柱曰,同副承旨入侍。
傳于李集斗曰,前全羅監司入侍。
沈象奎啓曰,臣象奎,壯勇衛戎器點考,進去下直之意,敢啓。傳曰,知道。
沈象奎啓曰,臣依定式進詣明政門月臺,壯勇衛戎器點考,則皆無頉。仍以傳敎內辭意,勞問則,亦皆好在云矣,敢啓。傳曰,知道。
以修撰曺允遂·尹命烈,副修撰朴鍾淳牌不進罷職傳旨,傳于鄭尙愚曰,只推。
刑曹啓目,粘連文化前縣令趙鎭宣,本縣殺獄罪人尹商國獄事,初檢時,顖門現紅不錄屍帳之罪,遲晩,依大明律檢驗不實條,杖六十收贖,何如?判付啓,依此律施行爲旀,功減一等爲良如敎。
己未六月二十六日卯時,上御誠正閣。都承旨·禮房承旨·前全羅監司入侍時,行都承旨李集斗,左承旨鄭尙愚,同副承旨兪岳柱,假注書李允謙,記注官金景煥·承膺祚,前全羅監司李得臣,以次進伏訖。上敎得臣曰,今春輪症,可謂已經劫運,而卿今自南好還,可喜,道內雨澤,則多寡何如,而大體年事,比昨年亦,何如?得臣曰,全州等邑,雨澤周洽,金堤·萬頃等邑,昨年被災處,今又稍閟,其亦可怪,大體以今所見,年事比昨年不啻大勝矣。上曰,已移秧處,未知幾許。得臣曰,今年多賴堤堰之力,堰畓擧皆早移,而且五月初十日十一日之雨,有水根處,一齊移揷,以十分言之,今已八九分移秧矣。上曰,沿路所見,何如?得臣曰,湖西則稍勝於湖南而畿內猶勝於湖西矣。上曰,多年出外,今適登筵,以道內民邑弊,有何稟處事否?得臣曰,司圃署折受,在於谷城縣,而元帳付實結,爲九十餘結,每當收稅,該署導掌,符同吏鄕,稱以元結數中漏落,加執四十餘結,每結所收多至八九兩,外此雜費收斂,又爲一百餘兩。及其上納之時,則民結加執之數,盡歸私橐,該署所捧,只是元折受所收而已。營邑無以頉結,民人擧切稱冤,今秋則自本署,別遣幹事者,自本邑,眼同打量,折受與民結,區而別之,執卜成冊,分坐於該署及本邑,每年秋收,一從本邑災實,成陳省上納,則似爲公私兩便之道,請令廟堂,分付該署,以爲自今年擧行之地,何如?上曰,依爲之。出擧條得臣曰,湖南民勢之匱乏,莫甚於近日,一則連値歉歲而然也,一則奢侈成風而然也。歉歲之災,沿邑較多,奢侈之習,全州爲最,豐歉雖非人力之所可容,奢儉專係人心之所趨向。本道習俗,竸尙侈靡,全不儉嗇,器用服飾,務勝於人,冠婚喪祭,尤無限節。富人如此,貧者效之,雖無饘粥之資,猶有鮮明之服。以至官府吏胥之類,皆着紬紵,場市賣餠之女,厭食蔬糲,浸浸漸染,爲害滋多。畢竟執瓢而流離者有之,負逋而刑配者有之,如非大立防限,無以快祛痼弊。臣於待罪本道時,非不嚴加禁斷,而俗尙已久,變改未易,請令廟堂各別關防營邑,凡於服食婚喪,寧儉毋侈。仍以此意,另加曉諭,著爲科條,或有違制踰令者,隨而罪之,俾有實效,恐合事宜,故敢此仰達矣。上曰,依爲之。出擧條得臣曰,湖南之今年旱災,無異昨年,而沿邑移秧之多於昨年者,莫非向來特敎申飭,修築堤堰之大惠耳。春間則以已貯之不可決放,農民之未能專力,雖不得盡意疎鑿,而其效尙如此,使能盡意疎鑿,其效尤當如何哉?若其疎鑿之節,七月停鋤之後,九月收穧之前,嚴飭擧行,不可已者故,臣以此意,對新使有所酬酢,而大抵湖右奸民,不畏法禁。堤內當禁之地,冒耕作畓,誠一痼弊,付之本官,使之痛禁,則猶不知戢。一經摘奸,還復犯耕,及夫禾穀茁長之際,又恐堤水之浸墊,乘夜暗決,汎濫堤下,以至水盡之後,雖有惜乾之嘆,更無可灌之道,許多作者每患失農,苟究其弊,利一害百,其中又有已量付納稅者。此則雖難擧論,至於新起轉賣之類,俾卽還退,仍其舊址,逐一疎鑿,而奸民之後踵前習,難保其必,請令廟堂,發關嚴飭,趁時疏築,期有實效似好,故敢此仰達矣。上曰,依爲之。出擧條得臣曰,珍島郡甲乙兩年被災之後,朝家軫恤,靡不容極。前官洪述祖,四載居官,一心釐弊,時郡守梁垸,亦能殫竭軍政,塡代恰爲四百餘名,舊陳起墾,亦爲二千餘斗落,雖欲更加墾闢,如拳小島,土地有限,所餘者只量前舊頉海鹵山脊之處也。昨秋穡事,今夏牟農,俱可謂中豐,以今所見,邑事民情,已皆復舊,別無爲弊之可言,而便同瘡痍之甫起。此後差遣,毋論或文或蔭,必擇有聲績善治者,然後可爲善後之道,故敢此仰達矣。上曰,依爲之。出擧條命得臣先退。命書傳敎曰,觀此吏曹追書入歲抄,不但事未前聞。雖欲點下同罪之類,前此分等處分,何以記憶,亦何以比例書,下乎?昨日廟堂草記,泛請釐正頗涉欠詳,似此無於例之文書,無以點下或書下。此文書,還給該曹,元歲抄更令粘連入之有國大政,莫過於黜陟,則歲抄關係,至爲嚴重,該堂之罷職,甚輕矣。加施不敍之典,此後一有違錯,吏兵曹首堂,施以違制之律事,載之該房該府該曹掌考。仍命退,承史以次退出。
上在昌德宮。停常參·經筵。
今六月二十七日,自開東至辰時,灑雨下雨,測雨器水深八分。
沈象奎啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
鄭尙愚啓曰,來初一日輪對日次矣,敢稟。傳曰,當次人受點,後日次待令。
李集斗啓曰,左副承旨沈象奎,今日不爲仕進,卽爲牌招,何如?傳曰,允。
以左副承旨沈象奎牌不進罷職傳旨,傳于李集斗曰,只推,更爲牌招。
傳于沈象奎曰,左副承旨入侍。
傳于沈象奎曰,來待諸臣入侍。
傳于李魯春曰,右副承旨入侍。
鄭尙愚啓曰,卽者副修撰南履翼,以其親病,陳疏徑出,原疏以國忌齋戒,不得捧入矣。所當直捧禁推傳旨,而此與無端徑出有異,推考警責,應敎·副應敎·校理二員,副校理一員未差,副校理金銑在外,玉堂上下番俱空,事甚未安,修撰曺允遂·尹命烈,副修撰朴鍾淳,竝卽牌招,以爲推移入直之地,何如?傳曰,允。
兵曹口傳政事,副護軍尹光顔。
傳于鄭尙愚曰,坐直承旨入侍。
以水原留守徐有隣啓本,尹景允,貿魚沿邑勿禁帖成給人等處,査定馳事,判付內,啓下刑曹爲旀,所謂帖文之成給,卽不過邑中流來之例兺不喩,又所謂別庫名色,亦云邑用營需所峙之處是隱則,其所憑藉之罪,勘以詐傳一二品官言之律足矣是置,特命行査者,意其或有別般奸僞而然是如乎,事實旣如許,判官請罪一款勿論,完營在囚是在尹哥段,亦卽決放事,竝以分付爲良如敎。
兪岳柱,以兵曹言啓曰,今夏等能麽兒考講時,訓鍊院僉正李克豐,判官徐益修,主簿張漢籌,都摠府都事尹勉鎭,武臣兼宣傳官南燦·南弼壽,守門將許浣·桂一恒等,一次不通,訓鍊院判官金思喆,主簿金麗行·申大健·金尙埰,中樞府經歷尹心輝,都摠府都事李秉天·沈,武臣兼宣傳官權思穆·柳漢源·金時顯·朴道謙·李東述·吳大晉·金履玉,部將權經,守門將金有玉·李喜述,造紙別提李鎭忠,典設司別提尹德晦等,二次不通,竝依定從重推考,訓鍊院僉正元道英,四次不通,越俸一等,何如?傳曰,允。
李庚運,以御營廳言啓曰,本廳來七月八月兩朔應立前部右司屬慶尙左道五哨軍兵五百十七名,今已逢點整齊矣。七月初一日,與中司軍兵,替代立番後,舊軍放送之意,敢啓。傳曰,知道。
李庚運,以御營廳言啓曰,本廳來九月十月,兩朔應立前部後司屬慶尙左道三哨右道二哨,合五哨軍兵,八月二十五日,京中逢點,九日初一日,與右司軍兵,當爲替代立番矣。依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
己未六月二十七日卯時,上御便殿。右副承旨入侍時,右副承旨李魯春,假注書任百禧,記注官金景煥·承膺祚,以次進伏訖。上曰,未下直守令爲幾人乎?注書知入,可也。賤臣承命出回奏曰,二人云矣。上曰,誰某云也。百禧曰,靑山縣監權載大,扶安縣監趙萬元,而靑山縣監,則在外云矣。上曰,靑山縣監,自吏曹斯速催促,扶安縣監,則一兩日內辭朝之意,分付,可也。賤臣承命出傳。命退承史以次退出。
己未六月二十七日午時,上御便殿。左副承旨入侍,來待諸臣同爲入侍時,左副承旨沈象奎,假注書李允謙,記注官金景煥·承膺祚,吏曹參判李書九,二直提學李晩秀,檢校直閣金近淳,以次進伏訖。上曰,今日之雨,民事可幸矣。湖南所聞,則昨因前道伯,雖聞其略,而嶺南則何如云也?書九曰,嶺南自初雨澤均洽,見今民事,比湖南稍勝云矣。晩秀曰,臣之從弟,見任昌寧縣監,昨見其私書,則嶺南一道,無論沿邑山郡,豐登可占云矣。書九曰,農家每患鋤後之旱,而今番之雨,實爲喜幸矣。上曰,然矣。仍敎曰,抄啓文臣之排朔講製,實出作成之方,而年少新進輩之只事一番應講,一張呈券,有非着實之工有用之學,故迨此暇矣。依玉堂春坊故事,以故寔命題,自經史子集,以至國朝寶鑑五禮儀等書,使之隨意敷陳,以冊子製進,而優其日限,今年親試,竝令以此應試,以爲考其優劣,施其賞罰之地。此則於渠輩,可謂一擧兩得,卿亦聞之否?書九曰,俄於閤外,略聞試規,而此則設選後,初有之盛擧,諸文臣,來頭需用之資,應復不少矣。上曰,春秋講,從當設行,而以句讀之姑未歸一,校正未卽頒行,尹光顔之所考校者,未免駁雜,卿與二直提學,一番考閱,隨其句節,參以已見,務歸十分合當,可也。仍命書榻敎曰,春秋經筵句讀考校,諸臣中時在臺職者,勢難專意爲之。大司諫尹光顔許遞,令該曹口傳付軍職。仍敎曰,尹光顔臺職旣許遞,卽爲來待於鑄字所事,分付。賤臣承命出傳。上曰,尹光顔如已來待,入侍。賤臣承命出傳,與行副護軍尹光顔,皆入進伏。敎光顔曰,春秋懸吐件,纔已考覽,爾可謂積費精力,而但其中尙多未合當處,爾須與吏參及二直提學,更爲考閱,相議可否,從速校正,可也。命書九等先退。象奎曰,時任檢書官四員中,無實職則一人,不計仕付實職事,曾有定式矣。見今檢書官四員,俱無實職,依定式分付吏曹,一員使之付職,而此後一依定式施行之意,竝爲申飭似好,今因言端,敢此仰達矣。上曰,依爲之。出擧條仍命退,承史以此退出。
己未六月二十七日酉時,上御重熙堂。坐直承旨入侍時,左承旨鄭尙愚,假注書任百禧,記注官金景煥·承膺祚,以次進伏訖。上曰,留院公事入之。賤臣承命出,擎入進伏。命書判付訖。仍命退,承史以次退出。
上在昌德宮。停常參·經筵。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
李魯春啓曰,臣魯春,以宗廟秋享大祭薦俎官,肄儀進去,下直之意,敢啓。傳曰,知道。
傳于鄭尙愚曰,禮房承旨入侍。
傳于李庚運曰,右承旨入侍。
傳于兪岳柱曰,下直守令入侍。
傳于鄭尙愚曰,禮房承旨,馳詣懿陵,奉審摘奸以來。
李集斗啓曰,仕記中注書之無得以未仕進書入自是格例,而今日仕記,假注書李允謙,以未仕進書入臣等之矇然捧入不勝惶悚,而當該不爲仕進及仕記,書入之注書,所當重勘,本院請推之外,無他可施之罰,何以爲之?敢稟。傳曰,名以假注書者,敢以未仕進懸頉,無嚴莫甚,此輩出入稍久,則濫習滋長,至嚴之格例,亦無難擺脫,駭痛極矣。當該假注書李允謙,爲先拔名於注薦,仍令該府,拿問處之,廳注書汰去,卿等推考,可也。
李允謙拿處,代以李游夏爲假注書。
任百禧汰去,代以韓致重爲假注書。
以全羅監司趙宗鉉狀啓,營下雨澤馳啓事,傳于鄭尙愚曰,右沿十餘邑,近日雨澤多寡,何如?目下農形,比之昨年此時,與舊伯上來時,爾果何如?詳細論理,附陳於來頭農形狀聞事,回諭。
以判義禁洪檍牌不進推考傳旨,傳于李庚運曰,更爲牌招。
傳于李庚運曰,摠管中時帶詞訟及未肅拜人員許遞,前望單子入之。
摠管前望單子入之,都摠管李得臣,副摠管李冕膺·鄭觀采落點。
沈象奎,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李集斗,以吏曹言啓曰,今此宗廟朔祭,大祝前佐郞李基慶,永寧殿秋享大祭大祝,前判官南惠寬塡差,而時無職名,令該曹口傳付軍職,何如?傳曰,允。
李庚運,以刑曹言啓曰,依下敎,內司別提韓尙謙,書員金尙一·崔潤景等,各別嚴囚之意,敢啓。傳曰,欺罔之罪,可謂罔赦,而適値齋日,姑從末勘,首犯金尙一,爲先定配於沁都所管殘鎭,韓尙謙·崔潤景,下送守臣處,以符同掩置之罪,各別嚴治後,仍定留司奴屬事,分付,可也。
兪岳柱,以戶曹言啓曰,時御所內各司,依定式發遣,本曹正郞臣申錫老,與兵曹參知臣閔昌爀,佐郞臣趙夢璟,東所衛將臣李海範,西所衛將臣徐有龍,南所衛將臣安處宅,北所衛將臣李宗植,眼同看審後,有頉處別單書入,而修改,則擇日擧行,何如?傳曰,允。
李庚運,以義禁府言啓曰,慶尙監司申耆査啓內,尙州前營將李烷,罪狀,令攸司稟處事,啓下矣。李烷今方待命,拿囚之意,敢啓。傳曰,爲先除尋常,嚴問捧口招以聞,可也。
李庚運,以義禁府言啓曰,平安監司韓用龜狀啓內,鐵山前府使柳畊·李敬魯·權琇等,罪狀令攸司稟處事,啓下矣。柳畊今方待命拿囚,李敬魯,以星州牧使時在任所,權琇下去忠淸道公州地云,依例發遣府羅將,竝拿來,何如?傳曰,允。時囚開坐間,保放,可也。
己未六月二十八日卯時,上御重熙堂。禮房承旨·右承旨·下直守令,同爲入侍時,左承旨鄭尙愚,右承旨李庚運,假注書任百禧,記注官金景煥·承膺祚,扶安縣監趙萬元,以次進伏訖。上曰,懿陵奉審承旨進去乎?史官進去乎?尙愚曰,已例則承旨進去矣。上曰,然則承旨進去後,祭物,各別精潔,木根亦爲詳細看審以來。命尙愚先退,又命扶安縣監進前,萬元進伏。奏職姓名。上曰,爾是多年抄啓文臣,固知其詳明,而扶安則難治之邑,須以恬白善治,可也。又敎曰,爾有老親而今年爲周甲云耶?萬元曰,然矣。上曰,今番將往乎?萬元曰,待涼生將去矣。上曰,扶安縣雨澤何如,而農形比昨年亦何如云耶?萬元曰,雨澤則均洽,農形,比昨年稍有豐徵云矣。上曰,宣諭七事,竝除之,下去須善爲之也。命萬元先退。庚運曰,判義禁洪檍,旣有俟少間牌招行公之命矣。今則爲日稍久,卽爲牌招,使之行公,何如?上曰,依爲之。出擧條
上在昌德宮。停常參·經筵。
夜自二更至七月初一日開東,灑雨下雨,測雨器水深四分。
藥房副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等,不必入侍矣。
王大妃殿,惠慶宮·中宮殿,藥房口傳問安。答曰,知道。
沈象奎啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于鄭尙愚曰,禮房承旨入侍。
傳于鄭尙愚曰,禮房承旨,馳詣宗廟·景慕宮,奉審摘奸以來。
傳于沈象奎曰,左副承旨入侍。
李集斗啓曰,假注書韓致重,身病猝重,勢難察任,今姑改差,何如?傳曰,允。前假注書呂東植,仍察廳任。
李集斗,以內醫院都提調·提調意啓曰,御醫番次苟艱,金浦郡守康晉三,還屬本院,以爲推移入直之地,何如?傳曰,允。其代,令該曹口傳差出,可也。
吏曹口傳政事,以洪百淳爲金浦郡守。
傳于李庚運曰,該院事極爲駭然。當該提調,爲先推考,該曹堂上,從重推考。
李庚運,以義禁府言啓曰,時囚開坐間,保放事,命下矣。時囚罪人李允謙·柳畊等,保放之意,敢啓。傳曰,知道。李烷仍囚,可也。
傳于李魯春曰,連値齋日,開坐姑遠,時囚罪人李允謙,聞有親病,欲爲分揀而未果,放送。
李集斗,以內醫院都提調·提調意啓曰,御醫康晉三旣遞外任令該曹口傳付軍職,何如?傳曰,允。
沈象奎,以兵曹言啓曰,各廳堂下武臣朔試射,庚暑勿爲設行事,曾有下敎矣。今六月朔試射,停止之意,敢啓。傳曰,知道。
沈象奎,以備邊司言啓曰,今此回還使行順付,勅書入京時,迎接儀節,令該曹,考例擧行之意,分付,何如?傳曰,允。
李庚運,以義禁府言啓曰,安義前僉使崔琥彬,彌串前僉使李道煥,林土別將朴東秀,方山前萬戶姜大允,阿耳僉使李彦晉等,竝依事目拿問事,傳旨,啓下矣。朴東秀·李彦晉,俱在任所云,依例發遣府書吏·羅將,交代後拿來,崔琥彬,下去京畿華城地,姜大允下去,平安道義州地云,發遣府書吏·羅將,拿來,李道煥已爲身故,勿論,何如?傳曰,允。
己未六月二十九日卯時,上御重熙堂。禮房承旨入侍時,左承旨鄭尙愚,假注書李游夏,記注官金景煥·承膺祚,以次進伏訖。上曰,禮房承旨,馳詣宗廟·景慕宮,奉審摘奸以來,可也。仍命退,承史以次退出。
己未六月二十九日辰時,上御重熙堂。左副承旨入侍時,左副承旨沈象奎,假注書李游夏,記注官金景煥·承膺祚,以次進伏訖。上曰,一提學入侍。賤臣承命出傳,一提學鄭民始,進伏。上曰,實注書入侍。景煥,承命出傳,記事官柳台佐進伏。上曰,今日之雨,何如?民始曰,近日日氣,連好之餘,甘雨且下,雖晩秧,亦必茁茂矣。若如此而過來月,則農形可占大有矣。上曰,奉審承旨入侍。出榻敎台佐,承命出傳,左承旨鄭尙愚進伏。上曰,無頉乎?尙愚曰,然矣。上曰,抄啓文臣講說,幾人來呈與否,問于內閣知入,可也。命退,諸臣以次退出。
上在昌德宮。停常參·經筵。
自開東至未時,灑雨下雨,測雨器水深五分。
沈象奎啓曰,來初五日朝參日次矣,敢稟。傳曰,停。
沈象奎啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于鄭尙愚曰,禮房承旨入侍。
備忘記,兔城僉使康萬年,委曲僉使崔鳳興,彌串僉使李愼培,別害僉使李蓍明,朱乙溫萬戶張萬謙,羅暖萬戶韓德增下直,各長弓一張,長箭一部,片箭一部,筒兒一箇賜給。
傳于鄭尙愚曰,大享時提擧之使之進去檢擧,蓋爲各室□□□立於協律郞之前,而留在階上,以待享禮告成也,近果如□□行都提調金文淳許遞,前望單子入之,待下批牌招齋宿,春秋大享,則殿享亦有之,而都相若値獻官時,承旨立於第五室尊所協律之前,如太室大享例爲之事,分付本署,載之該房該曹掌考,宗廟署提調前望單子入之,黃昇源落點。
李集斗啓曰,右議政李時秀疏批,承旨往傳事,命下矣。何承旨進去乎?敢稟。傳曰,左副承旨進去。
傳于沈象奎曰,左副承旨入侍。
傳于鄭尙愚曰,發遣吏郞,諸執事淸齋與否,摘奸以來。
鄭尙愚,以禮曹言啓曰,太廟展謁,每以春秋定式取稟矣。今秋展謁吉日,以何間推擇乎?敢稟。傳曰,廟庭北階修改之役,當於土旺節後爲之,適値秋謁之月,展謁後仍視始役,以此知悉,而立秋後擇吉,可也。
鄭尙愚,以禮曹言啓曰,景慕宮展謁,每以孟春孟秋定式取稟矣。今秋展謁吉日,以何間擇推乎?敢稟。傳曰,廟庭北階,亦依太廟例,當於土旺節後擧行,展謁日,視始役,待立秋擇吉,而與廟謁各日,以此知悉,可也。
鄭尙愚,以禮曹言啓曰,毓祥宮展拜取稟草記,傳曰,待秋更稟可也事,命下矣。展拜吉日,以何間推擇乎?敢稟。傳曰,溽暑如此,待生涼更稟,可也。
鄭尙愚,以禮曹言啓曰,雩祀壇報謝祭吉日,令日官池景喆推擇,則今七日初八日爲吉云。以此日設行事,知委,何如?傳曰,立秋後擇吉受香,可也。
沈象奎,以壯勇營言啓曰,來九月當本營右司屬京畿三番中哨楊根·加平軍兵,來八月二十九日京中逢點,依節目,準二朔立番之意,本道監司處,預爲知委,何如?傳曰,允。
沈象奎,以兵曹言啓曰,前三陟營將李宜秀,旣以未赴任改差,所授加資,依例還收之意,敢啓。傳曰,知道。
沈象奎,以兵曹言啓曰,羽林衛將盧尙樞,五衛將田光沃,忠壯衛將尹芮基,俱以病難供職,呈狀乞遞,領軍之將,輪番之任,不可久曠,改差,何如?傳曰,允。
沈象奎,以禁衛營言啓曰,本營騎士將具絎,身病甚重,勢難察任,改差,何如?傳曰,允。
左議政李時秀疏曰,閟宮展拜,淸蹕纔回,庚炎問安,日次已過。臣猥忝本宮藥院提擧之任,息偃在牀,一未趨參,誠禮俱缺,郵罰不加,伏枕惶隕,生不如死。夫人之有病,如魚冷暖,惟病者自知,若其察意而適飢飽,聞聲而知疾痛,父母能之者,誠之所感也。今臣之父母,惟我殿下也。臣之病,不待臣自言,殿下旣察之於前後筵席之間矣。日昨短箚,言不敢文,而癃痼之實狀,切至之情悃,庶幾天日之臨照,及奉聖批,諭之以何可過辭?勉之以調理視事,有若臣張皇小恙,煩瀆聰聽,此實臣忱誠之不足仰格也。念臣得病,祟在於頭,頭者,一身之元,而諸經之會也。頭痰上厥,熱邪內肆,血虛而氣不能行,火熾而風爲之助,每一痛至,則腦額如碎,神爽遁失,扶擁僵仆,殆無省識。初發於童歲,再發於年前,動費歲月,幾殊僅蘇,今焉三發,而轉爲阿睹之疾,本以暴昏之睛,加之輪行之症,種種醜惡之狀,不敢覶縷仰浼,而少或添劇,則其將無眼而後已,失今不治,則眼病之不足,而又將膏肓之難醫矣。才不稱職,猶可僥倖而叨冒矣,力難勝任,猶可勉强而擔負矣。至於病則雖欲强之,末由也已。朝臣之凡有疾病者,莫不以疏以單,許其解職,臣雖無似,備位三事,將此難强之疾,帶此至重之任,徒懷嚴畏,不思控免,則豈所以仰承聖朝體下之至仁也哉?噫,生逢堯·舜之世,濫躋槐棘之班,尸位飯食,無一報效,臣之罪也。虛辱曠絶之恩禮,徒竊崇顯之官銜,以病引去,巧占便宜,臣之恥也。欲强策則摸索䠥,貽羞淸朝,欲虛帶則慢官癈職,冞增重戾。天之所廢,力不從心,左右揣量,只有一遞。念昔先臣,三入中書,皆以病解,優禮之聖眷,憫念之德意,上下交孚,有籲必從,每閱巾衍之舊記,不覺感淚之被面。今臣區區至願,卽先臣前日之懇,以我殿下造化生成終始曲保之盛念,豈不惻然垂憐,亟賜體諒也哉?日來傷暑,頭病竝劇,竟晷閉睫,達叫痛,數行疏籲,辭未盡意,重任僨誤之懼,微分滿溢之災,非惟不敢煩,蓋亦不暇及。伏乞聖上,天地父母,劃卽鐫改臣議政之銜,俾得以仰藉恩私復尋生路,仍治臣逋,曠瀆擾之罪,以肅朝綱,不勝幸甚。臣無任云云。答曰,省疏具悉卿懇。眼花豈至於決去就耶?予於年來,當暑則背間之熏氣,上翳頭目,看書作字,其苦難狀。然而不敢開口言病,以圖其欲痊之方,大官雖體重而位高,凡屬勞逸邊大義,當念尊卑之序,不至於倒置爲可。卿之所愼,比予猶歇。況作相僅有月,而乃忽有此乞退之擧,愧予誠意之未孚不格,自餘在承宣口申,望須亟斷來章,俟間視事,使相職無曠,朝體莫隳。仍傳于李冕膺曰,此批答承旨往傳。
行吏曹判書金文淳疏曰,伏以,臣重負未釋,疾病陡劇,冒上辭本,冀蒙體諒,忱誠淺薄,辭旨拙訥,雖伏承調理之恩批,竟未蒙本兼之許解,以感以惶,實不知措躬之所也。義分至重,猥越是懼,雖不敢支離言病,重犯瀆撓之罪,而症情轉益危惡,蠢動實無其望,銓部藥院之任,便作虛靡之職,私心惶蹙,若添一病。且臣待罪西銓時,伏奉前縣令金宗洙甄復之命,果以五衛將首擬,而仍蒙點下矣。卽伏見歲抄單子,宗洙方在罷職之中,臣之初未審愼,矇然檢擬,大是做錯,合被譴何。神精若是淺短,瘡疣隨處層出,其何能進退朝紳,對揚明命乎?宗洙之職名,今旣遞改,原望之仰請勿施,固無可言,而臣之昏謬顚錯,無以自恕,玆敢略入文字,仰暴實狀。伏乞聖明,亟降威罰,以爲溺職者之戒焉。臣無任云云。答曰,省疏具悉。金宗洙,五衛將作窠仍任,以示記念彦城家之意,卿其勿辭,調理行公。
戶曹參判金達淳疏曰,伏以,臣猥膺專對之命,行且出疆矣。臣之父母墳山,在於京畿抱川地,臣旣遠赴邊邑,久闕省掃,今又銜命北轅,將閱寒暑,塋域入望,不勝霜露之情。且臣厚蒙天地之恩,恩及所生,感結幽明,悲喜冞切,而還朝屬耳,職務倥傯,焚黃之禮,亦未暇焉。伏願聖明,特賜鑑諒,許以數日之暇,俾得往來於行前,少伸私情,千萬至祝。臣無任云云。答曰,省疏具悉。卿其依所請往省。
掌令李益恢疏曰,伏以,臣本以不材,竟歸樗散,不惟自知者明,人亦爲然。且臣犬馬之齒,六十有六,騏驥盛壯之年,猶可一日馳千里。今臣衰謝之質,疎懶之性,何能自力於世道乎?只自退伏田園,耕鑿是務,日與村翁野叟,歌詠聖德,而呿吁於化圈之中矣。不圖千萬夢想之外,今五月初四日,柏府新命,自天有隕,繼之以斯速上來之意,下諭于草野賤臣,鳴騶入谷,雁鶩趨庭,光生蓬蓽,榮動鄕里,臣惶感之極,逋慢是懼,隨卽登途,寄寓城南,而旅店湫隘,宿症闖劇,常參有命,蠢動無路。不得已未肅拜懸頉,禁推之命纔嚴,分揀之敎旋霈,臣含恩訟愆,感淚交橫。又當此日,邦慶有日,故不敢離違,滯留旅次。乃於今二十一日,始尋鄕路,歸伏故山,居無幾何,復授前職,而諭音踵下。噫,臣是何人,得此殊眷於聖明之若是也?不過一遐外疎逖之蹤,幸逢明時,至蒙曠典,數月之內,恩旨聯翩,溫諭繽繁,臣誠倘徨震越,罔知攸措,揆以義分,卽當竭蹶。而顧臣還鄕之時,終日中暑,癨氣眩暈,迭發交作,嘔泄數日,澌綴不省,又重以毒感添劇,症頗危惡,負席叫苦,有加無減,末由承召之路,自速逋命之誅,病伏涔奄之中,尤不勝惶隕震懍,殆若病中添病也。臣非徒目下病狀之難强,又於見職,萬無承膺之望。蓋臺諫之職,是何等淸要之職也?上輔君德,以拾闕遺,下與宰相,共爭是非,而國家之治亂,邪正之進退,亦在於諫官,則其責任之重,關係之大,不但以淸要之職可論,而與大臣同體而無別。苟非文學優洽,言議有餘者,不能充此職膺此任。而至如臣者,生長鄕村,所學者農圃之事也,所業者漁樵之遊也。其於文學工夫,魚魯莫辨,亥豕難分,貿貿焉鄕曲一農夫,則雖謂之目不識丁,未爲不可矣。蔑學淺識,濫通淸籍,待罪兩司者,于今十餘年,曾無一字之報效,每一承旨,悚汗沾背,人呼掌憲,騂痕上面,臺閣一步,自劃已久,故前後違逋,亮以此也。且於丙辰春求言時,應旨一疏,自縣道封呈矣。其時道臣,以日字之過限,還下送。又於丁巳秋園幸時,路呈一疏,自縣道封呈矣。其時道臣,以職銜之違格,還下送,前後封章,俱未登徹,此非兩道臣之中間阻搪而然。臣之誠悃淺薄,不能昭昭上格之致也。人臣誠悃淺薄,而何以事君,亦何任淸朝耳目之官乎?以此以彼,決難承當,而區區愚忱,惟以辭遜退托,田廬祝聖,爲上報之一段,故敢陳肝膈之言,卯籲於天地父母之前。伏乞聖慈,察臣之情私,憐臣之病狀,臣之所帶之職,亟賜鐫改之命。仍治臣違傲之罪,以肅朝綱,以安私分。臣旣辭言地,又贅冗說,固知猥越之罪難逃。而向於悶旱求助之時,職在言責,則豈敢不效一得之愚見,仰答六責之聖意?而臣屛蟄海陬,罕入京洛,衮闕官箴,一不聞知,則何敢容喙於其間?而至若漢儒傅會之說,臣不欲掇拾,故尙此泯默矣。今則雨澤普洽,農事方張,而臣亦鄕民,農稼之事,曾有所纖悉者,請得以古今農務之勤慢,前後旱災之多少,歷擧而備陳之。嗚呼,今年穡事,豐穰有漸,粤自東作,好雨知時,田而兩麥,畓而水耘,於皇之牟,將有受明之望,曾孫之稼,庶期如梁之慶。農夫相與忭於野曰,從此年事,可占大有矣。夫何一旱,遽至數月,四野枯拆,萬民愁歎?我聖上雲漢之憂,宵旰之誠,省責備至,勞焦轉深,圭璧之禱處,誠是先羹墻之慕,酬應不廢,則有足以感天人而消災眚矣。故冥應之捷,甘霈如響,一雨三日,八域同歡,壠麥之失稔,已矣莫論,野農之有秋,猶可及止。而第念秧坂盡涸,乾畓未耕,雖得滂沱之雨,恐無勃興之苗。何則秧坂未乾,則根葉不病,故雖晩後移揷,蘇成速矣。飜耕至三,則足當一糞,故雖過時耕種茁茂敏矣。而近來鄕民,專事末利,不務本業,凡於農作,惰慢成風。故每一逢旱,注秧之坂盡乾,移秧之畓未耕,竟致得雨而失農,可勝歎哉?朝家之發遣備郞,申飭堤堰,已有前例,而今春則尤加另飭,而停滀之疎鑿而廣斥之,以爲興水功利灌漑之道,故雖當暵乾,不無所益,長洑曲匯,尙有餘波,沃土泉畓,亦多添源。以是分漑,則一片注秧,易以沾潝,水由地中,行水之性也。沙川雖涸,其中則未必無水,鑿而爲井,則水由地中出,滔滔泉源,大有勝於堤洑之殘流,奚但秧注之蒙利?亦可以灌而耕之,漑而種之,而只緣水械之未具,以致灌法之不行。所謂水械者,卽桔槹也,所謂桔槹者,卽前輕後重,激水而揚者也。民用是槹,激而揚之,則懸槹之木,可使高於岑樓,激水之湍,可使過於顙頂,雖原隰之野,高燥之地,何難漑得?況其用力小而見功多,則民所便利,而春畦之雨未潤,而桔槹先閑,田家之望徒勤,而磁器未備,臣未知民學漢陰翁而然耶?臣之所居之村,自古以灌漑爲農,至今不廢,故十里長坪,旱而盡移雨而盡耘。卽今農形,無異豐年,故行路之人,莫不艶羨,皆以爲畿內初見,此非灌漑之效耶?嗚呼,水旱之災,堯·湯之所不免。歲在金穰火旱五行之交運,而春秋之時,旱而不災,則天理之邅迴遷改,人所難測也。恭惟我殿下,膺聖人首出之運,軫耕農始敎之道,渙發溫綸,誕敷於去丑月前一日,而仰觀俯察,博古參今,耕播種耘之法,刈穫舂確之規,毫分縷柝,條暢枝達。而其中水功居多,故用是旱之預憂,俾斯民而先備,曰勤,曰勞,導之勖之,不啻若家道而戶諭,面命而耳提,則殿下之於民,亦勤且勞矣。惟彼守令士民,咸體聖意,各陳已見,殆至數千萬言,而要其歸則亦不過曰勤,曰早,曰水利三綱領,三綱領之中,勤爲一大關棙,則雖使管子著農書,呂氏說農功,捨勤字何以哉?然而好逸惡勞,人情之常也。棄本趨末,俗習之弊,常情之所同,弊俗之所痼,若不大加變通。使民先知忠孝之道,則雖日賞而勸其勤作,日撻而禁其怠忽,反有近於撓其本爪其膚之諭,而終無功效,故臣愚敢曰,當今勸民勤農之要,莫過於敎之以忠孝之道也。昔周公之作豳詩也,詠歎其忠愛之誠,朱子之治漳民也,勸課以孝經之章,古聖賢敎養農民之意,果何如耶?勸民勤農之際,不曰耕之耘之。而先美其忠君之義,先諭其孝親之誠,使之耕且爲者,雖若有異於富,而後敎之之義。而蓋忠孝之心,天降之衷,民所同得,故以庶民供君上之心,耕而種之,以子弟養父母之誠,種而耘之,不待田畯之至喜。保介之曰,嗟,而自勤而不怠,自勞而不怨者,卽使民逸道之驗,而因其性而利導者。嗚呼,我東素以禮義之邦,列聖朝培養士民之功勸課農桑之化,洋溢渙洽于五百年之間,而古所謂鄕先生,邑邑有之,村村居之,五敎之序,八條之科,燦然昭明於州閭之中,爲其守令者,亦以興學校,成農桑,爲七事中先務。故雖野老村氓,皆知忠君孝親之道,每當農節,則曰雨,曰暘,摠是先公後私之誠也。載耕載播,莫非養親供老之計也。自作職業,故勤而忘勞,專一心力,故農亦頻稔。及其西成之後,南畒所收,如墉如櫛,萬億及秭,而鄕社樽酒之遊,詠山樞蟋蟀之章,公堂岡陵之祝,歌稱彼兕觥之什,則太平聖世,盡出風雅遺像矣。奈之何挽近以來,民俗漸頹,末利是趨,忠愛孝悌之道,棄如弁髦,耒耜錢鎛之物,視若芭蘺?鄕民之失農,不在於旱乾之爲災,雖雨水均洽,天時無愆,每每荒癈者,職由於惰農之自安,而加之以守令之侵漁日甚,民生之困瘁益深,則民安得不窮且盜也?是以我聖上行幸陵園時,歷臨海邑,覽察風謠,省觀稼穡,歎武城之鉉歌,思草萊之隱淪,發之宸藻,昭揭雲章,繼又誕頒鄕禮之編,屢下勸農之書,臣不勝莊誦之忱。而若夫奉行而對揚者,其惟良二千石乎?臣謂使各道道臣,行關列邑守宰,卽於勸農之時,宣布朝家德意,使民先知忠孝之道,則民復厥性,自有勤業之效矣。臣之所言,雖涉迂闊,究其全體大本,則亦似不越乎此矣。嗚呼,遇災而責躬,當歉而恤民,我聖上盛德至意,二紀如一日。往在壬寅癸卯之年,天災流行,畿輔薦歉,則猗歟恤民隱之聖憂,玉食靡甘,細氈靡安,炳若丹綸,日下天門,一札十行,九重千里,荒年穡事,飢民生涯,明若觀火,端若貫珠,其所賙濟之政,保恤之謨,靡不用極,故民之垂髮戴白者,扶杖聽綸,咸曰,大哉王言,一哉王心,情願須臾毋死,以見德化之盛,士夫家亦各謄在兀上而尊閣之,時時奉玩,以寓感泣之意,則我聖上恤民之大德,已浹民髓,而其時畿民,不知凶年,免於死亡,則民皆相謂曰,吾王雖不優恤,吾屬可以生活,而何如是過爲憂慮也?愚氓蠢黎,自在於春風和氣之中,而不知聖功之斂而無迹,聖德之蕩乎難名,宛然有帝力何有底意思。故有識士大夫,相與慶賀而笑曰,此唐虞氣像也,至今傳以爲衢謠之曲矣。近見三道繡啓,則三南飢民,蒙聖上賙恤之澤咸得生活者,一如壬癸年之飢民,而又當今年之旱,焚惔之憂,惻怛之敎,有加於昨年旱災時。竟得及時之雨,則今此雨澤,卽殿下之賜,而我殿下深仁厚澤,一視八域,有始有終,博施濟衆,徹上徹下,無所間斷者,寔出於聖學中純,亦不已之道也。但一霈差晩,三農竝發,無麥之貧民,無牛之殘戶,移秧後人,根耕愆期,鋤役了當,似在來月。當此麥艱之時,不無陳廢之慮。臣謂使守宰抄出貧戶,鋤役前排巡分糶,爲目今急務也。臣於是,又有所爲殿下獻愚者。伏願殿下,憂旱於未旱之前,禱雨於旣雨之後,心香一炷,對越上帝,日乾夕惕,欽哉念哉。察璿璣齊政之道,布月令順時之義,則永無水旱之災矣。嗚呼,罔以聖學高明,或忽危微,而益務精一,罔以兆民允殖,或忽賙恤,而益勉發施德敎仁政,貽燕翼子,嘉謨宏猷,垂裕後昆,以永孚我無疆之休焉。臣以畎畝賤品,鄕曲晩進,厚蒙聖恩,隕結圖報,敢於辭遜之章,付陳愚迷之見。伏乞聖明,勿以芻蕘之說,爲鄙而財擇之,千萬幸甚。臣無任云云。省疏具悉。所陳多有理,當留意。其中民事,示之廟堂,如可稟處行會者,許令論奏,爾具勿辭察職。
持平李廷璞疏曰,伏以,臣遐土微蹤,鹵莽賤品,尋常記誦,猶居人下,僥倖科第,實是夢外。器識之空疎,自知甚明,榮途之斷念,商量有素,耕鑿煙月之衢,甘作聖世之閒民,採釣山水之鄕,以充老母之貧廚,素分是安,私計斯足。而第緣名忝朝籍之久,節次寸進,廁列淸班,居然亦十數年所,柏府薇垣,前後恩除,屢降於田野蟄伏之中,榮生蓬蓽,光動鄕隣,臣與老母,銘恩感祝,相誡而言曰,如有奔走之可以效力,則惟當赴蹈不辭,而只緣離捨不得,終未能一謝恩命,一覲耿光,臣罪至此,金木宜加,而不惟不之罪。迺者柏府新命,又下於適到旅店之時,而召牌繼臨,臣未敢俟駕屨,張皇出肅,已至多日,而尙未能出一言論一事,虛縻職名,自顧慙恧,若隕淵谷。第伏念,臣以才識則百不猶人,本不合於淸朝耳目之任,以私情則堂有八十二歲偏母,亦不可以久留京邸,故玆敢悉暴衷懇,仰瀆淸覽。伏願聖明,察臣不稱之實,憐臣遠離之私,特命遞臣所帶之職,俾便歸養焉。臣於丐免之章,不敢贅他,而一段憂愛之忱,常耿結于中。故竊附無隱之義,略陳狂瞽之見,儻蒙我殿下垂察而裁處之,則臣死有榮焉。各道還弊,無邑無之,而湖南一道之弊,臣所熟知者也。所謂各邑留庫及儲置條,各山城軍餉兵水營各鎭軍需留庫條,盡爲管監吏隷之所偸弄,幾乎蕩然無餘,而每於偸弄之際,輒取民間新捧精實之穀,而以其年久腐傷者,散給農民,其中陳而又陳,已成塵土空殼者,又恐民怨之崩騰,長留庫中,永無改色之日,朝家徒擁穀摠之虛簿,此豈非寒心之甚者乎?以臣愚見,莫重備不虞之留穀,不可因循掩置,每年秋捧後,以新代舊,則長留虛縮之弊,庶可祛矣。又以各營閫耗穀作錢事言之,每年山郡則穀價輕淺,沿邑則騰踊,故爲取其高價,每每那移換作,由此而沿海各邑,則還摠漸減,庫無餘儲。故每當還分之時,使民移轉於山郡,農務方殷之時,民於各其所居邑,一日受還,猶費一日之力,誠爲可憫。況於數百里他官遠程,公然往受,動費四五日,雖非期於奪農時,而其爲農務之害,莫此爲甚。且況四五日往來之際,所受還穀,盡入於糧資,空手空還,及秋備納,則盡傾甁罌之儲,逐年如是,則農民切骨之冤,孰有甚於此者乎?朝家每以奸吏奸鄕,幻弄穀簿,爲大罪案。而以此言之,則營閫那移換作之害,尤有甚於吏鄕幻弄穀簿之弊,此而若不別般嚴禁,則沿海邑民,必將難保而後乃已。臣謂此宜嚴立科條,營閫耗作,雖一包穀,各其所捧邑作之毋敢爲邦移換作,使農民公然移轉,而如有犯者,俱用贓律焉。各邑之於還穀,發賣立本之弊,又是農民無窮之痼瘼也。蓋專事貪饕者,當其窮春之時,不思賑貸之政,出賣還穀,而米租一包,各捧幾許兩之錢,先歸私橐,以其所餘,只給米一包二兩,租一包一兩文,而及秋準斛收捧立本之弊,亦莫甚於此矣。臣謂此亦嚴立科條,如有一包發賣立本之類,斷之以贓汚之律,然後庶可爲蘇弊之一道矣。有國大政,在於用人,而殷周以前,尙矣無論,唐宋以後,專取科目。而我國用人之道,亦不外是,始自羅麗,逮我聖朝。設爲文武科第,辛苦讀書之士,勤力操弓之武,一生所營,惟在一第。而及其登第也,苟非當路世閥之人,則乾沒虛老,雖以文之槐院言之,翰注淸選,固非人人所可入參者,而至如別檢察訪之職,不但盡歸有勢之輩,自來其窠甚窄。故其餘許多之人,坐待十年,方得陞六,十年之間,未得一調,而抱紅牌餓死者,亦將幾人耶?蔭路則自始仕之日,計至六年,則節次以進,得至陞六,及其陞六,而無不得一麾,自監縣令,至于牧府使,惟此文科,則遲待十年,幸得陞六,而一除各道都事,因爲作散,更無甄復之望。雖通臺銜,年至六七十,終未得墨綬緋衣,至老死而潦倒,平日讀書之功,果安在哉?夫守令之定爲年限,蓋其法意也。若至七十,則精力已衰,不足以臨民聽訟故也。而人之精力,各自不同,或有五六十年之間,已至昏耗,不省事務者,又有過稀而强旺如少年者,若此而拘於年限,更不任之以吏事,則是豈隨人器收用之道哉?道帥臣之職任緊重,不啻一邑之爲政也,而道帥臣旣無年限,則何獨於守宰,而堅定年限,更無闊狹之道乎?以臣愚見,竊以爲,年限雖是定制,亦當隨其精力之衰健,分揀擬用,恐合於聖朝用人之政也。且以武科言之,設爲薦法,分屬三廳,有若文科之分三館,而文科則分館時元無定額,盡取一榜應入槐院者,一竝圈屬,其餘則隨其地閥,分屬于國子,藝閣,而銓曹隨其才用之故,元無未分館未付職之人。至於武弁,則方其薦圈時,預定額數,參圈諸人,各濟已私於定額之內,故每當薦席,輒至紛挐,遐土無勢之冷弁,或有終身而未得越薦者,雖其越薦,亦多未付實職而空老者,無故落仕而沈滯者,故顧今鄕曲操弓之徒,皆是圖免軍保,以出身爲榮,而名以班族者,相誡以絶勿以武爲業。以此之故,朝家雖有勸武之令甲,不肯入屬,而好身手奇男子,不文不武,又不屑爲農業,皆作遊手,其在激勸用人之道,固不當若是窄窄爲界限於人才發身之初。況且因此,而間有奇傑之士,謂以科臼之誤人,不事儒武,非但爲渠輩可惜,在朝家亦豈無遺才之歎乎?以臣愚見,竊以爲,此亦宜有更張闊狹之道,武弁薦圈時,勿限額數,廣取京鄕可堪宣薦者,盡爲圈取。至若宣傳官,則無異文之侍從,自銓曹隨其才閥人器而取用,雖其守部薦,苟非至賤之類,亦須一竝圈取,而畢竟收用,付之銓家,則鄕曲武士,必有聞風興起之效,而他日干城之材,安知不出於此輩乎?文武科第之外,用人之道,只有蔭窠一路,而自己之所自許,搢紳之所吹噓,不過曰尋摘之工,而曾未聞以經濟才行,能得薦用者,古人所謂日誦萬言,何關治體?纔成七步,未足化人者,正謂此也。八域之大,兆黎之衆,許多人才,散在於草野林泉之間,抱蘊虛老者,未必無其人矣。蓋漢唐宰相,猶有開閤延士,蔘朮貯籠之稱,而絶無聞於近世,豈其專無可合於延閤入籠之材而然耶?抑亦初不蒐羅而然耶?以臣愚見,宜令廟堂及在廷宰輔,各薦聞知之人,參其所蘊之虛實,次第收用,則必將有補於聖朝治化矣。臣以淺見蔑識,草草數語,俱出陳談,固不足有槪於聖心,然惟出於獻芹之至誠。伏願殿下,勿以鄙俚,而特賜裁擇焉。臣無任云云。省疏具悉。近來立本二字,無難登聞於道狀繡啓,此亦觀紀綱之一端,前所不敢言者,今何容易?纔將此意,有諭及於日前賓筵者,未知廟堂與道臣之何以糾正,而其所知戢,能若年前之爲也。疏請贓汚之律,徒法不能自行,欲考勤慢政當其時,以今朔晦日,爲昧爽前後,此後犯者,用別般嚴懲之律事,令廟堂曉諭方伯居留之臣,莫敢冒禁,疏陳餘條,使之回啓稟處,爾其勿辭察職。此批答載之王府受敎。
司諫李萬榮,掌令金熙周啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府。當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕。而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案,置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也,固是守法之常也,其啓也,豈非處變之權?而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能亟施孥籍,趾賊等凶種快施邦刑,獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容小忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬如傔之及時訊鞠,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤。及伏見傳敎之下該府者,有夏賊子女囚禁待年之命,臣等驚遑抑鬱,寧欲溘然夫逆種之待年殄滅?乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊?而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後矣。千剮萬斫,未足以雪輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此。而雖以今番連伊事言之,渠以賊傔之妻,敢生凶濫之心。至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地?今於事端旣露之後,尤不容暫緩盤覈。請夏賊子女竝施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,渠敢肆然以此事不可再擧之說,咆喝公座,略無顧忌,一行半刀削凶肚莫掩。至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰。而只緣其身之徑斃,未及天討之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮亟施孥籍之典。噫嘻,痛矣。明謙之凶疏逆節,實是亘萬古所無之賊也。身爲閫帥,四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰。而況渠半行刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行?而誅殛之典,只及其身,收孥之律,尙未擧行,揆以王法,萬萬失當。以謙以逆復之子,傳襲其父之凶圖,半行刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無。殄滅無遺育者,正爲此賊準備語,則其在鋤逆種杜後患之道,殄之滅之,不容少忽。而今此好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏。其凶種逆孼之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫逆宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰。而噫,彼時偉,抑獨何心,顯示不悅之意,章奏之上,力遏邦慶二字?酬酢之間,牢諱慶抃等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖。而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫。而今此島棘之典,可謂失之太輕。噫,彼逆宇,以凶喆之子,藉其氣勢,罔念喣嚅之恩,益肆跳踉,擬帥市恩之謀,旣極陰祕,荷杖偸鈴之態,不恐正視,其所負犯,不一而足。而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,半行刀割與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迂路?初則領付本鄕,末乃移配近島,殆若量移者然。義理自此晦塞,亂賊無所懲畏,思之及此,寧不大可憂而大可懼者哉?請明謙·以謙亟施孥戮,逆復庶子好石亟施處絞,荐棘罪人時偉設鞫得情,夬正王法。遲晩罪人宇鎭捧根脚夬正王法。噫嘻,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆膓,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口。抑何心腸,屢次供招之罔測不道,至於此極?則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討?而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢,則是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗亟施孥籍之典。答兩司曰,不允。
司諫李萬榮啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇逆,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賤。萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招諉遠近,而或以術藝相衒,糾結黨與,而輒以標號相加,而騙取貨物,旨意閃忽,假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝。而如金履白誕妄陰邪之類,又從以趨附使令之不暇,托爲師弟,而傳播邪說,誘引徒黨,而慫慂奸計,京鄕焉出沒,而甘作倀鬼,晝宵焉綢繆,而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖陰之藪,招呼容接,爛熳同歸,往復訾,視若同胞者渠,去來和應,互相連肚者渠,及夫發告之共議,益見情跡之莫掩,與彝天一而二,二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命。而第念渠輩雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者。且未及窮覈,遽已發配,妖黨何以知畏,民志何以底定?請濟州收定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。答院曰,不允。憲府無傳啓。
己未七月初一日寅時,上詣眞殿,行禮還內時,駐輦宜春門。禮房承旨入侍時,左承旨鄭尙愚,假注書呂東植,記注官金景煥·承膺祚,以次侍立訖。上命書禮曹草記批答。敎曰,先爲出給,可也。膺祚承命出給。上曰,吏郞竝爲招致諸執事,淸齋分遣摘奸,而日熱如此,如有實病人,許令付標,使之更爲塡差之地,可也。輦路由靑陽門·明光門,臨保定門外。命退,承史以次退出。
己未七月初一日申時,上御便殿。左副承旨入侍時,左副承旨沈象奎,假注書呂東植,記注官金景煥·承膺祚,以次進伏訖。上曰,注書出去,直閣如在鑄字所,與之偕入。賤臣承命出傳,與檢校直閣金近淳偕入進伏。上曰,諸文臣所製,故寔文皆善作,極爲可嘉,而於經義則有不通處,是可欠也。此後當連爲製進,而文臣輩亦多他公故有難屢條構成,須從略磨鍊,毋致過多之地,好矣。命退,諸臣以次退出。
上在昌德宮。停常參·經筵。
沈象奎啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于鄭尙愚曰,日熱如此,秋享大祭,今當受香,祭物熟設與齋沐雖嚴飭,而耿耿不敢弛心。當於仁政殿月臺,親傳香祝,仍行祗迎,該房知悉。
傳于李庚運曰,右承旨入侍。
以寶釰望筒,傳于沈象奎曰,摠管中崔東岳·李得臣·徐有和·李晩膺竝許遞,其外兼帶亞將人,兼帶許遞,竝令該曹可以行公與入直人,口傳差代,待下批牌招。
兵曹口傳政事,以閔台爀·鄭大容·宋銓·李尙度爲副摠管。
沈象奎啓曰,新除授副摠管李尙度,時無職名,令該曹口傳付軍職,何如?傳曰,允。
兵曹口傳政事,護軍李尙度,副護軍李魯春。
李庚運啓曰,摠管許遞傳敎中副摠管李章漢·鄭觀采兼帶亞將許遞,兵曹誤認以摠管許遞,混同差代,臣之矇然捧入,不勝惶恐。而當該堂上,不可無警,推考,何如?傳曰,允。政院若不捧傳旨,則該曹何以差代乎?近來政院擧行皆若此,該房承旨沈象奎,爲先從重推考,傳旨付標,望筒勿施。
傳于李集斗曰,承旨中差祭人許遞,令該曹口傳付軍職,其代前望單子入之,待下批牌招察任。
承旨前望單子入之,李益運落點。
以行左承旨李益運牌不進推考傳旨,傳于李集斗曰,更爲牌招。
傳于李集斗曰,自受香前夜,甘霖卷霽,享夜益淸。雲觀擇日官,令該監高品付料,以近日極熱,今夜則日氣不至甚熱,祭品皆精好,而享事如儀順成,萬幸萬幸。獻官臺監等祗迎班處分人,竝安徐事,分付。
右承旨鄭尙愚書啓,臣謹依聖敎,馳詣宗廟,尊所奉審則無頉,祭物祭器祭井看審則精潔,諸執事進排官摘奸則無頉,樂工摘奸則無頉矣。臣則仍留,待享事禮成,修掃後復命之意,敢啓。傳曰,知道。當留在西側階間守門,而各室行禮時,或以執事外廟官替看,承旨則時或往見行禮儀節,而此後依此定式擧行,可也。
右副承旨沈象奎書啓,臣謹依聖敎,馳詣永寧殿,尊所奉審則無頉,祭物祭器祭井看審則精潔,諸執事進排官摘奸則無頉,樂工摘奸則無頉矣。臣則仍留,待享事禮成,修掃後復命之意,敢啓。傳曰,知道。守門將與殿官替看,依禮房書啓批旨,擧行,可也。
以崔琥彬囚單子,傳于李庚運曰,保放。
李庚運,以都摠府言啓曰,今日入直內三廳武兼禁軍及軍兵等當爲中日習射,而宗廟秋享大祭齋戒相値,不得爲之之意,敢啓。傳曰,知道。
李庚運,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,允。
李庚運,以摠戎廳言啓曰,本廳中軍,今當差出,而擬望之人乏少,外任竝擬,何如?傳曰,允。
兵曹口傳政事,以吳載徽爲訓鍊都監中軍,李應爀爲摠戎中軍。
己未七月初二日卯時,上詣仁政殿。親傳香入侍時,行都承旨李集斗,左承旨鄭尙愚,右承旨李庚運,左副承旨沈象奎,同副承旨兪岳柱,記事官柳台佐,假注書呂東植,記注官金景煥·承膺祚,檢校待敎李存秀,以次侍立訖。時至,通禮跪啓外辦。上具翼善冠·衮龍袍,步出萬安門。通禮跪啓請乘輿,上乘輿。藥房都提調李時秀進前奏曰,暑日勞動,聖體候,若何?上曰,一樣矣。上曰,昨日之疏過矣。時秀曰,賤疾實爲難强,重任不敢久曠,不得不冒死仰陳矣。上曰,卿之實,予豈不知?而拜相纔數月,遽然乞退,事面有所如何矣?時秀曰,批旨之下,不勝萬萬惶悚矣。大駕入仁政殿,至月臺,降輿陞座。敎曰,班儀甚不整齊,誠駭然矣。肄儀果如何爲之,而若是錯雜也?承旨須嚴飭也。尙愚承命分付。命書駕前下敎曰,秋享大祭獻官,大臣外一竝越俸一等,押班監察汰去。仍敎曰,監察則以兼春秋,權差進去,可也。膺祚承命押班,記注官金錫泰入來侍立。時至,上詣傳香所。尙愚奉進宗廟香祝。上跪受,親傳于獻官。次傳永寧殿香祝,如上儀訖,詣祗迎所。獻官奉香祝趨出,上鞠躬祗迎訖。命書駕前下敎曰,禮房承旨馳詣宗廟,左副承旨馳詣永寧殿,奉審摘奸,待享事禮成,仍留,監滌祭器後復命。仍敎曰,班儀之不整,猶屬餘事,若於當夜行事之際,或有一毫不如儀,則尤豈可成說乎?獻官必當虔誠盡禮,而以俄者班儀觀之,則不飭之失,亦不能無,誠庸慨然。此意諭於獻官,而勿以日熱,少或解弛,務爲如禮之意,亦爲嚴飭於諸執事,可也。尙愚·象奎承命先退。上曰,侍衛還向萬安門外,可也。通禮跪啓請乘輿。上乘輿,由仁政殿,入萬安門還內。諸臣以次退出。
己未七月初二日辰時,上御重熙堂。右承旨入侍時,右承旨李庚運,假注書呂東植,記注官金景煥,記事官金珍恪,以次進伏訖。上曰,權差監察,何兼春秋進去乎?庚運曰,承膺祚進去矣。上曰,廟殿祭班,皆有監察,則只以一人現告,何也?庚運曰,兩所享官,俱失班儀,而監察之只以一人現告者,未知其委折矣。上曰,殿享監察,亦以兼春秋權差進去,可也。仍敎景煥曰,爾亦以臺監進去,各別檢飭,而諸執事皆依祭報府,次序成班行禮之意,諭於奉審承旨,行事則駿奔過行,而迎神,九成則亦須依前如儀後,四拜時益勉整齊事,亦爲嚴飭,監察之以一人現告委折,亦爲問之,言送政院,可也。景煥承命先退,記注官金錫泰進伏。命書傳敎曰,吏判受由,本帶內局之任,許遞。命書公事判付訖。命退,承史以次退出。
上在昌德宮。停常參·經筵。
李集斗啓曰,行左承旨李益運,今日不爲仕進,卽爲牌招,何如?傳曰,允。
傳于李集斗曰,靑山縣監留待。
傳于李集斗曰,諸承旨持公事入侍。
傳于鄭尙愚曰,禮房承旨入侍。
以行左承旨李益運再牌不進推考傳旨,傳于兪岳柱曰,其間職任屢遞,到今豈有更言之情勢,其敢連違召牌乎?從重推考,傳旨勿施,仍以前牌催促,使之入來行公。
以判敦寧金載瓚初度呈辭,傳于李集斗曰,許遞。
以副摠管鄭大容牌不進推考傳旨,傳于李集斗曰,許遞。
以副摠管閔台爀,牌不進推考傳旨,傳于李集斗曰,銓曹之處義,欲用於摠府,事體不然。況廉隅伸之又伸,此傳旨勿施,從重推考,仍以前牌催促,使之入直。
以副摠管李尙度牌不進推考傳旨,傳于李集斗曰,更爲牌招。
傳于沈象奎曰,右副承旨入侍。
以行左承旨李益運牌不進推考傳旨,傳于李集斗曰,處義有許多般,與兩銓堂尤有輕重,則飭敎之下,何敢若是?爲先罷職,其代前望單子入之,待下批牌招察任。
以吏曹參義李魯春,牌不進罷職傳旨,傳于李集斗曰,只推。
李集斗啓曰,玉堂上下番俱空,已至多日,事甚未安。副修撰南履翼,卽爲牌招入直,今日政新除授玉堂,竝待下批一體牌招,以爲推移入直之地,何如?傳曰,允。
李集斗啓曰,靑山縣監權載大,憲府旣已署經,諫院只有司諫李萬榮一人,無以備員。除在外未肅拜諫臺及今日政新除授大司諫,竝卽牌招,以爲署經之地,何如?傳曰,允。
有政。吏批,行判書金文淳受由,參判李祖承進,參義李魯春牌不進,行都承旨李集斗進。啓曰,判書金文淳受由,參議李魯春牌不進,小臣獨政未安,何以爲之?敢稟。傳曰,仍爲之。以宋銓爲大司諫,閔命爀爲校理,韓用鐸爲副校理,李得臣爲判尹,李書九爲禮曹參判,朴基正爲同義禁,鄭民始爲內醫提調,申奭相爲刑曹佐郞,吳在鎭爲漢城判官,兪漢純爲典牲判官,李九會爲孝昌墓守衛官,校書博士洪儀泳,軍器直長朴萬興,奉事申益文,副奉事金萬昌,參奉林光瀷,檢書官李旭秀以上竝單付,赤梁僉使金鰲福今加資憲。
兵批,判書李在學受由,參判朴基正入直進,參議朴奎淳病,參知閔昌爀病,左副承旨李庚運進,僉知單李宗植,上護軍金載瓚,護軍李書九·李基讓·朴載淳,副護軍高廷憲·安橚·金宗洙。
李庚運啓曰,靑山縣監權載大,諫院當爲署經,而行大司諫宋銓,獻納趙得永,正言嚴思彦牌不進,正言吳翰源在外,只有司諫李萬榮一人,無以備員署經,大司諫更爲牌招,何如?傳曰,允。
以柳河喆囚單子,傳于李庚運曰,保放。
兵曹,以李性默爲摠戎中軍。
沈象奎,以訓鍊都監言啓曰,本局哨官吳甲常,身病甚重,勢難察任,改差,何如?傳曰,允。
沈象奎,以摠戎廳言啓曰,卽者宣傳官任聖皐口傳下敎內,摠戎中軍,以李應爀添書點下,使之五日內現身,而若不受現,則摠戎使之年雖九十,當定配於李應爀所居之地,期於限內受現事,下敎矣。敬奉下敎,萬萬惶懍,卽當奉行之不暇,而李應爀,今年正月,已爲身死於牙山地之意,敢啓。傳曰,知道。
副摠管李尙度疏曰,伏以,臣只是衰門之一學究也。根植至弱,墻壁全空,科甲策名,雖得僥倖,榮塗進身,易歸枯落,而每荷特達之洪造,遍玷淸華之近列,穩躡靑雲,遄登緋玉,自顧始望,如夢非眞。邇來犬馬之齒,洽過六旬,樗櫟無補於構厦,蒲質已衰於先秋,旣往踐歷,悉踰素分。從此罷休,了無餘憾,只期優遊末班,歌誦熙化,以自附於不報之報。而迺者宰班擢秩之命,又在下邑封章之餘。臣是何人,偏蒙曠渥,若是之便蕃也?春初一疏,卽不過仰惑延訪之盛意,略陳民邑之通弊,而迂闊之論,或近謬妄,支衍之辭,有欠敬謹,免被譴何,已是大幸。惟殿下渙發恩綸,過加詡奬,字字華衮,皆非如臣庸陋者所敢承當。而而至於朱書以下二十三言,尤有所萬萬惶懍者。噫,朱子遺書,光繼聖經,日月於萬世,臣亦彝好不泯,尊信敬服,蓋自弱冠,而迷脆之姿,落在下流,不免弁髦典訓,放倒名檢,夷考平生,其不至於得罪是書者幾希,雖於文辭句語之末,安敢有一分肖效之能?而特地聖諭,乃出於此,是如孺子之歌,本自尋常,而聖人耳順,聽之以至理也。慙惶之私,固是易見之形,而感頌之端,實在難言之中。臣聞命九頓,瞻天泣血,歷屢月而莫知所以自定也。夫卿月,峻秩也,有非人人可得以循資而序陞者。藉令臣薄有勞勩,夤緣幸會,得廁於久次齊升之列,猶將揣分量力,不敢爲冒受之計。況臣所被恩命,卽千載人臣之所罕遇,而車服之庸,又是聖舜所以命有德也。向者文倅陳疏之命,寔符虞廷詢事之規,而聖朝褒異之章,首及於如臣不肖之身,亦安得不怵然而懼,靦然而恥,期於辭巽而乃已乎?今玆史館之除,又出收召之恩,來伏城闉,亦已多日,而摠府新命,儼然再降,逖違之餘,豈無軒陛之戀?而顧以百無能之賤跡,濫叨萬不近之寵渥,若諉以陞資之時月稍久,而視若固有,不思所以控免,則揆私分而有唐突之嫌,念公義而有僭越之咎,玆敢猥陳衷懇,仰瀆崇嚴。伏乞聖慈,俯賜鑑照,收還臣新授職秩,俾重名器,俾遂微諒,不勝萬幸。臣無任云云。答曰,省疏具悉。卿其勿辭行公。
司諫李萬榮,持平李廷璞啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情。措辭見上請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻竝嚴鞫得情,快正典刑。措辭見上請物故罪人國榮亟施孥籍之典。措辭見上請明謙·以謙亟施孥戮,逆復庶子好石亟施處絞,荐棘罪人時偉設鞫得情,快正王法,遲晩罪人宇鎭捧根脚,快正王法。措辭見上請承款後物故罪人九宗,亟施孥籍之典。措辭見上答曰,不允。
司諫李萬榮啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟來王府拿來,設鞫嚴問,快正典刑,其餘徒黨,亦令嚴鞫處斷,以折奸萌。措辭見上答曰,不允。
己未七月初三日卯時,上御誠正閣。諸承旨持公事入侍時,行都承旨李集斗,右承旨鄭尙愚,左副承旨李庚運,右副承旨沈象奎,同副承旨兪岳柱,記事官柳台佐,假注書呂東植,記注官金錫泰,記事官金珍恪,檢校待敎李存秀,以次進伏訖。上曰,太廟享事,果如禮過行乎?尙愚曰,然矣。上曰,夜候幸不甚熱,將事之際,想無失儀之歎矣。尙愚曰,晝候甚熟,竊以爲慮矣。夜來則稍涼,駭奔之班,不知爲熱矣。上曰,殿享行禮,亦如廟享過行乎?象奎曰,將事節次,一如廟享矣。尙愚曰,太廟大享時,廟官中一員,例於南神門守門。而近因特敎,別定兵曹郞廳,又爲守門,則廟官守門,非但別無關緊,奉審承旨,則各室行禮儀節往來看檢之時,西側階間守門,替看無人。此後南神門守門,使騎郞專管,廟官則立於西階看門,而雖於本署提擧進參之時,依朔望祭享時別廟司例擧行之地,恐好。故今因下詢,敢此仰達矣。象奎曰,臣於今日大享,奉審於永寧殿,而南神門則殿官外,又有守門之摠府郞廳。此後南神門守門,亦使摠郞專管,殿官則立於西側階上,與承旨替看之地,恐好矣。上曰,依爲之。出擧條上曰,將事時後四拜,果爲各別整飭乎?尙愚曰,果爲整齊矣。上曰,迎神九成,亦果如儀爲之乎?尙愚曰,亦果如儀,而節次遲速,與永寧殿無先後之差。大抵,享事之如儀順成,無如今番矣。上曰,當爲修改處,果與都相看審,而工役則一日內可以告竣耶?尙愚曰,果爲詳細審察,而工役則似不滿一日矣。上曰,昨日所下醍醐湯,果爲均分飮之乎?尙愚曰,至於樂工及守門將輩,擧皆分及,而丸劑亦皆均分矣。命奏公事。集斗讀奏忠淸監司李泰永狀啓鎭岑縣監崔奎晶到任事,忠淸監司李泰永狀啓結城縣監李永老到任事,岳柱讀奏黃海監司曺允大啓本載寧郡反庫事,水原留守徐有隣狀啓過期未婚未葬之類,助給物種,後錄馳啓事,全羅監司趙宗鉉啓本金溝縣反庫事,京畿監司徐鼎修狀啓人物渰死,恤典題給事,漢城府閭家奪入無乎事。庚運讀奏黃海監司曺允大啓本徒年罪人白哲之限滿,令該曹稟處事,黃海監司曺允大啓本定配罪人金致範放送事,分書判付訖。上曰,靑山縣監入侍。出傳敎台佐承命出傳,與靑山縣監權載大偕入進伏。載大進奏職姓名。命擧顔敎曰,念舊之意,有此特例,而爾今年淺未經事,果能堪承耶?爾年幾何?載大曰,二十二歲矣。上曰,亦可將往乎?載大曰,當將往矣。上曰,都承旨在安東時聞知其爲人乎?集斗曰,鄕中以了了稱之矣。命先退,敎曰,該守令當署經,而兩司皆備員乎?集斗曰,憲府則備員,而諫院則一員外,無行公人矣。上曰,諫臺當差出,而長銓受由,亞銓則當行公云耶?集斗曰,參判則以向來歲抄事,有撕捱之端云矣。命書傳敎曰,政官牌招開政,今聞亞銓亦以歲抄做錯撕捱云,處義似然矣。參判李書九許遞,參判·參議前望單子入之,待下批牌招。上曰,閔台爀之有除輒違,萬萬過矣。今番若更違,則勿爲呼望,俾卽入直,而李益運亦過矣。亦勿呼望,各別嚴飭也。上曰,兩文簡公致祭,當令承旨一員兼進,而何時當治發耶?尙愚曰,似當於初六日發去矣。命退,諸臣以次退出。
己未七月初三日,上御便殿。右副承旨入侍時,右副承旨沈象奎,假注書呂東植,記注官金景煥·承膺祚,以次進伏訖。上曰,鑄字所閣臣及抄啓文臣入侍。賤臣承命出傳,與二直提學李晩秀,檢校直閣金近淳,抄啓文臣洪奭周,偕入進伏。上曰,諸文臣所製,故寔文則善作,而經義有不通處,其所解釋,多引小註,是可欠也。大抵釋經之法,先看大文,次看章句,而勿爲訓詁間所拘,然後方可與語於經義。至若小註,則先儒論說,非不好矣。而若事貪看,則反歸於穿鑿傅會,徒費工夫,或有害於大義處,切須戒之。命退,諸臣以次退出。
上在昌德宮。停常參·經筵。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李集斗曰,諸承旨持公事入侍。
沈象奎啓曰,事變假注書弼聖賚,身病猝重,勢難察任,今姑改差,何如?傳曰,允。
承旨前望單子入之,李魯春落點。
李集斗啓曰,贈領義政文簡公金淨,贈吏曹判書文簡公朴祥祠板,遣承旨致祭事,命下矣。何承旨進去乎?敢稟。傳曰,右副承旨進去。
李集斗啓曰,校理閔命爀,副校理韓用鐸,副修撰南履翼,牌不進罷職傳旨,今方捧入。而應敎·副應敎·校理一員未差,副校理金銑在外,修撰曺允遂·尹命烈,副修撰朴鍾淳傳旨未下,玉堂上下番俱空,事甚未安。未差之代,政官牌招開政差出,待下批牌招,以爲推移入直之地,何如?傳曰,允。
李庚運啓曰,行大司諫宋銓,再牌不進推考傳旨,今方捧入矣。靑山縣監權載大,憲府則已爲署經,而諫院則獻納趙得永,正言嚴思彦傳旨未下,正言吳翰源在外,只有司諫李萬榮一人,無以備員署經。大司諫宋銓,所當更請牌招,而係是一日三牌,何以爲之?敢稟。傳曰,違牌及在外人竝許遞,今日政差出,待下批牌招署經。
以工曹參判閔台爀上疏,傳于兪岳柱曰,摠管嫌避,旣非公格,至於本職,一肅何難?上疏還給,仍以前牌催促,使之卽爲肅命。
弼聖賚改差,代以李敦德爲事變假注書。
傳于李集斗曰,藥房提調許遞,今日政差出。
李集斗啓曰,行吏曹判書金文淳,參判李祖承,牌不進推考傳旨,今方捧入。而開政命下之後,如是違牌,事甚未安,竝更卽牌招,何如?傳曰,允。
沈象奎以兵曹言啓曰,今月初七日一羽禁軍番次矣。該將未差之代,依例口傳差出,何如?傳曰,允。
兵曹口傳政事,以徐有建爲羽林將。
兪岳柱啓曰,行吏曹判書金文淳,參判李祖承,再牌不進推考傳旨,今方捧入。而開政命下之後,如是違牌,不卽承膺,事體所在,誠極未安。所當更請牌招,而係是一日三牌,何以爲之?敢稟。傳曰,判堂則旣有調理間給由之命,當初何以出牌乎?使之俟間行公,參判更爲牌招。
有政。吏批,行判書金文淳受由,參判李祖承進,參義未差,行都承旨李集斗進。啓曰,判書金文淳受由,參議未差,小臣獨政未安,何以爲之?敢稟。傳曰,仍爲之。以金翰東爲大司諫,李垿爲獻納,尹涵·任㸁爲正言,尹序東爲應敎,曺允遂爲校理,鄭民始爲判敦寧,金履翼爲右尹,李祖源爲社稷提調,李得臣爲繕工提調,金載瓚爲內局提調,洪秉益爲軍資正,金近淳爲敦寧判官,李在益爲監察,朴鍾淳爲南學敎授。
兵批,判書李在學,參判朴基正病,參議朴奎淳入直進,參知閔昌爀病,左副承旨沈象奎進,護軍宋銓,副司直趙得永,副司果吳翰源·嚴思彦竝單付。
傳于兪岳柱曰,出疆右尹許遞,今日政差代。
以慶基殿令望筒,傳于兪岳柱曰,前以年老改望之人,必又擬入,雖曰當擬者乏少,銓官事駭然甚矣。似此微事,飭敎不之遵行乎?當該銓官從重推考,此望筒改擬以入。
吏批,再政。以李漢豐爲右尹,徐謙淳爲慶基殿令。
李集斗,以禮曹言啓曰,今番使臣回還齎來勅書入京時儀節,令該曹擧行事,自備邊司草記,允下矣。取考謄錄,則頒詔勅書入京日百官郊迎,自上殿庭行禮之節,依正至聖節望闕時,例磨鍊矣。今此勅書入京日行禮等節,依此擧行之意,敢啓。傳曰,知道。
李集斗,以禮曹言啓曰,今此齎來勅書,旣以頒諡詔書出來,迎詔卽日,當有仁政殿頒敎之擧,應行節目,依前例磨鍊擧行,何如?傳曰,允。
沈象奎,以御營廳言啓曰,本廳中軍,今當差出,而擬望之人乏少,外任竝擬,何如?傳曰,允。
李庚運,以義禁府言啓曰,黃海監司曺允大狀啓內,白翎前僉使申光輅罪狀,令攸司稟處事,啓下矣。申光輅時在任所云,依例發遣府書吏,交代後拿來,何如?傳曰,允。
行護軍朴載淳疏曰,伏以,今日超擢之命,何爲而至哉?冥升已極,淺分隨溢,恩榮如天,惶愧無地。臣乃碌碌無能之一鯫生也。以言乎才猷,則雕篆之薄技,以言乎地閥,則儒素之寒族,外貌不揚,言辭拙訥,夷考欿然,百不猶人,雖常調例遷,亦非可堪。而近年以來,分外驟躋,逈絶倫輩,非常之恩,靡歲無之,臣非不知涯分之踰濫,物義之喧沸,徒以感激之私,銘鏤心肝,報酬之誠,殫竭奔走,內外華腴,視若固有,恬不敢辭,而廉隅則於是乎掃地,衷情則於是乎益苦,豈料萬萬非分之擢?又及於萬萬夢寐之外,臣始聞而驚,中而疑,終則惕然而懼,靦然而慙,不知所以措身也。夫摠府副貳,班秩隆高,史館同知,地分淸切,苟非才足以贊襄,文足以鋪張,決不可承當。而伏未知日月之明,何取於如臣之蔑裂無似者,苟然充位,上以貽辱於名器,下以有妨於賢路乎?聞命以來感涕交逬,明發不寐,過溢之災,姑不暇憂,嗤點之來,亦所甘受。第伏念,前後恩造,天地莫量,涓埃未報,罪戾山積,加以奇疾嬰纏,駸駸癃痼,風眩內鬨,肥膚外鑠,向來時沴,出入於人鬼之域者,非止一再。洪造所曁,一縷雖幸未泯,累然形殼,更無餘地,而素患聾症眼眚,尤有甚焉。殆乎目無見耳無聞,直一病廢無用之物也。區區犬馬之誠,或冀粗效其萬一者。惟在於筋力之從事,今焉如是,則朝廷之上,執事之列,實無自力隨逐之望。噫噫,臣生逢聖世,偏蒙隆渥,而非但人器之不稱,不幸疾病之兼至,雖欲未死之前,身不自有,聽天所命,而其於病馬之鞭策難起,蒲柳之望秋先零,何哉?臣歸自下邑,日昨始趨謝恩命,而以病甚之故,未免歷日稽遲。此又臣惶悚之極,求死不得者也。臣之難强從仕之實情實病,如上所陳。伏乞天地父母,俯垂矜諒,亟命鐫改臣見帶軍銜與兼職,俾得安分退伏,以延殘喘於仁天化日之下,千萬幸甚。臣無任云云。答曰,省疏具悉。卿其勿辭行公。
己未七月初四日卯時,上御誠正閣。諸承旨持公事入侍時,行都承旨李集斗,左副承旨李庚運,右副承旨沈象奎,同副承旨兪岳柱,記事官柳台佐,假注書呂東植,記注官金景煥,記事官金珍恪,檢校待敎李存秀,以次進伏訖。集斗讀奏全羅監司趙宗鉉狀啓井邑縣監李師漢到任事。岳柱讀奏平安監司韓用龜啓本三和等官反庫事,京畿監司徐鼎修狀啓金堤等官大同船無弊護送事,廣州留守金思穆狀啓竹山府大同船無弊護送事。集斗讀奏京畿監司徐鼎修狀啓雨澤事,江原監司南公轍將啓雨澤事,水原留守徐有隣狀啓雨澤事,江華留守洪明浩狀啓雨澤事,開城留守金勉柱狀啓雨澤事。象奎讀奏廣州留守金思穆狀啓還營事,水原留守徐有隣狀啓今秋習操令廟堂稟旨分付事,黃海兵使鄭學耕狀啓捉虎申捉事。庚運讀奏黃海監司曺允大狀啓,白翎鎭安置罪人胤錫不謹防守致有渰死,白翎鎭前僉使申光輅罪狀令攸司稟處事,分書判付訖。上曰,閔台爀之工參,亦不出肅,誠過矣。本兼諸職,有何竝遞之義乎?集斗曰,觀其疏語,果有竝遞之請,而誠爲過矣。蓋自向日臺論以後,引嫌之道,有倍於前矣。命書公事判付訖。集斗曰,臣於昨日申退後,有開城府儒生來見者,以爲太祖龍潛時舊基碑閣,有年久頹落處,方欲修改,以此意爲單子,請呈于政院云。而呈單政院,係是格外,臣姑不許,而旣有所聞,故敢此仰奏矣。上曰,須以私書,問於留守,可也。命退,諸臣以次退出。
上在昌德宮。停常參·經筵。
徐英輔,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
徐英輔啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,漢城判尹李得臣,禮曹參判李書九,除拜後過三日不爲出肅,事甚未安。依定式推考警責,仍卽牌招察任,何如?傳曰,允。
洪義浩啓曰,義禁府都事來言,時囚無得過三日滯囚,曾有定式矣。時囚罪人李烷,當爲嚴問捧口招,而判義禁洪檍未肅拜,次堂例不得擧行云。判義禁洪檍,卽爲牌招,何如?傳曰,允。
傳于徐英輔曰,先朝却饍臨門時受敎成憲,其時半朝廷搢紳疏,藏在史庫,昭載記注。于今四十四年之間,公車文跡,不敢提李潛二字,蓋以上遵受敎,下懲搢疏也。卽見鄕曲一臺臣之疏,有冒犯句語,鄕外新進,藉或不識不知,而在院諸承宣之無一言往復,決是常情之外。今聞諸承宣自首之言,實情果不知有受敎與搢疏而捧入云。如同副者,身從下土,猶或似然其外諸人之曰以不知,不知之罪與知而故犯,可謂捨二五而求十,而直勘當律,近於混圇,更勤口敎,亦關國綱。諸承旨等,爲先下義禁府拿囚,卽爲嚴問捧口招,以草供捧入,未肅拜判義禁,纔已出牌,違牌,勿捧傳旨,使之先開坐後謝恩。
徐英輔啓曰,行都承旨李集斗,左承旨鄭尙愚,右承旨李庚運,左副承旨沈象奎,右副承旨李魯春,同副承旨兪岳柱,下義禁府拿囚事,命下矣。依定式遞差傳旨捧入之意,敢啓。傳曰,知道。
傳于徐英輔曰,承旨前望單子入之,待下批竝卽牌招守廳。
承旨前望單子入之,李冕膺·李益運·洪義浩·尹光普·徐英輔·崔獻重落點。
傳于徐英輔曰,承旨前望點下中,罷散人敍用。
尹光普啓曰,校理曺允遂,牌不進罷職傳旨,今方捧入。而應敎尹序東,副校理金銑在外,校理閔命爀,副校理韓用鐸,修撰尹命烈,副修撰南履翼,朴鍾淳傳旨未下,玉堂上下番俱空,事甚未安,未差之代,政官牌招開政差出,待下批仍卽牌招,以爲入直之地,何如?傳曰,允。
尹光普啓曰,新除授應敎尹序東,時在京畿長湍地經筵入番事緊,斯速乘馹上來事,下諭,何如?傳曰,允。
以同副承旨崔獻重,牌不進罷職傳旨,傳于洪義浩曰,只推。
傳于尹光普曰,右承旨入侍。
承旨前望單子入之,閔台爀·尹光顔落點。
尹光普啓曰,吏曹參判李祖承,牌不進推考傳旨,今方捧入。而開政命下之後,如是違牌,事甚未安,更卽牌招,何如?傳曰,一番特敎問備,皆欲違牌,則若遭臺評請推,何以處義?如許事體,前所未見,禁推傳旨捧入,參議未差之代,前望單子入之,待下批牌招開政。
吏曹參義前望單子入之,李翊模落點。
以內醫院副提調望筒,傳于尹光普曰,提調許遞,前望單子入之。
洪義浩,以義禁府言啓曰,卿宰禁推該府草記,待批下捧供,載在大典通編矣。時囚罪人李祖承,係是宰臣,敢啓。傳曰,亦可謂飭已施,爲先放送,使之行政,第欲觀之,當有所處分矣。
洪義浩,以義禁府言啓曰,前承旨李集斗·鄭尙愚·李庚運·沈象奎·李魯春·兪岳柱等嚴問捧口招事,傳旨啓下矣。李集斗·鄭尙愚·李庚運·李魯春·兪岳柱等,今方待命,竝拿囚,而時任閣臣勿爲拿囚,開坐捧供後,出送待命,所載在大典通編矣。沈象奎所當留置待命所,而今已開坐,依例捧口供後,出送待命所之意,敢啓。傳曰,知道。
禁府啓目,前承旨李集斗·鄭尙愚·李庚運·沈象奎·李魯春·兪岳柱等口招云云。傳旨內辭意,發問目嚴問,則臺疏中冒犯句語,茫未聞知是如,一辭漫漶,泛稱遲晩,所當請刑是白乎矣,曾經侍從,時任閣臣勿爲請刑,載在大典通編。且有嚴問捧口招,以草供捧入之命,上裁,何如?判付啓,受敎所重,無非莫重,豈有輕重之所敢區別?至於伊時受敎,嚴重之中,尤爲嚴重,有不敢提道於文字之間兺不喩,且況昭揭之律名,卽又人臣所不敢承聞之敎。近來之人,雖昧典古,輿儓之年多,而及覩臨門却膳饍時處分者,尙猶傳誦,則在卿士大夫之列,而皆稱全然不知,不知亦罪之外,貽羞非細。且於年前,似亦因重臣事葛藤,有所考出史館與堂后所在文蹟之擧是隱則,故實雖諉之不知,近事亦敢曰不聞乎?不可以此分疏之爰辭,輕加處分,更良捧口招,以草供捧入爲旀。其中兪岳柱段,不惟不知,亦必不聞,姑爲保放,以待決末爲良如敎。又啓目,向前李集斗·鄭尙愚·李庚運·沈象奎·李魯春等,亦判付內辭意,發問目更加盤問,則臺疏中冒禁句語,近年考據事端,實未聞知是如,一味漫漶,終不直陳,極爲駭然。所當請刑是白乎矣,曾經侍從閣臣,勿爲請刑,載在大典通編。且有捧口招以草供捧入之命,上裁,何如?判付啓,躋宰列至下大夫者,初供曰,以不知,今供亦曰,不聞,寧以一毫不然之說,納供乎?但當依其言信之,與兪岳柱等特爲分揀放送,而受敎及搢疏之考出,本當出給,先自本府載錄於關和爲旀,政院及三司,亦爲敬錄事,分付,而諸囚中李魯春段,供語太涉礙眼,重臣事葛藤,在於宥還後有年之後,則雖曰蟄伏鄕曲,敢以此說藉重乎?多年夙夜諸僚之曰,未知聞者,何必專責於此囚?而爰辭之無嚴,不可無勘懲,仍囚,待下敎更推爲良如敎。
洪義浩,以義禁府言啓曰,時囚罪人沈象奎,旣捧更招,出送待命所之意,敢啓。傳曰,知道。
有政。吏批,行判書金文淳受由,參判李祖承進,參義未差,左承旨洪義浩進。啓曰,判書金文淳受由,參議未差,小臣獨政未安,何以爲之?敢稟。傳曰,仍爲之。以李貞運爲副應敎,高宅謙爲校理,趙得永爲修撰。
兵批,判書李在學,參判朴基正病,參議朴奎淳入直進,參知閔昌爀病,右承旨尹光普進,護軍李冕膺·李集斗·金履翼·李益運,副護軍鄭尙愚·李庚運·沈象奎·兪岳柱以上竝單付。
尹光普,以司僕寺一二提調意啓曰,濟州出來先運歲貢馬二百匹內,一匹船中故失,一匹到中路故失,一匹到始興逃逸,二匹到津頭病留,五十四匹華城親軍衛分給,實納馬一百四十一匹,禾毛色別單書入之意,敢啓。傳曰,知道。
禁府啓目,尙州前營將李烷口招云云。査啓內辭意,發問目反覆究問則游辭粧撰,終不直陳,究厥所爲,萬萬痛駭,所當請刑是白乎矣,旣有嚴問捧口招以聞之命,上裁,何如?判付啓,道臣豈或泛忽,査啓則焉敢分疏乎?但於日期有相左處,闕問該道知來,更爲捧口招以聞爲良如敎。
己未七月初五日午時,上御便殿。右承旨入侍時,右承旨洪義浩,記事官柳台佐,記注官金景煥·承膺祚,以次進伏訖。上曰,都承旨何不入來乎?義浩曰,與左承旨李益運有嫌避,故連爲違牌云矣。上命書榻敎曰,違牌承旨許遞,前望單子入之,待下批,與未肅拜承旨牌招察任。又命書榻敎曰,文簡公金淨·朴祥致祭,左副承旨進去。又下敎曰,承史出去,濟州歲貢馬頒賜,依例祗受,可也。命退,承史以次退出。
上在昌德宮。停常參·經筵。
傳于尹光普曰,下直閫帥留待。
尹光普啓曰,判敦寧府事鄭民始除拜後過三日,不爲出肅,依定式,推考警責,仍卽牌招察任,何如?傳曰,允。
傳于尹光普曰,右副承旨入待。
傳于尹光普曰,下直閫帥入侍。
備忘記,黃海水使申大觀下直,長弓一張,長箭一部,片箭一部,筒兒一箇賜給。
以同副承旨崔獻重再牌不進罷職傳旨,傳于尹光普曰,只推。
以吏曹參義李翊模牌不進罷職傳旨,傳于尹光普曰,只推。
內醫提調前望單子入之,李得臣落點。
朴奎淳啓曰,副應敎李貞運,校理高宅謙,修撰趙得永,牌不進罷職傳旨,纔已捧入。而應敎尹序東,副校理金銑在外,校理閔命爀,副校理韓用鐸,修撰尹命烈,副修撰朴鍾淳,南履翼牌不進罷職傳旨未下,玉堂上下番俱空,已至多日,事甚未安。副提學未差之代,政官牌招開政差出,待下批仍卽牌招入直,何如?傳曰,允。在外人許遞,差代。
以大司諫金翰東,獻納李垿,正言尹涵牌不進罷職傳旨,傳于朴奎淳曰,只推。至於正言任㸁,承宣之所不聞知者,難責於鄕居者,姑未決折,來頭賓對,當問于大臣,而職名之仍帶,非所可論,爲先以遞差傳旨捧入。
傳于尹光普曰,右副承旨許遞。
以副應敎李貞運,校理閔命爀·高宅謙,副校理韓用鐸,修撰尹命烈·趙得永,副修撰朴鍾淳,南履翼牌不進罷職傳旨,傳于尹光普曰,只推,更爲牌招,其中有情勢人許遞。
洪義浩啓曰,卽伏見京畿監司徐鼎修狀啓,今春夏等褒貶啓本,則守令無一人居中居下,殊無嚴明殿最之意,推考警責,何如?傳曰,允。
傳于洪義浩曰,新資兩人中金羲淳,尙未擬入於承宣之望,今日政見窠擬入事,分付。
有政。吏批,行判書金文淳受由,參判李祖承進,參議未差,右承旨洪義浩進。啓曰,判書受由,參議未差,小臣獨政未安,何以爲之?敢稟。傳曰,仍爲之。以李晩秀·李義鳳·朴奎淳·金羲淳爲承旨,金祖淳爲吏曹參義,尹羽烈爲執義,嚴思彦爲正言,金近淳·曺錫中爲副校理,金熙周爲修撰,金載瓚爲左參贊,李益運爲工曹參判。兼大司成單李晩秀。
尹光普啓曰,兵批無緊窠,吏批無送西之人,無政事之意,敢啓。傳曰,知道。
朴奎淳啓曰,今此頒諡詔書入京日,當爲頒敎。藝文提學李秉鼎待開門牌招,敎文使之製進,何如?傳曰,允。
以左承旨李義鳳牌不進罷職傳旨,傳于朴奎淳曰,只推,更爲牌招。
朴奎淳,以承文院都提調意啓曰,凡於使行回還時,或有自該曹擧行之事,則預先移文於本院,到慕華館後,例以細儀仗鼓吹陪進矣。今番則旣有詔書齎來之事,而尙不移文,稽忽莫甚。進香副使金履翼,爲先從重推考,何如?傳曰,允。
刑曹啓目,粘連京囚張召史獄事刺殺金修千情節,皆已直陳,償命一款,無容更議,而女人性本荏弱,如許兇悖之擧,有難獨自辦得。其間必有別般委折,加刑得情,何如?判付啓,除尋常嚴訊究覈,期於斯速輸款爲良如敎。
刑曹啓目,粘連京囚御寶僞造罪人金器完獄事,寶印之雕刻,敎帖之潛賣,器完箇箇直招兺除良,與昌郁同情之前,渠獨作奸者,至於十餘張之多,而亦皆輸款,依例結案取招後,稟處爲白乎旀。朴昌郁段,正犯斯得,則自歸隨從之科,考律重勘,何如?判付啓,年久之後,換定正犯,雖似重難,而犯罪先後,不得自隱是隱則,獄無兩犯,不可不歸一,依卿等議施行爲良如敎。
己未七月初六日卯時,上御誠正閣。下直閫帥入侍時,右副承旨徐英輔,假注書呂東植,記注官金景煥·承膺祚,黃海水使申大觀,以次進伏訖。上命閫帥進前。大觀進奏職姓名。上曰,年幾何?大觀曰,五十八歲矣。命奏履歷。大觀曰,以南行宣傳官,登第爲都摠都事後,以武兼復職,移訓鍊主簿及監察矣。上曰,守令經幾處?大觀曰,經五邑矣。上曰,邊地何處,防禦何處?大觀曰,邊地則城鎭僉使,防御則吉州牧使矣。上曰,宣諭則除之,下去善爲之也。命先退。命書榻敎曰,未下直守令,一司除署經下送。上曰,右承旨入侍。出傳敎賤臣承命出傳,右承旨尹光普進伏。敎曰,承旨在京時,留於誰家?光普曰,留於臣姪金溝縣令尹覺基家矣。上曰,尹覺基之爲人甚了了,勝於承旨矣。文正公後承,今亦繁盛乎?光普曰,今則稍不如前矣。上曰,嘗於望拜禮時見之,忠臣子孫中承旨家人最多矣。承旨與尹光顔爲幾寸?光普曰,十二寸矣。命英輔先退。上曰,左承旨入侍。出傳敎賤臣承命出傳,左承旨洪義浩進伏。上曰,使臣何當入來云耶?義浩曰,姑未聞知矣。上曰,使行之入來,必須預知,然後受勅敎文,可以趁時製進矣。義浩曰,使行回還時,例爲先通於槐院,而今番則不爲先通云矣。上曰,筵退後問於畿營,俾卽來奏,而亦須問於槐院,可也。上曰,都承旨何不入來?義浩曰,有身病云矣。命書榻敎曰,都承旨聞有身病,與奉命在外及未肅拜承旨許遞,今日政差出,待下批牌招察任。義浩曰,修撰曺允遂,牌不進罷職傳旨未下,而銓曹移擬於校理受點,昨又違牌踏下矣。當該不察之銓堂,不可無警,推考,何如?上曰,銓官之做錯,可謂愈往愈甚,爲先從重推考,可也。出擧條命書榻敎曰,違牌吏曹參議許遞,今日政差出。命退,承史以次退出。
上在昌德宮。停常參·經筵。
李義鳳啓曰,來十一日專經文臣殿講日次矣,敢稟。傳曰,待生涼更稟。
李義鳳啓曰,來十一日輪對日次矣,敢稟。傳曰,當次人受點,後日次來待。
尹光普啓曰,來十一日朝參日次矣,敢稟。傳曰,停。
尹光普啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,行大司憲宋煥箕,掌令李益恢,持平李廷璞·尹行逵在外,執義尹羽烈未肅拜,掌令一員未差,監察茶時之意,敢啓。傳曰,知道。
傳于朴奎淳曰,諸承旨持公事入侍。
洪義浩啓曰,同副承旨金羲淳,今日不爲仕進,卽爲牌招,何如?傳曰,聞有身病,許遞,前望單子入之,待下批牌招察任。
承旨前望單子入之,鄭煥猷落點。
傳于洪義浩曰,左承旨入侍。
以藝文提學李秉鼎牌不進推考傳旨,傳于朴奎淳曰,勿施,前牌催促,使之卽爲出肅製進。
以前應敎朴吉源,副應敎尹序東,校理沈奎魯,修撰李貞運罷職傳旨,傳于朴奎淳曰,更思朴吉源·沈奎魯,已經勘罷,無異於一事再勘。此傳旨付標,吉源仍以外補施行,無敢跬步離官事,嚴飭。
朴奎淳啓曰,藝文提學李秉鼎,飭敎之下,謂有身病,來詣闕外,屢度催促,終不承膺,事體所在,極爲未安,推考警責,何如?傳曰,此啓辭勿施,煩稟承旨推考,爲一文任,致煩酬應,寧有似此國綱乎?
洪義浩啓曰,新除授承旨鄭煥猷,資是嘉義,都承旨李晩秀,乃是嘉善,座次有違格例,何以爲之?敢稟。傳曰,竝許遞,前望單子入之,待下批牌招察任。
承旨前望單子入之,閔台爀·李謙彬落點。
吏曹口傳政事,行大司成單李晩秀。
傳于朴奎淳曰,藝提疏後,宜使一伸。未肅拜承旨李謙彬許遞,前望單子入之,待下批牌招察任。
承旨前望單子入之,李尙度落點。
朴奎淳啓曰,藝文提學李秉鼎疏批已下,敎文製進,一時爲急,卽爲牌招,何如?傳曰,疏批不許由,更卽牌招,使之卽爲撰進。
尹光普啓曰,卽伏見京畿水使柳孝源,今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
以修撰趙得永上疏,傳于朴奎淳曰,爻象不佳,固非一端,而四時行焉,由於不言,近予體而行令則甚矣。逐波如漚者,迷不知津弩劍作爲鼷蠅之具,而酬應則有煩,疏宜還給,今之時,非渠從祖輩當銓行政時風習,今時自有一副當修道之謂敎之規模,其所不能宣揚之責,當問諸阿誰。
洪義浩,以義禁府言啓曰,平山府使徐潤載,令該府拿問嚴勘事,傳旨啓下矣。徐潤載以兼營將守令,時在任所云,依例發遣府書吏,差兼官交代後,拿來,何如?傳曰,允。其代,該曹以分明勝於前倅者,口傳另擇差出,待下批下送後拿來,可也。
吏曹口傳政事,以朴宗和爲平山府使。
尹光普,以備邊司言啓曰,戶曹參判金達淳疏請掃墳,而不爲下直肅拜,私自往來云。旣非徑尋鄕路,則其在國體,不可以出疆之不遠,置而不論,令該府拿問處之,何如?傳曰,允。道伯·使臣之非歷省,而不爲出告,反面之應行格式者,亦由於近來擺脫放縱所致,必非此宰臣首犯,而旣往某某,何必追査?此後則申復常規,無替故事之意,嚴飭,可也。
尹光普,以兵曹言啓曰,拆見京畿水使柳孝源,今己未年春夏等,褒貶啓本,則德浦僉使安鎭福,以何責昧例,益勉撫卒爲目,則宜置中考,而置諸上考,殊無嚴明殿最之意,該帥臣推考警責,德浦僉使安鎭福,中考施行,何如?傳曰,允。
閔台爀,以成均館言啓曰,今七月初七日,儒生上旬輪次,當爲設行,而大提學未差,限內不得爲之之意,敢啓。傳曰,念前後更稟,可也。
藝文館提學李秉鼎疏曰,伏以,臣畸人耳,詞垣淸銜,更何擬議,而昨春以後,四奉恩旨,積逋威命,屢經薄勘,居恒追惟,感惶交極。至若前月特除,乃在於我聖上飾慶試士之際,牌召荐降,忱誠倍切,而旣赴起居之班,甘犯違傲之誅,是豈臣全昧義分而然哉?嗚呼,臣身非臣有也。感激恩造,旣未能便訣明時,則惟有避遠名塗,優游漫局,上而依近耿光,下而全保微諒,爲臣餘生塵刹之報,間嘗以此,略控於前席,申暴於辭疏。仰惟日月之明,竊庶幾照燭,而今玆敎文代撰之命,又何爲而及於臣也?嘻,臣之矢心而自劃者,卽淸要之官,而若論淸要,文任爲最,則是任也。雖曰,臣屢試蔑效之地,在今日,便作匪分永謝之職,其何可視以宿硏,冒沒趨承,使前後積成之血懇,都歸於飾辭欺天之科哉?且臣偏頭之痛,卽臣半生貞疾,近當酷熱,重觸暑風,面顴浮腫,牙骨刺疼,投藥試鍼,俱無其效,叫苦宛轉,委身床席者,已一旬于玆。陋穢形症,雖不敢盡溷聰聽,而實非偶感微之比,毋論臣踪地兢危,秖此病狀,萬無蠢動之勢,玆不得不坐違召命,仰首鳴呼,欲望聖慈,曲加鑑諒,遞臣本兼之任,治臣逋慢之辜,仍令選部,刋臣姓名於淸要諸望,使之獲守本分,安意調治,千萬幸甚。且臣職忝經筵,雖未嘗冒肅,而有一言可以仰陳者,昨政承宣望之添入也。李謙彬之亦在其中,此何事也?嗚呼,謙彬悖疏,直是偉·簡之暗嗾,而陰慘叵測,思之悲憤,尙逭典章,已失太寬,而今忽擬於近密,書諸政紙,殆若平常無故者然。臣恐義理隄防,從此蕩然壞盡,而凶孼醜類,其將次第覬覦,如是而國何以爲國乎?伏乞聖上,穆然遠覽,亟命拔去,俾王綱嚴而民志定焉。念臣受恩罔極,無一報效,惟是藉手以事上者,事關義理,不嫌出位,憂在隄防,不憚煩聽,筵奏疏籲,有懷輒陳,斷斷寸衷,天實臨之,今若誘以僇廢,從他噤默,則是負國恩也,負臣心也。臣豈忍爲是哉?猥越之罪,自知難逭,亦願竝賜重勘焉。臣無任云云。答曰,省疏具悉。何可拈出姓名於旣復望之後乎?卿其勿辭行公。
漢城府判尹李得臣疏曰,伏以,臣三載藩寄,一味尸素,誠非不切,才實未逮,賑政再當,瘡疣百出,仰孤委毗之眷,俯乖接濟之宜,無往非罪,措躬無地。向者繡啓出,而臣之溺職之罪,尤無所逃矣。歸身司敗,惟重勘是俟。不意聖度天大,曲加涵貸,囚單纔徹,恩敍遽降,許登文石之陛,仰瞻日月之光,逖違之際,榮感倍切,而辜負旣多,郵罰不加,聖恩愈渥,臣情愈蹙。蓋其所論諸倅之罪,莫非臣之罪也。或矇未覺察,或慢不董飭,畢竟犯科,至於此多。若論其罪,臣實爲首,最是春初恩綸,何等懇惻,何等曠絶,而不善對揚,致使赴賑之民,不免捐瘠之患者,德意未究,鈇鉞猶輕。至若災結一事,臣雖萬萬無狀,豈忍以朝家劃下之災,爲顔私厚薄之計哉?特以邑報之精濫或異,災形之淺深不同,酌量分排之際,加減多寡,勢所難免。今若混稱以分俵之不均,則臣亦不能自信其無差,人之爲言,亦何以辨明哉?果使臣誠信素孚於郡邑,威望見憚於吏民,則豈令此等之目,至登按廉之啓乎?一則臣罪,二則臣罪。縱荷曲保之私,置諸不問之科,而忸慼屛伏,歷日自訟,摠府特點,旣出於千萬望外,京兆新命,又在於數三日內,轉罪爲榮,慙惶冞深,冒沒趨承,斷無其望。且臣伏暑貞疾,又添於冒炎行役之餘,數日以來,轉成急癨,連注藥物,僅得回甦,而委頓床席,氣息喘喘,雖欲怵畏義分,不俟駕屨,以伸叩謝之忱,而亦無奈矣,玆不得不略入文字,仰瀆崇嚴。伏乞天地父母,俯垂鑑諒,特遞臣所帶之職,以安私分焉。臣於治疏將上之際,又伏奉藥院特除之命,保護之地,義當竭蹶,而情病俱苦,末由蠢動。亦願亟降威罰,以肅朝綱,千萬幸甚。臣無任云云。答曰,省疏具悉。卿其勿辭行公。
吏曹參判李祖承疏曰,伏以,臣之庸駑憒劣,千不近萬不似於銓職一步,而前後叨恩,有除輒膺,視若固有,恬不知愧者,誠以區區報答之願,惟知趨走竭蹶之爲恭,義分爲重,廉隅反輕耳。日前恩除之下,未敢爲言私之計,冒沒膺命,代斵行政,瘡疣畢露,郵罰不加,而問備薄責,非罪伊榮,以此自引,初何敢萌諸心發於念?而伊日公退,歸見親病,則自來凜綴之症,添以暑泄之祟,看護無人,調將失宜,奄奄危劇,萬萬焦熬。臣方左右扶護,邀醫問藥,實無以暫時離捨,故再昨政命,未免違傲,及承誨責,求死不得。臣誠有是,罪當何居?情旣未暴,跡實難明,泥首圓扉,鈇鉞惟甘,而恩宥旋降,飭敎截嚴,逐日赴政,晏若無故,退伏私次,祇增惶隕,以今竢勘之踪,又何敢爲唐突號籲之計,而目下情理,無望供職,玆不得不冒死,仰控於天地父母之前。伏乞聖慈,俯垂矜諒,勘臣罪負,削臣職名,以便救護,以安私分,不勝千萬幸甚。臣無任云云。答曰,省疏具悉。卿其勿辭救護。
大司諫金翰東疏曰,伏以,臣於旅舍病伏之中,伏承薇垣新命,此是臣已試蔑效之地,誤恩之隆,又何以至此也?署經有命,庚牌儼臨,臣敢不竭蹶趨承之不暇,而第臣稟賦素薄,蒲柳先衰,犬馬之疾,積祟在身,輪行之症,又復添劇,春夏之交,未分陽界者久矣。自近以來,重爲酷暑所傷,諸般症形,乘虛交發,氣鬱而眩,神耗而薾,耳目聰明,莫不受病,四肢百骸,無不疼痛,委頓床笫,運動不得,雖欲强起奔走,其勢末由。若臣人器之不稱,才具之不堪,有不暇及,而只以疾痛之呼,仰瀆於天地父母之前。伏願聖慈,特加矜察,亟賜鐫改,俾得舁還鄕里,隨便調息,千萬幸甚。且臣於實病之外,又有難冒之端。前年待罪本職時,略及北使事,而大爲重臣所怒斥,旨意深緊等語,不但出於情外,疑之以侵及未嘗期望等句,不但顯有譏意,反加之輕侮。若料如臣之所言,便覺多事,今不必更爲分疏,而臣雖無似,其職則重,豈可受人嘲侮,而冒據淸朝之重任哉?伏願聖明,更加垂察焉。臣於乞免之章,不容贅及他說,而第於目下時象,不勝憂慨之至,敢此尾陳焉。臣之離違軒陛,纔過數年,而其間世道之波蕩,朝象之潰裂,殆有甚於曩時。我殿下終始勤懇,丁寧曉諭,惟以鎭世道靖朝象爲急先務,而是何承流之地?未見對揚之美,寅協之風,尙矣無論,而矯激之習,若是漸痼也。日昨正言任㸁之疏還收大槪,卽賜出給,臣未知其所言之爲何事,所犯之爲何罪,而第以傳敎中二字而觀之,其冒犯受敎,槪可揣知。嗚呼,此何等大義理關係處,而到今百年之後,尋常提及,實是無嚴之至者。況又先大王臨門飭敎,懇惻嚴重,其後四十餘年之間,無敢更有說到者,則渠是何人,乃敢若是?雖是急於構人,畢竟歸於故犯,豈可諉以鄕曲之無知,而不顧關係之至重乎?臣謂前正言任㸁原疏,亟賜頒下,使中外之人,曉然知其所犯之由,爲先施以刋改之典宜矣。抑臣於向日事,竊有長吁却顧,而按抑不得者,卽前校理朴吉源疏中語是已,初於會座之時,突入擅斷,徒濟己私,已失議諡之體,伊後對辨之章,尤極駭悖。迺曰,故相之爲忠,惟沈奎魯一人知之。嘻噫,此何言也?故相臣文肅公蔡濟恭之平生秉執,自是撐天地亘宇宙,而泯滅他不得,環東土含生之倫,少有知識者,孰不知其爲忠,而獨吉源輩不知耳。此而不知,其可曰今日之臣子乎?彼雖無知,尙具彝天,豈敢爲此,而見聞所濡,罔念義理之重,傾軋成習,不顧忠逆之分,縱恣無忌,乃至於此。若此不已,則朝象無可靖之日,世道無可鎭之望,是豈細故也哉?臣謂前校理朴吉源,亟施竄配之典,以爲徵一勵百之地,斷不可已。雖以會座諸臣言之,視若尋常,初無一言論辨,致使莫重議諡,有此末後紛紜,此亦不可置而勿論。臣謂參會諸臣,竝施譴罷之典宜矣。臣無任云云。省疏具悉。任㸁疏以違禁,自在不捧中,何以推來頒下乎?不審之罪固有之,刋改事,依施。朴吉源事,其疏復有不擇語處,其罪豈至於竄配乎?此則爾言亦未免阿於私。況吉源已徑處分,則尤豈可一事再勘乎?參會諸臣事,勿論沈奎魯·朴吉源及他餘人,苟能善爲則若是乎?譴罷事,依施。
司諫李萬榮疏曰,伏以,臣之父母墳山,在於忠淸道海美地,而臣歸自西邑,久曠省掃,已不勝霜露之感,而卽接鄕信,則新經潦雨,塋域崩頹,若不及今修治,實有難言之慮。臣自聞此報,心神飛越,按住不得,玆敢忙陳短章,徑尋鄕路。伏乞聖明,俯賜鑑諒,亟削臣所叨之職,仍治臣擅行之罪,以肅朝綱,以安私分,千萬幸甚。臣於乞免之章,不宜贅及他說,而事關民邑,敢此尾陳,惟殿下垂察焉。海西之平山,自是孔道劇邑,素稱難治,如非才諝優於剸煩,威猛足以戢猾,則無以鎭其俗治其民,而該府使徐潤載,旣乏資歷,且甚昏庸,莅任以後,專不事事,今春支勅,朝飭,何如?而一任奸猾,貽害平民,外邑簽丁,例在農隙,而非時査刮,擾及緣畝,一境之民,惟願速去。臣於西邑遞歸之日,不但耳之於道路,近日西來消息,亦甚喧藉,不可使如此之人,久置字牧之列。臣謂該府使徐潤載,亟施譴罷之曲,斷不可已矣。臣無任云云。省疏具悉。徐潤載事,不可譴罷而止,令該府拿問嚴勘,飭敎另擇,而不職如許,近於官案中懸注差送銓官姓名,蓋欲用薦主坐律之法典也。申明之敎,不出於文蹟,該曹該府,必當眩於擧行,令該房一番出擧條知委,俾載受敎,係是申式之前,潤載擬望銓官,爲先從重推考,爾其勿辭察職。
修撰趙得永疏曰,伏以,臣卽伏見大司諫金翰東疏批下者,有前正言任㸁刋改事,依施之命,臣未知任㸁疏中遣辭之何如,而毋論言之淺深事之輕重,新進風稜,可奬不可折。雖有冒禁之言,不過是不知中出來,承宣之出入近密者,尙且昧然,彼新入臺地之任㸁,安能知之?責之以不審,容或無怪,勘之以刋改,豈不太甚?嘻,言路閉塞,莫若近日,正論寢晦,黨習橫行,有識憂歎,厥惟久矣。藉使㸁雖有過於此之言,在聖朝翕受來諫之德,宜賜包容,不加摧折。矧玆時命鞶遞,已經勘處,則職官僚臺,敢懷挾雜之心,反售搏擊之擧,其所擬律,太不櫬着。臣竊恐淸朝敢言之風,從此益消沮矣,憂慨之極,冒陳短章。伏乞聖明,淵然三思,前正言任㸁刋改之命,亟賜收還,大司諫金翰東,反施刋削之典,以光轉圜之聖德焉。臣無任云云。批答出傳敎。
己未七月初七日卯時,上御誠正閣。諸承旨持公事入侍時,行都承旨李晩秀,右承旨洪義浩,左副承旨尹光普,右副承旨朴奎淳,記事官柳台佐,假注書呂東植,記事官金珍恪,記注官承膺祚,檢校待敎李存秀,以次進伏訖。晩秀讀奏黃海監司曺允大狀啓,長淵縣監沈達漢到任事,慶尙監司申耆狀啓,居昌府使李性重到任事,全羅監司趙宗鉉狀啓,泰仁縣監李昌熙到任事。奎淳讀奏慶尙監司申耆啓本,東萊府反庫事。晩秀讀奏全羅監司趙宗鉉狀啓,雨澤事,慶尙左水使金爀狀啓,倭船出來事。光普讀奏慶尙右兵使李柏然狀啓,秋操令廟堂稟處事,平安監司韓用龜狀啓,大國人去來事,義州府尹李基讓狀啓,大國人去來事,忠淸監司李泰永狀啓,捉虎申飭事。義浩讀奏京畿監司徐鼎修啓本,爲奴罪人馬永麟放送事,江原監司南公轍啓本,定配罪人成龍起放送事,全羅監司趙宗鉉啓本,罪人尹景元決放事,分書判付訖。上曰,左承旨病勢,果難登筵乎?晩秀曰,然矣。上曰,注書出諭左承旨,雖至匍匐之境,必爲入來,可也。台佐承命出傳,回奏曰,左承旨進詣待賢門外,顚仆不能入矣。上曰,令司謁護持以入也。義浩承敎,分付司謁。左承旨李義鳳進伏。上曰,病勢如彼,則仕進時何以入來乎?義浩曰,擔舁至闕門外,令下隷背負入來矣。上曰,筵退時,亦令別監輩,背負出去也。敎義鳳曰,不見久矣。筋力凡節,近則如何?義鳳曰,近日則稍勝於前,而召命荐降,不敢不入來矣。上曰,舊日事,亦爲記得否?義鳳曰,臣家父子兄弟,偏被恩造,臣於一縷未絶之前,豈敢暫忘乎?上曰,故海伯事,不勝慘然,夫復何言?義鳳曰,隱卒之敎,哀榮備至,闔門感泣,不知所達矣。上曰,伊時火災,果爲無疑,而山地則占於何處?義鳳曰,問於臣之子,則果無可疑之端云,而墳墓則新占於果川地矣。上曰,故海伯不可無文集,而其所著述,果有收拾於灰燼者乎?義鳳曰,所著之文,經解尤多,而幾盡遺失,臣之子收拾得數三卷矣。上曰,小學論著,亦爲遺失乎?義鳳曰,然矣。上曰,甚可惜也。文集中當入昨年之疏,而未徹疏亦當入之乎?義鳳曰,然矣。上曰,以今俗樣,誰能辦此?此疏誠不易得矣。義鳳曰,以此疏事,多遭人言,而今筵都承旨,亦嘗有疏引之擧矣。伊時義鳳,誤以都令公稱之。晩秀·義浩謂曰,宜以都承旨仰奏。義鳳曰,精神昏錯,有此妄發,不勝惶悚矣。上曰,老人事有何可咎之端乎?勿責也。上曰,故海伯夫人之貞節,亦令人欽歎矣。義鳳曰,喪變之餘,兼以毒感,以至下從之境,飮食雖麾却,子女泣勸,則時或强進,而棹楔之典,又出恩命,非但闔門之感祝,知舊亦爲之動色矣。上曰,承旨亦非時樣人也。事係親屬,辭不溢美,甚可貴也。承旨之顔貌,似勝於前,筋力果有所加,而寢食,亦如何?義鳳曰,寢食則不至過減,而筋力則多賴藥餌,較前稍勝矣。今番海伯事後,一倍落下,而近日纔得少蘇矣。上曰,向下腎瀝湯一劑,從當更給,須加服也。一自故海伯事後,故人餘存,能復幾何?如承宣者,延得若干年,以躋宰列,則豈非好事耶?予亦凡節比前有減矣。義鳳曰,仰瞻天顔,有非昔之歎,下情不勝悶慮矣。上曰,故海伯事,不勝矜憐。義鳳曰,雖以私情言之,兄弟同榜,共出仕路,今則單身隻影,無以爲懷矣。上曰,承旨家先卿,何時爲予宮僚乎?義鳳曰,己卯年矣。上曰,敎督之勤,有倍他人,不賜假借,罕見言笑,他人則於勸課之際,或有剛柔之道,弦韋之別,而先卿則不然,徒剛而不柔,有弦而無韋,敎誨旣勤,發問甚明,俾無一刻之放弛,予於兒時,多賴其力矣。不獨在官爲然,雖在家時,亦如是云矣。先藁有所收拾者乎?義鳳曰,爲謄出地,持往海營,亦入燒燼矣。上曰,先卿有大過者。昔在乙亥奉安儲慶宮後,各殿宮行展謁禮,伊時慈宮在嬪宮,同爲陪詣,駕到廣通橋,各殿宮先爲駕過,而嬪宮輦駕,未及過橋之時,雨潦驟至,川渠急漲,俄頃之間,水深幾至於挾輦軍中腰以上,前後侍衛,蒼黃奔避,而先卿時以春坊爲陪從,於是下馬脫靴,直入橋水,以朝衣朝冠,立於水中,侍衛之列,無敢却立,待水退後,以越川軍平安陪進,卽此一着,可見其矢死斷斷之誠,而其爲繡衣時,論勘守令之擧,亦是不易得之事矣。承宣之家,是廣平大君之後,而今爲幾代?義鳳曰,臣是廣平之十三代孫矣。上曰,大君祠宇,能免不蔽風雨之患,而宗家亦有主祀之人乎?義鳳曰,祠宇則僅庇風雨,而宗孫近多零落矣。上曰,大君之後,立朝者,今幾人?義鳳曰,立朝者只有李致中·李明淵及臣矣。上曰,象山舊基事,承旨亦爲詳知乎?義鳳曰,臣亦聞知矣。上曰,當初貞陵香火,大君家爲奉祀乎?義鳳曰,撫安大君夫人開城王氏,初奉貞陵香火,而廣平大君,未及承奉,廣平之子永順君,繼奉香火矣。上曰,都承旨詳問廣平家事於李致中,以爲知入之地,可矣。義鳳曰,亦有家乘矣。上曰,承旨之子,是承旨所生乎?義鳳曰,臣弟之子,爲臣養子,而臣弟則又以李義一之子,爲養子矣。上曰,俄以宰列之資爲敎,而更思承旨差過數年,當滿七旬,須善爲調護,圖入耆社之地,則豈非好事耶?所服之藥,當給二劑,稍待秋涼,更爲登筵好矣。義鳳曰,向來伏蒙優異之恩,卽欲叩謝,而猥褻不敢矣。今日恩敎,又是隆摯,惶感之極,不知所達矣。仍命先退。上曰,回還使臣,何當入來云耶?義浩曰,聞京畿都事言,則今日當宿開城府,再明入來云矣。上曰,令槐院卽爲行會,再明則必須早爲入來之地,可也。上曰,今番秋享時,擧行節次,有所失儀云,誠駭然矣。未及望燎,而先撤樂器,是豈成說乎?仍命書榻敎曰,今番秋享時,永寧殿殿司令趙鎭順,推考,承旨沈象奎,爲先從重推考,協律郞,拿處。命書臺諫疏批訖。命退,諸臣以次退出。
上在昌德宮。停常參·經筵。
洪義浩,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,行大司憲宋煥箕,掌令李益恢,持平李廷璞·尹行逵在外,執義尹羽烈未肅拜,掌令一員未差,監察茶時之意,敢啓。傳曰,知道。
洪義浩啓曰,三品官之無得過三日,循例請牌,曾有飭敎矣。吏曹參議金祖淳,除拜後過三日不爲出肅,事體所在,誠極未安。從重推考,仍卽牌招察任,何如?傳曰,聞有實病,許遞。
閔台爀啓曰,臣台爀今日方物封裹進去,下直之意,敢啓。傳曰,知道。
傳于洪義浩曰,諸承旨持公事入侍。
洪義浩啓曰,右承旨李義鳳,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,徐英輔落點。
吏曹,兵曹參議朴奎淳,仍任事承傳。
傳于徐英輔曰,軍士房承旨入侍。
傳于徐英輔曰,承文院公事堂上入侍。
以考覈承旨望筒,傳于洪義浩曰,院中只有右承旨·右副承旨,而右副年滿六十,表咨文正副本,難以考覈。承旨朴奎淳,兵曹參義仍任,前望單子入之,待下批牌招,待其備員,望筒更爲修正以入。
承旨前望單子入之,兪漢寧落點。
洪義浩啓曰,新除授承旨李尙度,以前任昌原府使,方在解由未出中,何以爲之?敢稟。傳曰,勿施。考覈承旨,當爲備員,嫌不進,及方物封裹進去承旨許遞,前望單子入之待下批牌招。
承旨前望單子入之,李冕膺·洪聖淵·李祉永落點。
徐英輔啓曰,俄下飭敎,何等截嚴?而藝文提學李秉鼎,身在闕外,謂有情病,連加催促,無意承膺,莫重命牌,將至經宿之境,事體所在,萬萬未安,從重推考,何如?傳曰,許遞。
傳于兪漢寧曰,禮兵換房。
傳于洪義浩曰,右承旨入侍。
兵曹口傳政事,副護軍單金羲淳。
李冕膺啓曰,政官牌招開政事,命下矣。參判李祖承,所當牌招,而由限在於明日,何以爲之?敢稟。傳曰,先開政後救護。
以金達淳囚單子判付內,近來辭陛之人,爲入來肅拜者甚罕。此囚事亦類此,不足獨責,而古今雖異,其號則不輕,推邇事之義,用遠事之地乙仍于,出曰,請告,還稱反面是置,聖人之敎人學詩,先言於此,而重言使乎之不辱君命,則公罪從他,公罪常格,豈可闊狹罷職放送爲良如敎。
李冕膺啓曰,頒諡敎文,當爲製進。弘文提學黃昇源,卽爲牌招,何如?傳曰,允。
兵曹口傳政事,副護軍單金祖淳。
徐英輔,以備邊司言啓曰,進賀兼謝恩使拜表,只隔數日。正使趙尙鎭,依近例判中樞府事單付,今日政擧行之意,分付該曹,何如?傳曰,允。
有政。吏批,行判書金文淳受由,參判李祖承進,參議未差,行都承旨李冕膺進。啓曰,判書金文淳受由,參議未差,小臣獨政未安,何以爲之?敢稟。傳曰,仍爲之。判堂受由,亦旣多日,使之從速行公。以洪彦燮爲掌令,李翊模爲禮曹參義,朴鍾淳爲兵曹正郞。
兵批,判書李在學進,參判朴基正入直,參議朴奎淳,參知閔昌爀病,同副承旨徐英輔進。以徐邁修爲知事,李性淳爲同知,李集斗·朴載淳·姜彝正爲副摠管,張東源爲忠壯將,金宅基爲高山里僉使,金義淳爲德浦僉使,金光德爲林土別將。判府事單趙尙鎭,五衛將金宗洙,仍任事承傳。護軍鄭煥猷·閔台爀,副護軍尹光顔·崔獻重·李謙彬·李翊模,副司直金銑·韓用鐸,副司果尹命烈·李源亨,以上竝單付。
以進賀兼謝恩副使望筒,傳于李晩膺曰,寧邊府使徐瀅修爲副使,出待安州牧,與上使偕往事,下諭,封裹旣爲之云,而査對則上使體重,承文提調替行事,言于都堂。
吏批,再政。進賀兼謝恩副使單徐瀅修,前府使徐瀅修,今加嘉善加資事承傳。以申大偀爲寧邊府使。
兵批,再政。護軍單徐瀅修。
李冕膺,以承文院都提調意啓曰,今此使行,上諭回咨,不能致愼,臨時改撰,未免擧行之窘束,臣等之初未檢飭,惶恐無地。而當該製述官,爲先汰去,令該府拿問勘處,當該提調,罷職,何如?傳曰,允。
徐英輔,以兵曹言啓曰,今七月初七日立秋改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承文院·漢城府,一體頒火之意,敢啓。傳曰,知道。
徐英輔,以兵曹言啓曰,新除授北評事金履載,偏母年今六十一,素抱貞疾,長時委頓。近又添劇,實無離捨遠赴之望,屢度呈狀乞遞。情理旣如此,則不可强令赴任,改差,何如?傳曰,允。
徐英輔,以兵曹言啓曰,依下敎,行首備邊郞閔宗爀,入直備邊郞具載厚等,各決棍三度之意,敢啓。傳曰,知道。
兪漢寧,以奉常寺都提調意啓曰,東耤親耕田所種皮黍打作,則所出爲二石十三斗之意,敢啓。傳曰,知道。
洪義浩,以司僕寺一二提調意啓曰,濟州出來後運年例進上馬八匹,三名日進上馬六十匹,凶咎駑馬二十匹,合八十八匹內,一匹船中故失,一匹到中路故失,實納馬八十六匹,禾毛色別單書入之意,敢啓。傳曰,知道。
己未七月初八日卯時,上御重熙堂。諸承旨持公事入侍時,右承旨洪義浩,記事官柳台佐,記注官金景煥·承膺祚,檢校直閣金近淳,以次進伏訖。上曰,同副承旨,何不入來乎?義浩曰,方陳疏退出,在闕外云矣。上曰,上疏勿施,使之入來,可也。賤臣承命出傳,同副承旨朴奎淳進伏。上曰,使臣何當入來乎?義浩曰,明再明間似當入來云矣。義浩讀奏公事,廣州留守狀啓過朔,未婚未葬之類,助給穀物數爻後錄馳啓事,遺棄兒給糧事,水原留守狀啓雨澤事,平安監司啓本罪人秦興福宣川府到配事。上命各書判付訖。又以義禁府金達淳囚單子,命書傳敎曰,似聞今日爲封裹云,而副使就理,雖輕囚,名以拿處之後,徒流·安置·充軍·奪告身,下至解見任別敍,不知當勘於何律,銓曹不能檢擬,家人不能從宦者,若勘以公罪,與分揀白放等處分,皆屬於特典異數,難以議到於取必也。副使事,固襲謬,亦微眚,而在囚未決勘,則與重罪一也。都堂之會,副使不進,尙無一辭可否。設有未備員擧行之前例,此則與目下未照律,事面判異,認若將放,近於億,不拘不備,失於易,由前由後,殊未知其妥當也。勢將替行都堂之事,副使金達淳,今姑改差,出疆當頭,以必可合之人,政官問于大臣擬入,待下批使之進參。又命書榻敎曰,政官牌招開政。又下敎曰,注書出去,政官牌去來,各別催促,可也。命退,諸臣以次退出。
己未七月初八日辰時,上御重熙堂。承文院公事堂上入侍時,右副承旨徐英輔,假注書呂東植,記注官金景煥·承膺祚,承文院提調李晩秀,以次進伏訖。上覽承文院草記訖。敎曰,咨文之初次撰進,乃大提學所當,則今此草記之論勘公事提調者,何也?此委折問于該院,可也。賤臣承命出傳。仍命退,諸臣以次退出。
己未七月初八日未時,上御重熙堂。右承旨入侍時,右承旨洪義浩,假注書呂東植,記注官金景煥·承膺祚,以次進伏訖。上命書傳敎曰,寧邊府使之代,今日政差出,待下批當日下送。仍敎曰,望筒斯速持入。賤臣承命出持入,上點下訖。命書傳敎曰,寧邊府使申大偀,除朝辭直至關西地方,從便交龜,前任黃海水使時所佩密符,下去標信,宣傳官處齎傳事,下諭。時水使如未下去,印信·兵符與齎來密符,同爲準受留營,待新水使,傳授後密符齎來事,分付宣傳官處。仍命招入宣傳官,親受密符,命義浩頒符。賤臣謹書密符冊如例訖。義浩曰,平山府使留待事命下,而今已日晩,何以爲之乎?上曰,欲爲召見,而日熱未果,下去後各別勉爲之,毋若前倅之爲,而如或不善,則當嚴處之意,嚴飭以送,可也。命退,承史以次退出。
上在昌德宮。停常參·經筵。
洪義浩啓曰,行大司憲宋煥箕,掌令李益恢·洪彦燮,持乎李廷璞·尹行逵在外,執義尹羽烈未肅拜,監察茶時之意,敢啓。傳曰,知道。
傳于李冕膺曰,都承旨入侍。
傳于洪義浩曰,右承旨入侍。
以考覈承旨望筒,傳于李冕膺曰,嫌不進及年限已過承旨許遞,前望單子入之。
承旨前望單子入之,姜彝正·金羲淳落點。
洪義浩啓曰,持平尹行逵,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以咸增文囚單子,判付內,分揀爲良如敎。
以尹行逵囚單子,判付內,分揀放送爲良如敎。
洪義浩,以義禁府言啓曰,時囚罪人李魯春·李烷·李爲彬·權琇等,依下敎保放之意,敢啓。傳曰,知道。
己未七月初九日卯時,上御重熙堂。都承旨入侍時,行都承旨李冕膺,假注書呂東植,記注官金景煥·承膺祚,以次進伏訖。上曰,右承旨入侍。出傳敎賤臣承命出傳,右承旨洪義浩進伏。上曰,時囚錄入。賤臣承命出,持入進伏。義浩覽奏曰,時囚皆保放,而在囚者李烷·李魯春·權琇·李爲彬·咸增文矣。上曰,李魯春外皆保放,而咸增文則分揀事,分付也。命書榻敎曰,史官一員待命,騎馬一匹立之。敎曰,兼春秋馳詣獻陵,享事凡節,詳細摘奸,而亦須各別檢飭,待享事禮成後復命。日熱如此,駿奔之班,易於失儀,尤爲嚴飭之意,諭於獻官也。膺祚承命先退,記注官金錫泰進伏。命書榻敎曰,新除授承旨,待下批牌招。命退,承史以次退出。
上在昌德宮。停常參·經筵。
藥房都提調李時秀,左副承旨兪漢寧啓曰,庚炎轉甚,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。元子宮,藥房口傳問安。答曰,知悉。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
兪漢寧啓曰,行大司憲宋煥箕,掌令李益恢·洪彦燮,持平李廷璞在外,執義尹羽烈未肅拜,持平一員未差,監察茶時之意,敢啓。傳曰,知道。
李冕膺啓曰,行左承旨姜彝正,今日不爲仕進,卽爲牌招,何如?傳曰,許遞,前望單子入之,待下批牌招察任。
傳于李冕膺曰,都承旨入侍。
傳于鄭尙愚曰,右承旨入侍。
徐英輔啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,仍爲來會。
傳于兪漢寧曰,左副承旨與回還三使臣入侍。
傳于徐英輔曰,大臣·備局堂上引見。
傳于洪義浩曰,左承旨入侍。
傳于金羲淳曰,同副承旨入侍。
李冕膺啓曰,臣冕膺依定式進詣香室,奉審香祝樻祝板·袱子,則精潔之意,敢啓。傳曰,知道。
洪義浩啓曰,明日拜表,兩司當爲進參,除在外外未肅拜人員,竝待開門牌招,何如?傳曰,允。
金羲淳,以內醫院都提調意啓曰,提調李得臣,副提調姜彝正,謂有身病,今日問安,竝不進參,卽爲牌招,何如?傳曰,允。
承旨前望單子入之,鄭尙愚落點。
吏曹口傳政事,兵曹正郞權文度,禮曹正郞權行彦相換,兵曹佐郞姜俊欽,監察韓羲運相換。
李孰德汰去,代以安益謙爲事變假注書。
兵曹,以李得濟爲訓鍊中軍。
兵曹口傳政事,大護軍李得臣。
兵曹,吳毅常爲禁衛中軍,尹得逵爲御營中軍。
金羲淳,以禮曹言啓曰,太廟秋展謁取稟草記,傳曰,廟定北階修改之役,當於土旺節後爲之,適値秋謁之月,展謁後仍視始役,以此知悉,而立秋後擇吉可也事,命下矣。展謁吉日,令日官池景喆推擇,則今七月十二日·十五日·十七日·二十四日·二十七日·二十九日俱吉云。以何日定行乎?敢稟。傳曰,秋展謁以十二日爲之,北階修改之役,亦於當日始役,可也。
李冕膺,以吏曹言啓曰,今此宗廟修改告由祭獻官預差,前承旨洪聖淵塡差,而時無職名,令該曹口傳付軍職,何如?傳曰,允。
兵曹口傳政事,護軍洪聖淵。
徐英輔,以都摠府言啓曰,今十二日太廟秋展謁時,侍衛·寶劍·守宮,不可不備員,而副摠管李集斗·朴載淳未肅拜,李章漢有身病,二員未差,將不得備員,令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,允。竝許遞,可也。
兵曹口傳政事,以金履翼·洪聖淵·宋銓·鄭東愼·李得濟爲副摠管。
徐英輔,以兵曹言啓曰,今七月十二日大駕詣宗廟展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而禁衛鄕軍則停番矣。餘軍留營,何以爲之乎?敢稟。傳曰,訓局步軍十哨,馬軍三哨,爲先後廂,禁軍三番隨駕,御營廳留陣,而其餘留營,置之。今番展謁時,兼行修改,日氣淸明,然後可以始役。軍兵聚待,知此爲之事,分付隨駕營門,可也。
以戶曹坐不坐單子,傳于徐英輔曰,參則未差之代,令該曹口傳差出。
吏曹口傳政事,以李義弼爲戶曹參判。
金羲淳,以禮曹言啓曰,景慕宮秋展謁取稟草記,傳曰,廟庭北階修改之役,亦依太廟例,土旺節後擧行,展謁日視始役,待立秋擇吉,而與廟謁各日推擇,以此知悉可也事,命下矣。展謁吉日,令日官池景喆推擇,則今七月十二日·十五日·十七日·二十四日·二十七日·二十九日俱吉云。以何日定行乎?敢稟。傳曰,太廟展謁後,更爲擇吉取稟,可也。
李冕膺,以義政府左右相意啓曰,今日宣勅時,宣勅官不卽待令,以致擧行之遲滯,當該官員,令該府拿問處之,何如?傳曰,允。
金羲淳,以宗廟署都提調意啓曰,守僕金尙禮永勿復屬除名,代加出守僕金命吉,差定之意,敢啓。傳曰,知道。
洪義浩,以義禁府言啓曰,江原道伊川府徒二年半定配罪人徐有秉放送後分揀事,承傳啓下矣。徐有秉放送事,分付該道道臣之意,敢啓。傳曰,知道。
己未七月初十日卯時,上御誠正閣。藥房入診入侍時,藥房都提調李時秀,副提調兪漢寧,記事官柳台佐,記注官金景煥,檢校直閣金近淳,醫官柳光翼·金孝儉·李光培·李周憲·朴春源·李惟鑑·玄必采·吳天根,以次進伏訖。時秀曰,近日朝氣稍勝,午熱猶甚,聖體,若何?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,中宮殿氣候,何如?上曰,一樣矣。時秀曰,元子宮氣候,何如?上曰,好在矣。時秀曰,醫官使之入診,何如?上曰,姑置之。上曰,都承旨·右承旨入侍。行都承旨李冕膺,右承旨洪義浩進伏。時秀曰,西北兩營八月令査果依例封進事,行會,何如?上曰,依例爲之,可也。仍命冕膺書禮曹宗廟·景慕宮秋展謁擇日草記批答。時秀曰,十二日卽再明日也。日熱如此,姑待涼生後展謁,恐似爲好矣。上曰,一日爲急,何可待涼生耶?時秀曰,七月尙多餘日,而必欲冒熱動駕,下情不勝悶迫矣。冕膺曰,十三日爲末伏,末伏後退行,恐似未晩矣。上曰,憧憧一念,不敢暫弛,必也從速展謁後,予心庶幾少安矣。時秀曰,前後殿行禮,勞動不少,稍待末伏後,亦必有吉日,成命未下之前,卽令差退,臣等區區之望也。上曰,何可如此乎?此草記批答,注書卽爲出給,可也。上曰,提調何不入來?時秀曰,非但實病,繡啓後必欲一伸廉隅矣。上命義浩書傳敎曰,今聞大臣言,向來繡啓以後,欲爲一伸廉隅云。情勢似然,判尹李得臣,許遞,診筵提調,不可不備員,令該曹口傳付軍職,更卽牌招。命退,諸臣以次退出。
己未七月初十日辰時,上御誠正閣。大臣·備局堂上引見入侍時,左承旨洪義浩,假注書呂東植,事變假注書李敦德,記注官金景煥·承膺祚,左義政李秉模,右義政李時秀,兵曹判書李在學,戶曹判書趙鎭寬,同知中樞府事徐有大,以次進伏訖。上曰,都承旨入侍。出榻敎敦德承命出傳,行都承旨李冕膺進伏。上曰,承文院公事提調入侍。出榻敎時秀曰,該堂已遞任矣。上曰,此是政院之不善知委而然也。使之入侍。敦德承命出傳,與承文院公事提調李晩秀偕入進伏。秉模等曰,日熱比劇,聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模曰,伏見禮曹草記,則宗廟展謁吉日,以十二日推擇,而當此暑節,侵早勞動,實爲伏悶矣。上曰,予之自量看審矣。廟謁之禮,趁此爲之,則夙宵憧憧之念,庶或少弛。比諸一番勞動,反復勝矣。仍敎曰,雨漏處修改,前有下敎,何以爲之耶?龍輔曰,宗廟雨漏處,待七月節修改之意,前已草記蒙允。而其後兩次之雨,更無滲濕之患,修改之節,姑觀來頭擧行,何如?上曰,依爲之。出擧條仍敎曰,明日除草時,兵曹郞廳亦爲進去乎?義浩曰,然矣。時秀曰,昨年則臣以本兵進去矣。上曰,今番則不必如是,只令郞廳爲之爲好。該郞使之待令。敦德承命出傳。上曰,宗廟署久任郞廳入侍。出榻敎敦德承命出傳,與宗廟署直長黃仁紀偕入進伏。敎仁紀曰,階砌修改,當爲幾何?仁紀曰,當爲五十餘尺矣。上曰,修改時階砌層級,略爲低築,而水道善爲疏導也。仍敎曰,當日內雖未畢役,必期於精緻堅固,而軍人匠手,亦勿多入,俾無喧撓之患也。敎秉模曰,動駕時只看始役,卽當還宮,左相則留看訖役,可也。今日次對,初欲早行矣。右相入藥院後,初次承候,故先爲召接,以待使行之入來,而使行差晩,予亦尙未進水刺,今此引見,亦隨而晩時矣。卿之逐日公役,甚爲可悶,明日拜表,則右相進去,卿則休憩一日也。仍敎曰,次對則無可奏之事乎?秉模曰,臣之近日事,無往非罪,而陳箚胥命,煩瀆是懼,亦未敢遽然爲之,而方切萬萬悚蹙矣。上曰,過矣。日前都堂事,不過節目間微細,何足深引?而卿旣以引咎之言發端矣。予於日前,有問諸阿誰之敎,當畢其說矣。去夜慈宮微有不平之節,朝來幸卽差安,而予之病祟,則頃於右相疏批,略有言及者矣。秉模等起伏奏曰,慈候欠寧之節,臣等則未及承聞,伏不勝萬萬驚慮矣。上曰,暫時欠安,今已快勝矣。右相之疏,雖以眼病爲言,而予則人所不知,而眼視漸不如前,經傳文字,非眼鏡則難以辨認,而眼鏡乃百年內始有之物也。着此臨朝,事面有所如何?莫重祀享,要盡一分誠力,而祝文書押,難以親行,此豈非悵然悚然乎?近有日記文蹟考見之事,而亦難如意披閱,此不可但以尋常眼病言也。有思慮有事爲,如期輒發,背脊上太陽經及左右脅間,有氣若燃炬,以致此祟,間或試處不爇之堗,則堗面亦隨而漸溫,始若稍爽,終又難耐,未能久臥,奚暇着睡?此莫非太陽經鬱火充滿之祟,都緣予之學力不足,志氣不能制血氣故也。雖以今番展謁言之,行禮以前,無非耿耿憧憧底時刻,凡屬心慮,易致證形,故觸冒炎熱,有不暇顧矣。予旣不能治心而治身,則又何可以治人乎?然而嗣服卄三四年,治不徯志,徒有役心之病祟,自反而求,汚不至此,而亦惟曰,工夫未至,血氣爲病故耳。第以治人之道言之,目下爻象,終難丕變,此予之不能盡其道而然歟?抑今之俗習,甚於頑苗之難化而然歟?顧予御極以來所進用者,雖不可盡謂之賢士大夫,而意或有勝於宦官宮妾,故日接承宣,殆至十次矣。此亦不免爲有弊之歸,故近日則稍變前規,蓋爲數斯疎之戒也。而此又未見其效,譬予之眼,左右視而皆昏也。惟予心則不至如眼,半生用力,竊自謂心目之不俱昏,故凡於義理邊事,導率一世,期不負一分擔負之責。丙申以前,予之所處,非敢曰危疑,而甲午乙未以來,賴有一二臣同心,卽阼以後,守此規模,在下者,亦不難於對揚矣。世故多端,事變層生,乙卯以後,則此規又不得不一變。蓋以某年義理及典禮間事,予之所秉者,至正至大,其餘大小事爲,惟務至當,不欲處第二層,而下之所以應之者,入告出語,不無藉賣之爲弊,故所以略加矯正者此也。甲寅以前,眞所謂王伾,王叔文,汲汲如顚狂,固不足道,而伊後世道,未能食效,問其義理,皆欲漫漶。向所謂尊聖德辨聖誣云者,便是累其德而加之誣也。未知此事孰主張是。日前試泮儒也,詩題曰,夜夜算緍眠獨遲,是予自況也。賦題曰,飯牛牛肥,欲以百里之爵祿不入心,或冀今人之效此,以事以言,一分覺得故也。惟此苦心,非卿等孰可以對揚乎?上古則聖神立極,師道在上,後世則不然,師道在下,今予豈敢以師道自居?而道之所存,師所存也。道莫過於義理,人方醉生夢死,將至於父不父子不子,故至於義理邊,予竊有當仁不讓底意。凡今日戴天履地圓顱方趾者,一或背馳於此,則非特爲逆而已。我國雖無夷族之法,而終必劓殄滅之耳。若於義理,或爲虧欠處,則矢死爭之,未爲不可,如其不然,而謂予有所未盡於此,則豈成說乎?日前持公事筵退後,忽見一疏之有李潛二字者,疏語固不成樣,而爲斥李家煥之邪學,拖及於此,予於是瞥見驚駭,莫究其故矣。予嘗以先朝五十年章疏,謄置五十餘卷,名曰章箚彙編。而考其中未嘗有李潛二字,此蓋關係至重,故在先朝,不過筵敎之一番提及,而其後則口奏頒敎,亦不提起矣。豈料先朝五十年間所無之言,忽發於今日乎?年前以李家煥事擾擾之時,沈判府以大司成言之,李書九亦有云云。而其時則無怪其不能聞知,故初不揚言而葛藤之,只示其有禁而已。今者任㸁疏雖甚荒雜無足道,而名以臺章,冒犯至此,承宣之拿處,所以重事面也。如渠鄕曲之類,固不足責,而以先朝禁令之至嚴也。故將欲一問於卿等,以爲罷削之地矣。適有金翰東之疏,請以刊改,故予以爲罷削之於刊改,卽五十百步耳。且金翰東之疏,不當冒犯而已。十分稱量,故依其言許施矣。今日義理,少或闡明,則遠方雖無論,而如㸁之居在稍近之湖鄕者,豈敢不順軌率敎乎?設令爲渠自辦,不可薄警而止。目今風習,果無異於乙卯以前醉生夢死時,則爲今之道,但當明目於出奴入主之義,絲毫有違者,若斬釘截鐵之不暇,卿等安得辭其責乎?予之義理,若有不是處,則無足怪也。惟予之上上層秉執,旣明且嚴,則其外事之一副規模,誰敢違越於尺度乎?任㸁姑無論,有一玉堂,疏救任㸁,雖曰草草數行說,而其中一則反汗,一則反詈,末又曰,杜言路,此則尤萬萬驚心矣。戶判方登筵,爲此言者或欠絜矩,於爲親者諱之義,而不得不言之矣。其家之變鬼爲人,墨池雪嶺,果何故耶?所謂當銓行政者,乙未至月以前,則予不論也,而只是臘月行政,爲其罪案,今者爲其從孫者,居然爲言論所自出,至以任㸁事處分,敢謂之杜言路,渠家之拂拭至此,以其事關予身,必欲全保,兼爲慈宮至親,故乙卯之甄用重臣,有意存焉。私不掩公,我心無愧,近日徐謙淳之下考後,限前收敍,亦此例也。今日立朝者,夫孰非先病後瘳之徒,而或者以先病後瘳,謂之反勝於自喬遷谷云。予則爲渠輩瘳病之醫,渠何敢爲此乎?似此等說,雖草野之賤,亦難遽陳,苟非戶判家先重臣行政時風習,何敢有是,何敢有是?在昔大議論之若溫陵復位,至先朝而始行,六臣伸冤,在肅廟而始擧,賢良復科,亦久而後乃行。當其時先正諸賢,議論何如,而若是其鄭重者,蓋必待公義大行,物論洽然,然後始乃言之故也。所謂趙得永之疏,便同未徹,固欲以不治治之。然論以刑政,若仍置則有涉如何,而又以其乃從祖之從孫也,故方在商量中。大抵,戶判蓋愆之念,有所不足而致此,寧不慨然?予之苦心,無人闡微。古之聖賢,蓋多微辭奧旨,故必待後聖之闡明而昭晣。今世雖無聖賢,而目下宣揚之道,非今人而誰責乎?予於今日,實不欲過費辭氣,反爲添病之端,雍容說去,如是好言,而若此類則非但不率敎也。亦殆近於誣上之科,吾君不能,尙謂之賊,則誣上不能,當置何辟,卿等試念之哉?雖以考出文蹟頒布事,有所下敎,而因予眼昏,不能詳閱,惟此史館考出之口奏頒敎及日記中筵說,卿等試看之大體關係於莫重至敬之地,又有不忍聞之敎。以此文蹟,謄頒於金吾謄錄及政院三司者,太涉褻慢,當初下敎,予未及周思故也。卿等見之,出而轉諭,則一世之人,自可曉然。仍下冊子,命義浩奉傳于大臣。秉模等伏而披閱,先看政院日記讀至云云,次看史館考出文蹟讀至云云。上曰,大體然矣。卿等見而傳之足矣。書出則豈不褻慢乎?自先朝時,已爲不敢言之事者此也。秉模曰,聖敎誠至當矣。旣知之後,誰敢冒犯乎?上曰,得永之疏出於謄頒事,有命之後,尤爲駭然。李潛事,若屬於大訓邊,則先朝雖有此敎,辛壬義理,予豈不闡明之乎?如金龍澤五人等事,爲先王子孫者,固不可仍置。譬如南宮适,散宜生之事,在武王則不可以非正道責之故耳。李潛則異於是,丙戌一疏,非但故相二人事爲言而已。又言景廟在東宮,陳疏請進宴,而金鎭圭沮之,以其時則患候後也。顧其際則辛巳後,兩宮間已有至難言之端矣。跡其事則欲以此悅豫於大朝,而爲其所沮戲,此先朝所以有平日至痛之敎也。德游堂卽我宣懿王后所御處,而先朝事之,無間於仁元聖后,此實因心之盛德至善,而揭板之至今遵奉,其義一也。先朝下敎若曰,南·柳事則爲予,而欲載於闡義昭鑑,以予之事,不能一分有益於皇兄可乎云云。是故其時故相金在魯輩,亦不敢以李潛爲逆,潛之贈職南臺,今固自在,卿等果知之乎?秉模曰,臣等果不知矣。上曰,先朝聖意以斥之者扶之者,皆爲不可,故爲此處分。年前事端時,予不以此事言于故相蔡判府者,意亦有在,欲扶之者,若請以贈爵贈諡,誰敢爭之乎?大抵,此等大義理,如是不明,任㸁固不足說,而使之至此,世道可知。昔之金龍澤輩,則奮不顧身,能有所辦,而今之人則不然,一邊則不順軌不率敎,一邊則又必曰,爲家煥昭脫李潛矣。無論彼此,貽累則同,是何故也?董正矯揉之方,不得不責之於卿等矣。且文跡之謄頒,誠爲重難,而其中一節,又有關係昔年者,而不得詳備。以日記張數,次第觀之,則可知其入於丙申洗草中故也。末端之後,嗣王一節,覽之尤豈不悚然乎?至於搢紳疏,則皆不敢提說本事,只以無黨論質言,而一邊人無一不入者矣。此事上關於肅廟·景廟先朝曁昔年,則其在出奴入主之義,欲遵時王之制者,豈敢有更提之擧乎?夫義理不可二用,事君事親,二之則不可。曩所謂尊聖德云者,今焉何去乎?今日事,予恐辭敎之過中,好好爲言,卿等出去,亦須以不費之辭,俾圖曉惑自解之方也。秉模曰,臣等初欲以刋削,請勘任㸁矣。諫長所論,未免反輕,至於趙得永,則尤不可仍置不論矣。語未畢,上曰,予旣以好言而忍之矣。姑置之,可也。大抵,目下事,有威福下移之慮,威福下移,而國可以爲國乎?幸而不至於此境,則豈不好哉?予聞市上有稱以貰物廛者,聚雜邑爲都家云。今之爲此者,何異於是?成德雨·鄭好仁,罰止其身,而若此者流,圖竊國柄,稔惡醞釀,未知何人伏在何處,而終必至於誅殛而後已。不匡之罪,其刑爲墨,則今予之至以擬律爲敎,豈或過乎?姑不盡言,忍之又忍,予豈爲一李家煥而然哉?苟欲爲言,亦不無洞快者,而予之本意,不如此矣。卿等見此,而出語諸宰,轉相告戒,則豈無可以闡明之道乎?予則執其柄而已。千枝萬轍,泛應曲當,則責惟在於卿等,以今日筵說,先從沈判府事,示之以相勉也。趙家事爲未決之案,行且謀之好矣。仍命就座,敎義浩曰,此筵說,承旨與注書同爲錄出,以爲頒示諸臣之地也。命諸宰奏事。在學曰,再明日動駕時,本曹郞廳,當爲備員擧行,而多有實故,無以分排,正郞中在外人,今姑改差,何如?上曰,在外正郞及佐郞中時帶抄啓文臣人,竝令該曹,他司,口傳相換,可也。出擧條有大曰,近來亞將乏人,以本局中軍言之,吳載徽年近七十,禁衛中軍具世勣,亦年老,今姑改差,何如?上曰,依爲之。有大曰,排望之人,亦甚苟簡,外任竝擬,何如?上曰,依爲之。亞將中有罪名者爲幾人乎?有大曰,尹得逵則到配狀啓,有分揀之命,李得濟則被謫蒙放,徐有秉則方在謫矣。上曰,有罪名者蕩滌敍用,徐有秉亦爲放送後分揀,可也。出擧條秉模曰,俄者書狀官曺錫中,來傳下敎,而未及回奏矣。上曰,書狀官入侍。出榻敎敦德承命出傳,與書狀官曺錫中偕入進伏。上曰,勅使留卜事,何以則爲好耶?渠則雖有皇,曆便付送之請,而使行際玆又發,則今番入送,亦似無妨。其所便否,明日拜表前議定爲好矣。秉模曰,若欲付送於今番使行,則恐有急遽之慮,徐加思量,從後區處,未爲晩矣。時秀曰,渠之所請,雖有不欲人知之心,在我國道理,不必以暗投之矣。錫中曰,臣等在彼時,似聞恒傑,偏護我國,以爲朝鮮進香使來到已久,而該部之擧行,何其太遲也云云。觀此則渠所以顧護我國者,顯有善輸卜物不欲令人知之意,而在我道理,亦當光明做去,豈可以渠之所欲,爲此暗昧之擧乎?第若過今行,則亦恐有晩時之慮矣。時秀曰,別使時入送,亦恐有難便之端矣。秉模曰,臣意則若於別使回還後付送,則亦不無太晩之慮矣。上曰,此事現發,緣何委折云耶?錫中曰,渠之入去後,皇帝親問,故渠不得諱之云矣。而聞通官輩傳說,則以爲若以恒傑欲受之事,或致漏泄,則渠輩皆當有重罪云矣。上曰,今番則別使回還時,早送先來爲好,入去譯官,許以此諭之也。錫中曰,冬至使差早入送,以爲趁彼配天之地,則別使先來之能趁冬至使未發前入來,似不可必也。且祔廟勅,若不順付於別使,則明年進賀別使,又不可不送矣。秉模曰,進賀別使,則明年節行,又爲兼差,亦爲無妨矣。上曰,今冬節使,當兼謝恩乎?秉模曰,別使先來,如未及節使前,則爲單使矣。上曰,戶曹別例房郞廳入侍。出榻敎敦德承命出去,語多做錯。上曰,注書事駭然矣。是爲誰也?義浩曰,湖南文官李敦德云矣。命書榻敎曰,事變假注書李敦德汰去。敦德退去。上曰,兼春秋出去,與戶曹郞廳偕入也。景煥承命出,與戶曹正郞申錫老偕入進伏。上,以役處形止及工匠石材等所入,連爲下詢,錫老誤認錯對,語多屑越。上曰,該郞所奏,誠駭然矣。冕膺連爲請罪。上曰,新除者何足責乎?秉模又請先汰後拿,上未有發落。仍命退出。敎曰,戶曹前例房郞廳入侍。出榻敎又命兵曹衛軍次知郞廳入侍。出榻敎景煥承命出,與戶曹正郞李良會,兵曹正郞朴鍾淳偕入進伏。敎良會曰,自明日先運石材,置于東神門外近處,可也。又敎仁紀曰,再明日行禮後始役時,以遮帳設于殿東西,俾無役人攔入之弊,兵郞亦爲進去爲可,而纔以他事有拿處之命,過再明後捧傳旨也。仍命諸郞廳先退。時秀曰,日熱如此,臨殿稍久,下情不勝悶慮矣。仍命退,諸臣以次退出。
己未七月初十日辰時,上御誠正閣。右副承旨與回還三使臣入侍時,左副承旨兪漢寧,假注書呂東植,記注官金景煥·承膺祚,回還冬至正使具敏和,副使金履翼,書狀官曺錫中,以次進伏訖。上曰,如此暑節,無事行役,甚可幸也。三使臣竝無恙往返乎?敏和曰,好爲往來矣。上曰,卿等則早來云,然否?敏和曰,臣等則雞鳴時到弘濟院,而百官未及成班,以致晩時矣。上曰,百官何爲晩到也?承旨果聞知乎?漢寧曰,未及聞知矣。上曰,注書出去,承旨中或有問知於大臣者,使之入侍。賤臣承命出傳,回奏曰,諸承旨無聞知者,而大臣方在兵曹云。故往問知來後,當入侍云矣。上曰,卿等善爲周旋,預送先來,泄鬱之際甚覺爽然矣。彼中凡節,果如何?須詳陳也。敏和曰,臣於十年後重見,則彼國凡節,多不如前,漢人之貧者,幾無立錐之地。至於樓臺市肆,雖極壯麗,山川明朗,不如我國,徒以人巧修飾,而皆無天作矣。上曰,留館爲幾日,而亦爲遊觀乎?敏和曰,留館五十一日,而副使則公故外未嘗出館矣。履翼曰,臣於公故時見之,則樓觀之制,過爲侈大,而方又經營材力,將興土木云。凡事之夸張太過,臣則以爲非好事矣。上曰,我國之人,眼小故然矣。蕭何之未央宮,必大於此矣。上曰,新皇帝人甚仁厚云,初政,果何如?履翼曰,果爲仁厚,而初政別無所聞矣。上曰,今春勅行,多所徵求,至於登聞皇帝之境云。卿等亦爲詳聞否?履翼曰,臣等亦爲聞知矣。副勅持去之物,果爲夥然,以至登徹之境,而如干卜物,留置中路,私請於譯官輩,要令輸給於皇曆便,而切勿令人知之云矣。命首譯入侍。景煥承命出傳,與譯官金在和偕入進伏。敎曰,勅使卜物,何以則爲好耶?爾其詳陳也。在和曰,臣於中路,亦與上副使,屢次商議,而未得方便之道矣。此蓋輸給之際,若或現發,則渠必怒之,慮其現發,而不爲輸給,亦必怒之。以此以彼,俱爲難便矣。錫中曰,上勅則初無干涉,而皆是恒傑之所爲也。故恒傑之意,則竝與上勅不欲令知之,而以大體言之,旣欲給之,則事當光明做去,渠輩有何可畏之端,而以暗投之乎?上曰,所奏,是矣。大抵,此事,雖非朝廷所知,而渠旣認作渠物,則無論事勢之如何,在我道理,只當輸給而已。渠旣有皇曆便持來之請,則今番別使入去時,仍爲輸給,亦似無妨,書狀出見大臣,詳細問議,而皇曆便及別使間,何時輸給爲好耶?此一款議,定義回奏,可也。錫中先退,義浩進伏奏曰,大臣則張炬出城,百官亦皆早會,而迎勅之際,周旋稍久,自致遲滯,以至晩時之境云矣。上曰,唯。仍敎曰,右承旨先爲出去,大臣如未出去,則當行次對,仍令詣閤,諸宰則雖不備員,若滿三人,則例當爲之矣。義浩先退。仍命退,諸臣以次退出。
己未七月初十日未時,上御重熙堂。左承旨·同副承旨入侍時,左承旨洪義浩,同副承旨金羲淳,假注書呂東植,記注官金景煥,記事官金珍恪,以次進伏訖。上曰,俄者筵話,關係甚重,須善爲構成,毋致錯誤之地,可也。上曰,大臣已爲出去乎?義浩曰,未及出去矣。上曰,勅使卜物所錄,數爻甚爲夥然矣。左承旨持此所錄,往示大臣,俾陳所見,以文字錄入也。義浩承命出去。上曰,宗廟修改告由祭祝文,如已正書,持入,可也。賤臣承命出,擎入進伏。羲淳讀奏曰,於穆廟苑,砌級有缺,祗告繕修,趁此秋謁。上命書曰,北砌將修,乃諏吉日,虔伸告儀,趁此展謁。仍敎曰,此祝文令注書奉詣香室,與入直官面看傳授,使之更書正本,而此原本卽爲洗草之意,亦爲分付也。賤臣承命擎出,義浩持入大臣所錄文字進伏,命入之覽訖,敎曰,館伴許更爲送示,亦令陳所見錄入,可也。義浩承命出去。命書傳敎曰,承旨房仍,都承旨爲禮房。命書榻敎曰,右承旨鄭尙愚違牌傳旨勿施。仍命退,承史以次退出。
上在昌德宮。停常參·經筵。
辰時巳時,灑雨下雨,測雨器水深一分。
李冕膺啓曰,來十六日漢學文臣殿講日次矣,敢稟。傳曰,待涼生更稟。
鄭尙愚啓曰,行大司憲宋煥箕,掌令李益恢·洪彦燮,持平李廷璞在外,執義尹羽烈牌不進,持平一員未差,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金羲淳曰,使臣留待。
徐英輔啓曰,漢城左尹李漢豐,以城隍發告祭獻官,今方受香出去矣。所受御營大將命召,來請還納,將兵之任,不可一刻無摠察之人,何以爲之?敢稟。傳曰,仍佩往來,禁將兼察,牌招聽傳敎。
傳于金羲淳曰,諸承旨持公事入待。
傳于李冕膺曰,禮房承旨馳詣宗廟,奉審摘奸以來。
鄭尙愚啓曰,今日拜表時,兩司無進參之員,憲府有監察代行矣。雖無諫院,依例仍爲行禮之意,敢啓。傳曰,知道。
傳于李冕膺曰,吏曹判書牌招行公。
徐英輔,以備邊司·右議政意啓曰,今日慕華館査對時,六曹堂上當爲備員,而刑曹無進參之員,令政院稟旨牌招,何如?傳曰,允。
以行刑曹判書李祖源牌不進推考傳旨,傳于鄭尙愚曰,更爲牌招。
傳于李冕膺曰,明日出宮門路,以協陽門爲之。
李冕膺啓曰,明日大駕詣宗廟入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
以平安監司韓用龜狀啓陽德縣監南漢喆到任事,傳于徐英輔曰,觀於筵席擧措,可知其憒憒,而相換亦因特敎,則何敢逗留赴任乎?然而或能善治,則足可續罪,更觀治蹟與蘇弊與否,狀聞事,回諭。
金羲淳,以吏曹言啓曰,今日本曹開拆坐起時,考見京畿褒貶啓本,則南陽府使金守基,以浮謗姑略爲目,安城郡守金相儼,以勖哉剛克爲目,則俱宜置中考,而置諸上考,殊無嚴明殿最之意,該道道臣,推考警責。南陽府使金守基罷黜,安城郡守金相儼,中考施行,何如?傳曰,允。其代口傳差出,可也。
吏曹口傳政事,以李晢爲南陽府使。
徐英輔,以都摠府言啓曰,今日入直內三廳武兼禁軍及軍兵等當爲中日習射,而拜表相値,不得爲之之意,敢啓。傳曰,知道。
徐英輔,以兵曹言啓曰,今七月十一日武臣賓廳武經講書日次,而拜表相値,不得爲之之意,敢啓。傳曰,知道。
右議政李時秀箚曰,伏以,臣昨登前席,以太廟秋展謁退期事,有所仰陳,未蒙兪音,不敢屢瀆,達宵悶迫。惟我殿下,一念羹墻,對越陟降,時節展禮,必敬必誠,凡在臣隣,莫不欽仰。而今年暑熱,挽近所罕,三庚在卽,畏日益熾,閭巷匹庶,皆自節愼。此時冒炎移蹕,勞動玉趾,萬萬非大聖人保嗇之宜,以殿下先意順志之孝,豈不仰體我殿宮之念耶?吉辰諏涓,自有處暑後多日,殿階修改,尤合生涼時始役,夜來暑氣,比昨倍甚,區區下情,益不勝憂慮,略陳短箚,仰瀆崇聽。伏乞亟寢成命,更觀日候,擇吉行禮,以答輿情,千萬顒祝之至。取進止。答曰,省箚具悉卿懇。秋謁後欲視階砌修改之役,日熱雖如此,豈可退行乎?今日有雨意,若得一霔,在穡事必有添潤之益,其幸當如何?然則始役當待晴,行禮亦當觀此進退。仍傳曰,此批答遣史官傳諭。
慶尙監司申耆疏曰,伏以,臣之受命踰嶺,居然七朔于玆矣。辭陛之初,事會倉卒,未敢一言控籲。莅任以後,職掌棼繁,自知萬不堪承,日夕憂悚,如集于木。臣姿本鹵劣,性不敏悟,雖在强壯之年,決不可擬議於剸煩理劇。見今齒迫六旬,身嬰二豎,衰症迭發,善忘先之,非不欲每懷靡及,到底强策,而細大緩急,事事顚錯,點檢猷爲,無往非罪。縱賴我殿下終始庇覆之澤,幸免大何,式至今日,而慙懼之私,寤寐如結,筋力於奔走,以報答洪造之萬一者,卽臣區區至願。而疾病之來,初計已左,每一循省,悲歎徒切。況玆所叨,幅員之廣,簿牒之多,實爲八路之最近。又饑荒荐經,公私俱弊,苟非才識威望,超出等輩,則顧無以宣布聖化,憚壓守宰也,明矣。臣是倥侗一措大,而受此七十觀察之責,不自揣量,若固有之,則果何益於僬僥之擧重,矇瞍之察物乎?賑事纔畢,麥不甚歉,雨澤稍宜,秧未愆期,正擬迨今無事之時,悉暴不稱之實,而銜恩畏義,尙稽時日。此際以軍威前縣監具得魯等第居下事啓本開拆之後,嚴敎誕降,誨責兼摯,伏地惶恧,莫省容措。恩謫係是重典,貶目在所另愼,而臣之愚蒙,徒知該倅之所失不細,罔念外補之事體有異,無少斟量,遽置下考,似此循例易解之事,反歸昏聵不察之科,尤爲臣溺職之一端。殿最何等嚴重,而一有失格,其罪不輕,豈敢以越俸薄譴,認作旣勘,不思所以自引之道哉?玆敢略暴郵訟之忱,仰瀆崇嚴之聽。伏乞聖明,俯垂鑑諒,亟賜鐫削,仍治臣不能審察之罪,以重公式,以安私分,不勝幸甚。臣無任云云。答曰,省疏具悉。卿其勿辭察任。
己未七月十一日辰時,上御誠正閣。諸承旨持公事入侍時,行都承旨李冕膺,左承旨洪義浩,右承旨鄭尙愚,左副承旨兪漢寧,右副承旨徐英輔,記事官柳台佐,假注書呂東植,記注官金景煥·承膺祚,檢校待敎李存秀,以次進伏訖。上曰,禮房已爲傳香乎?冕膺曰,未及爲之矣。上曰,出去傳香,仍詣奉審,可也。冕膺曰,城隍發告祭,傳香亦當爲之。而昨日伴直承旨,乃推考房也,何以爲之乎?上曰,戶刑換房。出傳敎冕膺先退。上曰,拜表進去承旨,先爲退去,班儀各別檢飭,分付兵曹,盡爲整齊,然後當爲拜表,而日熱如此,卽速擧行好矣。近聞殿庭,亦有扶掖者云,是豈成說?今番俾勿如是也。尙愚·英輔先退。上曰,使臣入侍。出榻敎台佐承命出傳,與謝恩正使趙尙鎭,書狀官韓致應偕入進伏。漢寧讀奏平安監司韓用龜狀啓陽德縣監南漢喆到任事。上曰,各房公事皆入之。敎曰,寧邊新倅,已於初四日到任,而灣尹之尙今無消息,何也?漢寧曰,聞駐安州,方呈辭狀云矣。上曰,行止去就,任意占便,此何道理?若終不赴任,則當嚴處之意,使臣歷言,而此灣尹在前,則略有治績矣。寧邊時則亦不如初云。若於到任後,又或不善爲之,則當以流三千里樣送置殘鎭,此意一體諭之,可也。尙鎭曰,臣亦聞之,而以私書勸之赴任矣。敎尙鎭曰,卿之病情,予亦知之,而人乏可合,不得不出送,如此暑節,何以行役?尙鎭曰,狗馬之疾,雖曰難强,王靈所曁,庶幾藉是而行矣。上曰,何當渡江,而幾日抵北京?尙鎭曰,今月卄七日,尙抵義州,而若留若干日,則渡江日字,未能所知,北京則限來晦間入抵矣。上曰,勅使留卜事,甚爲難處,卿亦聞知乎?尙鎭曰,臣亦略聞,而恒傑旣已被罪之後,亦難遽然輸給矣。上曰,此非朝廷之所知,而已作渠輩口吻中物,給與不給,俱爲難便。而若欲輸給,則皇曆便與今番別使間,未知何時入送爲好。故昨以此事,議于廟堂,則僉議不一,而館伴之言甚好,從當更量處之。卿等入去後,令譯官輩善爲說辭,以使臣亦不知之意,言於彼輩之地,好矣。上曰,大抵,明正學之方,莫如尊信朱子,故予之苦心積工,專在朱書,欲就諸書中廣加蒐輯,成出大一統文字,大全·語類諸書外,必多可觀篇秩。而我國則書籍鮮少,有難博求。若於中華都會處,必有可得之路,卿於入去後,須多般訪覓,必爲購求以來好矣。至若雜冊去來禁斷之責,專在書狀,而人或謂經傳持來,無傷也云。然經書鄕本,亦非不好,則必求唐本者,以其輕捷也。故欲爲臥看而然也,何嘗有助於讀書爲學之道乎?上曰,拜表雖値日熱,而渡江時似必生涼,十月內可以回還耶?尙鎭曰,回還則似在十晦至初之間矣。上曰,今番先來,亦須豫送,好矣。仍敎曰,先爲退出,須與書狀好爲行役也。命各給藥物。尙鎭·致應先退。上曰,書狀是西平之後,而韓光植之姪耶?義浩曰,然矣。命書右相疏批。敎曰,入侍注書以本草往傳也。台佐承命擎出。上曰,吏判已爲入來乎?義浩曰,昨已分付,而姑未及入來矣。上曰,今日參班擧案捧入爲可,而刑判雖曰年老,六曹長官不可不備員,而明日又當動駕,必令參班,可也。命退,諸臣以次退出。
上在昌德宮。停常參·經筵。
辰時巳時,灑雨下雨,測雨器水深八分。
大駕詣宗廟入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
鄭尙愚啓曰,行大司憲宋煥箕,掌令李益恢·洪彦燮,持平李廷璞在外,執義尹羽烈傳旨未下,持平一員未差,監察茶時之意,敢啓。傳曰,知道。
藥房口傳啓曰,顧今日候蒸熱,濃雲四合,霈然之勢,不待崇朝。此時移蹕,勞動玉體,不但有違於節宣之方,行禮之時,若値雨下,則沾服失容,禮所當念。殿階修改之役,亦恐有旣始還撤之慮。伏乞亟寢動駕之命,更卜吉日,千萬顒祝,惶恐敢啓。答曰,爲行禮修改望晴霽,爲穡事民情望霔霑,憧憧一念,無以適從。更觀平朝陰晴,當下敎。
徐英輔啓曰,司僕內乘來言,捲簾取稟。傳曰,捲三面。
金羲淳啓曰,臣王大妃殿·惠慶宮問安進去,下直之意,敢啓。傳曰,知道。
以李敬魯囚單子,傳于鄭尙愚曰,保放。
徐英輔,以訓鍊都監言啓曰,本局局別將金珠淵,身病甚重,勢難察任,改差,何如?傳曰,允。
己未七月十二日辰時,上詣宗廟。秋展謁擧動入侍時,行都承旨李冕膺,左承旨洪義浩,右承旨鄭尙愚,左副承旨兪漢寧,右副承旨徐英輔,同副承旨金羲淳,記事官柳台佐,假注書呂東植,記注官金景煥·承膺祚,直提學李晩秀,檢校直閣金近淳,檢校待敎李存秀,以次侍立訖。時至,通禮跪啓外辦。上具翼善冠·衮龍袍,乘輿出宣化門·協陽門。通禮跪啓請降輿,上降輿乘輦。藥房都提調李時秀進奏曰,朝候尙熱,雨意未解,侵早勞動,聖體候,若何?上曰,一樣矣。今日展謁,兼看始役,故雖有雨意,亦難退定矣。仍進發,諸臣及侍衛以次隨駕。大駕出肅章門·進善門·敦化門,駐輦。通禮跪啓請進發,大駕進發。侍衛諸臣及百官以次隨駕。大駕由芭子橋,入宗廟洞口,至降輦所。通禮跪啓請降輦。上降輦乘輿,由東夾門入。冕膺曰,今此通禮前導之班,假通禮一員,無端隨入,事體所在,萬萬未安。當該假通禮,所當重勘,而本院請推之外,無他可施之罰,何以爲之乎?上曰,推考,可也。出擧條冕膺曰,通禮塡差,所當愼擇,而不善擧行,有此做錯。當該差出之銓堂,不可無警,推考,何如?上曰,依爲之。出擧條敎曰,百官行禮後,先詣永寧殿門外,可也。台佐承命出傳。上至齋殿門外降輿所。通禮跪啓請降輿,上降輿,入御齋殿。少頃,通禮跪啓外辦。上改具冕服以出,至東神門外。通禮跪啓請執圭,冕膺跪進圭。上執圭,由正門入詣板位,西向立。引儀唱四拜,上行禮訖,仍由東階,入殿內,詣第一室,奉審如儀。次詣各室,奉審如儀訖,還出殿門外,敎曰,始役時則設遮帳於東西階,俾無役人攔入之患,可也。仍詣北階,親審役處,命本署都提調,及戶禮工判入來。台佐承命出傳。左議政李秉模,戶曹判書趙鎭寬,工曹判書黃昇源,禮曹判書徐龍輔,入來侍立。秉模曰,雨意稍解,而日候尙熱,勞動旣多,聖體候,若何?上曰,一樣矣。命入役人。命戶曹郞廳入來。台佐承命出傳,戶曹正郞李良會進前。上曰,石材備置者爲幾何?良會曰,舊石二十餘箇,新石五十餘箇矣。上曰,修改須用,舊石而不足,然後始用新石,好矣。上周覽階砌訖。秉模曰,西邊墻垣,有雨水滲漏處,亦爲修改,恐好矣。上曰,從便爲之也。仍由西神門,詣永寧殿東神門外,敎曰,百官則行禮後出就班次之意,分付也。賤臣承命出傳。上由正門,入詣板位,行四拜禮訖。由東階入殿內,諸大室奉審。次詣西夾室,次詣東夾室,奉審如儀訖。還出東神門,入宗廟西神門,敎曰,布帳嚴防,勿致攔入,而切勿喧譁之意,廟司許嚴飭也。義浩承命分付。又詣北階,親審始役,命廟司進前。直長黃仁紀進前。敎曰,簷端之瓦,間有參差,須從便擧行,俾爲整齊之地,而亦勿紛雜諠譁,好矣。先朝嘗以陵寢有頉處,令陵官從便修改之意,有所下敎。須依此例擧行爲可,而修改處所及年條,詳爲載錄,以備後考之地,可也。仁紀曰,自前例入於謄錄矣。敎秉模曰,旣看始役,今當還宮,卿與諸堂,留看訖役,凡節各別嚴飭,而雖稍緩工役,務爲精緻之地,好矣。仍出東神門。通禮跪啓請釋圭。上釋圭,冕膺跪受圭。上還御齋殿。少頃,通禮跪啓外辦。上改具翼善冠·衮龍袍,出齋殿門,敎尙愚曰,承旨仍留董飭,待下敎復命,可也。通禮跪啓請乘輿。上乘輿出東夾門,至降輿所。通禮跪啓請降輿。上降輿乘輦,時驟雨始灑。上曰,侍衛軍兵雨具。出駕前下敎仍進發,出洞口,由梨峴至弘化門外,命下標信解嚴。入弘化門·明政門·永淸門·交泰門還內。諸臣以次退出。
上在昌德宮。停常參·經筵。
徐英輔啓曰,來十八日專經武臣殿講日次矣,敢稟。傳曰,涼生後更稟,可也。
洪義浩啓曰,行大司憲宋煥箕,掌令李益恢·洪彦燮,持平李廷璞在外,執義尹羽烈傳旨未下,持平一員未差,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李冕膺曰,諸承旨持公事入侍。
傳于徐英輔曰,右副承旨入侍。
以黃海監司曺允大狀啓薦新蓮實限內不得封進,惶恐待罪事,傳于李冕膺曰,勿待罪事,回諭。
以平安監司韓用龜狀啓平壤府民家一百七十五戶被燒事,傳于洪義浩曰,西路使行,交織於道路,民必不病猶困。況於瘡痍未蘇,罷羸頓踣之中,又被鬱攸柝居之苦,言念民情,不能成眠。所當下送宣傳官,考察結構庇身之狀,兼施恤典,而或反爲弊,姑止之,卽令廟堂,關飭道伯,招致燒戶民人於通衢,曉諭奠居之意。其中貧殘者,特蠲公私之役,新舊之還,其外分等,還與役間量除,待其畢奠接,具由狀聞,而出補古城鎭將者,時帶兼史,晦前一一巡視,上來登筵,詳奏後還任事,亦卽下諭。
李冕膺,以觀象監一二提調意啓曰,諏吉官池景喆,渠之所任,乃是選擇日字,而不能專心致志,另加謹愼。莫重涓吉之際,多有不審之事,極爲可駭,不可無懲。令攸司從重科罪,何如?傳曰,昨雨今晴,此輩何敢知之?而今日則今年三百六十日中大吉日也。擇日草記中,公然拔之,若或致意,豈如此乎?旣不及池百源,又不若池日賓者,萬萬駭然,所當嚴處,而甘霈則甘霈,還出洞口之前,幸免沾濕。而工役亦因甘霈,退行於應爲之吉日,此或一分可恕,爲先自本監各別勘治,此後嚴飭,使之銘心擧行,可也。
己未七月十三日卯時,上御誠正閣。諸承旨持公事入侍時,行都承旨李冕膺,左承旨洪義浩,左副承旨兪漢寧,右副承旨徐英輔,同副承旨金羲淳,記事官柳台佐,假注書呂東植,記注官金景煥·承膺祚,檢校待敎李存秀,以次進伏訖。上曰,兵曹郞廳如已來待,入侍,可也。台佐承命出傳,與兵曹正郞朴鍾淳偕入進伏。上曰,禁喧果爲各別擧行,而亦無紛雜之患耶?鍾淳曰,果爲各別嚴禁,而無喧雜之弊矣。上曰,東神門看守之節,亦果何以爲之耶?鍾淳曰,排立近仗軍士於門前,而臣則在門外檢飭矣。上曰,方席不爲入之乎?鍾淳曰,方席則無敢持入,而排席亦不許入矣。上曰,此則過矣。排席卽諸堂之所不可無者,而況於大臣乎?有損體貌,可謂做錯,而昨日事,亦可謂不善擧行矣。退出善爲之也。鍾淳先退。冕膺曰,昨日見之,則禁喧善爲之矣。上曰,近來騎郞,皆不如諸承宣之爲此職時,而大抵,非獨其人,地處亦不可不擇矣。命奏公事。冕膺讀奏水原留守徐有隣狀啓頒敎文祗受事,廣州留守金思穆狀啓頒敎文祗受事,江華留守洪明浩狀啓頒敎文祗受事,開城留守金勉柱狀啓頒敎文祗受事,東萊府使金觀柱狀啓倭大船入歸事,京畿監司徐鼎修狀啓雨澤事,水原留守徐有隣狀啓雨澤事,開城留守金勉柱狀啓雨澤事,全羅監司趙宗鉉狀啓農形事,廣州留守金思穆狀啓農形事。咸鏡監司具㢞狀啓,會寧崔召史,往于田野採菜之際,同里居金永中,欲爲强奸,而矢死不聽,經至被刃致死,事關冤鬱。摠褒一款,令該曹稟旨分付事。京畿監司徐鼎修伏啓雨澤事,咸鏡監司具㢞狀啓農形事,濟州防禦使曺命楫狀啓農形事。義浩讀奏全羅監司趙宗鉉啓本咸悅縣反庫事。冕膺讀奏全羅監司趙宗鉉狀啓扶安縣監趙萬元到任事,黃海監司曺允大狀啓長連縣監洪後榮到任事。英輔讀奏黃海監司曺允大狀啓拯活人命人褒賞事,令該曹稟處事,黃海兵使鄭學耕狀啓捉虎申飭事,平安兵使李儒敬狀啓古城僉使徐有聞到任事,黃海監司曺允大啓本罪人金國用文化縣到配事,黃海監司曺允大啓本定配罪人黃得成放送事,分書判付訖。漢寧曰,工房無公事矣。仍先退。命書傳敎曰,戶刑換房,命奏公事房先退,冕膺等退出。上曰,都承旨之儀標甚好。昨於着朝服時見之,則肩背聳直,而體樣若瘦鶴,必將大做矣。義浩曰,果然矣。仍命退,諸臣以次退出。
己未七月十三日辰時,上御重熙堂。右副承旨入侍時,右副承旨徐英輔,假注書呂東植,記注官金景煥·承膺祚,以次進伏訖。上曰,宗廟西邊墻垣雨水滲漏處修改事從便擧行之意,令該房書報於修改進去承旨,可也。賤臣承命出傳。命退,承史以次退出。
上在昌德宮。停常參·經筵。
自未時至人定,灑雨下雨,測雨器水深四分。自人定至十五日開東,灑雨下雨,測雨器水深五分。
徐英輔,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
洪義浩啓曰,行大司憲宋煥箕,掌令李益恢·洪彦燮,持平李廷璞在外,執義尹羽烈傳旨未下,持平一員未差,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
金羲淳啓曰,宗廟望祭獻官,以李集斗塡差啓下,而自該曹不卽知委,以致未及淸齋,有此臨時改付標之擧,事體所在,萬萬未安。當該差祭堂上,推考警責,何如?傳曰,允。
徐英輔啓曰,漢城左尹李漢豐,以厲祭獻官,今方受香出去矣。兼帶御營大將命召,來請還納,將兵之任,不可無一刻摠察之人,何以爲之?敢稟。傳曰,仍佩往來,摠戎使兼察牌招聽傳敎。
傳于金羲淳曰,諸承旨持公事入侍。
傳于李冕膺曰,禮房承旨,馳詣宗廟·景慕宮,奉審摘奸以來。
傳于鄭尙愚曰,右承旨入侍。
洪義浩啓曰,卽者義禁府都事來言,保放罪人金載謙査啓啓下,當爲還囚稟處。而判義禁洪檍,身病猝重,同義禁李漢豐·朴基正差祭,只有知義禁趙鎭寬一人,不得備員擧行云。判義禁洪檍,卽爲牌招,何如?傳曰,允。
以朴鍾淳囚單子判府內,生疎所致,分揀放送爲良如敎。
傳于洪義浩曰,判堂出仕間皆令次堂擧行。
兪漢寧,以義禁府言啓曰,因平安監司韓用龜狀啓刑曹覆啓內,碧潼前郡守李宅永,今方待命,拿囚之意,敢啓。傳曰,知道。開坐間保放,可也。
判義禁洪檍疏曰,伏以,臣自叨除命,屢違勤召,義分都虧,誅戮猶甘,而聖度天大,不惟不加之罪,每當議讞,輒命替行,此已格外異數。至若俟間行公之敎,尤出曲諒之特恩,雖於昏涔之中,少有省覺之時,則輒北望攢手,感祝愛欲生之洪私,而其奈久病難蘇,新症更添,多日調將,一味沈淹,蠢動無路,逋慢日積,只自伏地俟勘。日前特召,飭敎屢勤,陳籲路阻。臣於是,忍死擔舁,旣開坐而又肅命矣。歸卽墮席,昏絶幾殊,諸症一倍陡劇。且値近日敲炎無前,泄痢兼發,度數無計,胸膈痞悶,食飮全却,奄奄床笫,拭巾待盡,數日于玆,此際回啓有命,召牌復臨。臣若有一分可强之勢,如日前赴坐之時,則如臣螻蟻之賤,豈敢更以去就二字,仰煩酬應之計。而欲起還仆,跬步之間,末由動作,慢命之罪,固無所逃,而致使時急擧行,緣臣遲滯,此尤臣惶隕震越之一端。百爾思量,玆敢倩構文字,冒萬死疾聲呼籲於天地父母之前。伏乞聖慈,俯垂矜憐,亟許鐫免,俾公事無滯,殘喘獲保,仍治臣瀆擾之罪,以肅朝綱,以安私分,不勝幸甚。臣無任云云。答曰,省疏具悉。卿其勿辭,調理行公。
己未七月十四日卯時,上御誠正閣。諸承旨持公事入侍時,行都承旨李冕膺,左承旨洪義浩,右承旨鄭尙愚,左副承旨兪漢寧,右副承旨徐英輔,同副承旨金羲淳,記事官柳台佐,假注書呂東植,記注官金景煥·承膺祚,檢校直閣金近淳,以次進伏訖。上曰,都承旨進去奉審。仍看修改處,如或有未及修掃處,盡爲修掃後復命,可也。冕膺先退。敎尙愚曰,宗廟修改之役,果善爲擧行,而亦無喧雜之患乎?尙愚曰,果爲各別擧行,而無一毫喧雜矣。上曰,玉堂高宅謙疏中民弊事,謄送廟堂,使之依筵敎關問本道,而該玉堂下去時,亦爲言及於道伯事,分付後,原疏還入也。上曰,同副亦當爲傳香乎?羲淳曰,然矣。上曰,祭物各別精備之意,嚴飭獻官。而近於位版陪去時,獻官親詣神室與否,問知以奏,可也。羲淳先退。命奏公事。英輔讀奏慶尙監司申耆伏啓安義縣監韓致重到任事,尙愚讀奏平安監司韓用龜狀啓平壤府民家燒燼事。英輔讀奏江原監司南公轍狀啓農形事,江華留守洪明浩狀啓農形事,全羅監司趙宗鉉狀啓靈巖等邑軍保米裝發事,黃海水使申大偀狀啓叉浦僉使趙元範到防事。義浩讀奏黃海監司曺允大啓本罪人李哲行文化縣到配事,慶尙監司申耆啓本定配罪人張彦緯等放送事,分書判付訖。漢寧曰,工房無公事矣。仍命退,諸臣以次退出。
己未七月十四日辰時,上御重熙堂。右承旨入侍時,右承旨鄭尙愚,假注書呂東植,記注官金景煥·承膺祚,以次進伏訖。上曰,祭官已爲相換塡差乎?知入可也。賤臣承命出問,回奏曰,該吏方往銓堂家,未及還來云矣。命退,承史以次退出。
上在昌德宮。停常參·經筵。
自開東至辰時,灑雨下雨,測雨器水深一分。夜自五更至十六日開東,灑雨下雨,測雨器水深一寸二分。
洪義浩啓曰,行大司憲宋煥箕,掌令李益恢·洪彦燮,持平李廷璞在外,執義尹羽烈傳旨未下,持平一員未差,監察茶時之意,敢啓。傳曰,知道。
徐英輔啓曰,備邊司郞廳來言,今日賓廳日次而無時急稟定事,不得來會云矣,敢啓。傳曰,知道。
傳于李冕膺曰,禮房承旨入侍。
傳于洪義浩曰,左承旨入侍。
傳于徐英輔曰,軍士房承旨入侍。
傳于李冕膺曰,昨見祭報府,已料其大祝之皆生疎老昏,與景慕宮大祝朴崙壽,使之換差矣。司謁錯傳以典祀官,此則雖非該房之罪,而今日聞宮闈令等之所告去夜行祭後,大祝一人,不知去處。至第八室納主,而幾乎宮闈令之替行,聞甚悚然。又聞該房査奏之言果然云。獻官若能於引出之後,各別檢察,則敢以不知爲對乎?當該獻官朴基正,爲先禁推。至於大祝等,生疎自生疎,敬謹自敬謹,每事問于守僕,豈有此乎?廟司李明翼,爲先推考,當該大祝尹行逵,先施不敍之典,前此以老昏者,無或以大祝差祭,飭敎申嚴,而竝與柳河源之生疎,塡差於莫重處者,都是銓官之罪。且以獻官履歷之廟宮輕重,屢煩下敎,則亞銓已行者,必差宮享,以致將事之生疎,以此以彼,萬萬駭然。當該銓堂,爲先罷職,下義禁府,施以違制之律。
以漢城府坐不坐單子,傳于鄭尙愚曰,懸病堂上許遞,與判尹未差之代,令該曹口傳差出。
徐英輔啓曰,御營大將李漢豐時無職名,令該曹口傳付軍職,何如?傳曰,允。
兵曹口傳政事,護軍單李漢豐。
李冕膺,以禮曹言啓曰,景慕宮秋展謁擇日取稟草記,傳曰,太廟展謁後,更爲擇日取稟可也事,命下矣。展謁吉日,令日官池景喆推擇,則今七月十五日·十七日·二十四日·二十七日·二十九日俱吉云。以何日定行乎?敢稟。傳曰,十七日爲之,可也。
禮曹,今七月十七日景慕宮秋展謁日,北邊階石頹圮處修改吉日推擇,則同日卯時爲吉云。以此時擧行,而先告事由祭,同日曉頭設行,何如?判付啓,依所啓施行爲旀。今番段行禮後仍視工役,已有下敎於擇日取稟草記,諸司監董,自當如例。而其日旣行展謁,則告儀自在其中,祭享勿爲別設,以此知悉擧行爲良如敎。
洪義浩,以義禁府言啓曰,保放罪人金載謙還囚議處,南正和·柳河喆·崔時淳·柳畊·李敬魯·權琇·崔琥彬·李爲彬·李宅永等還囚,捧供以入之意,敢啓。傳曰,知道。
禁府啓目,鐵山前府使柳畊·李敬魯,喪人權琇等原情云云。問目內辭緣,泛稱遲晩,柳畊·權琇等段,所當請刑是白乎矣,曾經侍從及宣傳官勿爲請刑,載在大典通編,議處爲白乎旀。李敬魯段,刑推得情,何如?判付啓,柳畊段,已知邑弊,使之遍行繡衣反閱之擧,則初與不知而干科,有間兺不喩,實穀亦與皮穀差異,係是已徹之事,則容有可恕。權琇之不備木麥,由於過時,與李敬魯,竝只公罪區別功義,勘放後,草記爲良如敎。又啓目,協律郞李爲彬原情云云。傳旨內辭緣,泛稱遲晩,刑推得情,何如?判付啓,特念特除之意,姑不汰去,而官非其人他司可堪者,令該曹口傳換差爲旀,此囚段姑爲放送爲良如敎。又啓目,安義前僉使崔琥彬原情云云。傳旨內辭緣,泛稱遲晩,刑推得情,何如?判付啓,民勢似然,何足責也?分揀放送爲良如敎。又啓目,新寧前縣監南正和原情云云。問目內辭緣,泛稱遲晩,刑推得情,何如?判付啓,繡啓諸條之外,刑用笞,笞用針,可謂妄擧之甚者。卽毋論傷人與否,年少有前程之人,何忽存愛之誡乃爾?錢穀區處一款,猶屬餘事,嚴加照律以聞爲良如敎。又啓目,平山府使徐潤載原情云云。傳旨內辭緣,泛稱遲晩,所當請刑是白乎矣,曾經都摠都事勿爲請刑,載在大典通編,議處,何如?判付啓,臺啓丁寧,則何敢游辭侵逼是旀,支勅一款,飭禁何等嚴截?又何敢稱以邑例當嚴刑得情,爲先嚴囚?分付道臣,其矣犯科諸條,一一除尋常詳覈狀聞後,追條論理,議處爲良如敎。又啓目,粘連向前金載謙,亦今以道査觀之,故監司沈晉賢之喪出本縣也,卽定監色,使之護喪是如,吏鄕之招旣如此,則雖與全不顧恤有間是白乎乃,傳訃則只送雇人,柩材則遠求家莊,以致殯斂之過涉一望,難免稽忽之歸,有傷匍匐之義,揆以道理,極爲可駭。以此照律,何如?判付啓,不殯不斂,過涉一望云乎則這非不顧恤而何?回啓措語,太不欠明白,殊非法府獻讞之禮,卿等推考爲去乎,金載謙段,放竄荒惡地,仍施禁錮之律,俾知敦風俗,爲不忍之政爲良如敎。又啓目,萬頃前縣令柳河喆,喪人崔時淳等原情云云。柳河喆段,問目內辭緣,泛稱遲晩,刑推得情爲白乎旀。崔時淳段,問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,竝只議處,仍爲照律爲良如敎。又啓目,碧潼前郡守李宅永原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,此囚段,似非當該,放送,同甲寅郡守,使之指名報來後,照法勘處爲良如敎。
吏曹口傳政事,以李秉鼎爲漢城判尹,金履翼爲左尹,掌樂主簿李爲彬,敦寧主簿洪赫相換。
李冕膺,以景慕宮都提調意啓曰,太常所進生梨,今方薦新於本宮。而宮苑生梨,本無結實,莫重薦新,無以擧行,不勝惶恐之意,敢啓。傳曰,知道。
徐英輔,以兵曹言啓曰,卽接南所衛將安致宅牒報,則丹鳳門內槐木一株,因風顚仆云。待開門,令該所依例斫去之意,敢啓。傳曰,知道。
徐英輔,以備邊司言啓曰,卽見忠淸監司李泰永報本司辭緣,則枚擧洪州牧使牒呈以爲,合德蓮堤,自是屢千石蒙利之處,去乙酉秋堤內疏濬時,調發附近德山等十二邑民八千六百名,竝與本州民三千三十名,合力完役,去戊戌年,堤岸潰缺二處修築時,德山等三邑民三千五百名與本州民四千五百五十三名,竝力畢役,壬子年潰缺三處修築時,又動德山等三邑民五千五百名及本州民三千名,同爲完築,而疏濬年久,湮塞日甚。姑依戊戌·壬子兩年例,只就附近蒙利邑,以天安·德山·沔川三邑,從略分排與本州民,趁農歇,先從最急處修築,其餘則更待明年,另加疏濬云矣。本堤以蒙利最多之地,其所修築,不容少忽。而所謂修築之有效無效,專係名實之副不副,徒有其名,則雖發十二邑民丁,難期遠效。苟有其實,則雖用附近數三邑役夫,亦當責效。依所報,就附近蒙利邑天安·德山·沔川三邑民,從略分排,與本州民,趁農歇修築之意,分付。如或不善經紀,空費民力,則不待按廉之考察,有效無效,自可立判於明年,時牧使焉逭其責?以此意竝爲嚴飭,何如?傳曰,允。
徐英輔,以備邊司言啓曰,頃以忠淸水營採鰒軍棍斃委折,更査報來之意行會矣。卽見監司李泰永報本司辭緣,則以爲應問各人,親執盤問,刑訊窮覈,則昨年二月外煙島頭民金卜乭,來納進上生鰒,腐傷不堪用,俾爲改備,則同月二十日所納,又復如前苟充,故該裨果爲決棍五度,致死在於五十日後。而該裨鄭演之用棍,前以爲帥臣,分付,今則曰,分付則不過警覺,而施棍則渠所自用,箇箇自服,參證同然,憑藉將令,法外用棍,大闕紀律,卜乭被罪,雖云棍不過五,死在日久,傷痕未完,死時猶著,則屍親之謂有悲冤,勢所必至。鄭演則爲先嚴刑,仍囚營獄,採鰒軍則卜乭外無一民被棍之事,而至於犯松罪人之用棍,旣是法典所許。且因主將有故,承令替行,自是前例云,則容有可議之端。而査體至嚴,諸裨不敢遽放,姑爲拘囚。以該帥臣言之,常時旣不能檢飭幕屬,莫重進上,始也看品,而從中點退,終焉施罰,而自下橫濫,致有島民之呼冤,其所負犯,固難容貸。至於犯松用棍,雖曰在法當施,而惟意援例,屢次替行,亦極駭然。行査修報,何等嚴重,而乃敢循私周遮竟以分付二字,自當說去者,難免不以實之罪。前此査報時,該裨在京,未及捉來,故只憑帥臣之枚報,屍親之納供,不能摘發,其自下用棍之狀,遽然論報,不勝惶恐云矣。無論藩閫,稍欲守法者,雖有替棍之事,使中軍虞候擧行,未嘗屬之裨將者,蓋慮有此等之弊,而在法無所據也。今以所報觀之,則棍數之多少,日限之久近,姑捨是,以裨擅棍,無所逃於更査之下,該水使之縱裨用棍,罪已難貰,初欲自當而彌縫,末乃事實之畢露,可謂兩罪俱發。至於犯松者之屢次替棍,亦可見昏不事事,一任裨屬之狀。該水使具明遠,令該府拿問嚴勘。所謂鄭姓該裨,令道臣加刑照律,其他諸裨,不必滯囚,一竝放送,雖以道臣言之,莫重査事,初旣不審,致煩更査,事體所在,萬萬未安,爲先從重推考,何如?傳曰,允。觀此更査,然則初査別無泛忽之可言,道臣勿推,而帥臣則無論事實之何如。若能隨事守法,豈有褊裨法外之棍乎?罷職。所謂鄭哥裨,使之道臣懲放,可也。
徐英輔,以備邊司言啓曰,卽見摠戎使李邦一,水原留守徐有隣,廣州留守金思穆,江華留守洪明浩,京畿水使柳孝源,永宗防禦使李周爀,平安監司韓用龜,兵使李儒敬,黃海兵使鄭學畊,江原監司南公轍,統制使任嵂,慶尙左兵使李普漢,右兵使李柏然,忠淸兵使鄭忠達,全羅兵使沈鑏,南兵使崔景岳,北兵使李潤謙,吉州防禦使李澄萬,秋操取稟狀啓,則以爲今秋水陸操·合操·城操·巡操·面操·巡歷·巡點及未行操處官鎭門聚點,竝請令廟堂稟旨分付。災傷覆審,校生考講,鄕騎士勸別武,武學都試,依例設行爲辭矣。今年穡事,雖未出場,此後雨暘調適,則庶有登稔之望,而三南纔經荐賑,畿甸兩西,連經客使與別使行,雖當農隙,宜念紓力之道,今秋水陸操·合操·城操·巡操·面操·巡歷·巡點,竝姑停止。關東則再昨年行秋操,北關則南之端川以南,北之富寧以南,昨年行秋操,而諸路之竝請停操,有關戎政,東北兩道,使之設行,災傷覆審,校生考講,鄕騎士勸別武,武學都試,竝爲依例爲之之意,分付。未行操處官鎭門聚點,依近例申飭擧行,而三南各邑堤洑堰疏築之政,多以更待農歇用功爲言。若其多用役丁之處,則旣行聚點,又責赴役,易煩勞費,因其役處,聚點附近軍民,除其坐作,專意役事,而近來聚點,皆有定期,似此等處,勿拘其期,參量役之早晩,民之便否,擧行之意,一體分付,何如?傳曰,允。北道則昨年旣爲之,關東亦於再昨年爲之,今番秋操,一體停止,可也。
洪義浩,以義禁府言啓曰,吏曹參判李祖承,施以違制之律事,傳旨啓下矣。李祖承,今方待命拿囚,而以制書違律,杖一百收贖,告身盡行追奪,放送之意,敢啓。傳曰,知道。如有功議,各減一等,可也。
徐英輔,以訓鍊都監言啓曰,本局哨官李邦祜,身病甚重,勢難察任,改差,何如?傳曰,允。
洪義浩,以義禁府言啓曰,時囚罪人柳畊·李敬魯·權琇等,原情公事判付內,柳畊已知邑弊,使之兼行繡衣反閱之擧,則初與不知,而干科有間,實穀亦與皮殼差異,係是已徹之事,則容有可恕。權琇之不備木麥,由於過時,與李敬魯,竝公罪區別功議,勘放後,草記事,命下矣。取考律文,則大明律制書有違條有曰,凡奉制書,有所施行,而違者杖一百矣。柳畊·李敬魯·權琇等,各杖一百收贖。而柳畊七代祖舜翼,靖社功臣云,李敬魯六代祖恒福,扈聖功臣云,權琇十二代祖攀,佐翼功臣云。竝功減一等,各杖九十以公罪收贖,放送之意,敢啓。傳曰,知道。
洪義浩,以義禁府言啓曰,李祖承,杖一百收贖,告身盡行追奪,放送草記批旨內,如有功議,各減一等可也事,命下矣。李祖承八代祖時白,靖社功臣云,功減一等,杖九十,奪告身四等之意,敢啓。傳曰,知道。
洪義浩以義禁府言啓曰,時囚罪人徐潤載,依判府,嚴囚西間之意,敢啓。傳曰,知道。
禁府照目,向前柳河喆·崔時淳等,亦觀其所供,貿米之捧留,一依營關京關,稱數捧留,初無出秩民間,推移區處之事是如是白乎乃,邑報旣稱立本取剩。道啓又曰,自己酉至丁巳,凡易四倅,而各有所犯云爾,則今此囚供之全事自明,尤爲可駭,竝只以此照律罪。柳河喆段,杖一百收贖,告身盡行追奪,流三千里定配。崔時淳段,杖一百,流三千里定配,以喪前所犯,收贖,告身盡行追奪,竝只私罪,奉敎依允爲旀,功減一等爲良如敎。
又照目,新寧前縣監南正和矣原情公事判付內,繡啓諸條之外,刑用笞,笞用針,可謂妄擧之甚者。卽毋論傷人與否,年少有前程之人,何忽存愛之誡乃爾?錢穀區處一款,猶屬餘事,嚴加勘律以聞罪,從重論,杖一百收贖,告身盡行追奪,流三十里定配,私罪奉敎依允爲旀,功議各減一等爲良如敎。
己未七月十五日卯時,上御重熙堂。禮房承旨入侍時,行都承旨李冕膺,假注書呂東植,記注官金景煥·承膺祚,以次進伏訖。上曰,戶房承旨入侍。出榻敎景煥承命出傳,右承旨鄭尙愚進伏。上曰,注書馳詣宗廟,去夜雨後,向來雨漏處,果爲無頉。今番修改處,亦果完固,而修改後善爲修掃與否,問于入直官以奏,可也。賤臣承命退出。
己未七月十五日未時,上御便殿。左承旨·軍士房承旨入侍時,左承旨洪義浩,右副承旨徐英輔,假注書呂東植,記注官金景煥·承膺祚,以次進伏訖。上曰,宗廟望祭獻官及大祝二員,竝爲待令于政院,守僕事知者,亦令招致,可也。賤臣承命出傳。上曰,同副承旨來待鑄字所,抄啓文臣申絢,亦令入來,可也。景煥承命出傳。命退,承史以次退出。
上在昌德宮。停常參·經筵。
洪義浩啓曰,行大司憲宋煥箕,掌令李益恢·洪彦燮,持平李廷璞在外,執義尹羽烈傳旨未下,持平一員未差,監察茶時之意,敢啓。傳曰,知道。
傳于金羲淳曰,諸承旨持公事入侍。
傳于鄭尙愚曰,右承旨入侍。
以都摠府守宮望筒,傳于徐英輔曰,懸頉摠管許遞,前望單子入之,待下批牌招。
摠管前望單子入之,副摠管李鎭復·李性默落點。
李冕膺啓曰,明日動駕時,漢城府堂上,當爲導駕,而判尹李秉鼎未肅拜,左尹李鎭復,右尹金履翼,俱以摠管進,判尹李秉鼎,卽爲牌招,何如?傳曰,允。
李冕膺啓曰,明日大駕詣景慕宮入齋室後,王大妃殿·惠慶宮問安,何承旨進去乎?敢稟。傳曰,右承旨進去。
徐英輔,以兵曹言啓曰,今七月十七日大駕詣景慕宮展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而禁衛鄕軍停番矣。餘軍留營,何以爲之乎?敢稟。傳曰,禁將率訓局步軍五哨,馬軍二哨,爲先後廂,禁軍二番隨駕,皆以十二日擧動時休軍隨賀,至於留營留陣,竝置之,可也。
徐英輔,以兵曹言啓曰,今七月十七日,武臣堂上朔試射日次,而動駕相値,不得爲之之意,敢啓。傳曰,知道。
徐英輔,以兵曹言啓曰,卽接慶熙宮衛將崔誡道牒報,則金商門內中松一株,因風顚仆云。令該所依例斫去之意,敢啓。傳曰,知道。
徐英輔,以備邊司言啓曰,甲山同仁堡,已爲移設,新設一烽於柏德嶺,所里德烽移設於綠磻峯,設把守於嘉林村泉水里兩處,而羅巷浦把守,移置於泉水里,使其本卒立把,嘉林把守,使同仁堡土卒,及本社居民合力守番,同仁堡舊基所在阿叱間烽燧及大同把守,移屬於地方官,使該府主管事,頃自南兵營狀請,而加設烽軍之責,立於何社及爲弊與否,不爲擧論,此一條更爲關問後稟處之意,覆奏行會矣。卽見南兵使崔景岳報本司辭緣,則以爲,同仁堡舊基阿叱間烽,自甲山府,勢將主管,而烽軍則旣非賤役,且有陞差之任窠,故民多願入,必無爲弊之端。同仁堡,柏德嶺新設烽軍,則阿叱間烽軍三十名,皆以該堡土卒,今旣移入於劍川巨里新鎭底,以此三十名責立,亦無難充之弊云矣。同仁堡旣已移設,則烽把之隨以新設,或移置形便,事勢誠如狀請,而數多烽軍之責立,恐有別添新弊之慮,更請關問。而今以所報觀之,則阿叱間烽,當自甲山句管,而烽軍旣非賤役,又有陞遷之階,故民多願赴云。至於新設烽,則阿叱間舊烽軍,盡爲隨堡移入於新鎭底,則此便以渠補渠,果無爲弊之端,竝依所請施行之意,分付,何如?傳曰,允。
徐英輔,以訓鍊都監言啓曰,今七月十七日景慕宮展謁時,因兵曹節目,馬兵二哨二百三十八名,步軍五哨六百十名,標下軍一百十七名,皆以十二日擧動時休軍抄定,各其將官,領赴于禁衛營,還宮後待標信解送之意,敢啓。傳曰,知道。
洪義浩,以刑曹言啓曰,石興大女兒二名,今已上來,故招致興大,官前出給之意,敢啓。傳曰,知道。此後考察,若有更爲侵逼之擧,家長卽爲草記定配,可也。
洪義浩,以義禁府言啓曰,卿宰禁推該府草記,待批下捧供,載在大典通編矣。時囚罪人朴基正,係是宰臣,敢啓。傳曰,飭已施,分揀放送,而李魯春,亦爲放送,考出之後,謄頒猶不敢爲,則況外此乎其他乎?刋臺亦勿論,可也。
洪義浩,以義禁府言啓曰,時囚罪人金載謙議處公事判付內,放竄荒惡地,仍施禁錮之律事,命下矣。金載謙,平安道熙川郡放竄,而以判付內辭意,具罪目依例發遣府羅將,押送配所,而禁錮年退,以幾年磨鍊乎?敢稟。傳曰,知道。禁錮卽放送以後事,從後更稟,可也。
洪義浩,以義禁府言啓曰,時囚罪人柳河喆杖一百收贖,告身盡行追奪,流三千里定配照律公事判付內,依允。功減一等事,命下矣。柳河喆功減一等,杖一百收贖,告身盡行追奪,忠淸道沃川郡增若驛,徒三年定配,而以議啓內辭意,具罪目依例發遣府羅將,押送配所,何如?傳曰,一配一贖,近於斑駁,此囚亦爲收贖,可也。
洪義浩,以義禁府言啓曰,時囚罪人南正和杖一百收贖,告身盡行追奪,流三千里定配照律公事判付內,依允。功議各減一等事,命下矣。南正和功義各減一等,杖九十收贖,告身盡行追奪,徒二年半定配,而前因他罪,卽其地定配於慶尙道新寧縣,前罪目,添書今番罪目,仍前配所,依例發遣府羅將,還發配所之意,敢啓。傳曰,知道。
洪義浩,以義禁府言啓曰,時囚罪人柳河喆杖一百收贖,告身盡行追奪,忠淸道沃川郡增若驛,徒三年定配草記批旨內,一配一贖,近於斑駁,此囚亦爲收贖可也事,命下矣。柳河喆杖一百,徒三年定配收贖,告身盡行追奪,放送之意,敢啓。傳曰,知道。
己未七月十六日卯時,上御誠正閣。諸承旨持公事入侍時,行都承旨李冕膺,左承旨洪義浩,右承旨鄭尙愚,左副承旨兪漢寧,同副承旨金羲淳,記事官柳台佐,假注書呂東植,記注官金景煥·承膺祚,檢校直閣金近淳,以次進伏訖。羲淳讀奏平安監司韓用龜狀啓碧潼郡守李旭祥到任事。義浩讀奏咸鏡監司具㢞啓本充軍罪人金萬載放送事,平安監司韓用龜啓本殺獄罪人同推開坐事。上曰,公事只爲啓下,而判付則筵退後書之,可也。冕膺等以無公事先退。義浩曰,卽伏見平安監司韓用龜啓本,則安州牧使金孝建名字,有誤書處。奏御文字,有此不審,不可無警,推考,何如?上曰,依爲之。出擧條命書傳敎曰,朱子,卽孔子後一人也。堯·舜·禹·湯之道,得孔夫子而明,孔·曾·思·孟之學,得朱夫子而傳,朱夫子尊,然後孔夫子始尊,爲天地立心,爲生民立命,爲萬世開太平,迪彝敎於窮宙,陳常典於時夏,以之異端熄而民志定者,卽惟曰,衛斯道扶正學,而究其本則尊我朱夫子是耳。顧予至誠苦心,對越方寸之中,誦習其書,若親警咳,嘗於燕閒有暇,就一部大全,爲日用厚生之菽粟茶飯,略之爲會英,類之爲選統,鈔之爲百選,槪之爲節約,集之爲會選。而竊又有契於春秋之旨,擬成大一統文字,欲以大全·語類·遺書與二經·四書之傳義·章句·集注·或問及啓蒙·家禮·蓍卦之考誤,昌黎之考異,以至魏氏之契,楚人之辭,通書·西銘·太極傳解等群書,裒以稡之,作爲全書,如明道之志康節,紫陽之狀濂溪,則其於求端用力之方,造道成德之序,粲然煥乎,無相錯糅,夫子之門墻堂室,於此考徵,如日之麗天,如水之行地,庶幾有補於風敎之萬一。鳩輯有年,行且就緖,待編成告于先聖之廟而印行,欲述朱夫子漳州故事,春秋之先刊,自有微意於大一統者存焉。但語類義例多,氄䮕·池饒兩本,雖稱精善,黃文肅,尙不滿其意。若其分門割部者,張敬夫之類言仁,趙忠定之類奏義,蓋嘗見正於考亭函丈之際,則微言大義,鬱而未彰,是豈朱夫子本旨?泰山高矣,滄海深矣。見者想其儀形,聞者淑其緖理,似不待於序次編秩之中,而傳五章之補缺,卽朱夫子大力量細工夫處,予所願者,學朱子也。吾道之東,顧不在斯歟?考定之時,宜加詳審,須與眉·徽·建安之本,而見得眞面目,可以成其書。雖以大全言之,台州奏狀,不載於閩板,且如陸·王之帖,梅花之賦,逸而不列。先儒不云乎?穹壤彌道,凝之則存乎人,今行進賀副使之特授者,以其素嫺於編書,且與諸臣,偕聞編輯之本意也。使行入燕之後,另購大全眞本與語類各本,上价旣承筵敎,與副使悉心覓來,令內閣下諭。近來中國學問,滔滔是陸·王餘派,泛濫於白沙,懷襄於西河而極矣。未知大江以南建·閩·泉·漳之間,猶有夫子之耿光風烈之至今在者,而或者新編之朱書,未及遠播否乎?予在春邸時,求呂成公大事記,積費經營,始購燕肆,心誠求之,書豈不至?若或藉此,而雜書又出柵門外,則王府自有關和,孰敢干之?人或謂經傳不可禁,而此有不然者,尊閣兀上,鄕本勝於唐本。且況咿唔則立渝,懶惰者臥看,安在其愛若球璧,敎若神明乎哉?此禁之申嚴,未必不爲衛道扶學之一助。且近日所謂經義,只用小註,遂及於所謂蒙引汪訂諸家,轉益蔑裂鹵莽,稗官雜史之外,竝與唐本經傳之不許購來,卽亦朱夫子反躬踐實之餘意,亦令廟堂申明嚴飭於行臺處。仍命退,諸臣以次退出。
己未七月十六日卯時,上御重熙堂。右承旨入侍時,右承旨鄭尙愚,假注書呂東植,記注官金景煥·承膺祚,以次進伏訖。上曰,一提學如已來待,使之入侍。賤臣承命出傳,與檢校提學鄭民始,偕入進伏。民始曰,雨中日候,猶有熱意,日間聖體候,若何?上曰,一樣矣。上曰,卿之病勢,近則如何?民始曰,近日則稍勝矣。上曰,入夏以來,今日雨勢,最爲霈然矣。民始曰,雨則好雨,而有太過之慮矣。上曰,卿旣以稟事入來,有何可奏事乎?民始曰,以兼帶壯勇營及觀象監事,有所仰達矣。仍奏曰,本營軍物所需鐵物,每年貿用於所産湖西黃澗縣,而價本之自京輸給,實多難便,數亦不多。自明年以公穀會減上下之意,分付帥臣處,本營廨舍,多有修補者,而磚石最難覓得,戶曹之從前卜定,積置別營之數,爲數萬立云。年久留置,每多無實之弊,限三千立移來取用,何如?上曰,依爲之。出擧條民始曰,本監取才,及勸奬時所用冊子中七政四餘萬年書·金口訣·六壬指南·增刪卜易·易林補遺·卜筮全書·卜筮正宗等書,未及備置,借用甚苟簡,陰晴表水銀,陳久不堪用,水銀十斤,竝爲貿來,然後可以備用。價本以不虞備銀上下,出柵時冊子,勿爲禁斷出來之意,知委於使行及關西道臣處,何如?上曰,依爲之。出擧條仍命退,諸臣以次退出。
上在昌德宮。停常參·經筵。
自酉時至十八日開東,灑雨下雨,測雨器水深一寸七分。
大駕詣景慕宮入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安,答曰,知道。還宮後,內閣·政院·玉堂·藥房口傳問安。答曰,知道。
徐英輔啓曰來二十一日朝參日次矣,敢稟。傳曰,停。
洪義浩啓曰,行大司憲宋煥箕,掌令李益恢,持平李廷璞在外,執義尹羽烈傳旨未下,持平一員未差,監察茶時之意,敢啓。傳曰,知道。
徐英輔啓曰,司僕內乘來言,捲簾,取稟。傳曰,捲三面。
洪義浩啓曰,臣義浩以王大妃殿·惠慶宮問安進去,下直之意,敢啓。傳曰,知道。
承旨前望單子入之,李尙度落點。
李冕膺啓曰,新除授承旨李尙度,以前任昌原府使,方在解由未出中,何以爲之?敢稟。傳曰,勿施。前望單子入之。
傳于徐英輔曰,軍士房承旨入侍。
傳于徐英輔曰,來待,諸臣入侍。
以考喧都事徐有敎拿處傳旨,傳于徐英輔曰,今番則分揀。
兵曹口傳政事,副護軍單李魯春。
徐英輔,以兵曹言啓曰,觀旂橋屛門牌將懲治事,奉承下敎矣。當該牌將御營廳哨官金億,嚴棍十度後,汰去之意,敢啓。傳曰,知道。汰去則分揀,可也。
己未七月十七日卯時,上詣景慕宮,秋展謁擧動入侍時,行都承旨李冕膺,左承旨洪義浩,右承旨鄭尙愚,右副承旨徐英輔,同副承旨金羲淳,記事官柳台佐,假注書呂東植,記注官金景煥·承膺祚,直提學李冕秀,檢校直閣沈象奎·金近淳,以次侍立訖。時至,通禮跪啓外辦,上具翼善冠·衮龍袍,乘輿出交泰門·永淸門·明政門,通禮跪啓請降輿,上降輿乘輦。藥房都提調李時秀進奏曰,朝候猶熱,連次勞動,聖體候,若何?上曰,一樣矣。上曰,不爲仕進承旨許遞,前望單子入之。待下批牌招。出駕前下敎大駕仍進發,侍衛諸臣以次隨駕,出弘化門,侍衛諸臣及百官以次隨駕,路由館峴至觀旂橋,通禮跪啓請下輦,上下輦步過,乘輦,命入祗迎儒生擧案。敎曰,如此暑節,若是多會,當爲應製,而値熱未果,稍待生涼,當行到記及七夕製,此意諭於儒生也。英輔承命,分付。仍進發至宮大門外,通禮跪啓請降輦,上降輦乘輿,由東夾門入,通禮跪啓請降輿,上降輿入御齋殿,少頃,通禮跪啓外辦,上改具冕服以出,通禮跪啓請執圭,冕膺跪進圭,上執圭詣版位,引儀唱行禮,上行再拜禮訖,仍詣宮內奉審訖,命設布帳,仍入役軍,工匠等始役,命戶曹堂郞,禮工判入來,同爲看役,台佐承命出傳,戶曹判書趙鎭寬,工曹判書黃昇源,禮曹判書徐龍輔,戶曹正郞李良會入來,上入御齋殿,改具翼善冠·衮龍袍,出詣階上,親審始役。敎曰,午前可以訖役矣。時秀曰,然矣。上曰,初嚴爲之。賤臣承命出傳。上曰,簷端之瓦,須令整齋好矣。本宮提調鄭民始曰,當依宗廟從便修改例爲之矣。上曰,雨漏處則無之乎?民始曰,無之矣。上曰,二嚴爲之。台佐承命出傳。上曰,今番之風,果無所妨於穡事耶?時秀曰,此時之風稍妨於早粟,而畓穀則無損矣。上曰,昨日之雨,纔爲寸餘,不至太過,幸矣。民始曰,然矣。上曰,承旨前望,以左通禮李顯默落點矣。仍命顯默進前。敎曰,通禮果爲已入於承旨望耶?顯默曰,新經準職,故未入於前望矣。上曰,然乎?勿施爲可,而此通禮與右相,爲抄啓同官,而尙在綠袍,可謂沈屈矣。時秀曰,果然矣。上曰,三嚴爲之。賤臣承命出傳。上曰,俄於出宮時見之,則明政殿庭磚石,不可不修築,而水道亦不疎通,今日畢役後,戶房承旨與戶曹堂郞,同爲看審,仍爲修築疏導之地,可也。仍命尙愚仍留檢飭,仍命通禮前導,通禮跪啓外辦,上出神門,通禮跪啓請乘輿,上乘輿出宮大門,通禮跪啓請降輿,上降輿乘輦,還至觀旂橋,通禮跪啓請下輦,上下輦步過,乘輦。敎曰,儒生應製,今日設行爲好乎?將待生涼爲好乎?問於儒生,依願回奏也。英輔承命出問回奏曰,姑待生涼,爲好云矣。仍進發。英輔曰,衛外擊錚,自有禁飭,而觀旂橋下輦所咫尺之地,有此鄕民之肆然冒犯,該營大將,推考警責,考喧都事,所當重勘,而本院請推之外,無他可施之罰,何以爲之乎?上曰,御將纔因他事記過,而考喧都事拿處,可也。出擧條路由館峴。敎曰,日熱如此,比至弘化門外,駕前後軍兵,竝爲解送,可也。入弘化門,命下標信解嚴,入明政門·永淸門·交泰門還內,諸臣以次退出。
己未七月十七日午時,上御便殿。軍士房承旨入侍,來待諸臣同爲入侍時,右副承旨徐英輔,假注書呂東植,記事官金珍恪,記注官承膺祚,水原留守徐有隣,以次進伏訖。上敎有隣曰,卿於何日上來,而何當下去耶?有隣曰,再昨上來,而明當下去矣。上曰,府內雨澤及農形,果何如?有隣曰,雨澤近則周洽,而農形可占大登矣。上曰,明政殿庭修治之役,如已始之,戶房承旨卽爲歸院,可也。賤臣承命出傳。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深二寸六分。
洪義浩啓曰,行大司憲宋煥箕,掌令李益恢·洪彦燮,持平李廷璞在外,執義尹羽烈傳旨未下,持平一員未差,監察茶時之意,敢啓。傳曰,知道。
傳于徐英輔曰,諸承旨持公事入侍。
承旨前望單子入之,李集斗落點。
承旨前望單子入之,兪岳柱落點。
洪義浩啓曰,新除授右副承旨兪岳柱,卽爲牌招,何如?傳曰,允。
傳于金羲淳曰,違牌承旨許遞,前望單子入之,待下批牌招察任。
承旨前望單子入之,金履翼落點。
傳于金羲淳曰,前假注書洪命周,仍察上注書之任。
徐英輔以兵曹言啓曰,五衛將張顯慶·卜台鎭,除授後在外過限未上來,五衛將徐有龍,身病猝重,無望供職,宿衛輪番之任,不可久曠,竝改差,何如?傳曰,允。
己未七月十八日午時,上御重熙堂。諸承旨持公事入侍時,右副承旨徐英輔,假注書呂東植,記事官金珍恪,記注官承膺祚,以次進伏訖。上曰,公事爲幾度?英輔曰,只有推考房公事一度,而臣以代房持入矣。上曰,入之。命書榻敎曰,都承旨聞有親病,許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
午時未時,灑雨下雨,測雨器水深一分。
李集斗啓曰,來二十一日輪對,取稟。傳曰,當次人受點,後日次來待。
洪義浩啓曰,行大司憲宋煥箕,掌令李益恢·洪彦燮,持平李廷璞在外,執義尹羽烈傳旨未下,持平一員未差,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金羲淳曰,諸承旨持公事入侍。
李集斗啓曰,左副承旨鄭尙愚,今日不爲仕進,卽爲牌招,何如?傳曰,許遞,前望單子入之,待下批牌招察任。
李集斗啓曰,三皇忌辰日望拜禮,前期一日以稟事,曾有先朝受敎矣。今二十一日神宗皇帝忌辰日,親行望拜禮,何以爲之?敢稟。傳曰,謹當親行,而雨勢姑無霽意,闕字牌奉來,不可沾濕,更觀明日,該房微稟。
承旨前望單子入之,李翊模落點。
傳于徐英輔曰,軍士房承旨入侍。
傳于徐英輔曰,來待諸臣入侍。
傳于洪義浩曰,右承旨入侍。
以漢城府人家頹壓別單,傳于金羲淳曰,恤典,令該廳卽爲分給事,分付。
金羲淳,以內醫院都提調意啓曰,濟州牧年例封進藥材十三種內,靑皮·枳殼·枳實等三種,全數闕封,三種之材,初非稀貴之物,商舶私貿,依舊絡續,而莫重御藥所用,連年闕封者,事體道理,俱極可駭,該牧使曺命楫,爲先罷職,其罪狀,令該府拿問重勘,三種藥材,各別極擇,從速準數封進之意,嚴飭分付,何如?傳曰,允。
金履翼,以賑恤廳言啓曰,南部鑄字洞契任掌宋在壽,今月十六日本洞路傍,得一歲遺棄男兒,同里居私婢興梅,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
己未七月十九日辰時,上御誠正閣。諸承旨持公事入侍時,行都承旨李冕膺,行左承旨金履翼,右承旨洪義浩,右副承旨徐英輔,同副承旨金羲淳,假注書洪命周·呂東植,記注官金景煥·承膺祚,檢校直閣沈象奎,以次進伏訖。冕膺讀奏京畿監司徐鼎修狀啓雨澤事,廣州留守金思穆狀啓雨澤事,義浩讀奏京畿監司徐鼎修啓本,楊州牧殺獄罪人咸奉連獄事,査實馳啓事,黃海監司曺允大啓本,徒年罪人金限滿,令該曹稟處事,全羅監司趙宗鉉啓本,徒年罪人趙龜錫放送事,分書判付訖。履翼等以無公事先退。英輔曰,卽伏見濟州牧使曺命楫狀啓,則以進上所封靑皮·枳殼·枳實,不得封進爲辭矣。三種藥料,自是緊需,商舶私賣,聞亦如前,而守臣則每以稀結闕封之意,無難登聞,揆以事體,萬萬駭然。原狀啓今方還下送,自本院亦當草記請勘,而該牧使曺命楫,爲先從重推考,何如?上曰,依爲之。出擧條敎象奎曰,太僕所在文蹟,果有可據者乎?象奎曰,略有所存,而多是節目間事矣。上曰,孝廟朝御製懸板及先朝備忘記,俱在太僕云然否?象奎曰,然矣。上曰,其中有屬於馬經者,詳細考出,以爲編入之地也。仍命先退。義浩曰,禁府公事,判堂出仕間,令次堂擧行事,命下矣。此不必仍爲定式,只於今判堂時,如是擧行乎?上曰,唯。仍命退,承史以次出。
己未七月十九日辰時,上御便殿。軍士房承旨入侍,來待諸臣同爲入侍時,右副承旨徐英輔,假注書呂東植,記注官金景煥·承膺祚,一提學鄭民始,司僕提調徐龍輔,直提學李晩秀,以次進伏訖。民始曰,三庚已過,猶有熱意,日間,聖體候,若何?上曰,日熱果爲難矣。上曰,雨意尙未開霽,或無太過之慮耶?民始曰,今若卽晴,則亦爲好雨,而日候猶蒸熱,未知何時的霽矣。上曰,馬經方欲刊行,卿等須與諸文臣詳義博考,善爲釐正之地好矣。大抵,我國馬政,甚爲疎略,名以馬醫者,全不知方,此豈成說乎?民始曰,然矣。或聞將臣言,則司僕馬醫,間或粗曉,而各軍門馬醫,則甚至有不知着鐵之法者,誠駭然矣。上曰,本寺則果有可據文蹟,而調馬法亦有謄錄乎?龍輔曰,本寺略有冊子,而皆是鳩合散秩,無一統文字,至於調馬謄錄,亦無可據者矣。上曰,筵退後詳細考閱,善爲編入之地也。民始曰,分排件數及物力容入,亦當磨鍊爲之乎?上曰,從便議定,可也。仍命退,諸臣以次退出。
己未七月十九日午時,上御便殿。右承旨入侍時,右承旨洪義浩,假注書呂東植,記注官金景煥·承膺祚,以次進伏訖。上曰,鑄字所來待閣臣,及抄啓文臣入侍。賤臣承命出傳,與檢校直閣沈象奎,抄啓文臣洪奭周偕入進伏。上曰,抄啓諸文臣,使之來待,所下陸律,圈批以入,可也。仍命退,諸臣以次退出。
上在昌德宮。停常參·經筵。
藥房都提調李時秀,提調李得臣,副提調徐英輔啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
徐英輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,行大司憲宋煥箕,掌令李益恢·洪彦燮,持平李廷璞在外,執義尹羽烈傳旨未下,持平一員未差,監察茶時之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
徐英輔啓曰,備邊司郞廳來言,今日賓廳日次,而望拜禮齋戒相値,不得來會云矣,敢啓。傳曰,仍爲來會。
傳于徐英輔曰,大臣·備局堂上引見。
傳于金履翼曰,左承旨入侍。
傳于洪義浩曰,右承旨入侍。
吏曹堂上前望單子入之,參判閔台爀,參議李翊模落點。
徐英輔啓曰,事變假注書安益謙,身病猝重,勢難察任,今姑改差,何如?傳曰,允。
安益謙改差,代以趙碩章爲事變假注書。
李集斗啓曰,明日奉室望拜禮爲之事,命下矣。齋宿處所,以何處爲之乎?敢稟。傳曰,集成門近處當齋宿,軍士房承旨入來,其外永肅門外入接,可也。
以右議政李時秀掃墳呈辭,傳于金羲淳曰,給由馬,澆奠床備給。
傳于金羲淳曰,草記不過體例間事,承文院前提調洪良浩,分揀。
備邊司薦望,以林蓍喆爲濟州牧使,李羲甲爲義州府尹。
李集斗啓曰,明日望拜禮時,九卿當爲進參,而行刑曹判書李祖源,行判尹李秉鼎,右參贊權裕病不進,倂卽牌招,以爲淸齋之地,何如?傳曰,許遞。
徐英輔,以都摠府言啓曰,副摠管李鎭復,以漢城府左尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,本職許遞,可也。
兵曹口傳政事,護軍李鎭復單付。
徐英輔,以兵批言啓曰,訓鍊院正前望中在京無故人,只有二人,以二望擬入之意,敢啓。傳曰,知道。
有政。吏批,行判書金文淳進,參判閔台爀牌不進,參義李翊模式暇,右副承旨金羲淳進,以李周顯爲承旨,尹長烈爲大司諫,李顯默爲執義,鄭景祚爲司諫,崔禧延爲掌令,權文度·洪宅夏爲持平,金履載爲獻納,鄭澣·李海淸爲正言,李垿爲校理,蔡弘履爲知敦寧,申大顯爲左尹,鄭大容爲右尹,尹光普爲禮曹參議,丁範祖爲藝文提學,申錫老爲敦寧判官,李運祥爲軍器判官,前牧使李東稷通訓,今陞通政復資事承傳,掌樂主簿洪赫,尙衣主簿林周喆相換,成均博士二單金致礪·金瑥,學錄單韓學周,濟州牧使單林蓍喆,義州府尹單李羲甲。
兵批,判書李在學進,參判朴基正入直,參議朴奎淳,參知閔昌爀病,左副承旨徐英輔進。啓曰,忠淸水使,今當差出,而擬望之人乏少,未準朔禁軍將,竝擬,何如?傳曰,允。以兪漢謨爲同知,姜彝正爲副摠管,金珠淵·具達遠·李性淵爲五衛將,李石求爲訓鍊正,鄭魯誠爲武兼,曺錫中爲文兼,李顯宅爲忠淸水使,姜彙喆爲三陟營將,千圭錫爲阿耳僉使,張至冕爲北評使,明月萬戶單鄭觀輝,李邦城爲壯勇外營衛將,護軍李冕膺·姜彝正·李得濟,副護軍李義鳳·李祉永·兪漢寧·兪岳柱·金翰東·鄭尙愚,副司直尹羽烈·李萬勞·李益恢·李垿·李廷璞,副司果尹涵·嚴思彦·金履載以上竝單付,李成德爲訓鍊僉正,韓景麟爲蒜山僉使,三陟營將姜彙喆,今加折衝加資事啓下。李集斗啓曰,今日齋宿承旨當爲備員,而右副承旨李周顯,時在全羅道全州地,合有變通之道,何以爲之?敢稟。傳曰,許遞。
吏批,再政。以李顯默爲承旨,金銑爲副修撰,李致中爲右參贊,申思運爲刑曹判書,金翊休爲判尹,尹涵爲吏曹正郞,安策爲左通禮,洪元燮爲司僕正,李藎模爲尙衣別提,李靖模爲戶曹正郞,李東冕爲吏曹佐郞,柳之羽爲禮曹正郞。
李集斗啓曰,今日齋宿,承旨當爲備員,新除授同副承旨李顯默,卽爲牌招,以爲淸齋之地,何如?傳曰,允。
李集斗啓曰,明日望拜禮時,九卿當爲進參,新除授右參贊李致中,刑曹判書申思運,判尹金翊休,竝卽牌招,以爲淸齋之地,何如?傳曰,允。
李集斗啓曰,明日望拜禮時,兩司長官及侍臣當爲進參,今日政新除授臺諫,竝待下批牌招,以爲淸齋之地,何如?傳曰,允。
以大司諫尹長烈,司諫鄭景祚,獻納金履載,正言李海淸,牌不進罷職傳旨,傳于洪義浩曰,只推,其中抄啓文臣許遞,館官仍任,九卿中在外及違牌人員,亦爲許遞,前望單子入之,待下批牌招,使之備員淸齋。
漢城判尹前望單子入之,金載瓚落點。
刑曹判書前望單子入之,李得臣落點。
臺諫前望單子人之,執義曺允遂,獻納南履翼,正言李東冕落點。
傳于徐英輔曰,懸頉摠管許遞,令該曹口傳差出。
兵曹口傳政事,以宋銓·尹得逵爲副摠管。
正言鄭澣啓曰,臣儱侗譾劣,言責之任,本不近似,而頃叨憲職,懲討方殷,三司諸臣,退自閤外,顒俟處分之際,修撰韓用鐸,徑尋鄕路,僚議峻發,聯陳官箴之義矣。及夫用鐸疏批之下,誨責截嚴,臣亦聯疏中一人,惶恧交切,靡所容措,間者復叨柏府除旨,未卽引避,旋蒙恩遞,且感且惶,惟思自靖,迺者薇垣新命,遽下此際,望拜隔宵,天牌臨召,臣怵畏義分,雖不得不章皇出肅,而顧臣區區私義,豈敢以頃者一遞,謂伸廉隅,乃敢晏然仍冒於臺次乎?請命遞斥臣職。答曰,勿辭,亦勿退待。
徐英輔,以兵曹言啓曰,明日奉室行禮時,侍衛軍兵及墻外環衛軍兵,當爲磨鍊,而丙辰年則外各營入直軍,除營直,訓將率領環衛,今年則訓局軍五哨排立,挾輦軍,連以金虎門入直軍四十名磨鍊,槍劍軍,置之矣。今番則何以爲之乎?敢稟。傳曰,環衛軍,依丙辰年例,餘皆依近例,可也。
徐英輔,以御營廳言啓曰,今七月二十一日大駕詣奉室行禮時,依兵曹節目,新營入直軍三十二名內,除營直五名,實二十七名,依例除標信除出,入直千摠梁埉,哨官沈能壽,領赴于訓鍊都監都領陣,而解嚴後還爲入直之意,敢啓。傳曰,知道。
洪義浩,以義禁府言啓曰,濟州前牧使曺命楫,令該府拿問重勘事,傳旨啓下矣。曺命楫時在任所云,依例發遣府書吏,交代後拿來,何如?傳曰,允。
李顯默,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。中部字內完少頹多一戶,布一疋,東部字內全家頹壓二戶,各錢二兩,西部字內完少頹多三戶,各布一疋,合錢四兩,布四疋恤典,依例分給之意,敢啓。傳曰,知道。
己未七月二十日卯時,上御熙政堂。藥房入診入侍時,藥房都提調李時秀,提調李得臣,副提調徐英輔,假注書洪命周,記注官金景煥·承膺祚,醫官柳光翼·金孝儉·李敬培·李周憲·李惟鑑·玄必采·吳天根·朴春源,以次進伏訖。上曰,他承旨入侍,而備堂之來會與否,知入也。景煥承命出問,回奏曰,大臣未及入來,而諸宰亦未齊會矣。行左承旨金履翼進伏。時秀曰,雨後日候,猶有熱意,日間,聖體候,若何?上曰,大體則一樣,而背部時有熱候,是可悶也。時秀曰,雖無表症之著顯,而熱候如是,則令醫官診察,似好矣。上曰,不必入診,而大抵調養之方,無過於淸心靜攝,故常加意於此矣。時秀曰,聖敎至當,伏願加勉焉。仍奏曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,熱候雖未大段,而醫官旣已待令,入診,何如?上曰,置之。上曰,提調之顔貌,比前無減矣。得臣曰,今則半不如前矣。命書榻敎曰,行大護軍李得臣,備堂還差。上曰,左相如已入來,與諸宰偕入。如未入來,諸宰先爲登筵,而右承旨亦令入侍。命周承命出傳,回奏曰,大臣今方入來,與諸宰偕入矣。右承旨洪義浩,假注書呂東植,事變假注書安益謙,與左議政李秉模,行吏曹判書金文淳,兵曹判書李在學,行大護軍李邦一,戶曹判書趙鎭寬,禮曹判書徐龍輔,同知中樞府事徐有大,行護軍申大顯,行護軍李漢豐,禮曹參判李書九,校理高宅謙,皆入進伏。上曰,引見傳敎已爲書出乎?義浩曰,果已書出矣。秉模曰,日候尙熱,聖體候,若何?寢睡·水刺之節,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣條,何如?上曰,一樣矣。上曰,日前宮謁時,雖有熱意,而日候則甚好矣。秉模曰,廟謁日則自朝稍有雨意,至行禮後始注下,誠非偶然矣。上曰,終出洞口,始爲灑雨,且是甘霈,何幸如之?但諸臣沾濕太過,予亦不免沾濕,池景喆事,誠甚痛駭矣。十三日,卽今年三百六十日中最吉,而草記中不爲入之,豈可成說乎?秉模曰,此輩擧行,近每如此,誠駭然矣。上曰,近來槐院擧行,不成說矣。彼國所賜先朝諡號,雖不可遵用於我國,而到彼時則勢有不得不然者,使行時自該院宜令知去,以爲應接之地,而每不如是云。左承旨入去時,亦未知去乎?履翼曰,臣行時,未及問之於該院矣。上曰,今番別使入去之前,必令知去,可也。秉模曰,古則出疆之時,例見大臣,蓋爲到彼後周旋事相議之地,而近來則國家無事,別無可議者,故此規自致解弛矣。時秀曰,非獨爲相議而已,公體亦當然矣。上曰,須出文蹟,以爲申明之地好矣。秉模曰,使臣之出疆,副使書狀之必見大臣,蓋出重專對之意,而近來此規癈而不行,此後則申飭,何如?上曰,依爲之。出擧條上曰,次對爲之。秉模曰,頃因慈山府使李東馨上疏批旨,本府諸條矯救之方,論理狀聞後稟處之意,粘啓行會矣。卽見平安監司韓用龜狀啓,則以爲改量事問于該府,則以爲歷數一鄕,無可以擔當此事之人,勢將姑爲仍舊貫置之,軍政事,近來民習癡濫,百般謀避,萬端稱頉,閑丁安得不乏,軍伍安得不虛乎?査櫛戶口,期於塡充之意,嚴飭該邑,獨鎭事,慈母山城,淸南第一關防,而管城將之兼受節制於左營德川者,誠不無臨時掣肘之慮,今若以該府使,領率本府三哨軍,別爲獨鎭,使之主掌節制,便宜進退,則勢若單弱,力實精專,固不可以軍少爲嫌,而左營將所領兵馬,不過爲十一哨,比諸前中右後營十八九哨,誠爲不均,而又於十一哨中減三哨,則左營軍額,實有偏少之慮,兔城鎭軍之赴操於右營順川者,爲三百三十八名,而論其程途,則自兔城距順川,爲一百八十里,至德川爲一百五十里,軍額卽有相左道里反爲便近,以兔城軍移付左營,則在左營不減元額十一哨之數,在右營,尙爲十六哨,而猶多於左營軍額,如是定制,則慈山之陞爲獨鎭,似無拘礙之端,故往復兵使,則所論無甚異同,該府使陞爲獨鎭將,恐合事宜,慈母城操許久停癈,亦甚疎虞,自今以後,若値稍豐之歲,則依例設行事,竝請令廟堂稟處矣。改量事,營邑之言如此,勢將姑置,而旣請改量,旋請仍舊,揆以事面,極爲疎忽,該府使李東馨,推考,軍政事,依所請使之査櫛塡充,至於陞爲獨鎭事,道帥臣雖以爲無拘礙之端,古人制置,亦自有意,若其臨時領付之掣肘,他道他邑,亦多有似此之處,而惟在將兵者,隨機應變之如何?今此改制之論,旣無益於軍民,恐徒歸於紛更,姑爲置之,城操則今年停止,雖緣事勢之使然,此後則申飭擧行之意,分付,何如?上曰,依爲之。出擧條秉模曰,頃因鎭安幼學朴宗爀農書冊子回啓,陳田虛卜白微之弊,論理報來之意,行會矣。卽見全羅前監司李得臣所報,則以爲,陳田虛卜之弊,該縣前倅,旣欲陳疏,則其爲民弊,可以推知,而虛卜陳癈處,詳盡踏驗,然後方可定其虛實,而當此農殷之時,逐庫打量,易致騷擾之弊,姑待秋成,細考邑案,從實執卜,痛去切骨之冤,仍講救弊之策爲辭矣,而因請稟處矣。農時踏驗,姑非可論,秋後檢覈,在所不已,而此等之事,每致因循,徒聞設弊,未聞救弊,分付道臣,嚴飭該倅,詳考元冊子,參之以邑論,驗之以虛結,先從一二面里打量,或通一邑打量,從長擧行,期於蘇弊後,使之狀聞,何如?上曰,依爲之。出擧條秉模曰,頃因萬頃縣令李德鉉上疏,本縣私備錢設置本末虛錄委折,令道臣査實,難捧者蕩減,可徵者待秋收捧事,覆啓分付矣。卽見全羅前監司李得臣所報,則以爲賑餘錢創始年久,旣無文蹟,而指徵無處者爲三千四百十五兩,難捧者爲三百八十五兩,可捧者七十一兩,指徵處者,雖無可論,難捧之數,若是其多,可捧之數,若是其少,徵捧與蕩減,亦不可自本營擅便爲辭矣。所謂賑餘錢,雖是前人私備之物,後人之不善收殺以致徒存虛簿者,極爲可駭,而旣曰指徵無處,又曰難捧,與其存其名而無可捧之道,莫如蕩其券而絶侵欺之路,見在可捧者外,一竝蕩滌之意,分付,何如?上曰,依爲之。出擧條秉模曰,向議勅行卜物事,更爲詳聞,則非獨恒傑而已下,率雜類多,所持去云。今番齎咨官入去時,先令詳問於勅使,以爲區處之道,通官輩所持去者,自灣府從便區處,折價以給,似好矣。上曰,令戶判商確爲之,而自灣府必爲善處事,各別嚴飭也。仍敎曰,灣尹何至今不爲赴任乎?時秀曰,其間似已到任,而未得詳聞矣。上曰,此事誠駭然矣。近來紀綱,雖曰解弛,燥濕占便,何敢乃爾?辭狀之呈,限以十度或二十度之說,不無入聞者,而向因承宣之提奏,予果有責敎之及於上使,使之往諭矣。元來邊地守令,不爲赴任,則有卽其地充軍之法,義州亦邊倅也。如此之類,決不可仍置,方有見窠差送,好矣。秉模曰,濟州乎?上曰,然矣。濟州牧事,亦甚駭然矣。靑皮等藥料,本非稀貴之物。藉曰不足,亦豈有不得一二斤之理乎?雖一斤進之而曰不足,猶或可也。全數闕封,豈成道理?時秀曰,近於外間,亦未嘗無此等藥料,則私貿之往來,亦可知矣。自本院已爲嚴飭,而尙且如此,誠萬萬駭然矣。上曰,非特灣尹而已。向有侍從守令,以墮馬頉遞者,而其後京職,依舊行公,寧有如許道理乎?今雖稍久,不可仍置,濟州瓜近邊將,作窠差送,下敎前勿許遞免,可也。灣尹之代,必以可合者備擬,而近來堂下滯積,承旨落點,每患苟簡,三望須以堂下擬入爲好,曾經翰林及抄啓,雖在外任,竝爲勿拘,向來連奉繡命於華城者,今雖外補,人甚安詳,其外玉堂新舊錄中,亦多可合人矣。上曰,入侍玉堂,年今幾何?宅謙曰,六十八歲矣。上曰,此玉堂疏雖未下,而大臣則聞其槪乎?時秀曰,聞之矣。上曰,姑未及賜批,而已爲行會乎?秉模曰,行會則爲之,而別無要語之拈出處矣。上曰,其家甚負云矣。時秀曰,果然矣。上曰,承旨今方備員乎?義浩曰,然矣。上曰,左副自禮議移差,而吏議則方有闕乎?義浩曰,然矣。命書傳敎曰,政官牌招開政。又命書榻敎曰,吏曹參判·參議前望單子入之,待下批牌招。上曰,政院之入稟,誤矣。昨日批旨,旣有觀雨勢,更稟之敎,則今日有雨意,然後方可入稟,旣無雨意,則當依親行之敎擧行矣。龍輔曰,臣曹儀註,趁廳坐來呈,則政院還給,故未果入啓矣。上曰,該房事可謂做錯。仍命書榻敎曰,當該承旨推考。命書傳敎曰,明日望拜禮處所,當詣奉室前爲之,以此分付。仍敎曰,參班人待令于拱北門外事,分付漢城府,可也。仍敎曰,京兆堂上,今方備員乎?義浩曰,然矣。上曰,御將久勞詞訟,故兼帶亞尹,纔已許遞矣。日前行幸時,駕前之馬,有橫逸之意,衛外之地,有擊錚之擧,特以責備之意,使之記過,昨已分揀,想必歸家閑歇矣。上曰,明日行禮時,侍臣當爲備員,三司違牌及在外人,竝許遞。出榻敎仍敎文淳曰,臺諫之代,卿須擇擬也。今番都政,單望三通之人,皆不成樣,甚至有爲大祝,而不知去處者,吏判事殊可異也。所謂尹行逵,自爲注書時,曾已見之,而今番太廟望祭時後四拜後,不爲盥洗,直爲出去,第八室納主,幾乎?宮闈令之替行,如此擧行,今始初聞,近來侍從,類皆若是,吏判多信人言,不能審擇誠不可曉也。卿本柔善,而尙且如此,則稍不柔善者,將若之何?仍命大臣就座。時秀座次無方席,起取承旨班次方席而就座,義浩請司鑰勘罪。上曰,自政院招致,脫帽立庭,各別嚴飭,分付,可也。文淳曰,兼引儀李義勝,旣有分揀之命,其代之序陞望筒,自當勿施矣。上曰,隨宜爲之好矣,而如卿柔善者,尙且如是,今之人大抵難矣。臺望若能審擇,行之數年,則庶有實效,而亦難如意,良可歎也。卿旣調理出仕,此後則不必言病,而臘月前必無遞免之端,卿須善爲之,而亦勿違牌也。銓曹事姑置之,以舟橋事,有下詢者矣。獻陵行幸,秋間當爲之,漕船來到者爲幾隻?文淳曰,來泊者爲五十餘隻,而湖西再運,未及齊到矣。上曰,湖西船齊到後,令該曹草記以聞爲可,而何時下送則爲無弊乎,亦須問之也。若欲趁九月下送,則行幸當於八月內爲之,而昨年八月,猶有熱意矣。秉模曰,八月雖是生涼之節,秋陽尙有熱候矣。在學曰,今番都政,北道出身李光玄爲名人,以落仕最久復職,而其時認以爲丁酉年落仕矣。更爲詳聞,則辛亥年,亦嘗以西北落仕人復職,而以居住之不明,還爲見落矣。中間旣經復職,則亦與丁酉落仕有間,何以爲之乎?上曰,昔在先朝,有李姓武弁經水使者,其名則偶未記得,而光玄是此人之親屬也。武將有知之者乎?漢豐曰,似是李養中,而光玄卽其庶子也。上曰,果是李養中也。子則一也,何間貴賤?邦一曰,渠則果居北道,而渠之妻家,在於近畿,時常往來之,故嘗爲復職而見落矣。上曰,此是同道人,有爭競之習故然矣。關北人心,似宜醇厚,而乃反如是,殊可異也。時秀曰,此輩在鄕時,未嘗如是,每當仕宦之逕而然矣。上敎在學曰,所奏置之,以丁酉落仕施行,可也。在學曰,三陟營將李宜秀,旣已改差降資矣。都政新資人,如或未赴,則其代雖於散政時,以新資差出,多有已例矣。今番亦以時仕及前銜中可合陞資人,更爲擬入,何如?上曰,依爲之。出擧條在學曰,頃於古群山鎭還作履歷窠事批旨,有間或以宣薦差送,而阿耳鎭一體爲之之敎矣。阿耳鎭今方作窠,而久勤中無可合差遣者,何以爲之乎?上曰,時任僉使中如有可合者,擬入爲可,而其窠則以都政時未及收用者差送好矣。漢豐進前。上曰,前訓將之病,近則何如云耶?漢豐曰,今亦進退無常云矣。上曰,亦無深慮乎?有大曰,臣亦往見,則病勢頗重,而亦豈至有深慮乎?上敎有大曰,卿於先朝,嘗以藥院副提擧,持湯劑入侍矣。今日卿子又居此職,來參候班,甚可貴也。雖文宰家,亦必稀罕矣。卿之爲是任,果在何年耶?有大曰,似在癸巳年間,而今爲卄七年矣。上曰,先生案果爲取見,而亦考其年條乎?英輔曰,果是癸巳年矣。上曰,其時亦有他提擧,而溫劑入侍,卿每爲之矣。有大曰,其時都承旨沈頤之與都提調韓翼謩,有翁壻應避之嫌,故特點於臣,仍命題名於先生案矣。漢豐曰,臣營屯田,在於全羅道古阜地,而當初以萬餘金買得,且以畓摠言之,洽滿三百結,實是軍需之大關係,遠外事情,無路詳察,或送將校,必輒見欺於本土,鄕監輩許多收稅,盡歸奸竇,稅納漸縮,故年前行關本道,略加査櫛,而以起爲陳,以膏換瘠,其間奸弊,無復餘地,將至於莫可收拾之境,言念軍需,萬萬寒心,從今爲始,自該郡隨起執卜,收稅上納,俾有實效,而如或有不勤之弊,則當該地方官草記重勘之意,出擧條,嚴飭,何如?上曰,依爲之。出擧條時秀曰,臣不勝惶悚,而以私懇有仰達事矣。臣以無似,冒據匪分,雖不敢以見職自居,至若榮掃,人之常情,臣之父母邱墓,在於近畿,而顧此兼帶藥院之任,不可一日遠離,若得遞解,則可以請由往來矣。命書傳敎曰,以榮掃將請由往來,右相兼帶內局之任,許副,左相爲都提擧。仍敎曰,呈辭則今日爲之爲好,而何當治發耶?時秀曰,卄七八間,似當治發矣。上敎鎭寬曰,以敬奉閣事,前有酬酢,而欲爲移建於皇壇西壝外側階明日行禮時,計士匠手,使之待令,本閣製樣,令郞廳看審以來,可也。左相向以該曹郞廳請勘事,有所陳奏,故認以爲已有處分矣。更聞注書不讀批旨,以爲無發落云矣。秉模曰,其時以此仰奏,果未有發落矣。上曰,該郞果爲生疎,令該曹移除閒司好矣。仍敎文淳曰,協律之任,何爲以年少之洪赫換差也?文淳曰,實乏可合人故然矣。敎鎭寬曰,交泰門不可不稍高修建,從當擇吉爲之,而宜春門亦有頹圮之慮,徐圖修改之地好矣。仍命退,諸臣以次退出。
上在昌德宮。停常參·經筵。
大駕詣皇壇,入齋室後,內閣·政院·玉堂·藥房口傳問安。答曰,知道。
奉室望拜禮罷,入小次後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
金羲淳啓曰,來二十五日朝參日次矣,敢稟。傳曰,停。
洪義浩啓曰,新除授執義曺允遂方在罷散中,何以爲之?敢稟。傳曰,敍用。
傳于金履翼曰,戶房承旨與禮曹堂上·戶曹郞廳,依定式馳詣宣武祠,奉審摘奸以來。
傳于金履翼曰,未下直守令當日辭朝。
李集斗,以成均館行大司成意啓曰,本館入直,自辟郞廳外,凡郞毋敢入直,若有代員替直之事,則依下都監郞官例,草記代直事,曾有定式矣。司成李錫夏,身病危劇,呈旬有日,直講未差,典籍李海淸未肅拜,時無入直之員,以他郞官姑爲代直,何如?傳曰,未差之代,令該曹口傳差出,待下批與未肅拜者,使之肅拜入直,可也。
吏曹口傳政事,以韓用鐸爲直講,典籍李海淸仍任事承傳。
洪義浩啓曰,不卽入來侍臣,事過後禁推事,命下矣。掌令崔禧延,持平洪宅夏,獻納南履翼,正言鄭澣,依定式,遞差傳旨捧入之意,敢啓。傳曰,生疎所致,今番則姑爲分揀。
以高宅謙·曺錫中·金熙周禁推傳旨,傳于鄭尙愚曰,其中玉堂高宅謙·金熙周初當之致,生疎似然,豈比於曺錫中乎?分揀。
執義曺允遂啓曰,新除授掌令洪彦燮時在京畿積城地,持平權文度時在慶尙道安東地,請竝斯遠乘馹上來事,下諭。答曰,依啓。
以漢城府民家頹壓別單,傳于金履翼曰,恤典令該廳卽爲分給事,分付。
疊以漢城府民家頹壓別單,傳于金履翼曰,恤典令該廳卽爲分給事,分付。
掌令崔禧延,持斗洪宅夏,獻納南履翼,正言鄭澣啓曰,臣等俱以無似,猥叨見職,適値動駕之時,他不暇顧,章皇出肅,而不善周旋,班次失儀,至承禁推之敎,繼以有分揀之命,臣等慙惶轉甚,無地自容,以此情踪,豈可以仍冒於臺次乎?請命遞斥臣等之職。答曰,勿辭,亦勿退待。
鄭尙愚啓曰,掌令崔禧延,持平洪宅夏,獻納南履翼,正言鄭澣,避嫌承批之後,不爲傳啓,直爲出去,事甚未安,竝推考,何如?傳曰,允。豈有如許道理乎?旣不禁推,則雖古之臺諫,不可因此處義,更爲牌招,使之卽爲入來傳啓,可也。
以曺錫中囚單子判付內,念舊之意,姑爲放送爲良如敎。
同副承旨李顯默疏曰,伏以,臣姿本鹵莽,跡又孤畸,偏沐陶甄之澤,屢荷湔拂之私,出入三司,已多年所,而樗散之材,文質無當,愚拙之性,歷揚踰分,榮途進步,實非始望之所期,而日前鴻臚昵侍之際,聖念特軫其淹倒,恩諭迥出於尋常,臣咫尺承聆,不覺感淚之被面,卽者銀臺寵除,曲費造化,緋玉生輝,天牌儼臨,臣於是叩謝爲急,冒沒趨膺,時値淸齋,未敢言私,而右承旨臣洪義浩,臣之姨從弟也。相避之法,在下當遞,玆敢援例陳籲。伏乞聖明,亟許遞改,以存公格,千萬幸甚,臣無任云云。答曰,省疏具悉。疏辭,下該曹稟處。
吏曹啓目,粘連觀此承政院同副承旨李顯默上疏,則以爲,右承旨臣洪義浩,卽臣之姨從弟也。相避之法,在下當遞,亟許遞改,以存公格亦爲白有臥乎所,相避之法,在下當遞,似當許遞是白乎矣,邇列之臣所帶遞仍當否,臣曹不敢擅便,上裁,何如?啓,依回啓施行爲良如敎。
皇朝人子孫,忠臣子孫參班儒生應製榜,賦二下幼學申溶,父大壽,生父大成,三上幼學黃鐸,父載復,金在源,父斗秋,詩三上幼學金履秀,父直行,詔三中進士李鍾夏,父世璞,賦三中,一幼學李相斗,父得英,三中生員任壽益,父尙淹,幼學金致益,父思訥,業儒金敏淳,父履信,詩三中前察訪金獻行,父智謙,生員尹爔,父昌柱,生父亨柱,前學官李廷年,父獻慶,賦草三中幼學金遠根,父道淳,詔三下,生員金愚淳,父履命,生父履魯,前縣監李厚老父烿,賦三下幼學李濟翼,父台鉉,生員李道明,父延穆,生父延忠,進士任尙泰,父致寬,詩三下幼學洪穉圭,父元燮,詔草三下幼學洪秉一,父益弼,生父昌海,賦草三下幼學金善根,父魯淳,前都事李台峻,父克敬,幼學南正容,父益祚,進士金履祜,父在行,生父宅行,幼學田益龍,父德雨,兪碩柱,父漢直,進士曺錫倫,父羽振,幼學宋天圭,父煥章,幼學李濟敬,父國昌,生父鼎昌,詩草三下幼學金獻觀,父大壽,詔違幼學許調,父晙,兪民柱,父漢葛,兪文柱,父漢葛。
傳于李集斗曰,今年何年?風泉之感,尤切於是年,而今日卽神皇諱辰也。祗謁奉室,與皇朝人子孫,忠臣後裔,禮成望位,榛苓之思,愾我寤歎,向者適値憫旱,製射之退行,旣有設言於儒生武士等,所以不憚炎暑,分所親試於朝宗門及北營也。賦居首二下贈吏曹判書申㬅玄孫幼學申溶,詩居首三上文忠公金尙容六代孫幼學金履秀,詔居首三中贈參判李惇敍五代孫進士李鍾夏,各新印春秋一件賜給,柳葉箭優等忠肅公趙廷翼六代孫哨官趙台錫,按察使王楫七代孫守直官王胤錫,各尙方弓一張賜給,其餘製射入格人,依書下分等施賞,而取見參班擧案,三學士後孫中洪·尹兩學士家,無在官者,吳學士家,亦無直派人有職者,可謂近古未有,是豈無論支嫡年限之受敎遵行之意乎?令吏曹詳問各家草記,因此又見之,宋文正家,京外職,無一人從宦者,亦豈成說?一體訪問其直孫以聞,曾聞曺文忠家祠版,代遠之致,將無寄寓之所云,亦令禮曹詳問主家草記,昔在先朝,建閣於兩闕槐院近處,敬奉皇朝詔勅,因院廨頹圮,巋然一閣在路傍,甚妨於觀瞻,此不過一間屋宇,撤此構彼,不至役鉅,且於皇壇之東,旣有奉室,則於其西壝外側階,仍舊間架,移建妥奉,允合於事理,令度支問于禮曹,卜吉擧行。
忠良子孫應製,御題聞勅勒歌,願得鐵衣三萬騎,賦幼學申溶二下,倚菊枕兮寤歌,發昔夢於從征,浣花溪而水波,石帆村而秋聲,邊調冷以鐵衣,騰萬騎於心中,鬱抗憤於三拍,聊志願之一攄,生余晩於南渡,萬里志於平胡,兵窮山而讀歸,劍秋燈而看罷,河未淸而髮白,抱壯圖而低徊,秋風動於塞曲,送勅勒之寒天,陰山高而積雪,野家漠而無人,聲聲和於牧笛,邊馬顧而不行,貫歷覽其中調,動志思之昴昴,倘天心之悔禍,繄秋氣之方盛,風之高而草肥,此其時於用兵,不草草之志氣,擬多多之戎馬,以十萬而橫行,何樊師之怯也?如雪衣而欲拂,古月衰而可摧,兵如得於手下,願滿萬而三之,天山北而視塊,大漠南而無庭,秋思壯於塞夜,志不老於衰翁,牛羊散於曲中,兵馬點於心頭,天兵下而孰御,胡馬驕而將掃,軍過河而莫呼,楫渡江而將誓,前宵夢於洛陽,又萬家之繁華,凭風傳於北調,筮月捷於南歸,中州漭以舊墟,願一擧而重恢,疇荊卿之入秦,我驃騎之出塞,愀黃塵兮十丈,廓一蕩於他時,登遺史而浩唱,感陸老之奇志,身老大之丈夫,計匡恢之謀猷,拚璇題而罄折,仰聖意之攸寓,同題詩,幼學金履秀三上,月夜鼓角何悲壯?河山擧目腥塵多,驅車欲鬪疏勒風,飮馬將向長城波,東征壯志尙未已,讀兵窮山幾回過,江山半壁我宋否,鐵衣花溪秋淚沱,吹笳夢回擊胡陵,酹劍風傳入秦軻,軍書草來蜀山雪,老夫雄拳中夜磨,天山山下見牛羊,一曲長歌起於何?中原已矣半入胡,上國嗟乎今食蛇,楡關數闋復激我,鐵木風塵宋山河,雄心起拂雪色衣,榻外春睡難容他,誰憐李將臥縱馬,更憶淮城驚起鵝,藤牀曉日已草檄,三萬軍容鳴鼓鼉,胸中萬甲十載藏,枕菊菰窓亦枕戈,三千可期衛生功,十萬今宜樊子詑,蒼天爲我借一便,鐵騎長驅苜蓿阿,悲歌曲曲激膽來,斗酒十千沽村婆,龍泉怒吼慷慨志,欲磨陰山山不峩,吾兵大呼一當百,奪取龍堆肥駱駝,千秋爲惜未捷淚,不平雄圖亦一歌,擬皇朝贈金應河遼東伯詔,進士李鍾夏三中。皇帝若曰,赴難捐生,人臣所以秉執,褒忠奬節,國家所以維持,玆推贈爵之恩,庸表取熊之美,朕惟在昔多難之世,蓋鮮殉國之人,炳丹心於睢陽,唐只有巡遠數子,瘞碧血於燕市,宋僅得天祥孤忠,嗟乎?今五胡中華,慨然無一介義士,憫土宇之蹙蹙,莫遏秦戎之憂,眷侯服而寥寥,誰敵周王之愾,惟卿起跡左海之國,奮身深河之征,效義旅勤王之誠,裹革壯志,痛豎子投降之習,隕首初心,奉命危難間,俄傳渡鴨水之報,誓令氛祲靜,方待畫麟閣之功,那知晉帥之喪元?乃在漢兵之不利,已矣箭折而弓破,固知天之亡非戰罪焉。居然檣傾而楫摧,孰與予攸往求朕濟也?男兒死耳不屈,在卿身則雖榮,邦國殄瘁云亡,顧朕心而隱痛,仍念崇奬之道,合施貤贈之規,生世勳名,縱負萬戶侯之坐享,死後褒恤,寧惜三等爵之追封,玆贈金應河以遼東伯,斯奚但勸忠之謨?抑亦表立殣之地,想柳下死綏之義,何可忘諸?畀遼左仗鉞之方,此所誌也。無愧果卿之死河朔,足樹一代之風聲,殆同介子之環綿山,應入千載之指點。於戲,若非將軍之辦死,幾乎寡人之無臣?惟其英魂義魄之褒揚,備載丹綸十行之旨,從此忠臣烈士之激勸,庶扶紅羅一髮之危,故玆詔示,想宜知悉。
己未七月二十一日卯時,上詣皇壇,望拜禮入侍時,行都承旨李集斗,行左承旨金履翼,右承旨洪義浩,左副承旨徐英輔,右副承旨金羲淳,同副承旨李顯默,假注書洪命周·呂東植,記注官金景煥·承膺祚,一提學鄭民始,直提學李晩秀,檢校直閣沈象奎·金近淳,檢校待敎李存秀,以次侍立訖,命英輔入侍。命書榻敎曰,皇朝人子孫,忠臣子孫行禮後當試射,卽爲分付。仍命退。時至,通禮跪啓外辦,上具翼善冠·衮龍袍,乘輿出集成門,藥房都提調李秉模進奏曰,暑日勞動,聖體候,若何?上曰,一樣矣。仍進發,侍衛諸臣以次隨駕,至齋殿門外,通禮跪啓請降輿,上降輿入御齋殿,命集斗與晩秀入侍。敎晩秀曰,向來御製及賡韻,當板揭於齋殿,御製則卿其書進,賡韻則令宰臣李書九書之,可也。仍命退。上改具冕瑬冠·衮袍,出齋殿門,入朝宗門·冽泉門敎曰,今日參班人,皆持紙筆及弓矢事,向有下敎矣,果爲持來乎?問之也。義浩承命問回奏曰,果爲持入云矣。上曰,行禮後,儒生待令于齋殿門外,擧子待令于北營,可也。上曰,侍臣今始入來,誠駭然矣。命書駕前下敎曰,不卽入來侍臣,事過後禁推,仍詣奉室前,引儀唱行禮,上行四拜禮訖,命守直官開奉室門,詣第一室奉審,次詣第二室,第三室奉審如儀訖,仍詣壇上奉審訖,降詣壇西。敎曰,敬奉閣若移奉於此,則誠好矣。民始曰,果然矣。命戶曹堂郞入侍。賤臣承命出傳,戶曹判書趙鎭寬,正郞李良會入來。敎鎭寬曰,敬奉閣果令郞廳奉審以來乎?鎭寬曰,然矣。上曰,若令移建,則基地無狹窄之慮乎?鎭寬曰,基地則有餘矣。上曰,役事當擇吉爲之,而今日若爲吉日,則本閣所奉誥勅文書,姑爲權奉於齋殿,仍爲始役爲好,令觀象監提調問於日官以奏,可也。民始承命出問回奏曰,問於日官,則今月二十四日爲吉云矣。上曰,唯。仍敎曰,誥勅移奉之時,當用龍亭,及儀仗招致守僕問其有無及件數多少,可也。集斗招問守僕,守僕不能詳對。命集斗奉審以奏。集斗承命出回奏曰,只有香亭一件矣。上曰,誥勅文書,旣是槐院所掌,移奉之時,必多擧行之事,大提學已爲分揀,今則行公乎?晩秀曰,提調時事,雖已分揀,而吏判時事,尙未蒙敍矣。命書駕前下敎曰,前吏曹判書洪良浩罪名分揀,仍出冽泉門,入御幕次,命履翼·義浩入侍,命書御題,擬皇朝封金應河遼東伯詔,聞勅勒歌願得鐵衣三萬騎詩賦同題,押歌字,限午正。敎曰,左承旨持此御題,詣齋殿門外設場,收券以來也。履翼承命出,上出御幕次,通禮跪啓請乘輿,上乘輿,出拱北門,至北營,通禮跪啓請降輿,上降輿陞殿命入擧子試射。命書榻敎曰,皇朝人子孫忠臣子孫,試射時試官,兵判禁將,僉知金處漢,宣傳官金植,武兼南必秀爲之。仍敎曰,考試須分所爲之,而十六人以上,兵判主試,十七人以下,禁將主試,可也。命入呼名官,英輔跪啓宰樞執鼓,上入御小次,命集斗持行禮時,參班擧案入侍。敎曰,三學士及尹文正家子孫立朝者,錄入也。試射訖,上出御陞座,英輔跪啓拾箭擂鼓。仍奏曰,應試入格,多有追入者,間或不入試記,而入於擧案中,何以爲之乎?上曰,依擧案施行,可也。命侍衛退出,上下殿,通禮跪啓請乘輿,上乘輿進發,入拱北門。義浩曰,拱北門內下排及行步席,不卽排設,事甚駭然。當該司鑰令攸司科治,何如?上曰,遮帳之敎,迷劣者認以爲乘轎直過也。當該司鑰,自本院捉來,姑先嚴飭,可也。出擧條司鑰始爲排設,通禮跪啓請降輿,上降輿,命戶判進前敎曰,敬奉閣移建擇日,當在卄四日云。當趁此擧行,而其前卿與禮判,奉審欽奉閣後,詳細義定好矣。上步出朝宗門,過齋殿,通禮跪啓請乘輿,上乘輿入集成門還內,諸臣以次退出。
上在昌德宮。停常參·經筵。
李集斗啓曰,明日乃是處暑,視事當爲取稟,而新涼未生,老炎猶甚,姑觀日候,更稟之意,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
徐英輔啓曰,以入直禁軍戎器點考進去,下直之意,敢啓。傳曰,知道。
徐英輔啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于金羲淳曰,入格儒生入侍。
傳于金羲淳曰,諸承旨持公事入侍。
金履翼啓曰,戶曹判書趙鎭寬,禮曹判書徐龍輔,依下敎來待矣。傳曰,入侍。
金羲淳啓曰,吏曹郞廳來言,承旨有闕政事,取稟。傳曰,前望單子入之,待下批牌招察任。
承旨前望單子入之,兪漢寧落點。
承旨前望單子入之,李書九落點。
金羲淳,以吏曹言啓曰,今七月二十一日。傳曰,今年何年?風泉之感,尤切於是年,而今日卽神皇諱辰也。祇詣奉審,與皇朝人子孫,忠良後裔,禮成望位,榛苓之思,愾我寤歎,向者適値悶旱,製射之退行,旣有設言於儒生,武士等,所以不憚炎暑,分所親試於朝宗門外及北營也。賦居首二下贈吏曹判書申㬅玄孫幼學申溶,詩居首三上文忠公金尙容六代孫幼學金履秀,詔居首三中贈參判李惇敍五代孫進士李鍾夏,各新印春秋一件賜給,柳葉箭優等忠肅公趙廷翼六代孫哨官趙台錫,按察使王楫七代孫守直官王胤錫,各尙方弓一張賜給,其餘製射入格人,依書下分等施賞,而取見參班擧案,三學士後孫中,洪·尹兩學士家,無在官者,吳學士家,亦無直派人有職者,可謂近古未有,是豈無論支嫡年限之受敎遵行之意乎?令吏曹詳問各家草記,因此又見之,宋文正家,京外職無一人從宦者,亦豈成說?一體訪問,其直孫以聞,曾聞曺文忠家祠版,代遠之致,將無寄寓之所云,亦令禮曹詳問主家草記,昔在先朝,建閣於兩闕槐院近處,敬奉皇朝誥勅,因院廨頹圮,巋然一閣在路傍,甚妨於觀瞻,此不過一間屋宇,撤此構彼,不至彼鉅,且於奉室,則於其西壝外側階,仍舊間架,移建妥奉,允合於事理,令度支問于禮曹,卜日擧行事,命下矣。謹依下敎,自臣曹詳問于各家,則忠正公洪翼漢六代奉祀孫前判官養默,其弟幼學容默,年今二十七歲,而俱在草土中云。忠貞公尹集玄孫進士爔,年今三十四歲云。忠烈公吳達濟七代奉祀孫前縣監慶元,方在承重草土中,其弟幼學慶曾,年今二十一歲云。文正公宋時烈七代孫前郡守欽書,方在奪告身中,其弟進士欽時,年今三十六歲云矣,敢啓。傳曰,諸家中洪學士家人,待闋服卽爲收用,餘則口傳擬入,可也。
金羲淳,以吏曹言啓曰,新除授東部都事成時柱,除拜後過限未肅拜,童蒙敎官李禎國,除拜後過限未出仕,繕工監假監役官林炳遠,受由過限不上來,竝依例改差,何如?傳曰,允。其中因別諭,該道薦剡或別爲宣召人,豈可無端落仕乎?竝勿爲改差,分付道臣,使之起送狀聞,以爲召見之地,可也。
金羲淳,以吏曹言啓曰,俄者臣曹草記中,忠烈公吳達濟六代孫,以慶曾書入矣,除職命下之後,追聞慶仁之仁字,誤認以曾字,當初不能審愼之失,臣不勝惶恐,而望筒則以吳慶仁擬入之意,敢啓。傳曰,知道。別薦與宣召人請遞之故,使之改擬,則非特敎,而時仕參下之無端作窠,事體大不可,況李薰徽,前旣作窠者,今又作窠,卿之事可謂太偏矣,推考,薰徽旣作窠付虛司果,而李永運作窠,亦爲勿施,監役加設單付,待窠陞實,可也。
吏曹口傳政事,以尹爔爲禧陵參奉,以吳慶仁爲惠陵參奉,以宋欽詩爲東部都事,監役單李永運。
徐英輔,以兵曹言啓曰,今七月二十四日,大駕詣朝宗門外,欽奉閣誥勅移奉時祗迎,仍詣奉室行禮時,侍衛軍兵及墻外環衛軍兵,當爲磨鍊,而今二月則墻外環衛軍,以訓局步軍五哨磨鍊,今二十一日,則外各營入直軍,營直外除出,訓將率領環衛,挾輦軍,連以金虎門入直軍四十名磨鍊,槍劍軍,置之矣,今番則何以爲之乎?敢稟。傳曰,當由集成門往來,別雲劍仍用,其外侍衛入直磨鍊儀仗扈衛軍官等置之,挾輩軍亦依近例,而墻外環衛軍,除之,只於拱北門外,訓將率西營,北營軍餉色軍,排立作門,可也。
徐英輔,以備邊司言啓曰,卽見內需司所報,則以爲,本司草記內,卽接慶尙道金山直指寺僧統牒報,本寺乃是定宗恭靖大王胎室奉安守護寺刹,去甲申年分,屬定延祜宮,而伏地祗受先大王傳敎內,世孫在焉,其在所重一體事,報備局之意,分付本道,所重與他寺懸殊,而擧皆頹圮,將至顚覆之境,方欲修補,雖以萬金之財,決難完就,自本司具由入啓,僧資帖,依楡岾,佛會等寺例,限八百張特下,則以此分排於嶺南·湖南·湖西等道寺刹,以爲趁時修補矣。蓋此寺御筆奉安處,與他自別,法堂及僧房諸處,幾至頹圮之境云?本司所當助給物力,而見今司儲不敷,他無拮据之道,何以爲之,而渠之所報中僧帖事,極爲猥濫,而在前或因特敎,或報備局,或自禮曹筵稟,然後成給僧帖之例,報備局,該曹間何以爲之乎?惶恐敢稟,判下內,先朝下敎如此,又有先朝御筆所重,依前例報備局,使之草記稟處可也事,命下矣。取考楡岾寺修葺時前例,則以僧帖一百張劃下矣。今此所請八百張,其數太過,而僧帖一百張,令該曹參互成給,仍飭道臣,從便顧助,畢修葺後,形止狀聞,亦依楡岾寺例擧行,何如?傳曰,允。
李書九,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。西部字內全家頹壓二戶,全幕頹壓九戶,全幕漂失三戶,各錢二兩,完少漂多一戶,二三間中完多頹少一戶,各布一疋,北部字內完少頹多一戶,布一疋,合錢二十八兩,布三疋恤典,依例分給之意,敢啓。傳曰,知道。
傳于金羲淳曰,皇壇香祝奉詣時前導儀仗,用不當用之件云者,凡事之貿貿皆若此,豈不駭然之甚乎?前此望拜禮之闕字牌亦然,而聞其謬例,卽使改造矣。書房色司鑰,猶不處分,儀仗郞何必責乎?香路,前則受香出闕門,由拱北門入,而近因定式,建一門於金虎門近處西廊,從其路奉詣,細仗香亭,太涉張大,每年節享前一日,禮房承旨與香官及忠義奉祝,或至齋殿廳事,精寫傳于獻官,親享時寫祝於奉室近處設幕處,寫畢,仍爲權奉,待時至傳祝,而若有親押之命,奉至齋殿,或仍於奉室前爲之間處所臨時微稟事,詳載香室謄錄皇壇儀。
李書九,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。西部字內全幕頹壓四戶,各錢二兩,完少頹多二戶,各布一疋,合錢八兩,布二疋恤典,依例分給之意,敢啓。傳曰,知道。
徐英輔,以訓鍊都監言啓曰,謹依下敎,今番北營擧動時,衛內軍兵鳥銃三放,技藝一次,衛外軍兵鳥銃三放,將官將校及待令馬兵柳葉箭一巡試取入格之類,竝別單書入之意,敢啓。傳曰,別單不必書入,卿其卽爲分等施賞,其中如有炮三中人,直給兼料,挾輦軍則如有二中,一體陞禁,而近來本局軍,公然爲禁營軍代役,豈不悶甚乎?金虎門·西營或各直處中量減者,卿若難於指一草記,與曾經諸將臣各具意見,今日內論理草記,可也。
掌令崔禧延,持平洪宅夏,獻納南履翼,正言鄭澣啓曰,請遲晩後物故罪人啓能亟施孥籍,趾賊等凶種快施邦刑,獻遂設鞫得情。請夏賊子女竝施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請物故罪人國榮亟施孥籍之典,請明謙·以謙亟施孥戮,逆復庶子好石亟施處絞,荐棘罪人時偉設鞫得情,夬正王法。遲晩罪人宇鎭,捧根脚夬正王法。請承款後物故罪人九宗,亟施孥籍之典。答曰,不允。
獻納南履翼,正言鄭澣啓曰,請金甲島爲奴罪人克觀,更令王府,嚴鞫得情,快正王法。請逆賊尙魯亟施孥戮之典,請濟州牧定配罪人姜彝天,黑山島定配罪人金鑢,亟令王府拿來,設鞫嚴問,快正典刑。其餘徒黨,亦令嚴鞫處斷,以折奸萌。答曰,不允。
知敦寧蔡弘履疏曰,伏以,臣於前後祗伏奉敦府之命,非止一再,而臣本無敦寧,故每於除旨之下,輒陳援例之章,屢蒙體諒之恩,瀆擾極矣,屑越甚矣。私心悚惶,倘復如何?臣於日前,又伏承新命,而公格私義,與前無異,以臣隨處竭蹶之誠,不敢爲冒膺之計,玆不得不略入文字,仰瀆崇聽。伏乞聖慈,亟命選部照例遞改,俾存公格,俾安私分,千萬幸甚,臣無任云云。答曰,省疏具悉。疏辭令該曹稟處。
己未七月二十二日辰時,上御熙政堂。入格儒生入侍時,右副承旨金羲淳,假注書呂東植,記注官金景煥·承膺祚,以次進伏。幼學申溶·黃鐸·金在源·金履秀,進士李鍾夏,幼學李相斗,生員任壽益,幼學金致益,業儒金敏淳,前察訪金獻行,生員尹爔,前學官李廷年,幼學金遠根,生員金愚淳,縣監李厚老,幼學李濟翼,生員李道明,進士任尙泰,幼學洪稚圭·洪秉一·金善根,前都事李台峻,幼學南正容,進士金履祜,幼學田益龍·兪碩柱,進士曺錫倫,幼學宋天圭·李濟敬·金致觀,立於庭下,上命儒生陞殿,以次進奏姓名。敎溶曰,詩賦做幾首?溶曰,賦則五百首,詩則無所作矣。上曰,居何處?溶曰,居忠州矣。上曰,爾家先祖節義卓越,比諸授命辦死之危忠勁節,不讓毫末,曠感之懷,予實深摯。大抵義理之於人,與性命無異,爲汝祖子孫者,當遵奉遺訓,毋致墜失也。此冊卽新印春秋也。爾其持去,可也。昨日傳敎,爾亦見之乎?溶曰,未及見之矣。上曰,承宣,謄給傳敎一本,使之見之也。敎鐸曰,詩賦做幾首?鐸曰,賦三百首,詩百餘首矣。上曰,爾本在鄕乎?鐸曰,居扶餘矣。上曰,爾之文體,不襲時舊,甚可嘉賞。敎在源曰,誰之族也?在源曰,至親則無立朝人矣。上曰,與光恩副尉爲幾寸?在源曰,十一寸矣。上曰,詩賦做幾首?在源曰,賦八百首,詩五百首矣。敎履秀曰,爾文甚佳,做詩幾首?履秀曰,做五百首矣。上曰,亦知解題乎?履秀曰,果知之矣。敎鍾夏曰,詔券無可優等者,爾文亦不善作矣。敎相斗曰,誰之族也?相斗曰,李相璜之十二寸矣。上曰,做賦幾首?相斗曰,做五百首矣。敎壽益曰,爾則每被選矣。敎致益曰,爾是襄毅公幾代孫乎?致益曰,八代孫矣。上曰,人甚了了矣。命擧顔。敎曰,年幾何?致益曰,三十歲矣。上曰,做賦幾首?致益曰,千首矣。敎敏淳曰,做賦幾何?敏淳曰,所做不多,僅爲百首矣。上曰,汝欲做何業?敏淳曰,以儒業從事矣。上曰,爾以當今爲題解,而亦善作,甚可奇也。筆則是爾自書乎?敏淳曰,然矣。上曰,賞紙則歸給吏判也。敎獻行曰,年幾何?獻行曰,五十九歲矣。上曰,爾則連爲被選,而今番則文不善作矣。命爔擧顔。敎曰,爾是忠正之幾代孫?爔曰,玄孫矣。敎廷年曰,爾是故重臣李獻慶之子乎?廷年曰,然矣。上曰,爾文好矣,而太草草矣。命致益進前。敎曰,何當下鄕。致益曰,姑欲留京矣。上曰,爾是幼學,則亦不得居齋矣。致益曰,然矣。上曰,承宣分付泮長,俾參食堂,可也。敎遠根曰,誰之族也?羲淳曰,金道淳之子也。上曰,做賦幾首?遠根曰,做三百首矣。命愚淳擧顔。敎曰,做賦幾首。愚淳曰,三百首矣。敎厚老曰,爾是安春君之子乎?厚老曰,然矣。上曰,安春君無恙乎?厚老曰,近多呻吟矣。上曰,年老故然矣。爾有兄弟,而子女幾人?厚老曰,臣是獨身,而子女則有一人矣。敎濟翼曰,誰之族也?濟翼曰,至親則無立朝人矣。敎道明曰,誰之族也?道明曰,至親則無立朝者矣。上曰,做賦幾首?道明曰,做三百首矣。敎尙泰曰,做賦幾首?尙泰曰,做三百首矣。敎稚圭曰,汝兄則何不赴擧?稚圭曰,臣兄則以限後不得呈券矣。敎秉一曰,與誰爲近族?秉一曰,與洪元燮爲五寸矣。上曰,賦表做幾首?秉一曰,賦百,表五十矣。敎善根曰,爾是故宰臣之子乎?羲淳曰,然矣。上曰,做賦幾首?善根曰,做數百首矣。上曰,年幾何?善根曰,三十六矣。敎台峻曰,久未相見,今爲復職乎?台峻曰,未爲復職矣。敎正容曰,做賦幾首?正容曰,做四百首矣。敎履祜曰,前此屢見矣。年今幾何?履祜曰,年三十八矣。敎益龍曰,爾是田德雨之親屬乎?益龍曰,臣是德雨之子也。上曰,爾家有幾人?益龍曰,臣之從兄弟,一爲禁軍,一爲守直官矣。上曰,爾則何爲儒業也?益龍曰,貧且病,不能操弓矣。命碩柱擧顔。敎曰,做賦幾首?碩柱曰,始做十首矣。上曰,此後加作也。敎錫倫曰,爾則屢見之矣。敎天圭曰,爾是誰之子也?天圭曰,前郡守煥章之子矣。上曰,爾家有立朝者乎?天圭曰,今則無之矣。上曰,昨下傳敎,爾果見之乎?天圭曰,未及見之矣。上曰,承宣謄給傳敎一本,可也。敎濟敬曰,爾是忠烈公幾代孫乎?濟敬曰,七代孫矣。上曰,爾家有立朝人乎?濟敬曰,無之,而臣之兄爲額外閑良矣。上曰,待敎及閣吏,使之入來頒賞也。賤臣承命出傳,檢校待敎李存秀,率閣吏入來頒賞,諸生以次領賞如儀訖,先退。上曰,諸承旨持公事入侍,而戶禮堂如已奉審,亦與有司堂上偕入也。景煥承命出傳,行都承旨李集斗,行左承旨金履翼,右承旨洪義浩,左副承旨徐英輔,假注書洪命周,檢校待敎李存秀,戶曹判書趙鎭寬,禮曹判書徐龍輔,備局有司堂上李書九,以次進伏訖。英輔讀奏黃海兵使鄭學畊狀啓,捉虎申飭事,全羅左水使趙岱狀啓,呂島萬戶金景文到任事,平安兵使李儒敬狀啓,兔城僉使康萬年到任事,平安監司韓用龜狀啓,望後巡檢大國人出來事,義州府尹李基讓狀啓,望後巡檢大國人出來事,咸鏡監司具㢞狀啓,開市時大國人牛馬料區劃事,令廟堂稟旨分付事,義浩讀奏江原監司南公轍啓本,罪人洪南宅歙谷縣到配事,忠淸監司李泰永啓本,殺獄罪人等同推開坐事,黃海監司曺允大啓本,罪人奴點乭伊松禾縣到配事,履翼讀奏忠淸監司李泰永啓本,遺棄兒收養形止開錄事,忠淸監司李泰永狀啓,羅州等三邑稅船到平薪鎭,逢風漂盪,莫知去處,今方星火搜訪事,忠淸監司李泰永狀啓,忠州等邑渰囕燒死人恤典題給事,分書判付訖。集斗曰,敬奉閣事日記,依下敎考出,而草謄持入矣。上曰,入之。覽訖。敎曰,伊時記注,頗爲詳悉,可備考據,原日記持入也。命周承命出持入,上覽訖。敎曰,其時事誠是盛擧也。仍命戶禮堂進前。敎曰,卿等奉審,則凡節果何如耶?龍輔曰,奉安於樻子,而以冊子主壁,御筆·御畫及刻板,分奉於左右矣。上曰,移奉時節次當何以爲之耶?龍輔曰,當以龍亭移奉,而不必用黃龍亭,黃儀仗等屬,至若簇子,則稍爲長大,恐難以龍亭奉安矣。上曰,簇子則以腰輿奉安爲好,而至若刻板,所重稍別,與冊子奉於架子,覆以黃袱,似無未安之端,移奉時,卿等與槐院堂上同爲陪進之地好矣,而改建後則造成三層欌子,以爲分排奉安之地,可也。龍輔曰,欽奉閣則雖以冊子主壁,而移建後則以御筆·御畫,奉安於欌子第一層,而中層奉冊子,下層奉刻板,恐好矣。上曰,更爲從便議定,而欌子亦須稍大造成也,懸板則敬奉閣是先朝行禮之所也。移建後,須以此懸板移揭,而欽奉閣懸板,亦是先朝御筆,亦須更議移懸爲好,竝令戶曹更施丹䑾,可也。至於擇日草記,宜待傳敎爲之,而昨日之徑先來呈,誤矣。龍輔曰,昨日下敎,未能諦悉,致此做錯,極爲惶悚矣。仍奏曰,敬奉閣開基吉日時及欽奉閣誥勅移奉吉日時,令日官池景喆推擇,則敬奉閣開基,今月二十四日辰時,定礎,立柱,上樑,同日申時,欽奉閣誥勅移奉,同日卯時,敬奉閣誥勅奉安,同月二十七日卯時爲吉云。以此日時擧行之意,分付該曹及該院,何如?上曰,依爲之。二十四日先詣朝宗門外祗迎,仍詣奉室行禮,見始役,二十七日奉安時亦如之,以此磨鍊,可也。出擧條龍輔曰,敬奉閣誥勅及御筆御畫奉安之後,事體與前有異,不可無奉審曝曬之節,每年春初奉審時,一體奉審擧行之意,定式施行,何如?上曰,依爲之。出擧條仍敎曰,移奉後奉安前,則權奉於齋殿,可也。敎鎭寬曰,開基在於卄四,奉安又在卄七,則三日內可以畢役乎?鎭寬曰,卄四日仍爲上樑,則其後役事,不過修粧之節,三日內不患不告準矣。上曰,材木等節,自敬奉閣仍舊移用爲好,而至於柱礎,則以新石爲之也。上曰,所奉冊子則爲幾卷乎?書九曰,謄錄十二卷,吏文十五卷矣。上曰,其中必多可考文蹟,謄出爲好,而奉安前可以盡謄乎?龍輔曰,卷秩甚多,似難趁卽謄出,而冊子所重,與他稍別,從後謄出,似無所妨矣。上曰,欽奉閣之巋然路傍,論以事體,誠爲未安矣。今若移奉於皇壇之西,則豈非盛擧耶?龍輔曰,聖敎至當矣。上曰,誥勅奉安之室,建置於槐院近處,古例卽然,欽奉閣旣已移建,則奉安閣,亦令移建於槐院傍近處,似爲得當,槐院近處公廨,有可移建處乎?龍輔曰,似必有可建處,而未得詳知矣。上曰,奉安閣所奉文書,亦爲幾何?書九曰,仁廟朝以後詔勅及諡冊誥命等文書,奉在四樻子矣。仍命鎭寬等先退。敎曰,注書出去,擧條斯速書入也。賤臣承命退出。義浩曰,今日詣臺兩司傳啓承批之後,始以昨日政院請推事避嫌,故自本院雖已退却,而諸臺之先傳啓後避嫌,有損體例,不可無警,推考,何如?上曰,依爲之。出擧條上曰,新除授承旨牌去來知入。命周承命出問,回奏曰,姑未承牌云矣。命書榻敎曰,未肅拜承旨許遞,前望單子入之,待下批牌招察任。仍命退,諸臣以次退出。
上在昌德宮。停常參·經筵。
夜自一更至三更,灑雨下雨,測雨器水深二分。
徐英輔,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李集斗曰,諸承旨持公事入侍。
李集斗啓曰,今日拜辭惠陵參奉吳慶仁,以禧陵參奉來呈肅單,臣之矇然捧入,不勝惶恐,而原單子勿施,誤爲來呈之當該通禮院官員,所當重勘,而本院請推之外,無他可施之罰,何以爲之?而不善知委之該曹堂上,不可無警,推考,何如?傳曰,允。引儀拿處。
李集斗啓曰,行右承旨金履翼,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,鄭尙愚落點。
備忘記,三陟營將姜彙喆下直,長弓一張,長箭一部,片箭一部,筒兒一箇賜給。
金羲淳啓曰,玉堂上下番俱空,事甚未安,應敎·副應敎·副修撰一員未差,副校理曺錫中方在禁推,副修撰金銑在外,校理高宅謙·李垿,修撰金熙周·趙得永,倂卽牌招,以爲推移入直之地,何如?傳曰,竝許遞,政官牌招開政。
李書九啓曰,玉堂上下番俱空,已至多日,事甚未安,今日政新除授玉堂,竝待下批牌招,以爲推移入直之地,何如?傳曰,允。
有政。吏批,行判書金文淳進,參判·參議未差,同副承旨金羲淳進,以尹命烈爲校理,曺允遂·南履翼爲修撰,洪良浩爲左參贊,李冕膺爲禮曹參判,尹在陽爲吏曹佐郞,李惟采爲典籍,李薰徽爲司僕主簿,兼養賢主簿單李海淸,兼養賢直長單韓學用,贈執義李光軫贈吏判例兼,以壬辰殉節贈諡例定式加贈正卿事承傳。
兵批,判書李在學,參判朴基正病,參議朴奎淳入直進,參知閔昌爀病,右副承旨徐英輔進,上護軍洪良浩·李祖源·李秉鼎,大護軍申思運·金翊休·權裕,護軍金履翼,副護軍兪漢寧·李顯默·李東稷,副司直金履載·高宅謙·李垿·曺錫中,副司果金熙周·趙得永·金銑·李薰徽,以上竝單付。
吏批,再政。以鄭昌耆爲刑曹正郞,韓用謙爲軍資判官。
李書九,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
李書九,以禮曹言啓曰,謹依傳敎,文忠公曺漢英祠版寄寓之所,問于本家,則以爲,文忠祠版,以其祀孫親盡之故,見方移住于支孫驪州居幼學允厚家,而允厚同行,只有一二人,年皆衰老,將至於無所寄寓云矣,敢啓。傳曰,知道。
徐英輔,以訓鍊都監言啓曰,本局草記批旨內,別單不必書入,卿其卽爲分等施賞,其中如有砲三中人,直給兼料,挾輦軍則如有二中,一體陞禁,而近來本局軍,公然爲禁營軍代役,豈不悶甚乎?金虎門·西營或各直處中量減者,卿若難於指一草記,與曾經諸將臣,各具意見,今日內論理草記可也事,命下矣。謹依傳敎,問于曾經諸將臣,則前大將李敎懋,病不能獻議,趙心泰以爲,宿衛軍兵之減其名數,關係不輕,有不敢容易臆對,而但金虎門及廣智營入直軍數之自壬子年添加者,旣爲六十五名,此非別創增額,伊時銅龍門入直,集賢門入直,竝以鄕軍入直事定式後,原番訓局軍除西營入直,而餘爲六十五名,故闕內入直軍,不敢以餘數,遽然除出,以金虎門五十名,廣智營十五名添入之意,草記蒙允,因循至今矣。若非鄕軍停番之時,本局軍別無代直偏苦之弊,而今此量減之命,寔出於軫恤軍卒之特恩惠澤,則其在對揚德意之道,必思所以從長通變,姑減其金虎門及廣智營餘數,添入軍六十五名,使之推移排番,則東營·集春營代直軍一百名,足可使輪回休息,實惠下究云矣。臣意則宿衛入直,事體甚重,禁營今雖停番,弘化門·銅龍門·集賢門入直御廳鄕軍,旣已替把,其與兩營停番時,專當入直有異,在本局軍,宜無爲弊之端,且軍兵番次,每朔不過二三日,則入直軍數之量減一款,有不可擬議,惶恐敢啓。傳曰,知道。金虎門五十名,廣智營十五名,鄕軍上番間,自後三日,姑爲除之,可也。
徐英輔,以訓鍊都監言啓曰,謹依別單書入草記批旨,軍兵中鳥銃貫一中,邊二中一名,邊三中一名,陞付兼司僕,挾輦軍邊二中一名,亦爲陞禁,其餘貫二中一名,木二疋,貫一中,邊一中十二名,邊二中二十七名,各木一疋,布一疋,貫一中三十五名,邊一中一百五十名,各木一疋,技藝上中等一名,木一疋,上下等三十三名,各布一疋,將官·將校柳葉箭貫一中,邊一中二人,邊二中三人,各弓箭一部,貫一中二人,各弓一張,邊一中十六人,馬兵邊一中四名,各箭竹一百箇,分等施賞之意,敢啓。傳曰,知道。
徐英輔,以訓鍊都監言啓曰,謹依傳敎,敬奉閣畢役間,北營·廣智營軍,分半輪回除出,本局中軍李得濟率領,拱北門外作門,而出用與還入時,竝除標信擧行之意,敢啓。傳曰,知道。
洪義浩,以義禁府言啓曰,通禮院假引儀李命翼拿處事,傳旨啓下,而假引儀則以雜歧例,自刑曹擧行事,曾有定式矣。李命翼,移送刑曹之意,敢啓。傳曰,分揀,可也。
徐英輔,以訓鍊都監言啓曰,入直軍減數收議草記批旨內,知道。金虎門五十名,廣智營十五名,鄕軍上番間自後三日,姑爲除之可也事,命下矣。今七月二十五日爲始,金虎門軍五十名,廣智營軍十五名,限禁衛營鄕軍上番間姑爲除之之意,敢啓。傳曰,知道。
吏曹啓目,粘連觀此知敦寧蔡弘履上疏,則以爲臣本無敦寧,亟命選部照例遞改,俾存公格亦爲白有臥乎所,旣無敦寧,則揆以公格,似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
刑曹判書李得臣疏曰,伏以,臣有罪未勘,有除輒膺,屢登前席,獲瞻耿光,榮耀雖極,悚愧且切,昨於齋所。又伏奉秋曹特除之命,事會滚急,雖不得不蒼皇出肅,而第臣之所叨內局提調之任,不得與刑獄衙門兼綰者,以有所重而然也。且臣自經向來暑癨,尙今喘喘,小有勞動,輒復添劇,逐日赴坐,斷無其望,玆敢略入文字,仰瀆崇嚴。伏乞聖慈,俯賜鑑諒,特遞臣所帶之職,以存公格,仍治臣瀆撓之罪,以照法紀,千萬幸甚,臣無任云云。答曰,省疏具悉。兼帶藥院之任,許遞。
己未七月二十三日卯時,上御重熙堂。諸承旨持公事入侍時,行左承旨李書九,左副承旨洪義浩,假注書洪命周·呂東植,記注官金景煥·承膺祚,檢校待敎李存秀,以次進伏訖。上曰,惠陵參奉入侍。出榻敎命周承命出傳,與惠陵參奉吳慶仁偕入進伏。慶仁進奏職姓名。命擧顔。敎曰,年幾何?慶仁曰,十九歲矣。上曰,誰之壻也?慶仁曰,進士尹光烈之壻也。上曰,爾須善爲供職也。命先退。義浩曰,禧陵參奉亦爲待令,而以肅單誤呈之故,未得肅謝矣。上曰,明日與宋欽詩同爲謝恩也。命書傳敎曰,承旨房仍,左承旨爲禮房,書九讀奏忠淸監司李泰永狀啓,靑山縣監權載大到任事,義浩讀奏慶尙監司申耆啓本,罪人朴昇福盈德縣到配事,慶尙監司申耆啓本,徒年罪人金萬中限滿,令該曹稟處事,分書判付訖。命書榻敎曰,敬奉閣畢役間拱北門除標信開閉,兵曹堂郞各一員進去禁雜人,北營·廣智營軍分半輪回,除出門外作門,該營中軍率領,出用與還入時除標信。上曰,祭巳年七月日記入之。命周承命出持入,上覽訖。命書傳敎曰,記昔先朝癸巳七月,行禮于敬奉閣而提督子孫,三學士及文忠公金尙容,文正公金尙憲家祀孫,有別爲記錄之敎,予於其時,隨詣仰覩,二十七日敬奉閣奉安時參班,依癸巳下敎,提督家奉祀孫及學士家,文忠·文正家奉祀孫,使之入來。命書榻敎曰,明日行禮,以奉室書之,而版位設於冽泉門外,齋宿及諸臣淸齋,不必磨鍊,以此分付。書九曰,明日奉室行禮時,冽泉門外設版位事,命下矣。二十七日敬奉閣誥勅奉安後,當於閣前行禮,而旣是一壝之內,則奉室行禮,自當兼行,以此分付該曹,磨鍊儀註,此後奉室行禮時,敬奉閣雖有奉番節次,而行禮則依此例兼行於奉室前事,一體定式似好,故敢此仰達矣。上曰,依爲之。出擧條書九曰,誥勅文書權奉時,卓子及欌子,竝移用本閣所奉之件乎?上曰,從便爲之,而亦用牧丹屛,可也。書九曰,欽奉閣所奉文書,頗爲疎略,有欠考據,臣意則因此事會,外間所在野乘家集等文字,另加蒐輯,成出一篇文字,似好矣。上曰,敬奉閣建置之意,爲奉皇朝文字,而事蹟有欠詳備,所奏是矣,而皇壇誌若趁此輯成,以爲同奉之地,則豈非盛擧耶?外間文字,廣加蒐輯好矣。書九曰,外間所存,未能詳知,而江華外奎章閣,似有可考文字矣。上曰,待敎出取外閣形止案以入,可也。存秀承命出持入。上曰,其中冊名之有屬於皇朝事者,待敎須錄送政院,可也。存秀承命先退。書九曰,昨日取見槐院謄錄,則皇朝時表箋奏咨呈揭等文字,頗多蒐輯,而數三卷見佚,敬奉閣奉安件,今當考出添錄矣。臣意則此等文字之散見於野乘文集,而闕漏不載者,亦必有之,廣加採錄,編成一書,以活字印出若干件,分藏于史庫諸處,實合於尊事體徵文獻之道,若其考出編次之役,則令本院官員及製述吏文學官中可堪人,分掌看檢似好,故敢此仰達矣。上曰,依爲之。出擧條上曰,奉安閣若欲移奉於槐院,則卿於申退時看審形止好矣。書九曰,先令戶曹郞廳看審以來好矣。上曰,唯。命書刑曹判書李得臣疏批訖。命退,承史以次退出。
上在昌德宮。停常參·經筵。
夜一更二更,灑雨下雨,測雨器水深七分。
大駕詣皇壇,行禮罷還內後,內閣·政院·玉堂·藥房口傳問安。答曰,知首。
傳于李書九曰,禮房承旨入侍。
傳于洪義浩曰,右承旨入侍。
傳于金羲淳曰,同副承旨入侍。
承旨前望單子入之,李義弼落點。
徐英輔,以禁衛營言啓曰,本營中軍吳毅常,身病猝重,勢難察任,今姑改差,何如?傳曰,允。
兵曹口傳政事,以徐有秉爲禁衛中軍。
金羲淳,以吏曹言啓曰,社稷大祭祭官中時無職名人,令該曹口傳付軍職,何如?傳曰,允。
正言鄭澣疏曰,伏以,臣至庸極陋,濫叨言地,觸事瘡疣,隨處顚錯,詣臺闕啓,大損體例,而罰止問備,引避自靖,便成日課,而輒蒙涵貸,臣戴罪含恩,且惶且感,固當策勵駑鈍,奔走殫竭,而其奈已試之地,僨誤日積,進退之際,廉防亦重,豈可徒恃寵靈,揚揚冒據哉?且使臣雖欲放倒廉義,冒沒行公,目下情理,尤無供職之望,臣有偏母,年迫九耋,入夏以來,種種暑泄,症形沈苦,調補失宜,而胃氣積敗,飮啖全却,而眞元大脫,夙宵扶護,惟臣一人矣。臣自數日以來,黽勉出膺,動輒俟勘,惶懍度日,未敢言私,而再昨公退,省視病母,則忽添挾食,暴泄復劇,涔淹凜綴之狀,日甚一日,臣方左右扶將,寸心如灼,顧今情地,暫時離捨,其勢末由,歷日虛縻,冞增惶蹙,玆不得不疾聲呼籲於孝理之下。伏乞聖慈,諒臣難冒之義,憐臣至切之懇,亟許鐫免,俾便救護,仍治臣瀆擾之罪,以肅朝綱,以安微分,千萬幸甚,臣無任云云。省疏具悉。爾其勿辭救護。
己未七月二十四日卯時,上詣皇壇。奉室行禮入侍時,行都承旨李集斗,行左承旨李書九,右承旨洪義浩,左副承旨鄭尙愚,右副承旨徐英輔,同副承旨金羲淳,假注書洪命周·呂東植,記注官金景煥·承膺祚,一提學鄭民始,檢校直閣沈象奎·金近淳,檢校待敎李存秀,以次侍立訖。時至,通禮跪啓外辨,上具翼善冠·衮龍袍,乘輿出集成門,侍衛諸臣以次隨駕,藥房都提調李秉模進奏曰,暑日勞動,聖體候,若何?上曰,一樣矣。仍進發。上曰,諸堂陪誥勅,今到何處云耶?義浩曰,方到明禮門矣。大駕至齋殿門外,通禮跪啓請降輿,上降輿,入朝宗門,至冽泉門外,詣板位,引儀唱四拜,上行四拜禮訖,由東夾門,入詣奉室,奉審如儀訖,詣壇上奉審,繞壇一周訖。敎曰,侍衛則引向役處,可也。仍詣役處,命入役人始役。敎曰,役事必須善爲,而勿致喧譁也。命戶判進前。戶曹判書趙鎭寬進前。敎曰,役事今日內當至何境?鎭寬曰,上樑吉時,在於申時,優可以趁此時爲之矣。上曰,何待申時?今日旣是吉日,則雖差早爲之,亦無所妨,而今日內塗壁於一邊好矣。民始曰,一邊壁及塗灰等節,今日內足可爲之矣。命戶曹正郞李良會進前。敎曰,舊閣亦須速令撤毁,而撤毁進去者,誰也?良會曰,佐郞朴民淳進去矣。上曰,別工作是誰也?鎭寬曰,李永運矣。上曰,人甚了了矣。敎鎭寬曰,卿須善爲檢飭,勿致喧譁,可也。仍命前導,還出冽泉門。敎英輔曰,承旨留在看檢,待他承旨交代,可也。仍出朝宗門,至齋殿前,詣祗迎所,大臣及諸堂,陪進移奉香亭,至齋殿,上祗迎訖,命開齋殿門奉入,上由西夾門入,命書九與禮堂,入齋殿奉安訖,上入齋殿,命書九開樻子奉審,還出齋殿。敎曰,今番令槐院官員,鎖齋殿門,此後則令守直官擧行也。仍命承文院官員進前。賤臣承命出傳,承文檢校金洪運進奏職姓名。上曰,爾等於今番事,多所效勞,本院官員爲幾人,而亦有正字乎?洪運曰,官員則只有臣及判校李錫祺,而正字則無之矣。上曰,兩員名字,注書錄之也。仍出齋殿門,通禮跪啓請乘輿,上乘輿。敎秉模曰,奉安閣亦爲所重,槐院墻內,無可移建處乎?秉模曰,槐院之地,頗爲狹窄,果無可建之地矣。上曰,卿須與一提學,詳審形止,言送政院,可也。仍進發至集成門外。上曰,禧陵參奉,東部都事入侍。出駕前下敎賤臣承命出傳,與禧陵參奉尹爔,東部都事宋欽詩,偕入進前,奏職姓名。命擧顔。敎曰,退去肅拜,可也。爔等先退,命書駕前下敎曰,左副承旨許遞,前望單子入之,仍還內,諸臣以次退出。
己未七月二十四日未時,上於重熙堂。同副承旨入侍時,同副承旨金羲淳,假注書呂東植,記注官金景煥·承膺祚,以次進伏訖。上曰,禮房及右承旨入侍。賤臣承命出傳,行左承旨李書九,右承旨洪義浩進伏。上曰,敬奉閣役事,如可速卽告竣,則明日亦是吉日也。仍爲奉安爲好,右承旨退詣役處,與軍士房承旨交遞檢飭,而明日早朝,可以訖役與否,問於戶判以奏也。義浩承命先退。上曰,奉安閣所奉誥勅,雖是彼中文字,所重果何如也?敬奉閣旣已移建之後,所見亦甚未安矣。槐院墻內,無可移建處乎?書九曰,槐院形止,甚爲隘,果無可建處矣。上曰,承文院本是闕內之司,而奉安閣乃該院傍近處所建也。今旣不得移建於院傍,則亦當於闕外稍近處爲之,稍近處果無便當之地,如儀賓府·龍虎營等處,亦皆如何耶?書九曰,當建處未及思得矣,雖或有之,皆是寰闠中隘之地,而儀賓府·龍虎營則臣未得見之矣。命書傳敎曰,朝詣冽泉門外行禮,仍審敬奉閣新址,雖是謄鏤之本,皇朝誥勅,藏于皇壇之傍,縫雲靑管,若接昔日皇華之盛,周旋登降,當作何懷,自洪武二十五年,煌煌誥勅,輝暎海山,四牡交馳,視同內服,惟我列祖,是承是述,拱護如彝器,尊閣如大訓,逮至南城之駐蹕也。忠貞公尹集,文簡公鄭蘊,言於行在曰,彼若求皇朝誥印,以義爭之,彼必見諒,聖祖奬之,而時危事窘,難以義爭,太王珠玉,不得全有於去邠之時,則此志士仁人所以撫膺長噑,至於抆血而不知止者也。適當是閣之移建,想古人爲國先事之憂,尤切曠感,李提督·三學士·兩大臣祀孫之參班,昨旣有命,文簡後孫,豈可獨漏乎?使之一體參班,騎箕有年,久闕官享,豈非欠典?文簡公鄭縕奉祀孫內贍奉事鄭軾,特除守令,用示予寤寐不忘之意。上曰,此傳敎出書兩本,一則出給鄭軾,使之奉安於文簡公祠宇,一則令廟堂關送于道臣,使之揭板於文簡之閭,可也。上曰,鄭軾見帶何官耶?知入也。賤臣承命出問,回奏曰,內贍奉事矣。命書榻敎曰,內贍奉事鄭軾,守令今日內擬入。上曰,注書出去,令鄭軾待令于政完,可也。賤臣承命出傳。入奏曰,申時已至,而院中無承旨,吏兵曹省記軍號,不得入啓云矣。上曰,令注書捧入也。賤臣承命出捧入。書九跪進。上曰,敬奉閣誥勅移奉時,黃儀仗則雖不用,而鼓吹則用之,事甚未安矣。仍敎曰,大抵,皇朝之於我國,實有萬世不可忘之深恩隆渥,粤自開國以來,視同內服,至于壬辰,罷弊中原,掃除島夷,特蒙再造之德,雖於冠屨倒置之後,惟我列聖朝繼繼承承,已成一副當尊王大義理,先朝於敬奉閣奉安之後,望拜之禮,無常行之矣。今日誥勅移奉之時,齋殿祗迎之路,皇靈陟降,怳若監臨。大抵,此箇義理,已成我家家法,若或少忽於此,則其可成說乎?今則事旣久遠,人多茫昧,或有不識春秋大義之爲何事者,豈非慨然之甚乎?書九曰,如此之人,雖或有之,苟有彝性,則豈不知此箇義理乎?仍命退,承史以次退出。
上在昌德宮。停常參·經筵。
大駕詣皇壇,敬奉閣行禮罷還內後,內閣·政院·玉堂·藥房口傳問安。答曰,知道。
藥房都提調李秉模,副提調徐英輔啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
徐英輔啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐英輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李書九曰,當由集聖門,奉審權奉處,仍詣冽泉門外行禮,視工役時刻,隨時待下敎詣閤。
傳于徐英輔曰,挾輦軍三十名,禁軍則入直,而別將除之,侍衛亦以入直爲之,拱北門外中軍仍爲待令。
傳于金羲淳曰,應敎前望單子入之。
應敎前望單子入之,洪樂游落點。
備忘記,義州府尹李羲甲下直,長弓一張,長箭一部,片箭一部,筒兒一箇賜給。
吏曹口傳政事,以鄭軾爲陽川縣監。
戶曹參判前望單子入之,李集斗落點。
承旨前望單子入之,李冕膺落點。
李冕膺啓曰,行右承旨李義弼,以嘉義下批矣。行都承旨李冕膺,資是嘉善,座次有違格例,何以爲之?敢稟。傳曰,許遞,前望單子入之,待下批牌招察任。
承旨前望單子入之,宋銓落點。
禮曹參判前望單子入之,李義弼落點。
傳于洪義浩曰,左副承旨入侍。
傳于金羲淳曰,同副承旨入侍。
有政。吏批,行判書金文淳進,參判·參議未差,同副承旨金羲淳進。以李益運爲吏曹參判,以鄭尙愚爲吏曹參議,以李龜雲爲執義,以曺喜有爲獻納,以李永運爲司圃別提,行右承旨李義弼,今加嘉義,敬奉閣移建,欽奉閣扁額合揭,誥勅奉安時禮房承旨判校李錫祺,校檢金洪運,以上今加通政加資事承傳。
兵批,判書李在學進,參判朴基正病,參議朴奎淳入直,參知閔昌爀病,右副承旨徐英輔進。以李錫祺·金洪運爲五衛將,大護軍蔡弘履,護軍閔台爀,副護軍鄭尙愚竝單付。
以刑曹坐不坐單子,傳于金羲淳曰,懸病參議許遞。
以漢城府坐不坐單子,傳于金羲淳曰,未肅拜右尹許遞。
宋銓,以禮曹言啓曰,敬奉閣改建之役,今已告完,奉安吉日,令日官推擇,則今二十五日辰時爲吉云。以此日時擧行,何如?傳曰,允。
徐英輔,以兵曹言啓曰,今五月二十五日,漢城府草記襄毅公金景瑞子孫,依傳敎搜訪別單書入事,傳曰,分付道臣,招見諸人,可合武職人一人,起送兵曹,使之草記可也事,命下矣。謹依傳敎,自本曹發關該道矣。平安監司韓用龜回移內,襄毅公金景瑞奉祀孫金思惕之第三子閑良致和,年今二十三歲,以武爲業,身手射藝,稍勝於諸人,故助給糧資上送云,而金致和今已上來之意,敢啓。傳曰,口傳先付禁旅,秋等試射時,待令,可也。
徐英輔,以訓鍊都監言啓曰,依傳敎,皇壇守直官王道承,本局旗牌官加出差下,待窠陞實之意,敢啓。傳曰,知道。
己未七月二十五日,上詣皇壇,冽泉門外行禮入侍時,行都承旨李集斗,行左承旨李書九,行右承旨李義弼,左副承旨洪義浩,右副承旨徐英輔,同副承旨金羲淳,假注書洪命周·呂東植,記注官金景煥·承膺祚,一提學鄭民始,檢校直閣沈象奎·金近淳,檢校待敎李存秀,以次侍立訖,時至,通禮跪啓外辦,上具翼善冠·衮龍袍,乘輿出集成門,侍衛諸臣以次隨駕,藥房都提調李秉模進奏曰,連日勞動,聖體候,若何?上曰,一樣矣。仍進發。命書駕前下敎曰,承旨房仍,右承旨爲禮房。至齋殿門外,通禮跪啓請降輿,上降輿,入齋殿門,詣誥勅權奉處,命招守直官。賤臣承命招入,命開門奉審訖,還出齋殿門,仍入朝宗門,詣冽泉門外,引儀唱行禮,上行四拜禮訖,仍詣役處,戶曹判書趙鎭寬,正郞李良會,禮曹判書徐龍輔,監役李永運等,率計士·匠役等,董飭工匠。命戶判進前,敎曰,今日內若告訖,則當仍爲奉安役事,今至何境耶?鎭寬曰,今幾完役,而只有牕戶之未懸,丹靑之未畢矣。上曰,須從速畢役之地好矣。命禮判進前,敎曰,多日權奉,事甚未安,今日內若可畢役,則當觀勢奉安,參班人預先知委爲可,而卿須出問日官,今日若是吉日,則書入草記,可也。龍輔曰,承命出去。上曰,兵曹參判進去役處禁喧,而軍士房承旨,同爲檢飭也。上曰,近來罕有土木之役,度支無事,故員役輩擧行,多有生疎,須加嚴飭也。民始曰,觀其擧行之節,則皆有汗漫稽緩之意,不能銳意而做去,誠駭然矣。上曰,戶禮堂當備員,參判竝有闕乎?書九曰,然矣。命書駕前下敎曰,戶曹參判前望單子入之,待下批牌招,先入侍後謝恩。又命書駕前下敎曰,禮曹參判未差之代,令該曹口傳差出,先參班後謝恩。仍敎曰,戶參則以都承旨落點,而禮參以侍衛人擬入也。義浩承命分付,命集斗與判堂同爲董役。上曰,都承旨前望單子入之,待下批牌招,先入侍後謝恩。出駕前下敎仍敎曰,都承旨以李冕膺出牌也。賤臣承命出傳。行都承旨李冕膺,入來侍立,俄而工役告訖。上曰,浮階及器械,竝爲撤去,布帳油芚,斯速排設,而壇側遮帳,亦令排設房先爲撤去也。書九承命分付。仍命揭懸板。承文判校李錫祺,陪進懸板入來。鎭寬曰,敬奉閣懸板當揭前面,而欽奉閣懸板,何以奉安乎?上曰,欽奉閣懸板,揭於閣內門額,可也。揭板訖,又命揭門仍閉,以布帳遮設。仍敎曰,役事今旣告訖,誥勅先爲移奉,待欌子造成後奉安爲好,而移奉時亦當祗迎,侍衛則還向齋殿門外,可也。仍還出冽泉門·朝宗門,至齋殿門外,詣祗迎所,命奉安樻子及冊子于香亭,祗迎訖,仍陪詣入朝宗門,至敬奉閣,奉安于閣內。上曰,今旣移奉,當爲行禮,參班人皆令整齊,可也。義浩承命分付。上詣板位,引儀唱行禮,上行四拜禮,左議政李秉模,右義政李時秀,戶曹判書趙鎭寬,參判李集斗,禮曹參判宋銓,參議尹光普,李提督七代孫宣傳官李熙章,忠貞公尹集玄孫禧陵參奉尹爔,忠烈公吳達濟七代孫漢城判官吳在鎭,文正公金尙憲七代孫行吏曹判書金文淳,文忠公金尙容七代孫同副承旨金羲淳,以次入就拜位,行禮訖。敎鎭寬曰,欌子果盡爲造成耶?鎭寬曰,構出則幾盡爲之,而未及修粧矣。上曰,斯速修粧也。上曰,禮曹草記催促持入。賤臣承命出傳,龍輔持草記入來,義浩讀奏,命書批答訖。上曰,今日行禮,諸家果皆參班乎?龍輔曰,諸家皆爲待令,而惟洪學士家,無參班人矣。上曰,吳學士家,則參班者,誰也?龍輔曰,漢城判官吳在鎭矣。命進前。在鎭進,奏職姓名。敎曰,年幾何?在鎭曰,五十四歲矣。上曰,爾於學士爲幾代孫?在鎭曰,五代孫矣。上〈曰〉,爾與奉祀孫,分派於何時?在鎭曰,自臣祖時分派矣。上曰,爾是學士之血孫耶?在鎭曰,臣是臣父之所後子矣。上曰,爾之生養家,分派於何時?在鎭曰,自故相吳允謙兄弟時分派矣。命退立班次。上曰,先朝癸巳年七月日記入之。賤臣承命出持入。上曰,先朝以敬奉閣事施賞傳敎,考出爲可,而其前日記謄出者,亦爲入之,義浩承命考出,讀奏。命書傳敎曰,敬奉閣移建于皇壇,工役告成,欽奉閣扁額合揭,而閣內所奉誥勅,亦旣奉安,董役諸臣及參班提督家忠臣子孫等記勞錄舊之典,當一遵先朝下敎爲之,戶曹判書趙鎭寬熟馬一匹賜給,郞廳李良會四品職陞敍,朴民淳陞敍,監役李永運陞六,員役·工匠等,令該曹取考前例,米布題給,禮房承旨李義弼加資,承文判校李錫祺,校檢金洪運陞敍,已經準職者加資,提督家,忠臣諸家參班人,今番則祀孫皆不入來,與癸巳例稍異,其中遭故者,待闋服卽爲甄復,在外任者陞敍,無職者調用,賞典,當日開政下批,亦依先朝下敎擧行,以寓事事迎述之意,守直官令訓局收用,漢旅守僕等米斗分給事,分付該曹。仍命良會進前,敎曰,已經四品乎?良會曰,未經四品矣。命吏判進前。敎曰,李良會當有區處之道,郡守中有瓜近窠乎?文淳曰,無之矣。上曰,從便區處好矣。文淳曰,司圃別提洪喜榮,除拜後過限未肅拜,依例改差,何如?上曰,依爲之。出擧條上曰,承文判校若陞資,則是渠所願否?文淳曰,若陞資則雖無歸屬處,而旣出特恩,似無不願之端矣。民始曰,此等文官,陞資後則仍無歸屬矣。上曰,該判校招入也。賤臣承命出招入,錫祺進奏職姓名。上曰,爾爲堂上,則果是所願否?錫祺曰,恩資惶感,而無可歸屬處矣。上曰,第須供職爲可,而五衛將作窠,與校檢同爲擬入事,令兵判知悉也。上曰,都承旨與戶·禮判,同詣壇上奉審,而如或有頉,卽爲修改也。冕膺等承命,詣壇上奉審訖,回奏曰,無頉矣。欌子造成訖,命漢旅奉入于閣內,仍詣閣門前,命入樻子及冊子於欌子,欌子凡三層,第一層,奉安追感皇恩編及誥命印本,第二層,奉安御畫御筆簇子,第三層,奉安御筆板本,奉安訖,仍命閉門下鑰,仍以草芚遮設四面。上曰,草芚進排遲滯,駭然矣。果是何司所管?鎭寬曰,是兩倉之所進排也。義浩曰,草芚進排,遲滯擧行,事體所在,萬萬未安,該曹堂上推考,該倉進排官,所當重勘,而本院請推之外,無他可施之罰,何以爲之乎?上曰,戶判則年老之人,董役多勞,勿爲推考,該郞官,姑先從重推考,可也。出擧條仍設草芚。上曰,在前則草芚以定例內入矣。近則不入已有年,故擧行如是生疎耶?不入之自何年始,戶判取考謄錄以奏,可也。上曰,禮房承旨以新除,遽然陞資,非所以名實相副之道也。雖遞職後,時詣奉審,以爲曝曬土役之地爲可,而戶曹郞廳,亦爲頻頻來詣,如有未完處,須從便擧行之地,可也。命兵曹參判入來。命周承命出傳,兵曹參判朴基正進前。上曰,閣後樹枝,過爲鬱茂,卿須與守直官略略剪去,以爲疎通之地也。仍命修掃。民始曰,日已向晩,速爲還內,而修掃則令該司擧行,似好矣。仍命前導,還出冽泉門·朝宗門,至齋殿門外,通禮跪啓請乘輿,上乘輿。英輔曰,藥房啓辭,姑未承批,何以爲之乎?上曰,以知道書下,而駕前旣承候,不必更爲入侍矣。秉模曰,勞動旣多,聖體候,更若何?上曰,別無所損矣。命書駕前下敎曰,禮曹參判前望單子入之,待下批,牌招察任。仍入集成門還內,諸臣以次退出。
己未七月二十五日巳時,上御便殿。左副承旨入侍時,左副承旨洪義浩,假注書呂東植,記注官金景煥·承膺祚,以次進伏訖。上曰,敬奉閣移建之擧,實是盛典,今日吾東方君臣,當作何懷?玆賦近體一首及序文,以識尊王之義,當令隨駕諸臣及忠良子孫依韻賡進,承旨書出一本,而大臣許及諸家,亦當以各本書下,他承旨及閣臣,亦令入來同寫之地,可也。賤臣承命出傳,同副承旨金羲淳,與檢校直閣沈象奎·金近淳,偕入進伏。命書曰,謹題敬奉閣,閣舊在兩闕槐院,一曰敬奉閣,一曰欽奉閣,閣之設,所以尊閣也。卽我寧考義起之盛典也。其詳載寶鑑別編,皇朝誥勅,自高皇帝洪武建元二十五年體天牧民永昌後嗣之詔,至顯皇帝新修會典及出師平倭之詔,隆恩浩渥,東薄于海,海外方數千里,喙息跂踵凡有血氣之倫,莫不感激愛戴,如天地焉,如父母焉。顧今時移事往,冠屨倒置,裳華蓼蕭之詩,不復作於東土,而紫泥黃帕之爲萬世珍藏者,尙不免皇輿之蒙塵,今閣之所揭奉高皇帝以後御書御畫諸本誥命印本,而金章寶墨光榮燭地,自令人瞻望徊徨,不趐若曲阜烏號之遺也。槐院圮而閣惟巋然,每過此,愾焉以傷,是歲七月二十有一日晨朝,秪詣皇壇,遙拜顯皇帝諱辰,仍命有司,移構於壇西,而越三日,移奉誥勅于齋殿,仍始工役,不日而告成,其翌日,自齋殿揭奉如初,遂與提督後孫三學士金文忠·文正·鄭文簡家人行禮,門邃冽泉,陛級重重,怳然若下拜登受,西顧周道,有淚沾臆,玆賦近體一首,以識尊王之義,自有天地生民以來,莫有盛於夫子,夫子之功,莫有大於春秋,春秋之義,莫有重於尊王,凡百有位,尙亦知予之心,而三綱明九法立,變陰而爲陽,內華夏而外夷狄,未必不肇基於斯閣也云爾,時顯皇帝萬曆後三己未,詩曰,江漢朝宗萬里濤,皇恩浩蕩注麟毫,唐堯竝立山河鞏,周稷重光日月高,草木皆知今鰈域,風雲猶帶舊龍袍,昭回北苑瞻新構,百世吾東奉赤刀,義浩等分書訖。上曰,注書持出一本,往傳于左相家,而隨駕諸臣若而人,列錄書下,卿須知委於各人處,使之製呈于卿所,自卿所待齊到後,限明日申前來呈于內閣之意,詳諭,可也。賤臣承命退出。上曰,右相許則令閣吏送于直提學處,以爲轉示之地,諸處所下者,皆自內閣知委,而竝依左相來呈例爲之,可也。義浩曰,行左參贊洪良浩,除拜後過三日不爲出肅,事甚未安,依定式推考警責,仍卽牌招察任,何如?上曰,依爲之。出擧條命退,諸臣以次退出。
上在昌德宮。停常參·經筵。
自午時至申時,灑雨下雨,測雨器水深一寸六分。
自二更至二十七日開東,灑雨下雨,測雨器水深二分。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金羲淳曰,義州府尹入侍。
傳于李書九曰,禮房承旨入侍。
以大司諫尹長烈牌不進罷職傳旨,傳于洪義浩曰,只推。
傳于金羲淳曰,軍士房承旨入侍。
傳于李冕膺曰,來待諸臣入侍。
傳于李書九曰,今聞戶判與該院提擧書入者,甚便好,建閣則來月擇吉爲之,而奉安閣所奉,明日先爲奉安于禮曹大廳房內,而精設鋪陳屛帳,禮判,該院提擧陪進奉安後,提調書臣謹封,待建閣後奉安事,分付。
傳于李冕膺曰,右副承旨許遞,前望單子入之。
承旨前望單子入之,尹光普落點。
以承旨房望,傳于李冕膺曰,房仍,左承旨爲禮房。
以江華留守洪明浩狀啓,拯活人命人前司果洪大濟論賞,令該曹稟處事,傳于李書九曰,伊日風雨,拯活人命,如彼夥然,前司果洪大濟,令該曹加資,口傳下批。
李冕膺,以戶曹言啓曰,卽伏見忠淸監司李泰永狀本,及水使具明遠啓本,則枚擧平薪僉使金命淑牒呈,以爲,今十五日午水量,全羅道羅州·綾州·南平等三邑稅穀竝載京江船一隻,今十四日夜,爲風所驅,不知去向,監色·沙格等十五名,乘汲水船,漂泊於亢金浦。故僉使登時馳往,遍審上下,初無船體,汲水船亦不知去處,査問於監色·沙格等處,則所告內,羅州大同米二百八十五石十三斗五升,綾州位米五十九石三斗,田稅太二百六十五石二斗五升,南平位米一百十一石,田稅太三百二十七石十四斗五升,合米太一千四十九石零,次第逢載,今月初四日,自羅州發船,十二日到群山前洋,風勢甚好,故晝夜前進,到安興前洋止宿,十四日辰時,離發上來,申時量,風浪大作,末由制船,艱辛下碇,則碇索斷絶,帆竹摧折,水滿船中,勢將沒死,故跳下汲水船,漂泊於亢金浦,登高望見,則船往如箭,仍失去處,而三邑監色,俱無陳省文書,入本道後,元山一處外,護送船一不相逢云云事,報來矣。莫重稅船,不知去處,事未前有,萬萬驚遑,別定差員,又發褊裨,本鎭僉使眼同董飭,期於搜覓之地,而監色沙格輩之不計晝夜,自群山至安興千餘里水路,兩日內驀到,初不操心,固已痛惡,船未致敗,人先下陸,任其漂流,莫知去處者,尤極可疑,苟能着意指護,則必不至此境。當該護送監色,各別嚴刑重勘,製載官·地方官·邊將論罪一款,及監色·沙格究覈等事,待其搜得船隻,拯出穀物後,依定式修啓計料云矣。近年以來,船漢輩奸僞百出,駕海之後,故爲臭載之狀,前後何限,而未有若此事之極巧惡極虛謊矣。大凡行船之際,自有止息之站所,發船之時,先占風勢之順逆,卽是梢工輩常事,而千有餘里之兩日趲進,已是無於前之妄擧,而伊日風勢,雖非尋常,正當未申之際,旣與昏夜有別,則退泊避風之處,何患無所,而任他波浪之洶湧,一直冒犯而前進者,寧有如許之理?況其風候,晝始夜劇,故沿海如織之船艦,皆得從便止迫,未有聲聞之惡,而獨於此船,謂之漂失者,是豈近於事情乎?且其監色·沙格,則盡數下陸,騎來輕舠亦云漂失,此不但曾所未聞,其所用情故漂之狀,明若觀火,此等不畏法獰頑之類,若不別般嚴覈,則來頭之弊,有不可勝言,不必遲待具格狀聞,在囚之各人等,另加嚴覈,期於輸情,依律處斷,斷不可已。今以沙格等招辭觀之,旣云十四日之晡時,而該鎭僉使所報,則乃云伊日之夜,莫重報辭,非特相左,該僉使之玩愒多日,終未搜得,極爲萬萬疎忽,常時若能嚴加團束於指護監色輩,則雖當忽遽之際,豈若是無礙放過乎?以此以彼,難逭重勘,而地方邊將,則曾有決棍懲礪之定式,令道臣從重決棍,該鎭之指護監色,亦不可尋常處之,嚴刑遠配。入本道以後,元山一處外,護送船一不相逢云者,尤極驚駭,近以護送一事,聖念之憧憧,廟堂之董飭,至爲截嚴,所經沿路守令·邊將,果皆十分警惕,立標擧火等節,如法待候於各其水站,遙望遠探,則雖或風利而不泊,斷無不逢着之理,今旣現發之後,不可不嚴勘,以懲日後,令本道另加詳覈,各該監色則嚴刑遠配,各該守令·邊將則指名現告後,依定式,守令之堂上及侍從則罷黜,堂下則營門決杖,邊將則從重決棍,稅穀裝載,各有期限,朝家申飭,前後何如,而五月望前下去之船,拖至七月初四,始爲裝載者,已是稽緩之甚,而又不能檢束船漢,終至於許多穀物,竝與船隻而漂失,則晩時之罪,不飭之責,有難容貸,而各邑陳省文書,俱無見存,姑難以監色·沙格等糢糊口招,區別論斷,羅州·綾州·南平等邑之裝載與否,及當該守令,令本道査實後現告,先罷後拿。兩道道臣之不能董飭之失,在所難免,竝從重推考,該水使之稅船漂失,何等驚怪,而旣聞之後,不爲檢飭搜覓,拖到四日,循例封啓,揆以事體,誠極未安,亦爲從重推考,漕稅船逢點之法,自來嚴重,而船格則曰以經過元山虞候,則元無逢點云者,殊甚駭然。苟如是,則虞候之出待元山,專管逢點之意,果安在哉?不可置而勿論,更令帥臣各別詳査後,依護送地方邊將例,決棍懲礪,船隻去處,則無論營閫邑鎭,拔例搜訪,期於捉得事,嚴飭分付,穀物數爻,衙門名色,待具格狀聞,更爲稟處,何如?傳曰,允。嚴飭之下,不謹護送之守令·邊將等,當別般嚴處,令錦伯査實,指名狀聞,近來畿邑,頗修擧勤勵云。更令道臣申明察飭,而豈有晩時裝發之理乎?湖南三倅,姑勿罷拿,只以委折査聞,都是舟橋船人行歷逗遛之致,捉致京司,嚴刑究覈,而日前筵敎中,豈不及之乎?若能操切,豈有是也?不飭之舟橋堂上,爲先從重推考,此後廟堂益加董飭,俾有令行之實效,可也。
李書九,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則先農壇·雩祀壇·祈雨壇·馬祖壇·漢江壇·司寒壇·厲壇,及四面紅箭門墻垣階砌,俱爲無頉,而南壇北邊紅箭門,西邊柱根塗灰剝落,先蠶壇東邊紅箭門橫木朽傷,柱根塗灰剝落,卽爲修改事,分付該監,此後看護等節着實擧行事,申飭之意,敢啓。傳曰,知道。
洪義浩,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,齋日正日賓對及持公事,亦皆不爲,旣有定式,則中日之取稟,固陋莫甚,卿等推考,該房承旨,亦爲推考,可也。
洪義浩,以兵曹言啓曰,卽接西道參軍柳光濂牒報,則訓鍊都監所授彰義門西邊第五城廊近處體城三間許,今日頹圮云。令繕工監把子圍排,分授軍門,急速修築,而把守軍兵,亦令該軍門,量宜定送,限改築間嚴加守直之意,分付,何如?傳曰,允。
洪義浩,以備邊司言啓曰,卽見進賀兼謝恩正使趙尙鎭,副使徐瀅修狀啓,則以爲,渡江以後一行之辦裝整具,無絲毫苟艱丐貸之弊,然後國體尊而彼人服,使行之帶去刷馬,自前例爲八十一匹,而今番所減,幾至折半,則馱卜不甚相遠,賃載無處可寄者,乃是行不得之事。昔在甲寅年分,嘗除減馬匹,而灣府所在三庫雇馬錢及刷馬盤纏,依例如數帶去,以爲入柵後雇車之費,今此新節目變通時,雇錢與盤纏,竝不許齎往,則百窘千艱,不成使价體貌。馬匹旣不帶去,則刷馬盤纏,更無可論,而至於三庫馬錢,依甲寅年例,以元定馬匹之數,移用於入柵後雇車之需,有賴於行事,自今刷馬除減時盤纏,依節目,勿論雇馬錢,如例取用事,請令廟堂稟處矣。今此進賀行刷馬之減數,適當使行稠疊之時,蓋出一分除弊之意,而回還冬至正使,亦有請減之筵奏,故商確存減,草記行會,而此是一時權宜之政,元無節目定式之事,至於雇馬錢,亦無勿爲出給之知委,則今此狀辭,莫曉委折,無乃自灣府有此裁減之論乎?大抵,使行時,雖有除減刷馬之時,灣府例下之需如前,自在無論,雇車與否,一任使行之區處,今若以其除減刷馬,竝與從前應給之需,不爲出給,則其所艱窘,勢所必至,依甲寅年例施行之意,星火分付於灣府,何如?傳曰,允。大抵,近來之人,自奉太侈,萬里行役,亦欲如在家時,回還正使之意見,必有料量,則不當啓聞之事,致煩登徹,使臣推考,今旣狀聞,第令灣府量給,可也。
洪義浩,以訓鍊都監言啓曰,本局分授都城彰義門西邊第五城廊近處體城三間許頹圮,令該軍門卽速修築,把守軍兵量宜定送事,自兵曹草記矣。今日爲始,砲手二十名,將校一人率領,限改築間輪回守直之意,敢啓。傳曰,知道。
己未七月二十六日卯時,上御重熙堂。義州府尹入侍時,右副承旨徐英輔,假注書呂東植,記事官金珍恪,記注官承膺祚,義州府尹李羲甲,以次進伏訖。命羲甲進奏職姓名,上曰,年今幾何?羲甲曰,三十六歲矣。上曰,未陞掌令乎?羲甲曰,然矣。上曰,邊門重地,不可徒尙文敎,而該邑是文窠,故近來出宰者,不務武備,甚至於朔試射,亦爲廢却云,是豈成說乎?須着意修明,可也。若夫爲治之要,無過於威生於廉四字,下去勉爲之也,何當離發耶?羲甲曰,今晩當治發矣。命退,諸臣以次退出。
己未七月二十六日辰時,上御便殿。軍士房承旨入侍,來待諸臣同爲入侍時,右副承旨徐英輔,假注書呂東植,記事官金珍恪,記注官承膺祚,水原留守徐有隣,壯勇提調鄭民始,以次進伏訖。民始曰,雨中日候,猶有熱意,夜間,聖體候,若何?上曰,一樣矣。上曰,戶判如已來待,使之入侍。賤臣承命出傳,與戶曹判書趙鎭寬偕入進伏。上曰,日前海伯,以白翎鎭島配罪人渰死事馳啓,而此罪人闕係甚重,則防守不嚴,以至渰死之境云者,誠萬萬駭然矣。該僉使事姑無論,道臣狀辭,未免循例,尤極駭然矣。民始曰,此罪人關係,何如,而防守之不嚴乃如此,誠爲駭然矣。上曰,三南農形,近復何如?卿等有所聞否?民始曰,嶺南若而邑雨澤,近頗周洽,故農形大有勝於初料,而湖南若而邑,則雨澤間或不足云矣。鎭寬曰,湖西及畿內田畓各穀,無不豐穰云矣。鎭寬曰,昨年自華城貸去勅需錢八萬兩矣。惠廳別貿米,頃自臣曹貿來,而價本則使之推用於所貸華城者,而其後華城所出,只爲七萬兩,故自惠廳不許一萬兩直米,而臣曹則不可不推用,故適因言端,敢此仰達矣。上曰,惠堂,以爲如何?民始曰,價本旣不足,故果不許給矣。向自戶曹,至有移文之擧,今則不必多言,當依所願許給矣。上曰,戶·惠·均是國用,而米包旣未輸去,仍置,可也。上曰,奉安閣所奉文書,所重則莫大,欲爲移奉於槐院近處公廨,而如儀賓府,龍虎營等處,皆爲難便云。故欲爲姑先權奉,則承宣李書九以爲,禮曹直房,最爲便當云,果然否?民始曰,闕外公廨,皆無可合,而禮曹直房,果爲好矣。敎鎭寬曰,卿與槐院提調,往審禮曹直房形止,如果爲好,卽爲議定,以爲明日權奉之地好矣。仍命先退。有隣曰,華城府內民産,築堤置屯,一切以務本爲歸,而若其貿遷有無,通工居貨,亦是王政之不可闕,都會之不可無者也。本府處在三南要衝,而海門旣遠,泉路不廣,舟車無輻湊之利,廛肆乏交易之資,原居工商,難以聊生,應募民人,莫之奠業,大變通大更張,雖難輕議,而矯救接濟之道,不可不及今施措。臣意則每年燕行,倣五營舊例,設置貿易別將一窠,以華城人差遣,海帶五百隻,海蔘五百稱,依立廛,靑布廛例,減包入送,牛皮二千張式,亦令每門減包入送,使原居工商,應募民人,俾得賴此而聊生奠業,略干稅條,量宜取用,以爲軍物公廨修補之需,而海帶·牛皮,則燕行交市,本無定數。雖以海帶一種言之,又在灣商定數之外,故少無掣礙之端,自今曆行爲始,以此定式施行,恐合事宜,令廟堂稟旨,分付,何如?上曰,依爲之。出擧條有隣曰,行宮修理物種,今將依定例取用矣。其中草注紙,有牕戶外代用楮注紙之命,而卽聞修理契遺在楮注紙太不足,草注紙頗有裕云。今番則楮注紙代草注紙,量宜取用,恐合事宜,故敢此仰達矣。上曰,依爲之。出擧條民始曰,本府郞官中判官申錫老,主簿李爲彬,俱無敦寧,不得行公,只有一人,而亦有身病,番次無以推移,判官·主簿,令該曹竝以有敦寧人口傳相換,何如?上曰,依爲之。出擧條命退,諸臣以次退出。
己未七月二十六日辰時,上御重熙堂。禮房承旨入侍時,行左承旨李書九,假注書呂東植,記事官金珍恪,記注官承膺祚,以次進伏訖。上曰,奉安閣文書移奉處,所當於闕下稍近處爲之,果無便當之地耶?書九曰,闕下近處則雖詳思而不可得矣。聞一提學言,則禮曹直房爲好云,而該曹亦是路傍衙門,恐有礙於觀瞻矣。上曰,然則姑爲權奉於禮曹直房似好,卿須往審形止,更爲議定,好矣。而承文院則果難移奉耶?書九曰,槐院頗狹窄,若以校書館之與該院隔墻之地通用則似好,而校書館乃是有工役衙門,亦難遽議矣。上曰,禁營直房,本無緊用處,此則如何耶?書九曰,禁營直房形止,臣未得見之,亦不詳知矣。仍命退,承史以次退出。
上在昌德宮。停常參·經筵。
自開東至人定,灑雨下雨,測雨器水深八分。自人定至二十八日開東,灑雨下雨,測雨器水深五分。
李書九啓曰,來初一日輪對日次,而社稷大祭齋戒相値,頉稟之意,敢啓。傳曰,知道。
洪義浩啓曰,行大司憲宋煥箕,執義李龜雲,掌令洪彦燮,持平權文度在外,掌令崔禧延,持平洪宅夏呈辭,監察茶時之意,敢啓。傳曰,知道。
金羲淳啓曰,吏曹參判李益運,除拜後過三日不爲出肅,依定式推考警責,仍卽牌招察任,何如?傳曰,允。
金羲淳啓曰,三品官之無得過三日循例請牌,曾有飭敎矣。吏曹參議鄭尙愚,除拜後,過三日,不爲出肅,事體所在,誠極未安,從重推考,仍卽牌招察任,何如?傳曰,允。
傳于金羲淳曰,右議政留待。
傳于金羲淳曰,諸承旨持公事入侍。
傳于金羲淳曰,右議政入侍。
傳于李書九曰,禮曹堂上·承文院提調入待。
洪義浩啓曰,卽伏見判敦寧府事鄭民始擧條啓下者,官銜中府事二字,落漏不書,臣之矇然捧入,不勝惶恐,原擧條付標以入,而奏御文字,有此不審,當該注書,所當重勘,本院請推之外,無他可施之罰,何以爲之?敢稟。傳曰,注書爲先推考,可也。
吏曹口傳政事,戶曹參判單李義弼,禮曹參判單宋銓,以上仍任事承傳,承文提調單宋銓差下事承傳。
禮曹參議前望單子入之,李魯春落點。
傳于金羲淳曰,都承旨入侍。
傳于金羲淳曰,左副承旨入侍。
傳于尹光普曰,曹司五衛將事,每欲一番査問於該曹而未果矣。先朝嚴飭該曹,罷曹司之名稱,其後通融差擬,又其後因檢束之不古,五衛將諸窠中二員更爲擇差事,似有筵稟定式,而曹司之名,年來依舊書之,雖甚微事,與下敎本意不同,令廟堂其委折査問草記。
吏曹口傳政事,敦寧判官申錫老,寧陵令金思拓相換,敦寧主簿李爲彬,引儀李儀亨相換。
以吏曹參議鄭尙愚牌不進罷職傳旨,傳于金羲淳曰,只推。
有政。吏批,行判書金文淳進,參判李益運,參議鄭尙愚牌不進,同副承旨金羲淳進,以李東稷爲承旨,高宅謙爲校理,曺錫中爲副修撰,李秉鼎爲知敦寧,李集斗爲工曹參判,姜彝正爲右尹,李濟萬爲刑曹參議,金弼龍爲判校,丁俔祖爲校檢,鄭時善爲監察,尹彝鉉爲內贍奉事,鄭尙愚爲冬至副使,南履翼爲副校理,鄭履元爲穆陵參奉,鄭在愼爲假引儀,曺錫中爲東學敎授。
兵批,判書李在學進,參判朴基正,參議朴奎淳病,參知閔昌爀入直,左副承旨尹光普進,以李祖源爲知事,金履翼爲副摠管,柳得恭爲五衛將,僉知單徐英輔·具達遠·李錫祺,護軍洪絲浩·鄭大容,副護軍丁若鏞·鄭聖翰,副司果任㸁,以上竝單付。
李冕膺啓曰,新除授同副承旨李東稷,卽爲牌招,何如?傳曰,允。
李冕膺啓曰,新除授同副承旨李東稷,時在京畿抱川地,斯速乘馹上來事,下諭,何如?傳曰,許遞,前望單子入之。
以漢城府民家頹壓別單,傳于李冕膺曰,恤典令該廳卽爲分給事,分付。
金羲淳,以吏曹言啓曰,今此文宣王釋奠祭亞獻官,依定式,以時任大司成塡差,而大司成李晩秀,雖是二品,依定式塡差以入之意,敢啓。傳曰,聞有實病,同知館事中一人,今番則代差於初獻官,可也。
金羲淳,以弘文館言啓曰,本館上番姑陞入直,事甚未安,今日政新除授玉堂,待下批仍卽牌招,以爲推移入直之地,何如?傳曰,允。
尹光普,以備邊司言啓曰,卽見水原留守徐有隣擧條,則以爲本府海門旣遠,泉路不廣,舟車無輻湊之利,廛肆乏交易之資,原居工商應募民人,莫之奠業,臣意則每年燕行,依五營舊例,設置貿易別將一窠,以華城人差遣,海帶五百隻,海蔘五百稱,依立廛靑布廛例,減包入送,牛皮二千張,亦令每門減包入送,俾得賴此聊生,略干稅條,量宜取用,以爲軍物公廨修補之需,而海蔘·牛皮,則燕行交易,本無定數,海帶一種,又在灣商定數之外,故少無掣礙之端,自今曆行定式施行事,請令廟堂稟旨,分付矣。今此所論,非無意見,而難保其永久有效,且念海蔘·牛皮,雖曰本無定數,利於此則損於彼,物之情也。四方商賈,恐有聞令抑鬱之慮,至於海帶一種,近因灣商之擔當,行中公用,付之渠輩,頗得聊賴,公用亦不無因此資益之道云。今以五百隻海帶,包外入送,則到彼賤售,可以推知,灣商旣失其利,府民亦無所利,豈非兩失之策乎?凡係府底聊生奠業之方,中外之臣,固當竭智貢愚,而反覆思惟,所損者多,所益者少,今姑置之,更令別究良策,何如?傳曰,允。
右議政李時秀箚曰,伏以,臣獲蒙恩暇,情急省掃,朝已陛辭,以明日發行之意,仰陳於前席矣。退伏聞景慕宮秋享大祭親祭取稟,姑未啓下,臣於此時,以私事請由下鄕,萬萬非分義道理之所敢出,且況廟宮親享之前,朝臣之無得請由,定式昭在,而臣旣職叨大官,又兼提擧,事係莫重,全不詳愼,晏然若無省覺,論其罪犯,實合大何?伏地震懍,靡所容措,玆敢還停行李,短箚自列。伏乞聖明,亟降威罰,以肅朝綱,以礪臣分焉。取進止。答曰,省箚具悉卿懇。卿之省掃之行,旣因筵中特敎,況足可往來,且況命攝,卿須安心,如期發行。仍傳曰,此批答,遣史官傳諭。
左參贊洪良浩疏曰,伏以,臣性本疎鈍,年又耄昏,當官奉職,觸處生疣。向於待罪銓官也,歲抄啓單,落漏許多,兼管槐院時,回咨製進,不能審愼,竝被大僚之請罪,旬日之間,再干譴罷之罰,惶隕慙恧,無面可顯,杜門訟愆,靡所容措,曾未幾何,前後罪名,竝蒙分揀之命,驚惶感激,莫省何以致此也?噫,朝紳陞黜,關係旣重,表咨撰送,事體至嚴,職在主管,全不照察,荐致失誤之擧,一則臣罪,二則臣罪,官謗旣峻,郵罰難逭,聖恩雖諒其無情,公法自速於屢犯,今何敢憑恃寵靈,晏然自恕?而至於文任,異於他官,旣遞旋仍,有違格例,豈可以罪名之還收而恬然冒居乎?政府參貳之命,遽下此際,薄勘未久,恩除儼辱,情地恧蹙,末由承膺,坐違召牌,冞增罪戾,玆敢冒入文字,仰暴微懇。伏乞聖明,俯賜體諒,亟命解臣本兼諸任,以重官方,以安私分,不勝幸甚,臣無任屛營祈懇之至,謹昧死以聞。答曰,省疏具悉。格例間事,何必追引?卿其勿辭,從速行公。
己未七月二十七日卯時,上御誠正閣。諸承旨持公事入侍時,右議政·禮曹堂上·承文院提調同爲入侍時,行都承旨李冕膺,行左承旨李書九,行右承旨宋銓,左副承旨洪義浩,右副承旨尹光普,同副承旨金羲淳,假注書洪命周·呂東植,記注官金景煥·承膺祚,檢校直閣金近淳,右議政李時秀,禮曹判書徐龍輔,以次進伏訖。時秀曰,雨後日候,猶有熱意,日間,聖體候,若何?上曰,一樣矣。時秀曰,寢睡·水刺之節,何如?上曰,一樣矣。上曰,誥勅權奉之後,心甚未安,不敢放弛矣。經始之工,不日告成,趁卽奉安,幸不可言。時秀曰,移奉之擧,實是盛典,不勝欽昂,而第伏念,連日勞動,臨晩還內,伏用悶慮矣。上曰,移奉以後,稍弛憧憧之念,自覺心地之舒泰,故凡節比前稍勝矣。日前廟宮展謁後,憧憧之忱,亦可稍弛,背部症候,頗覺有勝。大抵凡事皆不出一心字矣。時秀曰,聖敎誠至當矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。敎龍輔曰,報謝祭吉日,更考前例,以來初擇入,可也。池景喆事,可謂愈往愈甚矣。移奉初擇卽今日,而今日又雨,誠爲痛駭矣。命奏公事。羲淳讀奏咸鏡監司具㢞狀啓,明川府使金憲柱到任事,銓讀奏全羅監司趙宗鉉啓本,靈光郡反庫事,咸鏡監司具㢞狀啓,遺棄兒給料事,冕膺讀奏咸鏡監司具㢞狀啓,雨澤事,黃海監司曺允大狀啓,雨澤事,全羅監司趙宗鉉狀啓,雨澤事,光普讀奏統制使任嵂狀啓,加背梁萬戶任慶運到防事,統制使任嵂狀啓,玉浦萬戶金大一到防事,廣州留守金思穆狀啓,分留成冊上送事,義浩讀奏平安監司韓用龜啓本,罪人金弘順熙川郡到配事,平安監司韓用龜啓本,罪人尹斗雄中和府到配事,慶尙監司申耆啓本,時囚罪人等同推開坐事,分書判付訖。上曰,奉安閣所奉文書,移奉於禮曹直房,似爲便當,而自前此等文書,例多奉安於禮曹矣。時秀曰,禮曹異於他司,移奉誠好矣。上曰,若欲建閣,則果無礙眼處,而當建處是府中之東隅耶?書九曰,果無礙眼之事,而當建處則府內北邊矣。上曰,然則監試設場時,亦無所妨耶?書九曰,此非儒生等爭坐之地,而傍近閭家,又爲撤去,則設場之地,較前稍廣矣。上曰,本曹所奉,則果是何文蹟耶?書九曰,再昨進去時,奉審一樻,則所奉文書,是列聖朝諡號·陵號·尊號,嘉禮時文蹟矣。上曰,奉謨堂,亦有先朝文蹟奉安者,欲爲一番釐正,而每緣未遑,此皆有關於後考者,而後人未之考見,良可歎也。上曰,今日移奉時,當用龍亭乎?龍輔曰,彩輿亦爲待令,而當觀勢用之矣。上曰,左承旨與禮堂奉審後,抄入目錄,仍成形止案一件,載之槐院謄錄,及內閣京史庫等處,可也。上曰,奉安閣撤毁進去戶曹郞廳入侍。命周承命出傳,與戶曹正郞李靖模偕入進伏。上曰,別例房及佐郞,何不待令乎?靖模曰,別例房郞廳,敬奉閣曝曬進去,而他郞廳則以放料事進去矣。上曰,爾年幾何?靖模曰,四十六歲矣。上曰,尙有典刑矣。故重臣與都承旨家奉朝賀,相親熟矣。冕膺曰,然矣。上曰,故重臣之爲承旨時獨啓事,爾果知之乎?靖模曰,知之矣。上曰,庚辰繡衣,甲午銓地,俱是不易得之事矣。上曰,雨勢如此,無妨於撤毁乎?靖模曰,撤毁之後,輸運亦難便矣。上曰,非必今日,須待日晴,從便爲之也。仍命先退。上曰,移奉之時,承文提調,誰爲進去?書九曰,戶曹參判李集斗當爲進去,而未及待令矣。上曰,右承旨頃拜禮參,卽遞矣,本職是宿趼乎?銓曰,本職是初除矣。命書榻敎曰,不爲入來戶曹參判許遞,前參判李義弼仍任,牌招察任,禮曹參判之代,前參判宋銓仍任,仍差槐院提擧,牌招,使之先進去後謝恩。上曰,禮堂當陪進,果備員乎?龍輔曰,參議有闕矣。命書榻敎曰,禮曹參議未差之代,前望單子入之。先陪進後謝恩。敎書九曰,卿與禮判,出去陪進,而禮曹所奉文蹟,亦須詳議奉安之地,可也。書九·龍輔先退。上曰,華留擧條,本司爲防啓,誠得當矣。時秀曰,此事若有補於本府公用,則臣等擧行,亦當靡不用極,而不過爲自下蒙利之資矣。上曰,所奏然矣。上曰,二直提學之病,近則何如?時秀曰,病勢尙爾,而方差祭,有難强赴,是爲伏悶矣。上曰,卿之由行,何當離發,而往來亦爲幾日?時秀曰,明當離發,而往返當爲四日矣。仍命先退。上曰,移奉門路,敦化門爲之,儀仗用細仗,闕內各司祗迎事,分付,可也。命周承命出傳。上曰,近日日記中,有屬於敬奉閣及奉安閣事說話者,嚴飭注書,必須詳細載錄,毋或落漏,以爲後考之地,御製賡進人員,亦爲列錄爲好,承旨亦須看檢記錄也。命書傳敎曰,政官牌招開政。命退,諸臣以次退出。
己未七月二十七日辰時,上御重熙堂。都承旨·左副承旨入侍時,行都承旨李冕膺,左副承旨洪義浩,假注書呂東植,記注官金景煥·承膺祚,以次進伏訖。上命書傳敎曰,予於忠貞公鄭雷卿事,心常碨磊不能舒,當俘奴侵辱之日,見陵之恥,百倍隣喝,忠貞忿恚之甚,而欲以計挺身下手,竟未免被害,國人至今悲之,如學士焉。此豈非所死之事不同,而所死之心,同歸於殺身成仁者歟?忠貞卽質館之一從官,身不佩國家之安危,職不與廊廟之訏謨,爰曁乃僚,旅往旅返,則爵祿富貴,固其儻來,而不耐滿腔之憤,必去反喙之賊,捐棄死生,發謀出慮,欲假手以誅殲,何其忠也?及夫不密而露也。一言遜謝,則其軀可全,其難可釋,而男兒死耳,不死非夫,不撓不屈,拜辭君親,蹈白刃如就樂地,何其義也?嗟嗟孝元,甘與之偕死,儻使忠貞之計,得行於當時,除俘奴如腐鼠耳,俘奴除則憂虞可祛八九分,亦可以安意專力於修攘之策,而忠貞之志未就,忠貞之身先死者,天也非人也。澹菴斥和之書,魯連蹈海之操,誰昔所養,有以致之,而況其臨死從容,能人所難能者,尤亦凜凜然可敬可感,然於忠義之家,不幸出亂逆,而若敖之餒,今焉七十有餘年矣。因後孫之有累,揜先祖之大節,殊非朝家尙忠褒善之典,前此特擧易名,意豈淺淺?近者鄭文簡祀孫,旣授之一命之銜,旋與以百里之任,文簡·忠貞之節烈,竝耀齊美,而等是無故之派,同一主祀之人,蔭補之或施或否,亦豈一視兩家之政乎?鄭思忠直孫之爲忠貞後者,令銓曹問名,擬初仕於今日政,祠版所在處,當致酹,鄭文簡祠版,一體設行,竝待祭文製下擧行,先正趙文正家,亦有念舊錄後之命,而反又零落,年前賜祭,無異委命於草莽,念及先正,爲之愴愍,身故者外,更有可爲祿仕之人於直孫乎?亦卽訪問以聞事,分付。上曰,忠貞之家,雖出亂逆,而其祀孫旣是無故之派,則收用之典,似無不可矣。冕膺曰,選職則雖難通擬,而至於蔭補,則似無所妨矣。命退,承史以次退出。
上在昌德宮。停常參·經筵。
自開東至人定,灑雨下雨,測雨器水深一寸七分。
洪義浩啓曰,行大司憲宋煥箕,執義李龜雲,掌令洪彦燮,持平權文度在外,掌令崔禧延,持平洪宅夏呈辭,監察茶時之意,敢啓。傳曰,知道。
傳于金羲淳曰,諸承旨持公事入侍。
承旨前望單子入之,李魯春落點。
傳于洪義浩曰,右承旨入侍。
金羲淳,以吏曹言啓曰,今七月二十七日。傳曰,予於忠貞公鄭雷卿事,心常碨磊不能舒,當俘奴侵辱之日,見陵之恥,百倍隣喝,忠貞憤恚之甚,而欲以計挺身下手,竟未免被害,國人至今悲之,如學士焉。此豈非所死之事不同,而所死之心同歸於殺身成仁者歟?忠貞卽質館之一從官,身不佩國家之安危,職不與廊廟之訏謨,爰曁乃僚,旅往旅返,則爵祿富貴,固其儻來,而不耐滿腔之憤,必去反喙之賊,捐棄死生,發謀出慮,欲假手誅殲,何其忠也?及夫不密而露也。一言遜謝,則其軀可全,其難可釋,而男兒死耳。不死非夫,不撓不屈,拜辭君親,蹈白刃如就樂地,何其義也?嗟嗟孝元,甘與之偕死,倘使忠貞之計,得行於當時,除俘奴如腐鼠耳。俘奴除則憂虞可祛八九分,亦可以安意專力於修攘之策,而忠貞之志未就,忠貞之身先死者,天也非人也。澹菴斥和之書,魯連蹈海之操,誰昔所養,有以致之,而況其臨死從容,能人所難能者,尤亦凜凜然可敬可感。然於忠義之家,不幸出亂逆,而若敎之餒,今焉七十有餘年矣?因後孫之有累,揜祖先之大節,殊非朝家尙忠褒善之典,前此特擧易名,意豈淺淺?近者鄭文簡祀孫,旣授之一命之銜,旋與以百里之任,文簡·忠貞之節烈,竝耀齊美,而等是無故之派,同一主祀之人,蔭補之或施或否,亦豈一視兩家之政乎?鄭思忠直孫之爲忠貞後者,令銓曹問名,擬初仕於今日政,祠版所在處,當致酹,鄭文簡祠版,一體設行,竝待祭文製下擧行,先正趙文正家,亦有念舊錄後之命,而反又零落,年前賜祭,無異委命於草莽,念及先正,爲之愴愍,身故者外,更有可爲祿仕之人於直孫乎?亦卽訪問以聞分付事,命下矣。謹依下敎,文正公趙光祖直孫可合祿仕之人,自臣曹詳探,則奉祀孫故參奉基仁之子,姑未成長,直派中故掌令思忠子進士國仁,年今三十四歲云矣,敢啓。傳曰,待窠除職,可也。
尹光普,以兵曹言啓曰,卽接東所衛將具達遠牒報,則禁漏閣北邊宮墻內榕木一株,因雨顚仆,墻垣一間許,半腰頹圮云。爲先令紫門監緊實圍排,而與全體頹圮有異,限修築間,集賢門入直軍,輪回晝察夜巡之意,分付,何如?傳曰,允。
尹光普,以兵曹言啓曰,卽接西所衛將金洪運牒報,則中日閣東邊大松一株,自枯松三株,因雨顚仆云。令該所待晴斫去之意,敢啓。傳曰,知道。
尹光普,以兵曹言啓曰,卽接西所衛將金洪運牒報,則中日閣東邊大松一株,小松一株,拔根顚仆云。令該所待晴斫去之意,敢啓。傳曰,知道。
李書九,以禮曹言啓曰,卽接明陵別檢所報,則本陵仁元王后陵上曲墻左邊,今日早朝,忽爲頹仆,幾至二間云?陵上曲墻,有此頹仆之患,極爲驚悚,慰安祭,不卜日,今三十日設行,而修改等節,本曹堂上·郞廳,依例進去奉審後,稟處,何如?傳曰,允。卿奉審後書啓,仍留爲獻官將事後復命香祝,則明日大祝陪進,可也。
李書九,以禮曹言啓曰,卽接弘陵令所報,則今此潦雨,本陵陵上後面曲墻,今日巳時盡爲頹仆,長可爲三十尺許云。陵上曲墻有此頹仆之患,極爲驚悚,慰安祭,不卜日,今三十日設行,而修改等節,本曹堂上郞廳,依例進去奉審後,稟處,何如?傳曰,允。明陵進去堂郞,同爲奉審,可也。
李冕膺,以戶曹言啓曰,時御所內各司雨漏處修改,今月內當爲擧行,而雨勢如此,待快晴,擇吉修改,何如?傳曰,允。
李冕膺,以賑恤廳言啓曰,漢城府民家頹壓別單判付內,恤典令該廳卽爲分給事,命下矣。中部字內完少頹多一戶,布一疋,東部字內完少頹多一戶,布一疋,南部字內全家頹壓一戶,錢二兩,完少頹多一戶,布一疋,合布三疋,錢二兩恤典,依例分給之意,敢啓。傳曰,知道。
李冕膺,以漢城府言啓曰,卽接西部令韓允鎭牒報,則故忠臣贈領議政益昌府院君信度公愼守勤旌閭,今月二十八日未時,豎立於皇華坊西小門內契本家云矣,敢啓。傳曰,不爲前期草記,何也。
尹光普,以御營廳言啓曰,禁漏閣北邊宮墻一間許半腰頹圮處,令紫門監緊實圍排,限修築間,以集賢門入直軍,輪回晝察夜巡事,自兵曹草記矣。集賢門入直軍三名式輪回除出,限修築間嚴飭,晝察夜巡之意,敢啓。傳曰,知道。
禁府啓目,方山前萬戶姜大允原情云云。傳旨內辭然,泛稱遲晩,刑推得情,何如?判付啓,與安義前僉使崔琥彬事無異,何足責也?亦旣遞歸,附過放送爲良如敎。
己未七月二十八日卯時,上御誠正閣。諸承旨持公事入侍時,行都承旨李冕膺,行左承旨李書九,右承旨洪義浩,右副承旨金羲淳,假注書洪命周·呂東植,記注官金景煥·承膺祚,檢校直閣金近淳,以次進伏訖。冕膺讀奏平安監司韓用龜啓本,嘉山等官反庫事,江原監司南公轍啓本,淸風等邑田稅船無事過境事,書九讀奏平安監司韓用龜狀啓,雨澤事,京畿監司徐鼎修狀啓,雨澤事,開城留守金勉柱狀啓,農形事,義浩讀奏平安監司韓用龜啓本,罪人庾德賓博川郡到配事,平安監司韓用龜啓本,罪人李學烈江東縣到配事,分書判付訖。上敎書九曰,奉安閣所奉文書,果爲幾何?書九曰,仁廟朝以後,列聖朝登極時及世子冊封,王妃冊封時詔勅,誥命等文蹟,而詔勅及誥命,當初皆分類奉安矣。上曰,禮曹所奉文書,亦爲幾何,而始自何時耶?書九曰,宣廟朝以後諡號·陵號·徽號,嘉禮時文蹟,而皆是啓單落點者,文字則果爲莫重矣。上曰,奉安閣,若欲更爲建置,非但事面之張大,度支經用,亦爲可念,誥勅仍奉於禮曹奉安閣,而禮曹文蹟,則別造欌子一坐,奉安於本曹大廳之內,似爲便當矣。書九曰,然矣。各邑殿牌,亦有所重,而例奉於客舍大廳,今此文蹟之奉安於本曹大廳,似無未安之端矣。上曰,記昔先朝自慶熙宮每詣眞殿行禮時,予嘗陪來,而歷見禮曹大廳,比他司最大矣。書九曰,禮曹大廳,果爲廣大矣。上曰,禮曹文書,如各邑殿牌樣奉安則固好矣,而若於廳內當中奉安,則或値本曹坐起時,堂上之當中蒞坐,有所未安,須詳細思量,從便奉安之地好矣,而本曹形止,亦須作圖以入也。書九曰,奉安閣文書移奉後,主管則當自槐院爲之,而守直則令本曹入直官爲之,仍爲定式,似好矣。上曰。唯。上曰,禮曹文書則吉凶禮文字,竝爲分類,以各樻奉安,似好矣。上曰,新除授承旨,牌招察任。出榻敎命退,諸臣以次退出。
己未七月二十八日午時,上御便殿。右承旨入侍時,右承旨洪義浩,假注書呂東植,記注官金景煥·承膺祚,以次進伏訖。上曰,鑄字所來待閣臣入侍。賤臣承命出傳,與檢校直閣沈象奎,偕入進伏,上敎象奎曰,馬經須善爲釐正,而太僕所在調馬謄錄詳細編入也。命書傳敎曰,耽羅漂倭,雖有由陸順付之乙未前例云,而從木道旣有其路,依狀請星火發送事,分付嚴飭,沿邑厚饋,俾知柔遠之意。仍命退,諸臣以次退出。
上在昌德宮。停常參·經筵。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,行大司憲宋煥箕,執義李龜雲,掌令洪彦燮,持平權文度在外,掌令崔禧延,持平洪宅夏呈辭,監察茶時之意,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
金羲淳啓曰,右尹姜彝正,除拜後過三日不爲出肅,依定式,推考警責,仍卽牌招察任,何如?傳曰,允。
傳于金羲淳曰,傳香承旨入侍。
傳于李書九曰,禮房承旨入侍。
傳于金羲淳曰,諸承旨持公事入侍。
傳于金羲淳曰,戶曹判書入侍。
傳于金羲淳曰,政官牌招開政。
李書九,以禮曹言啓曰,雩祀壇報謝祭,涼生後更爲擇日設行事,命下矣。吉日,令日官池景喆推擇,則來八月初八日爲吉云。以此日設行事,知委,何如?傳曰,南壇山川節祭受香行祭在初二日,今年報謝於雩壇,以再祈卽應也。初禱於山川,亦有宜庥,則適値節享,兼伸報謝,於義則然,然則雩祀報謝,行於初二日爲可,以此分付,山川祝文中,添入謝語,與雩祀祝文,依親祭例,竝令文衡撰進,三角·木覓·漢江獻官,今番則勿以蔭官塡差,三司中差定,可也。
李書九啓曰,雩祀壇報謝祭,三角山·木覓山·漢江節祭祝文,竝令文衡撰進事,命下矣。大提學洪良浩,待明朝牌招,何如?傳曰,允。
掌令崔禧延,持平洪宅夏啓曰,臣等俱以無似,猥叨臺銜,累日虛縻,徒增罪戾,今於賓對命下之後,適以賤疾沈劇,未及登筵,至有大僚請推之擧,臣等不職之罪,於是尤著,以此情踪,何敢一刻晏然於臺次乎?請命遞斥臣等之職。答曰,勿辭。
洪義浩啓曰,掌令崔禧延,持平洪宅夏,一日再啓煩瀆,退待物論之意,敢啓。傳曰,知道。
以吏曹參義望筒,傳于金羲淳曰,一是判堂之至親,一則時在承旨,苟且莫甚,此望筒勿施,以禮曹參義望中未經者擬入,待下批牌招察任。
有政。吏批,行判書金文淳進,參判·參議未差,行都承旨李冕膺進,以李東稷爲冬至副使,以尹光普爲吏曹參議。
兵批,判書李在學病,參判朴基正,參議朴奎淳病,參知閔昌爀入直進,右副承旨李魯春進。副護軍李東稷。
金羲淳啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
承旨前望單子,鄭尙愚落點。
李冕膺啓曰,新除授承旨鄭尙愚,方在罷散中,何以爲之?敢稟。傳曰,敍用。
以吏曹參議尹光普牌不進罷職傳旨,傳于李冕膺曰,只推。
以漢城府民家頹壓別單,傳于李魯春曰,恤典,令該廳卽爲分給事,分付。
玉堂前望單子入之。應敎韓用鐸,副應敎李貞運,校理閔命爀·張至冕,修撰金熙周落點。
金羲淳,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
李書九,以成均館行大司成意啓曰,因初七日儒生上旬輪次草記,念前後更稟可也事,命下矣。依下敎更稟之意,敢啓。傳曰,今日則明陵·弘陵曲墻頹圮慰安祭受香,明日則釋菜受香,再明日則社壇·南壇·三角·木覓·漢江祭享,雩祀壇報謝祭受香,其後又値景慕宮秋享大祭,今秋到記試取,此前亦難爲之,此草記還給,待旬後更稟,可也。
鄭尙愚,以壯勇營·御營廳言啓曰,石漢莫·石漢俊事,謹依下敎,臣心泰與御營大將臣李漢豐,更加査實,則皇明遺黎潮州石氏事實及石居士傳,梧亭老人李世瑛書與石童子道賢一冊,此則已經乙覽,辛亥年間,臣等承命採訪於安峽等地,亦爲考籍於江原監營,而非但石哥之無所聞,竝與記事述傳之李世瑛,憑問無路,以其文跡之所由來,質問石哥處,則渠之兄弟,不滿十歲,流離飄零,到于漣川近處店幕,爲店漢石一厚所收養,而隨其收養父,轉入京畿,屢處流寓,末乃居生於京城云。故一厚之弟大成年七十者,亦爲招致,一體詰問,則漢俊兄弟收養一款,言之甚詳,而所謂文跡出處,未得其詳云矣。大抵,石哥首尾事實,臣心泰待罪訓局時,屢伏奉聖敎,廣加探察,至於送校原州及安峽等處考籍,壬子春親臨行禮時,輦路召見,至有使渠覓納明白文跡之命,而石漢英御營廳汰去草記批旨,亦承待文跡推尋,卽爲還差之處分矣。其間八九年,可據文跡,終未推尋之意,敢啓。傳曰,卿等不聞故相金致仁筵奏乎?李源耕於春川之壠上,與樵叟牧翁伍也,人不知爲寧遠伯孫,只憑流傳之言,乃有拔擢之擧,何嘗如田氏之有譜系,陳氏之有誥勅,爲其證左而然乎哉?水中之蠏,草間之蛛,尙爲人愛惜,況以石爲姓者,於我國果何如也?當壬辰之役也,翠華駐於龍灣,皁蓋馳於鳳城,誠岌岌乎其殆哉?其時天朝諸公,正紳拖笏,囅然以笑曰,外藩自相攻擊,何敢仰煩大邦?惟大司馬石公慷慨以東事自負,排甲乙盈庭之論,動百萬超渠之衆,垂德於不報之地,而志決身殲,竟不免爲大僇,雖使環東土小大黎獻,家祭而戶祝,尙不足爲百身之贖矣。今於滄桑百變之後,有稱汾陽之後,自言淮陰之子,則將信將疑,姑含是,其欣其感,儻如何?唐太宗創大業,爲勝國忠臣,襁褓之兒,皆授顯秩,況姓石者乎?姑先付之御營給料,以待文跡之推現,別加收用,而亦令廟堂分付畿伯·東伯,使之誠心採訪,必求其可考文跡狀聞,而今番使行或來頭使行時,石尙書族譜,不惜價費購來,以爲憑考之一助之意,亦爲分付譯院,其能購來者,施以該院購納書籍之賞典,若得分明文跡,亦當使之參班,令禮判載之該曹掌考,可也。
李魯春,以御營廳言啓曰,謹依壯勇營御營廳草記批旨,石漢英·漢俊,姑先付之本廳軍官,給料之意,敢啓。傳曰,知道。
行護軍鄭大容疏曰,伏以臣素患伏暑之症,跨朔沈淹,食飮全却,眞元澌鑠,而又自六七日來,泄痢交作,登溷頻數,委薾不振,藥餌罔效矣。此際見差文廟釋菜亞獻官,而以今病狀,萬無自力於陞降拜跪之節,況其症形,不容周旋齋明致潔之地,伏枕惶悶,無所容措,玆不得不據實仰籲於天地父母之前。伏乞聖慈,俯賜諒察,亟命該曹,改差臣享官之役,仍治臣瀆擾之罪,以肅朝綱,以安私分焉,臣無任云云。答曰,省疏具悉。許令該曹付標。
行護軍金履翼疏曰,伏以,臣仰荷王靈,使車穩返,旋入銀臺,得伸逖違之沈,而積暑所祟,毒痁來侵,日前懸病,幸蒙恩遞,今方委席昏迷之際,昨日吏曹,以臣差景慕宮八月朔祭獻官,來傳名帖,此臣之病前所求差者也。受香若在臣病間日之時,則敢不强策駿奔,以遂微誠,而明日巧値當次,以此自朝寒戰,及夜烘熱之症,萬無自力趨承之望,玆敢冒萬死疾聲仰籲。伏乞天地父母,特垂矜察,亟令該曹變通,以重享事,千萬幸甚,臣無任云云。答曰,省疏具悉。許令該曹付標。
己未七月二十九日卯時,上御熙政堂。傳香承旨入侍,禮房承旨入侍,諸承旨持公事入侍,戶曹判書同爲入侍時,行都承旨李冕膺,行左承旨李書九,右承旨洪義浩,左副承旨尹光普,右副承旨李魯春,同副承旨金羲淳,記事官柳台佐,假注書呂東植,記注官金景煥·承膺祚,檢校直閣金近淳,戶曹判書趙鎭寬,以次進伏訖。上曰,來待諸臣入侍。出榻敎賤臣承命出傳,與行護軍李漢豐偕入進伏。上曰,明陵參奉入侍。出榻敎賤臣承命出傳,與明陵參奉朴寅休偕入進伏。上敎書九曰,卿與禮判詳細奉審,而陵官若能預疎水道,則一番頹圮,豈至如是之多乎?此意各別嚴飭,卿則詣弘陵局內,禮判詣明陵局內,諸處陵寢,一體奉審後,書啓以奏,可也。仍命書九與傳香承旨先退,命入祭報府,景煥承命出持入。上覽訖,敎曰,都承旨持出祭報府,山川祭享獻官,以三司擇差事,分付。冕膺承命先退,命奏公事,義浩讀奏慶尙監司申耆啓本,罪人羅卜得放送事,書判付訖。魯春以無公事先退。命書傳敎曰,籌坐聞已來會,次對仍爲進定事,遣史官傳諭。又命書傳敎曰,大臣·備局堂上引見。仍敎曰,注書出去,引入大臣,可也。賤臣承命出傳,與事變假注書趙碩章,左議政李秉模,行吏曹判書金文淳,刑曹判書李得臣,兵曹判書李在學,行大護軍李邦一,同知中樞府事徐有大,行護軍申大顯,修撰曺允遂,偕入進伏。命啓下受香單子·獻官單子,書判付訖,命出給。賤臣承命擎出。上曰,文廟祭享亞獻官,誰也?文淳曰,鄭大容以預差陞實矣。上曰,此人則果無實故云耶?義浩曰,俄以實病陳疏矣。文淳曰,享官塡差,近甚苟簡矣。上曰,司成例爲三獻官,而方呈旬云,果有實病而然耶?文淳曰,向有實病云,今未知如何,而兼以侍下,難於入直,故呈旬云矣。上曰,以奉安閣事,有下敎於該房者,戶判亦聞之耶?鎭寬曰,果爲聞知矣。上曰,禮曹奉安閣文書,雖有所重,卽不過該曹啓單,而書出賓廳,爲都監休紙者也。吏曹望筒中,亦有莫重文字,論其義例,亦無彼此輕重之別,則今此禮曹文書,雖不別立之閣,亦無害於尊奉之義矣。且誥勅文書,亦當移奉於該曹,而若建置二閣,則事面旣涉張大,經費亦爲可念,誥勅文書,則移奉於禮曹奉安閣,而禮曹文蹟,則別造欌子一坐,以奉於本曹大廳,則揆以體面,豈或有一分未安之端耶?秉模曰,臣等亦自外相議,而今承聖敎,誠爲至當矣。依此奉安,實無害於義例矣。上曰,若於廳內當中奉安,則或値本曹坐起時,禮堂之主壁,有所惶悚,無論左右,只隨宜奉處奉之爲好矣。義浩曰,該曹圖形,今方待令,壬辰日記,亦爲謄入,而當時以郞廳大廳之奉安,甚爲未安,有所下敎矣。上覽訖,敎曰,此不過一時下敎也,堂上大廳,果有當奉處乎?義浩曰,大廳之傍,有所謂上試官房者,似爲便當矣。鎭寬曰,臣則未得詳知,而所奉木函爲多件云。未知一欌之大,果可奉安與否矣。上曰,所奉木函,雖是多件,合而奉之,則不過一樻子所奉矣。秉模曰,臣亦聞之,而雖一欌子,優可以奉安矣。上曰,大抵,啓單所重,比諸誥勅文書,不無輕重之別,誥勅雖是彼中文書,而仁廟朝以後莫重文字,多爲奉安,事體果何如?今此別爲尊閣之意,蓋爲其有所重也。雖律之以春秋大義,少無所妨矣。秉模曰,誥勅文書,果爲莫重,誠如聖敎矣。上曰,該房承旨方差祭出去,待還來後,更爲議定,好矣。上敎在學曰,銅龍門入直軍之入接他所,事甚苟簡,而今旣有空閒之地,依前還接好矣。在學曰,宿衛軍兵,各有直所,而銅龍門軍兵之同爲入接於建陽門者,未免事面之苟簡,今番敬奉閣移建後,銅龍門近處,旣有空閒之地,入接處所,卽爲設置,使之依前分直,恐合事宜,故敢此仰達矣。上曰,依爲之。鎭寬曰,銅龍門入直軍兵處所設置事,纔因兵曹判書李在學所奏,蒙允矣。內各司中如兵曹·太僕·廚院及內入直都監軍鄕軍入接等處修改之役,各自該司·該營擔當,而臣曹則元不擧行,旣有在前之定式,間或有替當之事,而終違古例,今於是役,付之該營,此後更申舊制,俾無彼此推諉之弊,恐合事宜,故敢此仰達矣。上曰,依爲之。出擧條漢豐曰,此等工役,例自戶曹爲之,而該營則未嘗擧行矣。鎭寬曰,內各司之令各該衙門擧行,此卽古例也。大顯曰,御將所奏,果然矣。此卽各該營謄錄所載也。上曰,該曹近或有昧例擧行者,將臣之言,亦無足爲怪,而古規則例自該司爲之矣。在學曰,日前兵曹有修葺之役,亦自本曹爲之,而戶曹則不爲擧論矣。上曰,明日亦有受香處乎?文淳曰,釋菜受香,當在明日矣。上曰,再明亦是社稷及山川祭享受香日,而宮享齋日,當自何日?義浩曰,當自初三日爲齋日矣。命書成均館草記批答,命次對進前。秉模曰,雨後晩炎,尙未生涼,日間,聖體候,若何?上曰,雨勢彌日,稍覺淸爽,而此時之雨,恐或過多,念彼民事,還用悶然矣。右相際玆作行,或無阻水之患云耶?秉模曰,雖云連日,皆是微灑,似不至於潦漲矣。仍奏曰,寢睡·水刺之節,何如?上曰,所進稍不如前矣。秉模曰,日熱雖少退,而餘氣尙存故然矣。仍奏曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。命明陵參奉進前。寅休進奏職姓名。命擧顔。敎曰,帽子俯壓前額,初着者例皆然矣。年今幾何?寅休曰,三十二歲矣。上曰,與朴孝德爲幾寸?寅休曰,爲十五寸矣。上曰,此家之人入仕於是年,甚可貴也。在鄕時果受致祭,而祭文亦必見之矣。寅休曰,然矣。上曰,爾做科業乎?寅休曰,命奇早孤,廢業有年矣。上曰,雖然以詩以賦,所做幾何?寅休曰,賦則二百餘首,而詩則無所做矣。上曰,本陵修改告由,今方受香退去,善爲供職也。上曰,鄭忠貞後收用事,果無異同之見乎?處地則固然矣,而如許節義,不可無記念,故有此特例矣。秉模曰,褒忠奬節,實仰盛德,而忠貞有知,必當感泣矣。上曰,先正趙文正家,亦有如是之事乎?秉模曰,然矣。上曰,次對爲之。秉模曰,頃因咸悅縣監李寅采上疏批旨,界首邑移定便否,兩湖伯往復相義,論理狀聞事行會矣。卽見全羅前監司李得臣狀啓,則枚擧忠淸監司移文,及各該守令牒報,以爲咸悅以沿海斗小之邑,應界首浩大之役,官庫之責用無節,民邑之受弊多端,到今更張,實合事宜,而惟彼韓山,邑力之凋殘,無異於咸悅,則移此就彼,實非矯救之道,且況程途之遠近各異,潮汐之出入不同,林川·咸悅之間,渡頭便穩,韓山·臨陂之間,水站險阻,大小使星,不由此路,亦有所由,韓山如彼其殘,而旣無替當之勢,臨陂雖是歷路,而亦有移瘼之嫌,則不可以一站之不便,反生兩邑之別弊,請令廟堂稟旨,分付矣。界首之難於變通,果如道臣所論,此則姑置之,而咸悅素以小邑中要邑,頗有名稱,近因數遞,成一弊局,界首雖不可換定,如廚傳支待之節略器數,迎送軍儀之除減名色,卽所謂小變通則小益也,豈可以難於大變通,竝與小變通而忽之乎?分付道臣,必思其有補官民之道,講以行之,仍令以其擧行形止,枚報本司,何如?上曰,依爲之。出擧條秉模曰,頃因慶尙監司申耆狀啓,進上物種之如有轉貿爲弊處,變通登聞之意,行會諸道矣。卽見咸鏡監司具㢞狀啓,則以爲,各朔進獻物膳,無非土宜,而或以物産盛衰,雖有互相移貿之時,接境貿取,要不過百里之內別無爲弊之端,依舊例封進事,請令廟堂稟旨,分付矣。當初行會,慮或有轉貿爲弊之處,而本道事情,旣與嶺南有異,則何可無端變通於莫重進獻乎?依狀辭因前擧行之意,分付,何如?上曰,依爲之。出擧條秉模曰,此咸鏡監司具㢞狀啓也。枚擧會寧府使李仁秀牒呈,以爲本府開市時,大國人牛馬料,每年容入,殆近千餘石,而元會付耳牟,只爲六十一石,本府所在營賑耳牟一千五百石,移劃需用,其代以永興元會付稷一千三百石,文川別置庫稷二百石,還報移錄事,請令廟堂稟旨,分付矣。今此請換,雖是南關之穀,等是皮穀,依所請施行之意,分付,何如?上曰,依爲之。出擧條上曰,旣有行公臺諫,則何不進參次對也?誠駭然矣。義浩起伏欲請推。上曰,推考置之。使卽入參。碩章承命出傳。秉模曰,今番之雨,連爲注灑,故兩處陵寢,致有曲墻之頉矣。上曰,弘陵曲墻,至於三十尺之多,水道若預先疎導,則雖或有頉,必不至於是矣。秉模曰,果然矣。陵官輩若善爲擧行,則豈至於是乎?上曰,獻官奉審時,若有水道未疎處,當該官員論勘之意,承旨書報獻官也。大抵,陵寢有頉之報,近來則比前甚罕矣。秉模曰,果然矣。在前則禮堂或有諸處兼進之時矣。近來飭敎申嚴,陵官輩亦專意擧行,故罕有有頉之報矣。秉模曰,壯帥之病,近雖稍勝,尙難强赴,訓將徐有大,初書進字,旣到闕下,而實病猝發,不得入參矣。上曰,壯帥之病,近則何如,武將有聞知者乎?漢豐曰,大勢則差可,而蘇健尙遠云矣。上曰,前訓將則何如云耶?大顯曰,再昨夜則昏不酬酢,昨日則稍勝云矣。秉模曰,兵曹判書李在學上疏批旨內,三赴與時帶本兵之有例無例,且置之,所引似然,疏辭令廟堂稟處事,命下矣。取見其疏本,則以爲,臣於新除冬至使之命,有不可不仰暴情實者,臣之此行,已再經,近來廷臣之再爲此行者,絶罕而僅有,至於三爲者,則以臣所覩記,一未有之。賤臣一己之私,姑捨之,其爲事體之苟簡,當如何哉?特賜矜諒,劃卽遞改爲辭矣。本兵重任,似難仍帶出疆,此則只當恭俟朝家處分,而至於使事,爲任雖重,係是往役,豈敢以屢行言勞乎?事體未安,推考,何如?上曰,正使許遞,可也。出擧條上曰,傳香已爲之乎?知入也。賤臣承命出傳。回奏曰,已爲傳香云矣。上曰,今年雨澤,嶺南則何如云耶?秉模曰,左沿則周洽,而右沿間有不足處云矣。上曰,刑判新遞完伯,本道事,或有所聞乎?得臣曰,道內六七邑,或有惜乾處,而近則稍洽云矣。秉模曰,畿農已占豐穰,而湖西則尤有勝焉。大抵,未秋成之前,不必揚言,而小民輩又以豐年爭說矣。上曰,然矣。豐謂豐歉謂歉,小民自來如是矣。文淳曰,三角山·木覓山·漢江節祭獻官,以三司塡差事命下,而罷散甚多,無以排比,三司中罷散人員,竝敍用,何如?上曰,依爲之。出擧條文淳曰,不待傳旨,卽爲塡差乎?上曰,唯。文淳曰,向承下敎後,問於船漢輩,則以爲八月晦間下去,則可至湖南,而九月望間下去,則可至湖西云矣。上曰,當爲下送者,依渠願下送,好矣。鎭寬曰,年分事目,非久當爲磨鍊,而近例敬差官不爲差送,專委道臣擧行,今年亦依此爲之乎?不可無一番經稟,故敢此仰達矣。上曰,依近例爲之,可也。出擧條大顯曰,銅龍門入直軍,今雖以御營軍代直,而本是臣營所管也。入接處所,當自臣營擧行矣。上曰,唯。退與戶判看審形止,從便爲之,可也。上曰,臺諫去來催促也。景煥承命出傳。回奏曰,臺諫皆不入來云矣。秉模曰,今日次對命下之後,臺臣足可進參於筵退之前,無一人入參,兩司行公諸臺,竝從重推考,何如?上曰,依爲之。出擧條允遂曰,臣與副校理南履翼伴直矣。今才差祭出去,上番闕直,事甚未安,新除授應敎洪樂游,牌招入直,何如?上曰,依爲之。出擧條命讀備局草記,義浩讀奏曰,備邊司啓曰。傳曰,曹司五衛將事,每欲一番査問於該曹而未果矣。先朝嚴飭該曹,罷曹司之名稱,其後通瀜差擬,又其後因檢束之不古,五衛將諸窠中二員更爲擇差事,似有筵稟定式,而曹司之名,年來依舊書之,雖甚微事,與下敎本意不同,令廟堂,其委折査問草記事,命下矣。謹依下敎,査問該曹,取考文蹟,則先朝庚寅,因特敎,罷曹司衛將之名,通瀜塡差矣。去壬寅,因兵曹判書徐有隣所啓,以衛將所外差備軍作貢後,無主管之人,五衛將中一窠,名以曹司衛將文蔭中擇差事,筵稟蒙允。又以依已例,十二員中除出二窠,作爲曹司,而一窠則永作文窠,一窠則文蔭武通擬之意,筵稟蒙允,近亦依此差出云矣,敢啓。命書批答曰,一窠則雖因作貢復設云,而一窠則便作文窠於定式之外者,違制一也。此後嚴飭,使之各別遵守,可也。仍敎曰,草記之有關後考者,若於入侍批下,則例爲書入於筵說中,以命讀某司草記云云書之,注書果知之乎?賤臣曰,知之矣。上曰,此草記亦入筵說爲可,而此後則筵說出草時,若有緊關說話,則必以某事某事,單抄要語,先書於本事發端之上,以便考閱之地,可也。上曰,曹司衛將一窠之通擬文蔭武者,蓋緣於先朝旣有定式,故不得皆作文窠而然矣。在學曰,雖有曹司之窠,而蔭武則通瀜備擬矣。秉模曰,當初因大臣所奏,竝以文窠爲之矣。中間只作一窠,其後則因特敎竝罷矣。上曰,古則曹司衛將爲極名宦矣。秉模曰,然矣。在學曰,壬寅復設之時,申飭擇差,臣與右相,俱經是職矣。上曰,其時則淸顯與承旨無異矣。秉模曰,然矣。上曰,蔭官若陞資,則難於做官,許除曹司之任,亦云好矣。文淳曰,果然矣。上曰,今帶是職者,誰也?在學曰,柳·崔鎭夏矣。上曰,尹行頤亦屢爲此職矣。今帶何官?文淳曰,今則在軍職矣。上曰,戶曹參議洪樂恒之父子,俱受賜米,甚可貴也。其年爲幾何?文淳曰,今爲七十二云矣。上曰,今春無前之輪症,其父子竝爲無事過去,不亦壯哉?兵判雖不免,而不至大段云。一提學亦得此症,而每五日入來,可謂難矣。其外承宣諸人,罕有免焉,其時事誠前所未有也。上曰,日熱矣。卿等早爲退去也。秉模等先退。敎文淳曰,船隻之當送者,下送爲好,而近來船隻之入於舟橋之數,比前有添乎?文淳曰,然矣。上曰,卿之弟日前被選於忠良子孫應製,而人甚可愛矣。文筆果何如?文淳曰,才分則有之,而不加勤敎,筆才則足可用之於科場矣。伊時來傳筵敎,故臣以爲試券及賞紙,是汝之至寶也云矣。仍命先退。上曰,史官一員待命,騎二匹立之。命書榻敎曰,應敎洪樂游,聞有實病,許遞,與未差之代,前望單子入之,待下批牌招,推移入直,命書金履翼·鄭大容疏批訖。命退,承史以次退出。
上在昌德宮。停常參·經筵。
洪義浩啓曰,行大司憲宋煥箕,執義李龜雲,掌令洪彦燮,持平權文度在外,掌令崔禧延,持平洪宅夏引避退待,監察茶時之意,敢啓。傳曰,知道。
傳于金羲淳曰,諸承旨持公事入侍。
傳于金羲淳曰,承旨房仍,都承旨爲禮房。
傳于鄭尙愚曰,右承旨入侍。
傳于李魯春曰,右副承旨入侍。
傳于金羲淳曰,同副承旨入侍。
鄭尙愚啓曰,左邊捕盜大將申大顯,以禁衛大將,明日南壇祭享時,淸道事出去矣。在前如此之時,有他邊大將兼察之例,今番則何以爲之乎?敢稟。傳曰,仍佩往來,御將兼察,牌招聽傳敎。
行左承旨李書九啓,臣於本月二十九日,陪奉香祝,當日馳詣弘陵,奉安于香大廳,仍詣陵上奉審,則曲墻頹圮處,自寅方至辰方,內高爲四尺,外高爲三尺五寸,內廣爲四十尺二寸,外廣爲四十一尺五寸,丁字閣西北簷,雜像一箇破無,碑閣東西角外簷滲漏,仰粉土間間剝落,香大廳墻垣五處崩頹,盥洗位手巾一件,雨傘一柄,小鍮沙用蓋具一坐,柳筽一部,行子布二件,沙磁碗一立,沙大貼二立,沙貼匙五立,水刺間守僕房諸執事房窓戶塗紙竝破,仍詣昌陵奉審,則陵上無頉,丁字閣殿內樽羃四件渝破,月廊西簷角夫防草瓦二張,女防草瓦一張破傷,碑閣無頉之意,敢啓。傳曰,知道。
承旨前望單子入之,李翊模落點。
李冕膺啓曰,新除授承旨李翊模方在罷散中,何以爲之?敢稟。傳曰,敍用。
以忠淸監司李泰永狀啓,八月令生松茸,早紅柿子,節候差早,限內不得封進,惶恐待罪事,傳于李冕膺曰,勿待罪事,回諭。
傳于金羲淳曰,發遣吏郞,諸執事淸齋與否,摘奸以來。
正言鄭澣啓曰,臣本以庸愚,久叨言地,絲毫無補,罪戾徒積,惟譴何是俟,而昨者賓對有命,適値母病之沈篤,未得趨簉,至被大僚請推之擧,於是,不職之罪,益無所容,以此情踪,何敢晏然於臺次乎?昨於僚員之引避,宜卽聯籲,而臣急於救護,勢難離捨,今始來避,所失尤大,請命遞斥臣職。答曰,勿辭,亦勿退待。
李冕膺啓曰,正言鄭澣,避嫌承批之後,不爲傳啓,直爲出去,事甚未安,推考警責,掌令崔禧延,持平洪宅夏,引避退待,已至經宿,尙未處置,卽爲牌招,以爲處置之地,何如?傳曰,允。
以漢城府民家頹壓別單,傳于李翊模曰,恤典令該廳卽爲分給事,分付。
以都摠府寶劍望筒,傳于鄭尙愚曰,此亦紀綱所在,在前摠管,除非宗親·儀賓,曾經吏判人多爲之。近來怠忽成習,若非該曹參判·軍門亞將,不爲擬望。向於右相在兵判時,亦有飭敎,則近復解忽,甚至都摠管只有二人,故重臣筵稟後,其弊若此,此後都摠管·副摠管,復舊例分半差出,摠管中時帶亞將及懸頉人許遞,口傳擬入事,分付兵曹。
兵曹口傳政事,以金箕性·李祖源·徐邁修·李義弼爲副摠管。
鄭尙愚,以兵曹言啓曰,各廳堂下武臣朔試射,庚暑勿爲設行事,曾有下敎矣。今七月朔試射,停止之意,敢啓。傳曰,知道。
鄭尙愚,以兵曹言啓曰,明日親傳香時,別雲劍李書九時無職名,口傳付軍職,何如?傳曰,允。
兵曹口傳政事,行護軍李書九。
鄭尙愚,以御營廳言啓曰,本廳前軍色從事官尹命烈,旣已敍用,仍爲差下,使之察任,何如?傳曰,允。
鄭尙愚,以摠戎廳言啓曰,卽見管城將李文爀所報,則以爲本城禁衛營字內龍巖峯下體城三間許,今月二十九日夜頹毁云矣。待快晴卽爲改築之意,分付字內營門,何如?傳曰,允。這這修築,俾勿如前抛棄,可也。
弘文館副應敎李貞運,修撰曺允遂·金熙周等,伏以,掌令崔禧延,持平洪宅夏,以臣等俱以無似,猥叨臺銜,累日虛縻,徒增罪戾。今於賓對命下之後,適仍賤疾沈重,未及登筵,至有大僚請推之擧,臣等不職之罪,於是尤著,以此情踪,何敢一刻晏然於臺次乎?引嫌而退,賓對體重,稱病不參,有欠誠實,勢難仍在,請掌令崔禧延,持平洪宅夏竝命遞差。取進止。答曰,省箚具悉。處置事,依施。
己未七月三十日卯時,上御便殿。右承旨·右副承旨·同副承旨入侍時,右承旨洪義浩,右副承旨李魯春,同副承旨金羲淳,假注書呂東植,記注官金景煥·承膺祚,以次進伏訖。上曰,奉安閣撤毁進去戶曹郞廳入侍。賤臣承命出傳,與戶曹佐郞朴民淳偕入進伏。上曰,撤毁幾何爲之?民淳曰,今方始役矣。上曰,自銅龍門至司僕墻邊,其間之遠,當爲幾間?民淳曰,似爲十餘間矣。上曰,西墻則勿壞爲可,而材木則不可入於雜用,當置於何處耶?民淳曰,當於補民庫,區別而置之矣。上曰,石材及瓦當,用於差備諸處修改之役,勿爲輸去爲可,而闕內修改處役事,爾果知之乎?民淳曰,臣則只看撤毁,而諸處修改,是別例郞廳所掌矣。命先退。上曰,承旨皆留鑄字所,史官歸院,可也。命退,承史以次退出。
己未七月三十日辰時,上御誠正閣。諸承旨持公事入侍時,行都承旨李冕膺,行左承旨李書九,左副承旨洪義浩,記事官柳台佐,假注書呂東植,記事官金珍恪,記注官承膺祚,檢校待敎李存秀,以次進伏訖。書九讀奏京畿監司徐鼎修狀啓,南陽府使李晳到任事,冕膺讀奏開城留守金勉柱啓本,未葬人役姓名開坐事,戶曹錢穀各司摘奸單子,分書判付訖。上敎書九曰,弘陵曲墻後面則盡爲頹圮,而東西則無頉乎?書九曰,然矣。上曰,曲墻外水道,果爲預先疎導否?書九曰,疏導則果爲之,而大抵,曲墻地勢,後面稍高,故易致頹圮矣。仍奏曰,禮判則出去時中路落馬,今日不得復命矣。上曰,然則將事及奉審之節,何以爲之耶?書九曰,將事及奉審,則强力擧行,而不可以登筵矣。上曰,雨勢幸卽快霽,路傍農形,果何如?書九曰,田穀·早稻·別無致損,晩稻,木花,略有所妨,而今旣快霽,不至於大段矣。命書傳敎曰,明日先爲行禮於眞殿,由萬安門出宮,至仁政殿月臺,親傳香祝於南壇祭享獻官,次傳於社稷秋享大祭獻官,次傳於雩祀壇報謝祭獻官,次傳於三角山·木覓山·漢江節祭兼報謝祭獻官,仍至殿庭祗迎,分遣承旨,陪奉神位版,仍留監視享所,諸事待禮成還奉後復命,社壇則承旨一員,隨香祝進詣,亦於禮成後復命,山川享所,史官進去,而祗迎後至摛文院齋宿,待承宣復命,由萬寧門還內,而明日傳香時刻,眞殿行禮後,當隨時爲之,以此知悉擧行。仍敎曰,眞殿行禮,旣出文蹟,則承史當入來,而通禮亦令待令,可也。上曰,山川祭享,則亞獻官受香祝,初獻官陪神位版事,雖有定式,而親傳香則體貌自別,此後則承旨傳香時,則依定式擧行,親傳時則令初獻官受香,亞獻官陪神位版,可也。上曰,明日諸處享所祭報府入之。台佐承命出持入。上曰,文廟獻官,以兵曹參知閔昌爀塡差,社稷祭享薦俎官,以吏曹參議尹光普塡差事,分付也。台佐承命出傳。上曰,時囚罪人申光輅所坐事,關係至重。蓋白翎鎭緣坐罪人胤錫,卽逆坦之應坐,而乙亥蒙島配之典,及夫癸未,又爲拿來,仍卽發配,其所關係,誠爲非細,而今乃以渰死,而不知去處爲言者,豈可成說乎?道臣之循例登聞,亦甚駭然矣。大臣若知此事,則必有所提奏,而似未及入聞耶?此意令禁堂知之好矣。冕膺曰,該罪人所坐事,臣亦略知其槪,而道臣事果爲駭然矣。命書榻敎曰,左承旨許遞,前望單子入之。待下批牌招察任,書九先退。命書傳敎曰,傳香承旨馳詣宗廟,奉審摘奸以來,左副承旨馳詣景慕宮,奉審摘奸,仍詣文廟,奉審摘奸以來。上曰,文廟祭享時,當送史官,而泮長旣未進參,同成均亦年老之人,亞獻官各別申飭之意,諭之,可也。命退,諸臣以次退出。
上在昌德宮。停常參·經筵。
親傳香罷後,仍詣摛文院,入堂內後,內閣·政院·玉堂·藥房口傳問安。答曰,知道。
洪義浩啓曰,來初五日朝參日次矣,敢稟。傳曰,停。
洪義浩啓曰,行大司憲宋煥箕,執義李龜雲,掌令洪彦爕,持平權文度在外,掌令一員,持平一員未差,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
承旨前望單子入之,尹光顔落點。
兵曹口傳政事,行副護軍李魯春。
李冕膺書啓,臣謹依聖敎,進詣太常,與亞獻官,陪奉神位版,至南壇奉安後,壇上奉審則無頉,祭物·祭器·祭井看審,則精潔,諸執事進排官摘奸則無頉,佾舞工人摘奸則無頉矣。臣仍留享所,待將事還奉神住版後復命之意,敢啓。傳曰,知道。
鄭尙愚書啓,臣敬奉聖敎,馳詣社稷壇上奉審則無頉,尊所奉審則無頉,祭物·祭器·祭井看審則精潔,諸執事進排官摘奸則無頉,佾舞工人摘奸則無頉矣。臣仍留待享事禮成,復命之意,敢啓。傳曰,知道。
別兼春秋徐有聞書啓,臣於前月十七日,在古城鎭任所,伏奉承政院成貼,有旨,卽爲馳往平壤府,看審民家被燒處及結構形止,仍以聖敎內辭意,面面曉諭是白如乎,被燒民戶爲一百七十五戶,而大戶四十三戶,中戶七十戶,小戶六十二戶是白遣,元恤典小米大戶各九斗,中戶各八斗,小戶各七斗,合小米九十二石一斗,臣行未到前,已爲一一分給是如是白乎旀,道臣及地方官,亦以米錢空石等物助給,而富民之出力相救者,爲七人或多至千餘金,小亦不下二三百金。一戶所得,大小米空石等物外,錢爲二十餘兩是白乎所,鄕所校吏以下各班下隷等屬,自營府申飭,俾各一日赴役。隣里民人等,又相顧助,結構方張,或有已爲安接者,或有一邊結幕,一邊經紀者,男女老少,十百爲群,北望攢手咸頌恩德,而言曰,春間輪疾,過蒙朝家惠澤,得以回蘇,今此回祿之災,又被九重軫念之德,至有不能成眠之下敎。蠲恤之典,旣優且渥,營邑以之動念,村里以之激感,爭相救助,得以安堵是如爲白齊。傳曰,知道。西土民俗,雖曰淳厚,一人之出千金顧助,其義氣可尙,令廟堂問名,分付該曹施以賞加之典。
己未八月初一日卯時,上詣眞殿行禮。仍詣仁政殿月臺,親傳香,仍詣摛文院齋宿入侍時,行都承旨李冕膺,左承旨洪義浩,右承旨鄭尙愚,左副承旨李翊模,右副承旨李魯春,同副承旨金羲淳,記事官柳台佐,假注書呂東植,記注官金景煥·承膺祚,檢校提學鄭民始,檢校直閣沈象奎,以次侍立訖。上具翼善冠·衮龍袍,由齋殿,入報春門,詣版位,引儀唱行禮。上行四拜禮,仍詣殿內,奉審如儀訖。還出報春門·萬安門,乘輿,藥房都提調李秉模進奏曰,侵早勞動,聖體候,若何?上曰,一樣矣。今日適當諸處受香,而今年雨澤,得於悶旱焚灼之餘,故今此香祝之親傳,不敢以勞動爲難矣。仍進發入仁政殿,通禮跪啓請降輿。上降輿陞座,冕膺奉香祝跪進。上詣月臺傳香所,跪傳香祝于南壇祭享獻官,光恩副尉金箕性,次傳于社稷秋享大祭獻官,綾城尉具敏和,次傳于雩祀壇報謝祭,獻官行上護軍鄭民始,次傳于三角山節祭兼報謝祭獻官,副修撰曺錫中,次傳于木覓山節祭兼報謝祭獻官,副司果尹命烈,次傳于漢江節祭兼報謝祭獻官,副司果具得魯傳香訖。仍詣祗迎所,諸獻官,以次奉香祝趨出,上祗迎訖。命書駕前下敎曰,南壇都承旨進去,社稷右承旨進去,雩祀壇左副承旨進去,木覓山·漢江,仍爲奉審摘奸以來,同副承旨馳詣三角山奉審摘奸以來。仍敎曰,南壇及杜稷,承旨仍留,待享事禮成後復命,山川享所,則將事時,當送摘奸史官,承旨則奉審摘奸後,監滌祭器,卽爲復命,可也。命書駕前下敎曰,差祭承旨許遞,口傳付軍職。又命書駕前下敎曰,承旨前望單子入之,待下批牌招察任。又命書駕前下敎曰,行護軍李書九,兵曹參知閔昌爀,行副護軍沈象奎,假承旨差下牌招,奉命承旨入來後退去。通禮跪啓請乘輿,上乘輿,出仁政門·進善門,入內閣。通禮跪啓請降輿,上降輿入摛文院,命侍衛姑退。諸臣以次退出。
上在昌德宮。停常參·經筵。
大殿,內閣·政院·玉堂·藥房,經宿口傳問安。答曰,知道。還內後,內閣·政院·玉堂·藥房口傳問安。答曰,知道。
洪義浩啓曰,行大司憲宋煥箕,執義李龜雲,掌令洪彦燮,持平權文度在外,掌令一員,持平一員未差,監察茶時之意,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
李冕膺啓曰,文臣製述,以何日爲之乎?敢稟。傳曰,秋到記製述日,同爲之,可也。
李冕膺啓曰,吏文製述,以何日爲之乎?敢稟。傳曰,待下敎爲之,可也。
傳于鄭尙愚曰,右議政留待。
傳于鄭尙愚曰,次對,進定於今日。
傳于鄭尙愚曰,大臣備局堂上引見。
備忘記,忠淸水使李顯宅下直,長弓一張,長箭一部,片箭一部,筒兒一箇賜給。
李冕膺啓曰,副司果沈奎魯,今七月朔朔書,無緣不書,依定式禁推傳旨捧入之意,敢啓。傳曰,知道。
以吏曹參議尹光普牌不進罷職傳旨,傳于洪義浩曰,只推,更爲牌招。
有政。吏批,行判書金文淳進,參判李益運,參議尹光普牌不進,同副承旨金羲淳進。以南惠寬爲掌令,李秉烈爲持平,李鼎德爲禮曹參議,金履載爲直講,徐邁修爲冬至正使。
兵批,判書李在學進,參判朴基正入直,參議朴奎淳病,參知閔昌爀病,右承旨鄭尙愚進。以金百彬爲兼司僕將,李得濟爲京畿水使,沈奎魯爲北評事,副司果洪樂游·崔禧延·洪宅夏,以上單付。
以安春君,掃墳呈辭,傳于洪義浩曰,給由馬·澆奠床,則大君山所省掃時,備給。
傳于洪義浩曰,僚臺旣遞,則情勢宜無異同,正言鄭澣許遞,前望單子入之。
正言前望單子入之,徐有聞落點。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而摛文院殿座相値,不得爲之之意,敢啓。傳曰,知道。
李冕膺,以弘文館言啓曰,本館上番闕直,事甚未安,副應敎李貞運,副校理南履翼,竝卽牌招,以爲推移入直之地,何如?傳曰,允。
鄭尙愚,以兵曹言啓曰,禁漏北邊內宮墻頹圮處,今已畢築矣。晝察夜巡,依例停止之意,敢啓。傳曰,知道。
鄭尙愚,以訓鍊都監言啓曰,本局把摠鄭宅昌,身病甚重,勢難察任,改差,何如?傳曰,允。
鄭尙愚,以御營廳言啓曰,禁漏閣北邊宮墻一間許半腰頹圮處,今已修築,晝察夜巡軍三名,還入直所之意,敢啓。傳曰,知道。
吏曹參議尹光普疏曰,伏以,臣卽鄕曲樸陋之一賤品也,晩竊科第,踽行冥擿,性且愚鈍,不合時宜,而何幸遭逢聖世,依藉先蔭,使得備數於顧問之列,周旋於近密之地,前後踐歷,罔非踰分,頂毛髮,咸歸造化,區區感祝之私,惟以趨走殫竭,爲職分,恭恪斂退,爲操持,而立朝十有六年,未有一事之報效,其碌碌不足爲有無,非但通朝之所共知,抑亦自知之明矣。今於千萬夢想之外,授臣以吏曹參議,臣聞命驚惶,震悸憂懼,誠不知所以措躬也。夫有國置官,最重銓部,掌人物之權衡,任朝紳之通塞,主管雖在於長僚,言議亦參於末席,苟非才足以激揚淸濁,識足以辨別流品者,莫宜居之。如臣者,矇於世務,闊於事情,至於官方人物,則眞所謂聾者之於音律,鼓者之於丹靑也。蹤跡旣疎於京華,聞見自局於鄕闇,立班行而顔面名字,太半不省,見除紙而班資格例,亦多素昧,尙何論於藻識裁擇,稱塞職任乎?假使臣,不自量度,憑恃寵靈,貪戀京華,冒沒承膺,則鵜梁之譏,負乘之懼,猶屬一身上事,其於累則哲而玷名器,何哉?月前春曹之除,今者見職之擬,皆因特敎,則雖曰,循次通望,而其實則無異於中批矣。公議未愜而誤恩荐加,人望素乏而華銜驟叨,臣安敢徒知恩造之可感,而罔念廉隅之爲重乎?噫,人臣事君之道,惟當量才度力,隨分盡職耳,可以勉承而陳力就列,與不可强處而矢心自劃,其事雖須,其義則一也。臣之平日所自期者,在於固守寒素之分,遠避權要之塗,以遂其謹畏之戒,以全其樸愚之性,庶可爲塵刹之奉,不報之報,而今此所叨,大謬於是。伏惟殿下,天地於臣,父母於臣,其所以不枉其志而曲遂之者,臣安得不仰望於聖明哉?除命之降,適在於待罪喉院之時,冒犯違傲,歸伏私次,以竢物議之峻發矣。卽伏聞開政命下,天牌屢臨,私心怵迫,益復罔措,連違召命,重犯逋慢,臣罪至此,尤合萬死,玆敢冒陳短章,仰暴衷懇。伏乞聖慈,特賜矜諒,鐫削臣新除之職,因治臣瀆撓之罪,亟命選部勿復檢擬於銓任,以重公器,以安微分,千萬顒祝,臣無任云云。省疏具悉。爾其勿辭察職。
副修撰曺錫中疏曰,伏以,史館相避,法意甚嚴,而新除授副應敎臣李貞運,於臣爲內舅之親,則臣之所帶春秋館記事官之銜,在法當避,玆敢援例陳章,仰瀆崇嚴。伏乞聖明,亟命選部照例遞改,以存公格,以安私分,千萬幸甚,臣無任云云。省疏具悉。疏辭下該曹稟處。
吏曹啓目粘連,觀此弘文館副修撰曺錫中上疏,則以爲,副應敎臣李貞運於臣爲內舅之親,則臣之所帶春秋館記事官之銜,在法當遞,亟命選部照例遞改,以存公格亦爲白有臥乎所,相避之法,在下當遞。曺錫中所帶春秋館記事官之任,依例減下,何如?判付啓,依所啓施行爲良如敎。
己未八月初二日卯時,上御摛文院。大臣·備局堂上引見入侍時,行都承旨李冕膺,左承旨洪義浩,右承旨鄭尙愚,左副承旨李翊模,右副承旨尹光顔,同副承旨金羲淳,記事官柳台佐,假注書呂東植,事變假注書趙碩章,記注官金景煥,編修官徐有聞,檢校直閣沈象奎·金近淳,檢校待敎李存秀,左議政李秉模,右議政李時秀,行吏曹判書金文淳,刑曹判書李得臣,行大護軍李邦一,兵曹判書李在學,戶曹判書趙鎭寬,同知中樞府事徐有大,行護軍申大顯·李漢豐·李書九,修撰金熙周,以次進伏訖。秉模等曰,移次經宿,聖體候,若何?上曰,一樣矣。秉模等曰,半夜以前,猶有熱意,寢睡·水刺之節,未審何如。上曰,坐待享事,禮成罷漏後,始得暫時就寢矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。上曰,右相發行後,日候雖涼,雨勢稍緊,何以往返,而道路川渠,無漲溢之患否?時秀曰,今番之雨,雖曰,連日,皆是微灑,不至潦水之境矣。上曰,雨後農形,或免致損否?時秀曰,雨勢未嘗驟急,故農形少無所傷,而田野豐穰,果如所聞,非獨歷路所見爲然,問諸老農及守宰,同然一辭,田畓各穀,前歲無比,早稻垂穫,木花方發,而此疆彼界,無處不然矣。上曰,南陽之地,素稱土瘠,而亦能占豐乎?時秀曰,果然矣。此邑素罕豐登,而今年則老農,皆以爲初見云,此地猶然,他邑可知,此後不雨而曝,善爲成實,以過一望,則穰穰蕃熟,將不可勝食矣。上曰,嶺南穡事,則稍違初料云矣。時秀曰,臣於中路,遇嶺人之上來者問之,則雨澤晩得周洽,雖或未移,而大體則豐歲云矣。昨於入來後,見兩西營吏,以支勅文書磨勘事上來者,亦爲聞知,則海西亦到處豐穰,木花之一本二十朶,今始初見,以至晩秧,亦於近日雨中,皆爲發穗云矣。秉模曰,昨日之雨,欲灑而旋霽,誠爲萬幸矣。上曰,受香之後,雨意稍緊矣。晩後則淸明,將事之夕,牽牛正中,何幸如之?上曰,卿旣以藥院都相入來,右相亦爲入來肅拜,故今日有此召接矣。仍敎曰,次對爲之。秉模曰,別無稟處事矣。仍奏曰,京畿水使柳孝源,以其親年,洽滿八十,居常衰病,重添風濕,呈狀乞遞矣。閫任有難輕遞,而情理旣如此,則强令察任,其勢末由,今姑許遞,何如?上曰,依爲之。出擧條仍命書榻敎曰,政官牌招開政。時秀曰,支勅定例,當爲釐正,而兩西文書,今方上來,當與畿營文書,校準增刪,臣與戶·禮判及館伴,詳議釐正,如有可以稟定者,從後更稟,以爲一定之地,恐好矣。上曰,從速爲之也。秉模曰,判府事沈煥之,來詣闕外,而猶以拘忌爲未安,不得入來矣。上曰,從當召接,卿於出去時,此意傳之也。上敎時秀曰,卿之由行,從何作路?時秀曰,去時則由果川·廣州等地,而入來則渡漢江津矣。上曰,陵幸已自昨春經營,姑未知何間爲定,而沿路禾稼,當於何時收穫耶?時秀曰,問於農民,則路傍所種,多是田穀,而田亦早收,間或晩收者,只是豆太,豆太則雖未熟,徑收,亦無棄之者矣。上曰,舟橋若待收穀,則船隻解送,將致節晩,船隻若欲早送,則禾稼未熟,亦易相妨矣。仍敎曰,舟橋之工役遲速,當爲幾何?文淳曰,或於六七日,或過旬日而爲之矣。上曰,湖南若而邑雨澤未洽處,今則如何云耶?秉模曰,今則稍洽云,而雖有若而邑未足處,必將見包於他邑之豐,亦未知其爲歉,丙辰年,卽一路大登,而亦或有不免歉處矣。命大臣就座。邦一曰,普賢峰補土所,今秋亦當依定式,與濬川堂上同往奉審矣。上曰,唯。命禁將進前,敎曰,卿營字內植木之節,果勝於前乎?大顯曰,夏雨頻數,今則有鬱然之望矣。上曰,南廟後童濯處,亦有叢菀之效否?大顯曰,栽植夥然,果爲茁茂矣。上曰,忠淸水使入侍。出榻敎台佐承命出傳,與忠淸水使李顯宅,偕入進伏。命奏職姓名。敎曰,爾是完豐之奉祀乎?顯宅曰,奉祀則李弘逵爲之矣。上曰,曾爲別軍職乎?顯宅曰,然矣。上曰,緣何而見汰耶?顯宅曰,以奏對錯誤之故,被罪矣。上曰,宣諭除之,下去善爲之也。仍命先退,命書文臣製述啓辭批答訖。冕膺曰,專經文臣殿講,漢學文臣殿講,待涼生更稟事,命下矣。涼節雖屆,晩炎未退,姑待快涼,更稟,何如?上曰,秋到記殿講日,同爲之,可也。出擧條上曰,還內當由萬寧門,以此分付也。仍命備堂先退,諸臣以次下殿。上下殿,通禮跪啓請乘輿,上乘輿。義浩曰,社壇修掃,史官進去事,下敎矣。何史官進去乎?上曰,兼春秋一員,午間進去,可也。仍入萬寧門還內。諸臣以次退出。
上在昌德宮。停常參·經筵。
李冕膺啓曰,昨日雩祀壇神位版,香祝奉詣時,道路不爲修治,至有風落木之偃橫遮道,事極駭然。當該部官,所當重勘,而本院請推之外,無他可施之罰,何以爲之?敢稟。傳曰,拿處,可也。
鄭尙愚啓曰,事變假注書趙碩章,身病猝重,勢難察任,今姑改差,何如?傳曰,允。
李冕膺啓曰,應敎韓用鐸,特敎申飭之下,謂有情勢,無意承膺,屢度催促,終不入來,揆以事體,萬萬未安,推考警責,何如?傳曰,允。
傳于李冕膺曰,諸承旨,持公事入侍。
傳于金羲淳曰,京畿水使,當日辭朝。
備忘記,喬桐水使李得濟下直,長弓一張,長箭一部,片箭一部,筒兒一箇,賜給。
以校理閔命爀·張至冕,牌不進罷職傳旨,傳于李冕膺曰,只推。
以副司果沈奎魯朔書,無緣不書,禁推傳旨,傳于李冕膺曰,駭然矣,罷職。
傳于鄭尙愚曰,今己未秋等內乘別軍職宣傳官,內試射時居首宣傳官鄭周誠,曾有防禦使履歷,更爲陞敍調用。前宣傳官閑良李鼎會,十七分,可謂刮目,南行宣傳官李熙章,一巡三矢,竝直赴殿試,而提督之家,始有立朝之武科,甚爲奇喜,先付司果,令御營廳各別顧助後,草記。宣傳官李思秀,備郞加差,待窠陞實,宣傳官則作窠,李亨謙兼帶減下。前宣傳官李勉植仍任,李載弘,卽故將臣李柱國之曾孫,亦爲仍任。若此則汰去三人,不可一仍一否,備郞尹敏東,宣傳官李健植相換,與南行宣傳官之代,令該曹口傳差出。
兵曹口傳政事,以李省淵爲宣傳官,備邊郞尹敏東,宣傳官李健植相換,宣傳官單李勉植·李載弘,以上仍任事承傳,副司果李熙章,以柳孝源爲訓鍊都監中軍。
掌令南惠寬啓曰,臣才識鹵莽,言議巽懦,本不合於淸朝耳目之任,而月前忝叨諫職,以湖西獄囚李存昌放釋之時,言官之不爲爭難,堂疏峻發,論斥備至。同時諸臺,竝皆引避,而臣則有自來淸勢,縮伏私次,不敢隨衆詣臺,聯陳自劾之義,其在廉隅,尙切愧恧。今於見職,豈可以時月之稍久,晏然行公乎?請命遞斥臣職。答曰,勿辭,亦勿退待。
掌令南惠寬啓曰,新除授執義李龜雲,時在慶尙道禮安地,持平李秉烈,時在丹城地,司諫院獻納曺喜有,時在全羅道茂長地,正言李東冕,時在京畿抱川地,請竝斯速乘馹上來事,下諭。答曰,依啓。
禮曹,明陵·弘陵曲墻頹仆修改吉日,推擇則今八月初八日爲吉云,以此擧行,本陵官員,依定式兼監役,本曹堂上郞廳,前一日進去,役軍令京畿監營定送事,分付,何如?判付啓,依所啓施行爲旀,禮堂,仍爲獻官,郞官爲贊者爲良如敎。
李翊模,以賑恤廳言啓曰,漢城府民家頹壓別單,判付內,恤典,令該廳卽爲分給事,命下矣。東部字內完少頹多一戶,布一疋,北部字內全家頹壓一戶,錢二兩,完少頹多二戶,各布一疋,合布三疋錢二兩,恤典依例分給之意,敢啓。傳曰,知道。
李翊模,以賑恤廳言啓曰,漢城府民家頹壓別單判付內,恤典,令該廳卽爲分給事,命下矣。東部字內全家頹壓一戶,錢二兩,完少頹多一戶,二三間中,完多頹少一戶,各布一疋,西部字內全家頹壓一戶錢二兩,完少頹多一戶布一疋,南部字內完少頹多二戶,各布一疋,合錢四兩布五疋,恤典依例分給之意,敢啓。傳曰,知道。
鄭尙愚,以兵曹言啓曰,五衛將李宗植,曹司五衛將柳,忠壯將洪聖禧,慶熙宮衛將李光奎·宋秀弼,俱以病難供職,呈狀乞遞。景福宮衛將金逢哲,除授在外,未上來,竝改差,何如?傳曰,允。
鄭尙愚,以御營廳言啓曰,依前敎,前宣傳官李熙章處,米三石錢三十兩,各別顧助之意,敢啓。傳曰,知道。
刑曹,忠淸監司李泰永移文,天安郡守牒呈內,李存昌放還以後,感祝朝家好生之德意,願居邑底,俾顯遷善之效,而如有溺未自拔者,則亦將誨而牖之,期於同歸聖化是如乙仍于,卽令來接於官門近處,而居家事爲,另行探察,則怳然革心,更無餘蘊,向後探察之道,各別申飭,待報來逐朔枚移計料事單子啓。李存昌之旣覺且悟,明白無疑,道牒邑報,若是其有據,革面之外,可知其革心,比之崔必恭尤難矣,而與其徒言之猶無實跡,莫若自悟而悟人,人與渠,俱爲平人之爲人,其人之一道,更爲嚴飭該道爲良如敎。
敎京畿水使李得濟書。王若曰,思深聽鼙,誰膺當一面之責,寵隆授銊,庸畀統三道之權,往其欽哉。簡非偶爾,眷彼喬桐設鎭,殆同細柳開營,作沁都之衛,而受南北之潮,表裏形勢,處河流之衝,而綰湖·海之口。遠近委輸,責任不經,兼之百里芻牧,統禦自別,異乎諸道水軍,肆當委毗之辰,每軫難愼之念。惟卿,拔迹弓馬,致位金貂,出自唯舌之班,前後眷注屢摯,久作爪牙之用,中外歷試已多。裘帶風流,政合閫銊之寄,鞱鈴材略,自是箕氈之餘,玆授卿以京畿水軍節度使兼三道統禦使喬桐府使,卿其深惟簡寄之恩,益勵報效之義,撫民之方是急,非獨爲繭絲之治,詰戎之政宜先,實欲藉干城之器,按兵農而施威惠活我魚鱉之氓,繕舟艦而峙糧,鍊爾龍驤之士,自餘弛張之道,惟在處置之宜。於戲,昇平殆數百年,毋忽備禦之策,弊瘼難一二計,須盡蘇救之謨,故玆敎示,想宜知悉。知製敎臣金熙周製進
己未八月初三日卯時,上御誠正閣。諸承旨持公事入侍時,行都承旨李冕膺,左承旨洪義浩,右承旨鄭尙愚,左副承旨李翊模,右副承旨尹光顔,同副承旨金羲淳,記事官柳台佐,假注書呂東植,記注官金景煥·承膺祚,檢校待敎李存秀,以次進伏訖。翊模讀奏全羅監司趙宗鉉啓本,益山郡反庫事,水原留守徐有隣狀啓,渰死人恤典題給事。尙愚讀奏副護軍金翰東掃墳呈辭,忠淸監司李泰永狀啓,捉虎申飭事,水原留守徐有隣狀啓,濫騎驛馬無乎事。義浩讀奏江原監司南公轍啓本,鄭德孝放送事,分書判付訖。冕膺曰,南壇祭享時,神輿香祝奉詣之路,近有靑坡新作之正路,而間或從舊路奉詣,尙無一定之式,事甚未安。此後則一從正路奉詣,而受香獻官與奉神輿,獻官·承旨,互相往復候待,俾無先後參差之地,似好,故敢此仰達矣。上曰,依爲之。出擧條敎光顔曰,今番致祭時,兩處祠宇,皆免不蔽風雨之患否?光顔曰,金文簡後則家樣稍優而,朴文簡後,不免貧乏,故祠版,則在於影堂矣。命書刑曹啓目判付,敎曰,令刑判招問崔必恭,以詰其覺悟與否,若或一分掩蔽,則兼施欺隱之律事,招該郞分付也。大抵異端之弊,自古有之,而專由於正學不明之致,到今其蔽也,延及於不識不知之蚩氓愚婦,眞所謂誅之則不可勝誅者也。古人言,人其人火其書,必也化之而不可得,然後刑律始可以議到矣。且以文體言之,小品之類,若致丕變,則亦足爲明正學之一助,如或不務實地,徒尙該洽,則非徒無用,適足爲弊,誠不知何以爲好矣。上曰,韓用鐸之至今引義,誠爲過矣。近來此等事,殆成弊習,論其資級,則不過六品官,而一得句端,永事自劃,豈可成說乎?切勿如是之意,諭之也。命退,諸臣以次退出。
上在昌德宮。停常參·經筵。
未時,灑雨下雨,測雨器水深三分。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,禁衛大將申大顯,以普賢峰補土處看審事出去矣。所佩命召及兼帶左邊捕盜大將命召,大將牌·傳令牌,來請還納,何以爲之?敢稟。傳曰,仍佩往來。
傳于洪義浩曰,左承旨入侍。
傳于尹光顔曰,左副承旨入侍。
傳于鄭尙愚曰,軍士房承旨入侍。
傳于鄭尙愚曰,來待諸臣入侍。
金羲淳,以禮曹言啓曰,每年各陵展謁,春則二三月,秋則八九月,取稟事,曾有定式,而今春獻陵展謁取稟草記。傳曰,本陵展謁,今爲三十二年之久,昨秋欲爲行禮,而退以今春,今春又以園幸之退於今秋,舟橋旣撤矣。南道陵謁,勢將置之,而今年卽又溫陵復位之舊甲也。初欲春謁獻陵,秋謁溫陵,今則當於兩陵中秋謁,待秋以獻陵·溫陵中,何陵展謁,更爲取稟,可也事,命下矣。今秋展謁獻陵·溫陵中,定於何陵,而以何間推擇乎?敢稟。傳曰,當詣獻陵展謁後親祭,仍詣顯隆園,亦如之,以念前後擇吉以入,而晝停所宿所,入侍時稟定,可也。
以兵曹宣薦內禁衛及額外內禁衛秋等試射別單,傳于鄭尙愚曰,今日秋等試射直赴李齊年,卽嶺南別薦人,待唱榜,卽爲付職,而大君之後孫自別,殿試日仍爲將鬼權事,分付宣傳官廳。
鄭尙愚啓曰,今此幸行時,何大臣留都乎?敢稟。傳曰,沈判府事留都。
兵曹,以金載瓚爲守宮大將,李邦一爲舟師大將。
金羲淳,以弘文館言啓曰,校理張至冕·閔命爀,旣有只推之命,與應敎韓用鐸,竝卽牌招察任,何如?傳曰,允。
以校理張至冕·閔命爀牌不進罷職傳旨,傳于金羲淳曰,只推。
兵曹守宮從事官金履載。
金羲淳,以禮曹言啓曰,毓祥宮展拜取稟草記,傳曰,溽暑如此,待生涼更稟,可也事,命下矣。展拜吉日,以何間推擇乎?敢稟。傳曰,陵幸後,更稟,可也。
鄭尙愚,以兵曹言啓曰,今此獻陵·顯隆園幸行時,各差備入把驛馬之數,別單書入之意,敢啓。傳曰,知道。
鄭尙愚,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
鄭尙愚,以兵曹言啓曰,今此陵幸時,摠戎使,弘化門外留陣事,命下,而摠戎使李邦一,以舟師大將,出還宮時,當前期出去矣。其間無領率之人,在前如此之時,有他大將或中軍代領之例,今番則何以爲之乎?敢稟。傳曰,令中軍代領,而八十老將,何以巡墻,每日經夜乎?雖於大將入來之後,仍留,依近年該營老帥時例事,令宣傳官,臨時以信箭,分付,可也。
金羲淳,以司饔院都提調·提調意啓曰,自前每當幸行經宿時,各邑地方官,進排御供物膳故,本院提調郞廳,先詣經宿所,日下雉鮮及各司供上物種,同爲監膳捧入,乃是事例,而中間省減,雖出於除弊之聖意,年前旣以草記後行會畿營之意,有所稟定,則今此幸行時,各邑進排,依例知委,監膳提調,先期進詣,何如?傳曰,置之,可也。
鄭尙愚,以摠戎廳言啓曰,臣邦一,與濬川堂上金載瓚·申大顯,同往普賢峰,巡審都城主脈補土所,則自北曲城九蹲峰,至兄弟峰下岡脊緊重處,姑不頹傷,而支麓砂脚,纔經潦水,間有沙流處,不至大段,依節目待明春看審後,修築,何如?傳曰,允。來月更遣本營中軍及濬川都廳,看之後,草記,此後若或泛忽,當卽修補,而不卽修補,當該摠帥,施以制書有違之律事,載之備局謄錄,可也。
鄭尙愚,以訓鍊都監言啓曰,本局哨官朴祥煥,身病甚重,勢難察任,改差,何如?傳曰,允。
行護軍李基讓疏曰,伏以,臣本末蔭,晩竊科第,已自唱名之初,猥蒙不世之遇,玉署銀臺,節次兜攬,自念私分,罔非踰濫。及守邊門,責任尤別,用是憂懼,夙夜靡惶,只以殫竭奔走,竊庶幾報效萬一,而奈臣素蔑材力,且嬰奇疾,剸理邊務,則未免恬嬉,奉行朝令,則輒致僨誤,雖使臣自勘臣罪,難免大何,而輒蒙聖度曲庇,郵罰不加,臣戴罪含恩,且惶且感,不意陞擢之命,忽〈下於〉俟勘之中,特簡旣出於聖心,恩褒更及於治績,臣於聞命之後,五內失守,惶恧交切,莫省措躬之所也。抑未知聖上,何所取於臣也,若云治理有效,則隨事顚錯,聖鑑之所已燭也,若云資歷當遷,則臣之緋玉未二周矣。臣固知殿下之於臣,不少難愼,輒侈華膴者,只以念臣先故而然也。然從古人國之所以待世臣,自有其道,古昔所謂世祿,後世所謂門子是已,如斯其至矣。何嘗有不問人器之可否,資歷之如何,而直以卿宰命德之器,容易畀之於世祿門子之倫,而不知惜者哉?臣身之冒濫不稱,雖不足恤,而其於朝廷,官人之法,得無舛乎?且況上之所以用臣者,旣以臣先故,則臣之所以事殿下者,亦宜以臣祖之心爲心,臣祖平日所以立身事君者,其道有三焉,曰忘身循公也,曰不涉黨論也,曰斂避名塗也。存諸心者旣如此,見之事者亦如此,國史輿言,皆有明据,則臣焉敢誣也?臣祖之偉勳大節,雖不可人人跂及,若其所以立心者,則雖孱孫末裔,猶宜力追而勉企,故臣之家世百年,傳襲敎誡者,只以此三者爲一副家法。雖以臣之不肖,亦嘗與聞於家庭矣。今臣之駑下,果何如,而驟躐,又何如哉?以若駑下,有若驟躐,而乃反怙寵冒榮,知進而不知懼,則其猶曰斂避名塗乎?其猶曰,能守家法乎?臣雖不足責,而爲臣祖者,其肯曰,余有後乎?臣於此一事,猶不能勉勵遵守,則其餘者,亦將都歸墜失矣。臣將以何事,藉手事君,雖我殿下,亦安所用臣爲哉?區區守誠,非出於循俗例讓而己。伏乞聖明,俯察臣衷曲之懇,特收臣濫授之資,使位著無踰躐之譏,臣身免忝墜之罪,不勝大願,臣無任云云。答曰,省疏具悉。卿其勿辭行公。
己未八月初四日卯時,上御春塘臺。左承旨·軍士房承旨入侍時,左承旨洪義浩,右承旨鄭尙愚,假注書呂東植,記注官金景煥·承膺祚,以次進伏訖。上曰,射員如已整齊,諸試官,使之陞殿,可也。尙愚承命分付。義浩曰,以崔必恭事,昨有下敎,故果爲分付於該曹郞廳,則厥漢,終無悔悟之意云,誠甚痛惡矣。上曰,承旨書報刑判,所謂崔必恭者,出付於渠之親屬,使之誘掖定給日限,猶不知悛,則來告官庭,而亦勿先爲草記之地,可也。上曰,禮判及舟橋堂上,使之來待于鑄字所,可也。賤臣承命出傳。上曰,他承旨入侍,以爲交代之地,可也。賤臣承命出傳,左副承旨尹光顔進伏。上曰,試射已畢,居首人當爲直赴,使之呼新來,可也。義浩承命分付,命直赴人進退訖。命退,承史以次退出。
己未八月初四日辰時,上御便殿。來待諸臣入侍時,右承旨鄭尙愚,假注書呂東植,記注官金景煥·承膺祚,定例堂上鄭民始,舟橋堂上金文淳,京畿監司徐鼎修,兵曹判書李在學,禮曹判書徐龍輔,定例堂上徐有大·李晩秀·金祖淳,以次進伏訖。民始等曰,朝夕日候,稍有涼意,日間,聖體候,若何?上曰,一樣矣。一提學之病,近則如何?民始曰,近雖少間,尙未快蘇矣。上曰,獻陵幸行,前已出令矣。今秋則不可不爲之,草記批旨,卿等皆見之乎?民始等曰,果爲見之矣。上曰,擇日若以九月爲之,則船隻之晩時解送,爲可悶,今月則念日以後,連値齋日,未知何間定行爲好耶?龍輔曰,臣於外間,問于日官,則今月內十八日爲最吉云矣。民始曰,念間日候,必夜涼而晝熱,連日勞動,伏切悶然,晦初間若有吉日,則似好,而船隻亦無晩時之慮矣。上曰,晦初間豈不好矣,而其時則果無吉日云,勢當於今月內爲之,且近日日候,大有涼意,念後似無過熱之慮矣。至於程途磨鍊,則昨春以歷臨龍仁爲定矣。今番則,凡節務從簡便,亦當簡其程途,龍仁則勿爲歷臨,以除費日之弊,出宮日謁陵後,抵肆覲站宿所,翌日園所展謁後,抵華城宿所,其翌還宮,則出還宮,只爲三日,以此磨鍊,似好,卿等之意,何如?民始曰,臣等於外間,有所商議,而如是磨鍊,則每日排站,有太遠之慮,臣等之意,則出宮日果川宿所,第二日華城宿所,第三日園所展謁後,還臨華城宿所,第四日還宮,則不過爲三日半矣。上曰,所奏甚好矣。卿等須相議,出擧條而竝依再昨年章陵幸行時例,措辭以入,可也。龍輔曰,幸行日字,以念前後推擇事,命下矣。令日官池景喆推擇,則今八月十一日,十九日俱吉云,以何日定行乎?上曰,以十九日爲之,可也。龍輔曰,今此幸行時,宗廟·景慕宮告由以望祭兼行,何如?上曰,依爲之。在學曰,今此幸行時,晝停宿所站,當爲磨鍊矣。果川晝停,陵所行禮後,宿所,以何處磨鍊乎?上曰,出宮時,果川晝停,詣陵所行禮,還至果川宿所,翌日肆覲坪少駐,華城宿所,又翌日園所展謁,還至華城宿所,翌日還宮,路程,雖與當初磨鍊稍間,必欲省弊而然,道路修治,知此意使之略略爲之,可也。在學曰,再昨年章陵行幸時,侍衛軍兵等,一依園行定例磨鍊,挾輦軍比定例加二十名,禁軍加五十名,訓局步軍三哨,馬兵二哨,爲先廂。壯勇營京鄕步軍十一哨,隨駕,而四哨除出爲後廂,其餘則大將率領攔後侍衛,而臨時待下敎,與先廂大將,互爲先後廂。壯勇外使,率左右列親軍衛,別軍官八十人,步軍五哨隨駕矣。當依此磨鍊,而今番,則壯勇營京鄕步軍十五哨,馬軍二哨,合十七哨,壯勇外營親軍衛三番別軍官八十人,步軍五哨,磨鍊,何如?上曰,依爲之。在學曰,再昨年陵幸時,各營軍兵之園幸定例外加數者,到鷗浦站,皆落後,而挾輦軍禁軍,先廂馬步軍之加磨鍊者,仍爲隨駕矣,今亦依此磨鍊乎?上曰,馬兵則到肆覲站後解嚴,添用於塘馬,步軍則仍爲隨駕,可也。在學曰,再昨年因下敎,御營大將,率訓局軍隨駕,而今番則訓鍊大將,當爲隨駕矣。禁衛營則留都,御營廳則留營乎?上曰,依爲之。御將率該營馬步軍禁營騎士訓局馬步餘軍,分半輪日留陣,此是爲軍兵之特例,每日交替時,留都大臣,主管擧行後,形止,隨卽狀聞,可也。在學曰,再昨年出宮時,前排,令訓局待令挾輦軍一百名,禁軍一百人磨鍊,而別隨駕大將,率留都訓局步軍六哨,馬軍二哨,爲先後廂。到江頭,大將仍爲隨駕,軍兵則中軍領付留都營矣,今亦依此磨鍊乎?上曰,依爲之。今番則禁將別隨駕,而出還宮時,津頭領軍,可也。在學曰,再昨年部字內伏兵除之,只設斥候,而傳語軍,只排立於部字內,外方斥候伏兵,則華城·廣州府,各隨地方擧行矣,今亦依此擧行乎?上曰,依爲之。在學曰,再昨年摠戎使,率御營鄕軍三哨,弘化門外留陣矣,今亦依此磨鍊乎?上曰,依爲之,而今番則訓局餘軍二哨,御營鄕軍一哨,折半輪日使用,可也。在學曰,再昨年隨駕各營馬步軍,從便先詣鷺梁,各其信地聚待矣,今亦依此磨鍊乎?上曰,依爲之。在學曰,在前幸行時,隨駕外訓局馬步軍,添付留都營矣,今亦依此磨鍊乎?上曰,依爲之。在學曰,每於陵幸時,有問安馬待令之例,而近年每因特敎,代用司僕馬匹,今番亦爲依此擧行乎?上曰,依爲之。自當從便爲之矣。在學曰,壯勇內外使,長安門外迎接等節,依例磨鍊乎?上曰,依爲之。在學曰,壯勇使趙心泰,身病未差,勢難隨駕云,故敢此仰達矣。上曰,前大將鄭民始,兼察兼佩隨駕,牌招聽傳敎,可也。民始等曰,今番陵幸,兼行園幸事,命下矣。各司隨駕官及盤纏等事,一依再昨年章陵幸行例擧行,而自京至果川宿所站,用陵幸例,果川以後,用園幸例擧行乎?上曰,依爲之。申明嚴飭,可也。民始等曰,今此幸行時,隨駕服色陵所陪祭時,服色及留都百官隨駕,至江頭落後,各守本司事,依章陵幸行時例,磨鍊事,昨年已爲稟定矣。今番依此磨鍊擧行乎?上曰,依爲之。民始等曰,隨駕宣傳官四員,內吹十九名,依例加數磨鍊,果川至各站,芻豆,自畿營擧行,而果川以後,自肆覲站,還至果川,柴草稧擧行留都所狀啓,依例出付留陣營擧行,而果川站以後,從撥所馳啓,內外營軍兵盤纏,自華城以後,自外整理所上下,道路日傘事知,兼行,果川宿所站,至殿座燭行路燭,貢人勿爲待令,都受於排設房,竝依再昨年例爲之乎?上曰,依爲之。民始等曰,兵曹摠府留都堂郞,竝依園幸時例守宮,漢城府堂郞隨駕,禁府導駕,依再昨年例置之乎?上曰,依爲之。民始等曰,各站下馬路臺,昨年有置之之敎,今番何以爲之乎?上曰,除之,可也。民始等曰,傳語軍置之塘馬,以訓局馬兵擧行,亦依再昨年例擧行乎?上曰,依爲之。民始等曰,隨駕官帶隷,亦依再昨年例,以陵幸例,加數帶去,至果川宿所落後,招搖旗,只隨駕營待令,而龍虎營置之。舟橋迎接,以小軍物擧行,亦依再昨年例爲之,宿所禁火,待令有廳軍官,再昨年因下敎置之,今番亦依此擧行乎?上曰,依爲之。招搖旗,亦置之,可也。民始等曰,再昨年章陵幸行時,工曹郞廳,以兼春秋兼進,通禮院官員,依園幸定例,只五員隨駕矣,今番亦依此擧行乎?上曰,依爲之。民始等曰,今番幸行時,各道道臣境上出待,何以爲之乎?上曰,置之,可也。民始等曰,還宮時燈稧燈燭,當爲待令,而燈燭竝爲分置於始興直路站,果川則初不待令,今番則使炬稧待令之意,分付京畿監司處,何如?上曰,依爲之。民始等曰,宗廟·景慕宮香室守僕及通禮院書員,依章陵幸行時例,自畿營給馬,從官以下,自持飯,鷺梁南邊燈籠,出宮時排設房擧行,而軍人,兵曹待令,還宮時,畿營擧行,依例爲之乎?上曰,依爲之。民始等曰,昨年則,陵所以宿所磨鍊,故廣州束伍軍十哨,環衛之意,稟定矣。該地方軍兵環衛,自當依例爲之,依前哨數磨鍊,使廣州留守,率領環衛,何如?上曰,六哨磨鍊,可也。民始等曰,肆覲站少駐事,命下矣。再昨年鷗浦少駐時,軍兵饒飢債,預爲分給矣,今番亦依此爲之乎?上曰,依爲之。民始等曰,今此幸行時,出宮時刻,旣當差早,城門之深夜留門,不可無警察之人,依再昨年例,留營大將,隨後廂進詣崇禮門,待落後軍兵百官之入來。如未及天明,則卽爲還閉後,還歸信地,如値大將隨駕之時,中軍代行,此後陵幸郊幸時,亦爲依此添入於兵曹節目之意,定式施行,何如?上曰,依爲之。民始等曰,園幸時隨駕鄕軍,例爲待令於津頭矣。今番亦依此爲之乎?上曰,依爲之。文淳曰,舟橋排設日字,令日官推擇,則今月初六日爲吉云,以此日始役,何如?上曰,依爲之。鼎修曰,出還宮時,植炬何以磨鍊乎?上曰,出宮時,至果川爲之,還宮時,至金佛峴南邊爲之,可也。鼎修曰,各務差使員,依章陵幸行時例,磨鍊事,昨年已有稟定矣,今亦依此擧行乎?上曰,依爲之。鼎修曰,諸邑分辦,依章陵幸行時例爲之,陵所分辦,依近年最少例爲之事,已有稟定矣,今亦依此學行乎?上曰,依爲之。鼎修曰,自前陵幸時,各邑日下雉鮮,例爲封進矣,今番亦當依例擧行乎?上曰,置之,可也。鼎修曰,陵所站,旣不以宿所磨鍊,設布帳虎網,何以爲之乎?上曰,置之,可也。出擧條上曰,予於先朝戊子,陪謁是陵,而今焉三十有二年矣,其時訓將,以軍士房承旨隨駕矣。今若以將任陪從,則豈非可貴乎?其外華留,亦以宮官參班矣。仍命退,諸臣以次退出。
上在昌德宮。停常參·經筵。
藥房都提調李秉模,提調金文淳,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。次對旣命進定,待來會同爲詣閤。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭尙愚啓曰,御營廳將官來言今日本廳軍兵,日次私習云矣,敢啓。傳曰,知道。
傳于鄭尙愚曰,左相旣入來,後日次,次對,今日爲之。
傳于鄭尙愚曰,大臣·備局堂上引見。
趙碩章改差,代以文尙中爲事變假注書。
鄭尙愚啓曰,事變假注書文尙中,時無職名,令該曹依例付軍職,冠帶常仕,何如?傳曰,允。
傳于鄭尙愚曰,軍士房承旨入侍。
吏曹,獻陵幸行時,整理使單趙鎭寬。
有政。吏批,行判書金文淳進,參判李益運,參議尹光普牌不進,同副承旨金羲淳進。以徐有聞·李垿爲校理,金銑爲副修撰,洪良浩爲分內局提調,朴基正爲黃海監司,申獻朝爲驪州牧使,弘陵令李趾采,工曹正郞徐潞修相換,明陵別檢金銓,徽陵別檢李泳夏相換,明陵參奉朴寅休,敬陵參奉申相換,弘陵參奉權伋,顯陵參奉尹致民相換,兼喬桐府使單李得濟。
兵批,判書李在學進,參判未差,參議朴奎淳病,參知閔昌爀入直,右承旨鄭尙愚進。以卞緯鎭爲兼司僕將,曺允植爲五衛將,李潤春爲曹司五衛將,金潤國爲忠壯將,洪仁福·李潤淵爲慶熙將,韓用鐸爲北評事,秦東運爲古城僉使,加設知事李鼎德,依定式減下,護軍柳孝源,副司直張至冕·閔命爀,副司果鄭澣·金履恭,副司正文尙中·李健植·李思秀,竝單付。
傳于李冕膺曰,玉堂番次苟簡,北評事韓用鐸,仍任,仍爲入直,上番聞有實病,使之出去。
吏曹,應敎韓用鐸,仍任事承傳。
以平安監司韓用龜狀啓,碧潼前郡守尹守默罪狀,令攸司稟處事,判付內,啓下義禁府爲旀,尹守默段,錯報之罪,駭然甚矣,罷職。朴應浩段,所當自現,至今佯若不知然者,本律之外,兼有不以實之罪,拿問照法嚴勘兩犯爲旀,李宅永段,卽爲分揀,當該道臣,亦爲推考爲良如敎。
洪義浩,以義禁府言啓曰,京畿監司徐鼎修狀啓內,驪州牧使李潤慶,爲先罷黜,其罪狀,令攸司稟處事,啓下矣。李潤慶,方在江原道春川地云,依例發遣府書吏,拿來,何如?傳曰,允。
鄭尙愚,以御營廳言啓曰,本廳字內惠化門北邊第九城廊近處,體城五間許頹圮處,今初六日爲始,改築之意,敢啓。傳曰,知道。
鄭尙愚,以司僕寺一二提調意啓曰,今此獻陵展謁,仍詣顯隆園展拜敎是時,內外寺入把馬數,別單書入之意,敢啓。傳曰,知道。
鄭尙愚,以壯勇營言啓曰,新除授古城鎭僉使秦東運,以本營公幹,下往平安道定州地,使之上來,辭朝下去,則不無往來掣礙之弊,依例除辭朝赴任之意,分付該曹,何如?傳曰,允。
洪義浩,以義禁府言啓曰,平安監司韓用龜狀啓內,多石之下來,在於甲寅二月,其時不檢擧守令,果是朴應浩,而當初査報,誤以丙辰郡守李宅永報來,致有更査之擧。碧潼前郡守尹守默,罪狀,令攸司稟處事,判付內,錯報之尹守默,駭然甚矣,罷職。朴應浩所當自現,至今佯若不知然者,本律之外,兼有不以實之罪,拿問照法嚴勘兩犯,李宅永,卽爲分揀,該道臣推考事,命下矣。朴應浩今方待命,拿囚之意,敢啓。傳曰,知道。
禁府啓目,南部都事徐鐸修原情云云。傳旨內辭緣,泛稱遲晩,刑推得情,何如?判付啓,後勿若是之意,嚴飭,附過放送爲良如敎。
禁府啓目粘連,平山前府使徐潤載,亦今番支勅時,身爲守令,全不動念,石灰則卜定境內,不給馱價,私馬則混同推捉等待多日。其橫侵貽弊之罪,已極無狀兺除良,春初朝令,乃是物故軍伍之塡代,而竝擧雜頉,拖至東作之方殷,以致農民之失時,臺疏道査,旣若是丁寧,則游辭漫漶,不以實對之狀,萬萬痛駭,以此照律,何如?判付啓,支勅時犯科,比之簽丁時所爲,猶有輕重之別,其時下敎,果何如,則其時爲海西守令者,不有其時飭敎,不可但以無狀言。爲先定配,仍施禁錮之律,以爲未現發者之戒爲良如敎。
刑曹啓目粘連,京囚李昌麟·金處信等,僞稱內入,謀竊公貨獄事,昌麟則,兩曹變招,處信則自初抵賴,更加嚴刑,期於取服,何如?判付啓,籤紙今旣歸一,當律無論,何如?蔽一言曰,疑如舊,設有百處信,若無該曹一張手決,則百處信之外,雖更有萬昌麟,計何以行而奸尤敢售乎?惜乎,判堂之在其時新叨,未諳乙仍于,不惟不能防僞於未然,乃反泛看漫應,致有此處信之造謀,昌麟之瞞告,此所以久留此案,不肯立案者是置,雖問備薄勘,先施於該堂然後,判此案,國體可以稍正,當該堂上,爲先施以越俸一等之典,而近見重臣之小心守法,未嘗知而作非事,豈可輕遞重任乎?且況特敎處分之下,豈敢引義乎?以此嚴飭爲旀,在囚兩漢之孰魁孰從?猶不分明,更加嚴刑,期於得情爲良如敎。又啓目,京囚李命溫獄段,以伊時鬪鬨之狀,默想細繹,則命良與福伊,互執其髻,扶抱翻轉,或上或下,殆若鷄鬪,則其所致命,安知不由於命良,而必由於命溫乎?況命溫,則聽言觀貌,顯有爲其弟自當之意,命良招,則向屍親曰,吾豈打傷乎?吾兄之打似然矣。卽此一事,命良之隱然歸之於其兄者,萬萬絶悖,有關倫理。當以命良,更定元犯是白乎矣,元犯移易,事體重大,上裁,何如?判付啓,曾亦屢詢於卿等者是置,命溫甚矜矣。嚴刑放送,命良更爲捉來,嚴訊取服,而如有替身爭死之發於面貌言辭間者,以其目所親者,具由論理議處爲良如敎。
刑曹啓目粘連,富平金召史獄事段,三女相鬨,一女致死,痕損狼藉,詞證俱備,踞壓胸膛,納穢口吻,外傷旣緊,中氣先窒,乃使脆弱之質,卽地殞絶,情狀凶毒,如法償命爲白乎旀,永平崔厚氏獄事段,崔哥常賤也,李氏班族也。乃敢挾妖姿,而暗蓄犯分之計,乘暮夜而欲爲强劫之變,致有此孀婦含憤自裁之境,更加嚴刑,期於得情爲白乎旀,果川金錫疇獄事段,檢官之四條論列,道臣之兩度題辭,俱不無意見,而以手執髻者,足勢所使,似或難及於後肋,設或及之,必不至猛毒,而今番輪疾,遍於京外,則被打後添病,亦安知其必無乎?雖然兩人共鬪,一人致命,則其在嚴獄體之道,不可遽然傅輕,嚴刑取服,何如?判付內。富平金召史段,無一可赦之端,有百可殺之凶是如乎,共犯者雖有其母廉女,而金女之正犯,明若觀火,家人之於尊長,非可論也。以女人殺女人,而情狀手勢之奸甚毒甚,甚於頑夫潑漢之行兇,其所償命,豈可尋常例推乎?旣殺之又縊之,然而使金女,不卽用法,其可曰,司寇有殺人之律乎?爲先嚴飭道臣,使之卽捧遲晩招,具格啓聞爲有矣,主推官,若或以例招例報,則竝與該守令,狀聞論罪事,分付爲旀,獄體何等至嚴,而三檢之後,雖似歸一,其爲疑晦,未必不若前兺不諭,緊歇痕損之或有或無,與夫假結痕之圍圓尺量,旣如彼分明,載錄於初檢屍悵,而覆檢三檢,俱不一一條辨,其然與不然者,疎漏莫甚。當該覆三檢官等處,本曹爲先發緘取招其委折,令道臣枚擧粘移後,與初檢官,勘罪當否,草記議處爲旀,初覆檢庭,屍親媤母安召史招,至言婦死後仍臥廚間,乃於三檢,始有運屍房中之語,則縊痕肯䏿,正在廚與房,而此一款泛忽看過,不爲槪及於獄案者,未免太闊略。且凡獄情,無出常情,屍親諸人,來看共守之時,金女輩,雖欲更容凶計於房中,勢似難容,而縊痕下落,一味矇矓說去於跋辭者,尤豈成說?今番同推時,拔例嚴覈之意,分付爲有矣,假使鄭女,死於縊金女之威逼殺人,當律固自如,所以不待究竟,先捧遲晩者也是旀,永平崔厚氏段,貞女之被强暴之辱,判死決命,多見於似此獄案,而其卓然凜如,從容慷慨,如永平幼學李慶裕之女,曾所罕聞。何況身旣不汚,而捐生如歸,如許節烈,出於峽俗蚩蚩之中,其所歎賞,尤有別焉。分付地方官,表其閭,而表閭之日,令該倅,大張威儀於閭前,崔哥兇身,猛施訊推,卽捧輸款招,報營後狀聞事,行會該道爲旀,果川金錫疇段,爲先各別嚴刑,期於取服之意,分付爲良如敎。
刑曹啓目粘連,公州李存昌,淸安延東標獄事,李存昌之始稱悔過云者,似非眞情,疏釋非所可論,延東標,則道啓有用元犯之論,似不無意見,更覈狀聞,何如?判付啓,李存昌,已有處分,延東標事,諸大臣獻議,皆參差,卿等指一論理草記爲良如敎。
刑曹粘連啓目,慶尙道尙州牧丁得打殺僧有曄獄事,松峴路破笠之際,斗發怒氣,奉踼交加,痕損狼藉,翌朝致命,順太立證,而敢以昏夜顚仆之說,一直抵賴,萬萬兇獰,加刑輸款,何如?判付啓,依道狀·曹啓,施行爲良如敎。
己未八月初五日卯時,上御誠正閣。藥房入診,大臣·備局堂上引見入侍時,藥房都提調李秉模,提調金文淳,副提調李冕膺,記事官柳台佐,記注官金景煥·承膺祚,右承旨鄭尙愚,假注書呂東植,事變假注書趙碩章,右議政李時秀,刑曹判書李得臣,兵曹判書李在學,行大護軍李邦一,戶曹判書趙鎭寬,禮曹判書徐龍輔,同知中樞府事徐有大,漢城左尹申大顯,行護軍李漢豐·李書九,掌令南惠寬,修撰曺允遂,醫官金孝儉·白尙一·李敬培·李周憲·李惟鑑·玄必采·吳千根,以次進伏訖。秉模等曰,近日朝夕,稍有涼意,日間聖體候,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。上曰,此時朝霧,大善於禾穀矣。秉模曰,此時朝霧,果是不易得之豐徵矣。仍奏曰,醫官待令,入診,何如?上曰,置之。上曰,幸行,以十九日爲定,而記昔先朝時,陪謁是陵,御極以後,一未展謁,此陵寢所重,與健元陵無間,而至今未遑,一念憧憧矣。仍敎時秀曰,卿於受由往來時,當見之矣,治道之際,禾穀果無所妨耶?時秀曰,西洞口新作路,不過十許里,而路傍所種,皆是田穀,田亦早收,間或未收者,只是豆太,而豆太則雖未熟徑收,亦以靑太用之,似無見棄者矣。在學曰,臣亦問於畿營校屬,則亦以爲無他雜穀,只爲豆太云矣。上敎龍輔曰,明陵·弘陵曲墻修改吉時,以午時爲定,而若於一日內,可以竢役,則當日寅卯間,亦當有吉時,不必遲待午時矣。龍輔曰,一日內則恐難告竣矣。上曰,曲墻東西,則無有頉處乎?龍輔曰,東西則果爲無頉,而臣於奉審時,詳爲審察,則曲墻地臺,稍欠堅緻,須以新石修築,然後庶有完固之效矣。上曰,卿須各別董飭,郞官亦以解事人帶去,必爲完固善築之地,而石材則洞口內,如有可用者,取用,好矣。龍輔曰,兩陵陵官,當爲兼監役,而或生疎,或年老矣。上曰,明陵·弘陵陵官,竝他司中相換。出榻敎又敎曰,政官牌招開政。出榻敎上曰,次對爲之。秉模曰,此平安監司韓用龜狀啓也。因江界詢瘼諸條,覆啓行會,枚擧江界府使李健秀牒呈,以爲每年給倭例貿蔘,向在辛亥,分數移劃於倭譯,而一年二年,蔘種漸稀,採取絶罕,故斂價貿充,而元價外添徵,少不下六七千兩。今年如此,明年又如此,則民無支保之勢,例貿蔘十五斤中,以五斤之數,依辛亥例,付之倭譯,給價貿納,則足爲江民息肩之道,而辛亥添價,每兩爲六十八兩,則今此五斤添價,當爲五千四百四十八兩,會付耗條一千四百石,特命區劃,則庶可有措處之道。還弊則一自貿蔘分定之後,昔者千戶,今焉百家,目下還穀,竝會內外應留,爲七千六百石零。當分爲四萬五千四百石零,則每戶多者,折米十餘包,少不下六七包,民何以支吾乎?本府留庫條中,加分一萬石,乃是把糧給代條一千石取耗之穀,自今爲始,留置於本府。每年一千石式,元還中劃出,上下於把糧,則萬石之還,自可減分,千石之穀,逐年取用,則元摠亦必漸減,一萬石加分條,酌量移排於淸南穀少民多邑。留庫條中,依此數分糶取耗,添錄會案,歲以爲常,該府穀多之弊,不期祛而自祛,竝請令廟堂稟處。虛結事,今此千結云者,旣無區別執摠之事,結數多寡,姑難的知,從實踏驗,隨起收稅,然後可無白地冤徵之弊。防軍事,頉其採役,專責防守者固是得宜,而沿江列把設施之法,本自嚴重,革罷當否,亦難輕議。慈城開闢事,則今若依請,曲施連年許闢,則已墾之土,隨闢隨陳,還集之戶,乍入乍散,貽害蔘場,有違邊制,更加十分詳察,追後登聞爲辭矣。例貿蔘之辛亥變通,卽朝家曠絶之恩,爲江民再生之秋,其時府使,旣以蔘無闕封之慮,戶有日增之效,登聞朝廷,而其間不過爲八九年,今所說弊,少無異於辛亥以前,詢瘼諸條,仰對之該校,卽又辛亥變通時任使之首鄕也。審如是也,則其時蔘無闕封之慮,戶有日增之效云者,未免矛盾,如或後來之官,不能善遵前人之政,以至於此,則在朝家綜名核實之道,竝施重典,在所不已。今若不究委折,又於十五斤蔘中,欲減五斤,則不出多年,必全減而後已,以四五百里蔘場,五斤加減,有何損益乎?此則決難聽施。還穀減分事,淸南諸邑,如可移排此數,而民不爲病,則依狀請施行,虛結之弊,旣云踏驗釐正,釐正形止,使之報來。防守軍,惟在該府隨時制置之如何,至於慈城開闢事,前以置之,已爲覆啓,姑無可論,而竊觀該府事勢,民之去留,係於役之苦歇,役之苦歇,係於蔘之豐嗇。今若嚴護蔘場,以絶潛採之路,合力慈城,以開互資之需,則奚但三數十斤之優可辦出哉?爲今之計,莫如久任責成於該府使,俾告厥功,如有不效,明正不職之罪,然後事有擔着,民可奠安,諸般弊瘼,自當不期祛而自祛,以此分付,何如?上曰,依爲之。諸條弊端,惟在該倅之擧職與否,該倅之果然擧職,觀於近日奉公,未知其可合而久當有益,知其擧職與不擧職之實績,爲先限蘇弊間,勿爲差代。蔘盛·土闢·戶增·糴均·役蠲·界定等,修擧形止,令道臣,每於臘等考績,別具狀本,後錄論理條聞事,分付,可也。出擧條秉模曰,近來家蔘,在在有之,江界亦種家蔘,以給倭人,則事甚便好,蓋他處家蔘,則倭人必知之而不受,若種於江界,則其爲江蔘一也,臣意則此可爲省費之道矣。上曰,右相之意,何如?時秀曰,近來家蔘甚多,若令江界,亦爲種之,則山蔘漸貴,仍有絶種之慮,臣則以爲不可輕許矣。上曰,諸宰中,如有所見,亦陳,可也。文淳曰,家蔘亦有藥力,而近來江界,亦多有之云,以此給倭,則雖有目前之效,而山蔘漸貴,亦爲可悶矣。鎭寬曰,近聞江界,亦有家蔘,初年所種,無異山蔘,彼人之知得與否,雖未可知,而蔘政則必有所益,臣則以爲無所妨矣。上曰,關東封進蔘,近甚品劣,此亦紀綱所在矣。時秀曰,臣於待罪該道時見之,則列邑所進,皆爲臨時來納,故亦無點退之暇,不得不以此封進,若預爲嚴束,則似或稍勝矣。上曰,江界別貿蔘,當於秋間上來乎?文淳曰,然矣。上曰,當初則頗爲品好,昨年再昨年以來,全不成樣,不可入於湯劑所用,今年若又如是,則當嚴處,自藥院各別關飭也。昨年封進該倅,是李健秀,而再昨年則誰也?文淳曰,再昨年則李仁秀也。上曰,與御將爲幾寸?漢豐曰,俱是臣之九寸姪矣。上曰,兩年封進,俱爲駭然,今年則,卿亦言及,俾勿如是也。仍敎曰,別貿之價爲幾何?書九曰,以公穀會減,而數爻則未得詳知矣。上曰,卿須抄出以入,可也。命大臣就座。上曰,幸行時,各司章標,管於備局乎?龍輔曰,然矣。敎書九曰,自廟堂各別申飭,而如或現頉,則有司堂上,當任其責矣。上曰,近日三南雨澤,俱爲周洽,而嶺南中,長鬐·機張兩邑,有未足之患云,此兩邑,果是至小之邑耶?秉模曰,果然矣。上曰,北道穡事,則差過念間,可保無慮矣。秉模曰,然矣,而海西則黍粟,幾爲登場云矣。上曰,刑判新遞完伯,本道農形,果有所聞否?得臣曰,蘆嶺以南,皆爲豐登,而右沿諸邑,間有中伏始移處,如金溝·全州·高敞·興德等邑,亦有未足處云矣。上曰,先朝獻陵幸行,今焉三十有二年矣。其時隨駕諸臣中,今訓將爲軍士房承旨,華留爲宮官矣。吏判及刑判,何年登第乎?文淳曰,臣則丁亥登科,而未爲隨駕矣。得臣曰,臣則丙戌登科,而亦未陪從矣。上曰,左相則何年爲初仕乎?秉模曰,辛卯年爲初仕矣。上曰,吏兵曹戊子年隨駕官單子,持入也。景煥承命出,回奏曰,吏曹隨駕官單子,則持入,而兵曹則未及搜來矣。上曰,入之。覽訖。敎曰,其時光恩副尉及完伯文衡諸人,皆爲隨駕,而戶判家先卿,亦以禮參陪從,戶判知之乎?鎭寬曰,未能記得矣。上曰,舟橋之役,幾日當告竣耶?文淳曰,七八日則似當訖役矣。得臣曰,崔必恭,自臣曹,更爲嚴問,多般曉諭,則其迷惑,可謂愈往愈甚,少無覺悟之意,故招致渠之父兄,使之曉諭,限以日字,則以爲時日之間,猝難責效,而過限後,渠輩更當來告云,此等難化之民,須施當律然後,庶可有懲後之地矣。上曰,此是不足責之流也,在前則口然而心不悟,今番則必使革心之地,好矣。厥漢所爲,甚可笑,若當貧窮,則謂以覺悟,以圖得食之路,旣已得食,則輒又依舊,此不過無恒心之類也。得臣曰,誠是頑民之無識者也。鎭寬曰,時囚罪人申光輅,當爲議處,而此囚所坐事,關係甚重,恐不可使次堂擧行矣。上曰,申光輅事,所關誠非細,大臣亦聞知乎?秉模曰,臣等果未聞知矣。上曰,月前海伯,以白翎鎭緣坐罪人徹錫渰死事,啓聞,而蓋徹錫,卽逆坦之應坐,而乙亥獄事,特蒙先朝恩典,用全家徙邊之律,止於島配矣。及夫癸未逆壎之獄又起,至於差送繡衣,而所謂徹錫者,又爲拿來,仍卽發配。大抵壎·坦之罪,其所關至爲嚴重,則凡其干連,宜嚴防守,而道臣狀啓中,以爲厥漢釣魚海邊,脫屣掛竿,不知去處,仍失屍體,搜覓不得云云,而狀辭論列,未免循例,國體所在,豈可成說乎?該僉使姑無論,道臣事,極爲迃闊矣。秉模曰,道臣事,誠駭然矣。臣等今始聞知,而旣聞之後,不可仍置,該道臣,當施重勘矣。上曰,該道數遞,甚爲可悶矣。時秀曰,緣坐罪人之見失云云。前所未聞,萬萬駭然矣。鎭寬曰,此誠前所未有之事,道臣事,誠萬萬不成說矣。秉模曰,今聞禁堂,以白翎前僉使申光輅,議處事有所仰達,而凡係島配安置之類,雖尋常干連,其所檢飭,固當十分嚴謹,況此罪人徹錫,以逆坦·逆壎之姪,間又逮鞫,特蒙先朝曠蕩之恩,只以緣坐移配,則關係何等至重,而其子所告,因釣出往,仍致渰死,屍體浮出,而日暮未及拯得云者,藉使實狀如此,其爲驚駭,已無可言,證參盤覈之道,搜拯檢驗之節,尤不容一刻少緩,而前後狀辭,極其泛忽,便同循例,不可但以疎率論,該僉使·該府,自當照法嚴繩,該道臣,不可以遞易之難,有所寬恕。黃海監司曺允大,爲先罷職,令該府拿問嚴處,何如?上曰,依爲之。出擧條龍輔曰,奉安閣所奉文蹟,今旣移奉於禮曹矣。本曹所奉文蹟,則移奉於大廳內,似好矣。書九曰,大廳後面,有分閤小軒,似合奉安之所矣。上曰,唯。上曰,向於敬奉閣役事時,見計士中如敎授者,不爲待令,只令年少不鍊熟者,擧行,誠駭然矣。在昔肅廟朝及先朝別例房擧行,急於星火,而計士輩,皆戰慄奔走矣。近來則此輩,非但擧行之駭然,行步亦甚遲緩,此後則嚴飭也。鎭寬曰,今番計士輩擧行,誠爲駭然,臣亦不勝惶悚矣。秉模曰,臣於伊時,見計士輩之不嫺於工役,自語于心曰,此輩之生疎,蓋緣久無土木之役而然,足可以書諸史冊,垂示來後也云,而在前之如是神速,可見列聖朝紀綱之嚴。今日之不能嫺鍊,亦非委靡頹惰而然,竊不勝欽歎矣。命臺諫進前。惠寬曰,三司合啓及兩司合啓,以諫院不備,不得仰陳,憲府則無傳啓矣。仍就座。尙愚曰,賓對時,上番玉堂之隨入,卽是格例,而今日賓對,副校理南履翼,旣在直中,謂有身病,不爲登筵,事甚未安,推考。修撰曺允遂,以下番替當入侍,亦違格例,一體推考,何如?上曰,依爲之。出擧條仍敎曰,上番旣有身病,則應敎使之入直,可也。命書榻敎曰,玉堂番次苟簡云,未肅拜玉堂許遞,今日政差出,待下批牌招入直。敎文淳曰,驪牧之代,無論文武,須以可合久任人差送爲好,而海伯之代,誰有可合者乎?文淳曰,近來守令差擬,亦難其人,至於道伯,則可合之人猝難思得矣。命備堂先退。尙愚曰,諸臣擧條,若於一張啓下,則出頒朝紙之時,例不得抄刪,而昨日來待諸臣,入侍擧條中,如軍兵磨鍊等事,在前亦有不出朝報者,今亦只取其可合頒布者,出朝報,何如?上曰,依爲之。出擧條命退,承史以次退出。
己未八月初五日申時,上御重熙堂。軍士房承旨入侍時,右承旨鄭尙愚,假注書呂東植,記注官金景煥·承膺祚,以次進伏訖。上曰,壯帥尙未蘇完,營門且無宿將,故不得已令一提學兼察,而聞有感症,果可隨駕云耶?尙愚曰,今方服藥,而尙未蘇健矣。上曰,海伯事,向已言及,而誠駭然矣。尙愚曰,緣坐罪人之漁釣海邊云者,豈有如許防守乎?誠萬萬駭然矣。命書刑曹啓目判付。敎曰,刑曹執吏,招致政院,可也。賤臣承命出傳。命書榻敎曰,右副承旨牌招。命退,承史以次退出。
上在昌德宮。停常參·經筵。
備忘記,高山里僉使金宅基下直,長弓一張,長箭一部,片箭一部,筒兒一箇賜給。
傳于鄭尙愚曰,諸承旨持公事入侍。
兵曹參判前望單子入之,李冕膺落點。
傳于鄭尙愚曰,左承旨·同副承旨許遞,前望單子入之,待下批牌招察任。
承旨前望單子入之,閔台爀·沈象奎·李東稷,落點。
傳于尹光顔曰,右副承旨入侍。
傳于鄭尙愚曰,未肅拜承旨許遞,前望單子入之,待下批牌招察任。
承旨前望單子入之,崔獻重落點。
以同副承旨崔獻重牌不進罷職〈傳〉旨,傳于鄭尙愚曰,只推,更爲牌招。
傳于閔台爀曰,明日當詣景慕宮展拜,仍行秋享大祭省牲·省器,出還宮,由逌瞻門,該房知悉。
傳于閔台爀曰,發遣吏郞,諸執事淸齋與否,摘奸以來。
閔台爀,以吏曹言啓曰,卽接弘陵令徐潞修所報,則以爲,與本陵參奉尹致民,有友壻應避之嫌云,本陵修改之役,兩官不可不備員,弘陵參奉尹致民,依法典他官換差以入之意,敢啓。傳曰,知道。
吏曹口傳政事,弘陵參奉尹致民,中部都事朴大圭相換。
傳于尹光顔曰,海弊釐正之時,不可一刻曠官,三陟府使之代,令該曹口傳差出,待下批明日辭朝。
吏曹口傳政事,以李壽彬爲三陟府使。
傳于鄭尙愚曰,宰臣林濟遠之錦營遞任後,尙未見之,今云卒逝,其才可惜。弔祭,該曹已爲啓下,而依在京例,卽爲事,分付。
傳于閔台爀曰,吏曹參議前望單子入之。
吏曹參議前望單子入之,李翊模落點。
閔台爀啓曰,臣與左副承旨李翊模伴直矣。移拜吏曹參議,伴直無人,右承旨尹光顔,卽爲牌招,何如?傳曰,允。
傳于尹光顔曰,差祭承旨許遞,前望單子入之。
承旨前望單子入之,李益運·金達淳落點。
尹光顔啓曰,新除授承旨金達淳,方在罷散中,何以爲之?敢稟。傳曰,敍用。
以咸鏡監司具㢞狀啓,薦新生鰱魚,節序差早,月令內,又不得封進,惶恐待罪事,傳于尹光顔曰,勿待罪事,回諭。
以果川·廣州御路犯耕形止摘奸宣傳官書啓判付內,啓下整理儀匭廳爲旀,此書啓一通,後錄下送畿伯處,三處給代穀物,本色與代給間,倍數備待,待宣傳官下去,與地方官眼同分給爲有矣,未熟先穫之類,亦爲眼同給代,擧行形止,報來後,使之狀聞爲旀,輦路從便作路,亦依書啓修治事,分付爲旀,今番役民量給其費事,一體分付爲良如敎。
閔台爀,以弘文館言啓曰,新除授副修撰金銑,時在江原道原州地,經筵入番事緊,請斯速乘馹上來事,下諭。答曰,依啓。
鄭尙愚,以訓鍊都監言啓曰,今八月初七日,景慕宮展拜時,因兵曹節目,金虎門三十名除出,把摠趙應鉉,哨官張鉉擧,率領,挾輦侍衛,集春營軍五十名,哨官蔡翼永,領赴于都領營門,東營軍三十名,哨官金命嶷,率領,宮大門外把守。還宮後,各還直所,而竝待標信擧行之意,敢啓。傳曰,知道。
鄭尙愚,以御營廳言啓曰,今八月初七日,景慕宮展拜,仍行秋享大祭省牲·省器時,依兵曹節目,弘仁門入直軍五十名,集春營入直軍五十名除出,大將臣李漢豐,率領,弘化門外,分左右排立,解嚴後,各還本處入直,而竝待標信擧行之意,敢啓。傳曰,知道。
鄭尙愚,以義禁府言啓曰,時囚罪人徐潤載,議處公事,判付內,爲先定配,仍施禁錮之律事,命下矣。徐潤載,咸鏡道端川府定配,而以判付內辭意,具罪目,依例發遣府書吏,押送配所,而禁錮年限,以幾年磨鍊乎?傳曰,知道。禁錮則三年,可也。
禁府啓目,粘連向前申光輅亦罪人胤錫,旣是逆坦之姪,其所關係,何等嚴重,而初不管束,任其出入,已失防守之道兺不喩,屍身之尙未拯出,如法檢驗云者,萬萬駭然。嚴飭道臣,更加究覈,得其渰死之的實,證招之明白,卽爲狀聞後議處,何如?判付啓,依允。又啓目,碧潼前郡守朴應浩原情,問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
己未八月初六日卯時,上御誠正閣。諸承旨持公事入侍時,行都承旨李冕膺,右承旨鄭尙愚,左副承旨尹光顔,右副承旨李翊模,記事官柳台佐,假注書呂東植,記注官金景煥·承膺祚,檢校直閣金近淳,以次進伏訖。尙愚,讀奏江原監司南公轍啓本,罪人甘茂已,旌善郡到配事。書判付訖。命書榻敎曰,惠慶宮進服蔘苓茶五貼式,自今日製入。冕膺曰,左承旨·同副承旨,昨下嚴敎,萬萬惶悚,今日不敢晏然仕進矣。上曰,稽古之力,雖不易得,名以儒士,使之考校,則曰,以不知者,豈可成說乎?仍命書傳敎曰,左承旨·同副承旨許遞,與未差之代,前望單子入之,待下批牌招察任。仍敎曰,出去考得後,書送內閣之意,諭於已遞之承旨也。命書榻敎曰,兵曹參判前望單子入之,待下批牌招察任。命退,諸臣以次退出。
己未八月初六日辰時,上御便殿。右副承旨入侍時,右副承旨沈象奎,假注書呂東植,記注官金景煥·承膺祚,以次進伏訖。上曰,昨日三文臣之以未考懸入者,誠駭然矣。承宣,須與鑄字所仕進人,廣考諸書,從速覓得之地,可也。仍命退,承史以次退出。
上在昌德宮。停常參·經筵。
大駕詣景慕宮,展拜入齋室後,內閣·政院·玉堂·藥房口傳問安。答曰,知道。省牲·省器·肄儀罷後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
金達淳啓曰,來十一日輪對日次矣,敢稟。傳曰,爲之。
鄭尙愚啓曰,來十一日朝參日次矣,敢稟。傳曰,停。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于鄭尙愚曰,御將兼帶金吾之任許遞,前望單子入之。
同義禁前望單子入之,李基讓落點。
有政。吏批,行判書金文淳進,參判未差,參議李翊模進,行右承旨金達淳進。以閔台爀爲吏曹參判,權裕爲大司憲,李集斗爲大司諫,朴崙壽爲執義,李萬榮爲司諫,權心彦爲正言,朴宗京爲副校理,安策爲副修撰,朴載淳爲同義禁,吳在鎭爲漢城庶尹,祭酒單宋煥箕。
兵批,判書李在學病,參判李冕膺病,參議朴奎淳病,參知閔昌爀入直進,左副承旨鄭尙愚進。副護軍洪義浩·金羲淳·李東稷竝單付。
以大司憲權裕牌不進推考傳旨,傳于鄭尙愚曰,更爲牌招。
以大司諫李集斗牌不進推考傳旨,傳于鄭尙愚曰,更爲牌招。
以正言權心彦牌不進罷職傳旨,傳于鄭尙愚曰,只推,更爲牌招。
兵曹口傳政事,副司果姜浚欽單付。
李益運,以戶曹言啓曰,交泰門修改吉日,令日官池景喆推擇,則來八月初六日辰時,初十日辰時,二十二日辰時,俱吉云,以何日時擧行乎?敢稟。傳曰,初十日爲之。
己未八月初七日卯時,上詣景慕宮。展拜,省牲·省器入侍時,行左承旨李益運,行右承旨金達淳,左副承旨鄭尙愚,右副承旨尹光顔,同副承旨沈象奎,記事官柳台佐,假注書呂東植,記注官金景煥·承膺祚,直提學李晩秀,檢校直閣金近淳,檢校待敎李存秀,以次侍立訖。時至,通禮跪啓外辦,上具翼善冠·衮龍袍,乘輿,出交泰門·永淸門·明政門·弘化門,入逌瞻門·日瞻門,至神門外,詣版位。引儀唱行禮,上行再拜禮訖,仍詣廟內奉審訖,仍詣省器位省器訖,入御齋殿。少頃,改具遠游冠·絳紗袍,出詣省牲位省牲訖,仍命肄儀作樂。益運曰,親臨省牲器時,諸享官,當着朝服,而堂上執禮申絢,以黑團領參班,事甚未安,推考,何如?上曰,依爲之。出擧條上曰,亞獻官何不入來乎?達淳曰,方在受香所,未爲待令云矣。上曰,親省牲·器,體貌自別,則獻官豈可以不參乎?卽爲分付。達淳承命,分付。上曰,奏樂時,亞·終獻節次,以一章通用,而一章三曲中,第二曲半以上,奏於亞獻,半以下,奏於終獻,卽是例也。今則亞·終獻,各奏一章,是豈成說?此必由於不勤肄習而然也。各別嚴飭,而典樂則待令於齋殿,可也。上曰,祭享時笏記呼唱,堂下執禮,皆隨堂上執禮爲之,而至於望燎時,則只令堂下執禮爲之,五禮儀中,此等磨鍊,可謂善矣。肄儀訖,上還入齋殿,通禮跪啓請釋圭,上釋圭,達淳跪受圭,上入御齋殿,命象奎入侍。命書傳敎曰,藥房都提調入侍。又命書傳敎曰,本宮都提調入侍。又命書傳敎曰,舟橋堂上入侍。又命晩秀入侍。賤臣承命出傳,與藥房都提調李秉模,本宮都提調李時秀,舟橋堂上金文淳及晩秀,偕入進伏。秉模等曰,日候尙熱,侵早勞動,聖體候,若何?上曰,一樣矣。上曰,左承旨,與典樂入來也。賤臣承命出傳,益運進伏。上曰,亞·終獻樂章之不爲通用委折,問於典樂,可也。益運承命問,回奏曰,不善擧行,無可仰達之辭云矣。上曰,俄者使之稍爲遲緩矣,渠輩,必過加遲緩而然矣。此後勿如是之意,嚴飭出送也。上曰,祭享節次,若或遲緩,則敬謹之心,恐或稍弛,故予嘗以爲樂章則依前奏之將事,節次則稍速擧行爲好,故近日則稍有實效,每於罷漏前禮成矣。秉模曰,果然矣。敎文淳曰,舟橋之役,何當告竣?文淳曰,方以十一日內訖役之意催促,而恐有拖至於十二日之慮矣。文淳曰,今此幸行時,隨駕官單子,因諫院之時無行公人員,無以修整以入,故敢此仰達矣。上曰,在外未肅拜·疏批未下兩司長官及亞長許遞,今日政差出,待下批牌招,使之推移進去,可也。出擧條命書榻敎曰,政官,牌招開政。仍敎曰,玉堂亦有闕乎?文淳曰,然矣。命書榻敎曰,付籤玉堂分揀。又命書榻敎曰,玉堂中時帶閣職人及未肅拜在外人員,竝許遞。上曰,近日令抄啓文臣製進故寔,故者故事也,寔者事實也。以倣玉堂謹按春坊仰質之體,以經傳朱書及國朝故事,分類條陳,蓋欲有益於渠輩之地,而所製之文,反有過多之嫌,是爲可欠,卿等出去,須取見,可也。秉模曰,此非但爲文字工夫,於實地上,必多資益矣。命諸臣退出,通禮跪啓外辦,上改具翼善冠·衮龍袍,出齋殿門,通禮跪啓請乘輿,上乘輿,出日瞻門·逌瞻門,入弘化門。尙愚請軍兵解嚴,命下標信,入明政門·永淸門·交泰門還內。諸臣以次退出。
上在昌德宮。停常參·經筵。
鄭尙愚,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
沈象奎啓曰,行大司憲權裕未肅拜,執義朴崙壽牌不進,掌令洪彦燮,持平權文度·李秉烈在外,掌令南惠寬呈辭,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金達淳曰,下直守令留待。
傳于金達淳曰,未下直守令,當日辭朝。
傳于金達淳曰,諸承旨,持公事入侍。
傳于金達淳曰,下直守令入侍。
以執義朴崙壽牌不進罷職傳旨,傳于沈象奎曰,堂下三司,無端違牌之非古例,筵敎屢及之,況以去夜差祭之人,今朝不爲膺召,駭然甚矣,爲先禁推,此後申加嚴飭。
金達淳啓曰,吏曹郞廳來言,承旨有闕,政事,取稟。傳曰,前望單子入之,待下批牌招察任。
都承旨前望單子入之,李集斗落點。
沈象奎啓曰,執義朴崙壽禁推事,命下矣。依定式遞差傳旨,捧入之意,敢啓。傳曰,知道。
以臺諫有闕,政事,取稟。傳于金達淳曰,前望單子入之。
臺諫前望單子人之,大司諫閔台爀,執義沈奎魯落點。
沈象奎啓曰,新除授執義沈奎魯,方在罷散中,何以爲之?敢稟。傳曰,敍用。
傳于金達淳曰,黃海監司入侍。
備忘記,黃海監司朴基正下直,長弓一張,長箭一部,賜給。
金達淳,以奎章閣言啓曰,象山府神德王后私第舊基,御製御筆碑刻役吉日,令日官池景喆推擇,則今月二十日卯時,二十二日辰時,二十六日卯時,俱吉云,以此日時,分付該道道臣,使之從便推移始役,何如?傳曰,允。
傳于李益運曰,當該戶曹郞廳拿處。
金達淳,以弘文館言啓曰,新除授副校理朴宗京,副修撰安策,竝卽牌招察任,何如?傳曰,允。
以李良會囚單子,傳于沈象奎曰,放。
金達淳,以內醫院都提調·提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
金達淳,以禮曹言啓曰,奉安閣所奉詔勅奉安吉日,令日官池景喆推擇,則今八月十一日未時爲吉云,以此日時擧行之意,敢啓。傳曰,知道。
沈象奎,以義禁府言啓曰,黃海前監司曺允大,拿問嚴處事,傳旨啓下矣。曺允大,時在任所,依例發遣府都事,交龜後,拿來,何如?傳曰,允。
鄭尙愚,以摠戎廳言啓曰,北漢城堞禁衛營字內三間頹圮處,今將改築,而以今月初十日,自該營,擇日始役之意,敢啓。傳曰,知道。
敎黃海監司朴基正書,王若曰,虞廷勤岳牧之詢,惟賢是用,周家重屛翰之任,捨卿其誰?何待僉擧之允偕,蓋出心之惟簡。惟卿,忠賢華胄,醇謹天姿,賢殿繼綾被之榮,嘉乃是似,越州董舊樓之役,事亦偶然。遺範不失於古家,持身有廉約之操,禁直久銷於西省,隨事著誠勤之譽,由曠感而眷遇每隆,亞卿之秩特擢,遇盤錯而利器思試。淸朝之望咸歸。眷彼黃海一藩,卽我靑丘重鎭,控灣塞一千餘里,地勢若唇齒輔車,環溟嶽二十三州,土産則魚鹽銅鐵,氓俗獷悍而難治,兼以飢疫之飽經,弊源氄繁而轉深,最是儲藏之蕩缺,燕軺四戒於一歲,已切孔路難支之憂,龜篆,三易於兩年,況値回祿告災之後,顧此職非卿莫可,蓋今日尤難其人。玆授卿以黃海道觀察使兼兵馬水軍節度使海州牧使,卿其祗服寵章,往宣德意,詢疾苦而布憩棠之化,戢奸猾而懋束薪之方。蘇孺文之下車,何難列守之憚壓,范孟博之攬轡,可期一路之澄淸。勿以今年之稍豐,或忽懷保之道,益思舊弊之盡革,無負委毗之心,其餘稟裁,厥有彝典。於戲,攬裘帶於芙蓉堂上,予則忘西顧之憂,戀軒陞於蓬萊宮中,卿必切北望之悃,故玆敎示,想宜知悉。
己未八月初八日卯時,上御誠正閣。諸承旨持公事入侍,下直守令同爲入侍時,行左承旨李益運,行右承旨金達淳,左副承旨鄭尙愚,右副承旨尹光顔,同副承旨沈象奎,記事官柳台佐,假注書呂東植,記注官金景煥·承膺祚,檢校直閣金近淳,驪州牧使申獻朝,以次進伏訖。尙愚讀奏慶尙監司申耆狀啓,給馬有旨祗受事。象奎讀奏平安監司韓用龜狀啓,罪人金載謙,熙川郡到配事,分書判付訖,益運等,以無公事先退。上曰,海伯已爲入來乎?尙愚曰,未及待令矣。上曰,臺諫事,豈可屢煩提飭乎?蓋臺諫之爲職,其任則雖無不可言之事,而其資則不過六品官也。古則朝紙,例無臺諫違牌之說,而非獨臺諫而已,玉堂亦然,故三品以下,若違牌則,例以罷職捧傳旨,而近來則無端違牌,已成弊習,豈可成說乎?正言之呈辭,或緣昧例,而執義之違牌,是何事也?仍命書臺諫禁推傳敎。又敎曰,正言雖曰生疎,而昨旣肅命,今忽呈辭,政院何爲捧入也?卽爲還給,可也。諫長,亦有情勢乎?達淳曰,似無情勢,故幸行時,隨駕官單子,則以進字書之矣。上曰,一邊違牌,一邊書進,亦豈成說乎?仍命書傳敎曰,都承旨前望單子入之,待下批牌招察任。命獻朝進奏職姓名。敎曰,該邑近頗數遞,幾成弊邑,而人士之盛,無異京華,況於近年,又建大老祠,則一州之人必有矜式,未知士風,近復如何,而雖以民事言之,穀簿欠縮,糴政苟簡云,下去後,必須勉爲之也。節享在近,何當下去耶?獻朝曰,今明間當治發矣。上曰,不待宣諭,必當善爲,退去也。獻朝先退。命書傳敎曰,以海西之數遞與支勅,民邑受困,若非關係至重,何可作窠乎?旣差代之後,不可一刻曠務,海伯使之當日辭朝。今聞陽川縣監,以一司未署經,尙未辭朝云,邑雖小,亦有百里之責,跨朔瘝曠,豈成說乎?在前則大臣自下察飭,又或筵奏,出擧條而左右相,昨與三昨,皆登筵,何無一言乎?該倅一司除署經下送,此後須卽提飭,以除一分酬應之煩事,言于廟堂。仍敎曰,海伯催促入來,而陽川縣監,亦爲偕入。台佐承命出傳,與陽川縣監鄭軾,偕入進伏。奏曰,黃海監司,則姑未入來矣。命軾進奏職姓名。敎曰,文簡之後,連有官冕乎?軾曰,臣之五代祖爲蔭仕矣。上曰,有是忠烈,故有是特例,甚可貴也。致祭則當往爾家而受之乎?軾曰,然矣。上曰,欲於何時受之乎?軾曰,當於來初伏受矣。上曰,自政院諭於禮曹,與鄭忠貞家,同時致祭之地,可也。上曰,爾與誰家連婚耶?注書,必與爾相知矣。台佐曰,素有戚分,故與之親熟矣。命軾擧顔。敎曰,年幾何?軾曰,三十二歲矣。上曰,了了矣。命除宣諭七事。命退,諸臣以次退出。
己未八月初八日辰時,上御重熙堂。黃海監司入侍時,右副承旨尹光顔,假注書呂東植,記注官金景煥·承膺祚,黃海監司朴基正,以次進伏訖。上曰,直提學,如已來待,使之入侍。賤臣承命出,與直提學李晩秀,偕入進伏。命海伯進前。基正進奏職姓名。敎曰,方面之任,豈待今日,而兵曹欲爲久任矣。該道適有窠,故有此差送,而寧越治績,至今嘉賞,按道聲名,豈或減於治郡時耶?本道之償債穀名色,最爲痼弊,釐革之政,當先於此,果已聞知乎?基正曰,略聞其槪矣。上曰,宣化堂改建之役,不無列邑之貽弊云,而經春以後,海民甫起,必須善爲撫字,毋或貽瘼之地,可也。基正曰,材木凡節,幾盡設施云,下去後當觀勢爲之矣。上曰,象山舊基,方有豎碑之擧,設閣坐向,姑未完定,而石材幾盡輸置云,須善爲擧行,毋或以此貽弊,必趁未寒前爲之,而下去後,亦須一進奉審也。基正曰,秋巡時,謹當奉審矣。上曰,馳馬臺舊基,亦須奉審,而出去時,詳問於直提學,可也。何時當下去耶?基正曰,除拜屬耳,姑未的知矣。上曰,再明間治發,好矣。仍敎晩秀曰,碑文,必趁道臣下去前書出,而今日內,成出草圖書,可也。敎基正曰,早爲出去,見左右相問議道內凡事後,更入政院,受去密符之地,可也。命書傳敎曰,象山府神德王后私第舊基,碑閣工役將始,碑面,則海伯仍爲陪往,而當於今日親書,再明日傳于道伯,碑陰記,則大提學洪良浩,書進,前面草圖書篆字,直提學李晩秀書進,陰記草圖書篆字,原任直閣金祖淳書進,而再明日陪進時,盛于龍亭,至郊外傳于道臣事,分付,始刻日字,令內閣擇吉草記,閣役定坐向後,追後擇吉事,亦爲分付。仍命退,諸臣以次退出。
上在昌德宮。停常參·經筵。
鄭尙愚啓曰,事變假注書文尙中,身病猝重,勢難察任,今姑改差,何如?傳曰,允。
傳于金達淳曰,諸承旨,持公事入侍。
傳于沈象奎曰,同副承旨入侍。
傳于沈象奎曰,來待諸臣入侍。
以副校理朴宗京,副修撰安策,牌不進罷職傳旨,傳于李集斗曰,只推。
傳于鄭尙愚曰,屬邑部將之乏人,有幸行時試取之命,而更思捧單多數,則試射必遲滯,前期設初試,試取以待,親臨時更試,初試規矩,柳葉箭一中,鐵箭百步,講粗以上,取二技,親臨時規矩,臨時更稟事,分付。初試時試官,則外使摠制內營堂上將官中,一員受點爲考官,親試時試官,則亦爲臨時稟旨事,分付內外營。
以事變假注書望筒,傳于鄭尙愚曰,前注書弼聖賚,仍察。
傳于尹光顔曰,政官牌招開政。
傳于尹光顔曰,十五日次對,進定於明日。
以京畿監司徐鼎修狀啓,果川·廣州新作路,犯耕田禾利給代數爻開錄事,判付內,啓下備邊司爲旀,爲民之意,雖有別加給代之擧,而爲守令者,若於未播植之前,計給禾利如水原·龍仁之爲,則輦路修治,豈煩下敎乎?廣州·果川當該守令等,爲先從重推考,以此意,分付道臣爲良如敎。
金達淳,以吏曹言啓曰,今此貞陵忌辰祭獻官,以前大司諫尹長烈塡差,而時無職名,令該曹口傳付軍職,何如?傳曰,允。
兵曹口傳政事,副護軍尹長烈。
金達淳,以吏曹言啓曰,今八月十一日,行宗廟修改告由祭大祝,前校理李垿,前持平李東煥塡差,而時無職名,令該曹口傳付軍職,何如?傳曰,允。
李益運,以漢城府言啓曰,卽接中部都事尹致民牒報,則故孝子知中樞府事李時聖旌閭,今月初九日卯時,豎立於堅平坊典醫監洞契本家云矣,敢啓。傳曰,知道。
鄭尙愚,以禁衛營言啓曰,兵曹判書李在學所啓,以爲宿衛軍兵,各有直所,而銅龍門軍兵之同爲入接於建陽門者,未免事面之苟簡。今番敬奉閣移建後,銅龍門近處,旣有空閑之地,入接處所,卽爲設置,使之依前分直事,陳達蒙允矣。銅龍門南邊軍兵直所十一間半,新建,今已畢役之意,敢啓。傳曰,知道。一日半畢役,可謂神速,看役首校賞加,其餘將校及匠人邊首,卿其施賞,草記,可也。
鄭尙愚,以禁衛營言啓曰,銅龍門南邊軍兵直所,新建畢役草記。傳曰,知道。一日半畢役,可謂神速,看役首校賞加,其餘將校及匠人邊首,卿其施賞草記可也事,命下矣。看役首校策應監官徐有用,賞加,其餘將校白鳳翼等五人,各木一疋,權襂等五人,各布一疋,匠人邊首李廷三等四名,各布一疋施賞之意,敢啓。傳曰,知道。
鄭尙愚,以御營廳言啓曰,本廳把摠成範鎭,身病甚重,勢難察任,改差,何如?傳曰,允。
鄭尙愚,以御營廳言啓曰,銅龍門鄕軍直所,今已完役矣。依定奪建陽門軍四十名內二十名,該入直哨官率領仍直,其餘二十名及集賢門軍七名除出,合二十七名,把摠率領。自今日爲始,移直於銅龍門直所,而待標信擧行,集賢門軍八名,別定將校一人,把守之意,敢啓。傳曰,知道。
鄭尙愚,以御營廳言啓曰,謹依下敎,集賢門把守將校,大將處入直別武士除之後,推移把守之意,敢啓。傳曰,知道。
執義沈奎魯啓曰,臣於三司之任,實有難冒之情勢,向來大僚之請罷,雖緣本事之未詳,其爲慙恧,愈久愈切,屢除輒違,惟思自靖。又因諫長之疏,至有諡坐諸員現告之擧,而聖度寬庇,幸免重勘,自顧廉防,愧悚尤至。臣以此情踪,豈可諉之於職名之差異,晏然冒膺於見叨之職乎?請命遞斥臣職。答曰,勿辭,亦勿退待。
執義沈奎魯,應敎韓用鐸,副應敎李貞運,校理徐有聞,副校理南履翼,正言權心彦,修撰曺允遂·金熙周,副修撰曺錫中啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗杜,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,又閱幾年,而轉而爲伏閤之爭,當日處分,迺止於近島黜置。揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也。此則有大不然者,先大王之於渠,止慈止愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰露於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊有不可勝言,實非所望於聖明之時,而此亦猶屬餘事。妖凶如鄭妻,而遽使移置於京師至近之處,巢穴得肆之地,啄息自如,防守不嚴,以揆賊事觀之,凶招中所謂救貧議婚等說,又是妖賊之一大罪案。其糾結凶徒,煽動亂民之狀,昭不可掩,而其中罔測之凶言,亦有脈絡之相關者。此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,末又爲煽亂之窩窟,而近畿移置,思之及此,每不覺懍然。又於年前,有出置城外之命,使亘古所無之逆,任便居住於城闉咫尺之地。此已萬萬驚心,而及承今番下敎,始知入置京第,已多年所,繼而有出置罪名命釋之擧。噫,綸音頒下之後,此賊之由來罪惡,尤極彰著,而今日之意外處分,反歸寬假,當初全宥之命,雖蒙收還,畢竟命釋之擧,大失刑政,神人之憤菀,由是益激,宗社之憂虞,從此轉深,三尺之章,有不可一刻容貸,請亟寢罪人鄭致達妻出置罪名命釋之音,依前還發配所,仍令王府快正典刑。噫嘻,痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞臟,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,六字刀割謀逆節,及今益彰,擧國臣民,腐心之痛,切齒之讎,尤有倍於前日,請物故罪人德相,亟施孥籍之典。噫嘻,痛矣,尙喆之罪,可勝誅哉?本以庸瑣之品,久據勻軸之任,眷遇,何如,恩造,何如,而賦性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡旣如是狼藉,則其子之傳法,亦可以推知,今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫而,反肆欺罔之習。噫,是豈今日臣子之所敢萌於心,而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積,至於前後凶逆之,十六字刀割姻附賊復,陰助聲勢,不軌之跡已綻,懷二之謀難掩,賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈鬱,國論去而愈激,而向者院相之敎,大有不然者,雖以逆積,逆點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。九行半刀割答曰,不允。五字刀害
執義沈奎魯,正言權心彦啓曰,噫嘻,痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說·大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來,所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。噫嘻,痛矣,從古亂逆何限,而豈有如今番夏賊之窮凶極惡者哉?語其凶言,則雲海之所不道,論其逆節,則賊獍之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於討讎討賊之義,自顧漸恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女,囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今此逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正形之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒,及夏賊親屬奴傔連伊夫妻,竝嚴鞫得情,夬正典刑。噫,以國榮亘萬古所無之窮凶極逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意。八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事,不可再擧之說,咆喝公産,略無顧忌,三十五量刀割凶肚莫掩。至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,有萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫噫痛矣,明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,八字刀割鉤覈之路,惟在此賊之盤問,而半夜特敎出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦憲,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞臟,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語。公座稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念呴嚅之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,八字刀割與同死生之說,已是遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天網絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迃路,初則領付本鄕,末乃移配近島,殆若量移者然,義理自此晦塞,亂賊無所懲畏,思之及此,寧不大可憂而大可懼者哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚夬正王法。噫嘻,痛矣,亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸,屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝奸惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
憲府無傳啓。
正言權心彦啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不賴,未克究覈,未及承款,王章未伸,輿憤莫洩。請金甲島爲奴罪人克觀,更令王府嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天,則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加,而騙取貨財,旨意閃忽,假設謊怪之事,煸動妖誕之說,而敢於顯露之餘,反爲拔足之計。前後情狀,節節狡慝,而如金履白,誕妄陰邪之類,又從以趨附,使令之不暇,托爲師弟而傳播邪說,引誘徒黨而慫慂邪計,京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖淫之藪,招呼容接,爛熳同歸,往復訾,視若同胞者。渠去來和應,互相連肚者,渠及夫發告之共議,益見情跡之莫掩,與彝天,一而二,二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有將來難言之慮。在聖人辟以止碎之政,決不可不嚴杜其漸,以示生道殺人之義,而不由王府,徑付秋曹,已是失刑之大者。且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑。其餘徒黨,亦令嚴鞫處斷,以折奸萌。新除授司諫李萬榮,時在京畿安城地,請斯速乘馹上來事,下諭。答曰,不允。下諭事,依啓。
己未八月初九日卯時,上御誠正閣。諸承旨持公事入侍時,行都承旨李集斗,行左承旨李益運,行右承旨金達淳,左副承旨鄭尙愚,右副承旨尹光顔,同副承旨沈象奎,記事官柳台佐,假注書呂東植,記注官金景煥·承膺祚,檢校直閣金近淳,以次進伏訖。達淳,讀奏咸鏡監司具㢞狀啓,慶興府使鄭信達到任事。江原監司南公轍狀啓,莊陵奉審事離營事。益運讀奏慶尙監司申耆啓本,永川郡反庫事。象奎讀奏咸鏡監司具㢞啓本,罪人田春福,端川府到配事。慶尙監司申耆啓本,罪人南正和新寧縣到配事,分書判付訖。集斗等以無公事,先退。上曰,同副承旨,與史官進去鑄字所,可也。仍命退,諸臣以次退出。
己未八月初九日辰時,上御便殿。同副承旨入侍,來待諸臣同爲入侍時,同副承旨沈象奎,假注書呂東植,記注官金景煥·承膺祚,行護軍李書九,直提學李晩秀,行副護軍洪義浩·李魯春,以次進伏訖。上敎書九曰,有司之任,凡於軍國機務,無論大小,皆當與聞,卿須與定例諸堂,相議整理所事,以爲釐正謄錄之地,可也。敎義浩等曰,考校有命,而曰,以不知者,是豈成說乎?此蓋今人,不知尊尙朱書,不能習熟見故然也,殊可慨歎,此後則須善爲之也。敎晩秀曰,隨駕官單子,何至今不爲修整也?晩秀曰,以兩司之未備故然矣。上曰,須卽差出,從速修入之意,分付,可也。命退,諸臣以次退出。
上在昌德宮。停常參·經筵。
碑文親傳罷後,內閣·政院·玉堂·藥房口傳問安。答曰,知道。
藥房都提調,李秉模,提調金文淳,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于李集斗曰,聖后私第舊基,碑面奉詣時,當於便殿親傳,該房知悉。
傳于李集斗曰,禮房承旨,馳詣宗廟·永寧殿,奉審摘奸以來。
傳于鄭尙愚曰,大臣·備局堂上引見。
備忘記,大邱營將趙恩錫下直,長弓一張,長箭一部,片箭一部,筒兒一箇賜給。
玉堂前望單子入之,校理南履翼·申絢,副校理洪樂安·趙弘鎭,副修撰尹悌東落點。
有政。吏批,判書金文淳進,參判未差,參議尹光普牌不進,行右承旨金達淳進。以李書九爲吏曹參判,朴載淳爲工曹參判,尹序東爲奉常正,李龜雲爲左通禮,徐有聞爲右通禮,金明鎭爲漢城判官,李宗明爲貞陵令,徐洛修爲造紙別提,李儒亨爲繕工奉事,洪元燮爲星州牧使,兼掌令曺錫中減下,張至冕爲司僕正,李在翼爲宗廟令,金在明爲報恩縣監,李海淸爲康津縣監。
兵批,判書李在學進,參判李冕膺病,參議朴奎淳入直進,參知閔昌爀病,左副承旨鄭尙愚進。以閔孝騫爲景福將,曺慶夏爲部將,朴宗京爲北評事,金熙民爲三田渡別將,僉知三單金百彬·金致五·曺允植,副司直鄭景祚·李龜雲·金近淳,副司果金銑,竝單付。
金達淳啓曰,明日景慕宮修改時,工曹堂上,當爲進參,而判書黃昇源,宗廟修改進去,參判朴載淳,參議趙觀鎭,俱有身病,不得進參。參判·參議,竝卽牌招,以爲推移進參之地,何如?傳曰,竝許遞,今政差出。
再政。吏批,以李基讓爲工曹參判,李魯春爲工曹參議。
兵曹,李潤慶爲禁衛中軍。
沈象奎,以義禁府言啓曰,全羅道興陽縣呂島鎭充軍罪人柳心源,忠淸道唐津縣充軍罪人閔光升等放送事,承傳啓下矣。柳心源·閔光升等,放送事,分付該道道臣之意,敢啓。傳曰,知道。
兵曹口傳政事,護軍李祖承·尹弼秉,副護軍尹行元·尹光普·崔獻重,副司果李義明,竝單付。
金達淳,以弘文館言啓曰,新除授副校理趙弘鎭,時在全羅道康津縣任所,副修撰尹悌東,時在忠淸道報恩縣任所,經筵入番事緊,請竝斯速乘馹上來事,下論。答曰,依啓。
李集斗,以景慕宮都提調意啓曰,太常所進大棗,今方薦新於本宮,而宮苑大棗,姑未成熟,待爛熟薦新之意,敢啓。傳曰,知道。
鄭尙愚,以兵曹言啓曰,內吹螺赤及龍虎營兼內吹,今秋等習角賞木,依判下別單,分等施賞之意,敢啓。傳曰,知道。
尹光顔,以舟橋司言啓曰,舟橋排設,今日畢役之意,敢啓。傳曰,知道。
己未八月初十日卯時,上御便殿。碑面親傳入侍時,行左承旨李益運,行右承旨金達淳,左副承旨鄭尙愚,右副承旨尹光顔,記事官柳台佐,假注書呂東植,記注官金景煥·承膺祚,檢校待敎李存秀,以次侍立訖。益運曰,通禮未及待令,故方差假通禮擧行,而假通禮一員,亦未及待令,依近例以兼春秋擧行乎?上曰,唯。景煥退伏通禮班,命奉入碑面,上親傳訖,命奉安于龍亭,仍詣祗迎所,引儀唱鞠躬,上祗迎訖。命書傳敎曰,右副承旨,馳詣明陵·弘陵曲墻修改處,奉審局內諸陵,一體奉審以來。命退,諸臣以次退出。
己未八月初十日辰時,上御便殿。藥房入診,大臣·備局堂上引見入侍時,藥房都提調李秉模,提調金文淳,左副承旨鄭尙愚,記事官柳台佐,記注官金景煥·承膺祚,檢校直閣金近淳,假注書呂東植,事變假注書弼聖賚,右議政李時秀,刑曹判書李得臣,兵曹判書李在學,行大護軍李邦一,同知中樞府事徐有大,漢城左尹申大顯,行護軍李漢豐·李書九,副應敎李貞運,以次進伏訖。秉模等曰,勞動之餘,聖體候,若何?上曰,一樣矣。秉模等曰,近日晨夕過涼,而昨午則稍有熱意,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,元子宮氣候,何如?上曰,好在矣。上曰,象山舊基豎碑之擧,幸成於屢百年之後,甚可貴也。至於石礎之宛在,亦非偶然矣。秉模曰,甚是盛擧也。命書傳敎曰,聖后私第舊基所奉碑面印本,別定秩高守令,或地方官陪進,而祗迎後親受,依咸興·溫陽碑本印進時例爲之,該房與內閣,知悉擧行。仍敎曰,印進時,當令承旨及閣臣,出詣郊外,以爲陪進之地,進去人,則臨時稟定,可也。敎文淳曰,舟橋之役,何當告竣,而自始役爲幾日乎?文淳曰,今日午後,當告訖而自始役,爲四日有半矣。命書傳敎曰,舟橋之四日半告成,可謂設施後初有,都廳,內下弓子一張賜給,都監官,三營門中收用事,分付。上曰,次對爲之。秉模曰,頃伏奉谷城縣監金熙采上疏批旨,該縣稅穀,移捧樂安海倉,以爲試可事,行會矣。卽見全羅監司趙宗鉉,報本司辭緣,則枚擧該縣監牒呈,以爲稅穀,無論原納雜費,漕倉則,一夫所納,爲四石一斗零,海倉則,一夫所納,爲四石十二斗零。此非他,實由於漕倉所無之浮價,乃付於海倉雜費之致也。若當移捧,則勢將添徵於民結,當初移納之計,蓋出於爲民之意,而初以程途之取近,衆民咸願,今以雜費之倍重,民反不願。疏論報辭,雖有先後之逕庭,民情物議,實係利害之趨避,今若移捧於海倉,則浮價船價,較諸漕倉雜費,每夫加納爲十一斗零。民情旣不願,邑報又如此,依前還屬,事合便宜爲辭矣。海倉程途差近之利,反有雜費侵徵之弊,愚民之始願終不願,由於所費多少之曾未詳知,固不足責,而至於該倅,所當先探其增減,明知其利病,然後始敢陳疏,而今乃前後矛盾,有若向來慈山倅之爲,其在國體,不可不論勘,而聖念每軫數遞,姑先從重推考,使之隨事蘇救,以贖前愆,稅穀則依前納于漕倉之意,分付,何如?上曰,依爲之。出擧條秉模曰,昨年節使行,三節方物,雖已移準於二十七日之後,今年節行之空手入去,事涉如何,依例以三起磨鍊之意,分付該院·該曹,何如?上曰,依爲之。出擧條上曰,前後筵席,屢次酬酢,而大抵目下急務,莫先於正學之扶植,如欲扶植正學,則亦莫先於闡明經術,尊尙朱書,而如有講而明之者,則必須蒐訪而進用之,然後方可爲一半分實效。至於抄選,雖難輕易爲之,而如蔭官中,多聞博學人,另加採用,則懋實之政,莫大於此,而其所自處之道,亦當與蔭官無異。向來金直淳·宋啓幹諸人,皆乍除旋遞,如是則安在收用之本意乎?卿等,須留意採訪,可也。秉模曰,扶植正學之敎,臣等屢度仰承,不勝欽歎,而豈不思對揚之萬一乎?仍奏曰,抄啓故寔,依下敎取覽,則於文臣輩,必當資益,而第其許多篇秩,皆煩睿覽,一月之內,如是屢度,則酬應之節,必有加於親試考閱之勞矣。上曰,曺錫中之文,亦果見之乎?秉模曰,果見之而有若科場之別體,全不成說,誠駭然矣。秉模曰,秋夕在近,各陵寢祭官,當爲差遣,而侍從罷散者多,難以分排云,在前如此之時,亦有請敍之例矣。侍從堂上堂下違牌坐罷人員,竝爲敍用,令該曹口傳付軍職,何如?上曰,依爲之。卿宰奪告身以下,令該曹書入,待點下敍用,仍令付軍職,可也。上曰,武臣閫帥,一體捧傳旨,而有未及敍用者乎?在學曰,武臣閫帥,奪告身以下人,當依下敎書入,而柳心源·閔光升則充軍,李明奎則放逐,李潤慶則未及拿來,不可一體書入,故敢此仰達矣。上曰,柳心源·閔光升,事勢似然,放送。李明奎則曾有任便居住之命,以罷職未蒙敍例施行。李潤慶,則必以畿內守令仍佩之例,錯認而然,生疎所致,容有可恕?罷黜足矣,拿處則分揀,可也。出擧條秉模曰,日前陽川縣監,除拜多日,未爲辭朝,而不卽提奏,致煩下敎,不勝惶悚矣。上曰,亦有上京守令云耶?秉模曰,星州牧使李敬魯,向以鐵山事,就理之後,尙不下去。結城縣監李永老,平康縣監趙鎭宣,定山縣監鄭繼忠,皆爲上京云矣。上曰,諸守令,皆令催促下送,而李敬魯之許久曠官,豈可成說乎?秉模曰,諸道受由上京守令,方自廟堂,嚴飭下送,而其中星州牧使李敬魯,向以鐵山事,就理蒙放,尙此曠官,申飭之後,亦不卽發,事極可駭,爲先罷職,令該曹擇差下送,何如?上曰,依爲之。守令曠官事,近來何等提飭,則幾朔空務,而不卽催促還任,又不狀請下送,給由胡大事,而以此屢煩飭敎,萬萬駭然。先從現發之嶺伯,施以越俸之典,令該曹申加嚴飭,可也。出擧條命書傳敎曰,今日政新除授守令,待下批明日辭朝。敎秉模曰,新海伯,果爲往見,而道內凡事,亦爲詳諭乎?秉模曰,果來見而道內事,亦有言及者矣。上曰,兼諭善,皆有本兼職務,而今旣生涼,師傅諭善,當爲招徠矣。命書傳敎曰,新涼已生,在外山林,當招徠,使之出入講席,而在京兩諭善,近因本兼職務之連日赴公,姑難如式仕進。在近畿諭善,先爲上來,在懷德山林,則亦卽上來事,竝爲下諭於兩山林處,該房知悉。成送有旨,命大臣就座。在學曰,在前園幸,大駕,自華城府詣園所時,先後廂及行宮外留駐軍兵,臨時稟旨擧行矣,今亦依此爲之乎?上曰,依爲之。在學曰,今此幸行時,禁衛營留營事,奉承下敎,而禁衛大將申大顯,當爲別隨駕矣。留營軍兵,無領率之人,在前如此之時,有他大將或中軍代領之例,今番則何以爲之乎?上曰,令中軍代領,可也。大顯曰,臣營中軍徐有秉,身病甚重,勢難察任,今姑改差,何如?上曰,依爲之。在學曰,陵幸回鑾後,隨駕軍兵犒饋,近年每以乾物分給矣,今亦依此爲之乎?上曰,依近例爲之,可也。在學曰,左邊捕盜大將申大顯,以禁衛大將,別隨駕矣。當以他邊大將兼察之意仰請,而右邊大將趙心泰,方有實故,在前如此之時,有留都將臣兼察之例,今番則何以爲之乎?上曰,依爲之。出擧條尙愚曰,今此幸行時,禁衛大將申大顯,別隨駕,而兼帶左邊捕盜大將之任,留都將臣兼察事,命下矣。臨時自本院,牌招聽傳敎,何如?上曰,依爲之。出擧條命備堂先退。命書榻敎曰,玉堂中時帶別兼及未肅拜人,竝許遞,前望單子入之。上曰,新除星州牧使,雖不給馬,而本邑亦數遞,新延夫刷價等事,切勿以民結收取事,各別嚴飭,而俄者大臣所奏外,又有上京者,使之催促下送,而不爲下去者,亦卽書入也。上曰,贊儀所爲,誠甚痛駭矣。向於敬奉閣行禮時,不卽待令,致煩下敎,則在渠道理,焉敢偃臥渠家,而今日又不卽待令乎?自政院,各別嚴飭分付也。命書傳敎曰,承旨房仍。命退,承史以次退出。
上在昌德宮。停常參·經筵。
自人定至夜四更,灑雨下雨,測雨器水深五分。
李集斗啓曰,來十六日日次儒生殿講日次矣,敢稟。傳曰,秋到記後,更稟。
沈象奎啓曰,行大司憲權裕,持平權文度未肅拜,執義沈奎魯疏批未下,掌令洪彦爕,持平李秉烈在外,掌令南惠寬呈辭,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于金達淳曰,下直守令留待。
傳于李集斗曰,都承旨入侍。
李集斗啓曰,四月二十一日日次輪對官司䆃奉事李建胄,瓦署別提宋得輝,五月初一日日次輪對官,社稷令李義述,趙鎭,中樞經歷尹心輝,典籍李昌瑞,承文博士洪百儀。六月初一日日次輪對官,東氷庫別提李彭老,司錄李㬖。十一日日次輪對官造紙別提李鎭忠,內贍主簿裵泰度,西學訓導金就剛,忠勳都事權彝性,軍器僉正李禮培。二十一日日次輪對官,儀賓都事李得養,西氷庫別檢尹慶曾,義盈主簿金燾。七月初一日日次輪對官,司宰僉正成光默,主簿承憲祖,直長李在純,奉事李顯綏,禁府都事李亨保·崔崑·林樂喆·林沔浩·閔耆顯·李憲愚·徐有敎,司饔主簿洪章煥,直長鄭元林·朴弘壽,繕工監役丁若衡·任忠白·尹仁基,副奉事金是瓚,假監役鄭烈·李光顯。十一日日次輪對官,東學訓導金履垕,宗簿直長兪漢寔,漢城庶尹吳在鎭,主簿鄭復煥·李奎南,長興奉事申滃。二十一日日次輪對官,典牲副奉事鄭來重,奉常判官金熙華,軍資直長辛景愈,禮曹正郞金奎祥。八月十一日日次輪對官,兵曹正郞李敬裕,校書判校安任權,戶曹正郞李靖模,司圃直長金基彦,來待矣。傳曰,入侍。
金達淳啓曰,右副承旨尹光顔,同副承旨沈象奎,今日不爲仕進,卽爲牌招,何如?傳曰,允。右副聞有實,許遞,前望單子入之,待下批牌招察任。
吏曹口傳政事,穆陵參奉鄭履元,貞陵參奉曺龍玩相換。
傳于鄭尙愚曰,右承旨入侍。
傳于金達淳曰,下直守令入侍。
傳于鄭尙愚曰,軍士房承旨入侍。
承旨前望單子入之,洪義浩落點。
以隨駕官西班從二品改付標別單,傳于金達淳曰,備局有司堂上,當隨駕,宰臣本職許遞,付軍職,此單還給。
傳于鄭尙愚曰,右副承旨入侍。
傳于鄭尙愚曰,左副承旨入侍。
金達淳啓曰,奏御文字,何等愼重,而卽伏見全羅監司趙宗鉉,羅州·綾州·南平等三邑,稅船致敗委折査實狀啓,則年月下日字,初不塡書,事甚未安,原狀啓雖不得不捧,而不可無警,推考,何如?傳曰,允。
吏曹口傳政事,以李儀亨爲貞陵令,以黃勉基爲長鬐縣監。
傳于金達淳曰,昨日卿宰侍從敍用時,侍從奪告身不入云,其中前縣監李寅采,無異公罪,蕩滌敍用,傳旨付標。
李集斗,以弘文館言啓曰,新除授副校理申絢,卽爲牌招察任,何如?傳曰,允。
以副校理申絢牌不進罷職傳旨,傳于李集斗曰,只推。
以慶尙監司申耆狀啓,長鬐縣監林淵浩,病情危重,有難强令察任,不得已罷黜事,傳于金達淳曰,令該曹口傳擇差。
以宣傳官元永駿狀啓,新監司未及到營,交龜姑爲留待事,傳于鄭尙愚曰,令該曹相換。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而宗廟秋奉審相値,不得爲之之意,敢啓。傳曰,知道。
傳于沈象奎曰,時囚罪人朴崙壽,放送。
金達淳,以吏曹言啓曰,今此秋夕祭獻官執事中,無職名人員,令該曹口傳付軍職,何如?傳曰,允。
金達淳,以吏曹言啓曰,今此陵殿宮園墓,秋夕祭獻官執事,當爲磨鍊,而除老病公頉,無以推移排比,依近例,刑官及司饔院官員年六十以上人,通融塡差以入之意,敢啓。傳曰,知道。
李集斗,以禮曹言啓曰,卽接貞陵參奉所報,則今月十三日,本陵忌辰祭享,兩官當爲備員,而新除授令李宗明,時在京畿廣州地,未及上來云。莫重祭享,兩官不可不備,令李宗明,今姑改差,其代,卽令該曹口傳差出,以爲備員將事之地,何如?傳曰,允。
李集斗,以承文院都提調意啓曰,奉安閣所奉誥勅,今日臣等,移奉於禮曹奉安閣,而此後奉審等節,宜有一定之式。每年春秋孟朔初旬前,都提調劃出提調一員,進詣行禮後奉審,而郞廳一員及禮曹郞廳,同爲擧行後草記。本院郞廳,仍詣政院,告其形止,內外門開金,入盛樻子,藏于本院,而常時守直,則禮曹入直郞官,另加禁飭。墻內除草修掃之時,則外門開金,自該曹往復本院,以爲從便開閉之地。春秋孟朔奉審外,如有奉安之事,或潦雨時,別奉審依原奉審例擧行事,一體定式施行,何如?傳曰,允。
李集斗,以工曹言啓曰,今此秋奉審時,宗廟瓦㽅執頉十五坐,永寧殿瓦㽅執頉八坐,合二十三坐,自臣曹,各別精造。臣旣兼本署提調,與戶曹判書臣趙鎭寬,廟司令臣趙鎭順,眼同奉安于祭器欌之意,敢啓。傳曰,知道。
李益運,以漢城府言啓曰,依定式,無主未葬處,分付各部,搜訪報來,故別單書入,而至於有主未葬之類,亦令一一知委,斯速過葬事,申飭各部之意,敢啓。傳曰,允。
鄭尙愚,以御營廳言啓曰,闕內入直,事體何等莫重,而本廳新差把摠沈學祖,今方在外,今日番落點單子,以無頉,矇然書入,致有此受點之境。臣之不能審察之罪,在所難免,惶恐待罪,而卽令兵曹改修正以入,何如?傳曰,勿施,推考改差差代,改修正,可也。
司僕寺,當日舟橋良中行旗軍洗馬事單子啓,雨意向晴,日勢已晩,旗軍洗馬,勿爲之,官調馬,追後爲之爲良如敎。
執義沈奎魯疏曰,伏以異端之賊害正學,陷溺良心,自古有之,聖人比之洪水·猛獸,辭而闢之,如恐不及者,何也?慮其出此則入彼,不塞則不流故也。今之所謂西洋學者,卽異端中,尤至邪而絶悖,滅倫而亂常者也。前後飭敎,何等申嚴,則庶幾邪說永熄,亂民知戢,而湖西諸邑,其說漸熾,嘯聚徒黨,誑惑愚民,實有轉益難圖之慮,故臣於昨秋,陳疏嚴討,請斷窩窟者,區區憂慮,有不得不已也。近聞秋曹罪人崔必恭,卽向來所謂改過革心,自稱歸化者,而今忽以悔前自服,不變其學之說,肆然發口,終不悔心云,人心之陷溺,邪說之迷惑,胡至此極?渠之蒙被恩造,曲加敎導,前後,何如,則苟非木石,庶幾感化,而始爲詐服,今乃抵賴,頑不知變,迷不向化,究厥心腸,寧不凶悖乎?我殿下,雖欲闡明正學,誕敷聖化,要使亂民自歸名敎,而噫,彼滅法亂倫之說,尙此肆發於官庭,則誑惑陷溺之甚,推此可知,敎化不行,則齊之以刑,王法之常也。向臣所謂湖西亂民之窩窟,卽李存昌也,存昌之根柢,必恭是耳。此不置法,則滋蔓難圖,勢所必至,臣謂刑曹罪人崔必恭,亟正王法,使愚民迷惑者,知所懲畏,無至漸染,甚大幸也,臣無任云云。省疏具悉。李存昌旣云革心,欲知崔必恭之亦然,使之更覈,其言雖似不快,不可以不革面論,久則當革心,疏請用律,是豈人其人之意乎?其外別無現出者,爾疏云云。不亦過乎?
副校理洪樂安疏曰,伏以,臣於見職,揆以人器,參以情地,夫豈有一分承當之望,而只緣生成之恩,無路仰答,自效之義,惟在奔走。所以怵畏嚴命,冒昧出膺,供職未幾,瘡疣自露,畢竟罪著不誠,合被大何,而聖度天大,略示誨責,臣至今追思,惶汗浹背,縮伏私次,無非俟勘之日矣。纔過半歲,遽被分揀之恩,未及數日,恩除又出於特點,臣是何人,蒙被誤恩,乃至於此?且驚且惶,以首頓地,誠不知措躬之所矣。顧今聖慕方深於濡露,淸蹕將戒於不日,以臣生死向前之心,忝叨近密於似此之時,寧敢爲逡巡控免之計哉?其奈舊愆未贖,惶愧交中,不可以時月之稍久,有所自恕,而抗顔淸朝,實無其望。且臣之目下情理,尤有所萬萬竊急者,臣之老父,年近八耋,素抱貞疾,近於暑濕之餘,受傷不細。兼以痰積宿症,乘時闖發,食飮全却,症情沈篤,臣本以終鮮之身,且無强近之親,藥餌之節,扶將之際,無人替行。以此情地,誠無以頃刻離捨,玆敢悉暴衷懇,仰瀆崇嚴。伏乞天地父母,特垂矜諒,亟遞臣職名,以便救護,仍治臣辜恩逋命之罪,以爲事君不誠之者戒焉,臣無任云云。省疏具悉。爾其勿辭救護。
己未八日十一日卯時,上御誠正閣。都承旨入侍,輪對官同爲入侍時,行都承旨李集斗,假注書呂東植,記注官承膺祚,編修官徐有聞,以次進伏,輪對官以次伏於階上訖。上曰,右承旨入侍。賤臣承命出傳,行右承旨金達淳進伏。上曰,廟宮修改日,若有酬應之事,則例於修改後爲之,而今日則諸官輩,旣已來待,亦不可以會且歸矣。故特以身自罷之之意,不使之自外退去,只令有所懷人陞殿,其餘則皆爲退去之意,分付,可也。集斗承命分付,輪對官皆退出。西學訓導金就强,進奏職姓名。集斗曰,奏所懷。就强曰,本學大廳,有先朝庚寅年輦過時御筆奉安懸板,而今於年久之後,門戶剝落,墻垣頹圮,事體甚爲未安,趁卽修改,似好,故敢此仰達矣。上曰,依爲之。出擧條仍敎曰,先朝輦過時,予亦陪詣,今尙記憶矣,爾居何處?就强曰,居定平矣。仍退出。上曰,此外無奏事人乎?集斗曰,然矣。上曰,輪對官幾許人中,只有訓導一人,無奏事者,豈可成說乎?集斗曰,其中必有緊司,而皆爲退去,誠駭然矣。命書傳敎曰,春秋奉審廟宮修改日,大小酬應,例於修改後爲之,今日輪對,亦當於修改後召見,而諸官之雨中等待,宜念。只令稟事者陞殿,而當初取稟,未免不審,該房承旨·該曹堂上推考,此後徵稟事,分付。五十餘官之間,亦有緊任,而隨衆退出,陞殿奏事,只是文官參下一人,事甚駭然,而旣命先退,姑不處分。其中奏事官,紙一卷賜給,戶曹郞官入侍人中,如有前例,別例房査出推考。上曰,下直守令入侍。出榻敎賤臣承命出傳,與星州牧使洪元爕,康津縣監李海淸,報恩縣監金在明,偕入進伏。元爕進奏職姓名。上曰,該邑近成數遞,下去勉爲之也,何當下去?元爕曰,明當下去矣。海淸進奏職姓名。上曰,先故及注書時事,至今思之矣,必須善爲之,毋或少忽也,何當下去耶?海淸曰,明當治發矣。在明進奏職姓名。上曰,老親在鄕,而緣何在京耶?在明曰,因事適來矣。上曰,下去須好爲便養,而此後則須節飮,可也。該邑去連山爲幾里耶?在明曰,近二百里矣。竝除宣諭七事,命先退。上曰,穆陵參奉鄭履元入侍。出榻敎仍敎曰,左副承旨,與之偕入。賤臣承命出傳,左副承旨鄭尙愚,與穆陵參奉鄭履元偕入進伏。履元進奏職姓名。敎曰,爾是忠貞之幾代孫耶?履元曰,五代孫矣。上曰,年幾何?履元曰,三十九歲矣。上曰,做科工乎?履元曰,在鄕家貧,未做科工矣。命先退。命書榻敎曰,穆陵參奉鄭履元,貞陵參奉曺龍玩,令該曹口傳相換。仍命退,承史以次退出。
己未八月十一日午時,上御便殿。右副承旨入侍時,右副承旨鄭尙愚,假注書呂東植,記注官金景煥,記事官金珍恪,以次進伏訖。上曰,左副承旨,與朱書註釋文臣及鑄字所來待定例堂上,入侍,可也。賤臣承命出傳,左副承旨洪義浩,與定例堂上李晩秀,行副護軍李魯春·金羲淳,偕入進伏。敎義浩等曰,考校之役,必須詳細爲之,可也。此若善爲,則非但有助於持身,做官等事,推移做去,則亦將有補於邦謀國計矣。晩秀曰,今此幸行時,炬契植炬,出宮時,至果川縣,還宮時,至金佛峴南邊待令事,頃已稟定矣。植炬步數,前例不一,不可不指一知委,今番則以二十五步磨鍊排立之意,分付畿營,何如?上曰,依爲之。出擧條命退,諸臣以次退出。
上在昌德宮。停常參·經筵。
傳于李集斗曰,都承旨入侍。
傳于鄭尙愚曰,軍士房承旨入侍。
傳于李集斗曰,來待諸臣入侍。
以假注書望筒,傳曰,前假注書洪命周仍察。
兵曹口傳政事,部將李吉會,宣傳官元永駿相換。
以兵曹分所單子,傳于鄭尙愚曰,莫重銅弘,無異金弘,此豈入稟之事乎?把摠直所,但可相換,以此分付。
金達淳,以吏曹言啓曰,卽接通禮院牒報,則以爲今此幸行時,左右通禮,隨駕事,命下矣。左通禮李龜雲,時在慶尙道禮安地,未及上來,卽速變通差出,以爲備員隨駕之地云,通禮院左通禮李龜雲改差,其代口傳備擬以入之意,敢啓。傳曰,知道。
李集斗,以禮曹言啓曰,卽接健元陵參奉所報,則今此秋夕祭享,兩官當爲備員,而本陵令李觀秀,身病猝重,萬無進參之路云。莫重祭享,兩官不可不備,令李觀秀,今姑改差,其代卽令該曹口傳差出,以爲備員將事之地,何如?傳曰,允。
吏曹口傳政事,以洪樂游爲左通禮,韓用謙爲健元陵令。
鄭尙愚,以御營廳言啓曰,因兵曹分所單子入稟,傳曰,莫重銅弘,無異金弘,此豈入稟之事乎?把摠直所,但可相換,以此分付事,命下矣。依傳敎,銅龍門入直把摠,建陽門入直哨官,相換直所之意,敢啓。傳曰,知道。
己未八月十二日辰時,上御重熙堂。都承旨,軍士房承旨入侍,來待諸臣,同爲入侍時,行都承旨李集斗,右副承旨鄭尙愚,記事官柳台佐,記注官金景煥·承膺祚,定例堂上徐龍輔,有司堂上李書九,以次進伏訖。上曰,自今日至再明日,連爲傳香乎?集斗曰,然矣。上曰,明日奉審,則當遣史官爲之矣。集斗曰,何史官進去與否,當臨時更稟矣。上命書榻敎曰,長鬐縣監黃勉基,當日辭朝,給馬下送。上曰,下直守令留待乎?賤臣承命出傳,長鬐縣監黃勉基,業已下直出去矣,以此回奏。上敎龍輔曰,今番陵所曲墻之役,果爲一新乎?龍輔曰,謹爲築成而西邊地臺補土處,終未完固,非久恐有更築之慮矣。上曰,來頭若爲更築,則役處大小,當何如?龍輔曰,設或改築,未必如今番役事矣。上曰,齋室則,何如?龍輔曰,齋室則可謂精好矣。龍輔曰,在前行幸時,若値齋日,則吹打,只以螺鼓擧行矣。今亦依此爲之之意,分付,何如?上曰,依爲之。出擧條龍輔曰,在前行幸時,若値素饍封進之日,則素膳單子,呈于守宮承旨事,曾有定式矣。今亦依此擧行乎?上曰,依爲之。出擧條龍輔曰,陵幸時宿所站,例有設布帳虎網子,而園幸時,則不爲擧行矣。今番果川縣宿所站,設布帳虎網子,依陵幸例擧行乎?上曰,置之,可也。出擧條龍輔曰,陵幸時道路橋梁,道臣例爲親審,而園幸時,則不爲擧行矣。今番行幸時,道臣看審,當自廣州境,至果川縣官門爲之,以此知委,何如?上曰,廣州今爲留司,實留守,當有看審與導駕,如松留之例,則果川,且是每年園幸之路,今番則道臣看審除之,可也。出擧條上曰,差員守令,使之陪祭,可也。龍輔曰,五邑守令,竝令晉參乎?上曰,雖使參班而去,似無不及,以此知委,可也。龍輔曰,沿路訪問事,何以爲之乎?上曰,廣州沿路,如有大臣墳墓,訪問書入,可也。上敎書九曰,分留穀成冊,近已上來,前日之所未知者,果有因此可知之道乎?書九曰,今番上來成冊,只是分留穀實數而已,別無可知之道矣。書九曰,先朝獻陵行幸時,施惠條,謹爲考出,則多有考例施行之文,而前例,則只見有肅廟朝舊還蕩減事矣。上曰,更爲詳考,可也。上曰,二直提學,以植炬事,出擧條而不曰某年則幾步磨鍊,今番則幾步磨鍊,直言二十五步磨鍊排入事,分付,可謂泛然矣。命退,諸臣以次退出。
上在昌德宮。停常參·經筵。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
李集斗啓曰,今十九日獻陵親祭祭文,二十一日顯隆園親祭祭文,當爲製進,大提學洪良浩,待明朝牌招,何如?傳曰,允。
鄭尙愚啓曰,禁衛大將申大顯,以長陵獻官,今方受香出去矣。所佩命召及兼帶左邊捕盜大將命召,及大將牌·傳令牌,來請還納,將兵之任,不可一刻無摠察之人。捕將,則在前如此之時,有他邊大將兼察之例,今番則何以爲之?敢稟。傳曰,仍佩往來,都相摠察,訓將兼察。
鄭尙愚啓曰,禁衛大將申大顯,仍佩往來都相摠察事,命下矣。在前如此之時,有都提調命招之例,有從事官發牌聽傳敎之例,今番則何以爲之,而左邊捕盜大將,則訓將兼察事,命下,兼察左邊捕盜大將徐有大,卽爲牌招,聽傳敎,何如?傳曰,發牌牌招。
傳于李集斗曰,禮房承旨入侍。
傳于鄭尙愚曰,軍士房承旨入侍。
兵曹口傳政事,副司果洪樂游單付。
傳于李益運曰,左承旨入侍。
傳于李益運曰,來待諸臣入侍。
傳于李集斗曰,薦獻各品,在所致敬,且於享需,猶以時果從便換色代用,則豈可以不合於薦獻者,封進乎?今見薦餘,難免不審,該署提調,與看品該曹堂上等遞差,該署郞廳,拿處。
以慶尙監司申耆狀啓,山藥,節序差早,限內不得封進,惶恐待罪事,傳于李集斗曰,勿待罪事,回諭。
李集斗,以成均館行大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成李錫夏,身病危劇,呈旬已久,直講金履載,以獻陵秋夕祭典祀官兼大祝進去,典籍未差,時無入直之員,以他郞官,姑爲代直,何如?傳曰,典籍令該曹口傳差出,可也。
吏曹口傳政事,以張至冕爲左通禮,安策爲典籍,健元陵令韓用謙,典牲判官兪漢純,相換。
金達淳,以整理儀軌廳摠理大臣意啓曰,華城城役,儀軌之役,前司僕正洪元燮,專管擧行,而纔除星州牧使,昨已辭朝矣。儀軌編摩,難付生手,仍任前職,使之專意編役,何如?傳曰,允。其代,令該曹口傳拔例擇差,待下批,當日辭朝,嚴飭卽爲到任,可也。
吏曹口傳政事,以張錫胤爲星州牧使。
李集斗,以成均館行大司成意啓曰,本館入直,久任郞廳外,若有凡郞代員替直之事,則依下都監郞官例,草記代直事,曾有定式矣。司成李錫夏,呈旬,直講金履載差祭,新除授典籍安策,亦爲差祭進去,時無入直之員,以他郞官姑爲代直,何如?傳曰,未肅拜典籍改差,令該曹口傳差出,待下批使之入直,可也。
傳于金達淳曰,玄風縣監,口傳差出,待下批當日辭朝。
吏曹口傳政事,以嚴思彦爲典藉,崔禧延爲玄風縣監。
兵曹口傳政事,護軍宋銓,副護軍尹光顔。
金達淳,以吏曹言啓曰,卽接通禮院牒報,則以爲明日摛文院齋宿時,左右通禮,不可不備員,而新除授左通禮張至冕,見差懿昭廟秋夕祭典祀官,兼大祝,方在享所,卽速變通差出,以爲備員擧行之地云,通禮院左通禮張至冕改差,其代,口傳備擬以入之意,敢啓。傳曰,知道。
吏曹口傳政事,以高宅謙爲左通禮。
金達淳,以吏曹言啓曰,卽接通禮院牒報,則以爲明日摛文院齊宿時,左右通禮,不可不備員,而新除授左通禮高宅謙,時在全羅道昌平地,卽速變通差出,以爲備員擧行之地云,通禮院左通禮高宅謙改差,其代,口傳備擬以入之意,敢啓。傳曰,知道。
吏曹口傳政事,以柳頤玄爲左通禮。
以李命求囚單子,傳于沈象奎曰,附過放送。
金達淳,以訓鍊都監言啓曰,本局把摠李煥,身病甚重,勢難察任,改差,何如?傳曰,允。
金達淳,以左邊捕盜廳言啓曰,本廳兼從事官權翊,身病猝重,勢難察任,從事之任,今姑改差,何如?傳曰,允。
己未八月十三日辰時,上御重熙堂。禮房承旨·軍士房承旨入侍時,行都承旨李集斗,右副承旨鄭尙愚,假注書呂東植,記注官金景煥,編修官洪樂游,以次進伏訖。上命書傳敎曰,十五日眞殿,當爲行禮,明日,逌萬寧門詣摛文院齋宿,而秋夕祭享,各陵廟殿宮園墓香祝,當於齋所門外祗迎,該房知悉。仍敎曰,該房承旨,先詣傳香所,待出宮時傳香,可也。命書傳敎曰,幸行時,別兼春秋,當爲隨駕,而在京兩人,皆帶通禮,左通禮洪樂游改差,令該曹口傳付軍職,其代,令該曹口傳差出。命退,承史以次退出。
今八月十三日午時,上御便殿。左承旨入侍,來待諸臣同爲入侍時,行左承旨李益運,假注書洪命周,記注官金景煥·承膺祚,行吏曹判書金文淳,戶曹判書趙鎭寬,有司堂上李書九,以次進伏訖。上曰,露梁御路,水決處,何如耶?鎭寬曰,今番之雨,衝決成滙矣。文淳曰,雨霽稍久,故其所渟滀,稍勝於前,而猶未盡爲疎洩,如未變通作路,則不可不造橋,故今方知委京兆矣。上曰,然則稍加逶迤,從便作路,無所不可,以此,出擧條擧行,可也。文淳曰,臣於舟橋看審之路,歷審輦路,則蔓草川南邊沙場中,有江水決入成滙處,正當動駕直路,廣爲三十七八把,深可數三尺。今方往復京兆,與度支,造成橋梁,而反復思之,此處形止,沙軟水瀦,橋梁間架稍闊,就此作路,終有所未安。自其西邊沙場,稍加逶迤,則其間不過百許步,而均是平沙,無他牽礙之端,事勢穩當,今番則使之從便治道。此後幸行,若値水退土堅之時,則依前以直路修治之意,定式施行,似好,而御路事體至重,不可不稟定,故敢此仰達矣。上曰,依爲之。出學條上曰,濟用監留財,其果問之否?書九曰,實數姑未問知矣。上曰,今番舟橋,可謂速成矣。文淳曰,然矣。當初則動費數十餘日,而僅爲造成矣,今則船漢與匠手,無不鍊熟,故如是速成矣。文淳曰,臣今方待罪藥院,而又差別雲劍矣。雲劍則班在駕前,藥院則班在駕後,故前後班次,無以推移,而藥院之任,又有所重矣。上曰,預差誰也?文淳曰,李得臣·徐龍輔矣。上曰,以徐龍輔爲實差,卿爲預差,可也。文淳曰,然則雖以藥院陪從,旣有雲劍例差之命,當以箇箇陪班耶?上曰,然矣。敎文淳曰,洪元燮旣已仍任前職,星州牧使之代,以口傳各別擇差,可也。命退,諸臣以次退出。
上在昌德宮。停常參·經筵。
香祗迎罷,入摛文院堂內後,內閣·政院·玉堂·藥房口傳問安。答曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于李集斗曰,禮房承旨,馳詣宗廟·永禧殿·景慕宮,奉審摘奸以來。
李集斗啓曰,今日齋宿承旨,當爲備員,而右承旨金達淳,同副承旨沈象奎,差祭,何以爲之,而右副承旨未差之代,政官牌招,開政差出,待下批仍卽牌招,何如?傳曰,允。
李集斗,以吏曹言啓曰,卽接通禮院牒報,則以爲今日摛文院齋宿時,左右通禮,不可不備員,而新除授左通禮柳頤玄,身病猝重,萬無進參之路,卽速變通差出,以爲擧行之地云。左通禮柳頤玄改差,其代,口傳備擬以入之意,敢啓。傳曰,知道。
吏曹口傳政事,以兪鉉章爲左通禮。
有政。吏批,判書金文淳進,參判未差,參議尹光普牌不進,行右承旨金達淳進。以徐英輔爲承旨,李祖承爲吏曹參判,鄭大容爲禮曹參判,李在學爲掌苑提調,尹弘心爲刑曹正郞,韓栢林爲軍資判官,李志淳爲監察,李潢爲掌樂主簿,兼養賢主簿單嚴思彦,李義福爲敦寧主簿。
兵批,判書李在學侍衛進,參判李冕膺病,參議朴奎淳入直進,參知閔昌爀病,左承旨洪義浩進。護軍李書九·朴載淳·李潤慶,副護軍趙觀鎭·徐美修·李喆運竝單付。
金達淳,以吏曹言啓曰,新除授平市署令李寅燮呈狀內,矣身猝得暑癨,氣息凜綴,時月之內,實無供仕之望,卽速入啓遞改云,身病旣如是,則不可强令察任,改差,何如?傳曰,允。
吏批,再政。以徐應輔爲平市令。
李集斗啓曰,驪陽府院君閔維重祠宇,遣承旨致祭事,命下矣。何承旨進去乎?敢稟。傳曰,驪陽家致祭,旣命以祠宇爲之,同副承旨許遞,前望中國舅內外孫書入,待下批牌招進去。
承旨前望單子入之,韓用和落點。
吏批,三政。以閔耆顯爲濟用主簿。
韓用和啓曰,臣用和,以驪陽府院君文貞公閔維重祠宇致祭,進去下直之意,敢啓。傳曰,知道。
金達淳,以吏批言啓曰,卽接奉常寺牒報,則以爲今此獻陵親祭時,典祀官,例以本寺正塡差,而正尹序東,有實故,下往長湍地,卽速入啓變通,以爲擧行之地云。奉常寺正尹序東改差,其代,今日政,備擬以入之意,敢啓。傳曰,知道。
吏批,四政。工曹正郞金景煥,禮曹正郞金錫泰相換。
五政。以張至冕爲奉常正,李審度爲禁府都事。
傳于沈象奎曰,二十日次對,進定於明日。
金達淳,以吏曹言啓曰,卽接奉常寺牒報,則以爲今此獻陵親祭時,典祀官,例以本寺正塡差,而新除授正張至冕,見差懿昭廟秋夕祭典祀官兼大祝,方在享所,卽速變通差出云,奉常寺正張至冕,改差,其代口傳備擬以入之意,敢啓。傳曰,知道。
以掌樂正望筒,傳于金達淳曰,仍任。
吏曹口傳政事,以朴崙壽爲奉常正,掌樂正柳頤玄,仍任事承傳。
金達淳,以吏曹言啓曰,卽接奉常寺牒報,則以爲今此獻陵親祭時典祀官,例以本寺正塡差,而新除授正朴崙壽,見差禧陵秋夕祭典祀官兼大祝,方在享所,卽速變通差出云。奉常寺正朴崙壽改差,其代,口傳備擬以入之意,敢啓。傳曰,知道。
吏曹口傳政事,以洪樂游爲奉常正。
沈象奎,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
己未八月十四日辰時,上詣摛文院。齋宿入侍時,行左承旨李益運,左副承旨洪義浩,右副承旨鄭尙愚,假注書洪命周·呂東植,記事官金珍恪,記注官承膺祚,直提學李晩秀,原任直閣金祖淳·徐榮輔,以次侍立訖。時至,通禮,跪啓外辦,上具翼善冠·衮龍袍,乘輿,出萬寧門。敎曰,先送一隷于香室,使之傳香,可也。義浩,承命分付,至齋所門外,通禮啓請降輿,上降輿詣祗迎所。敎曰,諸執事,皆爲序立於敦化門內,是何事也?益運曰,初以待令於仁政殿庭爲議,而前例未能的知,故然矣。上曰,在昔先朝延化門外祗迎時,諸執事,例自崇政殿庭,陪進香祝,今亦依此例,事當待令於仁政殿庭,而今乃待令於敦化門外者,極爲誤矣,此後申明嚴飭,俾勿如是也。上曰,諸獻官,須遠立徐行,而勿爲連續出去之意,諭之,可也。尙愚承命分付。上曰,旣有下敎,而諸獻官,猶復連續出去,承旨何不詳諭也?此非難事,而如是擧行,承旨事,極爲駭然矣。仍命書榻敎曰,右副承旨鄭尙愚,爲先罷職,令該府拿問重勘。又命書榻敎曰,香室守僕,事過後令攸司,從重科治。尙愚退出,諸獻官,以次奉香祝趨出。上祗迎訖,通禮跪啓請乘輿,上乘輿入內閣門,至摛文院庭內,通禮跪啓請降輿,上降輿,入摛文院,命侍衛少退,諸臣以次權退,命義浩入侍。命書傳敎曰,將以來曉,酌獻于眞殿,夙至齋所,而每當千秋舊節,仰念先朝孝思,粵瞻仙寢,孺慕冞篤,況今日卽我仁顯聖母諱辰也。憶昔先朝,駕臨安洞古宅也,小子,躬陪恭瞻翟儀暫御之所,而御書感古堂三字,奉揭軒上,與追慕洞誕降紀績之碑,輝暎街巷之中,是日是齋,豈可無仰述之擧乎?驪陽府院君文貞閔公維重祠宇,遣承旨,當日致祭,官享久曠,旣過二十餘年,久而後近又見之,有故家典型,百里知其恢恢,奉祀孫都事閔耆顯,今日政六品窠調用,守令仍卽差送,仍命吏判及閔耆顯入侍。賤臣承命出傳,與行吏曹判書金文淳,偕入進伏。奏曰,閔耆顯今方招來,而未及待令矣。上曰,驪陽之家,近甚零替,每欲記念,而其家無從宦之人矣。向見禁府都事閔耆顯之爲人,頗有可取矣。文淳曰,然矣。上曰,閔耆顯,今欲調用,而六品職及守令,竝有窠闕耶?文淳曰,內職則平市令,今方呈旬圖遞,當以草記改差矣。守令則無見窠,而湖南殿最,似當從速上來矣。命先退。上曰,禁府都事,如已待令,使之入侍。賤臣承命出,與禁府都事閔耆顯,偕入進伏。敎耆顯曰,爾之年少時,嘗見之矣,頃於二十餘年後見之,則殊有故家典型,甚可貴也。今日卽聖后忌辰,汝果知之乎?耆顯曰,知之矣。上曰,明陵本家,知所自別,每欲記念,而汝未從宦,驪陽祠宇久闕官享,故方令除汝守令矣。祠宇,今當致祭,而欲令國舅子孫中人,受香,無論內外孫,有已經堂上官人乎?耆顯曰,文官則無之,而蔭官中前承旨韓用和,卽臣家外孫矣。上曰,然則當以承旨差遣,而諸執事,亦以本家近戚人,塡差之意,令注書,分付銓堂。賤臣承命出傳,命耆顯擧顔。敎曰,年幾何?耆顯曰,四十八歲矣。上曰,爾於功令,有何所長?耆顯曰,表則雖有所做,而無宿工,賦則爲五十餘首矣。上曰,爾爲小科而到記,則不爲見之乎?耆顯曰,小科則爲之,而到記連爲見屈矣。命先退,命禮判入侍,膺祚承命出,與禮曹判書徐龍輔,偕入進伏。龍輔曰,每當月令薦新封進之時,或値廟門下鑰之後,則陪進官以下,經夜於路次,待放鑰始爲入去,莫重薦獻物種之留住門外,事甚未安。此後則雖値下鑰之後,卽爲留門陪進事,定式施行,似好,故敢此仰達矣。上曰,依爲之。出擧條上曰,沈判府事,旣在闕外,而未卽相見,殊用悵悵,更當從近召接之意,注書出往中樞府直廬,判府事所住處,詳細傳諭,可也。賤臣承命出。命退,諸臣以次退出。
上在昌德宮。停常參·經筵。
摛文院經宿後,內閣·政院·玉堂·藥房口傳問安。答曰,知道。還內後內閣·政院·玉堂·藥房口傳問安。答曰,知道。
藥房都提調李秉模,提調金文淳,副提調李集斗啓曰,移次淸齋,勞動旣多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
金達淳啓曰,行大司憲權裕,持平權文度未肅拜,執義沈奎魯呈辭,掌令洪彦燮,持平李秉烈在外,掌令南惠寬差祭,監察茶時之意,敢啓。傳曰,知道。
金達淳啓曰,同副承旨韓用和,今日不爲仕進,卽爲牌招,何如?傳曰,許遞,前望單子入之,待下批牌招察任。
香室,獻陵親祭受押單子,啓。親押。香室顯隆園親祭受押單子,啓。親押。
傳于鄭尙愚曰,大臣·備局堂上引見。
傳于鄭尙愚曰,右副承旨入待。
傳于洪義浩曰,左副承旨入侍。
兵曹口傳政事,副護軍韓用和單付。
傳于金達淳曰,政官,牌招開政。
以鄭尙愚囚單子,判付內,飭已施,見窠分揀爲良如敎。
傳于金達淳曰,夜旣徹夜,至今酬應,又至侵夜,則政官之晩時入來,政望尙不書入,況判堂職在保護之任者乎?使如許政官開政,亦豈不苟且之甚乎?何必催促望筒,赴政三堂?爲先一倂遞差,參議前望單子入之,待下批牌招,判堂卽爲受薦以來。
金達淳,以吏曹言啓曰,卽接奉常寺牒報,則以爲今此獻陵親祭時,典祀官,例以本寺正塡差,而新除授正洪樂游,身病猝發,祭物勢不得陪進,卽速變通差出,以爲及時擧行之地云。奉常寺正洪樂游改差,其代,口傳備擬以入之意,敢啓。傳曰,知道。
吏曹口傳政事,以尹羽烈爲奉常正。
鄭尙愚,以兵曹言啓曰,闕內入直訓鍊都監·局別將·把摠·哨官及內三廳將·守門將·御營廳把摠·哨官等,番單子,每中日入啓受點矣。今此幸行相値,勢難受點,依定式今八月二十二日入直人員,十七日入啓單子,竝爲受點,趁期替直。分所單子,十八日書入,巡將監軍十八日入啓單子,預爲排日受點,逐日受牌。大省記及別省記,自十九日二十二日,至十八日,預爲書入,京中軍號,亦自十九日二十二日,至十八日,預爲啓下,留置政院,逐日頒布。隨駕所軍號,自隨駕所,啓下頒布之意,敢啓。傳曰,知道。
鄭尙愚,以兵曹言啓曰,坼見全羅左水使趙岱,去春夏等褒貶啓本,則鉢浦萬戶洪尙福,以柔善太過爲目,宜置下考,而置諸中考。鹿島萬戶李光敏,以略有疎漏爲目,宜置中考,而置諸上考,殊無嚴明殿最之意,該帥臣,推考警責。鉢浦萬戶洪尙福下考施行,鹿島萬戶李光敏,中考施行,何如?傳曰,允。
己未八月十五日卯時,上詣眞殿。行禮入侍時,行都承旨李集斗,行左承旨李益運,行右承旨金達淳,左副承旨洪義浩,記事官柳台佐,假注書呂東植,記注官金景煥·承膺祚,檢校直提學徐龍輔,直提學李晩秀,原任直閣金勉柱·金祖淳·徐榮輔,檢校直閣沈象奎·金近淳,檢校待敎李存秀,以次侍立訖。時至,通禮跪啓外辦,上具翼善冠·衮龍袍以出,通禮跪啓請乘輿,上乘輿。上曰,今日行禮時,時原任大臣·閣臣·宗親·儀賓參班。出榻敎賤臣承命出傳,大駕入萬寧門,至降輿所,通禮跪啓請降輿,上降輿,入正肅門,詣版位。引儀唱行禮,上行四拜禮訖,仍詣殿內行茶禮訖。命參班人先退。仍命承旨·閣臣,盥洗陞殿,仍詣第一室,奉審,次詣第二室奉審訖。還出正肅門,至乘輿所。通禮跪啓請乘輿,出萬寧門至摛文院,通禮跪啓請降輿,上降輿,入摛文院。諸臣以次退出。
己未八月十五日辰時,上御摛文院。藥房入診,大臣·備局堂上,引見入侍時,行都承旨李集斗,行左承旨李益運,行右承旨金達淳,左副承旨洪義浩,右副承旨沈象奎,記事官柳台佐,假注書呂東植,記事官金珍恪,記注官承膺祚,檢校直閣金近淳,檢校待敎李存秀,以次進伏訖。上曰,注書出去,引入次對,而判府事,亦爲偕入,可也。賤臣承命出傳,與藥房都提調李秉模,提調金文淳,判府事沈煥之,右議政李時秀,刑曹判書李得臣,兵曹判書李在學,行大護軍李邦一,戶曹判書趙鎭寬,禮曹判書徐龍輔,同知中樞府事徐有大,行護軍李漢豐·李書九,開城留守金勉柱,校理南履翼,偕八進伏。秉模等曰,移次勞動,聖體候,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,醫官入診,何如?上曰,置之。上曰,次對於日前,纔已爲之,而向日之雨,幸得卽霽,今年年事,庶有豐穰之望,然以予自强之意,尤不敢自逸,今月內日次,必欲盡爲之故,使之進定矣。秉模曰,農形之豐穰,至矣盡矣,而仰惟爲民一念,愈益勤勵,酬應之節如是頻數,臣等竊不勝欽仰之至矣。上曰,有何稟處事乎?秉模曰,稟處事則無之矣。仍奏曰,今番幸行時,司僕正,以兼內乘,亦當隨駕,臨時差出假內乘,以爲內司入直之地,回鑾後卽爲減下,何如?上曰,依爲之。出擧條上曰,民事則有可奏者乎?秉模曰,詳細思量,亦無可陳矣。大抵年事,已占大登,而民間之先聲自夸,反或太過矣。上曰,嶺南雨澤,近則稍洽矣。秉模曰,嶺南若而邑,初頗惜乾,後則稍洽,不至於太不足,而今年農形,以大體言之,則晩移之畓,未嘗受病,故尤爲善成云矣。上曰,判府事久未相見,今玆登筵,殊可喜也。煥之曰,今夏劇熱之餘,聖體一樣,殿宮氣候,連爲一樣,下忱誠欣忭矣。秉模曰,備堂近甚乏人,當於後日次,以已經人,仰奏還差矣。上曰,今卽稟定,好矣。秉模曰,備堂中,未及還差者多,漢城府判尹金載瓚,知敦寧府事李秉鼎,行左承旨李益運,竝還差,何如?上曰,依爲之。彼摠管之尙未經備堂,今日始知之,知事李祖源,一體差下,可也。出擧條祖源·益運,就伏備堂座次,秉鼎亦在侍衛班,奏曰,以臣情地,萬無承膺之望矣。上曰,卿之有除輒違,誠爲過矣。且於見任,本無情勢,須卽就座也。秉鼎乃就座。上曰,此外則無可達之事乎?秉模曰,果無可達者矣。上曰,卿則就座,而近來諸宰,無所建白,次對引見,未免爲應文之科,今番則必爲奏事也。命刑判進前。敎曰,所謂崔必恭者,近果有感化之道否?得臣曰,聞於渠家親屬,則今方多般曉諭,而數日間,更當來告云矣。在學曰,幸行時本曹二軍色郞廳,多有擧行之事,而該郞柳畊,謂有情勢,今方圖遞,事甚可駭,令該府拿處,何如?上曰,情勢何事?在學曰,與本曹參知有相較之事,至於棍治該吏之境,以此引嫌矣。上曰,是豈引嫌之事乎?近來堂郞,體統如是,誠不成說矣。擧條則勿施,令該參知,嚴棍該色之首吏,以懲堂郞間體統不嚴之弊,可也。仍敎曰,近來兵曹事,皆是生手,其所擧行,固多疎忽,而或於禁喧踉隨等事,過加操切,非失之太輕,則反涉於太過,皆非得中之道也,卿須申明修擧也。龍輔曰,幸行時,屋轎差備軍,依再昨年例,元數三十名外,以二十名加磨鍊擧行乎?上曰,唯。上曰,諸宰中,如度支者,劇務也,亦無可奏之事乎?鎭寬曰,果無可奏者矣。仍命備堂先退,命書香室受押單子,親押訖,命出給。賤臣承命擎出。命書傳敎曰,獻陵親祭時,香祝親押,當於齋殿爲之,該房知悉。園所香祝,依近年例,代押,園官先爲陪進事,分付。命書榻敎曰,大提學洪良浩牌招,祝文更爲撰進。上曰,還內當由協陽門路,以此分付,可也。命侍衛少退,仍命前導,通禮跪啓請乘輿,上乘輿,出內閣門,入進善門·肅章門·協陽門·宣化門還內。諸臣以次退出。
己未八月十五日午時,上御便殿。左副承旨·右副承旨入侍時,左副承旨洪義浩,右副承旨沈象奎,假注書呂東植,記注官金景煥,記事官金珍恪,以次進伏訖。上敎義浩曰,考校之役,幾何爲之耶?義浩曰,今方廣加蒐閱,而有難神速爲之矣。上曰,朱詩五七律,分排諸處,以爲謄書之地,好矣。命退,承史以次退出。
上在昌德宮。停常參·經筵。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,同副承旨沈象奎,今日不爲仕進,卽爲牌招,何如?傳曰,允。
傳于沈象奎曰,同副承旨入侍。
沈象奎啓曰,卽者義禁府都事來言,時囚無得過三日滯囚,曾有定式矣。時囚罪人朴應浩議處,保放罪人李烷査報,今已來到,當爲還囚捧口招,而判義禁洪檍,身病猝重,知義禁趙鎭寬,掌樂院坐起進,同義禁朴載淳未肅拜。只有同義禁李基讓一人,不得備員擧行云,判義禁洪檍,同義禁朴載淳,竝卽牌招,何如?傳曰,允。
吏曹參議前望單子入之,尹光普落點。
李集斗啓曰,卽伏見江原監司南公轍,去春夏等褒貶啓本,則守令,無一人居下,京外殿最不參,例置中考,而都事具晉行,以乍來旋去爲目,則貶坐不參可知,宜置中考,而置諸上考,殊無嚴明殿最之意,該道臣推考警責,何如?傳曰,允。
以吏曹參議尹光普牌不進罷職傳旨,傳于李集斗曰,只推,更爲牌招。
以平安監司韓用龜狀啓,博川郡守趙㞳,受由上去,今幾一朔,尙不還任,令該曹催促下送事,傳于洪義浩曰,令該曹下送後,草記。
以守宮假承旨望筒,傳于洪義浩曰,兵曹堂上,守宮外,又有僚堂,參判李冕膺兼察假承旨,守宮承旨,奉審進去時,使之交替。
以平安監司韓用龜狀啓,邊情登聞狀啓,中路見失,陪持,不能另擇之該防禦使柳師模,爲先罷黜,其罪狀,令攸司稟處事,傳于鄭尙愚曰,若論不能檢飭之失,則監營·防營一也。況旣逢授陪持之後,非宣川府使之罪,該府使請罷一款分揀,竝與道臣推考,瑞興倅罪狀,令海西新伯,査問狀聞事,分付。
以黃海兵使鄭學畊狀啓,平安監營狀啓,見失於瑞興地,該陪持嚴加査實計料事,傳于鄭尙愚曰,瑞興倅,不爲論罪,又敢以何道何站之說,分疏於狀聞中,駭然甚矣。此狀啓捧納承旨推考,該帥臣罪狀,令廟堂,詳考可勘之律草記。
傳于洪義浩曰,吏曹參判前望單子入之,待下批牌招。
吏曹參判前望單子入之,李書九落點。
有政。吏批,判書未差,參判李書九進,參議尹光普進,行都承旨李集斗進。以金載瓚爲吏曹判書。
鄭尙愚,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
李集斗,以奉常寺都提調·提調意啓曰,東耤親耕田所種皮稷打作,則所出爲六石四斗之意,敢啓。傳曰,知道。
李益運,以漢城府言啓曰,卽接西部都事李永翼牒報,則故孝子通德郞李有恒,故孝子正郞李翂,故孝子縣監李晩亨,故烈婦通德郞李絅妻柳氏,四世旌閭。今月十六日未時,豎立於盤松坊地下契本家云矣,敢啓。傳曰,知道。
鄭尙愚,以左邊捕盜廳言啓曰,本廳兼從事官李勉植,身病猝重,勢難察任,今姑改差,何如?傳曰,允。
己未八月十六日午時,上御便殿。同副承旨入侍時,同副承旨沈象奎,假注書呂東植,記注官金景煥·承膺祚,以次進伏訖。上曰,來待諸臣入侍。出榻敎賤臣承命出傳,與禮曹判書徐龍輔,直提學李晩秀,偕入進伏。上曰,幸行日字漸近,諸般擧行,果無未逮之患耶?龍輔曰,擧行之節,幾皆就緖,而別無未逮之歎矣。龍輔曰,今此幸行時,吉時單子,雖以十九日夜子時啓下,而問于日官,則十八日夜子時尤吉云,嚴時刻,差早分排磨鍊,似好,故敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
李晩秀啓曰,來二十一日輪對日次,而行幸相値,頉稟之意,敢啓。傳曰,知道。
鄭尙愚啓曰,來二十一日朝參日次,而行幸相値,頉稟之意,敢啓。傳曰,知道。
鄭尙愚啓曰,御營廳將官來言今日本廳軍兵,日次私習云矣,敢啓。傳曰,知道。
李晩秀啓曰,今此獻陵·顯隆園行幸時,本院印信,當爲齎去,禮曹印信一顆,留院時,取用,何如?傳曰,允。
李晩秀啓曰,同副承旨沈象奎,今日不爲仕進,卽爲牌招,何如?傳曰,許遞,前望單子入之,待下批牌招守宮。
承旨前望單子入之,李祖承落點。
傳于李祖承曰,推考房承旨入侍。
鄭尙愚啓曰,假注書呂東植,身病猝重,勢難察任,今姑改差,何如?傳曰,允。前假注書洪奭周,仍察廳任。
傳于李晩秀曰,右通禮改差,今日政三司中差代。
有政。吏批,判書金載瓚未肅拜,參判李書九進,參議尹光普差祭,行左副承旨金達淳進。啓曰,新判書命招,同參政事,何如?傳曰,允。又啓曰,判書金載瓚,牌招不進,參議尹光普差祭,小臣獨政未安,何以爲之?敢稟。傳曰,仍爲之。
以金文淳爲判尹,張至冕爲右通禮,尹文東爲茂朱府使,兪漢敦爲錦山郡守。
兵批,判書李在學病,參判李冕膺病,參議朴奎淳病,參知閔昌爀入直進,同副承旨鄭尙愚進。以李勉植爲假內乘,同知單閔孝騫,僉知單徐英輔,上護軍金文淳,副護軍李翊模。
傳于李祖承曰,諫院隨駕,當爲備員,在外亞長納言許遞,與諫長之代,前望單子入之,待下批牌招,推移進去。
臺諫前望單子入之,大司諫宋銓,司諫曺允遂,獻納韓用鐸落點。
以順天府使望筒,傳于金達淳曰,不爲無端牌不進者,擬入。
以靈巖郡守望筒,傳于金達淳曰,同道蔭官守令中,準朔者擬入,待其窠,驪陽祀孫擬入。
以修撰望筒,傳于李祖承曰,諫院旣備員,仍任。
獻納韓用鐸啓曰,臣言議風采,本不合於耳目重任,而恩除特降於玉署持被之日,怵畏義分,竭蹶承膺,而第臣曾經亞諫,今於見叨之職,有違格例,勢難仍冒,請命遞斥臣職。依啓。爾之館職,仍任。
吏批,再政。以申絢爲順天府使,南履範爲靈巖郡守,應敎單韓用鐸,修撰單曺允遂,以閔耆顯爲高敞縣監。
傳于金達淳曰,吏曹堂上中,差祭人許遞,令該曹口傳付軍職,其代,前望單子入之。
兵曹口傳政事,副護軍尹光普·沈象奎,竝單付。
吏曹參議前望單子入之,尹行元落點。
鄭尙愚,以司僕寺一二提調意啓曰,新除授假內乘李勉植,身病猝重,無以入直,改差,令該曹口傳差出,何如?傳曰,允。
兵曹口傳政事,以閔宗爀爲假內乘。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
金達淳,以吏曹言啓曰,因平安監司韓用龜狀啓,博川郡守趙㞳,受由上去,今幾一朔,尙未還任,令該曹催促下送事,判付內,令該曹下送後,草記事,命下矣。博川郡守趙㞳處,以下送之意催促,則今月初十日,已爲發行云矣,敢啓。傳曰,知道。
鄭尙愚,以兵曹言啓曰,今日木覓山烽燧軍來告內,有一僧漢,自外南山,越城入來執捉以納云,故聞甚驚駭,卽爲捉入嚴覈,則所告,以爲本以慶尙道智異山無智菴所居之僧,往見金剛山,轉轉上京。欲觀城中,果自外南山越城以入,爲烽軍所捉云,僧徒不得入城,法禁至嚴,又況都城踰越,何等重罪,而恣意潛越,萬萬痛惡。厥漢嚴棍,移送刑曹,以爲照律勘處之地,而旣是軍門字內,則不勤巡山,致此僧徒之越城者,事未前有,該營大將,從重推考。該道參軍,令該府拿問處之,何如?傳曰,近來紀律不嚴之致如許,將臣雖推考,何必爲之乎?且雖非禁營事,兼帶捕將擧行,有過限已久者,欲觀勢施以嚴棍充軍之律,卿則不知乎?
李晩秀,以整理儀軌廳定例堂上意啓曰,今此獻陵·顯隆園行幸時,隨駕各營各司員役以下,所佩掌標,區別衛內外,依例頒給,而自果川宿所站以後,準此施行事,嚴飭分付之意,敢啓。傳曰,知道。
鄭尙愚,以訓鍊都監言啓曰,依傳敎今此幸行時,肆覲坪少駐時,隨駕將官·將校·軍兵等饒氣次,預爲磨鍊分給之意,敢啓。傳曰,知道。
鄭尙愚,以御營廳言啓曰,依定奪,肆覲坪少駐時,隨駕駕前別抄等處,饒氣次,預先分給之意,敢啓。傳曰,知道。
鄭尙愚,以摠戎廳言啓曰,北漢城堞禁衛營字內三間頹圮處,自該營,今月初十日始役改築,十六日畢役之意,敢啓。傳曰,知道。
大司諫閔台爀疏曰,伏以凡人有疾痛,必呼天地父母,人情之常也。殿下之於臣,天地也,父母也。臣有切己之痛,豈敢不呼籲於殿下也哉?仍伏念臣,於見叨之職,有除輒膺,若固有之,有非敢謂堪勝是任,稟出於險夷不避之義,而至於今番除旨,特下於幸行涓吉之後,又伏承推移進去之命,則不但義分之不敢逡巡,臣於遷園後,十有餘年,尙不得一瞻珠丘,每切拚劍之餘慟,今幸獲忝陪班,將遂宿願,則豈不欲周旋羽旄,樂爲隨忝,而狗馬賤疾,巧此闖發,泄痢舊祟,今已月餘,而溺澁新症,轉成不通,屢日牀席,叫苦以度。此際享役,義不敢規免,力疾驅策,幸不至將事時顚躓,而諸般症形,一倍添劇,下腸膨滿,胸膈牽痛,有氣上逆,四到不省,多試藥餌,有加無減。以此症情,實無時日可瘳之望,當玆淸道不遠,陪扈義重,如有一分自力之勢,則豈敢爲唐突言病之計,而與其臨急狼狽,莫可進退,不若及今冒籲,俾卽變通之爲愈,故玆敢不避猥越,仰瀆崇嚴,,而瞻望蒼梧,徒增感慕之忱。伏乞聖慈,俯諒臣病重實狀,亟令該曹趁卽付標,毋或臨時窘急之患,而仍治臣瀆撓之罪,以肅朝綱,千萬幸甚。第臣竊有區區愚忱,敢此尾陳焉。每年陵園動駕時,出宮,常在夜分之前,此雖聖思憧憧,不容晷刻之暫緩,而觸冒風露,恐違保嗇之方。顧今秋序已高,夜氣深涼,輦路排站,日力猶足,自今爲始,時刻軍令,參量程道,毋復如前之太早,是實群下之所仰望,臣無任云云。答曰,省疏具悉。今番則時刻,勢當差早矣,聞有實病許遞。
己未八月十七日辰時,上御便殿。同副承旨入侍時,同副承旨沈象奎,假注書呂東植,記注官金景煥·承膺祚,以次進伏訖。上曰,臺諫隨駕官單子,斯速修入之意,分付銓曹,可也。賤臣承命出傳。上曰,抄啓文臣洪奭周·金啓溫中,一人使之入侍。賤臣承命出,與抄啓文臣金啓溫進伏。上曰,今番行幸時,爾等二人,皆當以隨駕,而一人則當以注書隨往,故俄令問之矣,果已議定乎?啓溫曰,姑未及相議矣。上曰,然則以洪奭周,仍察廳任,而爾則當以抄啓文臣隨駕,章標及盤纏,自整理所出給,沿路饋飯,與閣臣同爲寢處,可也。命退,諸臣以次退出。
上在昌德宮。停常參·經筵。
傳于李集斗曰,都承旨入侍。
傳于鄭尙愚曰,軍士房承旨入侍。
傳于鄭尙愚曰,明日出宮門路,以協陽門爲之。傳于洪義浩曰,時囚保放。
鄭尙愚啓曰,司僕內乘來言,捲窓,取稟。傳曰,捲三窓。
鄭尙愚,以兵曹言啓曰,去夜金虎門搖鈴卒一名,飮酒泥醉,自衛所換立他卒,而厥漢出送之後,還爲入來,以元額之外,被捉於巡邏。又聞集春營近處,有犯屠人被捉於監軍云,故卽爲査問,則泮人之居在營底者,犯屠果爲的實。莫重闕門踐更之卒,初不愼擇,至有泥醉換立之擧,臣之不能檢飭,誠不勝萬萬惶悚,而當該分軍部將罪狀,令該府拿問處之。集春營,係是宮墻咫尺之地,而營底犯屠,若是狼藉,誠極駭然。犯屠者,今方査出,移送刑曹,而不能察飭之該營大將,推考警責。入直將官,嚴棍懲勵,旣是泮村,則本館之常時不飭,不可無警,當該入直官員,亦令該府拿處,何如?傳曰,允。
鄭尙愚,以兵曹言啓曰,依傳敎,今此幸行時,肆覲坪少駐時,隨駕禁軍及駕後禁軍武藝別監,內吹螺赤,兼內吹,近仗軍士,標下軍兵等處饒氣次,預爲磨鍊分給之意,敢啓。傳曰,知道。
鄭尙愚,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛,而軍官則分兩番擧行之意,敢啓。傳曰,知道。
洪義浩,以義禁府言啓曰,時囚保放事,命下矣。時囚罪人申光輅·朴膺浩·趙亨錫·曺允大·嚴思彦·權徑等,竝保放之意,敢啓。傳曰,知道。
鄭尙愚,以扈衛廳留都大臣意啓曰,明日大駕擧動後,都城各門,初昏時閉門,啓東時開門事及權閉都城門,還宮日,量宜預開,觀光士民弛禁事,自兵曹啓下矣。城門旣已早閉晩開,則巡邏亦當早發晩罷,待南山擧烽發巡,而趁啓東時撤還。此意,令漢城府知委各部,使閭巷人俾各知悉,亦爲分付於留都營門及左右捕廳·左右巡廳,何如?傳曰,允。
己未八月十八日辰時,上御重熙堂。都承旨·軍士房承旨入侍時,行都承旨李集斗,同副承旨鄭尙愚,假注書洪奭周,記注官金景煥,編修官洪樂游,兵曹正郞柳畊,以次進伏訖。上曰,風日甚乖常,不瑕有害於年事耶?集斗曰,其在年事,亦不無少損,而曉寒頗緊,侵夜動駕,伏切悶慮矣。命書榻敎曰,副司果具得魯,果川·廣州·水原等地,御史差下,牌招入侍。副司果具得魯進伏。上曰,爾則今日辭朝,出去摘奸後,復命於果川,騎郞則以禁喧隨駕,至果川宿所,辭朝出去也。今番則屢次申飭之餘,似無別般弊端,而御史之先聲,亦必有益於禁戢矣。仍命得魯·耕先退。上敎尙愚曰,一提學之病,如何?尙愚曰,今則漸差矣。上曰,今番秋夕祭享時,健元陵·貞陵·獻陵·英陵·光陵·宣陵·靖陵·穆陵·寧陵·崇陵·惠陵·弘陵,熟手各米二斗。順陵·禧陵·徽陵·明陵·翼陵·懿陵·永陵,熟手各米一斗。泰陵·元陵·顯隆園·昭寧園,熟手,各木一疋。長陵,熟手,布一疋施賞。命書榻敎曰,推考房承旨·戶房承旨,換房。仍命退,承史以次退出。
上在果川行宮。停常參·經筵。
大駕,詣龍驤鳳翥亭入幕次後,內閣·政院·玉堂·藥房口傳問安。答曰,知道。仍詣果川行宮晝停所後,內閣·政院·玉堂·藥房口傳問安。答曰,知道。大駕,詣獻陵入齋室後,內閣·政院·玉堂·藥房口傳問安。答曰,知道。親祭罷入齋室後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。還詣果川行宮後,內閣·政院·玉堂·藥房口傳問安。答曰,知道。
李集斗啓曰,禮貌官來言,百官稟旨就次。傳曰,知道。
有政。吏批,行判書金載瓚守宮,參判李書九進,參議尹行元留都,行都承旨李集斗進。啓曰,判書金載瓚守宮,參議尹行元留都,小臣獨政未安,何以爲之?敢稟。傳曰,仍爲之。以尹序東爲司諫,金銑爲獻納,金命淵爲濟用主簿,護軍徐有大今加資憲,都承旨李集斗,今加嘉義,副應敎李貞運,左通禮徐有聞,司果洪樂游,以上通政加資事承傳。
兵批,判書李在學進,參判李冕膺守宮,參議朴奎淳留都,參知閔昌爀侍衛進,左副承旨鄭尙愚進。副司直李萬榮·曺喜有,副司果閔光德,竝單付。
李集斗,以吏批言啓曰,卽接通禮院牒報,則以爲今此顯隆園幸行時,左通禮,當爲隨駕,而左通禮徐有聞,陞資矣,卽速差出,以爲隨駕之地云。通禮院左通禮未差之代,今日政,備擬以入之意,敢啓。傳曰,知道。
吏批,再政。以尹羽烈爲左通禮,閔致檢爲獻陵參奉。
李集斗啓曰,右副承旨洪義浩,拿處事,命下矣。遞差傳旨,捧入之意,敢啓。傳曰,知道。
吏批,三政。以徐有聞·洪樂游爲承旨,李民植爲穆陵參奉,李重采爲江原都事,趙鎭坤爲莊陵令,徐有豐爲社稷令,李羲文爲工曹佐郞,孔允東爲司饔僉正。
李集斗啓曰,新除授右副承旨徐有聞,同副承旨洪樂游,卽爲牌招察任,何如?傳曰,允。
兵曹口傳政事,護軍金達淳單付。
承旨前望單子入之,李貞運落點。
兵曹口傳政事,副護軍洪樂游單付。
李集斗,以吏批言啓曰,戊子年獻陵幸行時,京鄕守僕及本陵守護軍中,如有更爲擧行於今番人,帖加成給事,命下矣。其中京守僕李昌彬本資,乃是崇政,更無可加之資,何以爲之?敢稟。傳曰,從自願免賤,可也。
己未八月十九日子時,上詣獻陵親祭,擧動入侍時,行都承旨李集斗,行右承旨李益運,行左副承旨金達淳,右副承旨洪義浩,同副承旨鄭尙愚,假承旨金祖淳·沈象奎,記事官柳台佐,假注書洪奭周,記注官承膺祚,編修官洪樂游,原任直提學徐龍輔,直提學李晩秀,原任直閣金勉柱·徐榮輔,檢校直閣金近淳,檢校待敎李存秀,以次隨駕。鼓三嚴,通禮,跪啓外辦。上具戎服帖裏,乘轎出協陽門。藥房都提調李秉模,提調金文淳,進前奏曰,侵夜動駕,聖體,若何?上曰,予則一樣,而風日極爲不佳,得無害於年事否?秉模曰,今則風勢似當少息,而此時觸冒,不勝下情之憂慮矣。風若趁今快止,則年事亦無大損矣。命書駕前下敎曰,今日出宮時,替馬所。依先朝戊子獻陵行幸時例,南廟洞口爲之,兵曹判書,自替馬所先爲進去于舟橋承接所,仍由肅章門·進善門,出敦化門。命留都大臣判府事沈煥之入侍。煥之進前問候。上曰,一樣矣。煥之曰,連日東風,甚爲可悶,而今則似當少息矣。宣傳官,跪啓稟招搖旗三行分立,又啓稟行鼓,通禮啓請進發。大駕到崇禮門外,宣傳官,啓稟吹螺鳴金二下大吹打。大駕到南關王廟洞口,下歷臨之命,仍詣廟門外,降轎入大門,詣關王神座前,行再拜禮訖。命書傳敎曰,兩廟守直官及守僕,考例施賞。上改具軍服,乘馬進發至舟橋。敎曰,兵判取稟,只一番後竝除之。兵曹判書李在學,啓請放陞橋砲,宣傳官,啓稟渡涉號令,竝如例。大駕渡橋至萬安峴前路,下馬少憩。命衛內承史及宣傳官,賜酒。敎曰,三日東風,日氣乖常,予則乘轎而行,固可禦風,而念及陪從軍兵之觸寒馳驅,實切悶然矣。出宮以後,風勢漸息,今則殆無點風,誠可幸也。尙愚曰,以夕間見之,則今曉日氣之如是,誠是料外矣。命招問果川色吏曰,此去果川,餘幾里?對曰,爲十八里矣。上乘馬進發,至果川縣,天尙未明。上降轎御果川行宮,宣傳官,啓稟鳴鑼吹單擺開等節,竝如例。敎曰,作門喧譁甚多,禁喧郞廳,及作門哨官,記過,拔箭。少頃,又下敎曰,今番是初次,竝姑分揀,而後復如是則當爲重勘,此意嚴飭。在學進軍令,卯正三刻三吹。時至,通禮跪啓外辦,上乘馬進發。訓鍊大將,率馬軍二哨,步軍三哨,爲先廂,禁軍別將,率禁軍百人,信地如前作行,壯勇兼大將,率善騎隊二哨,京鄕軍各一哨,龍虎營尾局作行,內營堂上將官,率鄕軍二哨爲後廂。大駕至陵所,下馬乘輿,入齋室,親傳香。時至,上改具黲袍·烏犀帶,行親傳香如儀訖,出齋室門外,乘小轎,詣紅箭門外,降轎步詣版位,行四拜禮訖。命祭官先入就位,亞獻官左議政李秉模,終獻官右議政李時秀,贊禮禮曹判書徐龍輔,典祀官奉常正尹羽烈,陵司令孔允東,執禮副司果洪樂游,執尊副司果金近淳,大祝副應敎李貞運,祝史修撰曺允遂,齋郞兵曹正郞朴鍾淳,贊者引儀金思卨,謁者引儀崔日運,贊引兼引儀李儀逵,祭監監察柳豐逵,以次入就位。上步詣陵上奉審,上顧問陵司參奉金命淵曰,本陵座向,爲何方?命淵曰,乾坐巽向也。上曰,案山爲何山?命淵曰,鳳升山也。上曰,莎草及曲墻·水道,俱皆無頉乎?命淵曰,然矣。上仍詣王后陵上奉審,指引石問曰,此是戊子年修改處乎?命淵曰,然矣。上曰,戊子時守僕,尙有存者否?命淵曰,只有一人矣。上曰,驪興祀孫閔百全之孫,其名云何?達淳曰,閔致儉云矣。上還詣版位,行親祭如儀,仍行辭陵禮,出紅箭門,乘小轎。秉模·時秀,進前問候。上曰,三十二年之後,再行展謁,冞切愴慕矣。仍還御齋室,改具軍服。命書傳敎曰,百官揷羽。命集斗·晩秀·益運·祖淳·象奎,與華城留守徐有隣入侍。敎曰,陪駕來此,今爲三十二年,而追憶往事,宛如昨日,予心愴感,無以爲喩。伊時先朝,躬審修改,日已過午,尙不進朝膳,卿等知之否?有隣曰,臣果記得矣。上曰,伊時陪從之,今又在班者,卿與訓將而已。卿以宮官陪予,而其時宮官,今有子爲禮判者,卿可謂早達矣。仍命書傳敎曰,恭惟我獻陵朝,聖神文武,繼五帝·三王而立極,撫二京·八域而爲家。制作侔天地,功烈範金石,山川神祗,咸用欣戴,動植肖蝡,永賴昭蘇,鞏基我萬億年悠久無疆之福,生民·下武之詩,蓋不足以形容。顧小子,迪綏先王之茀祿,聰明烈祖之彝訓,於戲不忘,思輯用光。際玆貞珉之顯刻,乃在沙麓之舊基,事若有待,且慶且幸。昔在先朝戊子,陪大駕行禮於本陵,今於三十有二年之後,始復更謁仙寢,仍又行祭,周旋象設之側,怳若勸進朝膳於親視工役之時,其詳必在於記注。此時孺慕,益覺如新。而竊念國初龍潛,奉齋陵於觀津吉岡也,堪輿家建言而卜年,可齊三光,遂自有邰之室,誕成豐水之績,於是乎莘·塗之有勳庸於國家,遠邁於南宮·散宜之上矣。今來伸誠,當先推本,驪興府院君文度閔公霽,三韓國大夫人宋氏墓,遣正卿致祭。其奉祀孫閔百全,因先朝記錄之盛典,得沾一命矣。其後未聞祿仕,昨聞於驪陽祀孫所對,驪興家,知有百全之孫,年過二十者,而其名致儉云。差擬於本陵齋郞,時齋郞,當陞品,其窠調用。今日卽昔年陪駕後,初覲之日也。當有慶賴之擧,及此溫恭之列。亞獻官左議政李秉模,終獻官右議政李時秀,各熟馬一匹面給。贊禮禮曹判書徐龍輔,其先重臣,以司書,隨予來此,其子今以贊禮擧行,半熟馬一匹賜給。禮房承旨李集斗,大祝副應敎李貞運,通禮徐有聞,執禮洪樂游,竝加資,典祀官·執尊·齋郞·祝史·祭監監察,各兒馬一匹賜給。贊儀·引儀,各加一資,資窮者代加,本陵官,令孔允東陞敍,參奉金命淵陞六,守僕守護軍等,取考戊子年例,別爲施賞事,分付。京鄕守僕及本陵守護軍中,如有更爲擧行於今番人,帖加成給,爲所重旣示意矣。又有起感者。昔年拜是陵之幸,訓將,以承宣隨駕,而今又參班,豈不貴乎?行護軍徐有大加資。以宮官陪從,而今又參班者,亦只是華留一人,而與訓將事,猶有輕重,華城留守徐有隣,令該曹,衣資食物,輸送。畿伯·廣留及地方官等,依例豹皮·鹿皮等物,以內下者施賞。今日賞典,皆令今日下批,政官牌招開政。又命書御製七律一首竝序曰,小子於戊子春,陪先朝展謁本陵,恭賦一詩,以紀其事。今於三十二年之後,踐位行禮,孺慕彌新,謹次前韻以識之。且按伊時聖製之題揭齋室者,聖敎若曰,今日大小臣寮,仰體祖宗盛德,滌舊心於廣津,輔我暮年隨後者誰?惟我先朝五紀建極,全保世臣,斂時五福,綏厥萬世,率皆仰述本陵開創守成之豐功大業,而十行雲漢之篇,乃在於親祭本陵之日,則丕顯丕承之謨烈,尙可以仰認於出戶周旋之時矣。玆於五六,敢頌聖德之光前垂後,而仍告有位,俾各一乃心率乃職,無偏無黨,無從匪彝,偕之大道,同我太平。書曰,惟予一人膺受多福,此我聖祖所以燕翼我子孫千億,懋昭常訓者也。時予小子卽阼二十有三年之己未仲秋。地自鍾山·漢水行,眞龍體勢大經營,禮三十載今朝又,基八千年宿夜聲,薄海豐功仍本本,承天大德曰生生,周旋僾僾於何覿?瑞日秋天萬里淸。仍敎曰,注書,持此往傳于左·右相,使隨駕百官賡進,而一本則摹揭齋室也。賤臣承命往傳。上曰,每當行幸,路過洪領府事宅外,輒見其祗迎,而今則已矣。園幸時之不見蔡判府事,亦自今年始,予心自不覺愴然矣。仍命宣飯訖,命下初嚴二嚴,鼓三嚴,通禮跪啓外辦,上乘馬進發。命書傳敎曰,自陵所洞口,至園所洞口,自園所洞口,至崇禮門,捧上言。壯勇兼大將,率馬步軍爲先廂,禁軍信地作行,訓鍊大將,率本局馬步軍爲後廂。大駕至長栍隅前路,下馬少憩,命承史·閣臣,賜酒。仍乘馬進發,至果川縣,上下馬御行宮。命進軍令紙,以初吹日出後,二吹日高後,三吹日晏後,書下。命書榻敎曰,華城留守·廣州留守·京畿監司,各務差使員·廣州判官,華城屬邑守令入侍。尙愚,與諸閣臣及華城留守徐有隣,廣州留守金思穆,京畿監司徐鼎修,坡州牧使李近胄,長湍府使趙義鎭,龍仁縣令丁遇泰,安山郡守金鍒,振威縣令鄭致愚,廣州判官朴彬源,始興縣令尹守翼,果川縣監金鋼,以次進伏。命近胄等奏職姓名訖。上曰,各邑年事,果爲,何如?晩移爲幾何,而近日東風,果無傷損否?諸倅一一仰奏也。近胄曰,各穀均豐,而禾穀,皆已發穗垂頭,故東風亦不爲大害矣。義鎭曰,年事順成,而別無最晩移之未發穗者,故風損亦少矣。遇泰曰,各穀皆登,而本邑田畓,摠爲三千七百餘石落,其中六十餘石落,以少水根之故,最爲晩移,而亦已發穗矣。鍒曰,最晩移者,雖或有害,而旣非大風,亦無甚損矣。上曰,三晝三夜,豈非大風,而沿路所見,果無傷損何也?有隣曰,郊外則風勢減於京中矣。致愚曰,晩移不過三十石落,而風損亦不大段矣。彬源曰,各穀俱爲大登,而東風亦無大害矣。守翼曰,田畓各穀,皆得善成,而此時東風,便是例吹,此後若善爲日氣,則別無大段受傷之慮矣。鋼曰,農形善成,晩移不多,故風雖少損,而不至大害矣。上曰,邑弊民瘼,亦爲詳陳也。近胄等曰,別無弊瘼之可達者矣。上曰,龍仁治道之費,皆已受價否?遇泰曰,昨春所治,則皆已會減,而昨秋橋梁之費,未及爲之矣。上曰,畿伯知此意,使之盡數受價,好矣。上敎鍒曰,屬邑軍丁之減額代充者,果皆便好否?鍒曰,臣待罪未久,不得知其詳,而大抵便好矣。有隣曰,振威一邑外,別無弊端云矣。上曰,各別着念,俾無一毫弊端也。仍敎致愚曰,軍丁一事,無論如此如彼,必須先爲,而爾則尤異他人,豈可不十分惕念乎?如有可以許頉者,及此時一體釐正,須令本邑之民,皆有去苦就樂之意於移屬之後也。有隣曰,頃以振威軍丁闕額事,特伏奉限三百名,往復該守令釐正之命矣。其間已有所往復者,俄又於祗迎班,詳聞其言,則八達隊一百九十五名,更爲減額,則可以排比塡充云,該縣令,今適入侍,且有言端,故敢此仰達矣。上曰,依爲之。雖過二百或至三百,勿拘許頉,以爲眞箇人和之一助,可也。出擧條上敎鋼曰,爾與安山倅,爲何親?鋼曰,臣之兄也。上曰,兄弟幾人?鋼曰,五人矣。上曰,本邑殺獄罪人,只是金錫疇一人,而不無一分可恕之端云,爾見,何如?鋼曰,兩人相鬪,一人竟死,而傷處分明,雖不得不成獄,被打之實狀,人無見之者,此旣可疑,而因病云云,雖無的證,輪症之時,繼痛又多,則亦難遽歸之假托矣。上曰,畿伯之見,何如?鼎修曰,傷痕旣甚狼藉,而成獄又未久,恐難遽議惟輕矣。鋼曰,前道臣,詳知此獄顚末,而多主傅生邊矣。上曰,果川倅爲人甚了了矣。仍敎曰,松留手旗,有違格例,而至於長湍倅手旗,豈可以五色帶登筵乎?尙愚曰,兼營將守令之手旗,帳殿無敢用五色帶,而今此長湍府使趙義鎭手旗,以五色帶爲之,有若將臣·藩臣之手旗制樣者,殊涉未安,從重推考,何如?上曰,依爲之。令兵曹,分付,此後嚴禁,可也。出擧條上敎思穆曰,本府有何弊瘼?思穆曰,新涖之故,未能詳知,而別無大弊矣。有隣曰,本府城內之還,皆移城外,此一事稍爲弊瘼,若加變通,則此外無一弊矣。上曰,束伍軍模樣,何以如是?思穆曰,本府之抛置軍政者,已爲四十五年,民不知束伍之爲何役,所以如此矣。有隣曰,此亦艱辛成得者矣。雖面操若能續續行之,則庶有修明之效,而以其所費之甚多,每每持難矣。上曰,若能少加收拾,則必不至如是矣。上曰,獻陵洞口甚遠,而樹木蓊蔚之中,亦有明朗之氣矣。有隣曰,峯巒宛然呈露矣。上曰,日氣甚熱矣。有隣曰,似有雨意矣。上曰,昔年陪從中,徐氏三人,皆入於今日賞典傳敎中,亦是異事矣。禮判,於其時果已成人否?龍輔曰,以十二歲童子,觀光於船艙矣。上曰,其時船艙之設,久後初有,故觀光者甚多矣。命書傳敎曰,曉過舟橋,松楸入眺。年前雖致告侑,而今年卽周甲,又重回之歲也,追念江沱·樛木之頌。福履永綏,功大邦家,予小子,敢不以穆廟之心爲心,以敉寧前烈乎?遣承旨,奉此祭文,行祭于昌嬪墓所,而大院君奉祀直派中,問名,穆陵參奉權付軍職,其代,今政擬入,使之明日往參祭禮後,仍爲入直齋所,追後肅拜。上曰,俄者洪義浩之失措,何爲而然也?尙愚曰,亞獻奠爵之時,袖觸初獻爵,以致傾欹矣。上曰,凡事欲速於擧行,則尤當謹愼,而今則反爲惶怯顚錯,以致心目之不相應,此豈可謂恪勤乎?近觀承旨之擧行,亦有此病矣。仍命書榻敎曰,當該承旨拿處。又命書榻敎曰,行左副承旨許遞。仍命諸閣臣及道臣·守令退出。命書傳敎曰,奉命承旨許遞,前望單子入之,待下批牌招察任。仍命退,承史以次權退。
上在華城行宮。停常參·經筵。
大殿,內閣·政院·玉堂·藥房·朝廷二品以上·六曹堂上·大司諫,經宿口傳問安。答曰,知道。大駕詣華城行宮,入堂內後,內閣·政院·玉堂·藥房口傳問安。答曰,知道。仍詣顯隆園入齋室後,內閣·政院·玉堂·藥房口傳問安。答曰,知道。親祭罷,入齋室後,內閣·政院·玉堂·藥房口傳問安。答曰,知道。還詣華城行宮入堂內後,內閣·政院·玉堂·藥房·朝廷二品以上·六曹堂上·大司諫口傳問安。答曰,知道。
藥房都提調李秉模,提調金文淳,副提調李集斗啓曰,祗謁仙寢,聖慕克伸,移蹕經宿,勞動且多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,臣等不任區區伏慮,敢此問安,竝爲仰稟。答曰,知道。
鄭尙愚啓曰,禮貌官來言,百官稟旨就次。傳曰,知道。
傳于鄭尙愚曰,守僕·守護軍等,令外整理所,依例施賞,京守僕,令該曹考例施賞。
以留都大臣沈煥之狀啓,守宮從事官南履翼,以金履載連爲誤書修啓,萬萬惶悚,俟勘事,傳于鄭尙愚曰,勿待罪事,回諭。蓋是守宮大將牒報之連爲錯書而然,使南履翼行巡,以金履載修報者,豈不駭然之甚乎?當該大將金載瓚罷職,分提調洪良浩,爲守宮大將。
鄭尙愚,以兵曹言啓曰,華城城門放鑰,回鑾間依都城門例,自臣曹擧行之意,敢啓。傳曰,知道。
鄭尙愚,以壯勇外營言啓曰,謹依下敎,外營隨駕將官·將校·馬步軍兵等處,犒饋之意,敢啓。傳曰,知道。
己未八月二十日卯時,上詣顯隆園。展拜擧動入侍時,行都承旨李集斗,行右承旨李益運,左副承旨鄭尙愚,右副承旨徐有聞,同副承旨李貞運,假承旨金祖淳·沈象奎,記事官柳台佐,假注書洪奭周,記注官金景煥·承膺祚,原任直提學徐龍輔,直提學李晩秀,原任直閣金勉柱·徐榮輔,檢校直閣金近淳,檢校待敎李存秀,以次隨駕。三吹時至,通禮跪啓外辦,上具軍服,乘馬以出,壯勇大將,率京鄕步軍善騎隊爲先廂,禁軍別將,率馬兵禁軍爲後廂。大駕至肆覲坪,下馬御行宮,日猶早朝。命書傳敎曰,飯前可到華城,則豈可遲待來日乎?且壯勇內外營之設置,卽爲所重,若令抄精隨駕,餘皆仍留行宮,亦甚便好,今日仍行園所展謁。若此則,還宮亦當在明日,此意亦令留都大臣知悉,隨駕東西班,下柳川前路祗迎事,分付。仍敎曰,此傳敎更書,一本令宣傳官,持信箭入送於留都大臣許,使之知悉,一本則分付於陪從百官,禮房承旨,先詣園所,代押香祝,祭品則必多已熟設者,其餘則從便預爲熟設以待之意,先報典祀官也。集斗承命先出。命書榻敎曰,明日還宮時,軍兵及擧行,皆依節目爲之事,留都大臣及留都大將·舟師大將·兵曹堂上·守宮承旨,知悉。上遂乘馬進發,至眞木亭,外使,率親軍衛三番別軍官八十人,步軍五都爲先廂之先廂。大駕入長安門,由鍾街左右軍營前路,新豐樓·左翊門,入中陽門,降馬御行宮。命入軍令紙,以初吹飯前,二吹飯時,三吹飯後書下。少頃,三吹時至,通禮跪啓外辦,上乘馬以出,內使率善騎隊二哨,親軍衛一番,京鄕軍各一哨爲先廂,外使,率親軍衛一番內營鄕軍二哨,京軍一哨爲後廂,挾輦軍四十名,先詣園所洞口,待候龍旗內吹,大皇橋前路留駐。大駕,出中陽門·左翊門·新豐樓·八達門,至萬年堤傍駐蹕。命外使徐有隣入侍。敎曰,此堤疎築後,今始見之,而果爲好矣。所費爲幾何?有隣曰,所費則六千餘兩,而可爲萬世之利矣。上敎司僕正洪元燮曰,爾自本府判官,遞歸後,初見此堤否?元燮曰,果是初見,而堤役善成矣。上曰,園所洞口,比獻陵洞口,遠近,何如?有隣曰,自逌瞻峴計之,則比獻陵洞口,似遠矣。上曰,若自大皇橋計之,則何如?有隣曰,然則尤遠矣。大駕進發,至齋室門外,下馬入齋室。命閣臣三人,行奉安閣奉審。上改具黲袍·烏犀帶,乘小轎,至紅箭門外,降轎步詣版位,行再拜禮訖。亞獻官左議政李秉模,終獻官右議政李時秀,贊禮禮曹判書徐龍輔,典祀官兼大祝應敎韓用鐸,園司令李英紹,執禮副司果金近淳,祝史兵曹正郞朴鍾淳,齋郞修撰曺允遂,贊者引儀金思卨,謁者引儀崔日運,贊引兼引儀李儀逵,祭監監察柳豐逵,以次入就位。上行親祭如儀訖,仍詣園上奉審。命招入植木監官曺允植·張世紈,指點植木諸處,一一下詢。上曰,左邊屛風石,終有濕氣何也?英紹曰,以其偏得朝陽之故,雪水流下之際,自致濕意云矣。上曰,自此當往審胎峯,承史·閣臣,騎馬隨後,內外使·藥房提調及園官,亦令隨行。上降詣碑閣隅小次,改具軍服,出紅箭門外,乘小轎。秉模·時秀祗迎於轎傍。上曰,方欲往審胎峯,仍至城隍山上宣飯,卿等亦爲來會也。行少許,上降轎乘馬,詣胎峯下,降馬步登,壯勇兼大將鄭民始,外使徐有隣,藥房提調金文淳,及承史·閣臣,皆步從。上欲登主峯,民始曰,山路琦嶇,登陟甚難矣。上徐步以登,遍審諸峯訖,還詣平處,復騎馬至城惶山。秉模·時秀,先已來待。上降馬御小次,命入侍。敎曰,初欲與卿,登視胎峯,而聞因承宣之誤傳下敎,使卿久待於此矣。秉模等曰,今日勞動甚多,聖體,若何?上曰,無損矣。仍宣午飯訖。顧問曺允植曰,此山何坐何向?允植曰,子坐午向也。上曰,路見植木處,皆能茁茂,未及十年,如是長成,實可幸矣。允植曰,十年之內,如是茂盛,蓋緣宜土之致矣。上曰,還宮時軍兵,如前作行,而外使爲先廂,內使爲後廂,兵判作行於龍旗前事,宣傳官,持信箭分付。又敎曰,隨行至此者,無論軍校隷卒,皆給午飯也。少頃,上乘馬由鵲峴,至大皇橋前路,命申飭百官軍兵班次,日暮時,宣傳官啓稟懸燈號令。大駕由八達門,入新豐樓·左翊門·中陽門,降馬御行宮,時已初昏矣。命百官就次後閉門,命入軍令紙,以初吹卯初初刻,二吹卯初一刻,三吹卯初三刻,書下。上敎兵曹判書李在學曰,果川金錫疇事,容有可疑之端,適又經宿本邑,此時疎放爲可,問于時伯,以爲不可闊狹。該倅多主輕議,仍言前伯意見,卿意,何如?在學曰,此獄,旣有要害傷處,又是辜限之內,故雖以重獄體之意,至於錄啓,而若其可疑之端,非止一二。蓋裵平順被打後,往來於十里場市,而讎人之米,亦爲負來,果被重打,則必無是理,可疑者一也。其死果由於被打,則臨死之言,何爲以必爲巫事,鉤得讎人之意,托於家人乎?可疑者二也。平順病重之時,其至親諸人與錫疇,盃酒團欒,少無痛嫉之意,及其死後,始使其奴告官,可疑者三也。病死之說,雖非行檢時所出,而家內繼痛之狀,屍親亦不得全然掩諱,可疑者四也。大抵獄情肯綮,專係詞證,而此獄則無一參見,被打之說,只憑屍親之口,而屍親亦云只聞其聲,則可謂未具之獄也。許多疑端,如右所陳,故臣與推官,果以傅輕之意,有所酬酢,而亦欲一番警咳於筵席矣,今因下詢,敢以迷見仰達矣。上曰,然則依卿議從輕,而駕過前,使之疎放,可也。出擧條夜將二更,命益運·有聞,與有隣及外營摠制柳文植,水原判官金思羲,迎華察訪李元膺,入侍于維與宅。命益運·有聞,持當日所捧上言,各以其梗槪仰奏,猥濫者拔去,可以回啓者啓下。命書留都狀啓判付,使宣傳官,持信箭馳往傳于留都所。上敎文植曰,本府軍政,旣令總制專任,近來軍制,漸能就緖耶?文植曰,束伍軍之排鋪,略已成樣,而疊役之弊,則亦皆無之矣。上曰,朝者動駕時見之,則長樂隊,頗能成樣矣。有隣曰,果然而騎馬未月餘,皆能善騎矣。文植曰,本邑人,大抵能善使馬矣。上曰,外營將校輩,皆着細縷緋衣,而軍裝諸具之外,裏衣俱皆鮮明,此亦可見侈濫之習,何爲而如是乎?文植曰,衣服之間,果多濫習,而所侈者,只是外具,至於行陣兵書等實事,都不能熟習,極可悶矣。上曰,軍政旣任總制,而外使有太柔之患,總制,必須剛嚴然後,可以相濟矣。如有可合釐正之事,一一陳達也。文植曰,本府軍民家統,纔已就緖,比之啓下節目,不至枝梧,而第念許多軍兵,塡代相續,遷徙無常,若令續續爲之,不無騷擾之慮。或間一年或間兩年,則疎密得宜,事勢便當,故敢此仰達矣。上曰,外使之意,何如?有隣曰,家統成出時,臣亦與摠制,爲之爛商,而姑無好道理矣。昨於果川行宮登筵時,以五邑軍民家統,待式年修籍無妨之聖敎,不擾從實,無過於此,本府軍民家統,改修之節,亦以式年爲準,似合事宜矣。上曰,依爲之。出擧條上敎思羲曰,本府民事如有可陳者,須爲詳奏也。思羲曰,本府民弊,屢蒙軫念,前後惠澤,與天無極,俯詢之下,別無可以仰達者,而第還上中,有小麥名色,數爲九百餘石,而民皆言不便。減耗特恩之後,猶有圖避受還之弊者,未必不由於此,此而變通,可以永久無弊,敢此仰達矣。上曰,留守之意,何如?有隣曰,昨年以後,雖愚蠢之民,本府還穀,豈曰有弊,而獨此小麥一種,皆願釐正。地方官之意,在於盡數作租,而流來穀簿之一切除去,亦所當念,限三分二,特許作租,民惠亦云不些矣。上曰,依爲之。出擧條上曰,判官瓜近否?有隣曰,然矣。上敎元膺曰,本驛諸弊,今果何如?元膺曰,虛戶之弊,則今果無之矣。上曰,有可陳達者乎?元膺曰,菁好驛合驛後,一站驛路,爲七十里之遠,故不無弊端,今若分置菁好驛,則似爲便好矣。上曰,此果無弊耶?有隣曰,果爲便好,而以五六戶之難以充額,爲拘礙之端矣。上曰,本驛馬戶,總爲幾何?元膺曰,三十五戶矣。上曰,無論某條經綸,必須另加釐弊,期有實效,可也。仍敎有隣曰,所欲下詢者固多,而今已夜深,卿等姑退去,可合陳達者,詳細思置,以待更詢也。諸臣以次權退。
上在昌德宮。停常參·經筵。
大殿,內閣·政院·玉堂·藥房·朝廷二品以上·六曹堂上·大司諫,經宿口傳問安。答曰,知道。
大駕,還詣果川行宮,入堂內後,內閣·政院·玉堂·藥房口傳問安。答曰,知道。仍詣龍驤鳳翥亭,入幕次後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房·宗親·儀賓·朝廷二品以上·六曹堂上·大司諫口傳問安。答曰,知道。
鄭尙愚,以訓鍊都監言啓曰,依下敎,本局軍兵等,中旬試才,來九月初旬內,設行計料之意,敢啓。傳曰,知道。
鄭尙愚,以舟橋司言啓曰,舟橋,自今日撤排之意,敢啓。傳曰,知道。
己未八月二十一日卯時,上自華城府還宮。擧動入侍時,行都承旨李集斗,行右承旨李益運,左副承旨鄭尙愚,右副承旨徐有聞,同副承旨李貞運,假承旨金祖淳·沈象奎,記事官柳台佐,假注書洪奭周,記注官金景煥·承膺祚,原任直提學徐龍輔,直提學李晩秀,原任直閣金勉柱·徐榮輔,檢校直閣金近淳,檢校待敎李存秀,以次隨駕。三吹時至,通禮,跪啓外辦,上具軍服,乘馬以出。壯勇兼大將,率京軍二哨,善騎隊二哨,訓局步軍二哨,馬兵一哨爲先廂,訓局步兵一哨,壯營鄕軍三哨,訓將都領爲後廂,壯勇衛左列爲翼隊,兵曹判書,率右列爲攔後,外使率外營馬步軍,爲先廂之先廂,長安門外落後。大駕出中陽門·左翊門·新豐樓,由鍾街左右軍營前路,出長安門,至遲遲臺,下馬少憩。命招入外營前排校吏軍兵之落後者,分饋酒肴。敎曰,爾等善爲還歸也。大駕至肆覲坪前路,有民人從田路,擊錚於咫尺之地。上曰,寧有如許紀綱乎?廣州捕校之類,一不出待,雖以書吏模樣言之,全不成說,駭然甚矣。尙愚曰,行幸時,自地方官,多定校吏,嚴禁雜人,輦路地名,高聲以告,卽各邑應行之例,而今日大駕過廣州境時,此等應行之事,全不擧行。雖以禁雜人言之,本府則旣有捕校,而其所禁飭,反不如他邑,至有民人,從田路無難鳴錚於駕過咫尺之地者,誠極駭然。該府留守,從重推考,判官所當重勘,而本院請推之外,無他可施之罰,何以爲之乎?上曰,留守記過,判官拿處,可也。出擧條大駕到果川縣,下馬御行宮。少頃,命下初吹·二吹·三吹,通禮,跪啓外辦,上乘馬進發。內營鄕軍二哨,訓局步軍一哨,壯勇營堂上將官,率領爲後廂,訓鍊大將率馬兵一哨,步軍二哨爲先廂,壯勇兼大將,率京軍二哨,善騎隊二哨,亦爲先廂。大駕至鷺梁津頭。敎曰,駕到行宮後,右相率陪從百官,先爲越去津頭,與留都祗迎百官,整齊以待也。上下馬,詣龍驤鳳翥亭少憩。兵曹判書李在學,啓請放陞橋砲,又啓請陞旗,宣傳官,啓稟渡涉號令,竝如例。上曰,舟橋堂上率監官領將,待令于中紅箭門事,分付。少頃,上乘馬進發,至中紅箭門,舟橋堂上金文淳,率監官領將,來待。上敎監官等曰,爾等之年年擧行,勞役甚多,果無弊瘼之可言者乎?對曰,別無弊瘼矣。命書駕敎曰,船人輩,爲園幸,年年勞役不些,且今年與再昨年,再度造橋,無異舟橋抽籤,依一年兩行例爲之事,分付。仍敎曰,依丁巳年例爲之,可也。大駕渡舟橋,先後廂依出宮時例擧行。大駕入崇禮門,至鍾閣前路,命宣傳官持信箭分付留陣營,勞問軍兵後,仍爲解嚴。少頃,敎曰,宣傳官李吉會,帳殿擧措,極爲駭然,持信箭出去之際,亦敢緩步徐行,爲先拿入。又敎曰,李吉會,尙不拿入,行首宣傳官,爲先記過。少頃,拿入吉會,敎曰,爾旣爲駕後宣傳官,則當行宣傳官之事,而帳殿擧行,萬萬無嚴。近來武弁輩所爲,每每若是,寧不駭然之甚乎?此是路次,故不爲決棍,出付御營廳,使御將,嚴棍十五度後,降定軍伍事,分付。仍命拿出。敎曰,兵判何以似此之類,爲宣傳官乎?尙愚曰,今日信箭宣傳官李吉會之咫尺帳殿,行步慢蹇,擧措駭然,纔已處分矣。近來宣傳官擇擬之飭敎,果何如,則以此等人,換差於行幸之時者,大是不審。當該兵曹判書,從重推考,何如?上曰,依爲之。出擧條大駕,到敦化門前路,命各營解嚴。仍命書傳敎曰,還宮時,當由萬寧門,自內展拜眞殿,該房知悉。大駕入敦化門,至摛文院大門外,降馬乘輿,由萬寧門還內。諸臣以次退出。
上在昌德宮。停常參·經筵。
大殿,內閣·政院·玉堂,翌日口傳問安。答曰,知道。
王大妃殿·惠慶宮·中宮殿,內閣·政院·玉堂口傳問安。答曰,知道。
大殿,朝廷二品以上·六曹堂上·大司憲·宗親·儀賓,翌日口傳問安。答曰,知道。
藥房都提調李秉模,提調金文淳,行左承旨李祖承啓曰,明禋載擧於謁陵,聖孝克伸於拜園,移蹕多日,回鑾萬安,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
鄭尙愚啓曰,兼察壯勇大將鄭民始,兼佩虎符及傳令牌,今方來納,壯勇大將趙心泰,卽爲牌招,傳授,何如?傳曰,試射在近,大將則身病之外,姑難赴公,其間仍令兼察。
李貞運啓曰,卽者考喧都事來言,駕側鳴錚人金南才等四十四人,移送秋曹云,敢啓。傳曰,知道。
傳于鄭尙愚曰,軍士房承旨入侍。
傳于李貞運曰,當該司謁,令攸司科治。
傳于徐有聞曰,右副承旨入侍。
傳于李貞運曰,推考房承旨入侍。
鄭尙愚啓曰,監軍牌之無得私相與受,法意嚴重,今日標信齎去宣傳官,當與兵曹郞廳及交替宣傳官,一體祗受,面看換佩,而不待宣傳官之出去,只令兵曹郞廳祗受,徑先還納,事之疎忽,莫此爲甚。當該宣傳官,所當重勘,而本院請推之外,無他可施之罰,何以爲之?敢稟。傳曰,如非曹司拿處,否則當該宣傳官,爲先推考,當該兵曹郞廳,亦爲拿處,可也。
傳于李冕膺曰,發遣吏郞,諸執事淸齋與否,摘奸以來。
傳于李貞運曰,擧行遲滯,刑曹郞廳,典獄官員,拿處。
傳于李貞運曰,當該守奉官,先汰後拿。
李益運,以內醫院都提調·提調意啓曰,副提調李集斗,謂有身病,今日問安,不爲仕進,卽爲牌招,何如?傳曰,與本職許遞,可也。
承旨前望單子入之,李冕膺·李基讓·金達淳,落點。
以司謁趙順得手本,別監尹得烈爲先除下,其罪狀,令攸司,從重科治事,傳于李貞運曰,令攸司,嚴加照律草記。
以平安監司韓用龜狀啓,平壤府失火,民家改構奠接,身布還上,量宜蠲減,捐財周急人等,自臣營,從願施賞計料事,傳于鄭尙愚曰,旣非希覬,專出周急,道伯旣言之,尤爲可嘉。從願各別施賞之意,令廟堂,分付。
以水原留守徐有隣別單,司僕書吏盧鼎曄等嚴囚事,傳于李貞運曰,盧鼎曄曖昧,雖已卽放,而替囚之吏,決棍放送,理馬·養馬,亦爲嚴棍放送,巨達,刑推一次,濟州牧永定浦作漢。此後若此,則出付先廂陣,卽其地當用軍律,書付內寺壁上事,分付,亦卽回諭。
以金珍恪囚單子判付內,付過放送爲良如敎。
以曺允兢囚單子判付內,付過放送爲良如敎。
以京畿監司徐鼎修狀啓,驪州牧使申獻朝,當面相値,橫馳突過,壞了體統,萬萬駭然,爲先罷黜,其代,令該曹各別擇差,催促下送事,傳于李基讓曰,京外之莫嚴者體統,而觀此狀辭,可謂前所未聞者,不可罷黜而止,令該府,拿處。其代以可合許久久任之人,令該曹口傳差出,待下批,與未下直守令,當日辭朝。
吏曹口傳政事,以金熙朝爲驪州牧使。
李冕膺,以奉常寺都提調·提調意啓曰,祭享所用,秋等中脯,依定式,今八月二十二日,始造之意,敢啓。傳曰,知道。
鄭尙愚,以兵曹言啓曰,今八月二十日,文臣朔試射日次,而動駕相値,不得爲之之意,敢啓。傳曰,知道。
鄭尙愚,以兵曹言啓曰,今番幸行時,隨駕將校軍兵,各差備等犒饋,依定奪,以乾物分給之意,敢啓。傳曰,知道。
鄭尙愚,以兵曹言啓曰,坼見全羅水使林栽洙,去春夏等褒貶啓本,則蝟島僉使張後良,以宜勉船什爲目,則宜置中考,而置諸上考,殊無嚴明殿最之意。該帥臣推考警責,蝟島僉使張後良,中考施行,何如?傳曰,允。
鄭尙愚,以兵曹言啓曰,謁聖吉日,禮曹,以九月三十日推擇,啓下矣。武科初試吉日,令日官李廷馥推擇,則來九月二十一日爲吉云。以此日擧行,而額數則依法典,分兩所各取五十人乎?敢稟。傳曰,知道。
鄭尙愚,以兵曹言啓曰,謹依下敎,禁軍及標下軍兵等,中旬上試射,來九月初旬內,設行計料之意,敢啓。傳曰,知道。
鄭尙愚,以兵曹言啓曰,謹依下敎,寶馬不爲待令司僕寺養馬朴泰協,巨達金漢光等四名,各決棍十度之意,敢啓。傳曰,知道。
鄭尙愚,以司僕寺一二提調意啓曰,戊子年獻陵幸行時及今番幸行時,本寺兩次隨駕員役,草記事,命下矣。謹依下敎,書入之意,敢啓。傳曰,依別單書下,施行,可也。
鄭尙愚,以備邊司言啓曰,以黃海兵使鄭學畊狀啓,平安監營狀啓,見失於瑞興地,該陪持,嚴加査實計料事,傳曰,瑞興倅之不爲論罪,又敢以何道何站之說,分疏於狀聞中,駭然甚矣。此狀啓捧納承旨推考,該帥臣罪狀,令廟堂,詳考可勘之律,草記事,命下矣。地方官之當論不論,何道何站之等說之張皇分疏,俱極可駭。以大明律應奏不奏及不應爲條,從重論,該兵使鄭學畊,施以罷職不敍之典,何知?傳曰,可謂該然之甚,而爲海西民,宜念迎送之弊,公文亦已搜得云,姑爲參酌,可也。
鄭尙愚,以壯勇營言啓曰,今番幸行時,本營隨駕將校·軍兵乾犒饋,依定式,磨鍊分給之意,敢啓。傳曰,知道。
鄭尙愚,以訓鍊都監言啓曰,依下敎,今番幸行時,十九日果川行宮待令,本局吹打手崔宗瑞等十八名處,各木綿一疋,依例施賞之意,敢啓。傳曰,知道。
鄭尙愚,以訓鍊都監言啓曰,今番幸行時,隨駕將校·軍兵及武藝廳等犒饋,依定式,以乾物磨鍊分給之意,敢啓。傳曰,知道。
鄭尙愚,以禁衛營言啓曰,今番獻陵·顯隆園幸行時,隨駕本營將官·將校·軍兵等處,乾犒饋,依定式,磨鍊分給之意,敢啓。傳曰,知道。
鄭尙愚,以御營廳言啓曰,隨駕駕前別抄等處,依定奪,乾犒饋,磨鍊分給之意,敢啓。傳曰,知道。
李貞運,以刑曹言啓曰,以司謁趙順得手本,別監尹得烈,爲先除下,從重科治事,傳曰,令攸司嚴加照律,草記事,命下矣。取考律文,則大明律制書有違條有曰,凡奉制書,有所施行而違者,杖一百,尹得烈依此律,決杖一百,放送之意,敢啓。傳曰,知道。
李貞運,以義禁府言啓曰,廣州府判官朴彬源,拿處事,傳旨啓下矣。朴彬源,今方待命,卽爲拿囚之意,敢啓。傳曰,知道。
李貞運,以義禁府言啓曰,驪州前牧使申獻朝,拿處事,傳旨啓下矣。申獻朝,今方待命,拿囚之意,敢啓。傳曰,知道。
李貞運,以義禁府言啓曰,咸鏡道明川府定配罪人金坊子良鏷上言,判付內,詳考配案,草記事,命下矣。取考配案,則金坊,前以別害僉使,復出旣廢之規,土卒處,兩年收斂之米,合爲三十八石罪,因南兵使李格狀啓,定配於明川府矣,敢啓。傳曰,議處,可也。
李貞運,以義禁府言啓曰,咸鏡道鏡城府定配罪人李廷麟子亨國上言,判付內,詳考配案,草記事,命下矣。取考配案,則李廷麟,前以雲寵萬戶,以五口猪,分饋土卒,米三十石,列名分錄,竝徵於催科之中,責問之際,歸之房嬖之所作奸罪,因前南兵使李格狀啓,定配於鏡城府矣,敢啓。傳曰,議處,可也。
漢城府啓目,粘連觀此南陽儒學李徵厚上言內辭意,則李徵厚先山,百餘年守護之地,李朋錫,乘其山主之移寓,結縛外孫,恣意入葬於唇前三十三步之內者,已萬萬無據。摘奸落訟侤音之後,非但不爲掘移,或圖囑本官,終不遂計,則又以差送佐幕,萬端誘引其庶子者,尤非士夫之所忍爲者。雖然,一邊之言,有不可取信,分付道臣,各別嚴覈,決給,何如?判付啓,分付道臣,親執嚴査狀聞,所謂晉州兵使姓名,竝以嚴刑現推,一一捧直招以聞爲旀,地方官,若能彈壓,則許多上言,豈可偏在於該邑乎?其委折,亦令道臣,査啓時,論理措語,稟決之意,分付爲旀,近來習俗,沒却模稜,甚至山訟,尤倍甚。所謂分付道臣,從公決給之請,諸道道臣,看作例語乙仍于,前旣回啓者,後復呼冤。此後如有覆啓決給者,更或登聞,先自該道道臣玩愒之罪,本府論罪爲良如敎。
左議政李秉模箚曰,伏以,喬陵展禮,緬創守之丕烈,園寢祗拜,伸霜露之聖慕,移蹕信宿,回鑾萬安,臣民欣抃,中外惟均。仍伏念臣,獲叨陪享之列,本無可紀之勞,而不意錫馬之寵典,至及罔功之賤品,且惶且愧,靡所容措。陪班駿奔,已是臣子之至榮,聖朝恩賞,不啻頻笑之可愛,則揆分揣義,豈敢以命下之有日,晏然爲冒受之計乎?聖體勞動之餘,極知瀆擾之爲罪,而猥控短箚,仰請收還。伏乞聖明,特寢恩命,以重賞典,以安賤分,不勝幸甚。取進止。答曰,省箚具悉卿懇。展禮伸誠於三十二年之後,而詩用前韻,以志感,賞遵彝典,示所重。予且以爲幸,卿必與有榮。所頒上駟,安心領受。
右議政李時秀箚曰,伏以,親課喬陵,遹追先志,移蹕園寢,克伸聖孝,日吉辰良,回鑾萬安。臣幸參陪扈之列,與覩盛事,敬奉雲漢之篇,仰承德意,區區下情,誠不勝歡欣攅頌之至。臣於日昨陪班,忽伏承熟馬面給之命,慙惶感激,不省攸措。享禮駿奔,臣子之常職,天駟寵鍚,朝家之重典,今此恩賞,何爲而及於臣也?罔功而受,不但微臣踰濫之愧,嚬笑不惜,恐非聖朝綜覈之政,猥具短箚,仰瀆崇聽。伏乞聖明,亟收錫馬之命,以重賞典,以安私心焉。取進止。答曰,省箚具悉卿懇。卿之先卿,每以嗣服後展謁之尙稽,言於予,今幸伸誠而還。賞典遍及將事諸臣,卽亦記舊述先中一端,何庸辭爲?安心領受。
己未八月二十二日辰時,上御誠正閣。藥房入診,時原任大臣·閣臣,同爲入侍時,都提調李秉模,提調金文淳,行左承旨李祖承,記事官柳台佐,記事官金景煥·承膺祚,判中樞府事沈煥之,右議政李時秀,原任直提學徐龍輔·鄭大容,直提學李晩秀,原任直閣金勉柱·徐榮輔·金祖淳,檢校直閣沈象奎·金近淳,檢校待敎李存秀,醫官金孝儉·李敬培·李周憲·李惟鑑·玄必采·朴春源·吳千根,以次進伏訖。秉模曰,屢日勞動之餘,聖禮,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,日前以面上浮腫之漸,大端欠和,予於謁陵,還宿果川之夜,承聞此報,達夜不寐,翼日軍令,以日晏爲之者,蓋有所趑趄而然也。園所進去時,承聞少歇之報,翼日還宮後,卽爲拜謁,果至向差之境矣。秉模曰,伏承差歇之敎,誠不勝萬萬慶幸,而卽今所試之藥,未知何藥乎。上曰,旣無成腫之事,故只以膏藥治之,若觀今日,則當快知動靜矣。秉模曰,內醫使之入診,何如?上曰,置之。秉模曰,勿藥之喜,似當遄收,而療治之劑,亦不可不商量矣。上曰,按例擧行,亦不緊矣。煥之曰,閭閻間,亦有似此輪行之症,而恐不可仍置矣。上曰,今已向差,從當更爲下敎矣。上曰,嚮者東風連吹,心甚憫慮,旋卽捲止,日氣溫暖,誠萬幸矣。秉模曰,今番行幸,其所謂比先王觀,非但臣等之慶忭,父老之言,亦皆謂我國初有之慶矣。上曰,先朝,亦嘗三次行幸,而每有所用慮之端矣。予之嗣服以後,尙未祗謁,夙宵耿耿,今幸少伸矣。上曰,禾稼則可謂穰穰矣。秉模曰,獻陵路邊田畓,素稱薄劣,尙且如此,年事之大登可知矣。上曰,迺者守宮大將事,可謂不善爲之甚者。狀中旣曰,臣載瓚云云,而其下措辭,則全不照察,格例所在,尙此若是矇然,可憫可憫。煥之曰,臣問之結束色,徒知金履載之爲從事官,而初不知南履翼之更爲差下,以至如此做錯矣。上曰,渠署渠名之際,不辨金履載·南履翼之相左,豈成說乎?黃昏時改差之從事官,至夜至曉,不聞不知,一番誤出,容或無怪,而番番如此,豈非羞恥之甚乎?天官冢宰,何等重任,領軍守宮,何等重事,而易且慢如此,何事其能致謹乎?今番事姑舍是,他事又每每如此,則豈不憫乎?煥之曰,小臣,亦有罪,何敢獨免乎?上曰,卿何以知之?初欲分揀,以安大臣之心,更思之,誠重難矣。卿勿太引。大官每如此,故庶官無董飭矣。此重臣,本非疎略之人,而於物情事務,可謂精詳,而公事則不致敬謹類如此,於渠將爲大罪。他人則笑而置之,而此人則不可仍置,卿等須深言之,使之痛改,可也。上曰,予果有暴露之病,不能忍言。吏判俄亦言之,而日前銓長望事,左相亦未免不善爲之矣。吏判望,何必曰徐哥之昭穆爲之乎?先其祖而後其孫者,渠家之昭穆也,渠家之昭穆,何預於用人之公格乎?伊時欲爲出給,而姑爲含忍,事面則全不成矣。其重臣,年已七十,亦豈可不爲,而新資陞擢,將所以用之也?此官於此人,不啻火藥鴆毒,而官方,則不然,必取履歷不足之祖,而反漏陞資欲用之孫,豈成說乎?且筵中屢聞其孫力辭得免云,此果何說也?煥之曰,私與公不同,豈可以祖孫而先後之乎?秉模曰,小臣豈敢以行之高下爲之乎?資歷則差勝,而物議亦或如此矣。至於力辭之說,太不近理。若力辭則當於大臣爲之,小臣,豈有不聞之理乎?且力辭反所以力請,萬無是理也。上曰,雖竝爲之無妨,而今番又爲空然漏却,何也?秉模曰,小臣,不善料量,如許重望,如是錯了,不勝惶愧之至矣。上曰,事非順局,故所以不得已言之也。煥之曰,殿·宮問安時,三品以上入班者,甚稀,揆以朝體,極爲未安。耆社衰病人及衆所共知有實故情病之外,文武諸臣中,應參而不參者,捧現告施以譴罷之典,何如?上曰,依爲之。出擧條時秀曰,多日動駕之餘,登筵承候,實出於區區下誠,而不敢輒入前席,至於微稟之境,每每煩稟,亦涉猥越。此後如此之時,時原任大臣,如欲隨入於診筵,則不待仰稟,直爲隨入,似好,故敢此仰達矣。上曰,依爲之。出擧條上命大臣·閣臣先退。命書榻敎曰,右承旨·左副承旨入侍。賤臣承命出傳,行右承旨李益運,左副承旨鄭尙愚進伏。上曰,洪義浩事,全不敬謹,可謂駭然矣。益運曰,渠必各別小心,而乃反做錯矣。尙愚曰,前兼察壯勇大將鄭民始,有仍令兼察之命,卽爲牌招,虎符及傳令牌,傳授,何如?上曰,依爲之。出擧條上仍命益運·尙愚,各書公事判付訖。命退,承史以次退出。
己未八月二十二日午時,上御便殿。軍士房承旨,推考房承旨,右副承旨入侍時,行右承旨李益運,左副承旨鄭尙愚,右副承旨徐有聞,假注書洪奭周,記注官金景煥·承膺祚,以次進伏訖。上命下上言,令益運·尙愚·有聞看詳後,以其梗槪仰奏,可以啓下者啓下,猥濫者拔去。仍敎曰,上言中請褒贈節義者,如是屢呈見格,則詳考實蹟,報于禮曹,否則置之事,令禮判知委各該道臣,而仍以其上言封送也。命書傳敎曰,今秋當爲謁聖,曾有下敎,朝筵,禮判入侍也,各年擇日謄錄,使之考出矣。今見書入者,皆前期一朔,或朔餘擇吉矣。今番亦依此例,自來月望念,至晦間,而吉日擇入事,分付該曹。益運曰,今番行幸時,上言二百六十八張內,一百四十二張,以猥濫拔去,一百二十六張,分下各該司,而凡上言之法,雖非四件事,如忠孝節烈之屢呈營邑而見格者,關係民事之衆民齊籲者外,子孫之爲其祖先干恩等事,俱係猥濫。況有年前大臣,出擧條定式,而今此上言中,似此煩籲,依舊紛紜,紀綱所在,萬萬駭然。申飭京外,如或有違格冒呈,一事疊籲者,竝令該曹·該道,各別嚴繩,以懲希覬猥屑之習,恐好,故敢此仰達矣。上曰,爲依之。出擧條益運曰,故判書金文起,賜諡在於戊戌年間,而其子孫流落嶺外,未及延諡,海西之姓金者,冒稱其孫,暗地延諡。近來人心,雖曰不淑,似此變怪,有關倫常。聞自京兆,捉囚紹介之人,而海西營邑之臣,尙不捉送,事端之發,已至經年,出場無期云,事極怪駭。分付該曹,冒稱子孫,而潛自延諡者,捉來鉤覈,各別嚴繩,文起贈誥,推給其本孫,恐合事宜,故因言端,敢此仰達矣。上曰,依爲之。出擧條命書榻敎曰,左承旨·右承旨許遞,與未差之代,前望單子入之,待下批牌招察任。仍命退,承史以欠退出。
上在昌德宮。停常參·經筵。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李冕膺曰,禮房承旨,馳詣受香所,奉審摘扞以來。
傳于李冕膺曰,禮房承旨入侍。
傳于鄭尙愚曰,軍士房承旨入侍。
鄭尙愚啓曰,卽者刑曹郞廳來言,再昨日動駕時,衛外擊錚人等,所當卽爲捧供,而連値齋戒,不得用〈刑〉,待無故日擧行云矣,敢啓。傳曰,今日捧供,可也。
傳于鄭尙愚曰,左副承旨入侍。
李基讓啓曰,卽者義禁府都事來言,時囚今日內,捧供事命下,而判義禁洪檍,知義禁趙鎭寬,俱有身病,同義禁朴載淳未肅拜,李基讓本院進,不得備員開坐云。判義禁洪檍,知義禁趙鎭寬,同義禁朴載淳,竝卽牌招,何如?傳曰,未肅拜同義禁許遞,前望單子入之,待下批牌招,開坐捧供,可也。
禁府堂上前望單子入之,知義禁徐邁修落點。
傳于鄭尙愚曰,於焉之頃,故相之祥期在今夜,金領敦寧家,遣史官,恤孤以來。
傳于徐有聞曰,政官,待開門牌招開政。
傳于李貞運曰,留院上疏入之。
以京畿監司徐鼎修狀啓,昭寧園守僕金大得,犯屠委折馳啓事,傳于李貞運曰,莫重至敬之地,有此作黨犯屠百步內,驚悚之外,紀綱駭然。當該掩置之守奉官,爲先移囚南間,待朝開坐,施威嚴問,捧口招以聞,同任守奉官,亦爲拿問,捧口招。伊日下去宮任及宮奴等,令該曹捉來嚴査,如不直招,嚴刑捧招啓聞事,分付。昔年於毓祥宮門帳事,猶且親臨訊鞫,則如許不潔無狀之所爲,乃在丁閣齋所近處,悚甚悚甚。他陵亦安知無這般犯科?各別嚴飭事,回諭。
戶曹啓目,粘連觀此全羅監司趙宗鉉狀本,則羅州等三邑大同船,添載稽滯委折査問,則三邑稅穀,分載之際,自致稽帶,同船之京江離發,在於五月望前,而六月十九日始到者,極爲痛惡亦爲白有臥乎所,舟橋船隻之許載稅穀,亶出於朝家優恤之德意,則惟彼船漢,不悛舊習。五月望前之自京發送者,六月念間始到湖南,而三邑之裝載出浦,拖至六晦七初之間,苟無自京淹滯之事,何至節晩之至此乎?所漂船隻,雖已搜得,上項穀物,終未拯出,而今旣撤拯,依例待究竟,監色·沙格等處,別音分徵之意,分付爲白乎旀,今此一船添載之數,至近四百石之多,雖無風濤之險惡,何望其利涉乎?此則三邑守令,均有其罪,而綾州牧使李宗爕段,乃反一聽船漢瞞告之說,剩給五六日之暇,發船日字,以七月初三退塡修報以啓容奸之緩恨者,尤涉駭然。以此以彼,晩時之責,專在此邑,爲先罷黜,令該府拿問嚴處爲白乎旀,羅州牧使任焴,南平縣監鄭持容等段,裝載之稽滯,已極慢忽,而又不能嚴飭卽發,且於穀數區別之際,不書某司,只稱衙門納云云,揆以格例,亦未免疎漏,竝令該府拿問處之爲白乎旀。他餘穀物,令各該衙門稟處,何如?啓,裝發之遲滯,護送之不謹,莫甚於兩湖。邑邑皆然,獨於稜州等三倅之罷拿,揆以刑政,斑駁甚矣。爲先拿問罪狀,而護送之稽忽,專由於道伯之不能檢飭。畿邑之盡心者,兩湖焉敢若此?錦伯及完伯爲先越捧一等爲旀。船人所爲姑舍是,擧行,極爲無狀,本曹之不請拔例嚴勘者,非矣。當該鎭將,令該府拿問重勘爲良如敎。
兵曹口傳政事,以張鎔爲平薪僉使。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而毓祥宮秋享祭齋戒相値,不得爲之之意,敢啓。傳曰,知道。
鄭尙愚,以都摠府言啓曰,都摠管徐邁修,以知義禁府事,本府坐起,晝仕出去之意,敢啓。傳曰,知道。
李晩膺,以禮曹言啓曰,傳曰,今秋當爲謁聖,曾有下敎,朝筵,禮判入侍也,各年擇日謄錄,使之考出矣。今見書入者,皆前期一朔,或朔餘擇吉矣。今番亦依此例,自來月望念至晦間,而吉日擇入事,分付該曹事,命下矣。謁聖吉日,卽令日官池景喆推擇,則來九月十五日·十六日·十八日,俱吉云,以何日定行乎?敢稟。傳曰,三十日爲之,可也。
李冕膺,以禮曹言啓曰,毓祥宮展拜取稟草記,傳曰,陵行後更稟可也事,命下矣。展拜吉日,以何間推擇乎?敢稟。傳曰,來月更稟,可也。
李冕膺,以成均館行大司成意啓曰,七夕製園行後更稟事,命下矣。依下敎更稟之意,敢啓。傳曰,當於外方儒生上來後爲之,謁聖臨時更稟,可也。
鄭尙愚,以備邊司言啓曰,因西部居閑良石再福等五人上言,有相考草記之命矣。招致再福等五人,詳問事狀,則渠輩所告,只如上言內辭意,而別無明白可據之端。渠輩旣居在江上,何不來現於特敎訪問之時,今於過數年之後,始爲號籲乎?冀倖干恩,不可準信,昨年行幸時,江民十一人,以此上言,竝已筵稟勿施。今此石再福等五人,皆是昨年上言中人,屢瀆天聽,其習可駭,而愚民難責,姑參酌,原上言,勿施,何如?傳曰,允。
鄭尙愚,以御營廳言啓曰,本廳哨官金尙墩,身病甚重,勢難察任,改差,何如?傳曰,允。
李貞運,以忠勳府言啓曰,傳曰,獻陵展謁,昔在世宗朝行之,至孝廟朝,欲行之而未果,至肅廟朝,甲戌始行之,而先朝癸丑行之,戊子修改時,又行展謁。予於其時,陪駕今年又展謁,有紀實之文,而先朝展謁時,致祭於永昌大君墓,海昌尉·明安公主墓,明惠·明善公主墓,亦皆致祭。今番依此擧行,大君·都尉墓,遣承旨,兩公主墓,遣內侍,皆於今月內致祭,而先朝亦有訪問勳臣後裔之命,令勳府詳考各派嫡長人姓名,雖忠義,連皆爲之列錄以聞事,命下矣。太宗朝佐命功臣嫡長孫中,時存人姓名,別單書入之意,敢啓。傳曰,似此未瑩之草記,何以捧入乎?
李基讓,以刑曹言啓曰,依下敎,毓祥宮行首所任趙慶門,決杖五十後,京畿加平郡定配所,卽爲押送之意,敢啓。傳曰,知道。其餘在囚宮任等,明日令內需司嚴杖,降定各宮爲奴,可也。
李基讓,以刑曹言啓曰,擊錚人等,除刑推捧供以入之意,敢啓。傳曰,知道。
李基讓,以刑曹言啓曰,因端川府定配罪人張泰允,妻金召史上言,判付內,放,如有同罪之人草記事,分付該府·該曹事,判下矣。取考曹上配案,則平安道宣川府充軍罪人孫弼榮,以崇禮門入番部將,丙辰正月,與泰允同時定配矣。泰允今已蒙宥,則弼榮不可異同,一體放送,何如?傳曰,允。
李基讓,以義禁府言啓曰,前守奉官李普儉拿處事,傳旨啓下矣。李普儉方在齋所入直云,侍替直拿囚之意,敢啓。傳曰,知道。
李基讓,以義禁府言啓曰,咸鏡監司具㢞狀啓內,洪原前縣監金禮欽罪狀,令攸司稟處事,啓下矣。金禮欽今方待命,拿囚之意,敢啓。傳曰,知道。
李基讓,以義禁府言啓曰,綾州牧使李宗燮,羅州牧使任焴,南平縣監鄭持容等拿問事,傳旨啓下矣。李宗燮·任焴·鄭持容等,俱在任所云,依例發遣府羅將,竝拿來,何如?傳曰,允。
李基讓,以義禁府言啓曰,平薪前僉使金命淑拿問重勘事,傳旨啓下矣。金命淑時在任所云,依例發遣府書吏,交代後拿來,何如?傳曰,允。
李基讓,以義禁府言啓曰,保放罪人朴應浩還囚議處,曺允大·趙亨錫·嚴思彦·權徑等,還囚捧供以入之意,敢啓。傳曰,知道。
李基讓,以義禁府言啓曰,咸鏡道端川府充軍罪人張泰允妻金召史上言判付內,放,如有同罪之人草記事,分付該府·該曹事,命下矣。張泰允放送事,分付該道道臣,而本府無同罪在謫之人矣,敢啓。傳曰,知道。
兵曹來九月二十一日謁聖武科初試時,規矩鐵箭三矢百三十步,柳葉箭五矢百二十步,一巡二中落點取二技。
刑曹啓目,衛外擊錚人沈孝一原情云云。向前沈孝一依先朝受敎,爲先放送是白在果,所供如此,上裁,何如?判付啓,分付道臣,勿效俗樣之決訟,掘仍間指一處斷,然後狀聞。近來諸道行査與擧行,無難踰限者,卿曹不能提飭之致,後勿襲謬爲良如敎。又啓目,粘連向前李士龍原情云云。果如上言內辭緣,則壓良爲賤,自有其律,令道臣別定査官,嚴査決處,何如?判付啓,此等呼籲,正是眞箇民隱,令道臣親執詳査,限前狀聞事,嚴飭分付爲良如敎。又啓目,衛外擊錚人韓得養原情云云。向前韓得養依先朝受敎,爲先放送是白在果,所供如此,上裁,何如?判付啓,議處爲良如敎。又啓目,衛外擊錚人劉同三原情云云。向前劉同三依先朝受敎,爲先放送是白在果,所供如此,上裁,何如?判付啓,議處爲良如敎。又啓目,衛外擊錚人韓師得原情云云。向前韓師得依先朝受敎,爲先放送是白在果,所供如此,上裁,何如?判付啓,議〈處〉爲良如敎。又啓目,衛外擊錚人金相琦原情云云,向前金相琦依先朝受朝,爲先放送是白在果,所供如此,上裁,何如?判付啓,議處爲〈良〉如敎。又啓目,衛外擊錚人姜得一原情云云。向前姜得一依先朝受敎,爲先放送是白在果,所供如此,上裁,何如?判付啓,勿看前後守臣顔面,詳加査究,指一論理議處爲良如敎。又啓目,衛外擊錚人吳氏原情云云。向前吳氏依先朝受敎,爲先放送是白在果,所供如此,上裁,何如?判付啓,議處爲良如敎。又啓目,衛外擊錚人宋煥龍原情云云。向前宋煥龍依先朝受敎,爲先放送是白在果,所供如此,上裁,何如?判付啓,議處爲良如敎。又啓目,衛外擊錚人鄭召史原情云云。向前鄭召史依先朝受敎,爲先放送是白在果,所供如此,上裁,何如?判付啓,議處爲良如敎。又啓目,衛外擊錚人金鳳勳原情云云。向者金鳳勳依先朝受敎,爲先放送是白在果,所供如此,上裁,何如?判付啓,議處爲良如敎。又啓目,衛外擊錚人李秉淳原情云云。向前李秉淳依先朝受敎,爲先放送是白在果,所供如此,上敎,何如?判付啓,議處爲良如敎。又啓目,衛外擊錚人崔召史原情云云。向者崔召史依先朝受敎,爲先放送是白在果,所供如此,上裁,何如?判付啓,詳細査究,指一議處爲良如敎。
禁府啓目,驪州前牧使申獻朝原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,伊日雲捲天,萬里秋毫,可數兺不諭,治道如砥,蹕路塵淸,與牛眠川以來廣州地方,不可同日而語。則其所謂塵埃蔽目云者,雖未可曉,而又以數十行五馬隊突過之際爲證,則先箱馬軍陣之不在導駕之後,亦可推知。其委折,令兵判嚴査馬兵將,領等處,誠如囚供,竝與先廂大將,草記分等論勘事,分付爲旀,此囚段,姑爲仍囚,〈以〉待決末爲良如敎。又啓目,前承旨洪義浩原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,林土前別將朴東秀原情云云。傳旨內辭緣,泛稱遲晩,刑推得情,何如?判付啓,不足責,令兵判嚴棍徵勵爲良如敎。又啓目,刑曹佐郞申奭相,典獄署主簿趙好一等原情云云。傳旨內辭緣,泛稱遲晩,竝刑推得情,何如?判付啓,分揀放送爲良如敎。又啓目,南道參軍趙亨錫原情云云。傳旨內辭緣,泛稱遲晩,刑推得情,何如?判付啓,近來松禁之蕩然,可知。參軍之分疏,可使其說果然,若有禁松軍卒,則其所被捉,豈或借手於烽燧軍乎?該囚段,出付該營,嚴處爲良如敎。又啓目,典籍嚴思彦原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允爲旀,典籍爲先作窠,令該曹口傳差代爲良如敎。又啓目,廣州判官朴彬源原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,分軍部將權經原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,前黃海監司曺允大原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,粘連向前朴應浩亦招引人物,入去兩界,邦禁至嚴,多石雖云已贖之婢,今旣還歸本郡,而石哥二女率去居生,則身爲邑倅,矇不檢察,已極可該兺不諭。向於該郡守現告錯報之時,事當自首竢勘而是白去乙,佯若不知者,跡涉掩諱,罪著不實,揆以法綱,節節痛駭。以此照律,何如?判付啓,依允。
義禁府啓目,觀此稷山幼學朴基德上言,則以爲,其六代承宗,昔在廢朝,扶護西宮之功,未聞以禁兵防守爲罪,致命閱月之後,始加追削之典。特復官職,得蒙天恩爲白良結,有此呼籲爲白有加乎?承宗之罪犯,何如,而到今世代旣遠之後,敢以扶護處義等說,肆然陳辨,萬萬痛駭。上言內辭緣,置之,朴基德段,令該曹照法嚴勘,何如?判付啓,朴承宗事,百世之公論未決,古人之奏語,可徵兺不諭。以若處地,有若崖異,囊藏死藥,不欲獨活,冤獄必救解,幽論必排斥乙仍于,昇平·延平,一隊勳臣,至以爲微承宗,則西宮不得保,臣相不得有。且洪鎬則漢朱鮪事,請奬其殉主之節,而其父安世不參庭請,其子自凝手裂偉疏。所以其家人之年前呼籲也,以合有商量判下者是置。事件稍異,雖不直施已施之比例,仍置之勿論之科者,恐有違於時措之宜是加乎。聖朝改玉之初,朝廷處分,不得不若此,在今日,以聖朝之心爲心,闡未闡之奧旨,亦不可不若此。此所謂春秋大義,如看風水移步換形也。問于大臣,曾經金吾堂上諸人,以聞爲良如敎。
持平權文度疏曰,伏以臣,以人則至駑下,以識則至膚淺,跧伏鄕廬,無望榮塗,不意前月二十日特授臣本職,使之乘馹上來。臺閣實是重任,風采言議,自有其人,則如臣賤品,豈敢有一分承膺之望哉?惟是怵分畏義,不敢違傲,馳到城闉,行幸隔日,臣不遑他顧,章皇出肅,祗詣江郊,粗伸義分,而撫躬兢惕,惟溺職是懼。卽因分臺有事,來詣朝房,則監察一齊呈告,吏曹無意行公。臣不勝駭惑,問其事實,則日前宣陵祭享受香時,祭監監察隷,以犯夜禁,見捉於留營,屢次往復,而拘執奴馬,該監察步陣外,遂自騎去,則留營大將李漢豐,使營卒來問陪香監察姓名,仍又捽曳下隷於陪香之路,嚴施杖棍,監察無隷無奴,艱辛出去。以此諸監察恥甚貽辱臺廳,言送于留都大臣,則大臣亦無別白區處之故,仍爲引入決意不決云。蓋此事端,古今之所未聞。彼臺隷之稍早來待,輕犯夜禁,固可罪也,莫重受香陪進臺監,其任何等重大,則問其姓名,已極慢忽。陪香下隷,亦有自別,則犯夜之罪,從後糾治,有何不可,而當日光景,有駭事體,徒知犯夜之師律,罔念香陪之體重,亦可謂輕重倒置。諸監察之以是爲恥,不足爲怪,而本事關係紀綱,不可仍置。臣謂該大將李漢豐,亟施譴罷之典,俾知重祀典之意,宜矣。且臣於留都狀啓事,竊有駭歎者。留都·守宮,師律至嚴,爲其職者,尤宜隨事審愼,不敢放忽。而同事之從事官,不知爲誰某,使已遞之人,至登於奏聞,謂以不親細事,則近於慢歸之曚未覺察,則失於嬉。近日紀綱,雖甚解弛,軍律所關,豈容如是?特罷之敎,猶是薄勘。臣謂守宮大將金載瓚,更施譴削之典,以嚴師律,以振國綱,千萬幸甚。臣無任云云。答曰,省疏具悉。李漢豐事,自有一部明義錄,夜禁爲禁令中莫嚴之禁,則堂堂掌憲,衙門之隷,犯夜被捉,他隷,可棍之罪,憲隷當刑。爲該將臣者,一邊言送臺監,移送法司,刑配斷不可已,而意不出此,若是則吾東之春秋,其將束之高閣乎?雖以諸監察言之,官以殿中御史稱之,所知者,惟法耳。目擊僚員葛藤之涉於夜禁,則以其事恥與比肩,可也,混同引義,反若右袒然者,大抵意思風習之如此,驚駭甚矣。事似微細,氷霜可畏,豈特牛喘之比乎?不料義理,如彼掃地。當該縱隷犯夜,監察爲先定配,其餘呈旬監察等,一竝令該府拿問嚴勘,而待朝開坐,各捧口招以聞。犯者,出付攸司,刑治,以其律斷之。且以行公憲臺言之,無一言糾正,大失臺體,推考,以扶一脈陽秋。金載瓚事,爾言誠是矣。不慢則嬉,亦可謂着題語,而彼重臣有易之之病,每忽於易與愼相反之義,有愧古人數馬之對。依施。爾雖鄕外之人,豈不聞夜禁之卄載如一日?疏辭,難免不審,亦爲推考。
己未八月二十三日卯時,上御重熙堂。禮·兵房承旨入侍時,行都承旨李冕膺,左副承旨鄭尙愚,假注書洪奭周,記注官金景煥·承膺祚,以次進伏訖。上曰,禮房承旨則先爲出去,奉審摘奸以來。冕膺曰,視事取稟,涼生間姑停矣。今已涼生,自何日入稟乎?上曰,過齋後入之,可也。冕膺先退。上曰,右承旨入侍。出榻敎賤臣承命出傳,行右承旨李基讓進伏。上曰,以灣府事,欲有詢問,而今適無暇,卿則出去,參金吾坐起也。基讓先退。上曰,同副承旨入侍。出榻敎賤臣承命出傳,同副承旨李貞運進伏。命書傳敎曰,獻陵展謁,昔在世宗朝行之,至孝廟朝,欲行之而未果,至肅廟朝,甲戌始行之,而先朝癸丑行之,戊子修改時,又行展謁。予於其時陪駕,今年又展謁,有紀實之文,而先朝展謁時,致祭於永昌大君墓,海昌尉·明安公主墓,明惠·明善公主墓,亦皆致祭。今番依此擧行,大君·都尉墓,遣承旨,兩公主墓,遣內侍,皆於今月內致祭,而先朝亦有訪問勳臣後裔之命。令勳府詳考各派嫡長人姓名,雖忠義,連皆爲之列錄以聞事,分付。上曰,今番守宮大將事,何爲而有此不察也?尙愚曰,南履翼之代察,未及報於留都所,故留都所則以金履載修啓,而守宮大將着銜時,以循例狀啓,不復詳閱,以致如此矣。上曰,此豈成說乎?留都大臣雖於待罪之中,亦何可不請罪守宮大將乎?上曰,昨年則秋夕之前,已有水霜,而今則寒露尙未下矣。今番輦路見之,則東風之後,禾穀別無傷損,何也?尙愚曰,京中之風,甚於郊外,故沿路農形,別無所損矣。上曰,驪牧之事,果何故也?雖曰不知,而豈有不知之理乎?誠可怪矣。敎貞運曰,承旨在堂后時,曾以善讀書名矣,今比其時,可謂老矣。仍命分書公事,判付訖。命退,承史以次退出。
己未八月二十三日辰時,上御便殿。軍士房承旨入侍時,左副承旨鄭尙愚,假注書洪奭周,記注官金景煥·承膺祚,檢校提學鄭民始,檢校直閣沈象奎,以次進伏訖。上敎象奎曰,行幸時御製二詩,今方書下,令檢書官等,分書各本,送于隨駕諸臣處,使之賡進也。象奎承命先退。上敎民始曰,卿子之病,今則如何?民始曰,今則僅得脫危,行步亦勝曩時,而不能如常矣。上曰,內使病勢不輕云,殊可悶也。民始曰,初因醫藥之失治,許久沈綿,今則危劇云矣。仍命退,諸臣以次退出。
上在昌德宮。停常參·經筵。
李冕膺啓曰,今八月二十六日,永昌大君墓,海昌尉·明安公主墓,遣承旨致祭事,禮曹單子,啓下矣。何承旨進去乎?敢稟。傳曰,同副承旨進去。
傳于李冕膺曰,禮房承旨馳詣懿陵,奉審摘奸以來。
傳于李冕膺曰,禮房承旨入侍。
傳于金達淳曰,左承旨入侍。
有政。吏批,判書未差,參判李書九進,參議尹行元牌不進,行都承旨李冕膺進。啓曰,判書未差,參議尹行元牌不進,小臣獨政未安,何以爲之?敢稟。傳曰,仍爲之。以尹命烈爲校理,以洪聖淵爲兵曹參判,以李尙度爲刑曹參判,以李祖承爲工曹參判,以徐有聞爲工曹參議,以金晦彬爲奉常正,以蔡一祥爲獻陵令,以李鼎德爲冬至副使,前僉知申以權,今加嘉善,朝官年八十一加資事,承傳,以李得臣爲冬至正使。
兵批,判書李在學進,參判洪聖淵未肅拜,參議朴奎淳入直,參知閔昌爀病,行左承旨金達淳進。以徐有大爲知事,以鄭東顯爲同知,以成鳳文爲加里浦僉使,以柳師倫爲蝟島僉使,以金聖天爲鉢浦萬戶,以李千福爲智島萬戶,同知單洪仁福,護軍李集斗·李祖承·閔台爀·李益運。
金達淳啓曰,吏曹郞廳來言,本曹判書有闕,政事取稟。傳曰,受來之薦,置之,入來政官,使之先爲行政,則何可更入政稟乎?此啓辭勿施,禮曹判書徐龍輔,吏曹判書除授。
吏曹判書單,徐龍輔除授事,承傳。
吏曹口傳政事,以李垿爲典籍。
傳于李基讓曰,左承旨入侍。
傳于李魯春曰,左副承旨入侍。
傳于金達淳曰,王府議讞,至嚴且重,以特敎令次堂替行,則一知事,當爲擧行,而戶判雖有身病,更無特敎之前,其餘諸堂,何敢無端從座次回啓乎?若此嘉善二同知,亦敢議讞乎?二知事之輕先替行,大是格外,當該堂上罷職。向筵下敎,不能別白知委之當該承旨洪義浩,昨日曚曨分付之鄭尙愚,竝罷職,當該捧納承旨徐有聞遞差。
承旨前望單子入之,李魯春·金羲淳·洪樂游落點。
禁府堂上前望單子入之,李益運落點。
以承旨座次單子,傳曰,房仍,左承旨爲禮房。
李冕膺啓曰,明日傳香禮房承旨,當爲齋宿,左承旨金達淳,牌招入直,何如?傳曰,允。
傳于李魯春曰,明日次對,依例來會。
以水原留守徐有隣啓本,擊錚罪人,驪州居黃驗尙捧供馳啓事,判付內,啓下刑曹爲旀,關係民隱,令畿伯相覈公決,俾無更訴之弊爲良如敎。
執義沈奎魯,掌令南惠寬啓曰,臣等俱以無似,忝叨見職,一事緘默,恒切愧恧。卽伏見夜下,持平權文度疏批,以監臺事,無一言糾正,大失臺體,致煩特推之命,臣等相顧惶懍,靡所容措。噫,夜禁一事,寔有關於春秋大義理,則爲今日臣子者,孰敢冒犯,而況彼臺監,職在掌憲,尤宜自別。且値動駕,縱隷犯禁,事甚驚駭。宜卽糾正,而矇未覺察,尙稽至此,臣等不職之失,於是益著矣,其何敢一刻晏然於臺次乎?請命遞斥臣等之職。答曰,勿辭,亦勿退待。
持平權文度啓曰,臣言議風采,本不合於淸朝耳目之任,而昨於朝房,聞諸監察之呈旬,問其事實,妄陳一疏矣。及承聖批,誨責截嚴,臣之不能審愼之罪,於是益著,滿心惶懍,無地自容。以此情踪,其何敢一刻晏然於臺次乎?請命遞斥臣職。答曰,勿辭,亦勿退待。
金羲淳,以吏曹言啓曰,全羅道靈光金命喆上言內,其父辰雲,今年爲八十七歲,甲寅春以偕老陞資,乙卯年曠世之恩,竟在漏落之中,俾陞嘉善事,有相考其時文蹟及帳籍草記之命矣。取考京兆帳籍,則年甲·名字,不無些少違錯,而甲寅年特恩,旣蒙陞資之典,則未滿九十之前,又此呼籲,事係格外。且乙卯年無士庶老人加資之典,則稱以漏落云者,亦涉無據上言內辭緣,勿施,何如?傳曰,允。
金達淳,以禮曹言啓曰,當該掩置之昭寧園守奉官,爲先移囚南間,同任守奉官亦爲拿問事,命下矣。莫重園所,不可暫時曠直,依前例,假官差送,以爲替直後,就拿之地,何如?傳曰,允。
金達源,以禮曹言啓曰,因楊州幼學李鎭馨,驪州幼學李鎭坤上言,一事疊呈,委折査問草記事,命下矣。招致李鎭馨·鎭坤等,査問委折,則李鎭馨以爲,年少之致,未諳宗人議定,有此疊定云,李鎭坤以爲,昨年春夏,兩度上言,連爲漏落,故今又冒死上言,千萬意外,又有鎭馨疊呈之擧矣。無論事之當否,蹕路上言,何等至重,一瀆再瀆,至于三四者,已萬萬猥褻,而況一事兩人同時疊呈,無少嚴畏者,揆以紀綱,萬萬駭然。李鎭馨·鎭坤出付攸司,從重科治,何如?傳曰,允。
金達淳,以禮曹言啓曰,因全羅道幼學柳格等上言,一事疊呈,査問草記事,命下矣。自再昨至今日,連爲搜訪,而元無柳格爲名人來待之事。凡上言之法,必也親呈,限內亦必現身,而今此柳格上言四日,尙不現身,則其初不親呈,可以推知,一事疊呈之外,事體尤極駭然。令本道,卽爲捉致,照法嚴處,何如?傳曰,允。
金達淳,以忠勳府言啓曰,傳曰,獻陵展謁,昔在世宗朝行之,至孝廟朝,欲行之而未果,至肅廟朝,甲戌始行之,而先朝癸丑行之,戊子修改時,又行展謁。予於其時陪駕,今年又展謁,有紀實之文,而先朝展謁時,致祭於永昌大君墓,海昌尉·明安公主墓,明惠·明善公主墓,亦皆致祭。今番依此擧行,大君·都尉墓,遣承旨,兩公主墓,遣內侍,皆於今月內致祭,而先朝亦有訪問勳臣後裔之命。令勳府詳考各派嫡長人姓名,雖忠義,連皆爲之列錄以聞事,命下矣。太宗朝佐命功臣三十八人嫡長孫,時存人及未錄名,區別列錄,別單書入之意,敢啓。傳曰,知道。佐命功臣嫡長十八家已錄名中,九家嫡長之未付忠義者,卽付草記。其中義安大君贈諡襄昭公嫡長孫令李宗恢,令吏判招見,可合百里,則除百里,只可陞敍,則卽爲陞敍。晉山府院君領議政文忠公河崙嫡長孫忠義衛河龍彬,當窠參奉,待窠調用,而上黨君景肅公李佇,鷲山君辛克禮,亦一等功臣也,其後孫未及祿名云,卿其各別搜訪草記。漢山府院君趙英茂,開國功臣爲三等,定社功臣爲一等,佐命功臣又爲一等,嫡長孫守衛官趙命漢,待其遞來,先付諭書,忠義待窠收用。未錄家二十家中二家,先命搜訪,餘亦隨訪付忠義。義安大君墓,一等功臣河文忠公墓,遣承旨卜日致祭,祭文當親撰,而此外一等上黨·漢山·鷲山墓,遣禮官致祭,可也。
李魯春,以兵曹言啓曰,義禁府啓目,驪州前牧使申獻朝原情判付內,伊日雲捲天,萬里秋毫,可數兺不喩,治道如砥,蹕路塵淸,與牛眠川以東廣州地方,不可同日而語。則其所謂塵埃蔽目云者,雖未可曉,而又以數十行五馬隊突過之際爲證,則先廂馬軍陣之不在導駕之後,亦可推知。其委折,令兵判嚴査馬兵將領等處,誠如囚供,竝與先廂大將,草記分等論勘事,分付爲旀,此囚段,姑爲仍囚,以待決末事,命下矣。謹依傳敎,訓鍊都監馬兵將領處,嚴加査問,則哨官李雲祜所告內,以爲,二十一日回鑾時,馬兵等留駐南泰嶺前路,下馬食代之際,京畿監司率前排過去,而少頃,馬兵等上馬進發,尾局挨接於步軍,頭局行陣先驅,或與京畿監司有時竝行,則京畿監司輒卽前進,故導駕前,實無先廂前進之事云矣,敢啓。傳曰,知道。草記之相左條件,更爲捧供,仍卽議處,可也。
李基讓,以刑曹言啓曰,因持平權文度上疏批旨內,李漢豐事,自有一部明義錄,夜禁,爲禁令中莫嚴之禁,則堂堂掌憲,衙門之隷,犯夜被捉。他隷可棍之罪,憲隷當刑,爲該將臣者,一邊言臺監移送法司,刑配斷不可已,而意不出此,若是則吾東之春秋,其將束之高閣乎?雖以諸監察言之,官以殿中御史稱之,所知者,惟法耳。目擊僚員葛藤之涉於夜禁,則以其事恥與比肩,可也,混同引義,反若右袒然者,大抵意思風習之如此,驚駭甚矣。事似微細,霜氷可畏,豈特牛喘先問之比乎?不料義理,如彼掃地。當該縱隷犯夜,監察爲先定配,其餘呈旬監察等,一竝令該府拿處嚴勘,而待朝開坐,各捧口招以聞。犯者,出付攸司,刑治,以其律斷之。且以行公憲臺言之,無一言糾正,大失臺體,推考,以扶一脈陽秋事,命下矣。司憲府所由車日成,嚴刑一次後,咸鏡道高原郡定配所,卽爲押送之意,敢啓。傳曰,知道。
李基讓,以義禁府言啓曰,時囚罪人朴東秀原情公事判付內,不足責,令兵判嚴棍懲礪事,命下矣。朴東秀出付兵曹之意,敢啓。傳曰,知道。
李基讓,以義禁府言啓曰,時囚罪人趙亨錫原情公事判付內,出付該營嚴處事,命下矣。趙亨錫出付禁衛營之意,敢啓。傳曰,知道。
李魯春,以兵曹言啓曰,義禁府啓目,林土前別將朴東秀原情判付內,不足責,令兵判嚴棍懲勵事,命下矣。謹依傳敎,朴東秀嚴棍十五度之意,敢啓。傳曰,知道。
李魯春,以禁衛營言啓曰,謹以義禁府草記批旨,本營參軍趙亨錫,嚴棍十五度之意,敢啓。傳曰,知道。
李魯春,以禁衛營言啓曰,依定式,臣大顯進詣南壇,奉審摘扜,則壇上與階砌,紅箭門內外,俱爲無頉,松木則毋論新舊植,漸就蒼鬱,而禁樵·禁松守護等節,另加申飭之意,敢啓。傳曰,知道。
李基讓,以義禁府言啓曰,昭寧園守奉官閔德基,拿問捧口招事,傳旨啓下矣。閔德基入直齋所云,待替直,拿囚之意,敢啓。傳曰,知道。
李基讓,以義禁府言啓曰,前監察金商岳定配事,承傳啓下矣。金商岳平安道咸從府定配,而以承傳內辭意,具罪目,依例發遣府羅將,押送配所,何如?傳曰,允。
吏曹啓目,粘連慶尙道知禮幼學金宗喆上言回啓云云。贈諡敎旨,推給一款,待其究竟,更爲稟處,何如?判付啓,復官敎旨在處,諡號敎旨,亦當同置,本事決給前敎旨,分付道臣推給,使之同藏爲良如敎。又啓目,粘連全羅道幼學金始鍒等上言回啓云云。趙崇文父子,特許褒贈,自下不敢擅便,上裁敎是白乎旀,趙崇文之先施顧惠,尤難輕議,置之,何如?判付啓,竝只依回啓施行爲良如敎。又啓目,禮曹正郞金景煥上言回啓云云。金養初似當施以加資之典是乎矣,事係恩賞,自下不敢擅便,上裁,何如?判付啓,依回啓施行爲良如敎。又啓目,忠淸道淸州幼學申任祿上言回啓云云。關問該道道臣,使之詳細報來後,更爲稟處,何如?判付啓,漏報委折,令道臣詳査,當該地方官指名報來後,草記,同上言是在,幼學申任祿父以權,加資一款,卿其取考京籍,今日政下批爲良如敎。
戶曹啓目,粘連觀此坡州居幼學黃處儉上言內辭緣,則其汝身,卽故相臣翼成公喜之後孫,而翼成公墓,在於坡州,後孫零替,樵牧莫禁,墓山齋守,卽恭陵造泡寺,而數三僧徒,亦不得保存。且翼成公書院,依他書院例,以無稅卜折給之地,翼成公四世孫長原君昭襄公孟獻墓,依法典,定給山直,俾爲禁護事,得蒙天恩是白臥乎所。定給山直,考之法典,元無所載是白乎旀,造泡寺則自當公加庇護,元非私敢仰請是白乎旀,書院復戶事段,誠甚訝惑,令該道道臣,從實釐正,何如?判付啓,依允。翼成墳山之不禁樵牧事,旣登徹,豈可泛視乎?與長原墳山所在處,令地方官就審形止報來後狀聞事,分付各該道臣爲良如敎。
禮曹啓目,粘連洪川居趙鎭豐上言云云。上言內辭緣,置之,何如?判付啓,問于戶判,諸人許施當否,草記爲良如敎。
禮曹啓目,粘連寧邊妙香寺·酬忠寺僧井印等上言云云。申飭道臣,從長善處,何如?判付啓,依允爲旀。與海南·密陽表忠兩祠,體貌同然分叱不喩,況有御製·御筆之所奉,則尤有自別者。且有賜額書院,位田恒式,依兩祠例劃給,其餘條件,分付道臣,一一從長拮据後,狀聞爲良如敎。
刑曹啓目,猥濫擊錚人,南陽洪傑褒等原情內辭緣,置之,何如?判付啓,竝只依允爲旀。南陽洪傑褒獄情,無容更議,傅生一款,非所可論,而似此之案,多有拔例屈法者。以其夫爲妻綱,綱紀自有尊卑之別。況殺人償死,所以雪彼之冤,而殺妻之獄,又殺其夫,彼先死者,必不以代殺爲幸。此獄段,手勢用意,尤極絶悖,姑不決處,遣曹郞問于大臣。廣州張最甲妻李召史事,第令守臣,親執面稽言聽,如有一分可疑之端,使之狀聞。麻田幼學楊潤恒等事,不可但以軍保言。上黨伯楊起,卽中原人,而有大勳於東國,其孫伯淵,以都指揮使,有雲峯勝捿時,贊成之功,其曾孫治,以兵使,開拓六鎭乙仍于。凡爲上黨伯之孫,世免軍役,烈朝受敎昭著之外,況於先朝,至有別般嚴敎,違越守宰,勘以違制之律,著爲金石之典。昨年以此特敎,何等截嚴,則幺麽充役,爲守令者,不爲恪謹遵行,揆以紀綱,寧不可痛駭?郡守拿致營門,從重決杖,其間委折,査實狀聞事,分付爲遣,該邑吏鄕嚴刑,分充遠地保軍爲良如敎。
刑曹啓目,猥濫擊錚人義城僧信宗,渠之父母兄弟,以義興案付寺奴俾,見侵於頭目輩,乞令移屬義城事也。頭目輩侵索,如或甚冤,營邑間呈訴,無所不可,且況移屬他邑,亦非渠所敢言者,則肆然鳴金,極涉無嚴。原情勿施,考律重勘,而近來外邑頭目輩,誅求徵索之習,誠一痼弊,分付該道,使之各別査實,嚴加禁斷,期無如前侵虐之弊,何如?判付啓,事係民隱,則雖非四件,一例聽施,卽受敎法文兺不喩,寺奴婢之弊,冤入骨髓,有足干和乙仍于,初元旣罷刷官,辛亥又有詢問。而近來各該邑擧行,反有甚於內司官吏下去之時,事之痛惡,孰有甚於是?爲先令道伯,應問作奸之類,一竝捉來嚴問,得其情實,與不飭之地方官,指名現告狀聞爲旀。此邑如此,他邑可知,他道亦然,此道可推。卽令有司堂上,嚴關諸道,俾各着意戢察,無或有現發重繩之弊爲良如敎。又啓目,衛外擊錚人,僧德守原情云云。依先朝受敎,爲先放送是白在果,所供如此,上裁,何如?判付啓,壓良之禁,何等截嚴,則乃有此橫侵之習,觀於營題,可知本事之不至孟浪。嚴飭道臣,除尋常,詳査推給,當者,勘罪爲良如敎。又啓目,罪人文榮孫等捧供云云。營屬輩之始旣抵賴於平問,終乃呑吐於訊推,敢以果聞傳說,不卽來告等說,漫漶納招,不可以盡情輸款論,更加各別嚴刑,期於〈得情〉,何如?判付啓,竝只分等照律放送爲良如敎。
禁府啓曰,前守奉官李普儉口招云云。傳敎內辭意,發問目,反覆施威究問,則犯屠之漢,稱以査治論報,游辭粧撰,終不直陳。究厥所爲,萬萬痛惋,刑推得情,何如?判付啓,園寢所重自別,至於本園,以我先朝孝思,凡係致敬之節,夙夜洞屬於宮於園,一體彌篤,卽臣民之所共覩聞是置。況旀丁閣體貌,又何等尊重,而爲園屬者,宰牛於至近之地,若使犯科在於昔年,則嚴加處分,豈止於循例付之禁府,施威捧供而已也?園官之不能動念,而始則掩置,勿令京司知之,末乃換稱平民,移送本邑者,其爲痛駭,無異於與園屬同情。事當嚴訊更覈,而刑式稍間於手犯,姑從輕典,施以定配之典爲良如敎。又啓目,監察李龍柱·丁藎祖·李弘源·尹東壽·張彦極·鄭時善·柳豐逵·洪聖源·朴魯榮·李仁行·李基岳等口招云云。傳旨內辭緣,泛稱遲晩,所當請刑是乎矣,旣有捧口招以聞之命,上裁,何如?判付啓,爲先議處爲良如敎。
漢城府啓目,粘連忠淸道洪州居幼學洪允復上言云云。此訟段,今已再徹天聽矣。訟理曲直,更無可言,而判付嚴截之下,成季仁之一直抵賴者,其不畏朝令,不有法禁之狀,直是化外之民。雖以本官言之,以洪白石之忠節,而衣履之藏,有此偸葬之變,則事當驚心惕念,必掘乃已是白去乙,乃反拘於顔私,荏苒遷推,使朝令格而不行者,豈不未安乎?亟令道臣嚴飭本倅,季仁身乙,仍爲捉囚,期於刻期掘移,何如?判付啓,依允爲旀。所謂再昨年九月該倅,令該府拿處,待訟理出場後,捧供勘處,以爲使無訟之一助爲良如敎。
漢城府啓目,粘連江原道原州居閑良黃基倫上言回啓云云。分付道臣,更爲拔例,名別詳覈,俾洩黃哥窮天極地之冤,何如?判付啓,生旌其閭而命之曰忠臣孝子,黃戊辰之門,兩朝褒贈之恩典,不啻曠絶,且況邑人建祠侑之,號以爲忠孝祠云爾,則這山這祠,行路必咨嗟景仰。爲彼元姓者,抑獨何心,爲此非理不法之擧?不知國有常憲,事之痛駭,莫甚於此。觀於故道臣·前通判處決,可知所訴之非誣。爲先嚴飭道伯,修其山,葺其祠,定配者放,降保者頉,使之依舊安堵然後,以此判下,書給忠孝門主人。此後,侵犯者告于營門,勘以重律。元·金勒葬處,亦令地方官摘扞,公決,勿循近來拖泥塗粉之習事,分付,而元哥所爲,亦卽詳査,如果不差狀聞,請勘之意,竝以行會爲良如敎。又啓目,西部居進士金厚淵上言回啓云云。分付道臣,更爲別定査官,從公處決,何如?判付啓,近來營邑之臣決訟,多不嚴明,一號令之間立落之事,拖久時月,出場無期。蹕路呼籲之類,三之二,幾皆是得捷不掘者是置,國綱所在,何可任他於旣現發已登徹之訟乎?分付山在官,刻期決折,更或推諉,狀聞重勘之意,嚴飭道臣爲良如敎。
己未八月二十四日辰時,上御重熙堂。禮房承旨·左承旨入侍時,行都承旨李冕膺,行左承旨金達淳,假注書洪奭周,記注官金景煥·承膺祚,以次進伏訖。上曰,禮房承旨則先出傳香也。冕膺先退。上曰,右承旨入侍。賤臣承命出傳,行右承旨李基讓進伏。命書榻敎曰,禁府堂上前望單子入之,待下批牌招,先開坐後謝恩。仍敎基讓曰,卿則先退,參坐也。基讓先退。上曰,左副承旨入侍。賤臣承命出傳,左副承旨鄭尙愚進伏。上曰,禁府議讞,雖令次堂擧行,而一知事外,例不得爲之,則今此二知事之替行者,必由於政院之不善知委而然矣。捧納承旨,誰也?尙愚曰,捧納則右副,而實由於臣之不善知委矣。命書禁府草記批旨。尙愚退出。命書榻敎曰,大臣擧條,經宿不捧現告之當該承旨遞差。又命書榻敎曰,承旨前望單子入之,待下批牌招察任。上曰,穆陵參奉入侍。出榻敎賤臣承命出,與穆陵參奉李民植,偕入進伏。命奏職姓名訖。上曰,年幾何?民植曰,四十七歲矣。上曰,爾旣異於他陵官,各別小心也。仍命退,諸臣以次退出。
上在昌德宮。停常參·經筵。
藥房都提調李秉模,提調金文淳,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
傳于李魯春曰,大臣·備局堂上引見。
李基讓,以義禁府言啓曰,因京畿監司徐鼎修査啓,當該掩置之守奉官,爲先移囚南間,待朝開坐,施威嚴問,捧口招以聞事,命下矣。罪人李普儉,拿囚南間之意,敢啓。傳曰,知道。
禁府照目,司憲府監察李龍柱·丁藎祖·李弘源·尹東壽·張彦極·鄭時善·柳豐逵·洪聖源·朴魯榮·李仁行·李基岳等矣日前宣陵祭享受香時,祭監監察下隷,以犯夜禁,見捉於留營,拘執奴馬,步出陣外,遂自騎去,則使營卒來問陪香監察姓名,仍又捽曳下隷,嚴施杖棍是如爲昆。官以殿中御史稱之,所知者,惟法耳。目擊僚員葛藤之涉於犯禁,則以其事,恥於比肩,可也,混同引義,反若右袒然者,大抵意思風習之如此,驚駭甚矣。事似微細,霜氷可畏,豈特牛喘先問之比乎?不料義理,如彼掃地。一竝拿問嚴勘,各捧口招以聞。罪各杖八十收贖奪告身三等,私罪,奉敎依允爲旀。李龍柱·朴魯榮段,功議各減一等,丁藎祖·李弘源·尹東壽·柳豐逵·李基岳段,功減一等爲良如敎。又照目,廣州判官朴彬源矣行幸時,自地方官,多定校吏,嚴禁雜人,輦路地名,高聲以告,卽各邑應行之例,而今日大駕過廣州境時,此等應行之事,全不擧行。雖以禁雜人言之,本府則旣有捕校,而其所禁飭,反不如他邑,至有民人從田路,無難鳴錚於駕過咫尺之地者,誠極駭然。拿處罪,杖一百收贖,告身盡行追奪,私罪,奉敎依允爲旀,功減一等爲良如敎。
吏曹口傳政事,以金啓河·柳遠鳴·李惟采·金命淵·宋時淵·李晉秀·申翼顯·朴友淵·南志彧·李㙉爲監察,韓海玉爲昭寧園守奉官,金履裕爲廣州判官。
傳于金羲淳曰,守令未差之代,令該曹口傳差出。
李基讓,以義禁府言啓曰,罪人李普儉口招公事,判付內,姑從輕典,施以定配之典事,命下矣。李普儉江原道淮陽府定配,而以判付內辭意,具罪名,依例發遣府羅將,押送配所,何如?傳曰,知道。
傳于金羲淳曰,戶曹正郞,令該曹口傳差出。
吏曹口傳政事,以洪秉德爲瑞興府使,李良會爲金川郡守,申絅·徐翼淳爲監察,尹光心爲戶曹正郞。
傳于李基讓曰,今日始聞之,李普儉,是故重臣李普溫之弟云,重臣卽予宮僚,而好其人品,尙今不忘。普儉定配,則特爲分揀,以奪告身,更爲草記事,分付。
李魯春,以兵曹言啓曰,來九月十月,當上番騎兵二百三十六名,依定式,本曹點考後,仍令該曹襦衣題給之意,敢啓。傳曰,知道。
金達淳,以忠勳府言啓曰,佐命功臣嫡長孫別單書入草記,傳曰,知道。佐命功臣嫡長十八家已錄名中,九家嫡長之未付忠義者,卽付草記。其中義安大君贈諡襄昭公嫡長孫令李宗恢,令吏判招見,可合百里,則除百里,只可陞敍,則卽爲陞敍。晉山府院君領議政文忠公河崙嫡長孫忠義衛河龍彬,當窠參奉,待窠調用,而上黨君景肅公李佇,鷲山君辛克禮,亦一等功臣也,其後孫未及錄名云,卿其各別搜訪草記。漢山府院君趙英茂,開國功臣爲三等,定社功臣爲一等,佐命功臣又爲一等,嫡長孫守衛官趙明漢,待其遞來,先付諭書,忠義待窠收用。未錄名二十家中二家,先命搜訪,餘亦隨訪付忠義。義安大君墓,一等功臣河文忠公墓,遣承旨卜日致祭,祭文當親撰,而此外一等上黨·漢山·鷲山墓,遣禮官致祭,可也事,命下矣。已錄名嫡長中未付忠義人,幼學李觀國·成有完·李禧錫·尹命世·朴齊山·尹禎厚·趙貴壽·徐俊·宋景明等九人,先爲口傳入啓,竝付忠義衛。上黨君李佇,鷲山君辛克禮後孫,今方廣加搜訪之意,敢啓。傳曰,知道。
李基讓,以義禁府言啓曰,黃海監司朴基正啓本,瑞興府使林性運爲先罷黜,其罪狀,令收司稟處事,啓下矣。林性運時在任所云,依例發遣府羅將,拿來,何如?傳曰,允。
李基讓,以義禁府言啓曰,長湍府使趙義鎭,令該府拿處,待訟理出場後,捧供勘處事,傳旨,啓下矣。趙義鎭,以兼營將守令,時在任所云,依例發遣府書吏,差兼官交代後,拿來,何如?傳曰,允。
判府事沈煥之疏曰,伏以陵園行禮,緬丕烈於弓劍,彌聖思於羹墻,日候淸和,回鑾萬安,朝野懽抃,曷有其極?第伏念臣猥叨留都之重任,不謹守宮之聯啓,臺臣露論列之章,而冢宰被譴削之典,臣誠震隕惶恧,不省措躬之所也。本事梗槪,臣於登筵之時,略有所仰陳,今不敢疊煩宸聽,而若言其放忽於守護之職事,顚錯於奏御之文狀,則留都與守宮之臣,均之爲重罪,而留都所關,猶較大矣。秪以臣忝在大官之列也,故聖恩曲垂涵宥,臺評不欲蔓及,罪雖大,而罰則倖逭,揆以國法,豈容如是乎?大駕出宮,都城警嚴,自禁闥之外,諸營堡各衙門,以至邦畿之近處,孰不通呼吸於留都之所,則凡百有位之抵罪,皆臣之罪也。然則臣其敢曰,聯啓之不察,守宮之罪也,而晏然自恕,有若啓本之不關於臣者乎?玆敢短疏自列。伏乞聖明,亟命有司,勘臣不職之罪,以肅朝綱焉。臣無任云云。答曰,省疏具悉卿懇。卿雖摠察,各有分掌之人,於卿何有?安心勿辭。仍傳曰,此批答,遣史官傳諭。
忠淸監司李泰永疏曰,伏以臣向陳疾痛之呼,未蒙體諒之恩,扶策病軀,黽勉職次,非不欲瀝血申籲,仰首鳴號,而瀆擾是懼,遲回至今,居然又過三箇月矣。病祟倍加於經夏,營務漸殷於方秋,與其一向泯默,終速瘝曠之罪,曷若再陳衷曲,冀回聽卑之天乎?玆敢不避鈇鉞之誅,冒控肝膈之懇,惟聖明垂察焉。嗚呼,臣家之得有今日,是誰之賜?天高地厚,報答無階。況臣駑下,偏蒙造化,年來所叨,罔非踰分。重以臣子臣羲甲,蒙騃無敎,百不猶人,少年高第,久招不幸之譏,邊任新除,遽蒙超秩之恩,闔門感泣,同朝驚聳。父子聯武,金玉相輝,榮極而懼,喜深而憂,乘軒而身若履氷,按節而心如集水,常懷懍惕,夙宵憧憧。今臣病勢,近益添劇,源委已痼,藥餌罔效,此殆厚祿旣犯於履盈,過福必臻於招災而然也。簿書因此淹滯,事務從他委屬,目下穡事,雖占豐登,賑餘民情,未盡蘇安,此時宣化之任,決非養病之所。念臣周歲居藩,無往非罪,愚魯之性,前迷後錯,而曲庇之恩,愈久愈摯。臣雖冥頑,亦具彝性,豈不欲拚棄死生,殫竭誠力,以圖涓埃之效,而獨奈狗馬賤疾,床笫爲隣,時日之內,末由蠢動。況又秋事已半,行部在卽,若其驅馳原隰,審察州縣,尤無强策之望。玆不得不猥入文字,更暴實狀。伏乞天地父母,俯賜鑑諒,亟遞臣職名,俾得納節天陛,致身城闉,安意調治,以便公私,不勝大願。臣無任云云。答曰,省疏具悉。藩任不可輕遞,卿其勿辭察任。
己未八月二十五月卯時,上御誠正閣。藥房入診,大臣·備局堂上引見入侍時,藥房都提調李秉模,提調金文淳,副提調李冕膺,記事官柳台佐,記注官金景煥·承膺祚,檢校待敎李存秀,左副承旨李魯春,假注書洪奭周,事變假注書弼聖賚,右議政李時秀,行知敦寧李秉鼎,刑曹判書李得臣,兵曹判書李在學,行大護軍李邦一,戶曹判書趙鎭寬,知事徐有大,漢城左尹申大顯,吏曹參判李書九,行護軍李益運,開城留守金勉柱,行大司諫宋銓,掌令南惠寬,校理洪樂安,修撰金熙周,醫官金孝儉·白成一·李敬培·李周憲·李惟鑑·玄必采·吳千根,以次進伏訖。秉模等曰,日氣頗寒,聖體,若何?上曰,一樣矣。秉模曰,寢睡·水刺之節,若何?上曰,一樣矣。秉模曰,王大妃殿氣候,若何?上曰,一樣矣。秉模曰,惠慶宮氣候,今則漸爲差勝乎?上曰,今幾夬復,動作行步,亦無所妨矣。秉模曰,寢睡之節則,何如?上曰,亦如常時矣。上曰,今年秋後,雨暘均適,年事幸得善成,然以不敢荒寧之意,必欲於今月之內,盡行六對,而果覺費力矣。今日坐齋,異於他日。仰惟先朝,每當此日,追慕之懷,無間於明陵忌辰,予豈敢不仰遵,而至於賓對,則在先朝,亦多不拘齋日之時,故不得已設行矣。向因臺疏,考出實錄日記後,已有所語及於卿等者,而此箇義理,蠶絲牛毛,至精且嚴,至微而顯。爲今日臣隣者,必須恪遵先朝遺敎,無或違越然後,君君臣臣之義,始可以明矣。秉模曰,醫官方待令,入診,何如?上曰,置之。上曰,次對爲之。仍敎曰,昨日備局草記,有關西木取用於中旬之請矣。厥數果有餘云乎?秉模曰,數則有裕云矣。上曰,然則當限百餘同,預爲上來乎?秉模曰,自京司時或取來然後,其在外邑,小心典守之道,亦有效矣。上曰,草記則置之,卿其出擧條也。秉模曰,卽見訓鍊都監所報,則以爲,中旬試才,以來九月初旬設行事,已奉下敎矣,所用賞格木,依例區劃,以爲及時設行爲辭矣。全羅左水營休番木二十同,關西別置木六十同,卽爲輸送之意,分付,而每當不時之需,則關西木之遠地輸來,事甚窘束。今此六十同外一百四十同,同爲運致,六十同劃給訓局,一百四十同留置惠廳,使之着實典守,以待需用,更爲限三百同,從速精備別置事,自廟堂,關飭該道,何如?上曰,依爲之。出擧條上曰,此木則果皆準尺乎?秉模曰,此則別爲申飭矣。上曰,前則中旬賞格,多用休番木,而今則漸歸耗縮,不但停減之致,蓋緣應用諸條之倍加於前而然也。應用條中,量宜減省爲好,而先從備局上來之名色,而減去,宜矣。上曰,今番東風後,恐或有催霜之慮,而寒露尙今未下,萬萬可幸矣。昨年則秋夕,摛文院齋宿之夜,已有霜氣,戶判其時在侍衛矣,果思得否?鎭寬曰,果然矣。秉模曰,霜候退至來初,則於年事,可以無慮矣。今番日氣,誠極多幸,動駕之夜,風勢卽止者,尤爲奇異矣。上曰,獻陵行幸,自世宗朝以後,未及爲之,孝廟朝欲行而未果,肅廟甲戌,始行之,先朝癸丑·戊子,再行展謁,而其時亦皆有事端,故老相傳之言,卿等亦必聞之矣。今番則三日東風,適在於動駕隔宵之時,故心以爲慮,而旋卽風止日朗,好爲往返矣。秉模曰,此慶尙左水使金爀狀啓也。以爲,臣營第四戰船一隻,限滿腐傷,難以駕海,改造材木,右道封山,依例許斫事,請令廟堂稟旨分付矣。船政變通之前,此等稟處,實爲惶悚,而本道戰具,不可暫闕,姑依近例,許斫之意,分付,何如?上曰,依爲之。出擧條上敎書九曰,船制一款,向有所編錄矣,何以爲之乎?書九曰,文蹟之已考者,方爲謄出之計,而船制圖冊子,向已內入,而不下矣。上曰,予果忘之,從當出給矣。顧今之時,以天氣,則收藏之節也,以農功,則收穫之候也,以人事而言,則亦當着力於收斂。予以日復一日之意,不敢怠荒,而民事也,戎政也,當初之有意於大排鋪者,今姑未暇遽論,欲自一事二事,先務收斂,而船制變通,亦其中一事,且當講究目前有益之方,而一試之矣。秉模曰,湖南結役,當爲釐正,而其中若干條之古無而今有者,有可合變通處矣。上曰,凡事莫如紀綱。先朝壬子,距今不過六十餘年,而故相宋寅明之釐正結役也,如守令營屬,霑漑之資,今人眼目之視以金石不刊,移易不得者,皆屬於禁條矣。後漸解弛,至甲申·乙酉年間,洪奉朝賀,繼加釐正,而伊時紀綱,已不如古,不無掣礙之端矣。況今去乙酉,又是四十餘年乎?非但古今之異,宜專由紀綱之不立矣。一切之法,雖難遽議,而小變小益,果有其道乎?秉模曰,誠如聖敎矣。此事旣已始之,則不可仍置勿論,當與有司堂上商議,以爲從長釐正之道矣。上曰,善爲講究,斯速結末,好矣。秉模曰,今年節候,雖差晩,而道伯之尙未行部,可悶。聞湖西伯,以辭疏未承批之故,不爲行部云矣。上曰,其病何如,而不至難强否?秉模曰,筋力本好,而今年則頓衰云,然而亦不至委頓矣。上曰,本道之數遞,不可不念矣。仍命書忠淸監司李泰永疏批。秉模曰,堤洑堰疎築之政,三南諸道,以七月農歇後,更爲修治,另加滀貯之意,曾有所陳聞,而此非一時試可之事。蓋將持之悠久,作爲歲課,不但各邑實績之,以是考察,抑亦道臣勤慢之,於斯可驗。見今秋節已深,無論文武備郞,擇其曉解水利者,量期發遣,周行按視,以爲核名實行黜陟之地,何如?上曰,依爲之。凡事稍久,則易弛。至於此政,宣綸之後,擧行若慢忽,則置營邑何用乎?出擧條仍敎曰,備郞摘奸,欲先遣於何處乎?秉模曰,當先三南,而三南之中兩湖,又當先矣。上曰,收穫已畢之後,疎築之政,不可不着力。戶判旣是湖西句管,與道臣往復商議,拔例照飭,期有實效。嶺南句管,亦速差出,使之檢飭也。秉模曰,上京守令,皆已下去,而草溪郡守兪彦錥,日前催促時,以身病書入,而未蒙發落,故尙不下去矣。亦當催促下送乎?上曰,唯。秉模曰,備堂中,御營大將李漢豐,以向日臺疏之故,來待闕外,而不敢入來矣。上曰,使之入來也。台佐承命出,與行護軍李漢豐,偕入進伏。上曰,今日紀綱,雖曰掃地,而夜禁二字,爲今日臣子者,亦敢看作尋常乎?向來任㸁疏後,下敎有曰,罪關不率,則雖我國所無之法,亦可用之云者,言雖似過,而予意則固有在矣。況明義錄中,夜禁一事,果是何等關係也?法司下隷之冒禁,比他司,尤當嚴治,監察輩,何敢右袒而呈旬乎?且以臺疏觀之,受香則當在平朝,而犯夜則必是未明,其所爲說,亦未免自相矛盾矣。鄕曲一臺諫,固不深責,而至於武監察之敢與武將相較者,尤豈不駭然乎?監察則分臺爲急,廣判則民事爲重,皆先照律,而此皆當以私罪勘處,待判下,竝以口傳差出也。仍命書榻敎曰,時囚中廣州判官·監察照律,勿拘齋日。又命書榻敎曰,監察·守奉官·廣州判官之代,令該曹口傳差出。仍敎曰,近來武監察之不擇,甚矣。固欲稍加變通,以作堂下武臣履歷窠,而以其吏批窠,故姑且難之。今番則無論時仕·前銜,另加擇差,判堂未出肅,亞堂姑爲替行也。判堂新通事,以無隱之意,頃亦對卿提及,而朝廷公器,豈可用私家昭穆之序乎?前通者,亦豈不可爲之人,而今判堂則不但出身之已久,且其陞資,正欲用之而不用於可用之地者,是豈成說?旣已言之,故不欲點下於薦望,而用中批矣。命入判府事沈煥之疏,覽訖。敎曰,其中一句語有未妥處,自政院往復改呈,好矣。仍敎曰,向來守宮大將事,臺疏中,近於慢,近於嬉之目,烏可免乎?予則以易字言之,而易與愼字相反。此重臣,人固可取而不免有此病,如此處,須令知所以改之也。秉模曰,慢字乃是人臣之極罪,重臣之事,出於不察,豈敢出於慢乎?上曰,慢亦有許多般,而重臣之事,烏得不歸於慢乎?且其病處,不但此事,如中庸所謂明善誠身之工,此正其所當着力處也。上曰,近來武將乏人,非老則病,其中之稍少者,亦全不事事。在前則以夜禁事,亦或有捕將決棍充軍之擧,而近以紀綱之不如古,爲捕將者,亦皆無事以過矣。向以宮房事,有委之捕廳者,而過限已久,尙無動靜,苟非太柔,而不能束濕,則豈有是理?且不能詗盜之捕廳,將安用哉?一捕將之決棍充軍,斷不可已,如欲免罪,須令趁卽捉納也。目今朝廷紀綱,軍門紀律,俱無可言。御將則認以稍勝,而宮城咫尺,乃有屠牛之擧,而漫不戢察矣。至於昭寧園丁字閣近處之屠牛,尤豈不萬萬驚悚乎?記昔先朝,以毓祥宮門帳一事,至於親臨訊鞫,若以此事,仰體聖意,則其爲悚然,尤當如何?予以此夜,不敢安寢矣,卿等果已得見於朝紙否?秉模等曰,近日朝紙,未見此事矣。上曰,此判付,豈可不出於朝紙乎?秉模曰,日前畿營狀啓判付,旣有守奉官處分,則當出朝報,而昨日朝紙不爲頒布,當該承旨推考,何如?上曰,依爲之。出擧條上曰,當該守奉官李普儉,誰也?文淳曰,故重臣李普溫之弟矣。上曰,然則可矜矣。秉模曰,行都承旨李冕膺,曾經備堂,而日前俯詢時,未及仰對,一體還差,何如?上曰,依爲之。出擧條命大臣就座,諸宰奏事。得臣進前。上曰,冬至使之行,卿外無人,故點下矣。卿在完營時,聞有病矣,果能作行否?得臣曰,往役義重,何敢言病乎?得臣曰,初覆檢各人取招時,不用刑杖,法意甚嚴,且有前後飭敎,而近見殺獄文案,或不無違式犯科之弊,事之可駭,莫此爲甚。已現發者,當於覆啓時,論勘,外此各道各邑,此等謬習,難保其必無。請令廟堂,各別嚴飭,俾不更犯之地,似好,故敢此仰達矣。上曰,依爲之。各別嚴飭,更犯者,繩以重典,可也。出擧條有大進前。上曰,卿之今番加資,甚貴矣。戊子陪駕中,卿宰·侍從以上之更參於今番者,滿朝只有卿一人矣。且況生老太平,位至元戎,而子是曾經承旨,孫爲備郞宣傳,一門三世,同時陪往,可謂福將。今番事,在卿合有識喜之擧矣。仍敎曰,摠使之筋力矍鑠,不讓於前日蔡判府事矣。己酉以後園幸時,蔡相每每下去,而回鑾入城,輒見洪領府事之祗迎於路左,今行俱不可見矣。仍作一律,以寓感舊之意,送于其家,以替諭祭,而予心不覺悵然矣。秉模曰,臣等之心,亦果悵然矣。有大曰,謹依下敎,中旬來月初旬間設行,而賞格木,則自備局雖爲區劃,難以及期上來,以仙源庫所儲木,先爲推移取用後,待其來到充補,似好,故敢此仰達。上曰,依爲之。出擧條大顯曰,今番秋夕,臣見差長陵享官進去,故樹木補植諸處,一一看審,則新植之松木,幾皆着根,而被枯者間或有之,且松子及橡子之播種者,亦多生出矣。今秋補植之役,不必張大更擧,而承旨洪義浩摘奸時,執頉之數處,不無稀疎者,而事役無甚大段,使陵官隨處補植,恐合事宜,敢達矣。上曰,依爲之。出擧條大顯曰,圭峯後托要害處,有一捷路,年久成巷,深可丈餘,所見悚悶。論其役處,長近十步,廣可二三步,補土植木,以防行人,使之從大路往來。且來龍垓字內傾低處,又有農路,已成深溝,東西兩邊,旣有數百戶大村,農場且廣,勢難防遮,如干補土,仍爲鋪石。且來龍垓字外百餘步之地,又有大路,此亦補土鋪石,實爲長遠之道。且垓字內水口,卽鹹水往來之地,居常沮洳,樹木不能着根,未免濯濯,所見切悶。今若縱橫築堤,如柳木·五里木之屬,補植堤上,則似當着根茂茁。此是關係所重,不可任置,趁今始役,而使陵官及地方官眼同擧行,恐合事宜,敢此仰達矣。上曰,依爲之。出擧條上曰,植木之如是成就,可幸矣,卿亦安能每每下去乎?自今於卿營千摠中,別定句管之人,以都廳稱號,春秋摘奸,自卿營草記爲好矣。命三司進前。銓等曰,今日是齋日,故合啓以所懷爲之矣。銓等曰,臣謂亟寢罪人鄭致達妻,出置罪名命釋之音,依前還發配所,仍令王府,夬正典刑,宜矣。上曰,不允。出擧條銓等曰,臣謂物故罪人德相,亟施孥籍之典,宜矣。上曰,不允。出擧條銓等曰,臣謂逆賊尙喆,追施孥戮之典,宜矣。上曰,不允。出擧條一行半刀削銓等曰,臣謂遲晩後物故罪人啓能,亟施孥籍,趾賊等凶種,快施邦刑,獻遂設鞫得情,宜矣。上曰,不允。出擧條銓等曰,臣謂夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑,宜矣。上曰,不允。出擧條銓等曰,臣謂物故罪人國榮,亟施孥籍之典,宜矣。上曰,不允。出擧條銓等曰,臣謂明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法,宜矣。上曰,不允。出擧條銓等曰,臣謂承款後物故罪人九宗,亟施孥籍之典,宜矣。上曰,不允。出擧條銓曰,臣謂金甲島爲奴罪人克觀,更令王府,嚴鞫得情,快正王法,宜矣。上曰,不允。出擧條銓曰,臣謂逆賊尙魯,亟施孥戮之典,宜矣。上曰,不允。出擧條銓曰,臣謂濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌,宜矣。上曰,不允。出擧條銓曰,日昨回鑾時,鳴錚之類,比前最多,仗外咫尺之地,少無嚴畏,在在喧聒。甚至於錚聲猝起於田間,侍衛諸人,莫不驚駭,似此民習,古所未聞。當該留守及地方官,旣有記過拿處之命,處分之前,臣不敢論勘,而該民人豈可以愚昧所致,勿施而止乎?夫禁庭有申聞之鼓,城外有上言之捧,則所以察民隱通下情之道,至矣盡矣。小民之凡有冤枉者,寧或有壅閼莫徹之弊乎?至於輦路鳴錚,非但事體之極涉猥越,實有違於淸路戒愼之義。乘輿所過,左右前後,莫不肅敬無譁,而忽然有扣金驚號之擧者,是誠何許事面?且況上駟飛龍,雖甚調馴,當其和鑾蹌蹌之際,猝有意外錚錚之響,則其在淸節秦而愼徒御之道,果何如哉?此法未知創自何時,而要非金石之曲也。民心不淳,法紀漸弛,古制有難膠守,則及今矯改,少無不可。臣謂肆覲坪擊錚民人,各別嚴繩,以勵愚俗,輦路鳴錚之規,下詢大臣,永爲禁斷,宜矣。上曰,惟在京外長民之官,禁察之如何,流來舊規,有難輕改矣。出擧條上曰,紛雜之弊,江以北爲甚,京司之官,亦不可無責矣。古例則闕門亦許擊錚,而以鼓代錚,始於先朝,至於輦路擊錚,則有難遽議禁斷矣。銓曰,今番上言之以猥濫見拔者,殆過百數,則民志之不靖,於此可知。我殿下每以如傷若保之念,凡於利用厚生之方,疾苦愁恨之狀,無微不察,無幽不燭。仁愛庇覆之太過,而尊卑堂陛之無間,愚昧之類,不識等威之截嚴,惟知疾痛之必號,一有司之所可聽理者,無難籲天,間有奸猾之徒,希覬僥倖,容易煩瀆,寧不寒心?凡民之呈訴縣邑而未伸者,必得退狀然後,始許其移呈上司,無敢越訴,明有定制,上司猶不敢徑訴,況於至尊之前乎?臣謂從今以後,嚴立科條,如有不得已而上言之民,則內而京兆·秋曹,外而該邑·該道,具由先告,必得許題然後,得以上言,宜矣。上曰,大臣與臺諫相可否,卿等之意,何如?秉模曰,上言擊錚猥雜之類,京外固當痛禁,而至於越訴云云,只可指其營邑而言,天地父母之前,則何冤不達乎?如使先告營邑而後,始乃仰籲,則恐爲後弊矣。時秀曰,近來上言,固多猥濫,而亦或有不得伸於營邑,抱屈來籲者。若使之必得京兆及營邑許題然後,始爲上言,則恐有窒礙難通之慮矣。上曰,卿等之言,是矣。出擧條命戶·兵判進前。敎鎭寬曰,稅船盡爲上來乎?鎭寬曰,幾皆上來矣。上曰,兩湖則全不護送矣。鎭寬曰,兩湖不如京畿,而湖西尤爲不謹矣。上曰,來春則各別嚴飭,俾有實效也。命書榻敎曰,華城屬邑先試武士,再明日當於春塘臺,試取,依內試射例待令,試官,則兵判·壯勇兼使·內營從事官爲之。規矩鐵箭百步,柳葉箭二中,講書取一技,以此分付。仍敎在學曰,卿其以此傳敎,星火分付於外使處也。又敎鎭寬曰,靑陽門有修改處,再明日卿其入來審視也。在學曰,新除授加里浦僉使成鳳文,方以公幹,在海西地,若待其竣事上來,則將致許久遲滯。以道內䔉山僉使相換,仍令除朝辭赴任,何如?上曰,依爲之。出擧條仍命退,諸臣以次退出。
上在昌德宮。停常參·經筵。
金達淳啓曰,明日常參·經筵,取稟。傳曰,停。
傳于金達淳曰,左承旨入侍。
傳于李基讓曰,右承旨入侍。
李魯春,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
禁府啓目,洪原前縣監金禮欽原情云云。傳旨內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓,依允。又啓目,粘連向前洪義浩亦,莫重駿奔之地,不善周旋,致有欠敬之擧,揆以事體,誠極駭然。以此照律,何如?判付啓,依允。又啓目,昭寧園守奉官閔德基口招云云。傳旨內辭意,發問目取招,則雖與李普儉同在齋所,屠宰一款,茫未聞知是如,專事粧撰,終不直陳。究厥情狀萬萬痛駭,刑推得情,何如?判付啓,除刑推,議處爲良如敎。又啓目,粘連向前曺允大亦,罪人防守至嚴且重,尋常編配之類,固當十分檢束,雖以干連人,仍病物故者,必行檢驗而登聞,法意有在。況此罪人胤錫,旣是劇逆之遺孽,渠又逮鞫而貸頭者,則罪犯何如,開係何如,而身爲道伯,不能別加管束,任其行止,至於釣水渰死之境,已極驚駭是白如乎。事當行檢而明其眞僞,窮覈而參以證左,到底盤問,論理壯聞是白去乙,只憑渠子自首之言,枚擧褊裨草率之報,不加審愼,循例論啓,揆以事體,萬萬可駭,以此照律,判付啓,依允。又啓目,向前權徑亦,身爲分軍部將,闕門踐更之卒,不能愼擇,致有此任其泥醉被捉巡邏之境者,極爲駭然。以此照律,何如?判付啓,依允。又啓目,向前嚴思彦亦,泮人濫屠,前後申飭,不啻嚴明,而宮墻外咫尺之地,乃有此犯屠之擧,其不能常時檢束之罪,在所難免。以此照律,何如?判付啓,依允。又啓目,碧潼前郡守朴應浩矣本府議啓內,招引人物,去兩界,邦禁至嚴,多石雖云已贖之婢,今旣還歸本郡,而石哥安率去居生,則身爲邑倅,矇不檢察,已極可駭兺不喩。向於該郡守現告錯報之時,事當自首俟勵是白去乙,佯若不知者,跡涉掩諱,罪著不實,揆以法綱,節節痛駭。以此照律,罪杖八十收贖,告身盡行追奪,徒二年定配,私罪奉敎。依允。又啓目,時囚罪人申獻朝更推云云。判付問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,且有仍卽議處之命,待判下擧行,何如?判付啓,至以苟有常性等語,證其不爲故犯之左契,則馬隊之相雜,或似然矣。到今何可勒勘,不念朝廷忠厚之風乎?亦旣罷黜,今姑放送爲良如敎。
李基讓,以義禁府言啓曰,江原道淮陽府定配罪人李普儉定配,則特爲分揀,以奪告身,更爲草記事,命下矣。李普儉定配分揀,告身盡行追奪之意,敢啓。傳曰,知道。
李魯春,以御營廳言啓曰,本廳來十一月十二月兩朔應立左部前司屬,慶尙右道五哨軍兵,十月二十五日,京中逢點,十一月初一日,與前部後司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監·兵使處,措辭知會之意,敢啓。傳曰,知道。
李魯春,以御營廳言啓曰,本廳來九月十月兩朔應立前部後司屬,慶尙左道三哨·右道二哨,合五哨軍兵五百十七名,今已逢點整齊矣。九月初一日,與右司軍兵替代立番後,舊軍放送之意,敢啓。傳曰,知道。
己未八月二十六日辰時,上御重熙堂。左承旨·右承旨入侍時,行左承旨金達淳,行右承旨李基讓,假注書洪奭周,記注官金景煥·承膺祚,以次進伏訖。上曰,卿旣自邊門上來,有邑弊民瘼之可以陳達者乎?向疏中,擧給之弊,亦果釐正乎?基讓曰,臣於昨年,以灣府擧給之爲民痼弊,疏請本府還穀盡分條,竝令半留,及承聖批,至有先自營穀勿分擧給之弊,一一釐正後,狀聞之敎。故臣卽以本府盡分條二萬三千餘石內,一萬一千餘石,當留之意,論報道臣,則伊時道臣,只以灣府盡分條六千餘石,先爲移換他邑之半分條,實減分爲三千石零,其餘一萬八千餘石內,當留者九千餘石,則待秋以詳定價捧錢,移貿於淸南穀少邑之意,狀請,而備局回啓,以一時移貿爲難,觀勢區處,仰請矣。其後道臣未及區處,而昨年之九千餘石,今又竝耗,爲萬餘石矣。昨年批旨下後,本府民人,皆懽聳感祝,去者爭還,而但盡分條未換劃之餘數尙多。若不及今通變,則擧給之弊,恐復如前。亟令道臣,盡將本府所在盡分穀,或移換,或移貿,使本府穀,更無盡分名色而永祛擧給之弊,恐合事宜,故敢此仰達矣。上曰,淸南各邑之民多穀少,朝廷之所知。今若爲灣府,移貿加分,則賣於彼貿於此之際,反或爲弊。淸南每年應賣之摠,減其數,就灣穀加賣,莫踰詳定之價,則公私皆有益,以此分付道臣,畢擧行後,使之狀聞,俾無如前因循,可也。基讓曰,本道每年應賣穀數,則臣未及詳知,而本府盡分條中當減數,則爲萬餘石,今此萬餘石穀,恐難於一年內盡數加賣,限二年畢賣,似好矣。上曰,無論如此如彼,形止使之狀聞,可也。出擧條基讓曰,臣於昨年,以楊下屯及築垌處,請勿屬京司,依前仍屬本府事,陳疏蒙允矣。第屯垌之關係民生甚緊,而易惑難曉,邊民爲尤甚,故愚民輩或慮復屬京司,尙有嘵嘵之說。臣意則自京司行關本府,以示其不復然之意,使邊民帖息,恐合事宜,故敢此仰達矣。上曰,旣爲民弊,批旨中,許令仍屬本府,則邊民之至今疑信,豈成說乎?亦令新灣尹曉諭,可也。出擧條基讓曰,邊門之所嚴者法禁,故如有犯禁者,則無論所犯之如何,竝用一律,可見法意之所在,只當遵用之惟謹。第伏念法則只有一律,而所犯則自有大小輕重之別,其輕且小者,旣難一付重律,故反不免有漫漶脫漏之患,而犯者有漸益無忌之慮。若於重犯之宜付一律者外,擇其輕且小者,定爲次律,則法無難施之慮,而罪無倖逭之弊。朝家制法,至嚴且重,臣不敢妄議變改,而愚見如此,故適因言端,敢此仰達矣。上曰,令廟堂稟處,可也。出擧條基讓曰,邊門之最嚴禁者,潛商也,而潛商之最難禁者,卽金也。金之爲物,至輕而至寶,售之甚利而潛之甚易,故固已難禁其犯法。況又近日産金漸豐,而國中無用金之法,故一國所産之金,不得不盡歸於潛商,而邊禁之漸弛,職由此矣。目今銀貨漸縮,譯包商稅,每患不給。若令灣府許開金包,使有金者,得以經官充包,共公賣買,如前之銀包,則譯商包稅,不患其不裕,而旣許充包,則潛商自熄,國有增貨之利,民無犯禁之弊矣。臣在灣府,博採物議,略有料量,而近與戶判適論此事,則戶判之見,亦與臣同。若使處之有方,則似宜大有便益,下詢廟堂而處之,恐好,故敢此仰違矣。上曰,令廟堂稟處,可也。出擧條基讓曰,灣府罪囚中,有所謂金衆望德者,卽以紋緞犯禁者也。渠本至愚,不分有紋無紋,隨問隨服,至於考覆,而考覆之時,至有似紋非紋之招。惟我聖明照燭無餘,還下鐵案,更令訊推,渠之得保縷命,莫非欽恤好生之澤。事係死囚,臣不敢容議,而第其妻咸召史,自其夫入獄之後,號泣行乞,以糊其夫,晝冒雨雪,夜伏獄外,强暴之類,不敢近身。備經辛楚,終始不渝,千里匍匐,三次擊錚,欲以身代,要活夫命者,十二年如一日。此雖無關於死囚之輕重,而匹婦之苦心卓行,足以感人,亦有關於聖世風敎,故敢此仰達矣。上曰,旣曰似紋非紋,遽成考覆鐵案邊禁雖不可不尙嚴,死律亦不可不致愼,所以還下厥案,更令得情者也,今聞卿言,可謂前料不爽。所謂正犯,卽不過刷馬驅人,至賤微之類,觀其名字,可知其用法無所懲。金衆望德,令守臣大張威儀用軍律,而假揷回示,嚴棍三十度,遠島充定苦役,厥女事,聞甚可尙,亦令守臣,厚給米綿,可也。出擧條上曰,近來邊禁,疎忽莫甚,比包之法,何爲不申嚴也?基讓曰,雖有比包之法,亦難分明摘發,而多日留滯屢回搜騐之際,亦不無許多弊端,故臣固萬萬惶悚,而比包之法,果不結着實爲之矣。上曰,闌入之弊則果無之乎?基讓曰,使行時雜人之闌入者,臣果略加禁斷,而至於無時入去,則亦不敢保其必無矣。上曰,彼地紀綱,亦不能如前矣。基讓曰,果然矣。命書榻敎曰,滯囚可悶,時囚皆令今日內捧供,議處照律。仍命退,承史以次退出。
上在昌德宮。停常參·經筵。
金達淳啓曰,明日常參·徑筵,取稟。傳曰,停。
金達淳啓曰,來初一日,輪對日次矣,敢稟。傳曰,爲之。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李魯春曰,再明日次對,進定於今日。
傳于李魯春曰,大臣·備局堂上引見。
兵曹口傳政事,副護軍洪樂游。
吏曹口傳政事,坡州牧使李近胄,南陽府使李晳相換。
金達淳,以奎章閣言啓曰,谷山府聖后私第舊基,御製·御筆碑閣,始役吉日,令日官池景喆推擇,則開基九月初一日辰時·初二日辰時,建閣同月初六日卯時·初九日卯時,建碑同月十二日卯時·十五日卯時,俱吉云。以此日時,推移擧行之意,分付該道道臣,何如?傳曰,允。
金達淳,以禮曹言啓曰,昭寧園守奉官閔德基,方在拿處中,新除授守奉官韓海玉在外,莫重園所,以假官,曠日入直,事甚未安。守奉官閔德基·韓海玉爲先改差,其代卽令該曹口傳差出,以爲入直之地,何如?傳曰,允。
吏曹口傳政事,以李敦德爲昭寧園守奉官,以閔承爀爲昭寧園守奉官。
吏曹口傳政事,以韓克裕爲昭寧園守奉官。
李魯春,以兵曹言啓曰,謹依下敎,內吹牌頭金鼎三,決棍十五度之意,敢啓。傳曰,知道。
金羲淳,以義禁府言啓曰,時囚罪人朴應浩,杖八十收贖,告身盡行追奪,徒二年定配,照律公事判付內,依允事,命下矣。朴應浩杖八十收贖,告身盡行追奪,江原道鐵原府豐田驛徒二年定配,而以議啓內辭意,具罪目,依例發遣府書吏,押送配所,何如?傳曰,允。
金羲淳,以義禁府言啓曰,保放罪人李烷査報來到,還囚捧口招以入之意,敢啓。傳曰,知道。
禁府啓目,粘連向前李烷亦口招云云。判付內辭意,發問目取招,則威脅光才,至於致死,歸之完世,與羅·孟兩人,從中藉賣,而非渠指使是如,一味粧撰,終不直告。究厥情狀,萬萬痛駭,所當請刑是白乎矣,旣有更爲捧口招以聞之命,上裁,何如?判付啓,供語呑吐,更爲嚴問,得情以聞爲良如敎。又啓目,阿耳前僉使李彦晉原情云云。傳旨內辭緣,汎稱遲晩,刑推得情,何如?判付啓,罷職放送爲良如敎。又啓目,粘連向前閔德基亦,園寢守護,何等敬謹,而身爲守奉官,常時不能檢束,守僕輩咫尺至嚴之地,有此犯屠之擧,事極驚悚,誠甚駭痛。以此照律,何如?啓。依允。又啓目,粘連向前金禮欽亦,編配罪人之報營給暇,法意所在,金京甲之遭故,旣非承重,則始焉見欺而給由,終焉越法而不報者,由前由後,節節可駭。以此照律,何如?判付啓,依允。又啓目,粘連黃海前監司曺允大矣本府議啓內,罪人錫胤,旣是劇逆之遺孽,渠又逮鞫而貸頭者,則罪犯何如,關係何如,而身爲道伯,不能別加管束,任其行止,至於釣水渰死之境,已極驚駭。事當行檢,而明其眞假,窮覈論理狀聞是白去乙,只憑渠子自首之言,枚擧褊裨草率之報,循例論啓,揆以事體,萬萬駭然。以此照律,罪杖一百收贖,告身盡行追奪,私罪,奉敎。依允爲旀,功減一等爲良如敎。又啓目,粘連前典籍嚴思彦矣本府議啓內,泮人濫屠,前後申飭,不啻嚴明,而宮墻外咫尺之地,有此犯屠之擧,其不能常時檢勅之罪,在所難免。以此昭律,罪杖八十收贖,奪告身三等,私罪,奉敎。施以不敍之典爲良如敎。又啓目,粘連前承旨洪義浩矣本府議啓內,莫重駿奔之地,不善周旋,致有欠敬之擧,揆以事體,誠極駭然。以此照律,罪杖八十收贖,奪告身三等,私罪,奉敎。依允爲旀,功減一等爲良如敎。又啓目,粘連分軍部將權經矣本府議啓內,身爲分軍之部將,闕門踐更之卒,不能愼擇,致有此任其泥醉被捉巡邏之境者,誠極駭然。以此照律,罪杖一百收贖,告身盡行追奪,私罪,奉敎。依允。
漢城府啓目,粘連坡州良人劉同三擊錚原情云云。果如擊錚內辭意,則南哥之武斷,不言可知。坡州官之亂衝朱杖,不時督掘,使七十年已朽之骨,一朝權移,南哥反爲葬母於移掘處云,聞來他人猶爲之憤惋,況山主乎?分付道臣,更爲詳覈,嚴處,何如?判付啓,近來上言擊錚,固多猥越,而萬一爲矯此弊,彷彿於民隱者,一例不問,因噎廢食,爲弊尤多。觀此所訴,似甚冤屈是置,本事之如許與否,道臣巡到日,親執詳査狀聞後,前進事,分付爲良如敎。
大護軍宋煥箕疏曰,伏以臣今月十三日,伏奉恩諭,使臣上來,出入講席,臣惶悸震越,無地自容。賤臣之癃喘,難强於膺命者,前後章疏,畢陳肝膈,輒蒙聖慈,曲賜矜諒,登途之期,必使待其春暄秋涼,此實出於對時育物之盛德,臣之感戴洪私,豈有涯極?第伏惟念師傅之職,實非如臣駑劣,所敢猥叨,而許久虛縻,乃至於此,竊恨天日之明,尙有遺照也。近伏聞睿學益篤,魯論重講,顧此欣忭之忱,瞻望雷肆,冞增戀結,而臣之病情,逢此新涼,略無蘇意,轉益懍綴,末由仰承,向者之批敎,區區悚恧之私,不翅倍蓰于前,雖欲復控微懇,而不惟猥瀆是懼,神氣昏憒,無以自力構疏,泯默俟罪而已。今乃嚴譴不加,隆旨反降,感惶之極,敢不趁卽趨承,而百爾揣量,實無强策之望,罪戾益重,情勢益蹙,誠不知措躬之所也。玆敢力疾哀籲。伏乞聖明,特垂諒察,亟收召命,竝許遞職,千萬幸甚。抑臣又竊有愚分兢惶者。頃伏受使行傳敎謄下者,而且因閣臣書報,承有下敎,使陳意見。臣於是,仰覩大聖人所作爲,誕有以繼往開來,而使吾道燦然,益明於吾東,竊不勝欽仰贊歎。顧以臣蠡測管窺,而何敢措一辭乎?明命之下,終未免違越,此尤臣之慙怵,不能安者也。臣無任云云。答曰,省疏具悉卿懇。諭善之批,亦言之,近日日氣淸好,足可强力登程,須念日夕凝企之意,斯速上來。而旣有間於責之以世道職飭,則卿豈可一味不出?差過數旬,又値冬令,必於承批後,卽爲發行。仍傳曰,此批答,遣史官傳諭。
諭善李城輔疏曰,伏以秋日淸涼,元子宮講席方開,若將陪侍玉質,竊聽英音,想望戀結,此時益切。伏蒙聖慈,特加眷顧,誕宣召旨,辭敎隆摰,惝怳戰慄,靡所容措。人臣雖在畎畝,一念長懸王室,古來自然之恒情也。況以臣之所被恩渥,安得無千糜萬粉之思乎?苟有一分才識,可以備數宮僚,則自效於章句之末,仰贊睿學,亦豈非所欲哉?第臣於前夏入對之日,命之以時往時來,丁寧懇至,可感木石,而咫尺前席,惶隕祗伏,不敢悉暴情病,力辭恩召者,以其有猥越之懼也。今則出入兩筵之餘,義分已伸,志願已畢,而踰濫之極,仰累則哲,不敢抗顔再進,貽羞朝廷者,以其有欺謾之罪也。且風漸增劇,神識全迷,聾聵特甚,飾巾待盡,久無生人意象,沈痼末由奔趨,而所叨重寄,已涉五朔,其大損國體,而有駭聞聽,當何如哉?伏乞天地父母,俯垂諒察,亟解職名,永寢召命,治臣之罪,以爲臣子逋慢之戒焉。臣無任云云。答曰,省疏具悉卿懇。近因兼諭善兩人之或有實病,或因本職,不爲入來久矣。且今秋涼,足可强力於登程,宿諾尤不可不踐。卿其卽爲上來,出入講席。仍傳曰,此批答,遣史官傳諭。若過來月,寒節又不遠,此時行期不可遲滯,此意一體傳諭。
吏曹判書徐龍輔疏曰,伏以,陵園展禮,聖慕克伸,信宿回鑾,玉體增康,臣民慶忭,中外惟均。仍伏念冢宰特除之命,奚爲而及於臣身也?臣誠驚怳悸恐,未暇遠引他說,而臯陶之告大禹曰,無曠庶官,曠之爲言,人不稱職之謂也。謂臯陶之言,不足爲嘉謨·嘉猷則已,不然,爲天下國家,亮天工而宰萬化者,捨是說,奚以哉?庶官猶然,況於冢宰乎?臣之本末長短,莫不入於淵鑑之照燭,固不敢復事煩縷,而臣猥以無似之賤,濫蒙不世之恩。年未弱冠,跡忝簪筆,雨露之澤,偏浹一己,毫髮之微,都歸洪造。臣之所願,人之所勉,不越乎依近香案,薰沐恩波,謙謹退縮,全保身家,以不負慈覈之德意而已。不圖二十餘年之間,躋躐太驟,揚歷太爀,世所稱華貫顯秩,要津美膴,兜攬無餘,判非兢業之本色,徒積盈滿之深懼,而今此所叨,尤是千萬夢想之外。籍使臣文學才猷,德量鑑識,眞有可堪之實,陞擢屬耳,聽聞無漸,分外之兼官,重如泰山,面前之擔負,更進竽步,其不至於顚跌僨誤,萬萬無是理。況於上所陳數事,無一毫之近似,無一能之可稱,而苟然廁之於必不堪之地,責之以必無幸之事,則臣身狼狽,猶不足恤,其於辱聖簡而曠天職,何哉?又況中批除職,本非聖世之美事。惟我聖上,學貫今古,治法唐·虞,無稽之事,不設於云爲,非聖之謨,不施於注措。凡百有位,孰不欽仰,而今忽不待廟剡,不採廷議,迺以百無肖似之身,遽然特畀於冢宰之重,而不少留難。其爲有駭物情,貽累聖德,尤非細故,左右思量,承膺無路。玆敢冒陳短章,仰瀆崇嚴。伏乞聖慈天地父母,俯賜鑑諒,將臣新除吏曹判書之任,亟命收還,仍治臣瀆擾之罪,以重公器,以安私分,不勝幸甚。臣無任云云。答曰,省疏俱悉。資歷地望俱合,卿其勿辭行公。
大護軍趙心泰疏曰,伏以陵園展禮,聖慕克伸,日朗風恬,鑾蹕穩旋,滿朝郊迎,士女傾都,莫不歡欣蹈舞於羽旄之前,而獨臣病伏窮巷,一息未泯,側耳金鼓之聲,只增飛越之思。臣以至庸極駑,適値幸會,其所藉手,陳力終始,願忠者在華城一府耳。十年之中,凡十一園幸,而臣未嘗不負羽奔走,爲諸臣先,或以居留而導迎,或以戎陣而陪扈。臣之一身,苟可以匍匐擔舁,則雖至於顚仆委棄,豈不欲進伏輦路之傍,粗伸瞻覲之忱,而顧乃喘喘待盡,寸步莫能自致,其生也死,寧不自哀?今臣所遘之疾,卽臣過福之災,不生不滅,延至十朔,雜試醫藥,技亦窮矣。始也以日消鑠,今焉以時落下,所飮數勺,下輒衝激,眞元旣渴,積氣撐支而已,此豈可久之道哉?數日以來,神息愈短,昏倒不省,夫豈有他念,而惟是受恩罔極,涓埃未報,耿耿之心,惟在結草。乃以狗馬賤疾,致煩聖念,垂問之眷,屢及前席,而將不能少須臾無死,以答不世之隆遇,宜其辜負之積,自速命卒之秋,思之至此,益切自憐。伏念臣所帶將任,地密機重,有非他營之比,而一直瘝曠,今幾月矣。此臣所以垂死之中,又添一病,晝宵惶悶中,自煎熬者也。雖幸兼綰有所營務托重,而決不宜因循虛徐,重貽國家苟且之政。至若捕將劇務,亦係糾察號令,而自臣病甚,一任抛置,以大以小,無往非罪。伏惟聖慈,天地於臣,父母於臣,憐臣悲苦之情,諒臣危劇之狀,特許內使遞改之命,竝解所佩捕將之符,俾臣得以安意飾巾,以卒餘日,則雖死之日,猶生之年。言出至懇,不知所裁。伏乞聖明,亟賜處分焉。臣無任云云。答曰,省疏具悉。卿其勿辭,調理行公。
行護軍李漢豐疏曰,伏以臣年紀衰邁,智慮淺短,該營重寄,自知不稱,而早晩顚沛,勢所必至,夙夜憂懼,如集于木。祗緣臣受恩如天,圖報無地,惟以隨處殫竭,死於國事,庶副臣馬革之願耳。迺者留都之日,申禁巡綽之令,而果於二十日夜,有被捉者,只使依例棍治後,放送矣。翌日受香之路,有一監察咆喝過陣,叱問行巡軍校之名,故臣於是,始知昨夜犯禁之人,乃是監察之奴隷,則臣只自瞿而已,顧奚暇使隷問名乎?陪香,至重之行也,若使臣早知祭監之隷,則固當卽地治放之不暇,而豈可使隨香之監察,至於無牽之境乎?夫巡夜至嚴,且値動駕之時,則法司下隷,固宜謹愼,而無難冒犯,又復作鬧,臣之循例歇治,猶自以爲疲軟不職之致也。諸監察之引義,已是不諒之甚,臺評之論斥,尤爲臣難安之端,則緣臣無似,致此葛藤,情踪到此,有難冒膺。玆敢不避煩瀆,據實仰籲。伏乞天地父母,亟降威罰,以安賤分焉。仍伏念臣於年前,以停番一事,有所陳達,而臣營則至蒙允許矣。昨冬戶判之筵奏也,自明年,又爲停番,以補度支之用,揆以戎政,旣甚疎漏,論以國體,未免苟艱。且宿衛之番莫重,則不可連年輒停,今歲之農大熟,則自當有裕經費,臣之愚見,與前無異。伏望更加三思,俾勿停番,使戎政得重,國體無損焉。臣無云云。答曰,省疏具悉。其時祭監事,事實如是相左,於卿尤無錯誤之可言。附陳鄕軍事,許令廟堂稟處。卿其勿辭行公。
正言權心彦疏曰,伏以臣濫竊科第,猥廁仕籍,今已二十有六載矣。素乏適時之器,又蔑諧世之才,退而守拙,斂足追趨之路,而不敢有進就之志者,非必性習然也,寔出於自知之審矣。過蒙天地體物之盛德,而終無棄物於造化之中,挽近以來,荐承恩命,遍歷內外,感激圖報,非無其誠。而差不選甚,都做不得。向者,唱導之任,濫叨於疾病之餘,而不避反駒之誚,粗效策駑之誠者,惟以近淸光爲幸也,翼左右爲榮也,而隨處顚倒,無往非罪,退而訟愆,罔知攸措矣。薇垣之命,忽下是際,而天牌再臨,院吏促駕,臣驚惶隕越,叩謝爲誠,而第伏念諫職,非人人所可據者,雖以年氣超銳者當之,鮮有不僨事而貽羞,何況衰耗鈍劣千萬不似者如臣乎?言官非陰拱之任也,臺院非苟充之地,臣何敢久玷淸班,迷不知退哉?玆暴實狀,妄觸宸嚴。伏乞聖慈,俯諒衷懇,亟遞臣職名,仍治臣瀆擾之罪,以爲冒進苟據者之戒焉。臣竊伏惟念,法久而弊,理勢之必然者也。法不行而緣法生弊,弊不祛而因弊爲法,則法愈壞而弊益甚矣,顧何有制治未亂之意哉?恭惟殿下,丕承列聖朝熙洽之基,誕受先大王艱大之遺,戰戰兢兢,臨深履薄,已多年所,而動遵成憲,率由舊章,科條秩秩,粲然具備,宜乎百度以貞,庶績咸熙,而或不免緣法而生弊,因弊而爲法者,何也?實由於群下之不能宣掦導達而然也。臣不敢知今日廷紳得有嘉謨嘉猷者,入告于內,順之于外曰斯謨斯猷,惟我后之德者,信有其人,而臣未之見耶?一日二日,萬機至煩,而惟殿下廣運之德,摠以歸之於獨斷之勞,嚮晦宴息,實少其暇,昧爽丕顯,每多其時,大聖人節宣保嗇之道,於是乎,有不及恤矣。恭勞憂勤,積以日月,堯癯舜黴,恐有涉於勞逸倒置之戒矣。在臣子憂愛之誠,殫竭左右,此正其時,而因循姑息,殆成一套,實無以振刷激發於牽補架漏之地,以我殿下求助之聖意,烏得不慨然而長歎也哉?凡今之弊,固不可一二殫擧,而原其所由來,則科目是已。科目者,士子拔身之階,而朝家取人之路也。設置之法意,固已嚴且重矣,而緣法生弊,弊無以救焉,因弊爲法,法無以行焉。試場殆同投鉤之劇戲,科程便成獲雋之捷徑,則病世道,誤士習,亶在於是,將何有待而作興進與爲治之望也哉?臣誠爲盛世憂之,爲士子羞之,爲有司惜之。今不必索言竭論,而若其救正之道,則惟在於修明學校之政,振刷科目之制而已。嗚呼,學校之政,非不彬然可觀,而考其實,則猶有可言者。內而陞庠,殆非作成之道,外而鄕塾,幾絶絃誦之聲,此其故何也?實由於勸課之失其宜,敎養之無其任也。臣謂內而四學,外而三百州,皆以生進,從榜目,差遣敎授,使之掌校政,而春夏課製,秋冬講誦,一依書賢能之古制,錄名成案,每當科試,先期上送于該曹,用爲場屋之左契,則必有齊整之道矣。敎授之善於敎政者,卽通仕路,否則黜之,以爲勸懲之方,彼持名檢之敎授,庶皆飭勵而報效矣。若夫科目之制,自有成憲,不嚴而嚴,不蕫而蕫,惟在試官之得其人耳。主試之道,秉公爲一,其次執法,其次藻鑑。藻鑑雖或不逮,果能於秉公·執法,則何有於主試之道哉?然則嚴科制之方,在於試官之得人,敦學校之政,在於敎授之盡職,而科道旣正,士習亦正,遵正道而進步,必多需世之高才俊髦矣。此特修時舊制,振刷䫋俗之轉移間事耳,伏願殿下,財擇焉。今之爲弊,而關國家治亂之幾,係民生休戚之分者,莫有切於田·還·軍三政也。夫田政,旣有尺量之都案,結負之元數,以至境界之糾正,賦稅之收納,自有常法定例。惟在主事者,察飭與否,不必持論,而難醫之端,莫辨之由,專在於俵災之時。雖以豐登之年,亦有未播種,未耕耘之處,雖以歉荒之年,亦有或稍實,或尤甚之異災,政信乎無歲無之,而俵災之數,例皆掩諱,而歸之於不多數之科。該監色自下操弄,有以起爲陳而冒錄者,有富民符同而分半者,有抄得多員而暗錄者,有陰自受賂而私錄者,其他些少委曲,罔有紀極。此則邑倅親閱,而實難卽地覺得,査官摘奸,而無以倉卒的發,及夫磨勘之後,則弄奸文簿,中間抄出,而私作已有只頒略略分播之數。哀彼目不識丁之愚氓,縱皆稱冤,監色,則隨問隨答者,不過曰,無多之結,將何以如數排給云爾則民不過唏噓長難,莫的告訴而止,營邑勘簿之時,例有情債,而亦出於俵災之中,隨處消瀜,實惠之下究者,亦幾何耶?事過之後,俵災文書,爲監色之私簿,因以掩匿之空外,稱冤之民莫的端緖,終不知元災結之爲幾許,而所俵災之終如何。田里之冤忿,肩隨頭沒,監色之伎倆,年增歲加,此豈朝家俵災之惠政也哉?臣謂每年俵災之初,八道及四都,分劃元結數,書揭備局大門,各道及留營,皆以該營之分劃者,排俵列邑之數,書揭各營營門各該邑則亦以本邑之分劃者,排俵各面里之數,書揭各官官門,作爲上下照管,明示,無隱之定例而後,邑倅正書該監色之俵災文書,考準踏印,分給該面·該里。使大小齊民,各得目見而覈實,以爲告官嚴處之道,則監色之奸狀,次第綻露而必有懲戢之道矣。事若瑣細,而救正之效,無過是矣。夫還政,隨歲蓄積,用備賑貸,而什一之耗,半分之留,自有定例,則宜無濫分亟斂之慮,而備局句管之外,巡·兵兩營,各司衙門,皆以盡分取耗爲例。故穀簿歲漸增加,而留在庫中者少,散在民間者多,民以是受其弊,而官以是受其弊,而官以是繁其政矣。噫,齊民一夫家之終歲勤農者,秋不滿十包,而每戶巡還之數,遂至於數十斛之內外,則難於斂捧,勢所判然。官於是,嚴其刑而苛其法,民於是,竭其力而破其産,吏校從中玩弄,上欺瞞而下誅求,緣法之弊,因弊之法,無所不有。一境騷撓,如逢亂離,四里逃散,無以支保,誰謂保民之還,反以厲民者,一至此極乎?臣謹按王制曰,國無九年之蓄,則曰不足,無六年之蓄,則曰急,無三年之蓄,則國非其國。信斯言也,則今之穀簿,雖曰夥然,在庫無多,則謂無一年之蓄,亦可也。以古觀今,豈非遑急之甚者乎?爲今而計,固莫如蓄還穀以實倉,還減還摠以安民,然後他可論也。臣謂一邑中,以還爲穀者,統以合計以分之,折定爲三年之蓄,而年各一倉,分設三處,使無相干犯,嚴立科條。每一倉定爲一年之還,而如例分捧,次第輪回,則在穀陳不過三年,在民還不過一分,而官留二年之蓄,民紓一年之力。上下俱便,官民胥安,此豈非救正之一道乎?以此道而均行於諸道·列邑,則雖有大小之異,多寡之分,其爲還政之利益,亦大矣。夫軍政,凡係師律,而簿籍之虛實,簽括有要,器械之利鈍,修飭有方,糧餉之儲峙,斂散有道,是皆有國大事,而不可一日忘者也。第緣升平日久,人心狃玩,簿籍之曠闕,歸之於未了之案,器械之腐敗,置之於相忘之域,糧餉之委輸,拘之於襲謬之科,而軍政於是乎莫可收拾。雖無眼前之急,而其於慮遠備豫之策,亦何如云耶?不病服藥,雖云攝生之忌,而有備無患,實爲杜難之方,縱不可過自繹騷,正宜以時補綴也。糧餉則以蓄積爲急,器械則以修改爲先,簽括則以充代爲要,而充代之道,三者之中,最所難者。民物蕃殖,莫今日若也,而簽括之艱窘,此時切焉者何也?富實强壯者,冒托多岐,而貧困孱劣者,圖免無路,故苟且編伍,太半是逃老黃白,雖甚悶急,其將刻木而代立乎?爲今而計,固莫如諸般冒托者,大加査櫛,一竝推刷,然後方可有措施之路矣,而不有董飭而點閱,則孰爲時急之務,而汲汲齊整乎?臣謂各道閫帥,實爲禦侮節制之本也。必使如例巡操,以爲董率該各邑之道,則庶皆飭厲而無一不趨於師律之中矣,於軍政何有哉?近年以來,或緣歉歲,或緣民弊,巡操之停廢,或至數十年之久,故軍政之解弛,未有甚於此時,豈可一味伈泄,不思所以振刷也哉?凡此三政,俱皆切民之急務也,伏願殿下,採納焉。臣之待罪西邑,亦嘗有耳聞而目覩者,玆敢附陳焉,曰勅需之弊也,曰嶺阨之弊也。夫勅需之弊,竝站爲首,其勢不得不委諸監色,使之措辦供億於數百里之外,客地凡節,亦云難矣。而監色則藉賴舞弄,曲折多端,別立條目,各異名色,而浮濫之費,虛妄之用,終至於千百爲計。欲以裁減,無以摘發,欲以羞應,無以支當,此已難言之弊。器皿鋪陳,置之於主站別庫,而監色主張出納,實多幻弄之端,奸竇日滋,謬習歲增,若此不已,則前頭之臨急生事,勢所必至,其爲先事之慮,亦大矣。勅行之人員,數不滿三十,當站之供億,多不過一日。今以累數千之錢,二三邑之官,供億二十餘人於一日之間,而其爲流弊,至此之極乎?臣謂竝站分供之法,自今撤罷,相考定例,應入之數,一依營關,竝站運納主站,而主站官,設爲都廳,專當供億,則官是本邑之官,事亦本邑之事,其所周施措辦,大勝於客地,而監色輩雖欲容手,無至太濫於官自照察之際矣。使役若或不敷,則吏卒奴婢,竝站監領率,來待於主站如入番之例,而聽其指使,則自有摠率之喜矣。器皿鋪陳,主站官照管,而親閱出納,則竝站之弊祛,而支勅之道專矣,然則勅需之弊,庶可以釐革矣。夫嶺阨之弊,實爲關西一路却顧長慮處也。邊上重地,往來之捷逕,相通嶺外諸處,出沒之群盜潛入,緩則竊發於村里,急則潛踰於嶺阨,以爲匿贓隱身之窟,而邑宰無以詗察,討營無以追捕,此是淸北之通患也。鳴呼,嶺阨之爲險,實是天險之不可升者也。層嶂疊壁,蔽日隱天,東拖西延,千里周遭,南據北阻,內外隔絶,在蜀爲劍閣,在秦爲崤·函,有金城天府之勢,信乎天作而地設之,以與東方者也。豈不誠險且阻也,而但其外內通行之路,不可以杜絶,故尋崖覓洞,夤緣攀登之處,而間關出路,眞箇是箭括通天者。故名其路曰,嶺阨,而嶺阨之形便,東自江界之初境,西至義州之終道,凡七百里有餘。而其間有甲峴嶺·竹田嶺·狄踰嶺·狗峴嶺·牟德嶺·牛峴嶺·車嶺·了好味嶺·月隱川嶺·甫里見子嶺·九階嶺·緩項嶺·棘城嶺·磨斤潭嶺等,嶺阨。自以白頭西麓,節節巖險,以爲關西之藩蔽,外此嶺阨,則實無他道相通之路矣。粵自衛滿,逮至爲句麗,壹是皆以嶺阨爲固,隨帝動天下之兵而趨之,唐宗屈萬乘之尊而臨之,終無柰嶺阨何,而威不能以制,勢不能以奪,則惟此嶺阨,信是天下之大關防也。而今無一時遮截之備,一士守禦之具,遂使穿窬之徒黨,出沒於內外,亦不之禁焉,其爲卽地之歎,當如何哉?臣謂嶺阨之最上極處,有若門限,而爲一嶺之咽喉處,卽設啓閉之關,因置守直之士,平時則譏其出入,有警則防其窺覘,有若閉函關而絶棧道,則緩急俱有所恃,而斷無疎虞之患矣。斯當暇豫之時,必先關防之憂者,言雖似迂,事實有待,關不可不設,而設不必壯雉堞列墩堡,則經費不至於浩繁矣,士不可不置,而置不必備部曲具行伍,則召募不至於繹騷矣。樂赴之道,取次行之,守禦之策,纖悉具之,嶺各如例,一無罅漏,則鐵關金墉,自成於咫尺之間矣,其於向者之弊,不期祛而自祛矣。惟此兩條,卽西路切急之弊,伏願殿下,澄省焉。臣之以科目爲衆弊之源者,誠以設科取士,爲有國大政也,繼之以三政者,誠以斯民之安業樂生,實係於此也,附之以兩條者,誠以關西一路之釐弊備患,莫先於是也。略擧梗槪,未悉於節目之詳,語不可了,辭不達意,而區區芹曝之誠,有不能自已,不避猥越,敢陳無隱之說,恕其罪而不以人廢言,則亦臣愚之至願大幸。臣無任云云。省疏具悉。仰陳好矣,其中可以稟處者,許令廟堂稟處。爾其勿辭察職。
己未八月二十七日卯時,上御春塘臺。瑞蔥臺入侍時,行都承旨李冕膺,行左承旨金達順,行右承旨李基讓,左副承旨李魯春,右副承旨金羲淳,記事官柳台佐,假注書洪奭周,記注官金景煥·承膺祚,直提學李晩秀,原任直閣金勉柱·徐榮輔·金祖淳,檢校直閣沈象奎,檢校待敎李存秀,以次進伏訖。上具平戎服·佩劍,出陞座,壯勇兼大將鄭民始,兵曹判書李在學,訓鍊大將徐有大,禁衛大將申大顯,御營大將李漢豐等,以次參現。上曰,各營大將叩頭時,敎鍊官何敢隨入臺上乎?紀律所在,萬萬駭然。兵判以下諸將臣,竝記過,跪叩節次勿施,更爲整齊也。民始等,以次更爲參現訖。上曰,本營從事官,叩頭時,聲甚低微,記過待令。又命書榻敎曰,今日試射時,試官宋守淵,代安橚爲之。命書榻敎曰,今日試射時,試官兼內使,代外使爲之。仍敎曰,諸將臣勿爲上馬,直入就位。民始等及外使徐有隣,以次進伏。上曰,丹楓亭·不老門,分所試射,而帳殿則本營駕前駕後,先爲發射也。魯春,啓稟宰樞執鼓,又啓稟矢數執鼓,諸射員,以次發射。上曰,方有杜律割付之役,洪奭周則出去鑄所,看校,李存秀姑爲代察也。賤臣承命先退。上曰,次對引見。存秀承命出,與左議政李秉模,右議政李時秀,行上護軍金文淳,行漢城府尹李祖源,形曹判書李得臣,行大護軍李邦一,戶曹判書趙鎭寬,吏曹參判李書九,行護軍李益運,事變假注書弼聖賚,偕入進伏。秉模等曰,朝氣頗涼,聖體,若何?上曰,一樣矣。秉模等曰,王大妃殿氣候,若何?上曰,一樣矣。秉模等曰,惠慶宮氣候,若何?上曰,一樣矣。上曰,次對爲之。秉模曰,此慶尙左水使金爀狀啓也。以爲臣營之相距馬島,若對壘然,關防之咽喉,水路之要衝,非他水營之比也。戰船則初泊浦港,水淺舟大,轉運無望,萬一有緩急,則雖用千百夫之力,猝無以移下港口,動得數萬之丁。一次疎築之後,不爲隨毁隨改,則自非經遠之策,如使入防軍卒,隨其堙潰,輒加疎鑿,歲以爲常,庶有長久之實效,而計日給料後,可以責修完之功。軍容則,編伍者太半,是朝聚暮散之徒,支放甚薄,一卒衣食,猶患不敷,故一錄簽案,擧懷謀免。射砲賞格,又極零星,未有興起之心,甚非所以招募激勸,重邊固圉之本意。臣營句管別餉米,散在者都數,爲四萬七百餘石,半留半分之耗,一歲爲二千三十石零,而除其當年各樣應下,則實餘耗一千一百九十石零。限五百石,每年劃付臣營,則謹當塗抹排比,成置節目,一以補船艙疎築之費,一以助軍卒賞格之資,請令廟堂稟處矣。該營凋弊,非不可念,而無論船艙疎築,與軍卒賞資,惟在帥臣方便修擧,隨力拮据,餉耗劃給之請,有難許施,置之,何如?上曰,依爲之。出擧條秉模曰,兵曹判書李在學,嶺南句管堂上差下,行漢城判尹李祖原,海西句管堂上差下,使之察任,何如?上曰,依爲之。出擧條秉模曰,義州前府尹李基讓所啓,批旨內,有令廟堂稟處之命矣。取見其擧條,則以爲潛商之最難禁者,卽金,邊禁之漸弛,職由於此,目今銀貨漸縮,譯包商稅,每患不給。若令灣府,許開金包,如前之銀包,則國有增貨之利,民無犯禁之弊,戶判之論,亦與臣同,下詢廟堂處之爲辭矣。此事之自下論難,蓋亦久矣。今於宰臣,歸自邊門,如是登徹之後,徒守虛禁,任其潛入,揆以紀綱,豈容若是?諸凡禁條,惟在隨時權物之如何,以無用爲用,未知其爲不可,而若其許入之多少,句檢之科條,度支之臣,必先往復灣府,周詳講確,得其可行無弊之道,然後自廟堂,更商稟處,恐宜矣。上曰,依爲之。出擧條秉模曰,義州前府尹李基讓所啓,批旨內,有令廟堂稟處之命矣。取見其擧條,則以爲邊門之犯禁者,無論所犯之如何,竝用一律,而其輕且小者,旣難一付重律,故反有漫漶脫漏之患。宜付一律者外,擇其輕且小者,定爲次律,則法無難施之慮,罪無倖逭之弊,爲辭矣。所陳誠有意見,而所犯之輕且小者,若是法典中一律之外,則固當各施其律,而所犯若係一律,而又於其中,分其禁物之多少,法隨而輕重,有如官府錢糧計贓之爲,則有違邊門制律之意,恐難輕議矣。上曰,依爲之。出擧條秉模曰,此外別無可以稟處事矣。上曰,大臣就座。秉模等就座。民始曰,本營,大比較當次矣,鄕軍所在邑,試官下送之際,不無廚傳之弊。南陽府使李晢,旣是前銜將官,且經防禦使,令該曹,與坡州牧使,口傳相換,以爲從便擧行之地,何如?上曰,依爲之。出擧條魯春曰,新除授坡州牧使李晢,時在南陽府任所,而有除朝辭赴任之命矣。密符與前坡州牧使李近胄所佩傳授諭書,則安寶,使院吏齎傳,何如?上曰,依爲之。出擧條上曰,楊州牧使,亦於明日,下去設行也。民始曰,本廳郞廳尹光心,除拜戶曹正郞矣。本廳上納,姑未畢捧,且多有擧行之事,有難付之生手。戶曹正郞改差,使之專意本廳之任,何如?上曰,依爲之。出擧條民始曰,外營部將之以內營額外壯勇衛,及知彀敎鍊官差出窠,當初自內營差送,而旣無定式之文跡。不可無一定之規,此後則自內營,差出下送事,定式施行,何如?上曰,依爲之。出擧條邦一曰,各營中旬,有設行之命,而摠廳則非徒物力之不給,與京營門有間,恐不必設行矣。上曰,從好爲之。上敎文淳曰,舟橋已撤耶?文淳曰,已爲卽撤,而可以優及漕期,故渠輩緩緩下去云矣。命臺諫進前。奎魯曰,諫院不備,故不得爲合啓矣。奎魯曰,新除授司諫院獻納金銑,時在江原道原州地,請斯速乘馹上來事,下諭。上曰,依啓。出擧條上曰,次對先退,而今日欲宣饌,姑爲留待也。秉模等退出。命書行大護軍宋煥箕,諭善李城輔,吏曹判書徐龍輔疏批訖。命書榻敎曰,吏判批下,牌招察任。仍敎曰,兩山林處,傳諭史官,注書柳台佐進去,而仍許其覲親以來。台佐承命出,假注書李允謙進伏。命書榻敎曰,在外承旨許遞,前望單子入之,待下批牌招察任。晩秀曰,謁聖纔有成命矣。文廟殿內,有修改處,移還安節次,事體雖重,趁今卽改,有不可已,擇吉擧行之意,知委該曹,何如?上曰,依爲之。出擧條上曰,壯營從事官記過者,拿入。宣傳官,承命分付拿入從事官宋守淵。敎曰,師律至嚴,雖軍營都提擧,行叩頭之禮,則固當高聲爲之,而汝何敢低微其響,全不成樣乎?今番則以蔭官生疎之致,特爲分揀,後勿如是也。仍命拿出。射畢,命開講,講畢,命試鐵箭。敎曰,鐵箭之不能成樣者,預懸自不,俾無入場後,遲滯之弊也。試射訖,命呼直赴人新來,仍命賜樂出送。上曰,大臣·備堂,更爲入侍。允謙承命出,與秉模·時秀等,偕入進伏。命宣饌訖,仍命大臣·備堂先退。鎭寬曰,俄因惠堂所奏,本曹郞廳尹光心,仍任惠郞矣。本曹事務,非比惠廳,而久任郞廳,實無可合之人,前正郞尹光心,依前仍任于本曹,似好,故敢此仰達矣。上曰,本曹事雖不可不念,一日之內,東西牽掣,非但有非此莫可之嫌,事面亦甚,何如矣。仍敎曰,靑陽門不必盡爲修改耶?鎭寬曰,都里木所傷處,只當修改矣。上曰,宜春門以一木撐支,此亦不可不趁今修改,卿與惠堂,看審,可也。民始及鎭寬,承命看審後,回奏曰,所見果甚急,不可不卽速修改矣。上曰,從近爲之,好矣。命退錚,仍命宣賞。上曰,瑞蔥臺賞典,皆是內下,軍器寺官員,則使之退去,武藝廳銃入格者,令戶曹施賞,可也。上曰,諸將臣以下記過,竝分揀事,分付。宣賞訖,仍命退,諸臣以次退出。
上在昌德宮。停常參·經筵。
金達淳啓曰,明日常參·經筵,取稟。傳曰,停。
李基讓啓曰,行大司憲權裕,持平李秉烈未肅拜,執義沈奎魯,掌令南惠寬,持平權文度呈辭,掌令洪彦燮在外,監察茶時之意,敢啓。傳曰,知道。
傳于金羲淳曰,吏房承旨入侍。
以禁衛從事官望筒,傳于李魯春曰,李石求本職仍任。
以慶尙監司申耆狀啓,薦新石榴,限內不得封進,惶恐待罪事,傳于金達淳曰,勿待罪事,回諭。
李魯春,以都摠府言啓曰,都摠管李祖源,以漢城府判尹,本府坐起,晝仕出去,而逐日赴坐,煩稟未安,入番間,除草記往來之意,敢啓。傳曰,知道。
李魯春,以壯勇營言啓曰,來九月當本營右司屬,京畿三番中哨,楊根·加平軍兵,逢點實數一百二十六名,今已點閱整齊,仍爲立番本營之意,敢啓。傳曰,知道。
李魯春,以壯勇營言啓曰,本營今秋等試射時,柳葉箭優等人,別單書入之意,敢啓。傳曰,知道。
金羲淳,以弘文館言啓曰,新除授校理尹命烈,卽爲牌招察任,何如?傳曰,允。
金羲淳,以承文院都提調意啓曰,院製述官丁俔祖,遷轉代,前察訪徐儒修差下,付軍職冠帶常仕,何如?傳曰,允。
金達淳,以奉常寺都提調·提調意啓曰,祭享所用秋等中脯三百四十貼,今八月二十八日畢造,而所入牛隻,爲三十四首矣。進上看品中脯二貼,依定式封進之意,敢啓。傳曰,知道。
刑曹啓目,粘連康津韓師得擊錚事,其父彦喆之罪,專在於掛書一款,而初旣抑勤成案,末乃破綻歸虛,已有湖西道臣査啓,彦喆合有疏釋之道。至於師殷,爲父訟冤,與其弟無間,而渠以在謫之身,上京擊錚,尤極猥越,其罪狀,令配所道臣,嚴加懲治。本事與其父,宜無異同,一體放送,何如?啓。依允爲旀。近來紀綱掃地,在謫罪人之往來行止,任其所爲,諸道登聞陸續,寧不駭然之甚乎?當從綻露者嚴處,當該守令,詳考配案,草記請勘爲良如敎。
刑曹啓目,粘連南部崔召史擊錚事,崔女之母漢陽,旣非校婢,則至今橫侵其所生,極爲不當,此後則更勿侵漁之意,分付道臣,嚴飭該邑,何如?啓。嚴飭道臣,卽爲勿侵,當初不能致察之守令,指名現告,報來後草記,則當處分,以懲無辜平民侵虐之弊,亦以此意,分付爲良如敎。
吏曹參判李書九疏曰,伏以臣猥叨見職,冒當政注,亦旣屢矣。信心冥行,瘡疣百出,雖荷曲庇,幸免大何,而居常悚惕,如臨淵谷。日昨十二殿中之差代也,按閱簿籍,倉卒棑比,乃以前佐郞金啓河,首擬受點,追聞啓河,遭艱纔有日,臣之昏謬不審之失,於是乎著矣。惶愧之極,玆敢冒死首實。伏乞聖明,俯賜鑑照,啓河元望筒,亟命勿施,仍令有司,嚴勘臣罪,以重銓格,以警具僚焉。臣無任云云。答曰,省疏具悉。望筒勿施,卿則推考。
己未八月二十八日午時,上御便殿。右副承旨入侍時,右副承旨金羲淳,假注書洪奭周,記注官金景煥·承膺祚,以次進伏訖。上曰,朱詩校役,今爲幾何?羲淳曰,尙未訖工矣。上曰,注書出去,校正杜·陸律,而字劃之不一者,各別釐正也。仍命退,承史以次退出。
上在昌德宮。停常參·經筵。
藥房都提調李秉模,提調金文淳,副提調李冕膺啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李魯春,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金達淳啓曰,明日常參·經筵,取稟。傳曰,停。
傳于金達淳曰,禮房承旨,馳詣宗廟·景慕宮,奉審摘奸以來。
傳于金羲淳曰,諸承旨,持公事入侍。
承旨前望單子入之,徐英輔落點。
傳于徐英輔曰,左副承旨入侍。
以吏曹判書徐龍輔牌不進推考傳旨,傳于金羲淳曰,更爲牌招。
以吏曹參議尹行元牌不進罷職傳旨,傳于金羲淳曰,只推。
校理尹命烈牌不進罷職傳旨,傳于金達淳曰,只推。
傳于金義淳曰,吏曹判書入侍。
有政。吏批,判書徐龍輔進,參判李書九,參議尹行元牌不進,行右承旨李基讓進。以金文淳爲禮曹判書,以鄭民始爲同成均,以權裕爲內贍提調,以李晩秀爲觀象提調,以李祖承爲典醫提調,以朴民淳爲戶曹正郞,以韓翼鎭爲監察,以李英裕爲濟用主簿,兼養賢主簿單李垿,兼持平單具得魯。
兵批,判書李在學進,參判洪聖淵病,參議朴奎淳病,參知閔昌爀入直,左副承旨徐英輔進。僉知單卞緯鎭,訓鍊正李石求,仍任事承傳,蒜山僉使韓慶麟,加里浦成鳳文相換,副護軍李貞運·朴大和,副司果徐孺修。
傳于金達淳曰,卿等在林下,必知讀書之士。如以薦人爲難之,則專意誦習朱夫子書者,須以已知者,先卽附奏,追知者隨後報聞事,令內閣,下諭在外兩儒臣,亦令伴長,太學·四學生中,一體報聞。
傳于金羲淳曰,立國以儒,三代之懿範也。姬公親親而尊尊,太公擧賢而上功,故周之士也貴。漢高帝長者也,蕭·曹以淸凈相之,繼以文·景之醇穆,而猶雜於黃·老,東京以來,無復先王之風者。洪範五福,好德居四,太宰八統,進賢爲三。惟我朝惇尙於斯,棫樸·菁莪之詩,蔚然以興。如穆陵盛際,夔·龍布廷,而厥有文純·文成爲其標準,如寧陵在宥,玉瓚黃流,播之金石,而亦粵文敬·文正,在其左右,彬郁之治,莫之與京,而正學明邪說伏,鄒·魯於左海,關·閩於後代,傳所稱君子國者是也。由乎昔而視乎今,今之時,果何如也?今也域人而用之曰,綰金轂者無人焉,理卒乘者無人焉,予則謂金轂·卒乘,則有司存,所可憫者,抄選之久曠云耳。羅豫章之言曰,經術自董生·公孫弘啓之,而失周·孔之心。夫所謂經術二字,非明道者之目,而挽近四三十年,竝與經術而無聞焉。不求聞在人,不得聞在時,雖有至公血誠,麤拳大踼,如孔·孟夫子復出,到底無着手處,顧其責在人乎,在時乎?見今旌招之列,只有二儒臣,而白駒空谷,遐心莫挽,予固自反之不暇。然而謂莫我顧,初不求之,則林下讀書之士,將無登庸之日。士不登庸,國其乂乎?世敎之斁敗,由於是,朝象之潰裂,由於是,民俗之淆漓,由於是,每中夜耿歎,寤言明發。三代之後,專以科目取人。自楊綰·李德裕,已有改制之議,而悠謬千載,猶不可以更張,則此所以蔭吏設科之論,出於臘政筵上者,亦非端本正始之策。得一士,足以亮工時之義,莫先乎求賢。書曰,惇德允元,蠻夷率服。如使朝廷崇奬儒術,何憂乎正學之不明,何患乎邪說之不伏?朱子書裒輯一統,卽予牖世靖俗之意,而編摩之役,講明之方,當與劬躬績行之士共之。大抵所謂抄選之名出,而嚴其抄,重其選而已。又至于先朝定式之後,法意尤爲自別,一入是選,以儒逸待之。今吾所求之者,讀書之士也。欲試之於經義之顧問,又試之於內外之官職,人苟可合於抄選,則廟堂·吏曹,遵通編·受敎,會于賓廳,就其中以抄選議薦亦可。咨爾政府政曹之臣,須體十行之諭,誠心採訪,俾各次第彙征。又若朱夫子書,卽天地間有數之文字,而可與庸·學·論·孟相爲表裏,尊尙之俗,今不若古。予所以講明而表章之,欲令家家人人,誦習者,政若程夫子之表章庸·學於戴禮篇中。朝士·儒生之專治於朱子書者,內而大臣·銓臣,外而諸道方伯,各令以聞見錄聞,今日實政,豈有過於是也?
金羲淳,以吏批言啓曰,侍從臣父年七十已上,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從父年七十已上人,別單書入之意,敢啓。傳曰,知道。
李冕膺,以戶曹言啓曰,時御所內,各司雨漏處,修改吉日,令日官池景喆推擇,則來九月初三日卯時爲吉云,以此日時擧行,何如?傳曰,允。
李魯春,以兵曹言啓曰,冬至使一行赴燕時,所把驛馬,預爲分定然後,可無窘急之弊。今番亦依近例,前期知委,而應把驛馬四十三匹內,忠淸驛馬八匹,全羅道驛馬十匹,慶尙道驛馬十九匹,來九月二十八日,京中逢點,江原道驛馬三匹,咸鏡道驛馬三匹,依例自本道,直爲起送,而趁來十月初六日,逢點於安州之意,各該道監司處,行移,何如?傳曰,允。
李魯春,以兵曹言啓曰,武臣兼宣傳官李東述·金履玉,俱以呈辭下鄕,過限未上來,竝依法典改差,何如?傳曰,允。
李魯春,以兵曹言啓曰,南行宣傳官李省淵,未滿十朔,依前例成才間,姑爲停試之意,敢啓。傳曰,知道。
李魯春,以兵曹言啓曰,今日各廳堂下武臣朔試射時,訓鍊判官朴致煥,主簿尹瀅,武臣兼宣傳官崔啓鉉·李達純,俱未滿四中,依定式各決棍十度。都摠都事尹孝達,訓鍊院主簿李喆等,柳葉箭二中,騎芻一中,以矢數計之,則雖未滿四中,騎芻例爲倍劃,故依例不爲決棍。身病及呈辭受由人等,退試次,懸頉以入之意,敢啓。傳曰,知道。
李魯春,以御營廳言啓曰,本廳字內惠化門北邊第九城廊近處,頹圮體城五間許,今已畢築,把守軍兵,依例撤罷,而女墻仍爲始役之意,敢啓。傳曰,知道。
李基讓,以義禁府言啓曰,京畿監司徐鼎修査啓內,龍仁縣令丁遇泰罪狀,令攸司稟處事,啓下矣。丁遇泰時在任所云,依例發遣府書吏,拿來,何如?傳曰,允。
李基讓,以刑曹言啓曰,富平府殺獄罪人金召史獄事,判付內,富平金召史段,無一可赦之端,有百可殺之兇是如乎,共犯者雖有其母廉女,而金女之正犯,明若觀火,家人之於尊長,非可論也。以女人殺女人,而情狀手勢之奸甚毒甚,甚於頑夫潑漢之行兇,其所償命,豈可尋常例推乎?旣殺之又縊之,然而使金女,不卽用法,其可曰司寇有殺人之律乎?爲先嚴飭道臣,使之卽捧遲晩招,具格啓聞爲有矣,主推官,若或以例招例報,則竝與該守令狀聞,論罪事,分付爲旀。獄體何等至嚴,而三檢之後,雖似歸一,其爲疑晦,未必不若前兺不喩,緊歇痕損之或有或無,與夫假縊結痕之圍圓尺量,旣如彼分明,載錄於初檢屍帳,而覆檢·三檢,俱不一一條辨,其其然與不然者,疎漏莫甚。當該覆·三檢官等處,自本曹爲先發緘取招其委折,令道臣,枚擧粘移後,與初檢官斟罪當否,草記議處爲旀。初·覆檢庭,屍親偲母安召史招,至言婦死後,仍臥廚間,乃於三檢,始有運屍房中之語。則縊痕肯綮,正在廚與房,而此一款,泛忽看過,不過槪及於獄案者,未免太闊略。且凡獄情,無出常情,屍親諸人,來看共守之時,金女輩,雖欲更容兇計於房中,勢所難容,而縊痕下落,一味矇矓,說去於跋辭者,尤豈成說?今番同推時,拔例嚴覈之意,分付爲有矣。假使鄭女死於縊,金女之威逼殺人,當律固自如,所以不待究竟,先捧遲〈晩〉者也事,判下矣。卽接京畿監司徐鼎修回移,則仁川府使黃運祚緘辭內,富平府致死人鄭召史,覆檢時,傷處之緊歇,痕損之有無事段,矣身親檢按摩,從所見一一懸錄,初檢之時,傷損有無,非覆檢官之所知是遣。假縊結痕事段,屍身項部,元無縊痕兺不喩,擔屍之參證金乭伊招,結項之跡,初未得見云。故檢牒果以此從實載錄是乎乃,辭未盡意,語多矇然,使莫重檢案,以致疎漏,此實矣身昏謬不察之致,嚴敎之下,伏不勝萬萬戰慄,判付內辭緣,惶恐遲晩云。果川縣監金鋼,緘辭內,富平府致死人鄭召史,三檢時,緊歇痕損,或有或無事段,矣身只將目下所見,無遺懸錄,前檢時之痕損有無,非後檢官之所知是遣。假縊結痕,俱不條辨事段,矣身檢狀中,項部膚軟色白,弔起無痕云者,竊以爲從實載錄是乎乃,辭不達意,語狀曚曨,莫重檢案,致有疎漏,此莫非矣身昏謬之致,嚴敎之下,萬萬惶懍,判付內辭緣,惶恐遲晩云矣。謹按律文,則大明律,檢驗屍傷不以實條有曰,初,覆檢官,不行用心檢驗,移易輕重,增減屍傷者,杖六十。大典通編推斷條有曰,文武官犯枉法受贓外,笞杖竝收贖矣。依此律,黃運祚·金鋼,各杖六十收贖,初檢官尹光碩,前已身故,置之之意,敢啓。傳曰,知道。
刑曹啓目,粘連南陽府殺獄罪人,洪有土里子,傑褒,擊錚原情判付內,南陽洪傑褒獄情,無容更義,傅生一款,非所可論,似此之案,多有拔例屈法者。以其夫爲妻綱,綱紀自有尊卑之別。況殺人償死,所以雪彼之冤,而殺妻之獄,又殺其夫,彼先死者,必不以代殺爲幸。此獄段,手勢用意,尤極絶悖,姑不決處,遣曹郞問于大臣。左議政李秉模,以爲以夫殺妻之獄,多蒙傅生之特恩,而必皆反覆於情理之淺深,參互於倫法之輕重。要使死者,安所天之本理,紓入地之幽鬱,費造化於屈法,弼彝敎於扶倫,而至於此獄,不順厥母,旣無可執之明驗,未滿祭具,元非必殺之極律,略無顧憚,肆然行兇,姑無論死者心之如何,卽其情理之絶悖,宜莫逃於三尺。倫綱重處,法或可以暫屈,法紀嚴時,倫亦不爲無扶,以臣淺見,不敢爲從輕之論云。右議政李時秀,以爲常漢之於妻也,乘怒毆打,自是例習,苟使事出無情,跡有可原,則雖或邂逅,固宜參恕,而今此洪有土里三年棄置,可知恩義之已絶。一朝除去,顯有手勢之莫掩,跨腹剸刃,極其凶毒,隣姿族嫗,參證旣具,恐難以夫妻之異於他人,遽議傳經之典云矣。大臣議如此,上裁,何如?啓。依大臣之議,施行爲良如敎。
己未八月二十九日卯時,上御誠正閣。藥房入診,諸承旨,持公事入侍時,都提調李秉模,提調金文淳,副提調李晩秀,假注書李允謙,記注官金景煥·承膺祚,行左承旨金達淳,行右承旨李基讓,左副承旨李魯春,右副承旨金羲淳,檢校待敎李存秀,醫官金孝儉·李敬培·李周憲·朴春源·李惟鑑·玄必采·吳天根,以次進伏訖。秉模曰,今日朝霧頗甚,聖體候,若何?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,近日則快復常度矣。秉模曰,元子宮氣候,連爲萬安乎?上曰,好在矣。來初當讀孟子,而諭善僚屬,皆有故未備,可悶。秉模曰,新涼已生,元子宮講學,不容間斷,而在外師傅·諭善,未及上來,兼左諭善,亦以本職未肅拜,久未出入講席。吏曹判書徐龍輔,卽爲牌招,申飭行公,何如?上曰,依爲之。出擧條秉模曰,元子師傅宋煥箕,年是耆耋,敦諭之下,未及登途,勢或似然,而諭善李城輔,衰病姑不至難强,所居又不過一宿之地,而連以疏辭,尙不簉朝,當此講席日開之時,誠甚鬱泄。益加敦勉,無使登途之遲滯,似好,故敢此仰達矣。上曰,曾以上來自家,亦有筵奏,而尙今遲遲,豈予誠意未能交孚而然乎?疏批雖敦勉,更以此意,出擧條,令政院,下諭使之斯速上來,出入講席,可也。出擧條秉模曰,元子宮僚屬金祖淳,差下已久,尙不出入講席云,未知實故之如何,而事甚未安,各別嚴飭,使之進參,何如?上曰,豈可如是乎?爲先減下。如在外僚屬之鄭日煥,雖年老,以今日氣,足可上來,至於宋稚圭,差下之後,尙無動靜,皆令從近上來。宋時淵之受由下去久矣,亦令嚴飭,卽爲上來,可也。出擧條晩秀,讀奏慶尙監司申耆啓本,居昌等官反庫事,巨濟等官反庫事,平安監司韓用龜啓本,龍川等官反庫事,咸鏡監司具㢞啓本,明川府反庫事,忠淸監司李泰永啓本,泰安等官反庫事,忠州等邑稅米太所載船裝發事,遺棄兒題給物種開錄事,戶曹錢穀,各司摘奸單子。魯春,讀奏廣州留守金思穆狀啓,判官金履裕到任事。基讓,讀奏平安監司韓用龜啓本,吳益瑞,定州牧到配事。命分書判付訖。上曰,別例房郞廳入侍。景煥,承命出傳,與戶曹正郞李精模,偕入進伏。敎精模曰,爾父故重臣,庚辰年樹立,深用嘉歎。甲午年一事,雖謂之陰護,可也。以節製試官之牌不進,竟遭南絳老之論啓,而其時目下事,專由應敎通望之欲入者不入,爲麟賊之慫慂發啓。此則擧世之所共知也,汝亦記憶否?精模曰,南絳老之論啓,非止一件事,專是行私二字之指無謂有矣。秉模曰,故重臣,平生爲世崎屹,若非自上暴諒,則豈爲平人乎?生死肉骨之恩,感激罔涯矣。上曰,年幾何?精模曰,年今四十二矣。上曰,戶曹事,專在於郞廳之擧行,各別善爲之也。儒生入場時,每設布帳於通化門內,事甚苟且。今當謁聖設場前,欲立一門於其處,汝與戶判,今日內看審其形止,可也。仍命先退。敎孝儉曰,柳光翼不入來耶?孝儉曰,病未入參矣。上曰,古則有堂上首醫,而如金孝儉者,康命吉未退之前,末由陞付。年旣老矣。且待何時乎?仍敎曰,雖崇品醫官,每當冬節入侍時,不敢着貂帽,必也內賜然後着之,古也。近來法綱漸弛,尋常堂上醫官,皆着貂帽。以蔭武言之,已行左尹與摠管,然後乃着煖帽,而近日不過爲巡將者,軒然着之。不稱其服之外,西北之民,其可堪乎?以軍服貝纓事,曾有飭敎,故閫帥以上外,無敢懸蜜花貝纓,而日前試射時見之,則侍衛軍服擧皆新鮮,此莫非生民膏血,寧不痛駭?吏輩之常着布染,自是法也,而侈風漸熾,近來則各司吏輩之所着,莫非細苧染色者,自遠入來時,殆同下大夫緋袍樣子,此豈成說乎?此則自院吏·閣吏·備局吏爲始,皆令着布,今之已着者外,更毋敢着苧之意,各別定式痛禁,可也。秉模曰,然則自本司,先爲另飭矣。仍命退,諸臣以次退出。
己未八月二十九日午時,上御重熙堂。左副承旨入侍時,左副承旨徐英輔,假注書李允謙,記注官金景煥·承膺祚,以次進伏訖。命書榻敎曰,政官牌招開政。仍敎曰,牌去來申飭催促。仍命退,承史以次退出。
上在昌德宮。停常參·經筵。
金達淳啓曰,明日常參·經筵,取稟。傳曰,停。
李魯春啓曰,來初五日朝參日次矣,敢稟。傳曰,停。
傳于金羲淳曰,輪對官入侍。
傳于金達淳曰,禮房承旨入侍。
傳于徐英輔曰,左副承旨入侍。
洪奭周有頉,代以趙璜鎭爲假注書。
金達淳,以禮曹言啓曰,毓祥宮展拜取稟草記,傳曰,來日更稟可也事,命下矣。展拜吉日,以何間推擇乎?敢稟。傳曰,歲後尙未展拜,而今月何月?曉拜眞殿,孺慕萬倍,何可又逾?此月初六日當展拜,以此□□□。
以校理尹命烈牌不進罷職傳旨,傳于金達淳曰,只推。
以□遇□囚單子判付內,姑放,該邑畢試後,還囚捧供爲良如敎。
金達淳,以弘文館言啓曰,校理尹命烈,旣有只推之命,卽爲牌招察任,何如?傳曰,允。
金達淳,以禮曹言啓曰,今九月二十二日大殿誕日陳賀,國忌齋戒相値,事當退行,而自前如此之時,有啓稟後擧行之例矣。今番誕日陳賀,以二十四日退行,磨鍊節目,何如?傳曰,置之,可也。
金達淳,以司饔院監膳提調意啓曰,各殿宮日下生雉,因傳敎全數代封矣。今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。
李基讓,以壯勇營言啓曰,來十一月當本營右司屬京畿四番右哨高陽軍兵,來十月二十九日,京中逢點,依節目準二朔立番之意,本道監司處,預爲知委,何如?傳曰,允。
李基讓,以兵曹言啓曰,今九月初六日大駕詣毓祥宮展拜時,何營軍兵隨駕,何營軍兵留陣,禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍十五哨,馬軍五哨,爲先後廂,禁軍五番隨駕,禁將率御營鄕軍及該營騎士,留陣,可也。
李基讓,以壯勇營言啓曰,去戊午九月本營善騎將李東憲望單子判付內,念古相之言,有此除拜,限十朔善爲擧職,防禦使履歷仍用之意,草記後分付該曹事,命下矣。善騎將李東憲,居職十朔,雖無顯疵,而履歷仍用與否,有非自下所敢擅便者,何以爲之?敢稟。傳曰,仍用履歷事,分付,而減下前將,仍任,可也。
李基讓,以壯勇言啓曰,本營哨官,依備邊司郞廳例,仕滿十五朔,六品遷轉事,曾有定式矣。哨官趙台錫,已滿十五朔,六品遷轉之意,分付兵曹,何如?傳曰,允。
李基讓,以禁衛營言啓曰,本營上番鄕軍停番,更退一朞事,戶曹判書趙鎭寬,已爲筵稟定奪矣。當次黃海道十哨,之次忠淸道二十哨,合三十哨軍兵,限明年十月,仍爲停番,收布上納等節,依例擧行之意,兩道監兵使處,發關知委,何如?傳曰,允。
李基讓,以義禁府言啓曰,保放罪人申光輅査啓啓下,還囚議處之意,敢啓。傳曰,知道。
禁府照目,粘連前守奉官閔德基矣本府議啓內,園寢守護,何等敬謹,而身爲守奉官,常時不能檢束守僕輩,咫尺至敬之地,有此犯屠之擧,事極驚悚,誠甚痛該。以此照律,罪杖一百收贖,告身盡行追奪,私罪,奉敎依允。又照目,粘連洪原前縣監金禮欽矣本府依啓內,金京甲之遭故,旣非承重,則始焉見欺而給由,終焉越法而不報者,由前由後,節節可駭。以此照律,罪杖一百收贖,告身盡行追奪,私罪,奉敎依允爲旀,議減一等爲良如敎。又啓目,粘連向前李烷亦,更招云云。判付內辭意,發問目,更加究詰,則威脅光才,畏劫自縊之狀,今旣遲晩。究厥罪狀,極爲痛駭,照法勘斷,何如?啓依允。
己未九月初一日卯時,上詣眞殿。展拜還內,輪對官駕前入侍時,同副承旨金羲淳,假注書李允謙,記注官金景煥·承膺祚,輪對官內資奉事洪秉寀,尙瑞直長朴宗雨,副直長崔壽亨,都摠經歷李喆懋,典設別提尹龜錫,假引儀金愿,以次進前。秉寀奏職姓名。上曰,汝誰之族也?秉寀曰,近族別無指的仰對者,而故參判洪啓迪之孫也。上曰,然乎?宗雨奏職姓名。上曰,人物考,幾盡校正否?宗雨曰,姑未了役矣。壽亨奏職姓名。上曰,汝子登科,汝爲蔭仕之故,而豈可忘本乎?應製着實見之也。喆懋·愿,以次奏職姓名訖。命輪對官先退,命承史隨駕。由靑陽門·保定門還內,承史以次退出。
己未九月初一日辰時,上御便殿。禮房承旨入侍時,行左承旨金達淳,假注書李允謙,記注官金景煥·承膺祚,以次進伏訖。命書傳敎曰,今日見海伯狀本,馳馬道舊基奉審,而東有上踰嶺,南有聖祖城,旁有水刺泉舊基形便之外,地名之可作懲信之資者又如此,今始詳聞者,豈不稀貴奇喜之甚乎?初則猶未詳事實,而今於道臣之行,其所條陳,極爲分明,當與聖后私第舊基,同爲建閣豎碑,而亦合有商量爲之者。馳馬舊基,在於府治北距一百五十里之地,北關之安邊等邑,西關之成川等邑,關東之安埉,皆環擁拱抱,天作之高山,壁立萬仞,而馳馬之臺,在其上,有香木髼鬆,鋪地於一岡之中,餘皆坦夷平衍,恰如修治之地,長可數里,廣爲百餘步。然則與私第舊基之近於邑治處,稍別記蹟舊基之道,依北闕可據之例,只於舊基近地巖石,刻誌尤似便好,又或以馳馬基三字,刻名於坐亥之向亦好,更令道臣,以地形及北關已例之便好者,別具意見,使之狀聞,而初六日展拜之行,路過文昭殿碑閣,今番谷山私第舊基碑樣,用文昭殿碑,兼欲奉審,由光化門先審碑閣行禮後,次詣毓祥宮,以次分付,而今朔,卽咸興·永興兩本宮衣幣·香燭親傳之月也。十五日當親傳,而此傳敎,內閣下諭道臣,亦令內閣,知悉擧行。仍命退,承史以次退出。
上在昌德宮。停常參·經筵。
金達淳啓曰,明日常參·經筵,取稟。傳曰,停。
李魯春啓曰,行大司憲權裕未肅拜,執義沈奎魯,掌令南惠寬,持平權文慶·李秉烈呈辭,掌令洪彦燮在外,監察茶時之意,敢啓。傳曰,知道。
金羲淳啓曰,御營廳將官來言,今日本廳軍兵,日次私習云矣,敢啓。傳曰,知道。
金達淳啓曰,文簡公鄭蘊祠版,遣承旨致祭事,禮曹單子啓下矣。何承旨進去乎?敢稟。傳曰,右承旨進去。
傳于李冕膺曰,諸承旨持公事入侍。
傳于徐英輔曰,左副承旨入侍。
傳于金達淳曰,左承旨入侍。
戶曹啓目,粘連觀此水原府留守徐有隣啓本,本府闕里祠結卜,本府田結中,限五結特許劃付,令該曹稟處亦爲白爲臥乎所,闕里祠體貌可以比隆於校宮,而特以五結爲請者,必有所酌量而然,依狀請,本府田結中,以此數,自今年爲始免稅之意,何如?啓依允爲旀,本祠事體自別,且與書院之自望免稅有間,御覽成冊,依宮場營屯例修正上送事,分付爲旀,姓孔之人外,無敢爲院任,曾有受敎,亦果揭板遵行乎,此意竝以分付爲良如敎。
李魯春,以兵曹言啓曰,今九月初六日文昭殿碑閣行禮後詣毓祥宮時,神武門石築處,令繕工監撤毁,紅箭門豎立,而還宮後,卽爲改築之意,分付,何如?傳曰,允。
李魯春,以禁衛營言啓曰,本營哨官洪禧龜,身病甚重,勢難察任,改差,何如?傳曰,允。
李魯春,以禁衛營言啓曰,謹依下敎,龍壇壇直李善奉等八名,各決棍十五度,嚴飭日後之意,敢啓。傳曰,知道。
兵曹口傳政事,上護軍金載瓚,大護軍徐邁修,護軍宋鍈·李章漢,副護軍鄭尙愚·申獻朝·尹行頤·申大尹·尹長烈·兪岳柱·李顯默·尹光顔·李祉永·金翰東·柳雲羽·尹光普·徐郁修·李東稷·任希遠·金鼎國。
己未九月初二日卯時,上御誠正閣。諸承旨持公事入侍時,行都承旨李冕膺,行左承旨金達淳,行右承旨李基讓,左副承旨徐英輔,假注書李允謙·趙璜鎭,記注官金景煥·承膺祚,以次進伏訖。冕膺讀奏慶尙監司申耆啓本,昆陽郡反庫事,漆原府反庫事,京畿監司徐鼎修狀啓,始興等邑渰囕死人恤典題給事,戶曹前判尹成德朝別致賻單子,漢城府閭家奪入無乎事單子。基讓讀奏咸鏡監司具㢞啓本,罪人黃萬天永興府到配事。達淳讀奏忠淸監司李泰永狀啓,疏批有旨祗受事,命分書判付訖。上敎基讓曰,文簡公鄭蘊致祭,卿須進去,而咸昌程道頗遠,今日內下直發行宜矣。上敎冕膺曰,書法唯貴心劃,耆·耉中有能自强把筆者及朝臣之善書者許,必欲受見紙本,已使之裁置矣。卿父奉朝賀精力,亦能書進乎?冕膺曰,臣父筋力,已極衰耗,而凡於朝家事,如可强力,則雖微細者,必也遂誠後乃已。今若有書進之命,則可能成字矣。上曰,然則當卽受來,以其見心劃矣。達淳曰,凡於動駕還宮時,樂作例也。今番文昭殿奉審後,次詣毓祥宮,則樂作一款,何以爲之乎?上曰,旣詣文昭殿,則次詣時,不必用齋戒,依例鼓吹事,分付。又敎曰,依時御所例,訓將都領,作門於光化門外,待標信擧行事,亦爲分付。命退,承史以次退出。
己未九月初二日未時,上御便殿。左承旨入侍時,行左承旨金達淳,假注書李允謙,記注官金景煥·承膺祚,以次進伏訖。上曰,同副承旨入侍。賤臣承命出傳,同副承旨金羲淳進伏。命書傳敎曰,陵行經宿時,留都大臣,率三品以上官,間一日廷候,卽金石之典。今人多昧古例,留都官廷候,每認以循例爲之之朝廷問安例,法典中三品以上,看作六曹參議,以致今番大臣之筵奏譴罷,而其實則謬例之非今斯今,可以知矣。坐罷諸人,竝敍用,此後留都大臣,前期嚴飭,政府參贊各捧擧案,而問安亦以單子問安爲之事,定式施行。該房承旨,又於公事捧納狀啓中,依留都大臣狀啓例,一體措辭事,分付。仍敎曰,此傳敎,載之該房故事,亦令揭壁於備局事,分付。又命書傳敎曰,崇秩重臣,事欠敬愼,特施譴削之典,而飭已施矣。前大將金載瓚,給牒敍用,展拜當前,卿宰侍從罷散人員,亦爲敍用,竝令該曹,未付軍職者,口傳付軍職。仍命退,承史以次退出。
上在昌德宮。停常參·經筵。
李魯春,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
金達淳啓曰,明日常參·經筵,取稟。傳曰,停。
李魯春啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮在外,持平李秉烈陳疏,監察茶時之意,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金達淳曰,諸承旨持公事入侍。
傳于徐英輔曰,左副承旨入侍。
以京畿監司徐鼎修狀啓,昭寧園書員金振旭犯屠委折,嚴覈馳啓事,傳于徐英輔曰,分輕重勘放事,回諭。
徐英輔,以都摠府言啓曰,今此毓祥宮展拜時,侍衛寶劍守宮,不可不備員,而都摠管李祖源,以漢城府判尹導駕進,副摠管兪漢謨,有身病,二員未差,將不得備員。令政院稟旨變通,仍令該曹口傳差出,待下批牌招察任,以爲備員侍衛之地,何如?傳曰,允。
徐英輔啓曰,因都摠府草記,今此毓祥宮展拜時,侍衛寶劍守宮,不可不備員,而都摠管李祖源,以漢城府判尹導駕進,副摠管兪漢謨,有身病,二員未差,將不得備員,令政院稟旨變通,仍令該曹口傳差出,待下批牌招察任,以爲備員侍衛之地事,允下矣。副摠管兪漢謨,卽爲牌招,未差之代,令該曹口傳差出,待下批牌招察任,何如?傳曰,允。
兵曹口傳政事,以趙鎭寬爲都摠管,金履翼爲副摠管,南錫九爲宣傳官。
金達淳,以講學廳言啓曰,元子宮講學,依下敎,自今初三日孟子始講,史略兼讀之意,敢啓。傳曰,知道。
金達淳,以弘文館言啓曰,校理尹命烈,旣有只推之命,卽爲牌招察任,何如?傳曰,允。
徐英輔,以兵曹言啓曰,五衛將金珠淵·具壽民,俱以病難供職,呈狀乞遞,宿衛輪番之任,不可久曠,竝改差,何如?傳曰,允。
徐英輔,以壯勇營言啓曰,本營鄕武士試射時,柳葉箭入格人,別單書入之意,敢啓。傳曰,知道。
徐英輔,以訓鍊都監言啓曰,本局哨官具世赫,身病甚重,勢難察任,改差,何如?傳曰,允。
李冕膺,以賑恤廳言啓曰,依下敎,農圃員役六十八名處嘗格米,每名各米二斗式,合米九石一斗分給之意,敢啓。傳曰,知道。
禁府啓目,粘連向前申光輅亦,罪人胤錫,旣是極逆之親屬,渠逮鞫而貸頭者,則其所防守之節,爲官長者,固當晝宵着念是白去乙,全忽管束之方,採山釣水,任其出入,末乃至於渰死之境,已極驚駭兺不喩,登時鉤極,如法檢驗,不容少緩,而曰生曰死,只憑渠予之言,應問諸人,初不盤詰,視若尋常,不少驚動,循例論報,曠日伈他,以致屍身之終未鉤得,則究厥所由,萬萬痛駭,以此照律爲白乎旀,前僉使李星會段,胤錫罪犯何如,關係何如,而任其行止,移處海口,致有此渰死之境,亦極痛駭,拿問嚴勘爲白乎旀,胤錫之死,雖經屢月,溺死之類,或有逾時過節,晩後撈得者,則今以一日之民弊,遽陳撤拯之請,有非嚴國體重事面之道。當該道臣,從重推考,何如?判付啓,依允。
徐英輔,以義禁府言啓曰,因黃海監司朴基正査啓,本府議啓內,白翎前僉使李星會,拿問嚴勘事,允下矣。李星會今方待命,拿囚之意,敢啓。傳曰,知道。
持平李秉烈疏曰,伏以,臣山南一農夫也,賦性愚魯,見識空疎,晩以拈括,幸忝科第,而凡於居家事親之方,尙不如人,況於淸朝耳目之任,何常夢寐之所念及哉?迺者霜臺新命,有隕自天,臣承命震怵,不知所謂。邦之持憲,其責不輕,則以臣才器,以臣地閥,冒沒承膺,實所不敢。第以臣父,今年七十有五,經年疾病之中,伏見恩諭之下,感祝斯極,沈疴頓減,催臣肅謝,無或遲延,臣上怵君臣之義分,下被病父之督迫,竭蹶登途,章皇出肅矣。日昨家伻隨到,傳臣老父自臣離發之後,猝添風痺之症,藥餌無效,粥飮頓廢,將護無人,氣息綿綴。臣自聞此報,方寸驚擾,按住不得,玆敢瀝血陳章,含涕還鄕,擅離之罪,已無可言,伏況宮幸隔日,候班有曠,瞻望雲天,尤切兢縮。伏乞天地父母,亟遞臣見在之職,仍治臣擅離之罪,以安私分,以肅朝綱焉。臣無任云云。省疏具悉。爾其勿辭救護。
副校理洪樂安疏曰,伏以,臣之一身,豈臣之所敢自有也哉?頂踵毛髮,皆出造化之曲費,慈母之赤子,不足以喩其仁覆,枯木之含春,未可以譬其生成,嶔崎落拓,分甘終身,曾日月之幾何,居然翺翔於華顯之列,花甎晝日,靑綾夜直,世所稱人臣之至榮,而光耀已極於一身,恩資追及於老父,臣雖糜粉此身,何以仰酬其涓埃也?所以拚棄廉防,有除輒膺,唯以死生向前,爲此生準的而已,何敢以見職自待,援据舊例,猥陳私懇,重犯瀆撓之罪哉?第伏念疾痛窮困之呼父呼天,是亦人情之常事,而若臣孤畸,所恃者君父,今有區區至切之情,而終若自阻於孝理之下,則亦非事君無隱之道,玆敢冒萬死畢陳之。嗚呼,人孰無父母恩養,而豈有如臣之偏受劬勞之德,最重不孝之罪哉?臣生而虛脆,長益多病,則使父母無展眉之時,性喜矯激,自樹荊棘,則父母重其憂畏之端,況又家世貧寒,四壁徒立,而臣則早事佔,莫念負米之義,計拙謀生,未效甘旨之貢,生世四十八年,無非仰食於父母,而臣父今年爲七十五矣。素抱癖積之貞疾,兼以痰火之爲祟,一年之間,强半床褥,若値膈氣之上衝,則殆乎晷刻之危迫,苟能滋味以調,補藥以疎導,則庶或爲攝養引年之道,而以臣旁落之家計,菽水亦且難辦,刀圭何敢生意?每一念此,心肺如灼,而似此情悃,將於何鳴呼也?恭惟我殿下,天地於臣,父母於臣,矧今錫類之仁,旁推環海,臣僚之似此情理,無不有願必從,無欲不遂,倘蒙曲加憫恤,許畀臣一小縣,得以專城之供養,以效一日之子道,則平生結轖之願,死且瞑目,而隕首結草,將如何仰答也?臣之百無肖似,不可擬議於論思啓沃之任,則與其一直虛縻,以貽淸朝之羞恥,曷若從事民社,盡心乃職,以爲一半分自效之道哉?臣之忝叨瀛選,雖云周歲,而中間供職,日月無多,近始按次綴直,時或登筵,瞻望耿光,依近日月,卽臣之至願大幸,而一行作吏,離違城闕,則決非人情之所敢出,此臣所以遲回顧戀,積費商度,書成復毁,不啻再三,譬如嬰兒之去母懷,步步而回首,臣情到此,良亦窮矣。獨無奈崦嵫之頹景,不可强挽,烏鳥之私情,無處可伸,職無內外,圖報則同,計日長短,昔人所悲,玆敢忘其僭猥,畢暴衷懇,仰首疾呼於天地父母之前。伏乞俯垂鑑諒,特許微懇,俾得以調養老父,少效子職之地焉。臣無任云云。省疏具悉。疏辭,下該曹稟處。
己未九月初三日辰時,上御重熙堂。諸承旨持公事入侍時,行都承旨李冕膺,左副承旨徐英輔,假注書李允謙·趙璜鎭,記注官金景煥·承膺祚,檢校直閣沈象奎,以次進伏訖。冕膺讀奏江華留守洪明浩狀啓農形事,黃海監司朴基正狀啓農形事,平安監司韓用龜狀啓過期未葬之類,顧助物數,成冊上送事,黃海監司朴基正狀啓,黃州牧被燒民家恤典題給事。英輔讀奏平安監司韓用龜啓本,罪人吳泰億嘉山郡到配事,命分書判付訖。上敎象奎曰,鄭大容之病,近則差復云耶?今番割付之役,諸臣當分排爲之,而編校之際,或値深夜,則易致錯誤之患,必十分詳審董役,可也。命退,諸臣以次退出。
己未九月初三日午時,上御便殿。都承旨入侍時,行都承旨李晩秀,假注書李允謙,記注官金景煥·承膺祚,以次進伏訖。晩秀曰,每當謁聖時,論報備局,劃得物力,以爲多士接待之需,而戶兵曹錢各二百兩,惠廳米三十石,例爲劃送,乙巳春謁聖時,大臣,以本館凋殘,兵曹木一同,筵稟加劃以送矣。見今謁聖不遠,而本館事勢,近益匱之,依乙巳例,戶曹錢二百兩,兵曹錢二百兩木一同,惠廳米三十石,趁卽區劃,然後可以及期入用。臣適登筵,敢此仰達,令廟堂稟處,何如?上曰,依爲之。出擧條仍命退,承史以次退出。
己未九月初三日午時,上御暎花堂。觀刈入侍時,左副承旨徐英輔,右副承旨李魯春,同副承旨金羲淳,假注書李允謙,記注官金景煥·承膺祚,二直提學李晩秀,原任直閣金祖淳,檢校直閣沈象奎·金近淳,檢校待敎李存秀,招啓文臣金履載,以次進伏訖。上曰,今年年事,八域登豐,爲民事誠甚萬幸,今日與卿等觀刈之擧,專出於欲知稼穡之艱難也。仍命臺庭打租,農圃軍一齊擧行,收租訖,命承史閣臣及侍衛軍校以次宣饌。上曰,農圃軍六十名,各給米二斗事,分付賑恤廳。又命受額外壯勇衛安光質等參謁,光質等以次奏姓名,至南錫九,上曰,汝於忠莊公南延年,爲幾代孫也?錫九曰,五代孫矣。上曰,相亦好矣。仍命書傳敎曰,今日見忠莊公南延年五代孫,聞是奉祀之人,而其家直派,近無從宦者,身手亦可用,額外壯勇衛南錫九,令該曹,南行宣傳官加設,口傳擬入,待窠陞實。仍命退,承史以次退出。
上在昌德宮。停常參·經筵。
金達淳啓曰,明日常參·經筵,取稟。傳曰,停。
金羲淳啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
傳于金達淳曰,禮房承旨入侍。
傳于金達淳曰,諸承旨持公事入侍。
傳于金達淳曰,左承旨入侍。
承旨前望單子入之,李晩秀·金祖淳·沈象奎·尹東晩落點。
傳于李晩秀曰,都承旨入侍。
傳于金達淳曰,禮房承旨入侍。
傳于李晩秀曰,聖后舊第碑本,適因道臣下往,仍爲陪進,而北道咸興碑本奉詣時,亦以宰臣奉詣,今番則近侍一員,奉詣承旨,吏房承旨進去事,分付。
傳于金達淳曰,刻役可合各日,後錄行會,而陪進後,承宣傳于地方官,仍與地方官,奉番役處,承宣則以奉審緣由狀聞,先爲復命。
以吏曹參議尹行元牌不進罷職傳旨,傳于金祖淳曰,只推。
金達淳,以吏批言啓曰,卽接通禮院牒報,則以爲再明日毓祥宮擧動時,左右通禮不可不備員,而右通禮張至冕,身病沈重,不得擧行,卽爲變通,以爲備員擧行之地云。通禮院右通禮張至冕改差,其代,今日政備擬以入之意,敢啓。傳曰,知道。
金達淳啓曰,行都承旨李晩秀,右承旨金祖淳,左副承旨沈象奎,同副承旨金羲淳鑄字所進,右副承旨李魯春式暇,臣吏兵批兼進之意,敢啓。傳曰,知道。
有政。吏批,判書徐龍輔進,參判李書九,參議尹行元牌不進,行左承旨金達淳進。以鄭尙愚爲禮曹參議,徐洛修爲戶曹佐郞,朴崙壽爲右通禮,姜最顯爲軍器僉正,姜申岳爲判官,承憲祚爲典籍,尹涵爲朔寧郡守,徐美修爲冬至副使。學正安益謙·文尙表竝單付。學諭單金景灝。校書判校安任權,今加通政,滿三十朔依法典陞堂上。幼學李孝命,今超通政,年七十五,侍從臣持平李秉烈父,依定式加資。故北兵使趙崇文,贈兵判例兼,故學生趙哲山,贈童蒙敎官,以上貞忠大節,與成勝父子一般贈職事承傳。前僉知洪範五,今加嘉善,朝官年八十,依定式加資承傳。贈戶參徐逸修,贈左參贊例兼,贈左承旨徐命璋,贈戶參例兼,以上資憲大夫知中樞府事徐有大兩代。金翰周爲監察。
兵批,判書李在學進,參判洪聖淵病,參議朴奎淳入直,參知閔昌爀病,行左承旨金達淳進。以尹師國爲知事,白東遠·李邦壽爲五衛將,張宅基爲忠翊將,洪棆爲訓鍊副正,張東玉·南履漢爲武兼,李普榮爲部將,李景德爲宣傳官,李運植爲外營部將,沈訥之爲長山別將,僉知單徐英輔,護軍李冕膺·李基讓,副護軍李鼎德竝單付。
傳于李晩秀曰,承旨房仍,同副爲吏房,左副爲兵房,右承旨爲工房。
禮曹,來十月初九日行宗廟冬享大祭,親祭,取稟。奉敎敬依。
兵曹口傳政事,副護軍李魯春單付。
以西部故府尹成種仁妻閔氏上言判付內,啓下漢城府爲旀,故府尹成種仁,釋褐之初,文學受知,未及盡用而死,心常愍惜,今見其家寡居婦人之當直上言,其辭切苦,其情切惻,嚴飭該道,別定剛明守令,與地方官,眼同摘奸,報來後狀聞,仍卽論理回啓爲良如敎。
金達淳,以忠勳府言啓曰,佐命功臣上黨君李佇,鷲山君辛克禮後孫,今纔搜訪,而李佇長派孫高陽居幼學李宗,立奉李佇,祗受王旨職牒而來現,辛克禮,只有後孫,而其中抱川居幼學辛坪,亦爲來現矣。臣旣承兩勳臣後孫搜訪草記之命,故惶恐敢啓。傳曰,爲先付忠義,可也。
金羲淳,以義禁府言啓曰,京畿監司徐鼎修査啓內,坡州前牧使朴應浩罪狀,令攸司稟處事啓下矣。朴應浩,前因他罪,定配於江原道鐵原府,依例發遣府書吏拿來,何如?傳曰,凡係干科違禁之事,輒皆犯之,前犯纔勘,後罪旋發,雖甚痛駭,而觀於査啓,別無更問之端,不必更爲拿來,可也。
金羲淳,以義禁府言啓曰,江原道鐵原府徒二年定配罪人朴應浩拿來草記批旨內,何必更爲拿來乎?移配稍遠處可也事,命下矣。朴應浩蔚珍縣興富驛移配,而前罪目,添書今番罪目,依例發遣府書吏,自鐵原府執捉,仍令押送于新定配所,何如?傳曰,允。
吏曹啓目粘連,觀此弘文館副校理洪樂安上疏,則以爲臣父,今年爲七十五矣。素抱癖積之貞疾,兼以痰火之爲祟,一年之間,强半床褥,苟能滋味以調,藥餌以疎導,則庶幾爲攝養引年之道,而以臣旁落之家計,菽水亦且難辦,刀圭何敢生意?許畀臣一小縣,俾得以調養老父亦爲白有臥乎所,洪樂安之家貧,親老菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?判付啓,依回啓施行爲良如敎。
禮曹參議李鼎德疏曰,伏以臣之擅離輦轂,恰踰朞歲,忝在法從之列,積違賀朝之班,臣身貼床玆,心懸象魏,臣於病伏奄奄之中,伏奉今月初二日除旨,復以臣爲禮曹參議者,恩批纔降,曹隷踵至,臣承命震越,罔知措躬。仍伏念臣立朝十七年,猥被我殿下曲遂洪造,前後踐歷,無一非逈踰常分,濫叨匪據,臣恩頌山海,感深銘鏤,結草一念,粉骨不足。臣人旣魯下,識又蔑劣,出入經幄,而未副裨補之效,委任吏職,而徒招瘝曠之譏,惟當以趨奉承順,筋力奔走,爲萬分一圖報之地。故從前十餘年間,有官不辭,聞命卽肅,未嘗疾病情故,隨他人選讓者,職此之由耳。噫,臣卽前後一箇人耳,區區見執,本自如此,今何必虛縻職名,故自退縮,屢犯違傲之重何也哉?顧以臣狗馬賤疾,迺自昨年秋抄,初頭危苦,人或慮其死生,中間變動,臣亦視以邂逅,庶幾藥餌得力,調治隨宜,時月之內,冀或復起而爲人矣。夫何春秋以來,敗惡之兆,不勝其層疊,澌悴之極,莫可以收拾,連試刀圭,而蔑效應於分付,委頓寢席,而須坐臥於左右,筋骸若不管束,精爽轉益逃散,見今所存者,只是癃然一軀殼,此殆臣福過而災,榮極而厄,雖或幸延須臾,其將永爲痼廢而後已。目今戶庭咫尺之地,尙無望其跬步蠢動,以此病狀,更何容躬勞鞍騎,致身於千里外哉?設令不恤病勢之難强,徒念恩義之至重,勿限時日,扶舁到京,冷落旅邸,誰將醫藥之也,誰將粥飮之也?臣之病狀,非但一鄕一邑人之所共矜恤,邇而隣近守寄,遠而京洛僚執,亦或有貽書致訊者,臣焉敢誣也,臣焉敢誣也?況惟本曹,素是劇司,事務之煩沓,簿書之倥傯,臣經是職,臣所見知,其不可以如許要劇之務,委之於無狀病廢之人,一日二日,任他其曠闕也明矣。玆敢不避猥越,倩人構疏,從縣道仰瀆崇嚴之下。伏乞天地父母,憐臣實病,遞臣本職,使之安心調理,不至斃於道路,則臣之生死骨肉,莫非我殿下終始生成之澤也。臣無任云云。省疏具悉。實病旣云若此,本職及兼帶專對之銜,竝許遞,
校理趙弘鎭疏曰,伏以臣恩補海邑,倐爾三載,仰戴洪私,俯思殫竭,而心勞政拙,孤負分憂,靜夜以思,慙惶交中,玉署召命,忽下此際,手擎華誥,口讀恩諭,事曠遐陬,營動一路,蟣蝨賤臣,何以獲此?北望攢手,誠不覺感淚之交逬也。不敢稽遲,蒼黃登途,扶曳殘骸,竭蹶入城,逖違之餘,義急叩謝,不遑他顧,纔已肅命矣。第伏念臣居官無狀,徒費俸廩,而惟切圖報之念,重招逋吏之謗,彈文峻發,汙辱備指生謂死,何所不有,査案孔晣,天鑑悉燭,臣不必復事呶呶,而顧臣賦命窮畸,動輒罥罫,嘵嘵爲說,每每劈空,非燭今番南邑事而已,撫躬自悼,尙誰怨尤?且臣於瘴鄕,連年患痁,秋涼已深,病氣未蘇,目今承明之直,非但僚員之不備,實是微分之所急,而以言乎情,則事雖得白,言不可消,飄瓦之擈,雖似無妄,唾面之乾,亦難忍耐,以言乎病,則神精脫落,形殼徒存,㱡㱡委頓,供仕無望,情病旣苦,廉防且嚴,敢暴衷懇,仰干宸極。伏乞持垂諒察,亟削臣職,仍治臣瀆擾之罪,以謝人言,以安分焉。臣方乞免,不宜贅及,而前冬應旨之疏,適値因臺啓行査之時,道臣未免轉徹,今撮其數條,敢陳焉。康邑最難醫者,田政之弊也。改量成案,已過有餘年,而歲月滋久,川原變遷,水潦之所衝激,士沙之所覆落,田形之高低相易,土品之腴瘠互換,間多有旱田之反作水田者,而甚至於四方之標犯較案,漫不可省矣。以是之故,舊初不之名色,無路詳覈,而來蒙永頉,新還起之加執,徒循年例,而終歸塞責,白徵之冤,隱結之漏,顧何由一一査得乎?及其看之日,吏則年年踏驗,手慣於畦勝之丈量,目習於陳起之書錄,盈縮之,變幻之,惟意所欲,官則眼生於初見,足澁於步畝,東西之錯換,災實之相溷,聽吏口,從吏指,摸索而止,或有明察之官,必欲剔決吏弄,則其勢將自一坪內某字,第一起量,而盡量五結,然後可辨其虛實有無矣。如是踏量,日唯不足,故吏亦心知其不可爲,而容易行奸,每當年分之時,朝家之給災優厚,而太半歸於吏橐,實惠終不下究,此所謂不歸官不歸民而中飽者也。可哀者,獨非應稅之細民乎?康邑如此,全道可知,全道如此,八路可知,今之議者,輒以爲改量,則民間騷擾之弊,還不如不改量之時,言雖似然,而亦非識務之論也。一勞永逸,古人有說,何可以一時騷撓,不爲十年無弊之策,而又況改量之措置得宜,亦當無別般騷撓之端乎?孟子曰,仁政必自經界始,經界之正,卽仁政之首,則田政之紊亂,莫今時若也,以聖上至仁之政,何憚而不行正經界之道乎?至若改量時量監之揀差,士族田夫,預習影籌,與他般節目間事,惟在廟堂之臨時指揮,守令之隨事措劃,而今年穡事,幸値大熟,令道臣審察田政,最弊十數邑,待歲翻先行改量,另擇有心計習事務者,差送邑守,試觀改量之善否,以爲賞罰之地,則不過三數年之間,一道之改量,當次弟盡成,奚但國結之不耗,可得兆民之受惠矣。軍額之難充,何邑不然,而賤見所及,康邑爲最,黃口白骨之冤,疊役增年之充,爲弊旣痼,矯改無路,苟求其弊源,冒錄幼學是耳。凡民之擧稱幼學,實由於籍法不嚴之致,而在初奸民,稍貯十斛麥,粗解一丁字者,冒稱幼學,巧脫軍役,其習已極痛惋,而至於邇者,不獨良民,雖公私賤流,苟能食炊鐵鼎,手執鍮匙,則莫不諱其本而冒稱,一人唱之,十人隨之,平日里閈,語言行止,別無以班族自居者,而及其搜丁捧疤,推捉官庭,則必也着道袍曳唐鞋,百端呼冤,言言冒稱,考其帳籍,則己身與四祖,皆書塡幼學,固難輕易充額,而一有剛確之官,任謗塡役,則象疾群猜,搆虛捏無,流諸路布於聽聞,以誣陷官長爲得計,往往有狼狽者,夫居官之人,剛者少而柔者多,慮後懷怯,人情固也。是以冒稱幼學之類,擧皆免役閒遊,以一邑計之,幾乎其半,闕額安得補乎,兒弱烏可頉乎?畢竟收布者,都是疲貧無依之民,朝充而暮散,昨簽而今逃,閭里屑騷,族隣難支,其中勤農植根之民,旣應渠之身役,又應他之侵徵,通計一年所應者,幾應三役四役,安土重遷,敗産乃已,寧不可哀也哉?如欲軍額之無闕,宜先冒錄之盡汰,欲汰冒錄,宜嚴籍法矣。顧今式年不遠,新籍將成,令廟堂,預先嚴飭於各道,收聚籍單之時,守令必親執査櫛,冒錄軍保之子孫姻族,遡考屢式前籍,使不得冒稱幼學,而嚴立科條,另察奸弊,收單吏鄕輩,無所容其私,則其在塡軍額之道,似不無一分之助也。臣之在邑時,旣有所懷,不以已遞而已之,敢此附奏於辭章之末,惟聖明垂察焉。臣無任云云。省疏具悉。經界之政,民事中大者,況康津田政之爲民弊,爲尤於道內,而其所量之之方,爾亦詳陳,依所請許施,俾卽爲之。外此最弊十數邑之一體改量當否,一委之道伯,而爾疏亦言他道之弊,兩南伯處,同爲分付,而下一款,許令廟堂稟處。爾其勿辭察職。
己未九月初四日卯時,上御重熙堂。諸承旨持公事入侍時,行左承旨金達淳,左副承旨徐英輔,假注書李允謙·趙璜鎭,記注官金景煥·承膺祚,檢校直閣沈象奎,以次進伏訖。英輔讀奏平安監司韓用龜狀啓,定配罪人韓萬甲等遭故給暇事,命書判付訖。命書傳敎曰,奉命在外及不爲仕進承旨,許遞,前望單子入之,待下批牌招察任。命書榻敎曰,政官牌招開政。又命書榻敎曰,未下直守令,當日辭朝。上曰,日前以山訟事上言之成種仁妻閔氏,誰家人也?達淳曰,未及詳知矣。上曰,其寡居婦人,能至當直上言之境,訟理之冤枉可見,而其家情狀,亦甚矜惻矣。命退,諸臣以次退出。
己未九月初四日辰時,上御便殿。都承旨入侍時,行都承旨李晩秀,假注書李允謙,記注官金景煥·承應祚,以次進伏訖。上曰,谷山馳馬基之訪得舊蹟,事甚稀貴奇幸,日前因海伯狀啓,以建碑便否審量狀聞事,已令下諭,而今日卽吉日,御筆當書下以馳馬基三字,二直學及原任直閣金祖淳,出草圖書以入,初六日毓祥宮擧動出宮前,當親傳。處所依私第舊基碑書本親傳例爲之,親傳後,仍爲動駕,陪至太廟洞口,禮曹儀注及兵曹節自,皆令添入。咸興馳馬臺御筆,宰臣李益運,曾爲陪進,今番則承旨中齎奉下往,傳于地方官,仍與地方官,奉審形便,具由狀聞後復命,而不必建碑建閣,只就舊基左右巖石上入刻,尤合傳後之道。雖無巖石,亦不必加簷具臺,別爲治碑,以可合刻字之石,從便爲之。豎刻與橫刻間,亦從便宜,舊基傍,聞有水刺泉,亦甚稀奇,亦當親書三字,以表舊蹟,一體入刻泉傍石上,始役及入刻吉日,擇送多日,使之推移擧行,此意,自內閣,亦爲知委道伯,可也。馳馬事體,比私第舊基,尤爲莫重,奉往時龍亭,必以新件待令,如無新件,以精好取色入用,儀仗亦以新鮮者待令,龍亭軍·儀仗軍鼓吹·工人等,皆令致齊致潔,龍亭修改,亦令於內司僕擧行,從前仁政殿月廊所致龍亭,每多欠精,新造數件,趁碑文印本上來時用之,仍令另爲藏置,而正殿月廊,別定一間,如風物庫,以爲日後所重處入用之地,而戶曹主管出納,儀仗庫則只出軍人,戶判使之入來,今日修改等節,親執擧行,闕內外治道,嚴飭兵曹及京兆,闕門內,亦鋪黃土,權安幄次,設於迎恩門外稍遠處,而權安節次,亦爲添入於儀注,畿伯方在巡路,都事其日使之來待闕外,陪進至高陽落後,沿路各地方官,次次面傳,陪進御筆齎往時,東西班百官,祗迎於太廟前路,而務令十分整齊之意,招錄事,傳于大臣。今番奉命,事體自別,承宣之行外邑接,待亦爲各別申飭,承宣及地方官,或有生疎之慮,閣吏一人,別定隨送,蓋此申申之諭,出於爲所重致敬致誠之意,凡事毋或少忽也。仍命書傳敎曰,馳馬基書本,今日親書,初六日親傳,內閣與該房知悉。展拜出宮前,當先爲親傳,次審文昭殿碑閣,亦以此意,分付該曹。仍命退,承史以次退出。
己未九月初四日辰時,上御重熙堂。左承旨入侍時,行左承旨金達淳,假注書趙璜鎭,記注官金景煥·承膺祚,以次進伏訖。上曰,宗廟冬享大祭擇日日官,誰也?使之更擇以入,可也。命退,承史以次退出。
己未九月初四日午時,上御便殿。禮房承旨入侍時,行左承旨金達淳,假注書李允謙,記注官金景煥·承膺祚,以次進伏訖。命書冬享大祭親祭,取稟。奉敎敬依。又命書傳敎曰,再明日先爲親傳後出宮,親傳處所,依近例爲之,路由弘化門,而輦前陪進至宗廟洞口,龍亭先發,百官祗迎處所,以西街爲之事,令政府知悉。出宮初嚴,爲親傳正時事,亦爲分付。仍命退,承史以次退出。
上在昌德宮。停常參·經筵。
藥房都提調李秉模,提調金文淳,副提調李晩秀啓曰,伏未審日間聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李晩秀啓曰,明日大駕詣毓祥宮,入齋室後,王大妃殿·惠慶宮問安。何承旨進去乎?敢稟。傳曰,右副承旨進去。
沈象奎啓曰,明日動駕相値,視事頉稟之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈象奎曰,大臣·備局堂上引見。
傳于金祖淳曰,右承旨入侍。
傳于尹東晩曰,同副承旨入侍。
吏曹口傳政事,兵曹正郞權行彦,禮曹正郞柳之羽相換。
以吏曹參議尹行元牌不進罷職傳旨,傳于尹東晩曰,只推。
有政。吏批,判書徐龍輔,參判李書九進,參議尹行元牌不進,同副承旨尹東晩進。以閔台爀爲左尹,李益運爲右尹,李東煥爲吏曹正郞,李薰徽爲監察。故四山監役尹衡俊贈持平,當癸丑凶論,抗然不撓,贈職事承傳,禮曹覆啓判下。
沈象奎啓曰,兵批無緊窠,吏批無送西之人,無政事之意,敢啓。傳曰,知道。
以禁衛大將望單子,傳于沈象奎曰,動駕在明,飭亦施分揀,仍卽牌招,使之受符,京兆堂上,亦爲分揀,差代望筒,亦爲勿施。
傳于尹東晩曰,前假注書洪命周·金啓溫,仍察上下注書之任。
以林性運囚單子,判付內,旣命狀罷,放送爲良如敎。
沈象奎,以御營廳言啓曰,本廳字內惠化門北邊第九城廊近處,體城頹毁改築處女墻,亦已畢築之意,敢啓。傳曰,知道。
上護軍金載瓚疏曰,伏以臣本以無似,猥蒙洪造,稚昧焉詔牖之,蔑裂焉誘腋之,有時匪怒之敎,殆若耳提而面命,隨事不屑之誨,實是父慈而師嚴,覆庇臣身,成就臣身,式至有今日,臣雖冥迷,亦具彝性,區區自矢之心,豈不欲殫愚策駑?少答我聖上莫報之恩,而只緣蒙騃之質,根於天賦,輒不免當局則迷,過境則悟,訟悔莫及,罪戾彌積,至於今番做錯,而益無所逃誅矣。噫,叨宮省守衛之任,當文字奏徹之時,暋未審愼,昏不覺察,換人名姓,至登宸聰,此不但一字之誤,而苟究其罪,死亦難贖,然而聖度特垂於曲諒,郵罰纔止於薄罷,私分逾懍,公議轉激,致有臺疏峻發,而譴削之請,亦屬輕典,臣之震剝隕越,殆甚於嶺海鈇鉞,而豈意罪未蒙勘,恩不踰日,敍命遽降樞銜忽侈,有若微眚細過之乍勘旋敍者。臣惝怳驚悚,益不省自措,顧今動駕在明,參班義重,在臣私分,固當顚倒進參,少伸微忱,而第念莫嚴者臺閣,難壞者廉防,而今於彈墨未乾之時,徒恃寵靈,束帶造公,自處以無故之人,則不但爲無忌憚之甚,將使豸冠官邪之規,不復有無於朝廷,臣雖不足言,其於輕臺閣羞搢紳何哉?玆不得不略控短章,敢陳自引之義。伏乞亟收恩命,仍降威罰,使臺體重而微分安,千萬至祝,臣無任云云。答曰,省疏具悉。古人之於典憲,少而明習,及老謹守者,必有所以然之由而然,卿其勿辭行公。
己未九月初五日辰時,上御誠正閣。藥房入診,大臣·備局堂上引見入侍時,藥房都提調李秉模,提調金文淳,副提調李晩秀,左副承旨沈象奎,假注書李允謙·趙璜鎭,事變假注書弼聖賚,檢校直閣金近淳,右議政李時秀,漢城判尹李祖源,刑曹判書李得臣,兵曹判書李在學,行大護軍李邦一,戶曹判書趙鎭寬,知中樞府事徐有大,漢城左尹申大顯,行護軍李漢豐,吏曹參判李書九,行護軍李冕膺·李益運,掌令南惠寬,副校理洪樂安,以次進伏。醫官金孝儉·李敬培·李周憲·李惟鑑·玄必采·丁希泰·安昌禧·吳千根,以次庭立訖。上曰,同副承旨入侍。允謙承命出傳,同副承旨尹東晩進伏。秉模曰,近日日氣頗熱,聖體候,若何?上曰,一樣矣。見今九秋霜令,至今退霜,亦幸矣。秉模曰,今年節候,大抵退晩,而日氣一向調順,霜信亦且渺然,雖晩移之穀,必皆善成,爲民事誠甚萬幸矣。上曰,然矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,近日則快復常度矣。秉模曰,醫官旣已待令,診察,何如?上曰,置之。敎東晩曰,久不見矣,年幾何?東晩曰,六十二矣。上曰,登第在何年?東晩曰,庚寅年登第矣。上曰,昨已傳敎矣。今番谷山馳馬基之訪得舊蹟,甚爲奇幸親書馳馬基三字,以爲表誌之道,特命爾陪奉進去,爾須齎奉下往,傳于地方官,仍與地方官,奉審形便,具由狀聞後復命,而不必建碑建閣,或於舊基巖石上鐫刻,如無巖石,則以可合刻字之石,從便爲之,可也。仍敎益運曰,咸興馳馬臺,則立大小二碑耶?益運曰,馳馬臺御製碑,則立於臺下路傍而建閣,臺上舊基,則豎馳馬臺三字短碑而無閣矣。上曰,其時擧行形止,詳言于今去奉命承旨,可也。上曰,谷山舊基,雖山谷間泉溪之尋常者,皆有盛蹟,水而曰水刺泉,山而曰聖祖城,自來嘉號,甚可貴矣。秉模曰,然矣。時秀曰,大抵谷山,關防重地,關東之安峽,北關之安邊,關西之成川,畿甸之朔寧,連境接界,環擁拱抱,中坼平衍一大地,山水之明麗,自昔而稱,信乎舊基盛蹟之至今表揚矣。上曰,卿何以見之也?時秀曰,臣於待罪海藩時巡到本府,遍審其形勝矣。上曰,明日擧動時,文昭殿百官行禮置之,先爲來待於神武門外祗迎事,更爲磨鍊於儀註中,明日光陵受香前路,與禁營留陣相妨,訓將爲先廂作行,先詣於光化門外,禁營留陣,亦爲尾局,挨接於其後,大駕入光化門後,自歸信地,則陪香所過之路,必無所礙,禁將知悉擧行,以兵曹參議閔昌爀,假承旨單付,使之齋宿傳香,可也。上曰,向來諸監察之一竝見汰,亦有不得不然者,夜禁一事關係何如,則渠輩之冒犯,專由於不知嚴畏之致,其所處分,亦是生道殺人,況武監察之與武將相詰,此亦紀綱所在,寧不駭痛?但其中鄕曲之人多被混勘云,是則可矜矣。仍敎文淳曰,古則如金聖應·具善行之名武,皆經西北邊將,武弁之出身後一經邊將,不無意義。故臘政,已有筵敎定式,而若以副正已行者類,每欲差送,則不無掣礙之端,合有變通之道。今以已行副正之人,爲監察,監察六朔,無頉經過者,仍用邊將履歷,則似別無所妨耶?文淳曰,聖敎至當,而第如是,則吏兵批,不無得失之可言者矣。上曰,次對爲之。秉模曰,別無稟處事,日前以趙弘鎭上疏事,有令廟堂草記回啓之命,而此則自多難便之端,今姑置之,何如?上曰,置之。上曰,今日次對,專爲薦引一事,而有所下詢於卿等者,日前傳敎已言之,上自廟堂銓曹,下至泮長,誠心採訪,則抱利器而徊徨林下者,亦豈無其人乎?抄選之法,自祖宗朝已行,而一番抄選,便以儒逸待之,自格進身之路,蓋取人之首,一不必求備,雖或少遜於儒逸之稱,躬行讀書,亦不害爲謹飭之士,以之內外歷試,擔着世務,則矜式楷範之外,自多弘濟之益,今日急務,莫先於此矣。秉模曰,聖敎誠然,若心誠求之,豈無其人乎?時秀曰,剡薦之道,每患名實之未孚,薦之者,固難輕易說道,今宜到底訪探,以知其所存,然後進于朝廷,亦可爲懋實之政,而如臣鹵莽,素無鑑別之才,難以仰塞聖旨之萬一,只切悚恧之忱矣。上曰,詩不云乎?抑抑威儀,惟德之隅,蓋其積於中發於外,可見粹盎之美,以威儀之著見者推之,其人之德與不德,不難辨矣。士生斯世,所願者,學孔·孟,而朱夫子,卽孔·孟後一人,乃其一部朱書,卽天地間有數之文字,予所以裒輯一統,卽出於牖民志靖世俗之至意,今予所求之者,不專在於必合抄選之人,卽讀朱書之士也,以之備顧問而試內外,則此非崇奬儒術之道乎?卿等必各悉心採探,以其所見聞,錄聞,可也。言端旣出矣,欲令家家人人,誦習朱書,則莫如設講取人,我國專尙科目,儒生如欲應講,自然誦習,此後日次講,以朱書添入於殿講冊名中,未知何如。秉模等曰,朱書中如封事,間多浩汗,有雜猝乍間誦讀,而至於御定百選,則誦習領略,殆甚易焉。此後則以此使之應講,似好矣。上曰,求賢之道,奚但止於讀朱書之人乎?擧一讀朱書之人,而登庸奬發,則賢於此者,亦可見于于然彙征之美,此所以先從隗始之意也。仍命大臣就座。文淳曰,在前文廟酌獻禮時,戊戌以後各年,齋宿於春塘臺,翌曉由集春門,詣文廟酌獻禮後,還御春塘臺試士,庚戌年則齋宿於明倫堂,試士於春塘臺矣。今番則儀註節目,何以磨鍊乎?上曰,今番則前一日詣春塘臺齋宿,祭前刻,由集春門行禮,祭畢後,還至春塘臺試士,以此知悉擧行,可也。出擧條得臣曰,郊外行幸時許捧上言,旣出於通下情軫民隱之聖意,則凡係齎鬱者,不患無申籲之路,而近來駕前擊錚,漸成弊習,甚至於鑾蹕咫尺,無難呼籲,或於地高俯臨之處,或於路狹逼近之地,突出鳴錚,擧措驚駭,論以常憲,與犯蹕無異矣。羽旄欣瞻,雖出常情,輦路淸嚴,宜存國體,若使觀光之類,初不雜沓於儀衛近處,則豈有似此之弊乎?雖以今番言之,過江以北,犯者尤甚,不可無一番警飭,當該先廂大將導駕,漢城府堂上,竝從重推考,此後則凡於動駕時,觀光雜人,各別嚴禁,俾無如前紛雜之患,何如?秉模曰,不能禁斷之先廂大將,漢城府導駕堂上,秋堂,雖以重推仰請,蓋聞今番擊錚者,多在峴路峻坂隘巷狹衢,所見可駭,無異犯蹕,該將臣及該堂,俱有不能淸道之罪,不可問備而止,竝施罷職之典,以警日後,何如?上曰,依爲之。出擧條仍命書榻敎曰,政官牌招開政。象奎曰,禁衛大將申大顯罷職事,命下矣。將兵之任,不可一刻無摠察之人,何以爲之乎?上曰,都提調摠察,可也。出擧條象奎曰,禁衛大將,都提調摠察事,命下矣。在前如此之時,有都提調命招之例,有從事官發牌聽傳敎之規,今番則何以爲之乎?上曰,從事官發牌聽傳敎,可也。出擧條象奎曰,左邊捕盜大將申大顯,以禁衛大將,纔已罷職矣,在前如此之時,有他邊大將兼察之例,今番則何以爲之乎?上曰,他邊大將,則方有實病,前大將李漢豐,兼察,可也。出擧條仍命書榻敎曰,禁衛大將出代間,都提調摠察,從事官發牌聽傳敎,左邊捕盜大將出代間,前大將李漢豐兼察,牌招聽傳敎。得臣曰,擊錚之猥濫,莫甚於近年,近年之中,今番尤甚,臣取考其原情,則或有七次八次而不止者,全無嚴畏,惟懷倖望,揆以民習,萬萬痛駭。四件事外,則無非猥濫勿施之類,雖四件事,一經睿覽之後,又復煩籲者,亦涉猥越,此後則雖不可限以幾次,其中最猥越之類,自臣曹直爲勿施,勿論於啓目之中,則似爲一分禁戢之道,故敢此仰達矣。上曰,大臣之意,何如?秉模曰,禁猥雜與通下情,兩行不悖,然後恐合制法之意,大抵抱冤者,或有一籲而得伸者,或有屢籲而始伸者,又或有事係猥濫,終不可以伸理者,禁猥雜之道,唯在法官,考法嚴繩而已,若如秋堂之言,而著爲一定之限,則安知無齎鬱徊徨之歎乎?時秀曰,猥雜無嚴之類,有司之臣,自當區別嚴繩,俾有懲畏,屢籲而不知止者,多有至切之情,恐難一切定限矣。得臣曰,臣之所奏,亦非一切防塞之意,而大臣所達旣如此,四件事中屢度煩籲者,則屬之都啓目,以存事實則仰徹,民習則稍抑之意,至若四件以外事之屢煩或猥屑者,尤極痛駭,此則竝與都啓目而拔之,自臣曹嚴加照勘,恐合事宜。上曰,依爲之。前之後錄之類,小名列錄,原情單抄納于該房轉啓,只禁自下存拔之弊,可也。出擧條在學曰,本曹所管關西小米元數中,己酉·辛亥兩年停退,爲四千餘石,而其後二千六百餘石則收捧,一千二百餘石則入於蕩減中,其餘五百二十餘石,乃是當捧條,而今至屢年尙未準捧,此係經用所需,則各邑之不爲督捧,誠甚可駭,今年穡事大登,收捧尤爲不難,申飭該道,使之無遺盡捧後,修送成冊於臣曹,何如?上曰,依爲之。出擧條在學曰,今此動駕時,本曹郞廳,當爲分排禁喧,而正郞權行彦,方有身病,令該曹口傳相換於他司,何如?上曰,依爲之。出擧條上曰,臺諫進前。惠寬進前曰,三司合啓,兩司合啓,以諫院不備,不得傳啓,憲府無傳啓矣。上曰,唯。仍命就座,又命次對先退,命書公事判付訖。仍命退,諸臣以次退出。
己未九月初五日未時,上御便殿。右承旨入侍時,右承旨金祖淳,假注書李允謙,記注官金景煥·承膺祚,以次進伏訖。上曰,都承旨入侍。出榻敎賤臣承命出傳,行都承旨李晩秀進伏。上曰,明日親傳時,龍亭儀仗及鼓吹·工人等服色,亦皆措備待令云耶?晩秀曰,以新鮮者措備之意,昨已分付矣。上曰,各別整齊以待之意,更爲申飭。仍命退,承史以次退出。
上在昌德宮。停常參·經筵。
大駕詣毓祥宮,展拜罷入齋室後,內閣·政院·玉堂·藥房口傳問安。答曰,知道。仍詣宣禧宮展拜罷入齋室後,內閣·政院·玉堂·藥房口傳問安。答曰,知道。
大駕詣懿昭廟,酌獻禮罷入齋室後,內閣·政院·玉堂·藥房·朝廷二品以上·六曹堂上口傳問安。答曰,知道。仍詣藏譜閣行禮罷入小次後,內閣·政院·玉堂·藥房·朝廷二品以上·六曹堂上口傳問安。答曰,知道。
還宮後,內閣·政院·玉堂·藥房口傳問安。答曰,知道。
金達淳啓曰,明日再明日光陵忌辰祭齋戒·正日相値,視事頉稟之意,敢啓。傳曰,知道。
沈象奎啓曰,司僕內乘,來言捲簾,取稟。傳曰,捲三面。
金羲淳啓曰,臣羲淳,王大妃殿·惠慶宮問安進去,下直之意,敢啓。傳曰,知道。
兵曹口傳政事,副護軍尹東晩單付。
己未九月初六日卯時,上御便殿。谷山馳馬基書本親傳入侍,仍詣景福宮,文昭殿舊基碑閣奉審,次詣毓詳宮展拜入侍時,行都承旨李晩秀,行左承旨金達淳,右承旨金祖享,左副承旨沈象奎,右副承旨金羲淳,同副承旨尹東晩,假注書洪命周·金啓溫,記注官金景煥·承膺祚,檢校提學鄭民始,檢校直閣金近淳,以次侍立訖。通禮跪啓外辦。上具翼善冠·衮龍袍,詣親傳位。通禮啓請跪,近侍奉書本跪進。上親傳于東晩。東晩跪受,奉安于龍亭,命鼓吹。上曰,左副承旨,先詣宗廟奉審後,祗迎於洞口也。象奎先退,通禮啓請鞠躬,上鞠躬,龍亭由正門出。上曰,今番則侍臣上下馬節次,竝姑除之,龍亭進至弘化門外少駐,以爲輦前陪進之地,可也。鼓三嚴,上乘輿,出交泰門·水淸門·明政門,降輿乘輦,出弘化門,陪進龍亭,至宗廟前路,龍亭先發,上降輦祗送,仍步過乘輿,至景福宮光化門內。上曰,侍臣祗迎,當於勤政門爲之,豈可於光化門內祗迎乎?此是謬例,招致禮都監書吏,嚴飭事,分付。至勤政門降輦所,降輦乘輿,至文昭閣,詣板位行四拜禮,奉審碑閣訖。上曰,戶曹郞廳,使之待令,命周承命出傳,與戶曹正郞朴民淳偕入進伏。上曰,碑閣左右莎草盡皆脫落,後面多未修治,自今日芟去草棘,補以新莎,漸次修理,而畢修後,卽爲來告政院,至於神武門之別設一門似好,而亦不必至煩經費,如材木等所入,只以宮內所有取用,則甚便好矣。且聞此處東邊墻垣,多有傷罅處云,誰果看護云耶?民淳曰,東則入直衛將,西則守直內官所掌云矣。上曰,年前似以此事,有定式,自禁營,有主管修治之例矣,兵判詳問於衛將輩,可也。仍詣蠶室閣奉審訖,御慶會樓舊基前,命藥房入侍。都提調李秉模曰,勞動中聖體,若何?上曰,一樣矣。仍敎曰,慶會樓舊基石柱,所見似剝傷,何也?民始曰,似經火痕而然矣。上曰,石柱合爲幾間,而一間長廣,爲幾何耶?晩秀往視,還奏曰,長爲十四尺,廣爲十八尺,而合三十五間矣。上曰,於此亦可見古人力量之勝今,而勤政殿基址,所見亦好,此卽祖宗朝創業垂統之地,初意欲重建,而時詘未易議矣。命書駕前下敎曰,毓祥宮行禮後,次詣先朝御眞奉安閣,次詣延祜宮,次詣宣禧宮,次詣藏譜閣,次詣懿昭廟行禮,百官行禮,依例爲之。仍乘輿進發。上曰,禮房承旨,馳詣養正齋,奉審以來。出駕前下敎出神武門,詣毓祥宮展拜訖,入齋室。命書傳敎曰,諸司預備,仍詣奉安閣,行禮奉審,仍詣延祜宮行禮。命書駕前下敎曰,宣禧宮展拜後還宮時,路由司宰監前路,乘輿出宮大門,詣宣禧宮,行再拜禮,御齊室。命晩秀等入侍,晩秀等進伏。達淳曰,臣承命馳詣養正齋奉審,則兩漏處,或有之矣。上曰,令該曹修改事,分付。晩秀曰,文廟修改,在於今十五日,本館堂上,例爲進參擧行,而其日,卽兩本宮衣幣封裹日也。臣以閣職進,同知館事金文淳,以禮曹判書進,同知館事鄭民始未肅拜,無以推移進參,故敢此仰達矣。上曰,同成均竝許遞,令該曹口傳差出,可也。出擧條晩秀曰,文廟修改時,啓聖祠,亦當一體修改矣。上曰,依此爲之。命祗迎朝官·儒生·童蒙入侍,直長黃仁紀等進奏姓名。上曰,昨年則儒生頗雜亂,故今番則命以巾服入侍,使之整齊,以次進前,可也。儒生柳聖源等奏姓名,命董蒙等列坐齋室軒上,武士等進奏姓名。至出身李濟和,上曰,身手頗好,備郞爲先作窠,權付事,分付。仍敎曰,武士則再明持弓矢,來待闕下,而儒生則當試取,待題下,各令在家製進,右副捧券以入,可也。命書詩賦律題曰豐·沛,表題曰,擬漢新豐父老賀上皇來遊。仍敎曰,童蒙則今以古風,一體製呈,可也。命書題曰,大風起兮雲飛揚。仍命朝官以下退出,還宮時,至通禮啓外辦,乘輿出宮大門,乘輦至彰義宮·藏譜閣行禮,仍詣懿昭廟行禮訖,出廟門乘輦,左議政李秉模,判府事沈煥之,右議政李時秀進前。秉模等曰,終日勞動,聖體萬安,下情慶幸矣。兵曹判書李在學曰,今日大駕詣彰義宮時,訓鍊大將徐有大,不爲札駐於作門,而徑先進詣於先廂陣上,擧行之如是顚錯,不可無警,記過,何如?上曰,標信宣傳官必有錯傳而然,其委折,査實草記,可也。出擧條上曰,雖以今日御將事言之,昨筵下敎,蓋欲其禁其亂雜,而今日出宮時見之,則道路觀光人,一切使不得投足,若欲如此禁雜,則豈有難事乎?只當許其觀光,禁其雜亂而已,御將事,豈不駭然乎?爲先以此嚴飭於該將臣,還宮時則無敢如是擧行事,分付。命書駕前下敎曰,奉命承旨許遞,仍令該曹口傳付軍職,前承旨李魯春仍任,牌招入直。仍進發至宗廟洞口,降輦步過,至弘化門外,出標信解嚴,入弘化門·明政門·永淸門·交泰門還內,諸臣以次退出。
上在昌德宮。停常參·經筵。
金達淳啓曰,來十一日朝參日欠矣,敢稟。傳曰,停。
金羲淳啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
金達淳啓曰,來十一日輪對日次矣,敢稟。傳曰,爲之。
李晩秀啓曰,右承旨金祖淳,今日不爲仕進,卽爲牌招,何如?傳曰,旣知其實病,許遞,前望單子入之。
傳于李晩秀曰,都承旨入侍。
傳于金達淳曰,左承旨入侍。
傳于李魯春曰,右副承旨入侍。
傳于金羲淳曰,同副承旨入侍。
承旨前望單子入之,鄭尙愚落點。
沈象奎,以兵曹言啓曰,謹依下敎,査問於標信宣傳官李東善處,則以爲大駕詣彰義宮時,軍兵之時環衛作門等節,果以標信分付擧行,而至於大將札駐事,未及別白知委,致此顚錯之擧云。先廂大將之不爲札駐,旣由於不善知委,則宣傳官疎忽之罪,極爲駭然。令該府拿問處之,何如?傳曰,雖不別白知委,作門外無大將中軍,可謂初聞,而宣傳官,旣以不善往傳直告,則罪在於宣傳官,拿處亦輕矣,爲先汰去,不能檢飭之承傳宣傳官等,一竝汰去,該將臣則事關師律,非遞罷之罪,事實又云如許,分揀,可也。
己未九月初七日卯時,上御重熙堂。左承旨入侍時,行左承旨金達淳,假注書金啓溫,記注官金景煥·承膺祚,以次進伏訖。上曰,左副入侍命下已久,而何不同爲入來乎?達淳曰,今日仕進內閣,而姑不入來矣。上曰,閣中方有御製校正之役,何可至今不爲仕進乎?占便可駭。此後則無論檢校與時任仕記,無敢以內閣進懸入事嚴飭,其晏入之委折,問入,可也。命右副承旨入侍,景煥承命出,與右副承旨李魯春進伏。命書公事判付及批答訖。命退,承史以次退出。
己未九月初七日辰時,上御重熙堂。都承旨·同副承旨入侍時,行都承旨李晩秀,同副承旨金羲淳,假注書金啓溫,記注官金景煥·承膺祚,直閣金近淳,以次進伏訖。上曰,昨日所捧試券,竝入之。親考訖,命坼榜。上曰,今日當頒賞,三下以上人,使之卽刻待令事,分付。賤臣承命出傳。上曰,童蒙昨亦召見,入格人頒賞,令左承旨持去賞給,可也。命退,承史以欠退出。
上在昌德宮。停常參·經筵。
李魯春啓曰,明日常參·經筵,取稟。傳曰,停。
金羲淳啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
鄭尙憲啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,右承旨入侍。
傳于李魯春曰,右副承旨入侍。
承旨前望單子入之,閔台爀·李書九·徐有聞落點。
傳于李書九曰,左承旨入侍。
傳于李書九曰,來待諸臣入侍。
傳于徐有聞曰,在外文任許遞,令該曹口傳差出,待下批牌招。
吏曹口傳政事,以李秉鼎爲藝文提學,李秉鼎·徐邁修爲同成均。
兵曹口傳政事,護軍金達淳,副護軍沈象奎·金祖淳,竝單付。
以藝文提學李秉鼎牌不進推考傳旨,傳于徐有聞曰,更爲牌招。
以藝文提學李秉鼎再牌不進推考傳旨,傳于徐有聞曰,更爲牌招。
以同成均李秉鼎牌不進推考傳旨,傳于徐有聞曰,更爲牌招。
以訓鍊都監習陣頉單子,傳于鄭尙愚曰,無論念前後,今朔再次習陣,皆爲之。
鄭尙愚,以備邊司言啓曰,卽見上護軍金載瓚辭職上疏謄本,則有敍命遽降樞銜忽侈之語,而向來收敍之後,未有樞府除旨,奏御事體,至爲嚴謹,崇品重臣之有此不審,不可無責,施以罷職之典,當該捧納承旨,從重推考,何如?傳曰,允。
鄭尙愚,以摠戎廳言啓曰,謹依都城主脈補土所看審草記批旨,今九月初八日,更遣本營中軍李性默,與濬川都廳李文喆,眼同巡審,則自北曲城,至兄弟峯下岡脊緊重處,別無頹傷之患,支麓砂角,間有如干脫沙處,姑不至大段,而驗巖九蹲峯·山臺峯等處補築,俱爲完實云矣,敢啓。傳曰,知道。
金羲淳,以義禁府言啓曰,明日九日製時,本府都事七員赴擧,本府入直都事,當直入直都事,公事回公都事外,靑陽門·月覲門·集春門禁亂都事,無以推移。假都事三員,令該曹口傳各別擇差,以爲分排之地,何如?傳曰,允。
己未九月初八日辰時,上御便殿。右承旨·右副承旨入侍時,右承旨鄭尙愚,右副承旨李魯春,假注書金啓溫,記注官金景煥·承膺祚,以次進伏訖。命書傳敎曰,九日製設行於明日,而親臨然後,例爲賜第,春塘臺當親臨,而儒生通方外應試,分由靑陽門·月覲門·集春門入門,而平明懸題,隨捧隨考,仍於儒生在場內時出榜,東西題板,各揭表賦居首者,當賜第矣。試官則右相爲命官,文衡,時原任閣臣中大臣外亞卿以上時任,文任舊選抄啓文臣中卿宰,爲讀券官,時原任閣臣,下大夫以下時任玉堂,時抄啓文臣,爲對讀官,以此分付。命書榻敎曰,承旨中當入試望人,竝許遞,令該曹口傳付軍職,其代,前望單子入之,待下批牌招察任。又命書榻敎曰,今日政新除授館堂,待下批牌招。仍敎曰,試望卽爲修正入啓,而其中有情病者,竝拔之,可也。又敎魯春曰,朱詩今已訖工耶?魯春曰,舊抄啓文臣李書九,今日始爲仕進,故方與之對校矣。命書傳敎曰,承旨房仍,右承旨爲軍士房。仍命退,承史以次退出。
己未九月初八日申時,上御便殿。左承旨,來待諸臣入侍時,行左承旨李書九,假注書洪命周,記注官金景煥·承膺祚,戶曹判書趙鎭寬,以次進伏訖。上敎鎭寬曰,向聞有脚腫矣,今則何如?鎭寬曰,漸向差可矣。上曰,慈宮氣候,近日則漸復常度,幸甚幸甚。上曰,時已季秋,而涼意尙遠,或無過熱之慮耶?鎭寬曰,日熱雖甚,而夜氣頗淸涼,是以無害於秋事,而丙辰八九月之熱,猶甚於今年矣。上曰,戶郞之朴民淳,稍能解事者,而向問文昭殿碑閣奉審之例,則曰以不知,此乃未經事之致也。如李靖模者,亦是可堪之人,隨事董飭,可也。鎭寬曰,臣曹只以元會付取用,故實有難支之慮,是可悶也。上曰,何以則爲好耶?大抵足食足兵,卽有國大政,聖人制大學一部,亦以食與用結之者,豈是泛忽者耶?鎭寬曰,財用元有此數,不在於上則在於下,雖欲生財,別無可辦之道,而惟在於節用二字矣。上曰,然矣。經費與用人,將兵各有其任,而卿掌經費,必須殫心善爲,可也。苟利於民,予有何惜,而事不諧意,以是憂歎矣。鎭寬曰,聖敎至此,國家之福也。命鎭寬先退。上曰,金載瓚之請遞樞銜,何其誤也?書九曰,首擬樞銜,故認以蒙點,似有此疏,而不審則大矣。上曰,明日儒生之入場者,似必夥然矣。書九曰,然矣。命退,承史以次退出。
上在昌德宮。停常參·經筵。
夜三更灑雨。自五更至初十日開東,灑雨下雨,測雨器水深一分。
殿座罷後,內閣·政院·玉堂·藥房口傳問安。答曰,知道。
李書九啓曰,明日常參·經筵,取稟。傳曰,停。
以全羅監司趙宗鉉狀啓,金堤郡守金相穆遭父喪事,傳于李魯春曰,令該曹口傳差出,待下批卽爲下送。
吏曹口傳政事,以李在翼爲金堤郡守,沈周賢爲宗廟令。
兵曹口傳政事,以李集斗·金達淳·李潤慶爲副摠管。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而春塘臺親臨九日製試取相値,不得爲之之意,敢啓。傳曰,知道。
鄭尙愚,以兵曹言啓曰,謹依下敎,雲劍差備守門將李潤九·卞鍾翕,各決棍五度之意,敢啓。傳曰,知道。
鄭尙愚,以訓鍊都監言啓曰,今九月初九日春塘臺殿座時,因兵曹節目,挾輦軍一百名,把摠金宅和,哨官張鉉擧率領侍衛,金虎門軍九十名除出,三十名,把摠李奭培率領,春塘臺下排立,二十名,除器械各門分把,四十名,哨官金命嶷,西營軍四十五名,哨官李重葉,廣智營軍四十五名,哨官沈錫,集春營軍四十五名,哨官金時和,東營軍四十五名,哨官李惟啓率領,設布帳外排立,而待標信擧行,軍餉色軍十五名,新營軍十五名,下都監軍二十五名,將校各一人率領,設布帳外一體排立,依定式北營標下軍三十名,別將白師誾率領,集春門外把守,雜人一倂嚴禁,而除標信擧行之意,敢啓。傳曰,知道。
鄭尙愚,以御營廳言啓曰,今九月初九日春塘臺親臨九日製試取時,依兵曹節目,槍劍軍三十名,各色京標下軍中抄擇,哨官吳敬常率領,分左右侍衛,而弘化門入直軍六十名,銅龍門入直軍二十七名,建陽門入直軍二十名,各留營直五名,該入直哨官率領仍直,餘皆待標信除出,新營入直軍三十二名內,除營直五名,南小營入直軍十二名內,除營直三名,依例除標信除出,新營入直千摠李彦煐,哨官沈能壽,出番哨官金鼎猷率領,設布帳外排立,而事畢後,竝待標信,各還本處入直之意,敢啓。傳曰,知道。
己未九月初九日卯時,上御春塘臺。九日製入侍時,行都承旨閔台爀,行左承旨李書九,右承旨鄭尙愚,左副承旨李魯春,右副承旨金羲淳,同副承旨徐有聞,假注書洪命周·金啓溫,記注官金景煥·承膺祚,以次侍立。通禮跪啓外辦。上具翼善冠·衮龍袍,陞御座敎曰,儒生入門單子催促。入門官典籍李垿,呈入門單子。書九讀奏儒生入門七千九百五十三人。兵曹判書李在學曰,別雲劍中李秉鼎,以文任當爲試官矣,侍衛不備,何以爲之乎?上曰,以無故人改擬,可也。在學曰,副摠管李義弼·李鎭復·鄭觀采,俱有實故,今日侍衛亦不得備員,合有變通之道,故敢此仰達矣。上曰,竝許遞。口傳差出,可也。出擧條上曰,侍衛排立,自有信地,則雲劍差備守門將,何敢羅立於殿座至近處之前列乎?自駭曹決棍事,分付。又敎曰,行禮無敢雜亂之意申飭泮堂,而不從令者,直爲停擧,儒生或有未及入來者,許入可也。引儀唱試官以下儒生行禮訖。試官右議政李時秀,大提學洪良浩,弘文提學黃昇源,藝文提學李秉鼎,原任直提學徐龍輔·鄭大容,直提學李晩秀,舊抄啓文臣李集斗·李祖承·李益運·金達淳,原任直閣金祖淳,檢校直閣沈象奎·金近淳,檢校待敎李存秀,時任玉堂韓用鐸·南履翼·洪樂安·趙弘鎭·曺允遂·金熙周,抄啓文臣金履載·具得魯·金熙洛·李英發·洪奭周·李弘謙,以次陞殿。時秀進前曰,早朝勞動,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。上曰,懸題紙入之。奭周·弘謙,持懸題紙進伏。命良浩·秉鼎分書御題今日朝廷須汲黯賦,擬宋陸游謝執殳觀北伐秉筆記東巡表,限午時,尙愚請宣敎懸題訖。引儀唱儒生俯伏興四拜。上曰,左承旨·右承旨另爲檢飭,而試官權退,待收券入侍。時秀等權退。少頃,命試官等入侍。上曰,對讀官·命官,劃出分考,而如數多,則堂上閣臣,讀券官加差下,可也。命考券訖。仍命賦入格儒生申慶會等入侍。慶會進前,命呼新來。敎曰,於誰爲近族乎?慶會曰,前持平金商雨之甥姪矣。上曰,賦券已盡考出榜,而日勢已晩,儒生等亦必疲勞,以賦應試者,先爲出送,以表應試者,姑令留待出榜之意,泮長曉諭,可也。時秀曰,表券今方分考,而能解題意者,絶無一人,勢將闕榜矣。上曰,分考後更取落軸,諸試官看詳,可也。諸試官等曰,屢回考閱,無非外題矣。時秀曰,合考試券,諸試官例不敢先爲考評,而讀券官李集斗所上試券,多有墨抹處,事甚未安,推考,何如?上曰,依爲之。出擧條時秀曰,表券則旣無解題意者,不可苟然出榜矣。上曰,然則更試之外,無他道矣。秉鼎曰,儒生輩自不識題意,則雖闕榜,亦無奈何,何必更試乎?上曰,旣以賦表雙懸居首賜第,有下敎,令不可不信矣。昔在先朝,分試儒生於東西庭,因西庭儒生之不遵令,有更試之命,而其時故重臣吳載純登第矣。時秀曰,若更試則今日之以賦應試者,必當更赴矣。上曰,故重臣登第時,只命西庭儒生更試,而東庭儒生,亦皆入赴,故重臣則果是西庭生云矣。旣命更試之後,則儒生之疊赴,又何必禁止乎?仍命書傳敎曰,九日製賦居首生員申慶會,直赴殿試,之次進士李東師,直赴會試,之次生員徐有聲,給一分。表則所作多未合格,在前如此之時,有更試之例,兩題各取一人,亦旣有命,明日當更試表題,而今日旣親臨,明日則承旨與泮堂,持御題試取於今日設場處,捧券以入。試官則大臣文衡,文任爲讀券官,對讀官,以閣臣入直玉堂爲之。儒生入門,集春門爲之,試紙用大好紙事,分付。仍敎曰,近來詩體,專尙小品,有關文敎,故年前杜·陸律之印頒,蓋有深意,非但取其文而已。諸生輩若體此意,平日吟咏之時,若好如此體格,則如許膾炙之篇,豈無能解之人,而滿場儒生,盡皆外題云者,豈非多士之羞恥乎?近來習尙,推此可知,爲多士慨然。明日旣有更試之命,而此後則一變舊尙之意,泮長曉諭於入庭諸生,仍爲出送,可也。晩秀承命出諭。通禮跪啓禮畢。上還內,諸臣以次退出。
上在昌德宮。停常參·經筵。
自開東至巳時,灑雨下雨,測雨器水深四分。夜四更五更,灑雨下雨,測雨器水深二分。
藥房提調金文淳,副提調閔台爀啓曰,親臨試士,勞動旣多,伏未審夜間聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李書九啓曰,明日常參·經筵,取稟。傳曰,停。
金羲淳啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
鄭尙愚啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于鄭尙愚曰,試所承旨入侍。
傳于李魯春曰,左副承旨入侍。
傳于李魯春曰,科次入侍。
傳于李書九曰,十三日眞殿行禮時,參班諸臣,依近例爲之。
鄭尙愚,以兵曹言啓曰,臣以禁軍及標下軍兵中旬賞試射試取事,來詣慕華館,而雨勢漸緊,無以開場,故姑爲罷坐,待晴設行之意,敢啓。傳曰,知道。
鄭尙愚,以訓鍊都監言啓曰,今九月初十日春塘臺九日製更試時,因兵曹節目,金虎門軍四十名,哨官金命嶷,西營軍四十五名,哨官李重葉,廣智營軍四十五名,哨官沈錫,集春營軍四十五名,哨官金時和,東營軍四十五名,哨官李惟啓,軍餉色軍十五名,新營軍十五名,下都監軍二十五名,將校各一人率領,設布帳外排立,北營標下軍三十名,別將白師誾率領,集春門外把守,雜人一倂嚴禁,而除標信擧行之意,敢啓。傳曰,知道。
鄭尙愚,以御營廳言啓曰,今九月初十日春塘臺九日製更試時,依兵曹節目,弘化門入直軍六十名,銅龍門入直軍二十七名,建陽門入直軍二十名內,各留營直五名,該入直哨官率領仍直,餘皆依今日祗受標信除出,新營入直軍三十二名內,除營直五名,南小營守直軍十二名內,除營直三名,依例除標信除出,新營入直千摠李彦煐,哨官沈能壽,出番哨官金楗率領,設布帳外排立,而事畢後,竝待標信,各還本處入直之意,敢啓。傳曰,知道。
鄭尙愚,以禁衛營言啓曰,本營賞試才,今日設行矣。雨勢如此,軍兵沾濕可慮,今姑撤罷,待明日設行之意,敢啓。傳曰,知道。
金羲淳,以義禁府言啓曰,全羅監司趙宗鉉狀啓內,旌義縣監文躍淵罪狀,令攸司稟處事,啓下矣。文躍淵時在任所云,依例發遣府羅將,交代後拿來,何如?傳曰,允。
己未九月初十日卯時,上御便殿。試所承旨入侍時,右承旨鄭尙愚,假注書金啓溫,記注官金景煥·承膺祚,以次進伏訖。上曰,承旨持此御題,卽往設場處,權爲奉安於床上,待儒生入場懸題,而多士沾濕可慮,雨具竝許入。行禮則依親臨例爲之,而令泮堂,各別檢飭,昨日進去之兩承宣,一體察飭,可也。尙愚捧御題出。命退,承史以次退出。
己未九月初十日未時,上御便殿。左副承旨入侍,九日製更試科次同爲入侍時,左副承旨李魯春,假注書金啓溫,記注官金景煥·承膺祚,試官右議政李時秀,行左參贊洪良浩,行大護軍李秉鼎,工曹判書黃昇源,行副護軍金祖淳·沈象奎,行副司直金近淳,副校理趙弘鎭,修撰金熙周,副司正李存秀,以次進伏訖。上曰,試所承旨一人,持先捧試券入侍。賤臣承命出傳。行左承旨李書九進伏。上曰,若過未正,則卽爲覆帳入來事,分付於方在試所之承宣,可也。時秀曰,昨日終日勞動,夜間聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。上曰,今日之雨,亦恰好矣。去月十一之後,始有此雨,幾一月矣。時秀曰,然矣。命考券。時秀曰,今日諸券,亦似不識題意矣。上曰,雖不解本意,如有合作,則選置,可也。秉鼎曰,諸券中或有雷同者,其在正士習之道,當停擧矣。上曰,依此爲之。右承旨鄭尙愚進伏。上曰,收券爲幾張乎?尙愚曰,四百八十九張矣。考券訖。坼榜。上曰,昨以故重臣事,有下敎,而其子登科亦異矣。命書傳敎曰,九日製表更試居首三下一幼學吳淵常,直赴殿試,之次三下進士徐洪修,直赴會試,之次三下生員鄭勛祖,給一分,次上進士趙學愼,幼學柳英根,生員尹浚·李得賢,各紙二卷賜給。命書榻敎曰,入格儒生,明日待令。又命書傳敎曰,十三日眞殿行禮時,前一日當齋宿,處所依近例爲之,該房知悉。命退,諸臣以次退出。
上在昌德宮。停常參·經筵。
李書九啓曰,明日常參·經筵,取稟。傳曰,停。
金羲淳啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
李書九啓曰,右承旨鄭尙愚,今日不爲仕進,卽爲牌招,何如?傳曰,允。
李魯春啓曰,假注書金啓溫,身病猝重,今姑改差,何如?傳曰,允。傳于李書九曰,左副承旨,馳詣宣武祠,奉審摘奸以來。
傳于李魯春曰,諸承旨持公事入侍。
李書九啓曰,輪對官來待矣,敢啓。傳曰,入侍。
傳于李書九曰,入格儒生入侍。
傳于李書九,左承旨入侍。
傳于徐有聞曰,同副承旨入侍。
傳于閔昌爀曰,明日出宮門路,以協陽門爲之。
傳于李書九曰,今番陵謁後,何可不致祭於宜安大君墓乎?今月內卜日爲之,留守爲獻官,待之香祝下送,設行後狀聞事,下諭廣州留守。
傳于李書九曰,專經講員之臨期受由者禁推,載在法典,而閑司官員,雖不足責,工郞·摠郞中亦有之,駭然甚矣,依例捧傳旨。傳于李魯春曰,都承旨聞有實病,許遞。前望單子入之,待下批,待開門牌招察任。
承旨前望單子入之,李晩秀落點。
承旨前望單子入之,閔昌爀落點。
金啓溫改差,代以李允謙爲假注書。
傳于李魯春曰,政官牌招開政。
有政。吏批,判書徐龍輔進,參判未差,參議尹行元,牌不進,左副承旨李魯春進。以李祖承爲吏曹參判,以尹序東爲副應敎,以金祖淳爲禮曹參議,以徐美修爲工曹參議,李翊模爲兵曹參知,兪漢雋爲工曹佐郞,李顯采爲校書判校,申大羽爲司僕主簿,李志淳爲司宰主簿,金復淳爲造紙別提,李偃爲旌義縣監,李得休爲成歡察訪。
再政。以尹光普爲吏曹參議,張至冕爲司諫,李益運爲工曹參判,沈銖爲宗簿正,李鳳運爲延曙察訪,鄭良翰爲銀溪察訪。
兵批,判書李在學病,參判洪聖淵病,參議朴奎淳入直進,參知李翊模未肅拜,右承旨閔昌爀進。副護軍鄭尙愚·李孝命,副司正李濟和。
以承傳宣傳官李東善·鄭周誠·任聖皐·李栻汰去傳旨,傳于徐有聞曰,分揀。以全羅左水使趙岱狀啓,各邑官鎭門聚點,而順天前府使李東埴,軍無闕伍,而甲冑等物,一倂新備,弓箭槍劍之未及修改者,方張董役事,下備邊司爲旀,器械之修繕,不以已遞而或忽,至登於帥臣狀聞,雖可嘉也,而旣居下等,不可闊狹。道臣貶目,帥臣狀語,功過之實蹟輕重,分付道臣,較量査究,論理報來後,草記爲良如敎。
李書九,以禮曹言啓曰,因洪川業儒趙鎭豐上言,臣曹覆啓,判付內,問于戶判諸人,許施當否,草記事判下矣。問于戶曹判書趙鎭寬諸人,則門長趙瑗等以爲,二去丙申年間,祖道輔在任洪川縣時,官婢産子,稱以本官血屬,故祖聞而責之曰,此婢自有本夫,今忽假托,極爲無據。如是嚴斥,翌年遞歸,八年之內,更無聲息矣。祖作故五六年後,官婢所生子上來,故伯父兄弟,以爲昔年嚴斥之後,到今云云,不成事理爲答,則渠乃冒姓趙氏,自名尙紳,後於從兄暾在世時來見,故一如前言斥之矣。卽伏見禮曹回啓判下,則洪川居趙鎭豐爲名人,以其亡祖尙紳事上言,而其遣辭中數三條件,欺罔天聽,萬萬無嚴。其上言內,一則曰,父子之倫,周年自如,二則曰,以敦寧頉給於奴案,三則曰,尙紳來見伯父,則答曰,吾則視汝異於他人,而有遺訓,故不可受爲言,果若於一年之間,旣定父子之倫,又以自己敦寧,頉給奴案,而末乃遺誡,使之不受,則倫常何等大事,而如是變易乎?其稱伯父之言,有若視以同氣,而徒以遺誡之故,不得收畜者然,其所爲言,寧不巧惡?且敦寧頉給,例自本府,出給公文,則所謂尙紳頉案,元無可據文蹟,卽此一款,誣罔之狀,尤不可逃。此是九十年來所不敢做出之說,渠乃肆然發口,欲爲立證,究厥所爲,萬萬痛惡,玆不得不逐條辨釋云矣。趙瑗等諸人之言,旣如此,則許施一款,非所可論。當初上言內辭緣,勿施,何如?傳曰,鄕曲愚蠢者,上言措語之多少未瑩,固不足深責,而婢也之本夫有無,不關於大倫。況主家所謂先訓,亦不及於本事之虛實,則厥婢之爲故都正所近,卽可知矣。都正所近之物之所産,非都正之血屬而何?且況近之産之,俱在在任時,又足爲可證之一端。曾於故家世族,似此訟辨,自有可據者,卿其更與主家門長及官高者相議,指一草記,可也。
閔昌爀,以司僕寺一二提調意啓曰,今此謁聖文武科新恩所騎,當給本寺馬,而在前武科,則只給甲乙科矣。今亦依此磨鍊之意,敢啓。傳曰,知道。
閔昌爀,以左邊捕盜廳言啓曰,本廳兼從事官權友仁,時帶備邊司郞廳,從事官曾無兼帶之例,今姑改差,何如?傳曰,允。
閔昌爀,以兵曹言啓曰,專經武臣講官加抄啓人員及減下人員,別單書入之意,敢啓。傳曰,知道。
禁府啓目,羅州牧使任焴,南平縣監鄭持容等原情云云。傳旨問目內辭緣,泛稱遲晩,竝只刑推得情,何如?判付啓,添載一款,旣與他邑,各各分載,且依原關擧行,則該倅,豈有可罪之端?況稱晩到,亦是舟司不能操節船人之致,該堂爲先推考,所管校屬嚴治。兩囚段,分揀放送爲良如敎。又啓目,白翎前僉使李星會原情云云。問目內辭緣,泛稱遲晩,所當請刑是白乎矣。曾經宣傳官勿爲請刑,載在大典通編,議處,何如?判付啓,所關何等嚴重,則爲地方官者,任其行止之狀,厥罪當何居乎?得免刑推,可謂失刑,竝與爰辭而遊辭者,尤爲痛駭,原情勿施爲良如敎。又啓目,尙州前營將李烷矣本府議啓內,以判付內辭意,發問目更加究詰,則威脅光才,畏怯自諡之狀,今旣遲晩,究厥罪狀,極爲駭痛。照法勘斷,罪從重論,杖一百收贖,告身盡行追奪,徒三年定配,私罪奉敎,罪重律輕,卿等推考,律官科治,更以當律,後坐起時照勘爲良如敎。又啓目,粘連觀此江原監司南公轍啓本,則鐵原府徒二年定配罪人崔廷岳,徒限已滿,依例放送,崔廷岳旣已限滿,令該曹,考例稟處亦爲白有臥乎所,崔廷岳徒限已滿,依例放送事,分付道臣爲白乎旀,崔廷岳旣是朝官,又自本府發配,則限滿啓本中,當以令該府稟處爲辭,而誤以該曹書塡,揆以格例,難免不審之失。當該道臣,推考何如?判付啓,依允。
右承旨閔昌爀疏曰,伏以,臣性質愚騃,小事尙糊塗,夫奚論剸理州務,聽斷民訟,而區區所自效者,只是以無私二字,爲仰答君恩之萬一而已。凡臣再遭分符,輒一念小心,或恐細民,無以自達,幽鬱未伸,冤枉莫暴,致有一夫之不獲,而遂孤百里之委寄,過此以往,猶云節目間事也。奉而周旋,罔敢或忽。不自意,驪州私奴黃驗尙,以臣在任時事,犯蹕原情之華城府謄啓出,而上敎若曰,事係民隱,有令道臣詳覈公決之命,臣於是初心之孤負無餘,而義分之惶懍益切,情急首實,而跡涉自明,徊徨悶隘,治疏將上,而忽於夢想之外,得以騎省待勘之臣,獲霑銀臺特除之恩,倘怳感激,不自覺其涕淚之交頤也。嗚呼,出納之職,與閑司自別,在臣自效之道,尤不當因仍蹲冒,則以公以私,有不可一日虛縻,敢將亟解之請,兼付未徹之疏。伏乞聖明,恕其儹妄,而曲賜允許焉。臣於今春之待罪本牧也,有一士民李光褧者,來訴于庭曰,自京師流落三十餘年,三遷到本境,而曾於入籍奴婢四口中,一則以物故懸頉,三則放良矣。見今居在近方,而前所云死者非死,又有漏籍而名不錄之二口,故正欲推現之際,未贖婢夫黃驗尙,以班奴而甲富,挾其叔父子之爲道臣守庄而作婢夫之勢,假托六口竝贖之僞券,有此叛主詬辱之變云,而黃驗尙則反覆盤詰,理屈辭窮,自服而燒僞券,故臣卽拘囚驗尙,據實論報於道臣,請勘以叛主刑配之律,蓋欲別眞僞之跡,而明奴主之分,扶綱立紀於旣頹之俗也。如有一分疑貳之形,則臣何忍傲然以官長之尊,不念民隱,而容易句斷,忘一夫不獲之戒,而驗尙者,乃私嗾其從弟之作道臣婢夫者,走匿營中,而恃而無恐,敢以報司待勘之囚縱不對擧於道臣,至以威脅壓良之目,加之臣而滿紙侵詆,則道臣,不有更査以審當否,直以光褧,自有壓良之罪,宜乎汝矣之稱冤,題于民狀,隱然若兩造互辨,而官反見屈者,及臣之因此引義也。光褧壓良之罪,則姑置不論,而驗尙叛主辱主,則元不正名而正罪,黽勉編配,此臣所以駭愕恧蹙,無心抗顔,而屢辭必遞者也。臣歸之後,隨卽白放驗尙,而代臣任者,承望其風旨,乃以壓良,嚴治光褧,此於助奴而構主,右民而抑官,夬逞無憾。夫誰又爲之慫慂,以燒券一事,可謂勒決,使不識東西之賤民,敢售犯蹕鳴冤之擧,必欲夤緣而陷臣於不測者,吁亦險且危矣。嗚呼,民本無知,從違視上,如水之可使過顙而在上,故今此驗尙者,目見其守庄婢夫之勢,足以威長吏而脅弱主,如摧枯拉朽,凡爲犯分,視作故常,敢以構主罵主私訐道臣之習,無難猥徹於至尊之聽,睯不畏法,一至此哉?凡此叛主·誣官·犯蹕三者之蔑三綱而翫邦憲,固非彝性之所出,而上之人導使之然也。臣謂私賤之干紀如此,尙令逭重憲,則末流之弊,將使牧民之官,有相賊之患而莫之禦,奴之於主,作不道之變而無所懲,以至方伯牧守,徒擁虛名,而導政齊刑之方,無所措於當世,親上死長之義,難復覩於來後矣。臣固痛王綱之陵夷,慨吏職之委靡,炳然寸丹,觸境感發,然諒以臣之治理不明,望實無素,有以致小事之激成,何敢爲仰塵淸燕之覽,而第伏念爲人臣而招白簡者,猶且自引之不暇,以臣之故,至登民供,則其不宜晏然而泯默也審矣,而入聞後時,自列尙稽,尤增惶愧,無以自解。伏乞聖明,優垂諒察,亟遞臣職,仍降威罰,使爲官無狀而被民訴者,知有所戒焉。臣無任云云。答曰,省疏具悉。本事,前道臣處問啓,待出場察職。
己未九月十一日辰時,上御誠正閣。諸承旨持公事入侍,輪對官入格儒生同爲入侍時,行左承旨李書九,左副承旨李魯春,同副承旨徐有聞,假注書洪命周·金啓溫,記注官金景煥·承膺祚,輪對官刑曹正郞南寅老·鄭昌耆·尹弘心,佐郞崔粹翁·李在安·申奭相,濟用主簿李英裕,廣興奉事金直行,成均館典籍李垿·李昌瑞·鄭良翰·車鳳運·承憲祖·盧橙·鄭履運,司僕正洪元燮,入格儒生吳淵常·徐淇修·鄭勛祖·趙學愼·柳英根·尹浚·李得賢,以次進伏訖。書九讀奏全羅監司趙宗鉉狀啓,錦山郡守兪漢敦到任事,統制使任嵂狀啓,倭船問情事,東萊府使金觀柱狀啓,倭船出來事。魯春讀奏平安監司韓用龜啓本,罪人朱光啓龍川府到配事,廣州留守金思穆狀啓,還營事,今秋都試設行事,東萊府使金觀柱狀啓,倭館摘奸事,黃海監司朴基正狀啓,禁衛軍停番事,黃海兵使鄭學畊啓本,武學都試試取事。有聞讀奏黃海監司朴基正啓本,長淵縣反庫事,咸鏡監司具㢞啓本,洪原·端川·慶興等邑反庫事,全羅監司趙宗鉉啓本,務安縣反庫事,廣州留守金思穆狀啓,遺棄兒搜訪事,命分書判付訖。命書傳敎曰,新到記,當於念後爲之。日次殿講,先爲於十二日,而書啓則前月取稟以後,至今日夕食堂爲限事,分付。又命書榻敎曰,專經文武臣殿講,十二日爲之,漢學殿講,待下敎爲之。又命書榻敎曰,文臣製述,明日兼行。仍命呼入格儒生居首人新來,命製進退詩訖。命以次進前。幼學吳淵常奏姓名。上曰,辛卯九製更試時,故重臣居首賜第,以此事,日前有筵中酬酢,而今番更試,爾適爲之,亦不偶然矣。況爾家,異於他家,重爲之喜幸,纔有賜樂之命,出去時,爾其前導以出也。進士徐淇修等,以次進奏姓名訖。命頒賞先退。上曰,輪對官進前,而近來輒以無所懷爲主,雖不必無中强覓,今日則如有所懷者,一一陳達可也。刑曹正郞南寅老·鄭昌耆·尹弘心等,以次奏職姓名。弘心曰,近來民俗,不顧糜費,賣酒之肆,酒肴魚肉,多至四五器,凡干日用之需,多歸於生民一日之費,物價之踊貴,皆由於此。此後則嚴飭京兆及各部,另加禁斷,似好矣。上曰,此則本有禁令,自爾曹修明禁斷也。刑曹佐郞崔粹翁進,奏職姓名。上曰,冊子編校,何當訖工耶?粹翁曰,校役已始,而諸道文書,尙多未備,姑未及就緖矣。上曰,瓜期在於何間乎?粹翁曰,前月已爲報瓜矣。李在安·申奭相進,奏職姓名。上曰,有所懷乎?對曰,無之矣。濟用主簿李英裕進,奏職姓名。上曰,爾則纔拜是職,亦有所懷乎?如有他事之可以陳達者,悉陳,可也。英裕曰,臣猥蒙謬恩,待罪前任江華府經歷,三年廩食,蔑蔑無效,罪戮猶輕,而第伏念江都形勢,甲於吾東,自羅麗而然矣。況我列聖朝懷保激厲之方,巖廊碩畫之臣,所以經營殫竭,爲之區劃陰雨之備者,蔑以加矣。其所以繼之者,宜遵守增修,有浮前美,而法久弊生,事狃襲謬,至於軍容隳怠,民生日艱,則所謂晉陽者,果安在哉?臣每見城濠之圮墜,兵民之愁苦,未嘗不爲之慨惋流涕,卽末如之何也。凡諸緩急所恃者,唯鎭堡,而近爲老校退吏之落窠,其所錐刀殘虐,罔有紀極。在在羸尩,不勝支保之狀,見於辭色,而所恃仰望如泰山者,只是朝家給代春秋兩等一匹布而已。曾前自均廳受出,而聖上,特加軫念鎭卒遠輸之艱,移給于戶南庫海西木,戶南卽御庫也。非中使,不敢開閉,而特軫鎭卒之弊,以本庫,屬之居留之臣者,恩至渥也。近作奸裨輩囊橐,每年操縱侵漁,不一其端,至於上年春初,臣忽聞留守兵裨鄭履敎,假稱預下,自戊午春夏等,至庚申秋冬等,招致履敎之兄弟,爲白木市井與列鎭留鎭都買,今方出給云,故臣直走戶南庫中,見鄭裨問其委折,卽令該色,伻言于營門,以爲雖今年秋等,亦不可預下,況此至於庚申秋等乎?此若無朝令,則決不可出給,而況留守,雖滿瓜而歸,猶不及於庚申矣。況官事,有未可知者,而後來豈有每每依例虛啓,以負朝家所以委寄之至意哉?不可只聽一裨之言,而犯此重科矣。旣以營門,主管出納之後,郞廳雖不敢爭執,至於堂郞,同爲手決出給,則死不敢爲之矣。其時留守,卽地出往戶南庫,大肆聲氣,故無聊姑爲退處矣。取考其時出給文書,則可以推知臣之不參之實矣。蓋上年春京中木價,將至三百錢,而本府詳定,則爲二百錢,每匹只以百十錢定給,故鎭吏,抵死不願,相持十許日,鄭裨馱錢來留,萬端誘脅而終不聽,故留守,不時急招諸鎭將,至於違令,決棍限死云云。故鎭將莫不呑聲,而受去之卒,莫不含淚而歸鎭,豈有一分朝家撫恤之澤乎?此後必援此爲例,每年爲之,則鎭堡瓦解散亡之後,益無懷保固圉之方,而實爲無窮之慮,不可不嚴懲永塞,故敢此仰達矣。上曰,江華屬鎭給代之有名無實,嘗所駭痛者,今聞別有預賣之弊,甚至引等賭利,害及鎭屬云,京各司朔下雇立之預賣,御極後飭禁何如?則敢於軍需,如彼容奸乎?該留守若非身故,則當施以當律,而今不可擧論。作犯之類,旣詳陳,爲先出擧條令兼留守畿伯,應問各人等,嚴刑取招啓聞,施以懲一之律。勒給軍布,爲先一一徵出於犯者,狀聞後下送宣傳官,與留守聚會鎭民分給。沁都若此,則他道可知,令廟堂嚴飭,俾各摘發,首實狀聞,可也。出擧條英裕曰,江華之田畓三千餘結,每年各衙門軍餉收納之數,殆近五萬,且地濱斥鹵,十歲八荒,民生艱鮮,勢所然也。是以祖宗朝,特許蠲稅,以爲保障之計者,萬世之至澤也。一島原田之稅於官廳者,每結八斗米,無有異同,獨吉祥·仁政·佛恩等面,牧場折受畓一百三十二結二十二負五束,每結二十斗,船頭浦則每結七十斗,收稅於守城庫,未免倍徵於他田,皆當初白給於民間,且新墾穀出,故民樂耕食,而到今轉賣易主,又濱海多歉,年年只捧重稅而已。欲賣無買,欲棄不得,仍此致敗産業,擧皆賣犢賣鼎,至於逃散流離者,皆是也。若船頭浦,不敢擧論,而吉城等,數旣不多,且非國納,則不過定稅時低昂之失,到今釐正,事理當然。較之官廳,所縮只三十五石,則些少有無,不甚關重,而千萬生靈濱死苦疾之狀,實非仁人所可忍見而忍聞者也。臣待罪牧民,目擊慘然,而職任各殊,不得矯救,故不敢隱諱,敢此仰達矣。上曰,分付守臣,詳査疊稅委折,狀聞,可也。出擧條英裕曰,江都鼎足山城,卽寶冊實錄奉安之所,而在肅廟朝,我英宗大王,以宗親府堂上,奉安寶牒,臨御本城,登臨閣後之最高峯,八日還駕,肅廟至有製下雲章之事,此宜有築臺豎碑永傳來許之擧矣。上曰,肅廟御製,卽年字韻也。爾言然矣,而事體重大,不可輕議矣。廣興奉事金直行,進奏職姓名及職掌。上曰,遺在幾何?直行曰,一萬四千七百石矣。上曰,有所懷乎?直行曰,無之矣。典籍李垿進奏職姓名。上曰,纔有明日殿講之命,而上齋生應製人,依近例待題下應試,其中如有應講人,使之先應製後應講,而受點之書啓,申前卽爲入啓。爾則先退,可也。典籍鄭履運進奏職姓名。上曰,何處人乎?履運曰,江陵人矣。上曰,年幾何?履運曰,五十五矣。上曰,鄕人非輪對則無以登筵,故今番則館官多數落點,如有所懷,陳達,可也。履運曰,無之矣。李昌瑞進奏職姓名。上曰,何年科而居在何處?昌瑞曰,壬子榜而在定州矣。鄭良翰進奏職姓名。上曰,何處人也?良翰曰,光州人矣。上曰,何時登科?良翰曰,丁酉榜矣。上曰,積滯矣,何時始爲復職耶?良翰曰,今夏,以落仕最久人復職矣。上曰,歷官何處?良翰曰,曾經騎郞,而以都事落仕矣。上曰,未經郵官乎?良翰曰,未經矣。車鳳運進奏職姓名。上曰,何處人何年科乎?鳳運曰,寧邊人,而丁酉明經科矣。上曰,亦未經郵官乎?鳳運曰,己酉出六,仍卽遭故下鄕,今年始復職矣。上敎書九曰,卿旣經寧倅,似知之矣。書九曰,果知之,而登科以後,尙未經郞署,皆以冤屈稱之矣。命書榻敎曰,今見輪對官鄭良翰·車鳳運,俱以丁酉式唱第者,或有未經郞署,或僅爲而沈滯,今日政收用事,分付。盧橙進奏職姓名。上曰,何年科乎?橙曰,癸卯榜矣。承憲祖進奏職姓名。上曰,年幾何?憲祖曰,五十九矣。上曰,雖無所懷,職掌外如有鄕里聞見之可奏者,悉陳,可也。爾是定州人耶?憲祖曰,然矣,而本州目下弊端,唯有軍丁一事,爲難矯之端,番布難捧之故,往往有橫斂之弊,此爲可㦖矣。上曰,旣有其弊,則該倅,何不思矯救耶?爾於後日,輪對時,預思可以奏達者,以爲待問之地,可也。司僕正洪元燮進奏職姓名。上曰,有所懷乎?元燮曰,無之矣。命輪對先退。命書榻敎曰,明日文武臣儒生殿講試官,文臣製述試官兼用,武講武臣試官二望,別爲擬入。仍敎曰,文臣殿講時,原在京人,無敢以在外懸頉事,預爲嚴飭。又命書榻敎曰,抄啓文臣親試,明日兼行。仍敎書九曰,近以故寔,試取抄啓文臣,而彼注書,以近日,輪對之退期倂行,每近急遽爲言矣。其中有切中時弊處,今日之別行輪對,蓋用其言也。且言內禁衛輪對之當復,蓋內禁輪對,自是古例,故輪對望筒中各司皆入而獨不及於內三廳,此規之中輟,誠亦欠典,故欲從近試行。大抵課製之代以故寔,頗有懋實之效矣。書九曰,此誠懋實之政矣。命退,諸臣以次退出。
己未九月十一日辰時,上御重熙堂。同副承旨入侍時,同副承旨徐有聞,假注書金啓溫,記注官金景煥·承膺祚,以次進伏訖。上曰,謁聖時試官望,果無分排不足之慮云耶?有聞曰,試官及宗宰望,皆甚苟簡云矣。命書榻敎曰,違牌承旨許遞。前望單子入之,待下批牌招察任。命退,承史以次退出。
己未九月十一日辰時,上御重熙堂。左承旨入侍時,行左承旨李書九,假注書金啓溫,記注官金景煥·承膺祚,以次進伏訖。上曰,政望催促入之事,分付。賤臣承命出傳。上曰,右承旨何故違牌乎?書九曰,聞有實病,難强云矣。命退,承史以次退出。
上在昌德宮。停常參·經筵。
李書九啓曰,明日常參·經筵,取稟。傳曰,停。
金羲淳啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
李書九啓曰,今日齋宿,承旨當爲備員,而右承旨閔昌爀,不爲仕進,卽爲牌招,何如?傳曰,允。
李魯春啓曰,兵曹判書李在學,牌不進推考傳旨,今方捧入,而今日齋宿,別侍衛不可不備,更卽牌招,何如?傳曰,允。
李魯春啓曰,兵曹判書李在學再牌不進推考傳旨,今方捧入,而今日齋宿,別侍衛不可不備,而如是違牌,事甚未安,所當更請牌招,而係是一日三牌,何以爲之乎?敢稟。傳曰,更爲牌招。
傳于金羲淳曰,騎馬一匹立之,史官一員待命。
李允謙奉命,代以任百禧爲假注書。
徐有聞啓曰,問啓事,命下矣。問于前京畿監司李在學處,則以爲臣待罪畿藩之時,因一驪州民狀之循例題送,忽被其時牧使閔昌爀之疑怒,惹起事端,屢呈辭狀,而遣辭多失體統,故不得不狀罷矣。遞歸之後,與之作僚,累朔周旋,而未見其埋憾之色,故臣亦釋然矣。今見其疏本,首尾語意,無非危怕,不覺瞠然驚駭,誠莫曉緣何而至此也。本事雖甚瑣屑,旣承問啓之命,敢以其槪冒陳之。今春該牧使之報牒,以爲黃險尙,背其上典,語侵官長,宜施刑配云,故臣以刑推取招更報之意題送,纔過數日,險尙之子,來呈議送,備陳李哥之贖後壓良,本官之勒燒文券,極口呼冤,而本官所報旣如彼,則雖令更査,決知無益。且念本事曲直姑舍之,本官旣以叛主誣官,聲罪至嚴,則姑先勘處,不害爲尊官長之道,故臣之題辭,只云果如所訴,則李哥誠有壓良之罪,而纔有題送於邑報,當待取招報來後處之云云,而及其取招報來之後,以凌辱妻上典及語侵官長之兩罪,照律定配於道內,臣之如是處之者,自以爲曲爲本官,務從周便矣。不意反遭其怒,責之以何爲題給,謂之以官民相訟,轉轉乖激,終至啓罷,而數朔後,臣亦遞任,故其後事,更未聞知矣。今其疏中,黃哥之四寸,卽道臣之婢夫,而走匿營中,恃而無恐者,又是前後辭狀中所無之說也。臣雖無似,豈忍以婢夫之言,扶抑於官民乎?似此無倫之說,不必呶呶較辨。至若承望風旨云者,臣之遞歸後,李哥之査治與否,初無入聞之事,未知何倅,受臣之風旨耶?臣於該牧使,本無所失,而乃以千萬意外之言,搆捏至此,無或出於欲掩燒券之跡而然耶?勿論事實之如何,以道臣而遭此,莫非臣之自取,慙恧惶悚,無所容措,問啓之下,不敢張皇爲說,略擧顚末,敢此煩浼,伏地震懍,惟嚴譴是俟云矣,敢啓。傳曰,知道。道伯旣嚴治訟民,至於照律定配,則前倅之到今追提,專事噴,不念朝廷忠厚之風者,已駭然。雖曰旣遞,曾有前任上下官之別,則疏語之凌踏,亦關體統,到處擧措,何乃尙不矯質乎?承旨閔昌爀,從重推考。至於兵判,不可但以昭脫言,牌招卽爲入來侍衛事,分付。
洪命周赴試,代以李游夏爲假注書。
任百禧在外,代以具明遠爲假注書。
李魯春,以都摠府言啓曰,今日入直內三廳武兼禁軍及軍兵等,當爲中日習射,而摛文院齋宿相値,不得爲之之意,敢啓。傳曰,知道。
李晩秀,以吏曹言啓曰,因忠淸道淸州幼學申任祿上言,其父前僉知以權,今年八十一,而見漏於戊午歲首應資老人抄啓事,臣曹覆啓,判付內,漏報委折,令道臣詳査,當該地方官,指名報來後,草記事,命下矣。謹依判付內辭意,發關査問于忠淸監司李泰永處矣。卽見其回移,以爲溯考屢式帳籍,則申以權年八十一,果爲的實,而不言備望僉樞,只以單付入錄者,緣於申任錄之未諳格例,不善修納云,而其時守令,卽前牧使李寅燮云矣,敢啓。傳曰,該守令爲先推考,可也。
李書九,以禮曹言啓曰,全羅道觀察使封進今九月令宗廟薦新石榴,今方來到,今十三日薦新,而景慕宮薦新石榴,則例以慶尙道所封薦進矣。本道所封,未及上來,莫重薦獻,不可後時,以全羅道觀察使加封石榴,同日一體薦進,何如?傳曰,允。
己未九月十二日卯時,上御摛文院齋宿,日次儒生專經文武臣殿講,文臣製述,抄啓文臣親試入侍時,行都承旨李晩秀,行左承旨李書九,右承旨閔昌爀,左副承旨李魯春,右副承旨金羲淳,同副承旨徐有聞,假注書洪命周·李允謙,記注官金景煥·承膺祚,檢校直閣金近淳,檢校待敎李存秀,以次侍立。時至,通禮跪啓外辦。上具翼善冠·衮龍袍,乘輿出協陽門,由肅章門·進善門,入摛文院大門,至降輿所,降輿陞座。承·史·閣臣以次陞殿,分左右進伏。上曰,試官以下行禮。引儀唱試官以下行禮。讀券官兼考官右議政李時秀,工曹判書黃昇源,行護軍金達淳,參考官兼對讀官行副護軍金祖淳·沈象奎·尹光顔·李祉永,專經武臣考官行護軍李潤慶,僉知中樞府事金處漢,文武臣,抄啓文臣及儒生以次入就拜位,仍行四拜禮訖。試官以次進伏。上曰,抄啓文臣,設場於後庭。仍命書抄啓親試題七言十韻排律郞君玉樹高,文臣製述賦題讀書偏愛夜長時訖。書九跪啓宣敎,懸題官分揚前後庭。上曰,文臣講只爲開講,而武講,先爲收殺,可也。兵曹佐郞韓義運,進講而退,武臣訓鍊主簿諸景彧等以次進講。命書榻敎曰,專經武臣中訓鍊主簿諸景彧,武兼李應俊,都摠都事尹勉鎭,永爲除講。又敎曰,武兼吳大晉,令兵曹決棍三度。時秀曰,守門將柳相奎,講席擧措,多有可駭,令該府拿問處之,何如?上曰,依爲之。出擧條又命書榻敎曰,守門將朴文會·卞鍾翕拿處。行禮曹判書金文淳曰,上黨君李佇墓,有致祭之命,而與慶愼宮主墓,爲雙墳,故敢此仰達矣。上曰,知製敎撰進祭文時,內外各爲措辭,而獻官則以內外孫中爲之,可也。出擧條文淳曰,鷲山君辛克禮墓,遣禮官致祭事,命下矣。聞其後孫之言,則鷲山君墳山失傳,祠版不存,實無祗受之所云,置之,何如?上曰,別爲搜訪於可問處,亦令姓辛諸人之在京外者,一體探問草記,可也。出擧條敎同成均徐邁修曰,卿則出往泮宮,儒生製述,收券以來,注書則入送,可也。邁修承命退出。命書榻敎曰,前假注書李允謙,仍察廳任。允謙進伏,武臣講畢。抄啓文臣收券官,進呈收券單子,書九讀奏抄啓文臣收券九張。上曰,儒生講卽爲開講,進士韓用紀等以次進講。命書榻敎曰,考官金達淳代,知敦寧府事李秉鼎差下。達淳先退。秉鼎不爲試官肅拜,徑先進伏。晩秀曰,考官李秉鼎,差下之後,不爲肅拜,徑登筵席,事甚未安,推考。通禮院官員之初不待令,極爲駭然。當該贊儀,所當重勘,而本院請推之外,無他可施之罰,何以爲之乎?上曰,依爲之。贊儀前此所爲,極甚駭然,今又不知去處,定配輕矣,爲先拿囚事,分付。出擧條仍命書榻敎曰,當該贊儀拿處。又命書榻敎曰,承旨房仍,同副爲禮房。晩秀曰,御覽案冊,不卽待令,當該司謁,令攸司科治,何如?上曰,依爲之。出擧條命周誤書儒生姓名於講冊。上曰,當該注書推考,出榻敎,命試官以下少退。少頃,旋入進伏。上曰,雖有少退之命,承史侍衛,所當輪回詣閤,以爲成班,而一竝散去各處,班聯空虛,此豈成說乎?極甚駭然矣。時秀曰,摛文院齋宿時,侍衛例爲成班於門外,今日因殿講殿座,雖陞殿,若有少退之命,則退出門外班列,輪回食代,而俄者少退命下之後,承旨侍衛,散在各處,閤門一空,揆以事體,誠極寒心。行都承旨李晩秀,兵曹判書李在學,竝施罷職之典,何如?上曰,必是錯認熙政堂殿座之例而然,爲先推考。此後門外成班處,若以食代空班,則承宣及兵曹堂上,施以違制之律事,書付曹壁,可也。出擧條仍命書榻敎曰,兵曹判書李在學,行都承旨李晩秀,爲先推考。講畢。又命書榻敎曰,本宮衣幣香燭親傳時,當爲齋宿,處所依近例爲之。仍命權退,諸臣以次退出。
上在昌德宮。停常參·經筵。
大殿,內閣·政院·玉堂·藥房經宿口傳問安。答曰,知道。
眞殿酌獻禮罷後,內閣·政院·玉堂·藥房口傳問安。答曰,知道。
李書九啓曰,明日咸興·永興兩本宮衣幣香燭親傳齋宿相値,視事頉稟之意,敢啓。傳曰,知道。
金羲淳啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
金羲淳啓曰,三品官之無得過三日循例請牌,曾有飭敎矣,吏曹參議尹光普,兵曹參知李翊模,除拜過三日,不爲出肅,事體所在,誠極未安。依定式竝從重推考,仍卽牌招察任,何如?又啓曰,吏曹參判李祖承,除拜後過三日,不爲出肅,依定式推考警責,仍卽牌招察任,何如?傳曰,敢爲取便之計乎?此三啓請牌勿施,禁推過三日草記姑放,使之謝恩。
傳于徐有聞曰,同副承旨入侍。
傳于金羲淳曰,坐直承旨入侍。
以守門將朴文會·卞鍾翕拿處傳旨,傳于李魯春曰,分揀。
以守門將柳相奎拿處傳旨,傳于李魯春曰,分揀。
李魯春,以禁衛營言啓曰,賞中日時,六兩一矢一百五十步,二矢一百四十五步以上,鳥銃貫三中沒技者,啓稟事曾有定式矣。今此本營賞中日時,哨官出身崔榮祖,六兩三矢入格,左牙兵兼司僕尹聘五,右牙兵兼司僕金漢興等二名,貫三中沒技,依例別單書入之意,敢啓。傳曰,知道。
李魯春,以御營廳言啓曰,中旬賞試才時,鐵箭遠射,片箭沒技,鳥銃貫三中之類,別單書入,已有前例矣。鐵箭遠射·片箭沒技·鳥銃貫三中者,別單書入之意,敢啓。傳曰,知道。
金羲淳,以義禁府言啓曰,頃因龍仁縣令丁遇泰囚單子,判付內,姑放該邑,畢試後還囚捧供事,命下矣。丁遇泰,今已畢試上來,待命還囚,而待開坐捧供之意,敢啓。傳曰,知道。莫重役事,當爲看役,姑爲放送,可也。
工曹參議徐美修疏曰,伏以福過則災,器滿則損,物理之必然,而昔人之所戒也。臣綿薄之福,而恩造殆遍,筲小之器,而踐歷多濫,至若方面重寄,尤是臣災生招損之端,而未能力辭,不免冒膺,陛辭之日,恩敎深軫於病慈,藩宣之地,盈盛太溢於微分,養便而感祝自倍,榮極而兢懼恒切。不意天之降禍,不于其躬而于厥所恃,客土含恤,情境絶悲,孤露餘生,依命無地,宜死不死,冥然頑然,日月偏迅於三霜,衣冠自同於恒人,煢煢一縷,雖頑於木石,悠悠萬慮,都盡於苫塊。廼者專對重任,水部除命,荐降於跧蟄鄕廬之日,聖恩縱感於記簪,殘喘斷念於飄纓。嗚呼,顧臣今日之義,惟有畢忠於移事之地,則不問夷險遠近,只當奔奏殫竭,以爲少酬涓埃,歸報泉壤之圖,而奈此脆弱之質,疾病侵尋,形殼雖存,神精已銷,筋力就列,亦無以隨行而自效,而況今永感之情,觸處生悲,榮顯之場,夢想不到,何哉?念昔臣母在時,每於赴公之際,曉則張燭而促其早入,晩則倚堂而悶其暮還,今焉已矣,拂朝衣而手澤猶存,奉恩誥而報喜無所,榮將誰誇,祿將何養,而尙以何心,更事彈束,徒添不淚之悲乎?逖違之餘,宜卽竭蹶,而情旣悲苦,病又沈頓,不得已略入文字,仰暴情實。伏願聖明,俯賜諒察,亟遞臣所帶職任,仍命選部,勿復檢擬,俾得退伏畎畝,歌詠聖澤,以畢餘生,不勝至懇。臣無任泣祝屛營祈懇之至,謹昧死以聞。省疏具悉。爾其勿辭察職。
己未九月十三日卯時,上詣眞殿。酌獻禮入侍時,行都承旨李晩秀,行左承旨李書九,右承旨閔昌爀,左副承旨李魯春,右副承旨金羲淳,同副承旨徐有聞,假注書洪命周·李允謙,記注官金景煥·承膺祚,原任直閣金祖淳,檢校直閣沈象奎·金近淳,檢校待敎李存秀,以次侍立。時至。上具翼善冠·衮龍袍,乘輿,左右通禮前導,入萬寧門,至降輿所,降輿,詣眞殿。少頃,命承·史·閣臣入侍。上詣板位,行四拜禮,仍詣殿內,三上香,行茶禮如儀,降復位,又行四拜禮,次詣殿內,奉審訖,還御小次。仍命諸臣先退,諸臣以次退出。
己未九月十三日辰時,上御便殿。同副承旨入侍,稟事閣臣同爲入侍時,同副承旨徐有聞,假注書李允謙,記注官金景煥·承膺祚,觀象監提調鄭民始,以次進伏訖。民始曰,曆書頒行,初無定限,每多雜亂之弊,自今年爲始,外方出送曆書,冬至前期二十日下送,毋敢違越事,定式。曆書私印,法禁甚嚴,而外方之人,不知法意,私造月曆張,印賣狼藉,事極驚駭。各別嚴禁之意,申飭各道,何如?上曰,依爲之。出擧條仍命退,諸臣以次退出。
己未九月十三日未時,上御便殿。同副承旨入侍時,同副承旨徐有聞,假注書李允謙,記注官金景煥·承膺祚,以次進伏訖。上曰,都承旨入侍。出榻敎賤臣承命出傳。行都承旨李晩秀進伏。命書傳敎曰,日次講,與到記之應賜及第之科有間,而不憚憊倦,至夜分酬應者,近以生進兼治講製之漸多,必欲親試其講也。今番則愈多,甚至年過七十者,亦應講,上舍諸生,深體作成勸課之本意,有此刮目之效,可謂無講科之名而有講科之實。且於殿庭禁苑之出入場圍也,濟濟蹌蹌,其容可觀,諸生之若此,予何可不以殊寵加之?今番應講上舍生通栍李志淵·金碩鉉,直赴會試,略栍李鳳采·鄭奉九,給一分,粗栍十六人,各紙一卷賜給。其中年過七十進士許綜,令該曹,優給米肉後,草記。日次講原榜通幼學韓用儀·洪默淵,給一分。治經生中幼學李集運·金益耟,雖因峻考,不爲純通,而講與文義,俱是實才,特給紙一卷。此後雖爲初試於殿講,而大科前,勿爲出齋之意,分付。上齋生應製排律居首三上進士安錫良,賦居首三上進士任履周,各四書中一件賜給,其餘依書下,分等施賞。晩秀曰,御製繕寫,今方始役,而考校之際,檢書官數少,難以擧行。前檢書官中,成海應罪謫,李光葵在付籤中,光葵姑爲使之冠帶常仕,何如?上曰,依爲之。李光葵祛籤,成海應放送,可也。出擧條仍命退,承史以次退出。
己未九月十三日酉時,上御重熙堂。坐直承旨入侍時,右副承旨金羲淳,假注書李允謙,記注官金景煥·承膺祚,以次進伏訖。命書榻敎曰,明日齋宿時,出宮門路,以萬寧門爲之。仍命退,承史以次退出。
上在昌德宮。停常參·經筵。
大駕詣摛文院,入堂內後,內閣·政院·玉堂·藥房口傳問安。答曰,知道。
李書九啓曰,明日咸興·永興兩本宮衣幣香燭親傳相値,視事頉稟之意,敢啓。傳曰,知道。
李書九啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
李魯春啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔昌爀曰,右承旨,馳詣宗廟·景慕宮,奉審摘奸,仍詣文廟,奉審摘奸以來。
傳于金羲淳曰,吏工換房。
李晩秀,以戶曹言啓曰,謹奉傳敎,應講進士許綜,米二石·猪肉五斤,優數題給之意,敢啓。傳曰,知道。
李魯春,以一所巡廳言啓曰,去夜初更五點量,犯夜人出身金道燁執捉,依例移送兵曹之意,敢啓。傳曰,知道。
己未九月十四日卯時,上詣摛文院。齋宿入侍時,行都承旨李晩秀,行左承旨李書九,右承旨閔昌爀,左副承旨李魯春,右副承旨金羲淳,同副承旨徐有聞,假注書洪命周·李允謙,記注官金景煥·承膺祚,原任直閣金祖淳,檢校直閣沈象奎·金近淳,檢校待敎李存秀,以次侍立。時至,通禮跪啓外辦。上具翼善冠·衮龍袍,乘輿出萬寧門。命書傳敎曰,廟宮朔享及文廟修改告由祭,今日受香,而路過齋所,當於門外祗迎,該房知悉。仍敎曰,左承旨之隨處警咳,可謂盡職矣。仍命書榻敎曰,禮房承旨李書九,上弦弓一張賜給。至降輿所降輿,御摛文院。少頃,詣大門外祗迎板位,命禮房承旨傳香後,次次陪進,諸獻官以次陪香進過。引儀唱鞠躬,上鞠躬祗迎訖。還御摛文院,命晩秀·祖淳等入侍。上曰,文廟告由祭諸執事,皆以居齋生塡差,無一表著,是豈成說乎?執事塡差時,誰所主張也?晩秀曰,掌議有故,則班首主張,而今番執事塡差,班首之所分排云矣。上曰,執事擧案還出給,使之更爲塡差,改修正以入事,分付。上曰,洪川趙鎭豐上言回啓,何至今不爲入啓也?問于禮判以入。賤臣承命出問,回奏曰,趙家門長,至今不爲停當來報,故回啓未卽入啓云矣。上曰,待明朝卽爲回啓事,更爲分付。賤臣承命出傳。命書傳敎曰,明日當由逌瞻門,展拜景慕宮,該房知悉。仍命權退,諸臣以次退出。
上在昌德宮。停常參·經筵。
大殿,內閣·政院·玉堂·藥房經宿口傳問安。答曰,知道。仍詣景慕宮,展拜罷後入齋室後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
藥房都提調李秉模,提調金文淳,副提調李晩秀啓曰,移次淸齋,勞動旣多,伏未審夜間聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝爲仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李魯春啓曰,明日常參·經筵,取稟。傳曰,停。
金羲淳啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
李魯春啓曰,備邊司郞廳來言,今日賓廳日次,而咸興·永興兩本宮衣幣香燭封裹親傳祗送相値,不得來會云矣,敢啓。傳曰,知道。
傳于李魯春曰,左承旨·右承旨·同副承旨許遞。前望單子入之,待下批牌招察任。
承旨前望單子入之,金達淳·李益運·洪樂游落點。
李魯春,以兵曹言啓曰,依下敎,侍衛禁軍及武藝別監·內吹·兼內吹·近仗軍士等處,饒氣之意,敢啓。傳曰,知道。
李魯春,以壯勇營言啓曰,依下敎,本營環衛軍兵等處,饒氣之意,敢啓。傳曰,知道。
李魯春,以訓鍊都監言啓曰,依下敎,挾輦軍等處,饒氣之意,敢啓。傳曰,知道。
李魯春,以訓鍊都監言啓,今九月十五日景慕宮展拜時,因兵曹節目,金虎門軍三十名除出,把摠金宅和,哨官張鉉擧率領,挾輦侍衛,集春營軍五十名,哨官金壽玉,領赴于都領營門,東營軍三十名,哨官李鎭國率領,宮大門外把守,還宮後各還直所,而竝待標信擧行之意,敢啓。傳曰,知道。
李魯春,以御營廳言啓曰,今九月十五日景慕宮展拜時,依兵曹節目,弘化門入直軍五十名,待標信除出,新營入直千摠金漢升,出番哨官崔秀崗,領赴于禁衛營都領陣,解嚴後還爲入直之意,敢啓。傳曰,知道。
李魯春,以御營廳言啓曰,本廳哨官李東維,身病甚重,勢難察任,改差,何如?傳曰,允。
李魯春,以司僕寺一二提調意啓曰,謹依下敎,內乘洪理燮,理馬降定之意,敢啓。傳曰,知道。不卽稟告之直房入直哨官,亦爲降定燈籠軍事,分付該營,可也。
己未九月十五日辰時,上御摛文院。咸興·永興兩本宮衣幣香燭親傳,仍詣景慕宮,展拜入侍時,行都承旨李晩秀,行左承旨李書九,右承旨閔昌爀,左副承旨李魯春,右副承旨金羲淳,同副承旨徐有聞,假注書洪命周·李允謙,記注官金景煥·承膺祚,原任直閣金祖淳,檢校直閣沈象奎·金近淳,檢校待敎李存秀,以次侍立。封裹時至。上具翼善冠·衮龍袍,出御。命書榻敎曰,景慕宮展拜出宮時刻,衣幣香燭親傳祗迎後,隨時爲之。命晩秀等以次封裹。封裹訖。又命閣屬官以次奉于彩輿,仍詣大門外,祗迎板位,命彩輿前進。通禮跪啓鞠躬,上鞠躬祗迎訖。藥房都提調李秉模,判府事沈煥之進前曰,侵早勞動,聖體候,若何?上曰,一樣矣。敎秉模曰,今日藥房日次問安也。卿則留待藥院,承批後仍爲還第。敎煥之曰,卿則不必隨駕,自此遵大路,來待於本宮,可也。秉模等承命先退。通禮跪啓外辦。上乘輿,左右通禮前導,由進善門·肅章門·建陽門·銅龍門·集禮門,出弘化門,仍由逌瞻門,入宮大門,至降輿所,降輿,詣板位,行再拜禮,仍詣廟內奉審。上曰,廟內坐榻,當修改,而製樣,當依宗廟坐榻爲之。同副承旨,馳詣宗廟奉審後,坐榻製樣,詳細看審以來,可也。有聞承命進去,奉審訖。還御齋殿,命魯春入侍。命書榻敎曰,今日展拜時,參班閣臣中,大臣入侍。又命書榻敎曰,本宮都提調·提調入侍。賤臣承命出傳,與判府事沈煥之,本宮都提調李時秀,提調鄭民始偕入進伏。煥之等曰,展拜禮成,勞動實多,聖體候,若何?上曰,一樣矣。仍敎煥之曰,香燭祗迎時,有卿則來待於本宮之敎,而認以卿爲本宮都提調故也。來此見之,則右相爲都提擧,然則卿不必來待矣。雖然,卿是壯營都提擧,則本宮展拜時陪扈,亦似無妨也。命煥之等先退。仍命外辦入之。通禮跪啓外辦。上乘輿出逌瞻門,至弘化門外,命有聞解嚴,仍入弘化·明政門·永淸門·交泰門,還內,諸臣以次退待。
上在昌德宮,停常參·經筵。
金羲淳啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
洪樂游啓曰,明日常參·經筵,取稟。傳曰,停。
金羲淳啓曰,假注書李允謙,身病猝重,勢難察任,今姑改差,何如?傳曰,允。
李益運啓曰,卽伏見禮曹草記,則以趙鎭豐上言草記批旨中,似此訟辨之似字,誤書以以字,奏御文字,何等審愼,傳敎謄書,尤有所重,而有此錯誤者,萬萬未安。原草記,使之改修正以入,而當該堂上,不可無警,從重推考,何如?傳曰,允。
傳于李晩秀曰,諸承旨持公事入侍。
李晩秀啓曰,諸承旨持公事入侍事命下,而六房無公事,不得入侍之意,敢啓。傳曰,知道。
傳于洪樂游曰,同副承旨入侍。
李允謙改差,代以尹致永爲假注書。
兵曹口傳政事,行護軍單李書九。
李益運啓曰,新除授副應敎尹序東,卽爲牌招察任,何如?傳曰,允。
李益運,以禮曹言啓曰,洪川業儒趙鎭豐上言勿施草記批旨內,鄕曲愚蠢者,上言措語之多少未瑩,固不足深責,而婢也之本夫有無,不關於大倫,況主家所謂先訓,亦不及於本事之虛實,則厥婢之爲故都正所近,卽可知矣。都正所近之物之所産,非都正之血屬而何?且況近之産之,俱在在任時,又足爲可證之一端。曾於故家世族,似此訟辨,自有可據者。卿其更與主家門長及官高者相議,指一草記可也事,批下矣。臣更與主家門長及官高者相議,則前府使趙瑗,戶曹判書趙鎭寬等,以爲日前以三件事,已辨其誣罔,而判付,有門長與官高者更議之敎,私心悚阨,有陪於前,玆不得不更暴焉,漠然後生,事在九十年間,則無由詳知,而父祖以來相傳之言,便同目睹,則今何敢爲一毫欺隱乎?當初祖父之嚴斥者,以其無一分疑似之可言也。父兄在世之時,亦謹守先訓,依舊斥之也。所謂尙紳爲名者,祖父生時,初不一番來現,伯父及諸從相繼顯揚時,果一再來見,而其所言,不過曰渠母以爲此家血屬云矣。今則所謂尙紳之孫,句句節節,惟意搆虛,且其所謂一家諸議,許其冒錄四祖於戶籍云者,尤萬萬巧惡。丁酉年間待罪洪川時,適當式年,見其所謂尙紳之籍,而極爲驚駭,卽爲割出拔去,嚴辭叱退矣,今此云云,全事誣罔,肆然捏無,其誰欺?欺天乎。其餘前後事狀,已悉於前,今不敢更陳,而所謂尙紳及尙紳之子,數三十年,寂然無聞,渠自冒姓於鄕曲,今忽其孫,做出無根之言,作爲左契,以至於欺罔天聽,事之痛惡,莫此爲甚。今因判付內辭意,更爲會議,而若變改初心,弁髦先訓,則生無以擧顔天壤,死無以歸拜祖先,天日在上,焉敢誣也云矣。趙尙紳之血屬與否,無以詳知,故取考京兆帳籍,則尙紳以故都正道輔爲父,年久帳籍,斑斑可據。若如本家之言,則何其至今任他所爲,不爲禁斷乎?此爲疑訝之一端,而事係倫紀,臣不敢擅便,上裁,何如?傳曰,倫綱不以貴賤有差等,幽隱不以巨細有分別。今夫趙尙紳者,云是故都正外出,而都正先逝,命無治亂,倫綱之不明,幽隱之不伸,于今九十年矣。然於九十年間,戶口成籍,皆以故都正爲父,故郡守爲祖,豐安君爲曾祖,一一載錄,藏之本縣及京兆,其後都正之子若孫曾之爲京兆尹及郞官者,如故判書以下,不下爲十五六人之多,則何去而不之禁,及趙瑗之爲洪川也,獨於丁酉一式而不許云云。渠有何過於諸父諸兄之知識,而有此擧乎?所謂不許者,不踏官印乎?不踏吉挾乎?不書於原帖乎?不入於統戶乎?旣無明文,何以取信,而分明有相左之跡,則何故不卽還充婢案乎?苟使尙紳者,初非其家孽屬,則初何爲而頉給乎?因此而益知敦寧帖之非虛罔矣。故都正生時,不爲來現一款,瑗說不成說,故都正作故,在於甲辰,則渠雖欲來現,年纔九歲,路且千里,淮陰之子,何以自言?此可爲非趙之證乎?瑗之伯父故判書趙尙絅,別加顧恤,又其從兄贈領府事趙暾,至令尙紳,勸卽鳴冤,尙有誦而奏之於筵席者,彼瑗也何爲者,前此意見之書納者,旣甚顢頇,今所云云,首尾衡決,又不滿一笑。瑗之所告中,尙紳母以爲此家血屬之說,顯揚時一再來見之說,有若爲尙紳落石者,而適足爲尙紳引進之的據。雖以趙家言之,故都正旣無明言,而故判書贈領府父子之所以處彼者如彼,且忠定公之有庶子,人皆不知,及其騎箕之後,始以着毛笠之奴屬,號曰相國之子,此所以忠定之高於人一等處,則瑗必欲背馳其父兄,而立異於倫綱之大節幽隱之久屈者,抑何意義?若然則何乃不於乃兄忠定事,呈單禮曹,以明其不然乎?郭崇韜拜汾陽之墓,未聞汾陽子孫之逐崇韜,如今日瑗之爲也。家人共犯,只坐尊長,事係風化,當照用金石之典,而姑且安徐,以其忠定之弟也。以此分付瑗處。造命在於人君,定倫由於秩宗,卽自卿曹,成給趙尙紳之爲嘉善大夫敦寧府都正贈崇政大夫議政府左贊成兼判義禁府事趙道輔庶子文案,使瑗及戶判諸人,持此文案,告其家廟,仍許刊錄於豐壤之世譜事,一體分付,可也。
洪樂游,以兵曹言啓曰,謹依下敎,武臣兼宣傳官吳大晉,決棍三度之意,敢啓。傳曰,知道。
洪樂游,以司僕寺一二提調意啓曰,內乘有闕之代,令該曹口傳差出,以爲推移入直之地,何如?傳曰,入直哨官若禁斷,內乘豈敢下手乎?理馬洪理燮,分揀,可也。
金羲淳,以義禁府言啓曰,吏曹參判李祖承,參議尹光普,兵曹參知李翊模等禁推過三日,草記姑放,使之謝恩事傳旨啓下矣。時囚罪人李祖承·尹光普·李翊模等就囚,已過三日,竝姑放之意,敢啓。傳曰,知道。
禁府照目,向前呂東植·趙璜鎭·李弘源·李鎭嵩·尹亨烈等原情云云。臨講期下鄕,竝依定式推考,罪各杖一百收贖,告身盡行追奪,私罪奉敎,雖與當朔內設行稍異,旣有生涼後待令之命,則在京之人,何敢出他?又或稱在外,則自有詐不以實之律,後坐起時,更爲捧招嚴勘,以爲懲後之地。其中呂東植段,非故犯云,當初傳旨之混捧,難免不審,分揀放送,仍察廳任爲良如敎。又照目,向前趙碩章·金聖灝·李敬參·李聖淵·金履垕等原情云云。專經文臣殿講時,竝居不,依定式推考,罪各笞四十收贖,附過還職,私罪奉敎,竝只付過放送爲良如敎。又照目,粘連尙州前營將李烷矣本府結語內,以判付內辭意,更加究詰,則威脅光才,畏怯自縊之狀,今旣遲晩,究厥罪狀,極爲駭痛,照法勘斷,罪杖一百收贖,告身盡行追奪,流三千里定配,私罪奉敎,因公威逼,其律太輕,驛馬濫乘,其罪不襯,更使知律文之檢律,後坐起時,照律以聞爲良如敎。又啓目,向前贊儀任藗亦原情云云。傳旨內辭緣,泛稱遲晩,刑推得情,何如?啓,所爲極爲泛濫,名以贊儀,不知去處,非今斯今,得免例訊,在渠可謂寬典,爲先除刑推議處爲良如敎。又啓目,向前白翎前僉使李星會原情云云。判付問目內辭緣,泛稱遲晩,所當請刑是白乎矣。曾經宣傳官勿爲請刑,載在大典通編,議處,何如?判付啓,與時任鎭將有間,區別功議,考律勘放後,草記爲良如敎。又啓目,向前平薪前僉使金命淑原情云云。傳旨內辭緣,泛稱遲晩,刑推得情,何如?判付啓,除刑推以草記議處照律爲良如敎。
諭善李城輔疏曰,伏以,臣猥蒙聖慈,特垂記念,一朔之內,天書三降,邇列儼臨,催召寵章,夐越常倫,荐下別諭,宣示綸音,命之以附奏讀書之士,有若臣之知識言行,或可以充數於使令之末者然,已不勝千萬懍蹙,而又以誠未孚莫我顧爲諭,惶駭戰慄,若隕淵谷,不知措躬之所。第臣於嚮者,必不以身自有之敎,謹已拜手稽首祗命矣,雖靡隆旨,有是心久矣。顧以欺謾君父,罪在罔赦,杜門俟勘,實無抗顔再進之望,而風漸轉劇之中,近經關格,餘症尙危。雖以在朝之臣,如有實病,則每曲賜體諒,許解職任,乃是天地父母之仁,而臣之癃陋,曾所俯燭矣,均霑雨露之澤,是爲顒望之情。仍伏念臣再從祖文簡公臣喜朝,久帶宮銜,痼疾在身,咫尺城闉,一未趨召,自以圖報無階,屢陳忠言,又獻東賢奏議,間附己意,至今士林,傳誦而憐其志。臣於前人,無能爲役,而然其欽頌祈祝之私,有不能自已也。臣每讀二典三模,怳然如見至治之象,竊謂後世帝王,或於一朝,有志於隆古之治,而思慮政令,純出乎天理之正,勇往直前,沛然若決江河,則卽自其日,便是熙皡之世,所謂其效甚速而至大者也。若論語朞月三年之訓,蓋指其紀綱布而禮樂行,至其旋乾轉坤之功,則在於頃刻之間,而奈之何上下數千載,明王罕作,儒敎陵夷,治日常少,而亂日常多,未嘗不爲之慨然興歎也。惟我殿下,祖述乎勳華之大猷,沈潛乎孔·朱之正脈,至誠苦心,藹然溢於絲綸,有可以感動天地,二帝三王之治,將復見於今日矣,洙·泗·洛·閩之學,將大行於斯世矣。殿下盛德大業,旣可以爲法於元良,則溫文之日章,睿學之日就,亦自有得於薰陶啓發之際矣。四方黎獻,延頸拭目,咸仰景祿之川至,而至於俗習之卑,如水益下,義理之晦塞,異端之熾盛,尙有無窮之憂矣。惟我紫陽夫子之學,集群賢之大成,承千古之墜緖,一言片辭,無非明天理開聖學之關鍵也。顧其爲書,各自類分,不相統合,散爲衆帙,莫睹全體,殿下默有契乎麟經大一統之義,將輯成全帙,與庸·學·論·孟,相爲表裏,繼往開來,發揮人極之書,盡備而無餘憾矣。方令家家諷讀,人人講究,以爲牖世正俗之美法,猗歟盛哉。夫爲治要在於敬天,敬天之要,在於用賢,唐·虞以得人而亮工,爲事天之實,夏之尊帝,商之丕釐,周之敬事,莫不由是道,而今明旨及此,急賢求士,卓冠百王,前聖後聖,同一懿範也。且以誦習朱書之士,命臣奏達,以臣無似,何敢論薦,而上有明德之主,則下必有英烈之輔,在其左右,自古而然矣。顧今中外,才彦濟濟,而又復搜羅巖嵁,則安知無傑然非常之人,應時而出乎?唯在承命之臣,盡心於簡拔而已。若使群英,布列朝端,國有倚毗,士有型範,則譬之元氣旣壯,邪沴不作,豈不爲世道之幸哉?臣聞文明而止人文也,觀乎人文,以化成天下,此乃聖人之文,而朱子以爲,國初文章,其辭甚拙,有欲工而未能之意,所以風俗渾厚,其尙質務本,有如此者。伏願殿下,常以是意,布諭群下,使之盡祛藻華,專精經藝,則亦可以爲敎育作成之一端也。史官傳批,乃優待遺逸之盛擧,而屢施於萬萬不稱之賤臣,大駭聞聽,無踰於此,亟寢殊禮,以安微分,公私幸甚。賤疾沈淹,不能治疏,今始控籲,彌增死罪。臣無任云云。答曰,省疏具悉卿懇。今秋之必欲招徠,旣屢言之,而及見來章,又以病爲辭。見今冬令,只隔一望,不於此時,强起赴召,又將期以來春,如是之際,荏苒而已,何乃不踐宿諾乃爾也?到今答於卿者,惟知一召字,卿須卽日上來。史官傳諭,辭巽甚摯,此次則欲付之道伯而轉致,予於卿,可謂事事曲循,卿固惠然來思,思有以答予眷之方。卽上下醻酢之義,未知卿能肯從否耶?近予闡明朱夫子之書,欲令家家而誦習,人人而硏究之者,易·詩·書·春·秋·禮·論·孟以外,惟夫子之書,爲準於明天理正人紀也。異端邪學之隨以闢廓,亦未必不由於斯,比之講明天人之大原,猶屬節目間。大抵是書,明於一世,然後國可以爲國,人可以爲人,舜之欲在於九章八音,而汝明汝聽,須有其人,可以從欲,予所以旁求專治之士,先從句讀訓義,而欲備顧問者此也。自卿等,各擧所知以對揚,則在朝者,竝當爭進剡牘,惟恐其或後,卿等其可忽諸?懷德儒臣處,竝傳此意,如何如何?附陳文體事,是哉是哉。卿言卽予意,予意卿言,竝有得於朱夫子所謂國初文章,其辭甚拙,有欲工而未能之之一段,故予每諭筵臣,以文而如卞季良·崔恒·徐居正諸人,始可以處詞垣贊皇猷,外此皆苟也。又下於此而金錫胄諸人之體出,而渢渢之希音,不復覩矣。但學問之士,反於彼,世級雖降,圖書雖遠,猶將聖人之微言,紬繹縷釋,往往有發前人未發者,經學文章之所由分,乃如此。在今矯俗之道,正在於不以經學爲忌諱,使中外之人,曉然知趨向,則世道其庶幾乎,士氣亦庶幾乎。此予所以日夜惓惓者也。仍傳于李益運曰,此批答,下諭道臣,令地方官傳諭。
己未九月十六日午時,上御便殿。同副承旨入侍時,同副承旨洪樂游,假注書李允謙,記注官金景煥·承膺祚,以次進伏訖。命書禮曹回啓洪川幼學趙鎭豐上言事判付訖。上曰,此判付,使右副承旨金羲淳,淨書一通,傳給戶判,可也。仍命退,承史以次退出。
上在昌德宮。停常參·經筵。
李益運啓曰,明日常參·經筵,取稟。傳曰,停。
洪樂游啓曰,來二十一日,朝參日次矣,敢稟。傳曰,停。
李益運啓曰,來二十一日,輪對日次矣,敢稟。傳曰,後日次待令。
金羲淳啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮在外,監察茶時之意,敢啓。傳曰,知道。
洪樂游啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,假注書呂東植,謂有身病,不爲仕進,事體所在,萬萬駭然。所當重勘,而本院請推之外,無他可施之罰,何以爲之?敢稟。傳曰,如許啓辭,何可入之乎?嚴飭仕進。
李益運啓曰,奏御文字,何等愼重,而卽伏見濟州別進上誕日方物啓本,則年月日下,書以行牧使判官,事未前有,萬萬駭然。原啓本,雖不得不捧入,當該判官趙章漢,所當重勘,而本院請推之外,無他可施之罰,何以爲之?敢稟。傳曰,罷職,可也。
傳于洪樂游曰,同副承旨入侍。
傳于金羲淳曰,都承旨·左副承旨許遞。前望單子入之。
承旨前望單子入之,閔台爀·徐美修落點。
以右邊捕盜廳單子,北部佛光里契居良人崔大興等家失火時禁盜無事事,傳于洪樂游曰,該大將病難察任,而左大將,以失火事,經夜始登聞,已有記過待令之命,則右廳之又復犯科於數日之內,紀綱所在,不可仍置,而此大將,姑難責以職務。該廳校屬等,令壯勇兼帥,嚴棍草記,該大將姑爲許遞。
傳于徐美修曰,政官牌招開政。穩城府使特換之後,數朔尙未出場,而廟堂無一言皁白,甚慨然。該府使申光輅下送,非可論,作闕差代。以此觀之,守令之許多上京者,不卽飭還,亦可知之。今則科日不遠,第於其後,一竝卽爲下送。
洪樂游啓曰,新除授左副承旨徐美修,卽爲牌招,何如?傳曰,允。
洪樂游啓曰,右邊捕盜大將趙心泰許遞事,命下矣。在前如此之時,有他邊大將兼察之例,今番則何以爲之?敢稟。傳曰,命召,從事官使之替納。
兵曹,以柳孝源爲右邊捕盜大將。
洪樂游啓曰,新除授右邊捕盜大將柳孝源,卽爲牌招,命召及大將牌·傳令牌,傳授,何如?傳曰,允。
吏曹口傳政事,行大司成單李晩秀。
傳于金羲淳曰,右副承旨與大司成入侍。
金羲淳,以義禁府言啓曰,綾州牧使李宗燮拿問事,傳旨啓下,而拿來羅將,前已發送矣。卽接水原府留守徐有隣移文,則以爲李宗燮,今月十六日,到本府店幕,遭其母喪云,依法典給暇,過葬後拿囚,何如?傳曰,喪前所犯,例皆蕩滌,勿爲拿來,其代,令該曹今日政差出,可也。
有政。吏批,判書徐龍輔進,參判李祖承進,參議尹光普進,行右承旨金達淳進。以李書九爲工曹參判,鄭日煥爲工曹參議,宋守淵爲綾州牧使,李尙說爲穩城府使,李宗蕃爲濟州判官,李英紹爲金溝縣令,承文副正字單金秉淵。
兵批,判書李在學中旬進,參判洪聖淵病,參議朴奎淳病,參知李翊模入直進,同副承旨洪樂游進。僉知三單李孝承·李邦壽·白東遠,護軍李東埴單付,副護軍閔昌爀·李魯春·徐有聞·安任權,以上單付。
傳于徐美修曰,園令爲外任之代,今日政各別擇擬以入,而權作令窠,爲其鍊務,反不無數遞之弊,此後令與別檢·參奉間,令該房,轉稟然後差代,而今番則欲以初仕試之,以參奉擬入事,分付。韓象履爲顯隆園參奉。
假注書呂東植有頉,代以李游夏爲假注書。
以京畿監司徐鼎修啓下,翼成公黃喜墳山,就審後形止馳啓事,判付內,近因重臣筵奏,雖知所訴之甚猥越,當者之非直派,而塋域之樵牧不禁,四山之松榟濯然,以翼成墳山之體貌,今聞鞠茂如許,朝家猶爲之悶歎。凡爲翼成孫之在京從官者,自訟之不暇以爲尤如何?俾卽除朝辭往省,蕪翳者除治,稀闊處補缺,環封周遭,煥然一新,不問知爲翼成之墓,則行者必式,居者必護,必不若前之任他。卿其將此判付,招致其家門長分付,仍又嚴飭地方官,此後厥墓不謹禁伐者,以時摘奸後,形止報營,亦卽狀聞,當該官高者,施以不應爲之律,以寓曠想之思事,回諭道臣爲良如敎。
洪樂游,以都摠府言啓曰,副摠管金履翼,以武臣堂上祿試射試官,訓鍊院晝仕出去之意,敢啓。傳曰,知道。
金達淳,以兵曹言啓曰,昨日一所巡廳犯夜被捉出身金道燁,依更數嚴棍十度之意,敢啓。傳曰,知道。
洪樂游,以備邊司言啓曰,卽見大司成李晩秀所啓,則以爲每當謁聖時,本館論報備局,劃給物力,以爲多士接待之需,而乙巳春大臣,以兵戶曹及宣惠廳錢米木,覆奏劃送矣。見今謁聖不遠,而本館事勢,近益匱乏,依乙巳例,戶曹錢二百兩,兵曹錢二百兩·木一同,宣惠廳米三十石區劃事,請令廟堂稟處矣。乙巳謁聖時,大臣果爲筵稟,以兵戶曹錢各二百兩,酌量劃給,而以本館形勢之與前有異,兵曹木一同,惠廳米三十石,加數區劃矣。見今科期不遠,本館事勢,近猶苟簡,依此劃送之意,分付各該曹及該廳,此後事力稍裕之時,則加送米木,不可仍以援例,竝以此分付本館,何如?傳曰,允。
金達淳,以壯勇營言啓曰,以司僕寺草記內乘洪理燮降定理馬事,傳曰,知道。不卽稟告之直房入直哨官,亦爲降定燈籠軍事,分付該營可也命下矣。直房入直哨官柳命源,降定燈籠軍之意,敢啓。傳曰,知道。
洪樂游,以壯勇營言啓曰,本營從事官宋守淵,今日政移除綾州牧使矣。本營多有擧行之事,有難數遞,從事官之任,仍任,何如?傳曰,允。
金達淳,以禁衛營言啓曰,本營哨官趙檀,受由過限,依例汰去之意,敢啓。傳曰,知道。
金羲淳,以義禁府言啓曰,前校理閔命爀,承文院副正字呂東植·趙璜鎭·李弘源·李鎭嵩,成均館典籍尹亨烈等推考事,傳旨啓下矣。呂東植·趙璜鎭·李弘源·尹亨烈等,今方待命,竝拿囚,而閔命爀,下去京畿驪州地云,依例發遣府羅將拿來,何如?傳曰,允。
金羲淳,以義禁府言啓曰,時囚罪人金命淑原情公事,判付內,除刑推以草記議處照律事,命下矣。金命淑,莫重稅船,不善護送,以致境內臭載之擧,揆以法意,殊甚可駭。以此照律,罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條曰,犯私罪杖八十,奪告身三等,犯枉法受贓外,笞杖竝收贖矣。金命淑杖八十收贖,奪告身三等放送,何如?傳曰,允。
金羲淳,以義禁府言啓曰,時囚罪人李星會原情公事,判付內,與時任鎭將有間,區別功議,考律勘放後,草記事,命下矣。李星會本府覆啓內,罪人胤錫,罪犯何如?而任其行止,移處海口,致有此渰死之境,亦極痛駭,拿問嚴勘。罪取考律文,則大明律制書有違條有曰,凡奉制書有所施行而違者,杖一百,大典通編逃亡條有曰,緣坐罪人擅離者,地方官本律外加一等,推斷條有曰,犯私罪杖一百以上決杖,告身盡行追奪,雜令條有曰,王府決杖者,代以金贖矣。李星會杖一百加一等,杖六十收贖,告身盡行追奪,徒一年定配,而其十二代祖禮長,佐翼功臣云,功減一等,減徒加杖,杖一百收贖,告身盡行追奪,放送之意,敢啓。傳曰,知道。
己未九月十七日未時,上御便殿。同副承旨入侍時,同副承旨洪樂游,假注書尹致永,記注官金景煥·承膺祚,以次進伏訖。上曰,政官入來與否,知入。賤臣承命出。仍命退,承史以次退出。
己未九月十七日申時,上御便殿。右副承旨與大司成入侍時,右副承旨金羲淳,假注書尹致永,記注官金景煥·金珍恪,大司成李晩秀,以次進伏訖。上曰,弘化門之開,成均館官員之入來知入,衛軍六七名,分付兵曹,卽爲待令。賤臣承命出傳。上曰,懸板甚重且大,必以鐵索,兼設橫木,仍卽堅揭,似可完固矣。晩秀曰,下敎至當矣。今則日已暮矣,臣將明入泮宮,觀其所懸形止,仍卽揭板爲計矣。上曰,好矣。仍命退,諸臣以次退出。
上在昌德宮。停常參·經筵。
洪樂游,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,明日常參·經筵,取稟。傳曰,停。
洪樂游啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
洪樂游啓曰,御營廳將官來言,今日本廳軍兵,日次私習云矣,敢啓。傳曰,知道。
金達淳,以吏批言啓曰,今九月二十日,祿都目政事爲之之意,敢啓。傳曰,知道。
傳于洪樂游曰,右副承旨入侍。
傳于李益運曰,左承旨入侍。
承旨前望單子入之,崔獻重落點。
兵曹口傳政事,副護軍單金羲淳。
閔台爀啓曰,新除授同副承旨崔獻重,卽爲牌招,何如?傳曰,允。
以監軍單子,傳于洪樂游曰,出使人備郞中,口傳相換。
兵曹口傳政事,宣傳官金麟鍾,備邊郞李濟和相換。
以訓鍊都監習陣單子,傳于洪樂游曰,中旬纔過,習陣則念後一次爲之事,分付,此單還給。
以同副承旨崔獻重牌不進罷職傳旨,傳于洪樂游曰,斥邪而被衊,非其情,且況伸釋備至,間亦譴補,則又復違牌,駭然甚矣。此傳旨豈可捧入?仍以前牌嚴飭,使之追省記入直。
洪樂游,以兵曹言啓曰,中旬試才時,鐵箭三矢一百五十步以上入格者,依三軍門例,閑良直赴殿試,出身加資事,已有定式矣。今此中旬試才時,禁軍朴養湜·金宅淳·李邦績,別付料軍官閑良崔正權,禁軍折衝崔廷勳,鐵箭三矢入格,依例別單書入之意,敢啓。傳曰,知道。
洪樂游,以武臣堂上祿試射試官意啓曰,今日試射時,禁衛營千摠張重吉,未滿四矢,依承傳罷職,何如?傳曰,以近日試規之解弛,能守法,不敢容奸,何可罷職乎?外此無士夫廉恥之徒,從當有別般竝與試官,施以重律之擧。
崔獻重,以義禁府言啓曰,江原道鐵原府徒三年定配罪人成海應放送事,承傳啓下矣。成海應放送事,分付該道道臣之意,敢啓。傳曰,知道。
徐美修啓曰,卽伏見漢城府回啓下者,則啓本,書以狀本,末段吏讀,尤涉不審,臣等之矇然捧入,不勝惶恐,而奏御文字之不能審愼,不可無警。當該堂上推考,何如?傳曰,允。
漢城府啓目,粘連觀此京畿監司徐鼎修狀本,則以爲洪·成兩山,形局旣異,坐立或見或不見,且非禁養之處,則閔氏之爲夫籲冤,理所當然亦爲白有臥乎所,山主之爲洪家分明,洪山之爲內白虎亦分明,而尺量又至於七十八步之近,則閔氏悶迫情節,雖曰矜惻,以訟理言之,士夫家墳山,與常漢有異,如此礙逼之地,山主之必欲禁斷,不是異事,上裁,何如?判付啓,雖曰一岡,旣云異局,此而不見,彼乃坐見,禁之於未用之前固可,掘之於旣葬之後太過,主客從他主客,成訟之不當置落科者,不特爲故府尹地,在訟理卽然是置,分付道臣,以此決給於兩隻處,莫敢更或煩籲爲良如敎。
兵曹判書李在學疏曰,伏以,臣聞古人有言曰,服之不衷,身之災也,臣之近日歷揚,不啻不衷之服,則災隨而生,乃理之常。今玆閔昌爀之疏,卽其驗已,臣以孤弱之植,蔑劣之姿,猥叨畿輔重任,首尾三載,一無善狀,上不能報答洪私,下不能振刷頹綱,不職之罪,無所自逃,而不惟譴何之不加,反承中權內移之命,恩寵愈隆,涯分太濫,反躬自省,誠不知何以致此。受任以來,一倍兢惕,惟以殫竭之義,思爲涓埃之效,而精力才具,最居人下,軍旅之事,全昧曉解,擧行之節,亦多昏錯,每自公退,汗沾于衣。若不早自引退,則畢竟僨誤,理必無幸,當遞之義,何待乎橫逆之來,而今此所遭之奇怪,誠是意慮之所不到也。本事顚末,已有略陳於問啓,而其言則至瑣而極屑,其事則指無而爲有,惟意叫嚷,至登章奏,有不可以常理論之,臣不欲與之呶呶,重傷事體也。第其怒臣而持臣者,專在於壓良二字之題,而若使事實,果如其疏所云,則今於時道臣之行査,何爲節節綻露,終施壓良之律耶?臣之當初處事,失之太弱,以致凌踏之至此,此實臣之自取,而以若虛罔之說,搆捏侵辱,略無顧忌,是誠何心也?若臣之所駭愕慚恧者,本事虛實,且置之,名以道臣,受侮管下,有此前所未聞之擧,古所謂臣何足言有辱朝廷者,正爲臣道也。日前恩批,曲賜開釋,伏地奉讀,不勝惶感,顧以危蹙之迹,實無冒進之路,而召牌荐降,陪衛在卽,怵畏義分,黽勉就列,又値事故之無暇,不得言私,而滿心慚悚,歷日未已,揆以廉義,終難一味淟涊,玆敢略暴微懇,仰干宸嚴。伏乞聖明,俯賜諒察,亟降威罰,以安賤分,仍治臣瀆擾之罪,以肅朝綱,千萬幸甚。臣無任云云。答曰,省疏具悉。卿其勿辭行公。
嘉慶四年己未九月十八日午時,上御便殿。右副承旨入侍時,右副承旨金羲淳,假注書李游夏,記注官金景煥·承膺祚,以次進伏訖。上曰,右副承旨許遞。令該曹口傳付軍職,前望單子入之。命書傳敎訖。命退,承史以次退出。
嘉慶四年己未九月十八日未時,上御便殿。左承旨入侍時,行左承旨李益運,假注書李游夏,記注官金景煥·承膺祚,以次進伏訖。益運曰,臣以再明傳香,當爲齋宿,而方帶金吾兼銜,故敢此仰達矣。上曰,禮房承旨兼帶金吾之任許遞。命書榻敎訖。命退,承史以次退出。
上在昌德宮。停常參·經筵。
李益運啓曰,明日常參·經筵,取稟。傳曰,停。
洪樂游啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
傳于洪樂游曰,諸承旨持公事入侍。
傳于閔台爀曰,都承旨入侍。
傳于李益運曰,承旨房仍,右承旨爲兵房,右副承旨爲刑房。
傳于徐美修曰,左副承旨入侍。
傳于崔獻重曰,同副承旨入侍。
傳于徐美修曰,守令有闕之代,令該曹口傳差出。
吏曹口傳政事,以沈銖爲綾州牧使。
以黃海監司朴基正狀啓,殷栗縣定配罪人劉興蕃,逃躱後日限已過,尙未捕得,該縣監元在明罪狀,令攸司照法勘處事,傳于徐美修曰,近來紀綱,何忽若是其掃地乎?到配罪人之逃躱形止之登聞,非止一再,海西事駭然甚矣。他道亦然,法將焉用?此後更有如許之弊,則道臣焉逭其罪?該守令等知戢間,隨現施以加倍之律事,令該曹,嚴飭諸道,莫敢更犯,亦令禁府,載之謄錄。限百日不爲捉納,先自該縣監,拿致禁府嚴覈,卽其地定配事,分付。
崔獻重啓曰,奏御文字,何等愼重,而卽伏見全羅右水使林栽洙官鎭門聚點啓本,則字劃,間多差誤,各鎭之若島若浦,或書或不書,事體所在,萬萬駭然。原啓本係是軍政,雖不得不捧入,不可無警,從重推考,何如?傳曰,允。
崔獻重,以都摠府言啓曰,都摠管趙鎭寬,以知義禁府事,本府坐起晝仕出去之意,敢啓。傳曰,知道。
崔獻重,以兵曹言啓曰,景福宮衛將閔孝騫,除授在外,訓鍊院僉正高漢祿,呈辭在外,俱已過限未上來,竝依法典改差,何如?傳曰,允。
崔獻重,以備邊司言啓曰,北道先運襦衣作木三十七同零,去核木花二千一百三十七斤零,照數捧上,尺量稱量後,仍爲監封逢授於齎去禁軍處,沿路輸運及本道頒給時,各別着念擧行,俾無尺寸斤兩從中閪失之弊事,別爲措辭,發關嚴飭之意,敢啓。傳曰,知道。久必易弛,西北道帥臣擧行勤慢,自有考察之道,而各鎭堡分給形止,聞於捕將之言,昨年下送捕校回告內,以營閫裨屬之作弊,與各邑順付之際,奸狀多端云,而姑從三令五申之意,雖不處分,何可番番寬恕乎?
崔獻重,以訓鍊都監言啓曰,今番中旬時,勸武軍官南宮,別軍官柳厚源,六兩二矢各越一百五十步,一矢俱入一百四十五步,別單判付內,更考賜第文蹟草記事,命下矣。取考本局文蹟,則辛亥年中旬時,前大將趙心泰,以一矢一百四十五步以上之類,閑良直赴,出身加資事,擧條啓下。禁衛營則曾有二矢一百四十五步賜第之例,御營廳則有一矢一百四十步別單修啓之定式矣,敢啓。傳曰,然則兩人竝直赴殿試,令政院捧傳旨,可也。
禁府啓目,粘連向前任藗亦,莫重殿座之時,身爲贊儀,無去處,究厥罪狀,萬萬痛駭。以此照律,何如?判付啓,名以贊儀者,輒不等待,屢犯而不知戢,畿沿充定保軍,俾懲頑濫之悖習爲良如敎。又啓目,前校理閔命爀矣,臨講期下鄕,依定式推考,罪杖一百收贖,告身盡行追奪,私罪奉敎,事勢似然,附過放送爲良如敎。又照目,向前趙璜鎭·李弘源·李鎭嵩·尹亨烈等矣,判付內,雖與當朔內設行稍異,旣有生涼後待令之命,則在京之人,何敢出他?又或稱在外,則自有詐不以實之律,後坐起時,更爲捧招嚴勘,以爲懲後之地。罪各杖一百收贖,告身盡行追奪,徒三年定配,竝只私罪奉敎依允。各從功議減等,而定配段,收贖爲良如敎。又照目,尙州前營將李烷矣,本府結語內,以判付內辭意,發問目更加究詰,則威脅光才,畏怯自縊之狀,今旣遲晩,究厥罪狀,極爲駭痛。照法勘斷,罪杖一百收贖,告身盡行追奪,永不敍用,私罪奉敎,免竄可乎爲良如敎。
嘉慶四年己未九月十九日辰時,上御重熙堂。諸承旨持公事入侍時,右副承旨洪樂游,假注書李游夏,記注官金景煥·承膺祚,以次進伏訖。美修讀奏黃海監司朴基正啓本,罪人李春興松禾縣到配事,平安監司韓用龜啓本,殺獄罪人等同推開錄事訖。上曰,兵曹中旬試才施賞與前等比較之意,問于兵曹知入也。仍命退,承史以次退出。
己未九月十九日辰時,上御便殿。都承旨入侍時,都承旨閔台爀,假注書尹致永,記注官金景煥·承膺祚,以次進伏訖。上曰,顯隆園參奉入侍。出榻敎賤臣承命出傳。參奉韓象履偕入進伏訖。上曰,年今幾何?象履曰,三十六矣。上曰,汝父無事乎?象履曰,病尙未愈矣。上曰,汝觀光後就直耶?象履曰,然矣。上曰,兩官員竝使之赴擧,汝聞之乎?象履曰,未及知之矣。仍命退。上曰,左副承旨·同副承旨入侍。賤臣承命出傳。左副承旨徐美修,同副承旨崔獻重進伏。上曰,左副三年後始見顔貌,甚不如前矣。同副今始行公,亦過矣。仍命退,諸臣以次退出。
上在昌德宮。停常參·經筵。
藥房提調金文淳,副提調閔台爀啓曰,伏未審日間聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李益運啓曰,明日常參·經筵,取稟。傳曰,停。
洪樂游啓曰,行大司憲權裕未肅拜,執義沈奎魯,掌令南惠寬,持平權文度呈辭,掌令洪彦燮,持平李秉烈在外,監察茶時之意,敢啓。傳曰,知道。
鄭尙愚啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
閔台爀啓曰,義安大君祠版,遣承旨致祭事,禮曹單子啓下矣。何承旨進去乎?敢稟。傳曰,同副承旨進去。
傳于洪樂游曰,右副承旨入侍。
以武科初試監試官望筒,傳于鄭尙愚曰,在外兩司許遞。今日政差代,待下批牌招,監試望筒,更爲修正以入,在京者先爲出牌。
有政。吏批,判書徐龍輔,參判李祖承,參議尹光普進,同副承旨崔獻重進。以徐有大爲同義禁,鄭澣爲宗簿正,李泰熙爲典籍,學錄二單趙碩章·弼聖賚。
再政。以曺允遂爲司諫,南履翼爲掌令,金熙洛爲持平,知義禁單徐有大。
三政。顯隆園參奉韓象履,氷庫別檢尹慶曾相換。
兵批,判書李在學進,參判洪聖淵入直,參議朴奎淳,參知李翊模病,右副承旨洪樂游進。以李基讓爲副摠管,閔行源爲訓鍊僉正,金光春爲訓鍊主簿,李膺運爲全羅左水使,同知單李性淵,僉知三單柳得恭·嚴思勖·李沖彬。
洪樂游啓曰,今此謁聖武科初試一二所監試官,當爲備員進去而行大司憲權裕,行大司諫宋銓,執義沈奎魯,掌令南惠寬,持平權文度·金熙洛,獻納金銑,正言李東冕·權心彦,牌不進,大司憲·大司諫,竝更牌招,兩司承牌者,只有司諫曺允遂,掌令南履翼,無以備員受點,何以爲之?敢稟。傳曰,違牌臺諫只推。更爲牌招。
鄭尙愚啓曰,右邊捕盜大將柳孝源,以武二所初試試官,明日慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
鄭尙愚啓曰,武科初試監試官望單,掌令南履翼受點,而掌令南惠寬,誤爲肅拜,事未前有,萬萬驚駭。肅單之矇然捧入,臣等不勝惶悚,而當該臺臣,不可無警,從重推考,監試官南履翼,使之肅謝,以爲進去之地,何如?傳曰,掌令南惠寬,事雖駭然,南履翼其罪亦均,與該房卿竝遞差,前望單子入之,待下批牌招進去或坐直,可也。
承旨前望單子入之,鄭尙愚落點。
臺諫前望單子入之,掌令趙弘鎭·尹悌東落點。
崔獻重啓曰,新除授掌令趙弘鎭前任康津縣監,尹悌東前任報恩縣監,方在解由未出中,何以爲之?敢稟。傳曰,勿拘。
掌令趙弘鎭·尹悌東啓曰,臣等俱以無似,淸朝耳目之任,本自不合,而掌憲除旨,忽下於玉署入直之中,庚牌繼降,臣等怵畏義分,纔已出肅,而臣等曾於憲府,俱經亞憲,揆以格例,不可仍冒,請命遞斥臣等之職。答曰,依啓。前望入之,待下批牌招察任。
臺諫前望單子入之,掌令鄭澣·金熙周落點。
兵曹,謁聖武科春塘臺親臨殿試敎是時規矩,柳葉箭五矢百二十步,一巡二中。
鄭尙愚,以都摠府言啓曰,門考之每夜輪回巡檢,自是應行之事,而宣仁門守門將方禹鼎,以摠府巡檢之頻數,過於兵曹,對門考郞廳,顯示苦色,至發慢語,及其四更考察之際,牢睡不起,小無驚動之意云,故發牌詰責,則不少摧服,乃反勃慢。此等無嚴不謹之類,不可置之於莫重守門之地,爲先汰去,以懲日後,何如?傳曰,爲先箇箇嚴棍十五度,遠地充軍,可也。
崔獻重,以內醫院都提調·提調意啓曰,駞酪粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
鄭尙愚,以兵曹言啓曰,今此謁聖武科初試時,試官望磨鍊以入,而當品中可擬之人乏少,曾經堂上兵使,竝擬以入之意,敢啓。傳曰,知道。
鄭尙愚,以兵曹言啓曰,謁聖武科殿試節目,當爲磨鍊,而凡於殿試親臨,與命官,前期稟旨後,節目磨鍊事,曾有定式矣。今番則何以爲之,而處所,以何處擧行乎?敢稟。傳曰,謁聖武科,係是對擧,則殿試處所取稟,非所可論,此後此草記置之,可也。
鄭尙愚,以備邊司言啓曰,卽見全羅監司趙宗鉉狀啓,則以爲道內牟麥,自來不敷,而應分之數,幾盡於今夏助糧,秋耕種子,不可不念。加分之指數狀請,新有定式,而種牟與秋還有異,姑難執摠,依近例量宜加分事,請令廟堂稟旨分付矣。該道種牟加分之請,無歲無之,有難靳許,依狀請施行之意分付。種牟磨鍊,以一道泛論,則似難執摠,而以邑鎭分言,則各有報來之數,自可領略。且各樣加分之指數狀請,自是舊規,別非新式,蓋欲使營邑,知分留法意之重,而至於臨時少出入,亦許其來頭狀聞時據實附陳,則少無難行之端,而輒引量宜之近例者,雖非事之大損益,殊欠恪遵朝令之意,該道臣推考,此後則使之依定式擧行,何如?傳曰,允。
洪樂游,以義禁〈府〉言啓曰,時囚罪人趙璜鎭·李弘源·李鎭嵩·尹亨烈等,各杖一百收贖,告身盡行追奪,徒三年定配,照律公事,判付內,依允。各從功議減等,而定配收贖事,命下矣。趙璜鎭功議各減一等,杖八十,徒二年定配收贖,告身盡行追奪,李弘源·李鎭嵩·尹亨烈等,各功減一等,杖九十,徒二年定配收贖,竝告身盡行追奪,放送之意,敢啓。傳曰,知道。
洪樂游,以義禁府言啓曰,時囚罪人任藗議處公事,判付內,畿沿充定保軍,俾懲頑濫之悖習事,命下矣。任藗京畿南陽府充定保軍,而以判付內辭意,具罪目,依例發遣府羅將,押送配所,何如?傳曰,允。
鄭尙愚,以右邊捕盜廳言啓曰,本廳兼從事官柳啓源,身病猝重,勢難察任,改差,何如?傳曰,允。
己未九月二十日午時,上御便殿。右副承旨·來待諸臣入侍時,右副承旨洪樂游,假注書尹致永,記注官金景煥·承膺祚,壯勇提調鄭民始,水原留守徐有隣,以次進伏訖。上曰,打印錄名單子,自何日捧之乎?知入也。賤臣承命出傳,打印錄名,自十六日始捧之意,回奏。上曰,錄名單子,何不修入?問于泮長知入也。賤臣承命出傳,修入之前例,姑未詳知,而自今日爲始,單子修入之意,回奏。鄭民始曰,本營鄕軍軍服器械,今將造給,而物力,無推移之道,關西木劃給訓局後,餘數一百四十同,自廟堂留置於惠廳矣。此亦軍需,限四十同移來取用,何如?上曰,依爲之。出擧條徐有隣曰,外營春秋習操取稟狀啓,通稱馬步軍兵,又稱城操面操,故親軍衛長樂隊及四城協守新豐衛隊牙兵等名色,各以其類,包入其中矣。今則長樂隊出防十二部之春秋合操,農隙五朔月課,旣已一依左司鄕軍例爲之,則揆以事面,宜有區別之道。此後春秋習操取稟時,長樂隊合操一款,別爲措辭狀聞事,定式施行。至於每朔月課,則毋論本府與屬邑,亦依鄕軍月課例,隨其軍兵所在處,着意隷習之意,一體分付,何如?上曰,依爲之。月課,更待下敎爲之,可也。出擧條命退,諸臣以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,明日誕日相値,視事頉稟之意,敢啓。傳曰,知道。
鄭尙愚啓曰,來二十五日,朝參日次矣,敢稟。傳曰,停。
傳于閔台爀曰,都承旨入侍。
傳于沈象奎曰,右副承旨入侍。
備邊司薦望,以李漢豐爲壯勇大將。
兵曹,壯勇大將單李漢豐。
鄭尙愚啓曰,御營大將李漢豐,移拜壯勇大將矣。將兵之任,不可一刻無摠察之人,何以爲之?敢稟。傳曰,前望單子入之。
承旨前望單子,沈象奎落點。
傳于鄭尙愚曰,御營大將之代,衆所共知實病壯帥訓將外議薦,不能檢飭備郞之有司堂上,爲先從重推考,將望一番使之擬望,動費數時,添一酬應之端,今日廟堂,可謂勞逸倒置,慨然矣,寒心矣。
備邊司薦望,以申大顯爲御營大將。
兵曹,御營單申大顯。
鄭尙愚啓曰,新除授御營大將申大顯,卽爲牌招,傳授命召,何如?傳曰,允。
傳于徐美修曰,奉命承旨入侍。
沈象奎啓曰,同副承旨崔獻重,疏批已下,卽爲牌招察任,何如?傳曰,允。
鄭尙愚,以備邊司言啓曰,禁衛大將,今方差出,而擬望之人乏少,以二望書入之意,敢啓。傳曰,知道。
備邊司薦望,以鄭民始爲禁衛大將。
兵曹,禁衛大將單鄭民始。
徐美修啓曰,新除授禁衛大將鄭民始,卽爲牌招,傳授命召,何如?傳曰,允。
傳于沈象奎曰,來待諸臣入侍。
徐美修啓曰,禁衛大將鄭民始,牌不進推考傳旨,今方捧入,而命召傳授,一時爲急,更卽牌招,何如?傳曰,允。
以禁衛大將鄭民始再牌不進推考傳旨,傳于徐美修曰,雖是文宰,將任自別,違牌不爲呼望,仍以前牌催促。
李益運,以弘文館言啓曰,本館下番闕直,事甚未安。今日政新除授玉堂,竝待下批,仍卽牌招,以爲推移入直之地,何如?傳曰,允。未差之代,前望單子入之,待下批一體牌招,可也。
玉堂前望單子入之,修撰李垿,副修撰金履載落點。
有政。吏批,判書徐龍輔進,參判李祖承進,參議尹光普進,同副承旨崔獻重進。以曺錫中爲校理,閔命爀爲副校理,南履翼爲修撰,徐有沂爲宗簿正,李範天爲贊儀,許栮爲典籍,壯勇營軍色提調單李漢豐,金奎祥爲幽谷察訪。
兵批,判書李在學病,參判洪聖淵入直進,參議朴奎淳病,參知李翊模病,右承旨鄭尙愚進。護軍金達淳,副護軍洪樂游,副司直張至冕·趙弘鎭·南惠寬·南履翼·尹悌東·洪彦燮·李秉烈。
以全羅監司趙宗鉉狀啓,珍島郡守梁垸,身病沈重,不得已罷黜事,傳于崔獻重曰,令該曹,以可合久任人,拔例口傳擇差,斯速下送。
吏曹口傳政事,以張至冕爲直講,李敬參爲典籍,洪繼善爲珍島郡守。
鄭尙愚,以兵曹啓曰,謹依下敎,備邊司郞廳權友仁,決棍五度之意,敢啓。傳曰,知道。
鄭尙愚,以武一所試官意啓曰,今日臣等,平明開場,而捧單擧子,自天字至歲字半字,元數一千三百五十五人,先自鐵箭試取,一防牌外,加設一防牌,試取之意,敢啓。傳曰,知道。
鄭尙愚,以武一所試官意啓曰,臣所鐵箭,纔已畢試,入格爲二十九人,柳葉箭仍爲試取,而二貫革,加設二貫革之意,敢啓。傳曰,知道。
鄭尙愚,以謁聖武二所試官意啓曰,臣所今日平明開場,應射擧子,自天字至陽字半字,捧單元數一千六百十五人矣,先取鐵箭之意,敢啓。傳曰,知道。
鄭尙愚,以武一所試官意啓曰,臣所柳葉箭亦已畢試,兩伎入格爲三人,今方修正榜目之意,敢啓。傳曰,知道。
鄭尙愚,以謁聖武二所試官意啓曰,臣所今日,自天字至往字,鐵箭應射擧子一千人內,入格五十九人,而日暮姑停之意,敢啓。傳曰,知道。
沈象奎,以義禁府言啓曰,今此親臨春塘臺謁聖文武科試取時,本府都事中七員赴擧矣。本府入直都事,當直入直都事,公事回公都事,當以武都事一員,不爲赴擧之都事二員分排,而各門禁亂都事七員,無以推移。假都事七員,令該曹各別擇差,以爲分差之地,何如?傳曰,允。
判敦寧鄭民始疏曰,伏以,臣特庸孱一書生耳,將兵之任,初不可擬議,第因特命,間有冒叨,揆分量才,何敢爲承膺之計,而摠廳,以其外營之任也,壯營,爲其衛護之重也。遂不得不感恩畏義,冒昧出膺,私心恧蹙,如不自容。幸蒙生成之恩,旋卽遞改,喙息始安,感祝無地。今忽伏承禁衛大將之命,滿心驚惶,不知措躬之所。噫,臣以百無肖似之人,厚被鴻私,凡於文宰之職,揚歷幾遍,殆無遺漏,今乃濫及本色之外,連叨匪分之任,不似不稱,不成貌樣,將不免見笑於戎垣,貽累於聖朝,負乘之懼,過福之災,猶屬一身之私,不審誤恩何以及此也。假使人器相當,才具足任,臣今疾病轉痼,精力頓衰,痰擁頭疼,長時昏眩,見帶之任,猶願丐免,況此不相稱不堪當之職乎?非勳非戚,徒藉寵靈,乃以前日不得已之擧,今又作爲若固有之事,不自量度,有除輒膺,寧有是哉?殿下於臣,天地也父母也。臣之至今保全,皆出曲庇之眷,則今於惶隕悶阨之際,豈不特賜矜憐,有以處之乎?且臣於將任,自有不可進之情勢。將望體重,本無無故存拔者,而臣之前後見漏,非止一二,則廟堂之議,亦知臣之不合於是任也。公議旣云不合,私義何敢冒當?將臣雖曰不敢處義云,而臣則職雖將任,身是文宰,其何敢全貪榮寵,不顧廉防,以壞朝廷之四維乎?此尤臣不得冒沒之端也。受符體重,義不敢違召,而情實如此,屢犯逋慢,益增死罪,悚懍罔措,略控衷懇,仰瀆崇嚴。伏乞聖明,俯垂鑑諒,亟收新命,以重將任,以安微分,千萬顒祝。臣無任云云。答曰,省疏具悉。非勳非戚,不得擬將任,一自廟堂措辭啓請之規出,而初則文宰,多於武宰,題名之錄,一按可知。況卿旣經壯勇·摠戎兩營,無異宿硏,至於間漏廟剡,職由舊式之中撤。卿其勿辭,卽爲受符。
同副承旨崔獻重上疏,伏以新除臺諫,如有拘於解由者,則肅謝後詣臺引避,故例卽然,而去夜,掌令趙弘鎭·尹悌東之解由啓辭,臣以坐直,矇然書入,至承批旨。臺臣違例,姑無論,臣之昧例替行,極甚惶悚,玆敢露章自列,經出禁扃。伏乞聖明,亟命鐫斥,以爲不職者之戒焉。答曰,省疏具悉。爾其勿辭察職。
己未九月二十一日辰時,上御重熙堂。都承旨入侍時,都承旨閔台爀,假注書尹致永,記注官承膺祚·金履永以次進伏訖。上命書傳敎曰,政官牌招開政。命書榻敎曰,壯勇大將趙心泰,今姑許遞。命書傳敎曰,右副承旨許遞,前望單子入之,新除授承旨,待下批牌招察任。命書榻敎曰,壯勇大將出代間,他大將兼察,所當稟旨,而前大將鄭民始,尙在兼察中,當爲仍察,新除授大將,待下批牌招,虎符及傳令牌傳授。閔台爀曰,壯勇大將趙心泰許遞事,命下矣。出代間他大將兼察,所當稟旨,而本營前大將鄭民始,尙在兼察中,新除授大將,待下批卽爲牌招,以爲虎符及傳令牌傳授之地,何如?上曰,依爲之。出擧條仍命退,諸臣以次退出。
己未九月二十一日午時,上御便殿。右副承旨入侍,來待諸臣,奉命承旨同爲入侍時,右副承旨沈象奎,假注書李游夏,記注官承膺祚,編修官金履永,檢校提學鄭民始,直提學李晩秀,奉命承旨尹東晩,以次進伏訖。上曰,谷山馳馬臺基址甚好云,果然否?東晩曰,以凡眼見之,亦甚好矣。上曰,上層周廻幾何?東晩曰,周廻可二里餘矣。上曰,紫檀木,何如?東晩曰,未知其的是紫檀,而大槪細盤平鋪於地,望之如苔,在前人之往來者,皆由於其上矣,今則別有一條路矣。上曰,將豎之碑石,高可幾何?東晩曰,高凡四尺,比諸北道所建,差爲少矣。上曰,碑石於何取之?東晩曰,皆於本地得之云矣。上曰,水刺泉相距幾何?東晩曰,迤往則百里有餘,捷往則僅爲五十里,而路險難行矣。上曰,泉水尙在否?東晩曰,尙依舊流出,而水味亦甚好云矣。上曰,聖祖城相距幾何?東晩曰,爲三里許矣。上曰,有城否?東晩曰,前面略有基址,後面則周遭宛然矣。上曰,有七星壇云,見之否?東晩曰,在馳馬臺之北云。臣雖未及往見,而蓋是人作云矣。上曰,聖后潛邸舊基,往見之否?東晩曰,見之矣。石柱古有二焉,今餘其一,高可丈餘矣。命東晩先退。上曰,吏曹判書入侍。賤臣承命出,與吏曹判書徐龍輔偕入進伏。上曰,湖西年事,果何如?履永曰,八月以前,可謂無前大豐,而東風以後,略有減損,雖不及當初所望,而亦不失爲豐登矣。履永曰,適因言端,敢此仰達矣。臣於昨春湖南按廉復命之日,略陳結役之弊,請令道伯從長釐革矣。聞自昨秋結役之外,別有所謂考給債名色,自監營酌定斗數,遍徵於前所不徵之處云。所謂考給債云者,未知創自何時,而流來謬習,已係法外,況自官裁定,竝與曾所不侵之結而無不遍及,有若應斂之結役者然,雖不知事情之如何,而藉使本道措置,出於均役薄斂之意,旣知有此等弊端,而不爲一切革罷,反爲之立定名目,混同收斂者,與臣所陳釐正結役之本意,大相逕庭。令廟堂更加商確,行會本道,以爲別般釐革之道,恐合事宜,故敢此仰達矣。上曰,聞甚可駭。積弊之結役,尙未聞釐正,乃反有此無於前之新斂者,豈成說乎?令廟堂斯速嚴禁,可也。出擧條仍命退,諸臣以次退出。
上在昌德宮。停常參·經筵。
大殿誕日,內閣·政院·玉堂·宗親·儀賓·朝廷二品以上·六曹堂上·奉朝賀單子問安。答曰,知道。
王大妃殿·惠慶宮·中宮殿,內閣·政院·玉堂·宗親·儀賓·朝廷二品以上·六曹堂上·奉朝賀口傳問安。答曰,知道。
元子宮,內閣·政院·玉堂口傳問安。答曰,知悉。
李益運啓曰,明日齊陵忌辰祭正日相値,視事頉稟之意,敢啓。傳曰,知道。
傳于閔台爀曰,都承旨入侍。
傳于李益運曰,左承旨入侍。
傳于沈象奎曰,大臣·閣臣入侍。
傳于沈象奎曰,右副承旨入侍。
李益運,以禮曹言啓曰,今九月二十二日大殿誕日諸道所封賀箋中,昌原府使趙,以應封官,兼別軍職,各爲封箋,砥平縣監咸正禧,雖非應封官,亦以別軍職封箋矣。一體看審捧入之意,敢啓。傳曰,知道。
李益運,以禮曹言啓曰,今此大殿誕日諸道封進方物中,咸鏡道觀察使臣具㢞,北關出巡,故本營方物都事,代行封進矣。啓本中,以都事朴察遠書入之意,敢啓。傳曰,知道。
鄭尙愚,以謁聖武二所試官意啓曰,臣所今日平明開場,鐵箭應射擧子,自秋字仍爲試取,而元防牌外,加設一防牌試取之意,敢啓。傳曰,知道。
鄭尙愚,以謁聖武二所試官意啓曰,臣所今日,自秋字至陽字半字,鐵箭應射擧子六百十五人內,入格一百五十八人,昨日入格五十九人,合入格爲二百十七人,鐵箭旣已畢試,柳葉箭鱗次試取,而元貫革外,加設八貫革,試取之意,敢啓。傳曰,知道。
己未九月二十二日辰時,上御便殿。大臣·閣臣·來待諸臣同爲入侍時,行都承旨閔台爀,行左承旨李益運,假注書尹致永,記注官承膺祚·金履永,判府事沈煥之,左議政李秉模,右議政李時秀,水原留守徐有隣,一提調鄭民始,原任直提學徐龍輔·鄭大容,二直提學李晩秀,原任直閣金勉柱,壯勇使李漢豐,原任直閣徐榮輔·金祖淳,檢校直閣沈象奎·金近淳,檢校待〈敎〉李存秀,以次進伏訖。煥之曰,聖候,若何?上曰,一樣矣。煥之曰,王大妃殿氣候,若何?上曰,一樣矣。煥之曰,惠慶宮氣候,若何?上曰,一樣矣。上曰,近來備局事,稽忽益甚。此果新出下吏,不善擧行而然耶?卿等不能申飭而然耶?昨使注書,招致備郞,將望使之受來,則最晩始入,旣有前望入之之敎,則有何取捨而若是遲滯也?廟堂自是重地,擧行敏速,然後他司,自可傚則。近來則如至易之將望,不卽擬入,此則有司堂上之責。卿等於平日,若能檢束,何如是怠慢之甚也?此專由於有司堂上之莫敢誰何而然,更何言哉?所謂書吏等,全不解事,李書九亦爲占便,有如昨日之事,渠一遡島風,然後凡係籌司事,始可敏速擧行云耶?毋論小大事,職由紀綱之掃地,予或責及於有司之臣,則卿等輒皆引義,是豈成說?昨日傳敎中,駭然慨然云者,非獨爲有司堂上而言也。廟堂如是之故,向者箭竹,自備局命入,則束以藁索,可不寒心?近年以前,則或不時命入,箇箇編繩,懸以木牌矣,近來則絶未見舊時樣矣。又至於本司回啓等文書,聯幅後面,初不踏印。旣是奏御文字,則其在愼重之道,不能檢察,若是泛忽,抑或急於入啓,有此顚錯耶?此雖微事,可不念體貌乎?上曰,以向來金載瓚疏語見之,樞銜忽至云者,雖曰無心所致,以崇秩重臣,做此妄錯,事君之道,固如是乎?予則以忠厚之義,只令罷職而止,爲臺閣者,無一言相規者,此都是朝廷之蔑法,紀綱之壞了也。秉模曰,臣等不善奉職,至承嚴敎,不勝惶懍矣。秉模曰,今年節使行方物,以三起筵稟磨鍊矣。日前見禮部咨文謄本,旣有三節慶賀表文勿爲封進之知委,則方物自在勿論,旣無賀表與方物,則使名,似當以歲幣使改稱。令該曹依此啓下,亦爲分付於戶禮曹及槐院·譯院,何如?上曰,依爲之。出擧條仍命退,諸臣以次退出。
己未九月二十二日午時,上御便殿。右副承旨入侍時,右副承旨沈象奎,假注書尹致永,記注官承膺祚·金履永,一提學鄭民始,原任直提學徐龍輔,二提學李晩秀,原任直閣金祖淳,檢校直閣金近淳,以次進伏訖。上曰,卿等尙在否?上曰,禁將之顔貌,近何瘦敗乎?昨已出肅,本營貌樣,果何如?將校等威儀,亦不怪異歟?民始曰,間未多日,未諳其何如樣矣。上曰,古之將臣先生案,輒多文宰,而近則絶罕,然而卿之新除,出於勢不得已,須勿辭巽也。民始曰,如臣鹵莽,最下於人,前後踐歷,罔非兜攬,及叨將任,殆若非臣莫可者然,是豈惟愼柬將之道?且將任至重至大,如臣下品,實不堪一日冒據矣。將於數日間,擬陳微懇,冀蒙體諒矣。上曰,卿外更有誰乎?民始曰,今吏判,曾入於御將望矣。上曰,將望之苟艱,莫近來若。如廣留與吏判,卽是旣入之人,何不竝擬云耶?民始曰,薦望事,臣未知其所以然矣。上命民始曰,卿見保定門外新設門役處乎?民始曰,誠幸不日而成,而新築土墁,外則川邊,內是腐土,此但所見如何而已。至於木橋,橫絶廣川,薄板載土,似欠完固,況是正門路,則於臣意,恐涉未安矣。晩秀曰,谷山府聖蹟碑,依咸興馳馬臺碑例,豎立於聖祖城內事,奉承下敎矣。御筆碑本,今卄四日抄啓文臣洪命周,當爲齎奉下去,始刻及豎碑吉日,令日官推擇,則始刻今月二十九日辰時,三十日卯時,豎碑十月初三日卯時,初六日卯時爲吉云。以此日時,推移擧行之意,分付道臣,何如?上曰,依爲之。出擧條仍命退,諸臣以次退出。
上在昌德宮。停常參·經筵。
李益運啓曰,明日常參·經筵,取稟。傳曰,停。
閔台爀啓曰,左副承旨徐美修,今日不爲仕進,卽爲牌招,何如?傳曰,許遞。前望單子入之,待下批牌招。
承旨前望單子入之,金羲淳落點。
鄭尙愚啓曰,兵曹判書李在學,以纛所獻官,明日受香出去,而展拜時,別侍衛不可不備,何以爲之?敢稟。傳曰,禮判爲獻官,使之出齋,可也。
傳于鄭尙愚曰,禮兵房承旨入侍。
傳于李益運曰,明日由逌瞻門,當詣景慕宮展拜,仍審坐榻修改之役,還御明政門,秋到記製述懸題科次及殿講,便殿爲之,該房知悉。傳于崔獻重曰,明日同副承旨,馳詣太學,朝食堂至今初一日到記,收取以來。
傳于金羲淳曰,明日親臨到記製講試官,雖令通用,命官文衡則年老,殿講命官則右相,考官則同成均李秉鼎,行護軍李冕膺爲之。
傳于崔獻重曰,發遣吏郞,諸執事淸齋與否,摘奸以來。
鄭尙愚,以都摠府言啓曰,宣仁門守門將方禹鼎汰去草記批旨內,嚴棍十五度,遠地充軍事,命下矣。依下敎,決棍十五度之意,敢啓。傳曰,知道。
鄭尙愚,以兵曹言啓曰,因都摠府草記,宣仁門守門將方禹鼎,嚴棍十五度,遠地充軍事,命下矣。罪人方禹鼎,旣已決棍,慶尙道機張縣充軍,具罪目定驛子,押送之意,敢啓。傳曰,知道。
鄭尙愚,以備邊司言啓曰,傳曰,將望何等體重,而吏判之曾入御將望者,今番不擬於諸窠云,非漏則拔,必居其一,欲知委折,令廟堂具由草記事,命下矣。昨年八月十九日次對入侍時,文宰之只經摠戎使者,不得入於壯營及三局大將望,時任壯勇大將·訓鍊大將,勿擬於摠使望事稟定,而雖不出於擧行條件,連爲依此排擬之意,敢啓。傳曰,旣入於三局之望,無端不擬於三局乎?此後旣擬者勿拔,而文宰之只經摠帥者,不擬三局云云,終涉於口來分付,亦當一番詳考文蹟,劃一定式者也。
鄭尙愚,以備邊司言啓曰,頃因濟用監主簿李英裕所懷批旨,江華·吉祥·仁政·佛恩等面牧場折受畓疊稅委折,詳査狀聞之意,行會矣。卽見江華留守洪明浩狀啓,則以爲考閱文跡,則三去庚寅故判書臣趙啓遠留守時,每十負作木二疋收捧後,許令永作私田,而貧不納木者,每負皮穀一斗五升收稅。至庚辰故判書臣元景淳留守時,三面田每負太一升,畓每負租五升,更爲定稅,仍屬於修城所。辛巳故相臣洪樂性留守時,以地薄稅重,田畓兩稅,各減其半。庚寅因臺臣朱炯質所啓,依庚辰定稅例復設,尙今遵行,而蓋此三面時起田一百三十結六十三負五束,畓一百二十九結三十五負八束,當初以罷牧場地,許民耕食,旣非給價買得者,則其所定稅,不可與元帳付買賣之田同然,中年付於修城所,加捧兩稅,而官廳原稅,畓每結米十六斗,田每結米十二斗太四斗之外,又有修城所田每結太十斗,畓每結米二十斗加納,故居民輩,應稅偏苦,果不無從前呼冤之端,疊稅委折,如右所陳云矣。今以狀辭觀之,三面之土,無論田畓,俱非原帳付,而全屬本府者,則比如有土免稅之旣捧公稅,又捧私稅,外似疊稅,而其實則非疊稅也。第以前經歷李英裕擧條論之,則蓋謂畓稅之分屬官廳及修城所者,官廳則每結米爲十六斗,修城所則每結米爲二十斗,若減此修城納每結米四斗,通作官廳納每結米十六斗之例,則百餘結所縮,只三十餘石云云之意,而守臣所論中,竝擧田稅者,已與擧條本意有異。且但及其從前偏苦與加稅年條,不言其減與不減之官民便否,又不請廟堂稟處,事甚疎忽,該守臣推考。目下民情,眞有偏苦呼冤之歎,修城所所縮,亦如前經歷所陳,無甚關重,則依官廳例,畓每結四斗減給後,形止狀聞,如有別般難處之端,則亦令具意見論列馳啓,何如?傳曰,允。
鄭尙愚,以壯勇營言啓曰,以右邊捕盜廳北部佛光里契失火時禁盜單子,傳曰,該大將病難察任,而左大將,以失火事,經夜始登聞,已有記過待令之命,則右廳之又復犯科於數日之內,紀綱所在,不可仍置,而此大將,姑難責以職務。該廳校屬等,令壯勇兼帥,嚴棍草記,該大將姑爲許遞事,命下矣。右邊行首軍官朴文徵,該里次知軍官金九鼎,軍丁部將韓錫箕,各嚴棍十五度之意,敢啓。傳曰,知道。
鄭尙愚,以謁聖武二所試官意啓曰,臣所今日柳葉箭,今已畢試,而兩技入格,只爲三十人,雖不滿元額數,不得已以此計劃,出榜詣闕之意,敢啓。傳曰,知道。
鄭尙愚,以訓鍊都監言啓曰,今九月二十四日景慕宮展拜時因兵曹節目,金虎門軍三十名除出,把摠金宅和,哨官張鉉擧率領,挾輦侍衛,集春營軍五十名,哨官李鎭國,領赴于都領營門,東營軍三十名,哨官李惟啓率領,宮大門外把守,還宮後各還直所,而竝待標信擧行之意,敢啓。傳曰,知道。
鄭尙愚,以訓鍊都監言啓曰,明政門親臨秋到記儒生製述時,因兵曹節目,金虎門軍三十名,把摠金宅和,哨官張鉉擧率領,挾輦侍衛,西營軍四十五名,哨官李應會率領,設布帳外排立,北營標下軍三十五名,軍餉色軍十五名,廣智營軍四十五名,別將李延弼率領,弘化門外北路排立作門,集春營軍四十五名,哨官李鎭國,東營軍四十五名,哨官李惟啓,領赴于南路排立御營廳堂上將官處,雜人一切嚴禁,事畢後各還直所,而竝待標信擧行之意,敢啓。傳曰,知道。
鄭尙愚,以御營廳言啓曰,今九月二十四日景慕宮展拜時,依兵曹節目,弘化門入直軍五十名,待標信除出,新營入直千摠梁埉,出番哨官金鼎猷,領赴于禁衛營都領陣,而解嚴後,各還本處入直之意,敢啓。傳曰,知道。
鄭尙愚,以御營廳言啓曰,今九月二十四日明政門親臨秋到記儒生製述時,依兵曹節目,銅龍門入直軍二十七名,建陽門入直軍二十名內,各留營直五名,該入直將官率領仍直,餘皆除出,出番把摠鄭潤玉,哨官姜碩璜率領,設布帳外環衛,新營入直軍三十四名內,除營直五名,依例除標信除出,東營·集春營入直軍各四十五名,入直千摠梁埉,哨官李邦鉉率領,弘化門外南路,排立作門,事畢後各還本處入直,而竝待標信擧行之意,敢啓。傳曰,知道。
鄭尙愚,以御營廳言啓曰,本廳把摠李顯昱,身病甚重,勢難察任,改差,何如?傳曰,允。
己未九月二十三日辰時,上御重熙堂。禮兵房承旨入侍時,行左承旨李益運,右承旨鄭尙愚,假注書李游夏,記注官金景煥·金履永以次進伏訖。上曰,京畿都事待令。上曰,承文院回咨,催促爲之。上曰,將望何等體重,而吏判之曾入御將望者,今番不擬於諸窠云,非漏則拔,必居其一,欲知委折,令廟堂具由草記。出榻敎仍命退,承史以次退出。
上在昌德宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
李益運啓曰,明日常參·經筵,取稟。傳曰,停。
金羲淳啓曰,訓鍊大將徐有大,御營大將申大顯,以東南關王廟獻官,今方受香出去矣。所佩命召,及申大顯兼帶左邊捕盜大將命召·大將牌·傳令牌,來請還納,何以爲之?而將兵之任,不可一刻無摠察之人。捕將則在前如此之時,有他邊大將兼察之例,今番則何以爲之?敢稟。傳曰,仍佩往來,各其都提調兼察,他邊大將兼察牌招,從事官發牌,竝令聽傳敎。
傳于李益運曰,本宮都提調,戶曹堂郞,宮司入侍。
傳于李益運曰,禮房承旨,馳詣受香所,奉審摘奸以來。
傳于沈象奎曰,左副承旨入侍。
以假注書望筒,傳于金羲淳曰,前假注書呂東植,仍察廳任。
承旨前望單子入之,徐有聞落點。
傳于金羲淳曰,科次入侍。
傳于沈象奎曰,對讀官等,不在鎖院之內,而不能檢飭,當該試所承旨,下義禁府推考,試官等,今方科次,爲先從重推考。
傳于沈象奎曰,收券未畢,而科次先爲入侍,則他承旨一人,例爲待令,與試官登筵,而今於入侍命下之後,不爲待令,以致命官以下之閤外遲滯,當該承旨鄭尙愚罷職。
金羲淳啓曰,臣與右承旨鄭尙愚伴直矣。纔已罷職出去,伴直無人,同副承旨徐有聞,卽爲牌招,何如?傳曰,允。
以閔台爀囚單子,判付內,分揀放送爲良如敎。
以掌樂正柳頤玄拿處傳旨,傳于金羲淳曰,分揀。
吏曹口傳政事,直閣單金近淳,兼校書校理單金近淳。
兵曹口傳政事,副護軍崔獻重。
李益運,以禮曹言啓曰,來十月初九日宗廟冬享大祭親行時,永寧殿,依前例同日遣大臣行祭事,知委,何如?傳曰,允。
李益運,以奉常寺都提調意啓曰,東籍親耕田所種,唐黍打作則所出爲三石十二斗,粘粟打作則所出爲六斗,稻打作則所出爲五石十四斗,豆打作則所出爲一石四斗,太打作則所出爲一石三斗之意,敢啓。傳曰,知道。
金羲淳,以兵曹言啓曰,今此謁聖時,侍衛及環衛軍兵,當爲磨鍊,而取考謄錄,則己酉年春塘臺齋宿時,禁軍以入直侍衛,挾輦軍以入直軍六十名磨鍊,槍劍軍置之,弘化·銅龍門軍八十名,布帳外排立,翌曉詣文廟時,禁軍全數,挾輦軍二百名,槍劍軍六十名,駕前別抄,駕後禁軍,依例磨鍊,禁·御兩營軍各三哨,與布帳外排立軍,替代環衛,訓局步軍四哨,馬軍三哨,自集春門外,至文廟環衛,而還宮後,步軍則入來布帳外,合倂環衛。甲寅年侍衛軍兵,及布帳外排立軍,竝依己酉年例磨鍊,而齋宿時挾輦軍六十名,以金虎門軍餉色軍磨鍊,布帳外則以廣智營軍二十名,弘化·銅龍門軍六十名排立,而待環衛軍入來,還入直,訓局步軍十哨,馬軍三哨,自集春門外,至文廟環衛,而還宮後,步軍五哨入來,與布帳外排立軍,合倂環衛,而皆自集春門入來,壯勇營京鄕軍三哨,自弘化門內,至明光門外川邊列立,訓局軍一百名,弘化·通化·月覲·集春門分把,儒生入場時,禁斷雜人矣。今番則何以爲之乎?取稟。傳曰,竝依甲寅年例爲之。齋宿時則挾輦軍一百名,禁軍二百人爲之,環衛軍,內外各營入直中,除營直出用,可也。
金羲淳,以兵曹言啓曰,今此謁聖時,設布帳當爲磨鍊,而取考謄錄,則在前文廟設布帳,訓局擧行,乙巳以後,連因下敎置之,春塘臺設布帳,則皆令訓禁兩營,合力擧行矣。今番則何以爲之乎?取稟。傳曰,依近例爲之,可也。
閔台爀,以宣惠廳都提調意啓曰,傳曰,今見惠堂疏,重臣之言,必無過其實,則判尹事,大關體統。大臣衙門下屬,雖於訟理決折,猶且一邊進來,則況於訟理之外,無難直治,豈成說乎?令該廳草記規正,以存朝體事,命下矣。本廳下屬之應訟於法司者,如有可治之罪,則必先進來而後治罪,蓋以訟理自訟理,事體自事體,況在本訟之外乎?今此漢城府之不有舊例,任自治罪,極涉未安。當該漢城府堂上,施以罷職之典,俾存舊例,何如?傳曰,允。
金羲淳,以義禁府言啓曰,通禮院假引儀鄭在愼拿處事,傳旨啓下,而假引儀則以雜岐例,自刑曹擧行事,曾有定式矣。鄭在愼移送刑曹之意,敢啓。傳曰,今番則分揀,可也。
死罪臣金憙疏曰,伏以流虹之慶節方屆,如川之茀祿滋臻,懽忭舞蹈,中外惟均。仍竊念臣之縮伏鄕里,逖違京闕,徒抱戀結之忱,未參起居之班,五載于玆。乙卯之秋,方在屛退俟勘之中,遂犯虧分闕禮之罪,而自玆以後,每年是日,罪上添罪,而至于今年,年愈久而罪愈添矣。伏況犬馬之齒,已踰七十,春夏之間,再經重病,孱骸危喘,餘日無多,而當此滿朝慶抃之辰,獨爲窮閻跧蟄之蹤,區區寸誠,莫能自伸,此實臣罔赦之罪也。臣於本罪之外,又有此罔赦之罪,而屢疏自列,尤極猥越。伏乞聖明,亟降嚴誅,以爲爲臣子而蔑臣分者之戒焉。臣無任云云。答曰,省疏具悉卿懇。霜令知時,寒意始緊,此時豈可强力登程?卿須安心愼攝,待開春上來。仍傳曰,此批答,遣史官傳諭。
左議政李秉模疏曰,伏以,臣冒據是任,居然三歲于玆矣。上之不能進一賢退一不肖,下之不能措一事發一謨猷,徒仰厦氈之憂勤,厚招朝野之嗤點,觸處生疣,無往非罪。雖以山藪之量,曲加庇覆,不衷之災,理所必至,而一病侵尋,果成癃廢之形矣。臣素無疾病,自勝冠四十年之間,未嘗浹旬朔而淹枕簟,自恃强健,多忽攝養,風寒暑濕,不少愼防,寢啖脫着,惟意是快,以致積年所崇,乃乘衰氣而作。粵自五六年來,種種形症,非風則痰,重以濕熱如烘,耐住不得,飮必爽口而止,夜輒拓戶而眠,今年春夏之交,痰注左體,有時劇歇,意或勿藥可瘳,一不試以醫治,邇來霜氣漸高,輾轉沈痼,乍觸曉冷,便作半日不遂,房闥之步,尙云其艱,鍾漏之行,已矣無望。臣以眇然一疎蹤,囿天地陶勻之化,荷生死骨肉之恩,靑雲平步,黑頭宰相,年亦去六旬無多,雖病且死,夫復何憾,而涓埃莫報,桑楡先迫,中夜以思,寧不傷悒。中書休沐,雖有請暇之例,半身麻痺,難卜奏效之期,則秋務瘝曠,益切微分之兢惶,文字煩籲,反欠衷懇之導達。擬於今日,自力趨簉,獲近淸光於轎前,則畢暴情悃,冀垂矜許,昨今所患,忽又添劇,欲習容觀,强起還仆。臣情到此,誠亦窮蹙,而非臣自言,孰爲之宛轉哉?第伏念諸凡乞免之章,言病居多,君父視以飾讓,同朝疑其占便,言愈煩而誠未孚,情雖切而聽易泛,此實今古之通患,而若臣平日之不敢遽自引病,日月之所俯燭也。臣豈忍爲一毫過實之言,以欺我殿下哉?日前備局擧行之駭然,卽臣自訟自勵之會。且伏奉前席誨諭之敎,其在義分,益當竭蹶之不暇,而目下實狀,如右所陳,玆敢力疾草疏,仰瀆閔覆之下。伏乞聖明,特賜哀憐,亟免臣本兼諸職,仍治逋慢之罪,許其優遊卒歲,俾親砭焫,萬一賴天之靈,獲延螻蟻之喘,則自今至死之年,皆殿下賜也。言溢神短,不知所裁。臣病思惝怳,語失倫次,而兼管譯院啓目,有昏謬不察之罪,致勤提敎,尙稽譴罰,經宵踧踖,靡所容措。近來朝紳,多昧格例,莫重奏御,或失體段,每切悚惕之餘,不惟不能隨事董正,自臣壞損,又至於此,奚比一字之誤稱死罪而已?惟願特降處分,以振綱紀焉。臣無任云云。答曰,省疏具悉卿懇。卿之所愼,難强於風寒夙夜之勞,嘗所爲卿聞之者。夏間筵席,亦以觀勢使之暫休,旣設言於卿,在予推誠待卿之道,豈必更待申懇,而若加調將,卽獲勿藥,中書重任之輕解,能無致惑於瞻聆,附陳格例間事,所引過矣。安心愼攝。仍傳曰,此批答,遣史官傳諭。
判敦寧鄭民始疏曰,伏以,臣猥當匪分之職,冒上辭懇,未蒙允許,徊徨悶隘,措躬無所,日夕顒祝,惟願天地父母之諒察矜憐,而又於惠局,有不可晏然者,月前本廳吏屬,呈訴于臣曰,爲人之所誣呈於京兆,將有橫徵之患,極爲冤枉云云。各司下屬之橫罹於法司者,或往復或移文,多有其例,而事關財訟,不欲私相往復,題其狀,以其人治以非理好訟律之意,捧甘該府,而仍爲發甘矣。判尹臣李祖源,以爲雖是大臣衙門,非大臣手判,而堂上之捧甘,極爲不可,頗有詬怒之言云。大臣之親判捧甘,曾所未聞,廳屬之公文伸枉,前例不一,則該堂之盛怒,實是料外,而置不相較矣。忽於日前,不爲進來,推治本廳首庫直而數之曰,今此笞治,不關訟理,以其紛紜之故云。紛紜者,蓋指捧甘之事也。假使臣違式捧甘,往復辨論可也。京兆非惠局之上司,則不當替治下屬,而本廳之知委各司,毋論某事,例以捧甘,雖六曹之尊於京兆者,亦皆發甘,則詳究事理,從違在我,本無可怒之端,而乃發昧例之怒,作此無前之擧,誠不知何故也。進來與否,大臣在焉,非臣之所知,而替治之事,箚着臣身,臣固孱劣不足數,而獨不念同朝相敬之義,乘氣加人,乃若是乎?臣今疾病漸痼,志氣頓衰,呼牛呼馬,一切任之,誠無與人較挈之意,而橫遭凌蔑,貽羞不細,何以擧顔對郞吏,酬酢公務乎?臣以無似,久綰重任,所以妨賢路而誤國計者多矣。雖微此事,固宜當去,況今事屬廉防,義難蹲據,臣之去就,於是乎決矣。玆敢略具短章,仰控事實。伏乞聖明,亟遞臣兼帶惠局之任,以靖私義,千萬幸甚。臣無任云云。答曰,省疏具悉。所失在彼,卿其勿辭行公。
己未九月二十四日卯時,上詣景慕宮。展拜入侍時,行都承旨閔台爀,右承旨鄭尙愚,左副承旨沈象奎,右副承旨金羲淳,同副承旨崔獻重,假注書尹致永·李游夏,記注官承膺祚·金履永,直提學李晩秀,檢校直閣金近淳,檢校待敎李存秀,以次侍立訖。上具翼善冠·衮龍袍,乘輿出交泰門·永淸門·明政門,由弘化門。命書駕前下敎曰,兵曹判書,爲先越俸一等,當該禁喧郞廳,出付當直,以待處分。由逌瞻門,入宮大門,至降輿所降輿,仍詣板位,行再拜禮,入廟內,奉審坐榻修改處。命本宮都提調李時秀,戶曹判書趙鎭寬,正郞李靖模,宮司令尹光垂·趙鎭完·閔斗爀同爲入侍。換鋪蘆簟及地衣訖。還御齋殿。少頃,命外辦入之。左通禮跪啓請外辦。上乘輿出逌瞻門,至弘化門外,命尙愚解嚴,仍御明政門,降輿陞座。上曰,考官李秉鼎,製述讀券官爲之,代戶曹判書趙鎭寬,考官爲之。出榻敎引儀引讀券官判府事沈煥之,同成均李秉鼎,大司成李晩秀,對讀官副護軍金祖淳·尹光顔,檢校直閣金近淳,校理南履翼,秋到記製述儒生,入就拜位行禮訖。煥之進前曰,差早勞動,聖體,若何?上曰,一樣矣。上以雅誦發策書下御題,命秉鼎等讀訖。象奎跪啓宣敎,懸題官分揭東西庭。上曰,懸題官鄭在愼拿處。出榻敎又命書榻敎曰,當該協律郞拿處,典樂,令攸司科治。上命晩秀,以雅誦所以然之意,曉諭於諸生,其中如有不實才者,令退去。晩秀承命宣諭訖。上入明政門內乘輿,入永淸門·交泰門,還內,諸臣以次退出。
己未九月二十四日午時,上御便殿。秋到記儒生殿講入侍時,行都承旨閔台爀,行左承旨李益運,右承旨鄭尙愚,左副承旨沈象奎,右副承旨金羲淳,假注書尹致永·李游夏,記注官承膺祚·金履永,考官右議政李時秀,戶曹判書趙鎭寬,行護軍李冕膺,參考官禮曹參議金祖淳,行副護軍尹光顔,副司直金近淳,修撰南履翼,以次進伏訖。命開講。上曰,儒生朴文煥,誤讀講章,爲先停擧,永黜齋學事,招致久任郞廳分付也。上敎尙愚曰,入門官誰也?尙愚曰,典籍李敬參矣。上曰,是誰之族也?尙愚曰,李敬心之四寸矣。上曰,渠旣是小官,則何敢偃行於殿庭咫尺之地乎?禮記,有磬折之訓,凡於趨走之際,但當十分敬謹,今其行步,太涉慢倨,各別嚴飭,可也。上曰,海西撥路,近甚稽緩,極爲駭然。令廟堂嚴關申飭也。命書榻敎曰,抄啓文臣親試,今日爲之。又命書榻敎曰,奉命承旨許遞。令該曹口傳付軍職,其代前望單子入之,待下批牌招察任。又命書榻敎曰,以今日擧行觀之,校書館事駭然。當該副提調推考,兼校理金近淳,與內閣本職仍任,牌招察任。又命書榻敎曰,今見堂疏,重臣之言,必無過其實,則判尹事,大關體統。大臣衙門下屬,雖於訟理決折,猶且一邊進來,則況於訟理之外,無經直治,豈成說乎?令該廳草記規正,以存朝體。考講訖。左通禮跪啓禮畢。命退,諸臣以次退出。
己未九月二十四日初更,上御便殿。科次入侍時,左副承旨沈象奎,右副承旨金羲淳,同副承旨徐有聞,假注書尹致永,記注官承膺祚·金履永,讀券官判府事沈煥之,知敦寧李秉鼎,大司成李晩秀,對讀官禮曹參議金祖淳,行副護軍尹光顔,修撰南履翼,副司直金近淳,以次進伏訖。上命煥之等考券。上曰,限已過矣。下帳退儒,弘化門則下鑰,集禮門則仍爲開鑰,試官寢具,使之入之,更鼓三下矣。上命試官曰,夜已深矣。旣未出榜,則姑餘數軸,待明朝更考出榜好矣。命官以下,姑爲退去,留宿於集禮門內,承史則仍留,而承旨則輪回也。承史以次權退。
上在昌德宮。停常參·經筵。
藥房提調金文淳,副提調閔台爀啓曰,伏未審日間聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來聞安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
徐有聞啓曰,明日常參·經筵,取稟。傳曰,停。
李益運啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,穩城府使李尙說下直,長弓一張,長箭一部,片箭一部,筒兒一箇賜給。
傳于徐有聞曰,科次入侍。
以右承旨鄭尙愚罷職傳旨,傳于徐有聞曰,前望單子入之。
承旨前望單子入之,李書九落點。
徐有聞啓曰,卽者副校理洪樂安,以其親病,陳疏徑出,原疏雖不得不捧入,所當直捧禁推傳旨,而此與無端徑出有異,推考警責,何如?傳曰,允。
以承憲祖囚單子,判付內,鄕外之人何知,以不應爲公罪勘放,外位時若整飭就位,豈有是乎?當該首獻官拿處爲良如敎。
李益運,以兵曹言啓曰,今此謁聖時,侍衛軍兵,竝依甲寅年例爲之事命下,而甲寅年,禁·御兩營鄕軍各三哨,設布帳外先爲排立,還宮後,集春門外環衛軍五哨入來,合倂排立矣。今番則禁衛鄕軍,旣停番,其代以訓局步軍三哨磨鍊乎?敢稟。傳曰,依此爲之,可也。
沈象奎,以義禁府言啓曰,時囚罪人李烷,杖一百收贖,告身盡行追奪,永不敍用,照律公事,判付內,有免竄可乎之命矣。大抵李烷,身爲營將,非軍務治盜,而濫施重棍,威脅恐喝,終至金光才自縊致死之境,究其罪狀,萬萬痛駭。其在重人命嚴法綱之道,不可循例勘斷,而永不敍用之律,猶不足以贖其所犯。李烷加施遠地定配之典,何如?傳曰,營將之設置,卽不過戢盜,而反以其具,賊害無辜,至於致命,得免償死,可謂倖矣。諸道鎭營,欲爲革罷者久,而姑未處分。如此之類,亦敢行惡,永不敍用之律,施之於營府官長之濫殺管下之屬者,初不近似,至於遠地定配,亦無旁照之可言。旣非軍務,亦非鎭屬,則不顧人命而用棍,事關師律,爲先下送該道所管兵使處,拘繫閫廨,待習操時,嚴棍三十度,充軍,可也。
沈象奎,以義禁府言啓曰,平安監司韓用龜狀啓內,麟山僉使兪祿中,爲先罷黜,其罪狀,令攸司稟處事,啓下矣。兪祿中時在任所云,依例發遣府書吏,交代後拿來,何如?傳曰,允。
掌令鄭澣啓曰,文廟還安祭時,祭監監察柳遠鳴,以爲典祀官典籍承憲祖,初不入參於就位行禮之班,使之遍尋,不知所在。享班事體,何等敬謹,而身爲祭官,擧措甚駭,不可無警責之道云云矣。監臺呈課旣如此,則不可置而勿論。請典祀官承憲祖,拿問處之。答曰,依啓。
司諫曺允遂,應敎韓用鐸,掌令鄭澣,校理曺錫中,副校理閔命爀,修撰南履翼,副修撰金履載啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,廼止於近島黜置,揆以邦憲,已爲失刑之大者。豈意向者,遽有出陸之命?不審殿下,何爲此萬萬過擧也。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿移置,思之及此,每不覺懍然。又於年前,有出置城外之命,使亘古所無之逆,任便居住於城闉咫尺之地,此已萬萬驚心,而及承今番下敎,始知入置京第,已多年所,繼而有出置罪名命釋之擧。噫,綸音頒下之後,此賊之由來罪惡,尤極彰著,而今日之意外處分,反歸寬假,當初全宥之命,雖蒙收還,畢竟命釋之擧,大失刑政,神人之憤菀,由是益激,宗社之虞憂,從此轉深,三尺之章,有不可一刻容貸。請亟寢罪人鄭致達妻出置罪名命釋之音,依前還發配所,仍令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所繆綢者,惟大計之沮遏也,與國榮所謀議者,唯國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,五字刀割凶謀逆節,及今益彰,擧國臣民腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸瑣之品,久據勻軸之任,眷遇何如?恩造何如?而賦性側媚,宅心陰祕,罔念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心而,筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子繆綢,同惡相濟,殆有甚於世蕃之於嵩,賊堅之於積。至於前後凶逆之,一行刀割姻附賊復,陰助聲勢,不軌之跡已綻,懷二之謀難掩。賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎大有不然者。雖以逆積·賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。十二行刀割答三司曰,不允。七字刀割
司諫曺允遂,掌令鄭澣啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆以不少之人何可遽然承服,又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤。及夫見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事繆綢之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔,連伊夫妻,竝嚴鞫得情,夬正典刑。噫,以國榮之亘古今所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書。權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行刀割凶肚莫掩。至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天討之顯加,臣民痛惋,厥惟久矣。到今逆復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,五字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀割逆復之愛姪也。一門之內,日夜繆綢,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,五字刀割鉤覈之路,惟在於此賊之盤問,而半夜特敎,出付縣獄,鞫體之壞損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忘忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕。噫彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故。潛藉逆復之姻婭,七字刀割與同死生之說,旣已遲晩,顧瞻他日之計,明白納招。甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天網絶矣,王法壞矣。宇鎭之於善·謙兩賊,一而二二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迂路,初則領付本鄕,末乃移配近島,殆若量移者然,義理自此晦塞,亂賊無所懲畏。思之及此,寧不大可憂而大可懼者哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚,夬正王法。噫嘻,痛矣。亂臣賊子,從古何限,而豈有若九宗之窮凶極惡至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊而不施極律者乎?請承款後物故罪人九宗,亟施孥籍之典。答兩司曰,不允。
司諫曺允遂啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加,而騙取貨物,旨意閃忽。假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝,而如金履白誕妄陰邪之類,又從以趨附,使令之不暇,托爲師弟,而傳播邪說,誘引徒黨,而慫慂奸計,京鄕焉出沒,而甘作倀鬼,晝宵焉綢繆,而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖陰之藪,招呼容接,爛熳同歸,往復訾,視若同胞者渠,去來和應,互相連肚者渠。及夫發告之共議,益見情跡之難掩,與彝天一而二二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者,且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。答院曰,不允。
副校理洪樂安疏曰,伏以,臣之情私,固已屢煩於前後陳懇,而臣父,病由篤老,恒在床席,臣之身旣終鮮,無人替護,離捨供職,實非其時,而仰,感恩造,無路報答,唯以奔走竭蹶,爲一分自效之計矣。卽於直中,得接家信,則臣父自來痰癖之症,越添於經旬久感之餘,兼以食傷,重之咳喘,症情之沈篤,有難實記,伻書踵至,促臣歸見。臣一聞此報,五內如灼,有不得晷刻按住,玆敢忙陳短章,徑出禁扃。伏乞天地父母,俯垂矜諒,亟遞臣職,以便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
副修撰金履載疏曰,伏以,臣老母,方在臣兄臣履喬淸道郡任所,而自來勞損之疾,積年沈痼,重以癖積之祟,遇涼輒發,卽接來信,諸症越添,牀玆爲日,食飮頓減。臣自聞此報,方寸如灼,情急歸護,按住不得,而且臣母周甲,在於來月旬間,此時情理,尤難離側,玆不得不拜章徑行,冒犯瀆擾之罪。伏乞聖明,亟治臣擅離之罪,以肅朝綱,以安私分,千萬幸甚。臣無任云云。省疏具悉。爾其勿辭往護。
己未九月二十五日卯時,上御便殿。科次入侍時,左副承旨沈象奎,右副承旨金羲淳,同副承旨徐有聞,假注書尹致永,記注官承膺祚·金履永,讀券官判府事沈煥之,知敦寧李秉鼎,大司成李晩秀,對讀官禮曹參議金祖淳,行副護軍尹光顔,修撰南履翼,副司直金近淳,以次進伏訖。上命煥之等考券。考券訖。上命書傳敎曰,秋到記殿講純通居首生員閔哲儒,製述策三下一居首生員申光軾,竝直赴殿試,講之次幼學金益耟,製述之次進士安光宇,竝直赴會試,製述草三下生員韓允鎭,給二分,講略儒生八人,各紙一卷賜給。煥之曰,讀券官李晩秀,宜識鎖院法例之嚴,而乃與對讀諸臣,徑出殿庭之外,有若占便者然,事甚未安。不可無警,從重推考,何如?上曰,依爲之。出擧條煥之曰,臣竊伏謂禮待臣鄰,卽我列聖朝家法,而殿下,尤致意於九經之義,召接臣等,必以史官傳諭者,匪今所創,自昔伊然,而蓋未嘗以賓筵試院,有所差等,則今之近侍諸臣,亦有見而行之者矣。乃者試官詣閤之敎出,而院隷,只呼府吏而唱傳,臣聞甚訝之,問于錄事以古例然否,則亦云近例如是。臣雖不敢淹遲於趨召之際,仍卽隨承史登筵,及伏聆聖敎引例爲諭者,而乃覺臣自失大官進退之儀,不勝惶恧。臣固不敢以大官自處,至若朝廷體貌,不可緣臣無似而蕩然壞了矣。當該史官,實合請罪,而循襲謬例而然,則不必溯論今日以前之事也。第自今更飭政院,另尋古例,俾新進小官輩,皆曉然不迷於舊典之遵行似好,故臣不拘小嫌,敢此仰達矣。上曰,依爲之。出擧條上命晩秀曰,謁聖習儀,何日爲之乎?晩秀曰,今日爲之爲計矣。上曰,八道儒生,俱爲上來,出入之際,必以濟濟蹌蹌之儀,預爲申飭也。諸執事皆已塡差云耶?晩秀曰,姑未見之矣。上曰,諸執事,亦令掌議極爲擇差,無至亂雜也。上命象奎書傳敎曰,入格儒生,明日待令。仍命退,諸臣以次退出。
上在昌德宮。停常參·經筵。
自辰時至人定,灑雨下雨,測雨器水深五分。
李書九啓曰,明日常參·經筵,取稟。傳曰,停。
沈象奎啓曰,行大司憲權裕未肅拜,執義沈奎魯,掌令鄭澣·金熙周,持平金熙洛呈辭,持平一員未差,監察茶時之意,敢啓。傳曰,知道。
李書九啓曰,玉堂備員間,視事頉稟之意,敢啓。傳曰,知道。
傳于金羲淳曰,諸承旨持公事入侍。
傳于李書九曰,入格儒生入侍。
金羲淳啓曰,今日次對,禁衛大將申大顯擧條中,長陵垓字外補土事,有一行落漏書入,至於啓下,臣之矇然捧入,不勝惶恐。原擧條,改付標以入,而當該注書,所當重勘,本院請推之外,無他可施之罰,何以爲之?敢稟。傳曰,推考。
傳于沈象奎曰,吏房承旨入侍。
傳于閔台爀曰,京畿監司入侍。
沈象奎,以成均館大司成意啓曰,因七日製更稟草記,傳曰,外方儒生上來後爲之,謁聖臨時更稟可也事,命下矣。依下敎更稟之意,敢啓。傳曰,知道。大提學待明朝牌招,而試紙用大好紙,仍令通方外,可也。
傳于沈象奎曰,文衡陳疏受由,弘文提學,待開門牌招。
沈象奎啓曰,弘文提學,待開門牌招事,命下矣。弘文提學黃昇源在外,何以爲之?敢稟。傳曰,藝文提學牌招。
以南履翼囚單子,判付內,付過放送,牌招入直爲良如敎。
李書九,以吏曹言啓曰,新除授旌義縣監李偃呈狀內,矣身老母,年今七十,素患貞疾,當此換節之時,日益添劇,轉側須人,目下情理,萬無越海赴任之望,斯速入啓遞改云。親病旣如是沈篤,則不可强令赴任,改差,何如?傳曰,允。口傳差代,可也。
吏曹口傳政事,以金思喆爲旌義縣監。
李益運,以吏曹言啓曰,贈諡剛愍公金元亮延諡,來十月十九日,定行於忠淸道淸州地云矣,敢啓。傳曰,知道。
李書九,以禮曹言啓曰,來十月初九日宗廟冬享大祭親行時,省牲省器之節,依例以親臨磨鍊擧行乎?敢稟。傳曰,以親行磨鍊,可也。
沈象奎,以都摠府言啓曰,副摠管李基讓,以同知義禁府事,本府坐起晝仕出去之意,敢啓。傳曰,知道。
沈象奎,以一所巡廳言啓曰,去夜初更五點量,犯夜人別監金弘器執捉,何以爲之?敢啓。傳曰,付之訓將,充定標下,各別敎飭,改過後使之草記,可也。
李益運,以御營廳言啓曰,謹依下敎,宣傳官李吉會,各別嚴棍十五度後,仍爲充定於本廳軍塘報手之意,敢啓。傳曰,知道。
金羲淳,以訓鍊都監言啓曰,謹依一所巡廳草記批旨,犯夜被捉別監金弘器,改過後,草記次,本局巡視旗充定之意,敢啓。傳曰,知道。
徐有聞,以刑曹言啓曰,因忠淸監司李泰永狀〈啓〉本曹啓目,判付內,李存昌事,已有處分,延東標事,諸大臣,獻議皆參差,卿等指一論理草記事,判下矣。此獄已經四年,首從互換,論以事體,尤宜審愼,而今道臣之屢次査啓,以延東標設計之終沒把捉,不欲直擬於首犯之科者,必以東完之變辭,有用之納供,明有所據而然。且東標,因道啓,已蒙勘配之典,則有用之爲首犯,今無可疑。渠旣親犯死罪,經年在逃,使其嫡克,代受首惡之名,論以倫紀,已是可殺,而犯打衙童,火燒官卜,無非渠所作變之事,而亦皆箇箇輸款,則獄案已定,律名至重,依律處斷,斷不可已。其餘在囚諸罪人,令道臣,分輕重勘處,何如?傳曰,允。
禁府啓目,長湍府使趙義鎭原情云云。傳旨內辭緣,泛稱遲晩,所當請刑是白乎矣。曾經宣傳官勿爲請刑,載在大典通編,議處,何如?啓。附過放送爲良如敎。
徐有聞,以義禁府言啓曰,時囚罪人李烷,加施遠地定配之典事,草記批旨內,爲先下送該道所管兵使處,拘繫閫廨,待習操時,嚴棍三十度,充軍可也事,命下矣。李烷,以批旨內辭意,具罪目,依例發遣府書吏,押付于該道所管慶尙右兵使處,而拘繫閫廨,待習操時,嚴棍三十度,充軍後狀聞事,分付之意,敢啓。傳曰,知道。
以時囚罪人申光輅照律公事,傳曰,關係至重,不可尋常照律,勿限年遠配。
徐有聞,以義禁府言啓曰,時囚罪人申光輅,杖七十收贖,告身盡行追奪,徒一年半定配照律公事。傳曰,關係至重,不可尋常照律,勿限年遠配事,命下矣。申光輅咸鏡道明川府勿限年遠配,而以議啓內辭意,具罪目,依例發遣府書吏,押送配所,何如?傳曰,允。
大提學洪良浩疏曰,伏以,臣重叨文苑之任,居然歲且周矣。殫竭駑鈍之才,思效尺寸之勞,而其奈精耗思涸,氣不從心,凡於代撰之詞,考券之役,驅策副急,拙澁昏謬,內省自愧,如負大何。近當溫涼交換之節,重觸外氣,轉成寒熱之症,膈痰升降,精神昏瞀,飮食不化,坐臥須人,束帶赴公,斷無其望。故日前到記試役,不得已呈病懸頉,幸蒙改點之恩,伏地惶蹙,若無所容,而多日調治,召醫服藥,終無分減,喘息益復凜綴,神識轉加迷塞。卽伏見七夕製草記批旨,有待明朝牌招之命,方當京外多士咸聚之日,聖意實出於搜拔才畯,興勸遠邇,甚盛擧也。臣忝居館閣之任,承命考試,與有幸焉。自顧賤疾,苟有一分可强之勢,則敢不竭蹶趨簉,而目下病情,負席涔涔,萬無蠢動之望,聞命隕越,無所措躬。伏況釋菜盛禮,吉日已近,鑾蹕親擧,禮重事曠,百僚奉璋,多士圜橋,臣名叨知館,尤當駿奔執事,備數於考券之列,而時日之內,實無以自力强起,仰效職分,尤不勝瞻望惶隘之至,玆敢冒死哀籲於仁覆之下。伏乞天地父母,察臣病之難强,念試體之尤重,亟命鐫臣館閣之任,卽賜變通,以幸國事,以延殘喘,不勝顒祝。臣無任云云。答曰,省疏具悉。謁聖科日在近,其間調理行公。
正言李東冕啓曰,請金甲島爲奴罪人克觀,更令王府,嚴鞫得情,夬正王法。請逆賊尙魯,亟施孥戮之典。請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,夬正典刑,其餘徒黨,亦令嚴鞫處斷,以折姦萌。答曰,不允。
己未九月二十六日卯時,上御誠正閣。諸承旨持公事入侍,入格儒生同爲入侍時,行都承旨閔台爀,行左承旨李書九,行右承旨李益運,左副承旨沈象奎,同副承旨徐有聞,假注書尹致永·呂東植,記注官金景煥·承膺祚,檢校直閣金近淳,以次進伏訖。有聞讀奏全羅監司趙宗鉉狀啓,金堤郡守李在翼到任事,慶尙監司申耆狀啓,幽谷察訪洪宅柱遭父喪事。益運讀奏慶尙監司申耆狀啓,霜降事,東萊府使金觀柱狀啓,漂倭領來差倭下船宴設行事,開城留守金勉柱狀啓,齊陵忌辰祭設行事。書九讀奏忠淸水使李顯宅啓本,上番諸色軍摠數開坐事。象奎讀奏忠淸監司李泰永啓本,罪人張云大林川郡到配事,江原監司南公轍啓本,罪人韓師殷嚴刑放送事,全羅監司趙宗鉉啓本,罪人洪春三龍潭縣到配事,分書判付訖。上曰,史官出去呼新來,仍令儒生陞殿,可也。履永承命出,呼新來訖。生員申光軾進奏姓名。上曰,爾之所製,其中稍優,故爲居首矣。素是實才,而近來久未被選,其間何去耶?光軾曰,其間經草土矣。生員閔哲儒進奏姓名。上曰,爾之兄弟爲幾人乎?哲儒曰,六人矣。上曰,爾是第幾人乎?哲儒曰,臣爲最長矣。上曰,已爲登第者,是第幾人耶?哲儒曰,爲第三人矣。上曰,爾之群弟中,亦有經工人乎?哲儒曰,第四弟亦爲經工矣。進士安光宇進奏姓名。上曰,爾於今番,幾乎居首,爾果聞之乎?光宇曰,未得聞之矣。上曰,命官之意,以申光軾爲優,故汝果下第,而如爾實才,何時不做耶?筆則誰之所書?光宇曰,臣之甥姪李光顯所書也。上曰,爾之居齋,先於申光軾耶?光宇曰,小科則臣果先登矣。生員韓允鎭進奏姓名。上曰,爾亦幾乎登第,而試券中,用大學序文矣。允鎭曰,然矣。幼學金益耟進奏姓名。幼學李集運進奏姓名。上曰,爾於登第之前,則當永爲居齋,爾果知之乎?集運曰,知之矣。上曰,爾須各別講習也。幼學任格·白時享·辛仁默·李·劉志義·許鏞·鄭光勳以次進奏姓名。敎鏞曰,爾之居齋爲幾年乎?鏞曰,今爲四年矣。上曰,爾之經工,果如何?鏞曰,前此屢爲入格矣。上曰,然則近日何不赴擧乎?鏞曰,近則未爲蒙點矣。上曰,爾之初名是何字?鏞曰,初名則字矣。上曰,許之名,屢爲見之,而許鏞則未嘗見之,故近日未爲點下,此後則以初名還爲改之也。命儒生退出,仍命頒賞。儒生等領賞如儀訖。命退,諸臣以次退出。
己未九月二十六日辰時,上御重熙堂。吏房承旨入侍,京畿監司同爲入侍時,同副承旨徐有聞,假注書呂東植,記注官金景煥·承膺祚,京畿監司徐鼎修,以次進伏訖。上敎鼎修曰,奉審之行,何當入來耶?鼎修曰,當於二十九日入來矣。命書傳敎曰,承旨房仍,左承旨爲禮房,右承旨爲軍士房。命退,諸臣以次退出。
上在昌德宮。停常參·經筵。
沈象奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李書九啓曰,明日經筵,取稟。傳曰,停。
李書九啓曰,來初一日輸對日次矣,敢稟。傳曰,當次人受點,後日次待令。
閔台爀啓曰,右副承旨金羲淳,今日不爲仕進,卽爲牌招,何如?傳曰,允。
沈象奎啓曰,御營大將申大顯,以漢城府左尹,城隍發告祭獻官,今方受香出去矣。所佩命召及兼帶左邊捕盜大將命召·大將牌·傳令牌,來請還納,何以爲之?而將兵之任,不可一刻無摠察之人。捕將則在前如此之時,有他邊大將兼察之例。今番則何以爲之?敢稟。傳曰,仍佩往來,都提調摠察,他邊大將兼察。
沈象奎啓曰,御營大將,以都提調摠察,左邊捕盜大將,以他邊大將兼察事,命下矣。在前如此之時,有都提調命招之例,有從事官發牌聽傳敎之例,今番則何以爲之?而兼察左邊捕盜大將柳孝源,卽爲牌招聽傳敎,何如?傳曰,允。發牌。
沈象奎啓曰,右邊捕盜大將柳孝源,以都監中軍,明日習陣出去矣。所佩命召及大將牌,傳令牌·何以爲之?敢稟。傳曰,仍佩往來。
傳于閔台爀曰,都承旨入侍。
傳于沈象奎曰,軍士房承旨入侍。
李書九啓曰,藝文提學李秉鼎,牌不進推考傳旨,今方捧入,而七夕製命下之後,如是違牌,事甚未安。更卽牌招,何如?傳曰,允。
李書九啓曰,藝文提學李秉鼎再牌不進推考傳旨,今方捧入,而七夕製命下之後,如是違牌,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
傳于李書九曰,藝文提學批下,更卽牌招,使之卽爲膺命。
傳于李書九曰,左承旨持此御題,與藝文提學,偕往泮宮,試取以來。
承旨前望單子入之,鄭尙愚落點。
傳于鄭尙愚曰,右承旨入侍。
傳于徐有聞曰,同副承旨入侍。
傳于徐有聞曰,政官牌招開政。
傳于沈象奎曰,左副承旨入侍。
傳于鄭尙愚曰,訓將新除判尹,而習陣單子啓下,使之先行操後謝恩。
徐有聞,以吏曹言啓曰,成均館司藝金養純呈狀內,矣身宿病轉劇,飮啖全却,時月之內,萬無供職之望云。典籍鄭泰彦呈狀內,矣身素患痰癖之症,挾感添劇,時月之內,萬無起動供職之望云。身病俱如是沈重,則有難强令察任,竝改差,何如?傳曰,允。
有政。吏批,判書徐龍輔進,參判李祖承進,參議尹光普進,同副承旨徐有聞進。以金驥燦爲持平,李益恢爲獻納,沈普永爲正言,李龜雲爲修撰,金熙周爲副修撰,徐有大爲判尹,李冕膺爲工曹參判,尹孝寬爲禮曹正郞,崔雲翰爲司藝,李榮祚爲監察,鄭基煥爲典籍。
再政。故判書趙心泰贈左贊成例兼,依盟府上勳例,加秩贈職事,承傳。
兵批,判書李在學病,參判洪聖淵病,參議朴奎淳病,參知李翊模入直,右副承旨金羲淳進。副護軍徐美修,副司正金麟鍾竝單付。
李書九啓曰,臣敬奉御題,與藝文提學李秉鼎,偕往泮宮,儒生試取,收券六千五百七十二張,捧入之意,敢啓,傳曰,科次入侍。
鄭尙愚,以戶曹言啓曰,臣鎭寬,與佐郞臣李是釬,進詣慶熙宮差備內及內各司,依節目眼同看審後,有頉處別單書入,而修改則擇日擧行,何如?傳曰,允。
徐有聞,以吏批言啓曰,未下直守令,當日辭朝,上京守令中文武及不爲赴擧蔭官守令,今日下送後,草記,赴擧守令,過科後卽爲下送事,命下矣。自臣曹催促,則新除授守令中濟州判官李宗蕃,纔已辭朝下去,金溝縣令李英紹,係是赴擧守令,觀光後翌日辭朝云。受由上京守令中瑞山郡守金履永,狼川縣監安廷善,竹山府使韓光迪,羅州牧使任焴,堤川縣監李喆祚,宜寧縣監金宗善,俱已下送。赴擧守令尙州牧使李素,黃州牧使趙榮慶,茂朱府使尹文東,溫陽郡守趙翼鉉,林川郡守徐有升,寶城郡守李東野,信川郡守權祺,咸興判官金基豐,聞慶縣監徐興輔,義城縣令徐有曾,新溪縣令朴性圭,江西縣令趙鎭球,禮山縣監金魯應,平澤縣監尹秤,殷栗縣監元在明,泰川縣監鄭殷祥,皆於觀光翌日下去云。長連縣監洪後榮,方在郊外云,故連爲催促,使之卽速下去。洪州牧使金履鎬,韓山郡守安廷鐸,俱以身病方劇,寧海府使閔師宣,親病沈苦,時月之內,勢難下去云。特敎催促之下,不卽還官,事體所在,極爲未安。洪州牧使金履鎬,韓山郡守安廷鐸,竝令該府拿問處之。寧海府使閔師宣,親病旣如是,則不可强令還任,今姑改差,何如?傳曰,允。洪州·韓山兩倅,待其病勢少減,下送後,草記,可也。
鄭尙愚,以兵曹言啓曰,內禁衛將金璿,羽林衛將鄭宅柱,身病方劇,無以供職。當此動駕不遠之時,領軍之任,不可暫曠,竝改差,其代口傳差出,何如?傳曰,允。
兵曹口傳政事,以洪龍鎭爲內禁將,丁好南爲羽林將。
鄭尙愚,以備邊司言啓曰,冬享大祭及文廟酌獻禮在近,而侍從,多有罷散者,祭官難以分排云。在前如此之時,亦有請敍之規矣。侍從堂上堂下違牌坐罷人員,竝爲敍用,令該曹口傳付軍職,何如?傳曰,允。前判尹李祖源,一體敍用,可也。
鄭尙愚,以備邊司言啓曰,關西先運襦衣二百四十四領,紙衣二百六十五領,照數捧上稱量,綿品紙品,亦爲看審後,仍爲監封,逢授於齎去禁軍,沿路輸運及本道頒給等節,各別惕念事,措辭關飭之意,敢啓。傳曰,知道。
鄭尙愚,以備邊司言啓曰,卽見平安監司韓用龜災實分等狀啓,則平壤等三十九邑,置之稍實,江界等三邑,置之之次,尤甚名色,不爲擧論,仍以爲年分比摠,待列邑槪狀齊到,更爲登聞計料,後祿諸條,竝請令廟堂稟旨分付矣。其一,年內代捧之穀,一竝以本色準捧,而稍實邑中濱海尤甚面里,之次邑之深峽尤甚面里,限三分一,許令相當穀準折代捧,待明秋還作本色事也。其一,推奴徵債,限明秋防塞事也。分等旣精,所請亦簡,竝爲依施,本道穀簿,連因代捧,無邑不紊之餘,逢此罕有之豐歲,振刷釐正,此政其時而道臣,已以本色準捧之意,嚴飭列邑云。如干尤甚面里,三分一準折代捧外,各別董飭,一洗謬習事,分付,待明春,當遣文備郞摘奸之意,亦爲預飭,何如?傳曰,允。
鄭尙愚,以訓鍊都監言啓曰,昨日本局諸將官射會時哨官李惟啓,三技無分,依節目汰去之意,敢啓。傳曰,知道。
金羲淳,以義禁府言啓曰,江原監司南公轍啓本內,平康前縣監吳泰齊,時縣監趙鎭宣等罪狀,竝令攸司稟處事,啓下矣。趙鎭宣時在任所云。依例發遣府羅將拿來,吳泰齊已爲身故,勿論,何如?傳曰,允。
藝文提學李秉鼎疏曰,伏以,臣以跡則滓穢也,以學則蔑劣也,豈敢復廁於詞垣重任,而從前積逋,纔承筵飭之截嚴,乃者恩除,又値試士之親臨,深夜荐召,仰煩酬應,遂不得不拚棄素守,冒昧出膺,昵近淸光,縱幸忱誠之粗伸,反顧初心,方切放倒之餘媿。今又以文衡引病,弘提在外,泮製召牌,至及於臣。臣於年前,屢膺是命,則揆以義分,顧何敢更事違傲,而第伏念泮製考試,與殿庭讀券大異,有文衡則兩館提學,不敢替當,卽故事也,而藝提則比弘提尤有間焉。其何以破壞格例,晏然趨承乎?且臣於再昨公退之路,迤入泮中,再經習儀,侵昏還次,重觸風冷,寒感乘之,頭疼鼻涕,証形非細,見方伏枕叫苦,蠢動無望,荐違嚴召,只增悚懍,玆敢忙構短章,仰暴衷懇。伏願聖明,曲加鑑諒,亟令鐫改臣提學之任,以重試事,俾安私分,千萬幸甚。臣無任云云。答曰,省疏具悉。卿其勿辭,卽爲入來。
己未九月二十七日辰時,上御便殿。左副承旨·同副承旨入侍時,左副承旨沈象奎,同副承旨徐有聞,假注書呂東植,記注官金景煥·承膺祚,以次進伏訖。上曰,院隷一名,送于泮中,儒生入門數,知入,可也。賤臣承命出傳,回奏曰,儒生入門爲三萬七千八百五十九人云矣。命退,承史以次退出。
己未九月二十七日辰時,上御重熙堂。都承旨·軍士房承旨入侍時,行都承旨閔台爀,右承旨李益運,假注書尹致永,記注官金景煥·承膺祚,以次進伏訖。上曰,藝文提學牌去來知入。賤臣承命出傳,回奏曰,姑未入來矣。上又命曰,出飭牌望也。命李益運書傳敎曰,以菊製時紛挐之士習,猶令通方外,爲鄕外儒生咸聚之時也。方外旣通,則收券必多,時原任閣臣·直提學以下時任玉堂,入直兵曹郞廳,試官加差,使之收券前待令。又命書傳敎曰,東伯除拜之後,未聞治績之及徹,而頑班肆虐,敢犯受敎,曾莫之致察,行査之下,尙無皁白,何其畏朝令,不若頑班乎?白翎·龍川·安邊·殷栗失囚逃謫之相續,飭敎何如,則爲道臣者,宜倍禁戢,而平康倅,正月所犯,掩置至今,忽以漫語登聞,以至農形之啓,疎漏又莫甚,盡心職事者,固若是乎?今見吏曹草記,道臣事,尤萬萬駭然。雖似微事,向來飭敎何如,則給由於狼倅,果何意也?爲文淸之子者,擧措如此,將以何顔反面乎?江原監司南公轍,爲先從重推考。仍命退,諸臣以次退出。
己未九月二十七日未時,上御重熙堂。右承旨入侍時,右承旨李益運,假注書呂東植,記注官金景煥,記事官金珍恪,以次進伏訖。上命書傳敎曰,此將臣受知也深,故委任也專。自關西防禦,北閫南服,滾滾超越,數歲中遂至登壇,而顧彼營洛之役,前後殫誠,績庸茂著,雖汗馬提兵之勞,歷數前古,罕有爲比。屹如干城,倚而爲重,司三軍之命,躋八座之秩,未足以酬其伐而旌其功,豈知大樹之飄零,曾不少淹,乃爾嗟衋之極,不覺哽咽。卒判書趙心泰家成服日致祭,仍令該曹,加秩贈職,照盟府上勳之例,節惠亦卽擧行而例,賻外倍數輸送,柩材擇給。命書傳敎曰,右承旨許遞。又命書傳敎曰,承旨前望單子入之,待下批牌招察任。上曰,新除授承旨中罷散人敍用。仍命退,承史以次退出。
己未九月二十七日酉時,上御便殿。科次入侍時,行左承旨李書九,左副承旨沈象奎,同副承旨徐有聞,假注書尹致永,記注官金景煥·承膺祚,試官藝文提學李秉鼎,原任直提學徐龍輔,大司成李晩秀,原任直提學鄭大容,原任直閣金祖淳,直閣金近淳,修撰閔命爀,校理南履翼,副校理曺錫中,兵曹佐郞金秀臣,檢校待敎李存秀,以次進伏訖。上命試官分考,各道試券考訖。上命書九傳敎曰,七夕製賦居首三中一慶尙道幼學申應堯,直赴會試,三中忠淸道幼學金成簡,慶尙道進士鄭述,咸鏡道幼學金象鍒,草三中咸鏡道幼學尹忠植等四人,給二分。三下京幼學尹應大·李容愚,京畿進士尹行澈,忠淸道幼學柳鎭學,慶尙道幼學李泰燮,全羅道幼學鄭在天,黃海道生員洪聖肇,平安道幼學車亨逵,咸鏡道生員李若洙等九人,草三下京幼學尹慶曾,進士宋翼淵,幼學吳相聖,華城幼學金奎應,廣州幼學丁厚祥,開城府幼學李馨,江華幼學李希溫,京畿生員尹行慶,幼學尹㦪,江原道幼學鄭鴻漸,生員任希昊,忠淸道生員柳鎭穆,慶尙道幼學李毅行,全羅道幼學黃,濟州幼學金仁文等十七人,給一分。次上京幼學李勳九·尹慶烈·李鎭泰·尹耆烈·洪浚榮,進士南周獻,幼學尹錫永·權命錫,華城幼學金箕良,廣州幼學韓世翊,開城府幼學金聲集,江華幼學宋弘濂,京畿幼學宋致來·劉在淳·閔安世·金豐進·許蓍,生員具龜年,幼學朴永源,江原道生員康柱石,幼學金鑰·李勉翼,生員閔晉秀,幼學李顯協,忠淸道幼學李升運,生員宋欽詩,幼學趙鍾晉·李仁榮·鄭履中·鄭文承·權百應·李集灝,慶尙道幼學金龍九,生員柳翁文,幼學趙溶·朴采,全羅道幼學申世洛·韓思英·趙奎華,進士韓一相,黃海道幼學洪栻,生員張漢栻,幼學趙龍師,平安道幼學金處溫·崔漢鳳等四十五人,各韻書一件賜給。仍命退,諸臣以次退出。
上在昌德宮。停常參·經筵。
李書九啓曰,明日文廟酌獻禮齋戒,再明日殿座相値,視事頉稟之意,敢啓。傳曰,知道。
鄭尙愚啓曰,臣尙愚,以壯勇衛戎器點考進去,下直之意,敢啓。傳曰,知道。
李書九啓曰,在前謁聖試士時,有時原任大臣入侍之例,今番則何以爲之?敢稟。傳曰,依例爲之。左相許筵敎,遣史官傳諭入來,則當有面諭而體諒者矣。
傳于鄭尙愚曰,近見諸道狀啓,關東一路外農形,庶可領略,比之夏間,雖出望外,秋成之後,益知今年民間之或有白徵。此意嚴飭諸道,明日以後,連値殿座,其後又値大享,再明日次對,進定於今日。
李書九啓曰,在前謁聖試士時,有宗宰磨鍊入侍之例,今番則何以爲之?敢稟。傳曰,依例爲之。
鄭尙愚啓曰,臣依定式進詣明政門月臺,壯勇衛戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于徐有聞曰,右副承旨入侍。
傳于鄭尙愚曰,大臣·備局堂上引見。
承旨前望單子入之,韓用鐸落點。
傳于李書九曰,禮·兵房承旨入侍。
傳于李書九曰,左承旨入侍。
傳于鄭尙愚曰,左議政入侍。
鄭尙愚啓曰,行大司憲權裕未肅拜,執義沈奎魯,掌令鄭澣,持平金熙洛呈辭,持平金驥燦在外,掌令一員未差,監察茶時之意,敢啓。傳曰,謁聖在近,侍臣當爲備員,兩司及玉堂未肅拜在外人員許遞。與未差之代,前望單子入之,待下批牌招察任。
玉堂·臺諫前望單子入之,副應敎趙弘鎭,修撰朴崙壽,副修撰曺允遂,校理尹序東,獻納李垿,掌令南惠寬落點。
李書九啓曰,新除授副應敎趙弘鎭,以前任康津縣監,方在解由未出中,何以爲之?敢稟。傳曰,勿拘。
賓廳卜相,以沈煥之爲左議政。
傳于徐有聞曰,政官牌招開政。
傳于李書九曰,玉堂中抄啓文臣許遞。前望單子入之,待下批牌招察任。
校理前望單子入之,尹悌東落點。
吏曹口傳政事,以金履永爲右通禮。
兵曹口傳政事,上護軍李祖源,副護軍尹行元竝單付。
閔台爀啓曰,假注書尹致永,身病猝重,勢難察任,今姑改差,何如?傳曰,允。
以假注書望筒,傳于閔台爀曰,侍從乏人,近於故寔書進,知其可取,注書柳台佐,先付司果,仍以侍從施行。
傳于鄭尙愚曰,漢城府堂上中,時帶將任人許遞,今日政差出。
備邊司薦望,以李漢豐爲訓鍊大將,徐有大爲禁衛大將,申大謙爲摠戎使,李得濟爲御營大將,申大顯爲壯勇大將。
兵曹,訓鍊大將單李漢豐,禁衛大將單徐有大,摠戎使單申大謙,壯勇大將單申大顯,御營大將單李得濟。
鄭尙愚啓曰,訓鍊大將徐有大,御營大將申大顯,時無職名,令該曹口傳付軍職,何如?傳曰,允。
兵曹口傳政事,大護軍徐有大,護軍申大顯竝單付。
閔台爀啓曰,右副承旨金羲淳未承牌,同副承旨徐有聞鑄字所進,臣台爀,吏兵批兼進之意,敢啓。傳曰,知道。
鄭尙愚,以兵批言啓曰,左議政李秉模,勉副送西事,命下矣。當爲隨品置處,而領中樞一窠,他大臣今方見帶,依例從座目,判中樞有闕之代,下批之意,敢啓。傳曰,知道。
有政。吏批,判書徐龍輔,參判李祖承,參議尹光普進,行都承旨閔台爀進。以尹悌東爲司諫,李義弼爲判尹,李翊模爲左尹,李得臣爲社稷提調,李東萬爲吏曹正郞,韓致海爲禮曹佐郞,金喆修爲奉常僉正,鄭景祚爲寧海府使,李東憲爲伊川府使,洪聖淵爲春川府使,柳啓源爲瑞山郡守,許晊爲寧越府使,左議政單沈煥之,承文都提調單沈煥之,壯勇提調單申大顯,養賢主簿單李敬參。
以正言望筒,傳于徐有聞曰,昨始聞之,講製多年,出六已久,而尙在未通淸之中云。監察柳遠鳴,持平除授,前監察姜浚欽,正言除授。
吏批,再政。以李基讓爲戶曹參判,金履翼爲兵曹參判,洪樂游爲兵曹參知,邊得翰爲直講,牟達謙爲奉常主簿,持平柳遠鳴,正言姜浚欽除授事承傳,檢閱單李存秀·洪奭周,已上還付事承傳,注書單金啓溫,以金履永爲應敎。
吏批,三政。以李萬榮爲左通禮,鄭基煥爲監察,沈瑾之爲司饔主簿,金履永爲司諫,左尹姜彝正,右尹李翊模。
吏批,四政。以金履永爲承旨。
兵批,判書李在學進,參判未差,參議朴奎淳入直,參知洪樂游病,行都承旨閔台爀進。判中樞府事單李秉模,以李邦一爲知中樞,李鼎運爲都摠管,尹行元爲副摠管,閔宗爀爲宣傳官,鄭宅休爲都摠都事,金應瑞爲訓鍊判官,牟達謙爲訓鍊主簿,許浣爲武兼,金光浩爲守門將,金昌瑞爲麟山僉使,護軍李益運·李得濟·申大謙,副護軍沈象奎·金羲淳·洪義浩·李普天·李敬五·李儒慶,副司直李殷模·權坪·李益恢·尹命烈·金驥燦·沈普永·李龜雲·金履載,已上竝單付,以申鴻周爲京畿水使。
傳于鄭尙愚曰,新除喬桐水使,在拜峯鎭城門前,勢難入來,改差,更爲差代。
兵批,再政。以李文爀爲京畿水使。
吏批,五政。京畿水使李文爀,今加嘉善加資事承傳,喬桐府使單李文爀。
備忘記,喬桐水使李文爀下直,長弓一張,長箭一部,片箭一部,筒兒一箇賜給。
鄭尙愚啓曰,臣與右副承旨韓用鐸伴直矣,纔以偕來承旨進去,伴直無人,左副承旨徐有聞,卽爲牌招,何如?傳曰,允。
記注官金錫泰書啓,臣敬奉聖諭,馳往傳諭于北部鎭長坊三淸洞契議政府左議政沈煥之所住處,則以爲臣曾以庸姿,猥叨重任,世敎民憂,茫然無彌綸之圖,而幸賴有右位大臣,隨事遮護,得免大何,猶懼負乘之招災,伏蒙聖恩,閔覆如天,許解中書,投閒西樞,庶得以歌詠洪造,以送餘生。今於匪意,乃伏蒙重卜之命,仍伏承史官之臨宣聖諭,卽起簉朝爲敎,臣震懍驚惶,莫知措躬之所也。且伏念聖廟祗謁,只隔一宿,臣敢不聞命竭蹶,出參陪衛之列,而第臣賤疾,適値霜寒,挾痰添感,誠無束帶趨召之望,伏地隕越,不知所云,少俟病間,略構文字,仰陳衷懇,冀蒙體諒之恩云矣,敢啓。答曰,知道。卿於中書,旣無情勢,明日酌獻聖廟,東班班首,當備員進參,趁今出肅,可以齋宿。此意更遣承旨傳諭之意,坐直承旨往傳,與之偕來。
鄭尙愚,以兵批言啓曰,前京畿水使申鴻周,旣以未赴任,改差,所授加資,依例還收之意,敢啓。傳曰,知道。
鄭尙愚,以兵曹言啓曰,南行宣傳官南錫九,未滿十朔,依前例,成才間姑爲停試之意,敢啓。傳曰,知道。
鄭尙愚,以兵曹言啓曰,今日各廳堂下武臣朔試射時,武臣兼宣傳官丁海翼,未滿四中,權思穆,八月朔退試時,未滿四中,竝依定式,各決棍十度,身病及呈辭受由人等,追試次懸頉以入之意,敢啓。傳曰,知道。
閔台爀,以戶曹言啓曰,時御所內各司,依定式,發遣本曹正郞臣李靖模,與兵曹參知臣李翊模,佐郞臣金秀臣,東所衛將臣具達遠,西所衛將臣金洪運,南所衛將臣李性淵,北所衛將臣白東遠,眼同看審後,有頉處別單書入,而修改則擇日擧行,何如?傳曰,允。
閔台爀,以戶曹言啓曰,文昭殿碑閣,蠶壇碑閣,追慕洞碑閣,淨業院碑閣,流霞亭,依定式,發遣本曹郞廳奉審,則文昭殿碑閣,蠶壇碑閣,姑無頉處,追慕洞碑閣,雨漏一庫,四面墻垣瓦子,間間脫落,淨業院碑閣,雨漏一庫,懸板紗籠破傷,流霞亭雨漏三庫,萬懷堂雨漏一庫,千慕堂雨漏一庫,四面墻垣瓦子,間間脫落,分付各該司,使之卽速修改之意,敢啓。傳曰,知道。
李書九,以禮曹言啓曰,卽接永禧殿令所報,則朔望焚香受香,在於今三十日,而參奉權瑞應,今此謁聖科,欲爲觀光,令今方入直,受香無人云。莫重直所,不可一時暫曠,依定式令吏曹,假官一員,以成均館官員口傳啓下,以爲替直受香之地,何如?傳曰,允。
李書九,以禮曹言啓曰,全羅道觀察使封進來十月令宗廟薦新柚子·乾柿子,今方來到,今二十九日薦進,而景慕宮薦新柚子,則例以慶尙道所封薦進矣。本道所封,未及上來,莫重薦獻,不可後時,以全羅道觀察使加封柚子,同日一體薦進,何如?傳曰,允。
鄭尙愚,以壯勇營言啓曰,新除授京畿水使申鴻周,旣有改差之命矣。該鎭多有擧行之事,今姑仍任,何如?傳曰,允。
鄭尙愚,以壯勇營言啓曰,本營牙兵等,私獵於楊州地矣,中豹一頭,捉得封進,而捉虎軍姓名,別單書入之意,敢啓。傳曰,知道。
鄭尙愚,以御營廳言啓曰,今九月二十九日,親臨春塘臺齋宿,三十日由集春門,詣文廟酌獻禮後,還御春塘臺。文武科試取時,依兵曹節目,弘化門入直軍六十二名,銅龍門入直軍二十七名,建陽門入直軍二十名內,各留營直五名,該入直將官,率領仍直,餘皆待標信除出,新營入直軍三十名內,除營直五名,依例除標信除出,新營入直千摠金衡柱,哨官金衡遠,出番把摠蔡顯九,哨官崔秀崗率領,設布帳先爲排立,出番鄕軍三哨,領軍千摠李彦煐,把摠李彬,哨官崔秀崗·金鼎猷·姜碩璜率領,侍候於集春門外,待標信入來,與布帳外排立軍,替代環衛,入直軍各還本處入直,事畢後,待標信罷出之意,敢啓。傳曰,知道。
徐有聞,以刑曹言啓曰,今此謁聖放榜時,天童軍,例自本曹待令,而文科則全數定給,武科則只給甲乙科事,曾有定式,今亦依此擧行之意,敢啓。傳曰,知道。
敎京畿水使李文爀書。王若曰,摠三道之舟師,爲任最重,揀一代之閫望,非卿莫宜,式循僉謀,庸畀隆寄。眷彼喬桐設鎭,便同細柳開營,島嶼蒼茫,湖海扼咽喉之勢,襟帶環控,沁都依唇齒之形,遙制三邊,奚但作屛之責?保守一面,更兼治繩之方。惟卿,金貂新資,弓馬宿譽,瀛都受牧,早試盤錯之才,湖閫掌戎,素負干城之略,材優剸理,前後之績庸有稱,職非超遷,內外之踐歷已及。玆授卿以京畿水軍節度使兼三道統禦使喬桐府使,卿其益懋殊績,秪服寵章,要以人和爲先,宜念撫鎭堡而綏民物。雖曰天塹可恃,必勉修器械而峙餱糧,惟稟裁自有舊規,而措置豈循常典。於戲,壁壘增彩,須及天未雨之時,刁斗無聲,佇見海不驚之效,故玆敎示,想宜知悉。知製敎南履翼製進
己未九月二十八日辰時,上御重熙堂。左承旨入侍時,左承旨李書九,假注書尹致永,記注官金景煥·承膺祚,以次進伏訖。上命書九書判付。上曰,吏判入來乎?知入也。賤臣承命出傳,姑未入來回奏。命退,諸臣以次退出。
己未九月二十八日辰時,上御誠正閣。右副承旨入侍,左議政同爲入侍,大臣·備局堂上引見入侍時,右副承旨金羲淳,假注書呂東植,記注官金景煥·承膺祚,左議政李秉模,以次進伏訖。上曰,注書出去,次對同爲引入,可也。賤臣承命出傳。右承旨鄭尙愚,事變假注書弼聖賚,與右議政李時秀,判敦寧府使鄭民始,行禮曹判書金文淳,刑曹判書李得臣,兵曹判書李在學,戶曹判書趙鎭寬,吏曹判書徐龍輔,行護軍李漢豐,行左承旨李書九,工曹參判李冕膺,應敎韓用鐸,以次進伏訖。秉模等曰,霜寒稍高,日間聖體候,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模等曰,元子宮氣候亦一樣,而睿學日就,下情誠欣忭矣。上曰,好在課讀矣。上曰,卿之實,予豈不知,而夏間處義時,則有難遽然許副矣。日前又觀疏語所陳,則難强之勢,非出托辭,及今許解,俾便調理,則以公以私,可謂兩便,而初疏卽副,事面亦涉如何,欲待一番面諭,而念卿病勢,難以侵早赴公,故今於日高之後,始乃召接矣。卿若姑捨廟務,安心養閒,則有若沈疴之去體,亦可爲愼攝之道矣。秉模起伏曰,下敎及此,不勝感泣矣。臣於今夏恩敎以後,惟俟體諒,不敢言病,秋涼以來,末由强力,百爾思量,冒死陳懇,只切惶悚之忱矣。卽於史官之來,傳敎之下,恩言鄭重,辭旨隆摯,至以面諭後體諒爲敎,臣於是仰承德意,力疾趨召,冀蒙恩旨,竭蹶入來,且惶且感,不知所達矣。上曰,然則今筵當爲許副,而旣已來會,先爲次對後遞解,亦爲好耶?秉模曰,臣雖冀卸重任,若有當奏之事,則豈敢不仰達,而諸道年分,姑未齊到,別無稟處之事矣。時秀曰,諸道之舊還分排,似有晩時之慮矣。上曰,今年雖是豐歲,其中不食處,或無白徵之弊,而向來東風後農形,果無所損云耶?秉模曰,風勢初非大段,而亦不彌日,故農形則別無所損矣。上曰,以大體論之,則與昨年及丙辰,何如?秉模曰,今年則晩移雖善成,而甘霈之餘,過爲茁茂,反有速長之病,故畓農則未知與昨年優劣如何,而田穀及木花,無一不熟者,民事幸甚矣。至若丙辰則湖南,間有稍歉處,而混包於他邑之豐矣。今年則畓農雖遜於丙辰,而各穀皆爲豐穰矣。上曰,籌謨果無可奏者乎?秉模曰,僚相,俄以舊還事,仰奏矣。三南之昨年停退條,當與新還,一體收捧,各年舊還,竝當分數磨鍊,而湖南之再昨年仍停條,則與舊還稍別,亦當依數準捧矣。上曰,所謂仍停,果是何名色也?書九曰,此蓋再昨年停退條,當捧於昨年,而昨年未得準捧,故名色則稱以仍停,而廟堂則當以舊還分排矣。上曰,三道停退之數,當爲幾何?秉模曰,嶺南則十萬餘石,湖南則六萬餘石,湖西則五萬餘石矣。上曰,停退之數,亦爲不些,今年內準捧,果不爲難乎?秉模曰,以嶺南之大,十萬石則可以無慮準捧,而兩湖則數爻本非過多,收捧似不爲難矣。上曰,旣捧停退,又及舊還,則民之受弊,亦爲可念矣。秉模曰,然矣。生民疾苦,無時可已,此誠悶然處矣。上曰,湖南右沿之今年年事,旣不及於左沿,則舊還收捧,必被偏苦,此不可不商量處也。湖南若爲勿捧,則兩道之民,亦不無斑駁之歎,此事誠爲重難矣。秉模曰,聖敎誠至當矣。其外則京畿及水原·廣州·江華,俱有流來舊還,而關北·海西,則竝無可捧者,關東則吏奴之逋,所定年限已滿,而尙未準捧,爲弊多端云。申飭道臣,從速收殺之地似好,而關西之每出舊還,甚爲悶然,而此亦不可不使之準捧矣。大抵停退之法,雖救目下之急,而收捧之際,反貽民弊,臣則以爲少加變通,似好矣。上曰,此亦有難遽議,而卿言誠是矣。秉模曰,諸道舊還,當此均登之時,固當多數分排,而昨年失稔之餘,今秋民勢,在所當念。京畿自戊午未捧條,至壬子條,合二萬一千一百餘石分排,而此外又有戊午停退八百石,此則當與新還,一體收捧。水原甲寅條三千六百餘石,廣州甲寅條四千六百餘石,江華甲寅條三千三百餘石,關西自戊午未捧條,至辛亥條,合四萬五千一百餘石分定,使之準捧。湖南則昨年停退,爲六萬九千一百餘石,湖西則昨年停退,爲五萬八千八百餘石,嶺南則昨年停退,爲十萬四千九百餘石,統營則昨年停退之散在三南者,爲一萬八千八百餘石,此蓋今年應捧者,則更當以各年舊還,磨鍊捧上,而今奉聖敎,旣念沿邑偏重之苦,又軫他邑斑駁之慮,謹體德意,三道及統營舊還,姑爲置之,俾各專意於昨年停退條。關東反逋之移錄舊還外,限年分捧者,反爲吏輩侵索小民之端,從速收殺,以爲永祛根柢之意,分付,何如?上曰,依爲之。畿甸年事,民力不及於三南,流來舊還之此時督捧,豈有豐歲之樂乎?與三都勿捧事,分付。關東則吏奴之逋,爲弊於民間如許,而道臣漫若不知,其可曰知旬宣之道乎?今年勤慢,卿等各別考察,先以此意嚴飭,可也。出擧條上曰,臺諫入來。聖賚承命出傳,與掌令鄭澣偕入進伏。上曰,臺諫誰也?尙愚曰,掌令鄭澣矣。上曰,摠帥何不入來乎?在學曰,以拘忌,來詣闕外,不得登筵矣。上曰,八耋老將之責以制閫,誠爲難矣。秉模曰,然矣。仍奏曰,伏見前壯帥隱卒之敎,則辭旨隆摯,與他自別,將臣有知,必當感泣矣。上曰,此將臣,病勢雖曰沈篤,而猶望其萬一之幸矣。豈意今者,遽至此境耶?念其平日,效勞殫誠,非比尋常,無異古人之汗馬矣。今焉已矣,亦復奈何?在逝者則謂之哀也宜,謂之榮也亦宜,而在朝廷則失一倚毗之人,華城事,亦乏委任之手,誠不成說矣。逝者則已矣,而前訓將之病,近復何如云耶?將臣似聞知矣。漢豐曰,數日來一倍添劇,殆無省覺云矣。上曰,近日將臣之委任者,相繼凋零,昨日傳敎,亦以大樹飄零爲言,而前訓將,又如是沈重,誠爲悶然矣。摠帥,旣是年老之人,且當捧糴之時,軍務之重,有難强力,何以則爲好耶?秉模曰,摠戎使李邦一,老病難强,而北漢捧餉在卽,合有變通之道,故敢此仰達矣。上曰,右相之意,何如?時秀曰,此將臣向於籌坐,以老病實狀,來言於臣等,可知其難强矣。上曰,許遞,可也。出擧條尙愚曰,摠戎使李邦一許遞事,命下矣。將兵之任,不可一刻無摠察之人,何以爲之乎?上曰,摠戎使出代間,御將兼察,牌招聽傳敎,摠戎使之代,時任將臣及衆所共知實病外,擬入,可也。出擧條仍敎曰,摠戎使之代,若以實病外備擬,則當入文宰舊望一人,而其外則誰有可合者乎?秉模曰,壯帥·訓將,有難移擬,而此外則甚爲乏少,猝難思得矣。上曰,卿等旣居以人事君之職,薦剡之材,必有其人,以地處以人望,誰有當次者乎?秉模曰,若以家數求之,則申大謙·李得濟,俱是將種,人亦可取,其外則未知誰某可合矣。上曰,右相則以爲何如?時秀曰,臣亦無異見,而似無逾兩人者矣。上曰,向筵酬酢,有讀書人採訪之敎矣。卿等果有留意者否?秉模曰,伏承下敎以後,豈敢不留意,而如是之人,未易求得矣。上曰,今番文廟享官,甚爲乏人,試官排望,亦云苟簡,而亞卿則春間陞品之人,或有病難供役者云,亞尹一窠,以三銓久次中,加望陞擢之地,好矣。秉模曰,亞卿近甚乏人,三銓前望中尹行元·李翊模,亞尹加望事,旣伏奉筵敎,以此分付該曹,何如?上曰,依爲之。宰臣李義弼,其人之謹愼,常以爲可喜,向者處分,亦出於責備,至今在從二品之列,判尹望,一體擬入,可也。出擧條仍命書榻敎曰,亞尹之代,旣有筵敎,銓望中尹行元·李翊模,今日政加望擬入。命龍輔·書九進前。敎曰,試望中堂上,尤爲苟簡,至以未經參議人,將爲備擬云,事面甚不成說矣。秉模曰,然矣。書九曰,謹考政院謄錄,則先朝己未年謁聖時試官,有二望擬入之例矣。上曰,試官二望,近例所無,而謄錄則持入也。景煥承命出持入。命入之,覽訖敎曰,己未以後,則前例多不載錄,此後須加修明,可也。上曰,入侍玉堂,以京試官事,嘗有所遭矣。用鐸曰,然矣。上曰,此家之人,宜有拔例擢用之典,而柔善太過,是爲可欠矣。時秀曰,柔善則雖爲可欠,而薄俗中淳實,誠爲不易,而文華亦甚可取矣。命書傳敎曰,左副承旨·右副承旨許遞。前望單子入之,待下批牌招察任。仍命入前望。景煥承命出持入,點下訖。尙愚讀奏。用鐸先退。上曰,承旨一窠,從當下批,而向來禮判當銓時,應敎通望人,何不入於前望,而果爲誰某誰某?文淳曰,嚴耆·洪樂游已爲陞資,申絢·金履永俱在外任,而金履永則未經準職矣。命書傳敎曰,通禮未差之代,三司中勿拘外任,令該曹口傳擬入。敎秉模曰,籌謨重任,有難捨卿,而今年民事,稍可弛慮,迨此暇矣,暫爲閒歇,則卿心爽然,可以諒得,而至若考試之役,則須間間入來好矣。秉模曰,以臣私義言之,則今始卸免,雖曰後時,亦可以少伸,而賤疾調將,得尋生路,恩敎之下,不勝感惶,而第臣病狀,近益添劇,今番試役,恐難强力,此後若得稍蘇,則豈敢不竭蹶趨承乎?命書傳敎曰,左相所患麻痺之症,換節之時,難以晨夜之勞强之。且況夏間處義也,以從後體諒爲言,則値今霜寒,姑爲勉副,勿使添損,實合敬禮之義。左相特許所懇,今日政置處下批,仍卽肅命。仍敎曰,今卿雖已遞解,而廟務之外,有他可奏之事乎?秉模曰,先正臣文成公李珥,道德經濟,朝野至今賴之,朝家崇報之典,前後累勤,而其家直派,近甚零替,香火冷落,令該曹,訪問錄用,何如?上曰,依爲之。出擧條秉模曰,漢城主簿鄭復煥,向因僚相筵奏,特蒙陞六之恩,而以其無薦,不得擬於守令望云。大臣旣有所奏,聖心寔出於念其家爲官享之盛意,則講與薦有無,恐不必爲拘。以此分付該曹,何如?上曰,依爲之。出擧條仍命就座。民始曰,臣於千萬料外,伏蒙將任除旨,而才具不逮,已無可言,近來精力,益難堪承。且臣方帶壯勇提調之任,而又兼他將,則便是兩軍門,以此以彼,末由承膺,惟伏望體諒焉。命書傳敎曰,筵席陳懇若此,一欲體諒,亦有設言旣爲之,則姑遞亦可。禁衛大將鄭民始,今姑許遞。尙愚曰,禁衛大將鄭民始許遞事,命下矣。將兵之任,不可一刻無摠察之人,何以爲之乎?上曰,禁衛大將出代間,都提調摠察,從事官發牌聽傳敎,可也。出擧條文淳曰,今番禮部咨文,旣有三節慶賀表文勿爲封進之知委,則三節日望闕禮,係是賀儀,似當停止。表文旣不封進,則拜表行禮,亦當勿爲擧行,故敢此仰達矣。上曰,依爲之。出擧條鎭寬曰,日前李烷事處分之截嚴,寔出我聖上,深軫近來鎭營之多行不法,爲此懲礪之擧,孰不仰聖意之攸在,而第念營將之職,卽是道內別星也,驛子則雖非鎭卒,卽亦官屬也。若以殘虐逼殺之故,加倍用律,無所不可。但此事端,起於施棍驛卒,而竟致營將之受棍該閫,充軍道內,則其於體貌,恐涉如何,敢此仰達矣。上曰,卿言亦或一道,李烷他道勿限年定配,可也。出擧條文淳曰,午漏已下,而水刺晩時,伏望還內焉。上曰,唯。諸宰中誰有奏事之人乎?龍輔曰,左議政李秉模,勉副事,命下矣。當爲置處,而本曹時無相當窠,依例送西,何如?上曰,依爲之。出擧條時秀進伏曰,日昃臨殿之時,豈敢更煩奏達,而鼎席初未備員,僚相又爲遞解,廟堂事,誠不成說矣。上曰,今當枚卜矣。仍命書傳敎曰,右議政命招卜相。尙愚曰,卜相事,命下矣。所當政官牌招開政,而今方開政,今日政下批,何如?上曰,依爲之。出擧條書九曰,取考謁聖時日記,則因本院啓辭,試官亦爲隨駕而儒生,自集春門隨入矣。今亦依此爲之乎?上曰,依爲之。出擧條書九曰,取考謁聖時日記,則留門後大駕未出宮前,先入儒生矣。今亦依此爲之乎?上曰,依爲之。出擧條命備堂先退。尙愚曰,入侍臺諫,不爲傳啓,推考,何如?上曰,置之,使之進前。澣進伏曰,三司合啓,兩司合啓,以諫院不備姑停,憲府則無傳啓矣。上曰,宜以停朝市措辭矣。仍命退,諸臣以次退出。
己未九月二十八日午時,上御重熙堂。禮兵房承旨入侍時,行左承旨李書九,右承旨鄭尙愚,假注書呂東植,記注官金景煥·承膺祚,以次進伏訖。上曰,來待諸臣入侍。出榻敎賤臣承命出傳,與檢校提學鄭民始,吏曹判書徐龍輔偕入進伏。上曰,予方整齊衣冠,坐以俟之,吏房承旨,持卜相望,斯速入來,而望筒則承旨旣持入,勿爲封入也。賤臣承命出傳。同副承旨徐有聞,持卜相望進伏。命入之,點下踏啓訖。有聞擎出。命書傳敎曰,重卜于卿者,非卿莫可。況今聖廟祗謁隔宵,此時中書之任,豈待駕屨?卿須卽起簉朝,仍卽肅命事,遣史官傳諭于左議政。仍敎曰,此傳敎,先爲出給。賤臣承命出給。上曰,大將望筒,亦爲催促持入。景煥承命出持入,點下踏啓訖。尙愚曰,新除授禁衛大將徐有大,卽爲牌招,傳授命召,何如?上曰,依爲之。出擧條上曰,訓將望筒,催促持入。賤臣承命出持入,點下踏啓訖。尙愚曰,新除授訓鍊大將李漢豐,卽爲牌招,傳授命召,何如?上曰,依爲之。出擧條上曰,壯勇大將望筒,又爲持入。景煥承命出持入,點下踏啓訖。尙愚曰,新除授壯勇大將申大顯,卽爲牌招,傳授虎符及傳令牌,何如?上曰,依爲之。出擧條尙愚曰,御營大將申大顯,移拜壯勇大將矣。將兵之任,不可一刻無摠察之人,何以爲之乎?上曰,御營大將出代間,都提調摠察,從事官發牌聽傳敎,御將之代,老病及時任將臣外,擬入,可也。出擧條仍命持入望筒。賤臣承命出持入,點下踏啓訖。尙愚曰,新除授摠戎使申大謙,時在江原道伊川府任所,御營大將李得濟,時在京畿喬桐府任所,使之乘馹上來事下諭,何如?上曰,依爲之。出擧條仍命書榻敎曰,新除授御營大將李得濟,乘馹上來事下諭。喬桐水使之代,今日政差出,待下批當日辭朝。命書榻敎曰,試官望乏人,前承旨洪義浩,前府使李儒慶,前縣監李殷模·權坪罪名,竝分揀。春川府使李普天,寧越府使李敬五內移。上曰,前翰林李存秀·洪奭周,前注書金啓溫罪名,竝蕩滌,待下批竝卽牌招入直。出榻敎上曰,副摠管李潤慶許遞,加望人中擬入。出榻敎上曰,新除授守令,皆令今日辭朝。命退,諸臣以次退出。
上在昌德宮。停常參·經筵。
自午時至人定,灑雨下雨,測雨器水深一寸。
韓用鐸啓曰,新除授同副承旨金履永,以前任瑞山郡守,方在解由未出中,何以爲之?敢稟。傳曰,勿拘牌招。
徐有聞啓曰,今此試官望中時無職名人,令該曹口傳付軍職,何如?傳曰,允。
吏曹口傳政事,以李弘謙爲注書。
右副承旨韓用鐸書啓。臣敬奉聖諭,馳往傳諭于北部鎭長坊三淸洞契議政府左議政沈煥之所住處,則以爲臣伏奉史官書啓之批下者,聖諭諄諄,特遣坐直承旨,宣以偕來之意,臣伏地震懍,莫省措躬之所,謹當冒入文字,恭俟處分云。臣旣承偕來之命,姑爲仍留之意,敢啓。傳曰,知道。
兵曹口傳政事,以金達淳·尹得逵爲副摠管。
右副承旨韓用鐸書啓。大臣今方簉朝,臣則仍爲隨入之意,敢啓。傳曰,知道。
傳于鄭尙愚曰,侍衛軍兵毛具。
左議政沈煥之疏曰,伏以,臣姿本庸鈍,年又衰頹,百無所似,而猥被聖朝之殊眷,遂叨中書之重任,是豈有學識之足以彌綸世道,而才調之足以經濟國事乎?惟其少壯之時,頗以性氣自許,好義而嫉惡,推以愛君父,則不欲以爵祿之得失而移其心,攻亂賊則不欲以身家之屈其節,數十年間,流離嶺海,落拓溝塍,幸而不死者,賴我殿下之聖明也。非臣之所能自揣,而白首遲暮,益蒙特達之殊恩,徧躐兩銓,驟躋三事,伏未知聖意,奚所取於臣哉?蓋謂臣之性氣,猶或不衰,有可以秉義理扶國勢,而尊君德於三古,明聖志於百世耳。今臣屢閱世故,而憂慽之所熏灼,災疾之所侵撓,心隨形槁,精旣銷而氣不能衛矣。少而無學問之工,老而無操履之實,故人之所未能,而臣敢云能之哉?典章文物,甲兵錢穀,尤非臣之所敢擬議,而況夫紀綱不振,邪說橫流,而非一葦之可抗,則臣如之何矣,隄防日壞,突豕著形,而無千勻之可發,則臣如之何矣。重入中書,與謀國政,世敎之何以扶植,生民之何以康濟,茫如墜煙霧之中,秪增聖躬之憂勤,而莫禦四方之譏笑,則如臣之大小狼狽,固不足言,其於起羞淸朝,貽累大德,亦豈細故哉?今酌獻聖廟,齋宿有命,臣敢不念行不駕屨之義,而第臣私情,如右所陳。且狗馬之疾,遇冷闖發,無以自力趨列,而近侍之臣,以偕來宣諭,滯宵陋巷,臣震慄徊徨,仰瞻北極,不知所以爲圖矣。伏乞聖慈,卽收偕來之命,仍治臣慢命之罪,而亟鐫其重授議之銜,俾臣得以優游邱壑,歌詠聖恩,以畢桑楡之餘暉,千萬幸甚。臣無任云云。答曰,省疏具悉卿懇。重卜之意,略及敦諭,卿當幡然出膺,何爲更上之辭本?至於紀綱之不振,莫曰非一葦可抗,處置得宜,則不振者自振,隄防之日壞,莫曰無千勻可發,寬猛各適,則似壞而不壞。民生之不能康濟,職由於勸廉懲賞之昧弛,而世敎之不能扶植,一則正學之不明,一則名行之不修,今日救弊之道,豈在他求?惟望卿等之精曰協贊,自餘在面際,卿須卽起造朝。仍傳曰,此批答,遣史官傳諭,今日出宮詣齋所,肅命於帳殿之意,承旨亦爲傳諭,與之偕入。
己未九月二十九日卯時,上詣春塘臺。謁聖齋宿入侍時,行都承旨閔台爀,行左承旨李書九,右承旨鄭尙愚,左副承旨徐有聞,右副承旨韓用鐸,同副承旨金履永,記事官金啓溫,假注書呂東植,記事官李存秀·洪奭周,二直提學李晩秀,原任直閣鄭大容,檢校直閣沈象奎,以次隨駕。上具翼善冠·衮龍袍,乘輿出交泰門·永淸門,由明政門·光德門·明光門·靑陽門,詣暎花堂,降輿陞座。諸臣以次就座。上曰,此帳殿,與仁政殿殿座處所相似,侍衛五衛將及摠府堂上,皆令陞殿侍衛,可也。書九·尙愚等,讀奏文武科試官望及宗宰望。上曰,謁聖科,與他科自別,試官牌去來,各別嚴飭,毋敢無端違牌也。命書榻敎曰,副摠管尹行元許遞。與未差之代,令該曹口傳差出。晩秀曰,赴擧儒生中參班執事者,有難各持名紙,使之從便爲之乎?上曰,唯。上曰,甲寅年則儒生入門,在何時乎?晩秀曰,聞申後開門云矣。上曰,不然矣。其時擧火後始入場,今番亦當依此例,不必早開門矣。左議政沈煥之,持肅拜單子,陞殿親呈。肅拜後命入侍。煥之陞殿進前。煥之曰,侵早勞動,聖體,若何?上曰,一樣矣。上曰,卿之箚子批答,已喩予意,顧今重卜之擧,實非卿莫可,卿須體予倚毗之意,以盡對揚之道焉。煥之曰,臣豈不仰認眷注之聖恩,而臣萬無堪膺之望,實爲悶蹙,而不敢違傲,今此黽勉出肅矣。上曰,今筵酬應甚煩,不得爛熳酬酢,卿須早退休息也。煥之退出。上敎尙愚曰,侍臣及試官班次,預飭整齊,毋爲臨時雜亂之弊也。仍敎曰,試官牌去來,何不催促乎?注書連爲嚴飭院隷也。仍命書傳敎曰,試官違牌者,皆非衆所共知情病,則親臨試士,無難違牌,此亦國綱所關,從重推考,更卽牌招,違牌勿捧傳旨。有聞曰,今此殿座時,上下注書,不可不備員,薦望當次人,令該曹口傳差出,待下批牌招察任,何如?上曰,依爲之。出擧條命書榻敎曰,注書薦李允謙罪名蕩滌,注書李弘謙承牌入來,肅拜後進伏。上敎書九曰,雨勢如此,儒生預爲等待,必致沾濕之患,卽爲知委泮中,與京兆儒生,皆令退去,以趁罷漏時來待之意言諭,而五部官員,亦爲一體知委也。書九曰,試官受點人,則皆隨駕參班,而未受點人,亦爲進詣泮中,待還宮隨入集春門,使之參賀班乎?上曰,試官受點人外,皆令退去,待曉入來參班之意,分付可也。命書傳敎曰,侍衛軍兵雨具。上入小次,諸臣輪回權退。
上在昌德宮。停常參·經筵。
自辰時至申時,灑雨下雨,測雨器水深二分。
大駕詣文廟入幕後,內閣·政院·玉堂·藥房口傳問安。答曰,知道。
酌獻禮罷後,內閣·政院·玉堂·藥房口傳問安。答曰,知道。朝廷二品以上·六曹堂上·兩司長官口傳問安。答曰,知道。還詣春塘臺入大次,內閣·政院·玉堂·藥房口傳問安。答曰,知道。唱榜罷後,內閣·政院·玉堂·藥房口傳問安。答曰,知道。
藥房都提調李秉模,提調金文淳,副提調閔台爀啓曰,親祼聖廟,誠禮克伸,移次經宿,勞動旣多,伏未審夜間聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李書九啓曰,明日常參·經筵,取稟。傳曰,停。
傳于李書九曰,傳香承旨,馳詣宗廟·景慕宮,奉審摘奸以來。
有政。吏批,判書徐龍輔進,參判李祖承進,參議尹光普進,左副承旨徐有聞進。以高宅謙爲司諫,典籍單李奎鎭,文科甲科第一人,軍器主簿單鄭慶鎭,武科甲科第一人。
兵批,判書李在學進,參判金履翼病,參議朴奎淳入直,參知洪樂游病,右承旨鄭尙愚進。以柳聖台爲都摠經歷,以李秉德爲訓鍊僉正,徐良輔爲訓鍊主簿,以金之翰爲守門將,以柳鎭茂爲管城將。
禮曹,大護軍李敬懋,當日卒逝云,自今二十九日,三十日至,停朝市啓。依所啓施行爲旀,昨因齋令逝單,今始入撤,而嚄唶宿將,其姿颯爽,今焉已矣。曾經元戎,倚毗何間於前後,卒判書李敬懋家,別加致賻,其子待闋服調用事,分付爲良如敎。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而春塘臺殿座相値,不得爲之之意,敢啓。傳曰,知道。
徐有聞,以吏曹言啓曰,贈諡忠簡公尹瑝延諡,來十月初十日定行於忠淸道唐津地云矣,敢啓。傳曰,知道。
鄭尙愚,以兵曹言啓曰,依下敎,侍衛禁軍及駕後禁軍·武藝別監·內吹·兼內吹近仗軍士,標下軍兵等處,設粥分饋之意,敢啓。傳曰,知道。
鄭尙愚,以壯勇營言啓曰,依下敎,本營環衛將校·軍兵等處,設粥分饋之意,敢啓。傳曰,知道。
鄭尙愚,以訓鍊都監言啓曰,依下敎,衛內外將校·軍兵等處,饋粥之意,敢啓。傳曰,知道。
鄭尙愚,以禁衛營言啓曰,依下敎,本營帳幕軍等處,設粥分饋之意,敢啓。傳曰,知道。
鄭尙愚,以御營廳言啓曰,依下敎,駕前別抄環衛軍兵等處,設粥分饋之意,敢啓。傳曰,知道。
己未九月三十日丑時,上詣文廟。酌獻禮入侍時,行都承旨閔台爀,行左承旨李書九,右承旨鄭尙愚,左副承旨徐有聞,右副承旨韓用鐸,同副承旨金履永,記事官金啓溫·李弘謙·李存秀·洪奭周,二直提學李晩秀,原任直閣鄭大容,檢校直閣沈象奎,以次隨駕。上具遠遊冠·絳紗袍,由集春門,至南神門外,降輿步過,又乘輿,詣下輦臺,御大次。酌獻時至,通禮跪啓外辦。上改具冕服,乘輿,至廟門降輿,詣文廟版位前,行再拜禮,詣盥洗位,盥洗,詣尊所親審,仍詣文宣王位版前,行酌獻禮,次詣復聖公·宗聖公·述聖公神位前,行酌獻禮,行再拜禮訖。敎晩秀·履永等曰,分詣東西廡享所,申飭諸執事,精潔將事後,復命也。少頃,晩秀等回奏曰,廡享事已畢矣。通禮跪啓禮畢。上步出,至乘輿所乘輿,還御大次,改具遠遊冠·絳紗袍,乘輿至南神門外,降輿步過,又乘輿。參班儒生祗送。上曰,掌議與泮官,押班參班儒生,一一整齊,隨駕後入來也。書九承命以諭。上由集春門,還御春塘臺。上曰,俄者改服時,尙衣院衣襨色書吏,不爲待令,極爲駭然矣。有聞曰,今日動駕時,尙衣院擧行,萬萬駭然。該院一二提調,所當重勘,而本院請推之外,無他可施之罰,何以爲之乎?上曰,爲先從重推考,可也。出擧條上敎尙衣提調金文淳等曰,該色書吏之不爲待令,何也?文淳曰,無掌標故,不入於作門內,未及待令矣。上曰,如此當入之人,以無掌標不入,則當爲變通之事矣。上曰,開東時當懸題,出標信開門入儒生,而儒生盡入後稟之也。上入小次。諸臣輪回權退。
己未九月三十日寅時,上御春塘臺。謁聖文武科試取入侍時,行都承旨閔台爀,行左承旨李書九,右承旨鄭尙愚,左副承旨徐有聞,右副承旨韓用鐸,同副承旨金履永,記事官金啓溫·李弘謙·李存秀·洪奭周,二直提學李晩秀,原任直閣鄭大容,檢校直閣沈象奎,以次進伏訖。讀券官右議政李時秀,判敦寧鄭民始,行知敦寧李秉鼎,吏曹判書徐龍輔,戶曹判書趙鎭寬,工曹判書黃昇源,工曹參判李冕膺,行護軍李集斗,刑曹參判李尙度,戶曹參判李基讓,對讀官禮曹參議金祖淳,行副護軍李魯春·金羲淳·尹光顔·申獻朝·李東稷·洪義浩·金載翼·李庚運,直閣金近淳,校理尹序東,兵曹正郞朴鍾淳,修撰朴崙壽,副校理洪樂安,掌令南惠寬,持平金熙洛,武所考官左議政沈煥之,行大護軍徐有大,訓鍊都正申應周,行副護軍李貞運·金益彬,副校理閔命爀,訓鍊副正洪棆,以次入就拜位。引儀唱行四拜,禮訖。以次陞座進伏訖。上曰,藥房入診,入侍史官傳諭也。啓溫承命出傳,與藥房都提調李秉模,提調金文淳偕入進前。秉模等曰,祗謁禮成,勞動旣多,聖體,若何?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。煥之曰,動駕行事時,雨勢夬霽,月星明穊,不勝欣幸矣。上曰,然矣。命書榻敎曰,試官閔昌爀減下代,副修撰金熙周爲之。成均久任郞廳李敬參,呈儒生入門單子,入門五萬七千八百三人。上曰,懸題紙入之。對讀官捧入懸題紙。上命民始·秉鼎等,書賦題夫子在座,限申初。上敎時秀等曰,此題,何如?取其易者出之,而儒生或有宿構者否?時秀曰,易而實難,可觀生熟,有宿構者,未可必矣。上曰,文任所見,亦何如?秉鼎曰,當以夫子宛然在之意,帶得題義,乃可篇圓,此難而好矣。上曰,此解題,諸生亦或有不知者乎?秉鼎曰,此乃夙夜箴中語,豈有實才而不知之之理乎?書九·尙愚等,跪告請宣敎。宣敎官奉御題宣敎。上曰,武所亦爲開場,而矢及處儒生坐處逼近,皆令廣排也。尙愚承命傳之,試所開場,應射人以次呼名。上曰,軍士房何不先告宰樞執鼓而徑先開場也?尙愚跪告宰樞執鼓,擧子射畢。命諸文試官權退。未食頃,諸生呈券。上曰,於焉之間,已果呈券乎?太神速矣。書九曰,今此早呈者還給,使之更待呼呈呈之乎?上曰,旣呈者,仍爲收券也。仍敎賤臣曰,幾何呈券乎?賤臣回奏曰,收券者已九百三十張矣。上曰,試官入侍考券也。賤臣承命出傳。時秀等以次陞殿就座。上曰,對讀官等,何不一齊來會,而入侍命下之後,不卽登筵駭然矣。時秀曰,入侍命下之後,諸試官多不趁卽入來,以致屢煩促敎,事甚未安,竝推考,何如?上曰,依爲之。出擧條上命書榻敎曰,對讀官曺錫中·張至冕·具得魯竝禁推,其代行副護軍沈象奎,修撰南履翼,執義沈奎魯爲之。上曰,對讀官五人,陞爲讀券官,命官分劃對讀官。仍命考官收券,數爲二萬二千五百七十二張。時秀等以次考券訖。命合考。時秀曰,試券今方合考,當以取幾人爲定乎?謁聖元無定額,例皆臨時稟旨,故敢此仰達矣。上曰,取六人,可也。出擧條時秀曰,此一券所作僅可,而有落韻處,何以爲之乎?上曰,落韻,一竝書違字,可也。拆榜,進士李奎鎭,幼學金箕殷·申緯·南吉寬·李鼎鎰·李種德,以次唱名。上曰,李奎鎭,此嶺人也。曾於應製,累次入格,故已知其名矣。仍敎曰,金箕殷誰也?履永曰,此金茂澤之孫金相任之姪矣。上曰,申緯,曾聞曺允亨之壻,而筆勝於其婦翁云,果然否?晩秀曰,果以善書名稱矣。上曰,南吉寬,向日其兄惠寬之入侍也,請有弟喆寬,而予命改之以吉寬,此人果登第矣。李鼎鎰·李種德,皆無知名者乎?晩秀等曰,無知其名者矣。放榜時至,李鼎鎰,遍搜場內不得。上曰,新恩中此一人,未及齊會。在前如此時,亦有唱榜之例乎?晩秀等曰,曾前趙衍德,亦於卽日唱榜時,未及待令,追後自院中,出給賜花紅牌矣。上曰,旣有已例則放榜,可也。上曰,試官等亦參賀班後,退去可也。命書傳敎曰,新恩政事,當日爲之。上命文科五人,武科壯元以次進奏姓名,新恩等各奏姓名。陳賀時至,上改具遠遊冠·絳紗袍,百官行禮,如禮訖。通禮跪啓禮畢,諸臣以次退出。
上在昌德宮。停常參·經筵。
韓用鐸啓曰,明日經筵·取稟。傳曰,停。
徐英輔啓曰,來初五日朝參日次,而宗廟冬享大祭親祭散齋齋戒相値,頉稟之意,敢啓。傳曰,知道。
傳于閔台爀曰,今日文武新恩謝恩時,當於熙政堂,親臨召見,該房知悉。
傳于徐有聞曰,禮·兵房承旨,與文武新恩,入侍。
傳于金履永曰,同副承旨,與七夕製儒生,入侍。
承旨前望單子入之,沈象奎落點。
傳于徐有聞曰,左承旨許遞,前望單子入之,待下批牌招察任。
承旨前望單子入之,徐英輔落點。
傳于徐英輔曰,右承旨入侍。
徐有聞啓曰,卽伏見傳諭史官李游夏狀啓,則職銜當書於第二貼,而誤書於第一貼,原狀啓,雖不得不捧入,奏御文字,何等敬謹,而有此不審,不可無警,推考,何如?傳曰,允。
傳于鄭尙愚曰,侍衛軍兵,毛具。
以對讀官韓光植·徐郁修牌不進罷職傳旨,傳于徐有聞曰,只推。
傳于金履永曰,坐直承旨入侍。
以成均館久任郞廳李敬參,拿處傳旨,傳于韓用鐸曰,分揀。
以曺錫中·張至冕·具得魯等囚單子判付內,誓戒在明,姑爲分揀放送爲良如敎。
掌令南惠寬啓曰,臣言議風采,本不合於淸朝耳目之任,而向叨憲職,以武所監試官,承牌詣臺,則下吏謂臣受點,故與諸試官肅命退出矣。喉院,以僚臺之受點,而臣誤爲肅謝,乃有請推之擧,致煩特遞之命,此莫非臣昏謬不審之致,尙切惶恧,無地自容。不意見職之特除,乃在文廟行禮之日,臣怵畏義分,雖不得不章皇出肅,揆以廉防,豈可以時日之稍久,晏然仍冒於臺次乎?請命遞斥臣職。答曰,勿辭,亦勿退待。
假注書李游夏狀啓,臣於今月二十四日,敬奉聖諭,二十八日申時量,馳到忠淸道連山縣,傳諭于領中樞府事臣金憙所住處,則以爲臣全昧下堂之憂,偶顚房闥之間,受傷極重,風痰交湊,半身不用,已至多日,晝宵叫苦,乞死不得。此際史官儼臨,傳宣聖批,臣以此病勢,末由依禮祗承,只於床簀之上,左右須人,艱辛起坐,僅以左手,奉持批旨,而乍坐之間,骨節牽痛,呼吸促急,旋卽頹臥而不省。臣於年來,雖在病劇委頓之時,未嘗不自力致敬於承批之際,而今乃如此,苟論其罪,死有餘矣,私心惶悚,如何盡喩?伏況聖諭辭旨之鄭重勤摯,迥出尋常,是豈無狀賤臣,所敢得者乎?慙恧之極,不知所達云矣。臣則仍爲復路。緣由竝以馳啓爲白臥乎事,踏啓字。
徐有聞,以吏曹言啓曰,因本曹草記,洪州牧使金履鎬,韓山郡守安廷鐸,身病不得還任事批旨內,待其病勢少減,下送後,草記事,命下矣。更爲催促,則韓山郡守安廷鐸,今方下去云,洪州牧使金履鎬,以爲所患脚痛,轉益沈痼,目今癖積,又方添肆,時月之內,萬無還任之望云。雖未知其病勢之如何,而特敎申飭之下,一辭稱病,無意下去者,事體所在,誠極未安,洪州牧使金履鎬,爲先罷黜,令該府,拿問處之,何如?傳曰,允。拿處則分揀,可也。
鄭尙愚,以兵曹言啓曰,今十月初八日,大駕詣宗廟齋宿,初九日冬享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十五哨,馬軍五哨,爲先後廂,御營留陣,禁軍三番隨駕,可也。
鄭尙愚,以兵曹言啓曰,去秋三朔能磨兒考講時,都摠府都事李秉天,訓鍊院僉正閔行源·孔述祖·許濈,判官申惠周,長興庫主簿金時弼,造紙別提金最行,活人署別提吳在臣,氷庫別提黃處坤,武臣兼宣傳官柳漢源·沈弘祖·申在恒·沈範祖·南弼壽·朴基泰·李性林,部將權思正·李最爀·張鵬齡·金孝健,守門將朴東源等,一次不通,都摠府經歷林亨馥,都事尹勉鎭,中樞府都事柳聖台,訓鍊院主簿張漢籌,武臣兼宣傳官文敬成,部將李潤俊,守門將申·洪成源·李潤九·金有玉·吳繼喆等,二次不通,訓鍊院僉正李克豐,主簿金尙埰,武臣兼宣傳官丁海翼等,三次不通,竝依定式,從重推考,何如?傳曰,允。
鄭尙愚,以兵曹言啓曰,謹依下敎,分軍部將金光琇,決棍十度之意,敢啓。傳曰,知道。
鄭尙愚,以備邊司言啓曰,卽見咸境監司具㢞災實分等狀啓,則安邊等二十二邑鎭,置之稍實,甲山等三邑置之之次,尤甚名色,不爲擧論,後錄數條,請令廟堂,稟旨分付矣。其一,北靑皮唐元數中,限十分一還作唐米事也。其一,甲山·三水連入之次,兩麥失稔,兩邑舊還九千三十七石,特許停捧,而南兵營癸卯條,一百三十石,慶興府庚子條二千八百九十二石,準折米代捧,而唐米勿爲許捧事也。分等及所請條件,竝爲依道啓施行,南兵營·慶興舊還,道臣雖請準捧,而日前諸道舊還分排時,本道則以年條旣久,依昨年例不爲磨鍊,此亦與三·甲,一體勿論,仍令專意新還,精實收捧,俾有豐歲積貯之效,何如?傳曰,允。舊還日前賓筵,不爲分定於該道者,所餘者,卽以久遠不可捧之年條爲軫念而然也。雖無是也,爲道伯之道,忽以酌定難捧之鬼錄,必欲推剝,有此陳聞,未可曉也。細節若此,北道之民,何以堪乎?
鄭尙愚,以壯勇營言啓曰,依下敎,昨日春塘臺殿座時,臺前排立槍劍哨官李宗祥,敎鍊官崔廷喆,各嚴棍十五度,汰去之意,敢啓。傳曰,知道。汰去則姑爲分揀,可也。
韓用鐸,以義禁府言啓曰,因知義禁趙鎭寬所啓,批旨內,李烷他道勿限年定配可也事,命下矣。李烷全羅道興陽縣,勿限年定配,而以批旨內辭意,具罪目依例發遣府書吏,押送配所,何如?傳曰,允。
韓用鐸,以刑曹言啓曰,今日入侍時訓鍊院掌務官,令攸司科治事,命下矣。訓鍊院掌務官池守彬,係是出身,移義禁府處之,何如?傳曰,何足責?後勿如是之意,嚴飭放送,可也。
禁府啓目,訓鍊院都正申應周亦原情云云。傳旨內辭意,發問目取招,則漫漶爲說,泛稱遲晩,所當請刑是白乎矣,曾經閫帥,勿爲請刑,載在大典通編,且有捧草供以入之命,上裁,何如?判付啓,帳殿則雖云忽遽退出,豈可私自捧講乎?以公罪區別功議,草記勘放爲良如敎。
韓用鐸,以義禁府言啓曰,時囚罪人申應周口招公事判付內,以公罪區別功議,草記勘放事,命下矣。申應周,以制書有違律,杖一百以公罪收贖,而其八代祖磼,扈聖原從功臣云,功減一等,杖九十,公罪收贖放送之意,敢啓。傳曰,知道。
漢城右尹李翊模疏曰,伏以,臣直是鈍滯儱侗,百無肖似之一賤品耳。低徊末蔭,只爲祿仕之計,僥倖晩第,斷無進取之念,不料一紀之間,濫躋下大夫之列,重以三銓之銜,益切服不衷之懼,夙宵踧踖,如隕淵谷,迺者亞卿陞秩之命,又何爲於臣身哉?臣誠如夢如癡,終莫省其所由然也。國家用人,其路不一,或數歲而超遷者有之,終世而不調者有之,要其歸,惟其人而已。故曰,求賢如不及,又曰,進賢如不得已,苟賢也,歲中超遷,不爲遽也,苟不賢也,終歲不調,未爲遺也,如臣者通籍已云幸矣。尙何論進此一步,而偏蒙拯濟之澤,曲被拂拭之恩,年陞歲擢,忽奉此萬萬匪分之命,臣安得不五內失守,直欲循墻而不可得也。臣早失鄕塾之學,長蔑師友之益,家傳詩禮之緖,墜落無餘,天賦迂愚之質,矯揉不得,兼之門戶衰替,氏族寒素,平日聞見,不出里閭之間,觸事生疎,專昧朝廷之體,曾忝侍從之班,無一論思之可觀。頻叨出納之地,只見醜拙之畢露,本末長短,靡所逃於日月之鑑。今玆特簡,不但瞻聆俱駭,豈不玷累於國家之名器也哉?凡人受德於人,雖在敵以下,必欲圖報,卽其常情。伏況君臣之義,得之彝性,人我同然,荷此天高地厚之德,而區區於備例之讓,不思所以生死向前,隕結爲期,則是無人心也。臣豈敢爲此,而猶此却顧逡巡,不敢以夤緣冒膺,爲仍因蹲據之計者,誠其自知甚明,自量甚熟而然也。方今治敎休明,朝野淸平,忠智之士,莫不奮發淬勵,願立於朝,當此之時,軒車黼黻,榮孰大焉,而揆分揣才,決無堪承之望,忘其僭瀆,輒控衷懇。伏乞聖明,亟收臣亞尹新命,仍治臣煩聒之罪,以重公器,以安賤分焉,臣無任云云。答曰,省疏具悉。卿其勿辭行公。
修撰朴崙壽疏曰,伏以,臣於昨日科試事,竊有所憂慨駭歎,有不容泯默者,蓋科規之蕩然,誠一難救之痼弊。我聖上御極以後,誕垂綸音,深軫矯改之方,古規漸次盡復,流弊不期自革,在朝在野,孰不欽仰贊歎?始知科法之嚴重,而雖承命考試之任者,若或少違格例,以科場不嚴之律,直勘重典,自是常事,況親臨試場,事體尤何等自別,而雖在對讀之列者,讀券之外,片言隻字,無敢開口,法例卽然。昨日禁將,坐在於考官李尙度之右,間之諧笑於考券之際,試體至嚴,瞻聆可駭,不可以年老武將,置而不論。禁衛大將徐有大,亟施譴削之典,斷不可已也。雖以武所事言之,試射旣畢,則參榜諸人,詳問居住,考講帳籍。此乃嚴科場杜奸弊之意,似此應行之事,初不擧行。私自招問於軍幕云者,大壞試規,有關後弊,武所當該試官,方在處分未下之前,臣不敢徑請勘罪,其不能帳殿考單,有違格例,諸試官,亦難免不察之失,竝施譴責之典宜矣。臣無任云云。省疏具悉。試體何等嚴重,則酬酢且不敢爲,況諧笑乎?事未前聞,該將臣,施以不敍之典,文所命官之不卽禁飭,亦慨然矣。試單捧講,法意何如,而不惟闕却,任他招問於軍幕云者,亦關後弊,該院堂上,旣命勘罪。其餘試官,亦當處分,而有大臣命官,必難安,武試官等勿論。
己未十月初一日辰時,上御熙政堂。文武新恩七夕製入格儒生,同爲入侍時,右承旨鄭尙愚,左副承旨徐有聞,同副承旨金履永,記事官金啓溫·李弘謙·李存秀·洪奭周,檢校直閣沈象奎,以次進伏訖。上命書傳敎曰,都承旨入侍。又命書傳敎曰,右副承旨入侍。賤臣承命出傳,行都承旨閔台爀,右副承旨韓用鐸,進伏。上曰,新恩與儒生,整齋行禮後,文一榜·武壯元,使之登筵也。尙愚·有聞等,承命以諭,文科新及第李奎鎭·金箕殷·申緯·南吉寬·李鼎鎰·李種德,武科新及第鄭慶鎭,七夕製入格儒生幼學金象鍒等,以次入就拜位,行拜禮訖。以次陞殿,進奏姓名。上敎奎鎭曰,爾自嶺南,何時上來乎?奎鎭曰,科前纔已入城矣。上曰,年前應製,爾果屢次入格,故予知爾名久矣。前後幾次優等乎?奎鎭曰,凡九次入格,而乙卯春及長始爲亭長題,爲高等矣。上曰,昨日試券,爾其自書乎?奎鎭曰,然矣。上曰,燭刻場中,自作自書,能呈券於八天,其非實才則然乎?昨日諸生,皆欲早呈,全不照檢,故以落韻見落者居多。故相鄭存謙建白後,賦落韻者,一切置之落考,而今之擧子輩,皆不知賦韻之亦謹嚴,故有此弊矣。箕殷進奏姓名,上敎曰,爾與金相任爲幾寸乎?箕殷曰,臣之三寸矣。上曰,爾之父兄幾兄弟乎?履永曰,金相儼·相儀·相任·相休四兄弟矣。緯進奏姓名。上命擧顔。吉寬進奏姓名。上曰,爾爲南鶴聞之姪乎?吉寬曰,然矣。鼎鎰進奏姓名。上曰,昨日呼名時,何不來待,而以致遍搜不得乎?鼎鎰曰,開場門後,卽爲出去,未及待令矣。上曰,爾有顯族乎?鼎鎰曰,別無顯族矣。上曰,爾做幾首賦乎?鼎鎰曰,賦則元無工夫,而詩做五千首矣。上曰,然乎?爾以遐方之儒,年又最少,須爲進退詩,使諸人知爾實才也。仍命奭周曰,無論絶句律詩,使渠出韻構呈也。奭周,承命以進退詩七絶捧進。上覽訖敎曰,僅可矣。種德進奏姓名。上曰,爾之顯族,誰也?種德曰,故判書李之億之一家矣。慶鎭進奏姓名。上曰,會試幾中乎?慶鎭曰,五中矣。上曰,入格儒生,一一問姓名居住後,退出也。諸生,以次進奏姓名,次至尹慶烈。上曰,爾誰之族也?慶烈曰,茂朱府使尹文東之子矣。次至尹應大·南周獻,命皆擧顔,次至柳鎭穆。上曰,爾是向來農政疏者乎?鎭穆曰,然矣。上曰,爾之經綸,多有可觀,予庸嘉乃矣。仍命象奎曰,儒生賞格,以次頒給也。象奎,承命頒賞訖,命啓溫呼新恩新來後,命皆退出。有聞曰,七夕製入格儒生待令時,成均館久任郞廳,不爲領率來待,事體所在,萬萬可駭,所當重勘,而本院請推之外,無他可施之罰,何以爲之乎?上曰,拿處,可也。出擧條命書榻敎曰,不爲仕進承旨許遞,前望單子入之,待下批牌招察任。上敎尙愚曰,昨日擧行事,節節駭然矣。試體何等嚴重,而武科入格人,先受單子,乃於殿上,受講後放榜,自是格例,而昨日則單子講,無端闕之,是豈成說乎?此委折,問於訓鍊院掌務官也。尙愚,承命問之,掌務官仰奏曰,單子講果於帳幕內受之矣。上曰,旣不於帳殿爲之,而幕內私自捧講云者,尤極駭然矣。命書榻敎曰,訓鍊院掌務官,令攸司科治。又命書榻敎曰,訓鍊院當該堂上申應周,爲先令該府,拿問捧口招以聞。上曰,武科榜目,何不以承傳色入之,而命官親呈乎?尙愚曰,殿座時故親呈矣。上曰,此以殿座例擧行,抑有說焉,而其實則榜目請承傳色入之,乃例也。凡帳殿擧行,皆是軍士房句當事,而昨日侍衛之雜亂,不能禁飭,甚至宣傳官輩,無難登殿奏語,雖史官不敢直奏,因承宣警咳,則宣傳官,何敢煩說於咫尺帳殿乎?槍劍軍,入於圍內,而旣不禁察,儒生呼名前,布帳亦爲徑先開出,近來宣傳官之擧行皆如此,所謂李東善·任聖皐者,極爲駭然矣。武試所最初格例,卽宰樞執鼓,而亦不先告,無論此事彼事,其責皆在於承旨,而承旨遇事,則因忙輒動,少內蘊之意,此氣短而然矣,豈非病痛乎?古人有動時敬靜時敬之訓,此乃學問中做得者,而有非人人容易責備矣。然凡人臨事,雖倉卒忙急之時,外面酬應,而其中則不動然後,可以做事。若中情先動,無堅實底意,則外面隨以搖攘,事事顚沛矣。故人不可不以內外交養之道,爲喫緊工夫,譬如粉末之水飛,水面靜然後,滓沈於下而水淸於上,若擊水而和,則渾是爲濁水,何以見精英乎?人之培養精神,亦猶是也。近日朝廷,如一提學,其中無浮動之事,承旨家庭間,亦可爲法矣。今之承宣者,以先進輩矜式,如翰·注者,亦以承宣事觀法,次次模範,朝廷乃可益尊,而如格例間微細事,動輒做錯,彼新進翰·注,何所取以爲法乎?命書榻敎曰,今夜誓戒時,出宮內門路,協陽門爲之。敎尙愚曰,今夜誓戒時,兵判先爲入來,百官各別整齊之意,預先申飭也。命退,承史以次退出。
己未十月初一日酉時,上御重熙堂。坐直承旨入侍時,同副承旨金履永,記事官李弘謙·李存秀·洪奭周,以次進伏訖。上命書玉堂疏批。履永曰,禁衛大將徐有大,施以不敍之典事,命下矣。將兵之任不可一刻無摠察之人,何以爲之乎?上曰,出代間都提調摠察,從事官,發牌聽傳敎,可也。出擧條上曰,誓戒時至,留門百官,皆已入門乎?注書知入也。賤臣承命出問,回奏曰,百官已皆入門矣。命退,承史以次退出。
上在昌德宮。停常參·經筵。
徐有聞啓曰,明日經筵,取稟。傳曰,停。
鄭尙愚啓曰,行大司憲權裕未肅拜,執義沈奎魯,掌令鄭澣·南惠寬,持平金熙洛·柳遠鳴呈辭,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,左承旨入侍。
傳于鄭尙愚曰,右承旨入侍。
鄭尙愚啓曰,卽者修撰朴崙壽,以其親病,陳疏徑出,原疏纔已捧入,所當直捧禁推傳旨,而此與無端徑出有異,推考警責,何如?傳曰,允。
承旨前望單子入之,李益運·李東稷落點。
金履永啓曰,臣與右副承旨韓用鐸,伴直矣。纔已遞差出去,伴直無人,新除授右副承旨李東稷,所當牌招,而拘於廳規,不得請牌,何以爲之?敢稟。傳曰,牌招。
鄭尙愚,以兵曹言啓曰,武臣兼宣傳官朴道謙,呈辭在外,過限未上來,依法典改差,何如?傳曰,允。
鄭尙愚,以備邊司言啓曰,慶尙監司申耆狀啓,有草記回啓之命矣。取見其狀本,則枚擧左兵使李普漢牒呈,以爲蔚山居沙工兩漢,潛入鬱陵島,採鰒發賣。故捉來査問,則渠輩呈公文受掌標,擬注濟州採鰒,逢風漂到鬱陵島,而越松萬戶,東萊倭學,適以搜討差員,先到島中,詳考公文,明知風漂之狀,而留住三日,猝遇風浪,渠之船隻破碎,搜討騎卜船,亦爲致敗。以破財合造一隻,而帖給如干糧米,多少餘材,使渠造船出來,先爲發船。故留住之間,拾取島邊生鰒,僅僅延命,而食餘之數爲二百五十餘帖,此外一把長靑竹八箇及半尺香木五塊,自搜討行中棄置,故拾得以歸云。以此卽爲關問於搜討同行倭學處,則所報,亦如浦民供辭。故關飭地方官,刑訊嚴覈,則潛入之跡,終未現捉,漂風之證,略有所據,而鰒魚香竹,莫非禁物,無難採取,不可無懲。越松萬戶,則奸民冒入,適在搜討之時,而視若尋常,又從以給糧造船,稱以糧盡先爲回來,名以搜討官,顯有符同掩匿之跡。越松萬戶盧仁素,爲先罷黜,其罪狀,令攸司稟處,沙工則自臣營,照法勘處爲辭矣。鬱島搜討,法意甚嚴,旣見奸民之攔入,匪惟掩匿不報,反令留連刈竹採鰒,而先自出來者,論其罪犯,萬萬痛駭,當該邊將,爲先令該府拿來嚴覈,考律重勘。海防之解弛,責在道臣,況管下邊將,有此犯科,而不能趁時摘發,尤非重邊禁之道,當該道臣,捧現告施以罷職之典,外洋漁採,本有法禁,而始旣成給公文,終又致此冒犯,邑倅閫帥,俱難免不飭之罪,事旣現發之後,只爲循例報營,又不具格狀聞者,極涉駭然。慶尙左兵使李普漢,爲先推考,地方官蔚山府使李廷仁,亦爲從重推考,所犯各人,更令嚴査得情,照律處置。搜討時,同船之譯學,亦令該道,一體査問嚴治,何如?傳曰,允。
鄭尙愚,以備邊司言啓曰,本司曹司有司堂上李書九,時無職名,令該曹口傳付軍職,何如?傳曰,允。
兵曹口傳政事,護軍李書九。
鄭尙愚,以訓鍊都監言啓曰,本局把摠李奭培,身病猝重,勢難察任,改差,何如?傳曰,允。
備邊司啓目,粘連觀此京畿監司徐鼎修,江華屬鎭給伐木預賣之弊査啓,則預賣餘利錢一千五百六十八兩六錢,諸人等處,今已盡捧。監色所食口錢四百七十兩一錢,今方一體徵捧亦爲白有臥乎所,鎭卒給代之逐等上下,本有恒式,而保障重地,事體自別。凡係典守公貨接濟軍民之道,尤當嚴謹,而諉以從前之謬例,各鎭之齊訴引等先下,已違經法。況旀幺麽裨屬,諉致奸民,從中受賄,乘時射利預賣之等,拖及三年乾沒之錢,至近數千。擧條中三百錢木價百十錢定給之說,雖或差爽是白乎乃,疲殘軍卒,許多貽害,誠甚矜惻兺除良,特敎行査,何等嚴重,而如許蟣蝨之類,誣罔納招,屢煩訊推,始爲輸情者,尤萬萬痛惡是白如乎,所謂餘利錢及口錢段,旣盡徵出云。犯科各人等,竝令分輕重照律嚴繩爲白乎旀,給代預下,自在均廳,雖有此弊云,而事端今旣現發。此後宜卽矯革,無或復襲近例,恪遵常典之意,嚴飭該府爲白乎旀,戶南庫,係是分司外帑,則無論某字號,自本府擅自開閉,有乖事體。至於裨屬之替行看檢,尤極猥越是白如乎,從今以後,只以當年給代條及其他緊急擧行之需,量宜劃給,別貯一庫留守經歷,主管開閉,原庫則依舊例非中使奉命,則無敢開閉之意,一依定式施行,何如?啓依回啓施行爲旀,下送宣傳官,曉諭分給於各鎭狀聞後,使之復命爲旀,首犯褊裨,亦令下去宣傳官,與留守眼同,大張威儀,嚴棍遠地,充定軍役爲良如敎。
左議政沈煥之箚曰,伏以臣年衰精銷,臨事昏謬,以至犯科者,固難一二計,而乃者謁聖臨殿,親試武士,臣以命官,主其事,全昧格例,大致做錯,經宿追思,惶汗透衣。夫武士之科等入格者,試院招講,法意甚嚴,況於法座唱第,而其可廢此乎?臣實茫然,只謂畢射之後,修入榜目,則試事無闕而退歸幕底,仍呼諸試官,考整甲乙之次,若文科之爲而已矣。噫,臣之庸鈍疎闇,又當邱壑退塡之年,何論事其事?惟有歸羞於國體,招咎於公論,而逝水不可迴矣,頹暉不可駐矣。以若餘生,尙何望少酬於洪造之萬一哉?伏乞聖明,亟命有司,鐫改臣中書之任,而勘治臣不職之罪,以肅朝綱,以靖私分,千萬幸甚云云。答曰,省箚具悉卿懇。試院之於命官,特照察而已。捧講之爲與不爲,在於試官,卿須安心視事。仍傳曰,此批答,遣史官傳諭。
右議政李時秀箚曰,伏以文廟酌獻盛禮,誕擧親臨誓戒,玉體彌康,區區下情,不勝慶忭。仍伏念莫嚴者科場也,至重者筵體也。何況親臨試士?事體尤別,雖讀券對讀之官,只當考試惟謹,不敢他語,而今此將臣之初非其職者,乃於帳殿咫尺之地,從傍勦說,雜以諧笑,大關紀綱,有駭瞻聆。臣職忝主試,旣不一言禁止,終又未趁卽論勘,儒臣之所能規正,臣獨裒如充耳。論其不職,臣實爲首,如臣無似,濫據匪據,無一事對揚,無一事董勵,致使朝綱日弛,庶僚日慢,違法壞例,犯者相續,惟有先罪臣身,庶可少尊國體,堂批之下,震慓靡措,略具短箚,仰瀆崇聽。伏乞聖明,亟降重譴,以嚴試事,以警群工,不勝幸甚云云。答曰,省箚具悉卿懇。雖甚慨然,何可深引?卿須勿辭,安心視事。仍傳曰,此批答,遣史官傳諭。
上護軍李祖源疏曰,伏以芹宮拜聖,御苑試士,盛禮誕擧,輿情普歡。臣獨情病俱苦,進身末由,試牌宰班,坐犯違慢,悚缺隕蹙,歷日靡措。仍念臣於日前,得見惠廳堂上鄭民始疏本,以臣科治訟民事,盛氣詆斥,繼以自引,臣之滿心惶恧,已無可言,而亦安得默然已乎?蓋其當初訟端,不過微細,而所謂訟民,卽惠廳首庫直也。未及決折之前,徑訴於渠廳,至有直爲勘律發甘之擧矣。發甘非曰無例,而未知此事,果爲公乎,爲私乎?臣固見輕,惟當自反,名以京兆,此等聽理,依惠廳知委擧行,已甚疲軟,雖惠廳,豈可若是無難哉?訟民之不待臣結末,齊聲等訴,藉勢於堂上,惟意指使者,其習誠極無嚴,亦關後弊,故果數其罪而罪之而已。若以此而謂之替治,則萬萬非其情也。臣於平日,視此重臣,每嵬嵬然,設或有大於此之事,寧可生心於移怒哉?如使臣見甘之後,無論事理當否,不施一楚,卽地放還,則非不知順且無事,而臣本粗率錯認,文移往復,便是進來,又況訟者,屢經爭辨,長待府庭,無所事乎進來矣。到今追思,臣之處事,實欠商量,何暇尤人乎哉?至若疏中乘氣凌蔑云云,臣今白首老朽,厭厭若泉下人,有何一分加人之氣耶?蓋亦重臣自道也。朝體所關,政府論勘,臣方日久懍惕,無地自容,以此情踪,何可諉之以已經薄勘而晏然爲進身計哉?玆不得不略具短籲,仰塵崇聽。伏乞聖明,俯垂矜諒,亟治臣瀆擾之罪,以夬人心,以靖私義,不勝幸甚,臣無任云云。答曰,省疏具悉。卿其勿辭行公。
漢城判尹李義弼疏曰,伏以臣乃以至庸之品,偏蒙不世之恩,而年衰才短,報答無地,杜門吟病,念斷名途,惟以終遠罪戾,畢生餘生,爲不報之報。向於摠府衛班,猥蒙憫憐之敎,銀臺通列,特被罔功之賞,臣感激銘鏤,不知死所,曾未幾何。忽承正卿陞擢之命,仍侈京兆大尹之除,恩敎鄭重,衮褒隆摯,臣手擎華誥,感淚被面,奉讀丹綸,惶汗浹背。噫,臣臣父之不肖子耳。儱侗譾劣,百無一取,我殿下天地於臣而憫覆之,父母於臣而憐育之,愛而欲貴,憐而欲榮。渾身所沾,莫非有隕之渥,而只緣臣狷滯之性,與世寡合,樗散之材,於器無適,弱植孤影,孑立迷途,有若虛舟之任風,瞎馬之臨淵。泛泛倀倀,靡所止稅,於內於外,一無報效,動輒顚溺,屢陷坑坎,而殿下積費造化,終始生成,枯本而花之,寒灰而燃之。歷揚華膴,猥廁宰列,榮已極矣,涯已踰矣。噫,微雀猶知含花,死鬼亦能結草,則臣雖頑如木石,亦具彝性,豈不若微禽之感恩,死鬼之報德?而疾病侵尋,死亡無日,志氣衰落,進取斷念,丹衷未展,白首已老。惟以優游冗散,歌詠化理,留此無用之身,粗備塵刹之誠而已,則不待當世之棄臣,而臣固自棄之已久矣。今此八座之班,三輔之長,顧何爲而加於臣身也哉?固知我殿下追念先臣,欲侈延世之寵,偏憐不肖,竝垂記履之渥,而名器至重,太濫則招損,福分有限,甚逼則災生。臣若不自量,揆徒藉恩寵,揚揚乎峻秩隆寄,而恬若固有,則非但負乘之寇,必致於早晩,抑恐綿薄之祚,不保其朝夕,則是臣反孤殿下念先故而憐不肖,前後曲保之大德也。臣雖無狀,豈忍爲此哉?反覆揣量,決難冒膺,適値文廟酌獻之盛禮,試牌儼臨,臣感激恩私,怵畏義分,萬不獲已,一謝恩命,而夤緣冒膺,仍因蹲據,有愧廉防,且違素志,故玆敢忘其僭瀆,略控衷懇。伏乞聖明,亟收臣職秩,仍治臣瀆擾之罪以重公器,以安私分,千萬幸甚,臣無任云云。答曰,省疏具悉。卿其勿辭行公。
修撰朴崙壽疏曰,伏以臣父癃痼之病,刀圭罔效,綿綴之氣,床笫爲命顧臣情理,實非抑情離捨之日,而受恩如天,圖報無階。凡有除旨,輒以不屨,促臣數日,不還,又以倚閭望臣,衰懷易弱,病氣頓添,小失將理,頃刻凜然情私所迫,實未忍曠日離側,每煩請急之章,彌增猥越之罪,卽聞父病。又因飮啖失宜,終夜泄症,屢度昏綴,促臣歸侍,家報踵至,臣腸曲煎熬,按住不得,玆敢忙陳短章,徑出禁扃。伏乞聖明,俯垂矜諒,亟遞臣職,以便救護,仍治臣擅離之罪,以肅朝綱,千萬幸甚,臣無任云云。省疏具悉。爾其勿辭救護。
己未十月初二日子時,上親臨仁政殿階上。受誓戒入侍時,行都承旨閔台爀,左承旨鄭尙愚,右承旨徐英輔,左副承旨徐有聞,右副承旨韓用鐸,同副承旨金履永,記事官金啓溫·李弘謙·李存秀·洪奭周,提學鄭民始,直提學李晩秀,檢校直閣沈象奎,直閣金近淳,以次侍立。上具遠遊冠·絳紗袍,御熙政堂,承史以下,以次行先四拜訖。上乘輿出宣化門·協陽門·肅章門,由仁政門,詣月臺上,降輿陞座,引儀唱在位百官行四拜禮,百官行禮訖,讀誓文官吏曹判書徐龍輔,上階讀誓文訖,百官復行四拜禮。左議政沈煥之等,進前曰,侵夜勞動,聖體,若何?上曰,一樣矣。煥之曰,親臨大享,塡差諸執事,尤宜審愼,雖有近地在外人通擬之命,而以衆所共知衰病及稍遠處在外人,苟然塡差,以致闕班於受誓戒之時,其在事體,極爲未安。當該差祭銓官,施以譴罷之典,享官中在外人書入之時,休紙麤書之私自往復者,至於入徹銓堂事,固欠敬謹而承旨之不察捧入,不可無警,當該承旨,亦爲罷職。堂下侍從差祭之人,或有分排苟簡之時,則未經三司中,以可合之人,通融塡差,亦多已例,今亦依此爲之之意,分付該曹,何如?上曰,生疎所致,該堂爲先推考,而承宣則職非該房,而旣欲替稟,則何時言送者,今始入稟乎?當該承旨韓用鐸,除拜屬耳,爲先遞差,可也。出擧條通禮,跪啓禮畢,上乘輿由仁政門入肅章門·協陽門·宣化門還內,諸臣以次退出。
己未十月初二日辰時,上御重熙堂。左承旨入侍時左承旨鄭尙愚,記事官李弘謙·李存秀,記注官承膺祚,以次進伏訖。上曰,去夜留門時,兵判旣先入來禁飭,則入門時雜還之弊,何至此也?此亦紀綱所在,誠甚駭然矣。尙愚曰,今番留門時,雜亂駭人聽視,臣等亦甚惶悚矣。上曰,兵判擧行,雖生疎而致此,其實則政院不能檢飭之致也。尙愚曰,親臨受誓戒,闕門留門時,兵曹判書先爲入來禁飭,卽是前例,昨夜留門時,其所雜還,前所未有,大駭觀瞻,臣之不能察飭,萬萬惶悚,而自兵曹,若預先知委於百官,亦爲嚴飭於下屬,則豈如是乎?當該判堂,從重推考,何如?上曰,爲先越俸一等,可也。出擧條命書榻敎曰,當該承旨爲先從重推考。命退,承史以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李益運啓曰,明日經筵,取稟。傳曰,停。
李東稷啓曰,行大司憲權裕未肅拜,執義沈奎魯,掌令鄭澣·南惠寬,持平金熙洛·柳遠鳴呈辭,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,事變假注書弼聖賚,身病猝重,勢難察任,今姑改差,何如?傳曰,允。
閔台爀啓曰,左副承旨徐有聞,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,沈象奎落點。
傳于李益運曰,禮房承旨入侍。
傳于沈象奎曰,政官,牌招開政。
傳于鄭尙愚曰,右承旨入侍。
注書李弘謙病,代以金箕殷爲假注書。
注書金啓溫病,代以申緯爲假注書。
假注書申緯有頉,代以南吉寬爲假注書。
弼聖賚改差,代以李鼎鎰爲事變假注書。
傳于鄭尙愚曰,來待諸臣入侍。
有政。吏批,判書徐龍輔進,參判李祖承進,參議尹光普式暇,左副承旨沈象奎進,以李義弼爲知義禁,金秀臣爲兵曹正郞,金灑爲典籍,金世淳·權瑞應爲禁府都事,洪秉益爲京畿都事,尹光顔爲洪州牧使,朴基爀爲長湍府使,孔胤恒典籍單付,朴思默·文尙中,學諭竝單付。
兵批,判書李在學病,參判金履翼病,參議朴奎淳病,參知洪樂游入直進,右承旨鄭尙愚進,僉知單徐英輔,副護軍徐有聞·韓用鐸,以上竝單付。
沈象奎,以吏曹言啓曰,新除授承文院校檢丁俔祖,除拜後過限未肅拜,依例改差,何如?傳曰,允。
吏批,再政。以尹序東爲應敎,李冕膺爲同經筵,李奎鎭爲兵曹佐郞,鄭弼祚爲軍資正,金亨麟爲校檢,金宗鉉爲永禧殿參奉,禁府都事權瑞應,掌苑奉事李永錫相換。
沈象奎,以吏曹言啓曰,校書館正字李覲吾,受由過限不上來,依例罷職,何如?傳曰,允。
鄭尙愚,以都摠府言啓曰,副摠管尹得逵,以御營中軍,軍兵等中日試放事,南小營晝仕出去之意,敢啓。傳曰,知道。
李東稷,以義禁府言啓曰,越松前萬戶盧仁素,令該府,拿來嚴覈,考律重勘事,傳旨啓下矣。盧仁素,時在任所云,依例發遣府羅將,交代後拿來,何如?傳曰,允。
副校理閔命爀疏曰,伏以臣品性庸愚,百不猶人,而猥蒙洪造,前後颺歷,罔非逾涯,每自循省,惶愧閔蹙,不知措躬之所者。乃者祗謁聖廟,臨殿試士之日,伏奉武所參考之命,臣怵畏義分,冒沒承當,而生疎昏謬,全昧格例,只謂畢射後修納榜目,則試事無闕,而退伏直廬矣。及伏聞口傳下敎,始覺做錯非細,惶汗浹背,惟譴何是俟,堂疏繼出,論責備至,滿心悚恧,無地自容。聖度包容,雖伏蒙置而不論之恩,科場法意,至爲嚴重,臣何敢憑恃寵命,揚揚周行,若無故者然哉?伏乞亟命有司,勘以重律,以爲不職者之戒焉。臣於請勘之章,豈敢贅及他說,而事在目下,不容泯默,惟聖明垂察焉。闕門出入,界限甚嚴,雖大官之尊,承宣入門之前,不得先入。格例卽然,而日昨誓戒,參班·卿宰·侍從·百官·下隷,雜遝門外,爭先攔入。承宣不能先,卿宰不能前,簇立淆亂,班行顚錯,有非淸朝肅穆之風,而甚至門卒驅逐吏隷之際,自不得不延及簪紳,有駭聽聞,大關紀綱。臣謂先承宣入門之卿宰·百官,捧現告論勘,而雖以兵曹入直堂郞言之,旣不能先期約束,禁其雜亂,終至於縱隷驅逐,以傷朝體,不可以事屬旣往,置而不論。當該入直堂郞,亟施譴罷之典,斷不可已也。且況跟隨之法,自來嚴重,前後飭敎,何等截嚴,而近復蕩然,以至有伊日之擧措,臣謂申明舊典,簡其趨率,俾嚴脩門,以肅朝綱宜矣,臣無任云云。省疏具悉。誓戒時闕門雜遝,卿宰·百官,捧現告論勘事,兵曹若能按法嚴飭於未然,豈有是乎?兵判已越捧矣。入直堂郞譴罷事,依施,跟隨法申明舊典事,爾言果然。此後勤慢依定式,該房承旨,時加糾察論啓,而兵判若束濕,自當令行禁止矣。爾其勿辭察職。
敎摠戎使申大謙書。王若曰,中宸起聽鼙之思,方屬隆寄,北城專鑽鑰之任,庸錫殊章。亟殫忠勤之誠,庸副委毗之意,念我畿右重鎭,莫如漢北一營。廟堂參樞機之謀,緩急是仗,山河壯表裏之勢,保障斯存。任比兩局之元戎,掌鈐轄於外閫,責同諸路之節度,作輔車於上都。惟其人民之衆,積峙之豐,利爲大鎭,所以軍卒之精,機械之利,埒於諸營。苟非腹心之良才,疇膺肺腑之重寄。惟卿海東華閥,山西將門,乃先忠翼之身兼將相,勛庸茂著,爾祖莊武之名遍營局,勞勩弘多。特揀以宣傳內乘,蓋取笠轂之令譽,歷試於雄府巨閫,稔知盤錯之偉才,銀臺侈代言之班,已知謹愼之有守,金壇遲司命之任,每惜名位之未彰。玆授卿以摠戎使,卿其祗服寵章,思恢舊略,壯謨猷而鎭畿輔,威重自持,修甲兵而實倉厫,籌劃咸備。於戲羊叔子之緩裘帶,無異宿趼之易治,郤大夫之敦詩書,宜思新績之益懋。故玆敎示,想宜知悉。知製敎臣曺允遂製進踏啓字。
己未十月初三日辰時,上御重熙堂。禮房承旨入侍時,行左承旨李益運,記事官李弘謙·李存秀·洪奭周,以次進伏訖。上曰,左副承旨入侍。出榻敎賤臣承命出傳,左副承旨沈象奎進伏。上曰,今番親臨大享時,祭官,老病人外,各別另擇塡差之意,分付該曹也。命書榻敎曰,兵曹郞廳柳之羽,以削職捧傳旨放送,其代今日政差出。上曰,注書初望筒,下番出之乎?賤臣曰,上注書出之矣。上敎存秀等曰,新恩注書望,下番何不出之乎?存秀曰,間因下敎,下番不爲出之矣。上曰,自今番復舊規,使下番出之也。命退,承史以次退出。
己未十月初三日午時,上御便殿。右承旨入侍,來待諸臣,同爲入侍時,右承旨鄭尙愚,記事官李弘謙,記注官金景煥·承膺祚,華城留守徐有隣,檢校提學鄭民始,以次進伏訖。民始曰,近日聖體,若何?上曰,一樣矣。上敎有隣曰,卿旣登筵,外營事,有所陳達以奏也。有隣曰,長樂衛部將中,內營自辟參下窠,以其遙領之致,計仕八九年,始議遷轉,而名以實職。故銓曹亦不擧論於初仕,旣無遷喬之望,反有積薪之歎,無寧屬之外營,與他部將,通同差出之爲合宜,而事係官方,不敢擅便,敢此,仰達矣。上曰,當初定式,爲其渠輩之出一祿窠,今何以此反爲弊瘼乎?此後外營部將窠,以權付例,勿爲計朔,京職初仕備擬與閑散額外壯勇衛,通同爲之,可也。出擧條命退,諸臣以次退出。
上在昌德宮。停常參·經筵。
李益運啓曰,明日經筵,取稟。傳曰,停。
李東稷啓曰,行大司憲權裕未肅拜,執義沈奎魯,掌令鄭澣·南惠寬,持平金熙洛·柳遠鳴呈辭,監察茶時之意,敢啓。傳曰,知道。
備忘記,麟山僉使金昌瑞下直,長弓一張,長箭一部,片箭一部,筒兒一箇賜給。
傳于李東稷曰,右副承旨入侍。
傳于金履永曰,同副承旨入侍。
鄭尙愚啓曰,新除授摠戎使申大謙,自鄕上來云,卽爲牌招,密符及敎諭書,傳授,何如?傳曰,允。
注書金啓溫差祭,代以尹孝植爲假注書。
注書李弘謙差祭,代以李游夏爲假注書。
李鼎鎰有頉,代以鄭日泰爲事變假注書。
以京畿監司徐鼎修狀啓,道內年分馳啓事,傳于閔台爀曰,爲先依狀請施行,而畿邑之新舊初不名色,拔例登聞於年分者,卽諸道所不敢爲之例,蓋以邦畿惟民所止,其所視之,實有自別也。曾聞該道,初不名色,厥數夥然,所以丙辰稍熟之歲,俵過千結,而況今年之不及丙辰乎?又況始暵而未移,晩風之不穎,兼之以海邊醎損,則加請之數,必知有白徵之慮,萬一如此,是罔民也,朝家寧爲是乎?卿其體此申諭之意,毋曰,已封啓旣磨勘,苟有涉於右所申諭條件,約綽加俵後,從實更爲啓聞,而華城·廣州·江華三都,亦兼留司之任,以此有旨須卽知委事,回諭。
以平安監司韓用龜狀啓,灣府還穀,移換添留一款,姑爲停止事,令廟堂稟處事,傳于閔台爀曰,治民如烹鮮,勿擾之而已,且民固一耳。南民勞東民,苦於粟麻魚鹽之徵,西北之民,逸而無秸銍之轉輸者,作法立程之本意,豈或欠於一視而然哉?觀於禹貢五服之別,甸服以外,不與於厥賦九等,況彼灣之爲府,處在邊塞。夫無征布,秋無王稅,則道狀所謂當用他邑通行之例云者,此果爲道伯者,所可發諸口而筆之書者哉?擧給雖非謬規,無布無稅,卽亦無於例之例,則今若拂民情改邑俗,先創擧給之規,邊土人心,轉相不自安,將以爲邊制旣改,稅法亦當隨以改之云爾,此非無中生有之葛藤而何?藉使反於是,無毫分掣肘之端,朝廷自有朝廷之體,守臣,以疏以面,旣奏又奏,朝廷不以爲非之許令釐改,則道臣但當奉朝令擧行矣。且況東西南北內外地之民,勞逸各殊,卽古今不易之則,則忽以通行二字,爲防啓之話欛,何乃太無商量乎?近來道伯,廉聲未聞,淸南直路,穀簿枵然,甚至憑藉新設之軍營而市直高下,與民爭利,民之困於還政,亦已久矣。此一款,雖非此伯之罪,而及今通變之時,善行裒益之政,則穀則無脛而至,民則不識自安,故道臣之不卽決給,尙以爲甚非之。又何敢張皇其說,覶縷登聞乎?該道臣,爲先推考,此狀啓,還下送,無論分年與當年,又無論如何,方便移換,只於擧行後,以其形止狀聞。
沈象奎,以吏曹言啓曰,今此冬享大祭,諸執事中,時無職名人員,令該曹口傳付軍職,何如?傳曰,允。
李益運,以內醫院都提調·提調意啓曰,年例各殿進上臘藥所用牛黃九十四部三分三里,麝香一百八十二部五分,竝令戶曹宣惠廳進排,而丙申新定式加進上牛黃二十二部三分,以本院春秋兩等元貢中,取用,何如?傳曰,允。
判敦寧鄭民始疏曰,伏以臣根孤植弱,四無朋助,人之唾面,固宜自乾不敢拭,而向來辭本,事關廉防,勢難泯默,不過略控事實,以引自靖之義而已。伏見前判尹臣李祖源上疏,意在强辨,言出脅持,盛怒肆氣,專事噴,戚誼交分,不少顧藉,譏斥凌辱,殆無餘地,而凌辱之不足,直欲驅人於危險之地,有非年老重臣之口氣,一回看來,不覺驚駭而心寒,人心之薄惡,世道之危怕,一至於此乎?本事是非,自有顚末,對章叫嚷,當有公議,而朝廷之上,禮讓爲貴,同朝之間,忠厚是主。臣雖無似,亦忝崇秩,橫逆之來,付之厄會,何可與之較挈,復事呶呶?重貽淸朝之羞恥,益添臣身之疲惱也。所未可曉者,臣與重臣,平素別無相失,此事亦無可怒,而忽作葛藤,轉成詬罵,有若故生事端,必欲一番凌踏而後已,是誠何故哉?臣之所自恨者,本以庸疎最居人下,而過蒙寵眷,久居華要,懷璧之罪,自取滄浪,更誰怨尤?唯有亟謝榮塗,退處冗散,閉形息影,不相接於世人之耳目,則都無事耳。伏惟聖上天地於臣,父母於臣,旣生成之,又終始之,俾得優游於卒歲,歌詠聖澤,此又微臣涕泣䕤望於天地父母之前也。玆敢略陳衷懇,仰瀆崇嚴。伏乞聖明,俯賜憐㦖,先削臣惠堂之任,仍遞臣本兼諸職,以保餘生,以安私義,千萬顒祝,臣無任云云。答曰,省疏具悉。卿其勿辭行公。
兵曹判書李在學疏曰,伏以臣之冒叨重任,今已累朔,而一味昏劣,觸事顚錯,辜負職任,無往非罪,至若整衛而禁喧譁,卽是應行之事,而亦不能隨處董飭,縱荷曲庇之恩,不賜嚴誅,而惶蹙恐懼之忱,未敢晷刻暫弛矣。乃於日前誓戒留門時,班行之錯亂,吏隷之雜遝,大駭觀瞻,有關紀綱,昏夜禁門,是何等肅嚴之地,而有此坌集爭先之擧,若使臣前期而約束,臨時而禁戢,則豈至於此乎?苟論其罪,臣實爲首,承宣之筵奏論責,臣固拜受之不暇,而今玆堂疏請勘,只及於入直堂郞,臣之倖逭,尤不勝萬萬惶恧也。臣於伊日,旣在闕門之外,則門外之事,臣當主之,其於在直之人,何有哉?越俸之命,未足勘罪,譴罷之典,反歸僚堂,淸朝核實之政,恐不容如是,臣若憑恃寵靈,晏然仍據,則亦豈不有傷於廉防乎?玆敢短章自列,冒昧仰籲。伏乞聖明,俯賜諒察,亟降嚴譴,以爲不職者之戒,千萬幸甚,臣無任云云。答曰,省疏具悉。卿其勿辭行公。
兵曹參判金履翼疏曰,伏以誓戒開門時,雜遝卿宰,臣亦其一也。伊時事狀,猥不敢煩陳,而聞敦化兩夾留門之報,先爲來坐於門底者,臣實倡之,及其開門之後,臣若固守法令,牢不動移,則庶或有差遲晷刻,稍成貌樣之效,而勢之所迫,不得不起身,僅見承旨及判堂之入去,而自不覺移步而隨入。始旣先坐於門底,終又隨入於閾內,則身帶見職,不惟不能禁遏,乃反自犯,論其罪首,臣不敢辭。纔因政院之啓,長堂越俸,今被玉署之論,僚席見罷,而現告之捧,又有其請,則由前由後,臣豈可恬然冒進,而第伏念禁直莫嚴,留門最重。且緣家住稍近之故,未暇言私,蒼黃持被,只切靦恧之私,自速唐突之罪,玆敢略入文字,以效首實之義。伏乞聖明先從臣始,亟加譴何,以重公法,俾安私分,千萬幸甚,臣無任云云。答曰,省疏具悉。卿其勿辭行公。
己未十月初四日辰時,上御重熙堂。右副承旨·同副承旨同爲入侍時,右副承旨李東稷,同副承旨金履永,記事官李弘謙·李存秀·洪奭周,以次進伏訖。上命書傳敎曰,辭疏雖下例批,禮使之道,宜有體諒,判敦寧鄭民始,兼帶惠堂許遞。又命書榻敎曰,未下直守令,當日辭朝。命退,承史以次退出。
上在昌德宮。停常參·經筵。
巳時午時,日暈。
藥房副提調閔台爀啓曰,伏未審日間,聖體,若何?寢睡·水刺之節,何如?臣率諸御醫趁早入診,詳察聖候爲宜,王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿則不必入侍矣。王大妃殿·惠慶宮·中宮殿,藥房口傳問安。答曰,知道。
李東稷啓曰,行大司憲權裕未肅拜,執義沈奎魯,掌令鄭澣·南惠寬,持平金熙洛·柳遠鳴肄儀進,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,自明日至初八日,宗廟冬享大祭親祭齋戒,初九日動駕相値,視事頉稟之意,敢啓。傳曰,知道。
鄭尙愚啓曰,備邊司郞廳來言,今日賓廳日次,而宗廟冬享大祭肄儀相値,不得來會云矣,敢啓。傳曰,知道。
李益運啓曰,臣益運,宗廟冬享大祭,肄儀進去下直之意,敢啓。傳曰,知道。
傳于鄭尙愚曰,右承旨入侍。
傳于沈象奎曰,光城祀孫之承傳者,始爲收用,今日肅拜矣。仁敬聖后諱辰,在於今月,此時除職本陵參奉金宗鉉,使之下送齋所,入直。
傳于沈象奎曰,本陵補土後,參奉李羲耆,旣久任責效,不可徑遞,時任令權付典籍,待相當窠隨窠單付,李羲耆權付直長,仍其窠使之計仕,仕滿後仍作令,勿爲遷轉事,分付。
吏曹口傳政事,永禧殿參奉趙國仁,典籍單洪夏正,翼陵直長單李羲耆。
李益運啓曰,宗廟冬享大祭親祭祭文,當爲製進,大提學洪良浩,待開門牌招,何如?傳曰,允。
以獻納李垿牌不進罷職傳旨,傳于李東稷曰,只推。
李益運,以弘文館言啓曰,本館上番校理臣尹悌東,下番副修撰臣曺允遂,俱以宗廟冬享大祭祭官,今日議政府肄儀時,晝仕出去之意,敢啓。傳曰,知道。
沈象奎,以議政府左右相意啓曰,今日肄儀時,第五室執尊副司果李顯道,謂有情勢,屢度催促,終不來參,事體所在,萬萬未安,令該府,拿問處之,何如?傳曰,敢稱情勢乎?嚴飭,可也。
吏曹參議尹光普疏曰,伏以臣以庸陋譾劣,猥叨不敢當之任,怵畏義分,黽勉隨行,畢竟顚沛,理所必至。迺者親享諸執事差出之際,不善周旋,瘡疣畢露,惶恧之極,歷日靡定。見今侍從之在京者,無以分排於應差之窠,在前如此之時,或有稟旨變通之例。故言送政院,以畿湖在外人,充塡而一邊發關,使之罔夜上來矣。發關三日,俱未上來,誓戒隔日,懸頉者至於十餘人,事係莫重,實爲罔措。朝旣往復喉院,夜又躬見承宣,仍以懸頉人列錄小紙示之,以爲據實轉達,趁期變通之地,不料私錄之至於登徹,而大僚奏請譴罷,往復之承宣,亦緣臣遞差,一則臣罪,二則臣罪。退伏私次,恭竢斧鉞之誅,聖度包容,罰止問備,臣且惶且感,不知攸措。忽於翌朝,伏承來待政院之下敎,臣轉益懍蹙,不遑他顧,冒進院中,以待處分,政命際降而臣旣以被罪自期,則安敢肆然參座乎?逡巡退出,至今悚縮政府肄儀,係是往役,雖不敢不進,而向後去就,亦關廉防,萬無趨承之望。玆敢短章自列,略暴衷情。伏乞聖明,俯垂鑑諒,亟削臣所帶之職,仍治臣逋慢之罪,以肅朝綱,以安私分,千萬幸甚,臣無任云云。省疏具悉。爾其勿辭察職。
己未十月初五日辰時,上御重熙堂。右承旨入侍時,右承旨鄭尙愚,假注書李游夏,記注官金景煥·承膺祚,以次進伏訖。上曰,谷山馳馬臺聖蹟碑文印本,入來時,當爲親受,明日何時入來與否,令畿營知入也。命書榻敎曰,永禧殿參奉權瑞應,遷轉之代,令該曹口傳差出。命退,承史以次退出。
上在昌德宮。停常參·經筵。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,禮房承旨入侍。
傳于鄭尙愚曰,軍士房承旨入侍。
傳于鄭尙愚曰,注書之差祭,其例旣罕,雖爲之,注書之本司,卽堂后則不爲省記於堂后,事似微細,大關後弊。然則承旨省記,其將取便,而闕外齋宿乎?捧納承旨遞差,都承旨聞有實病,許遞,前望單子入之,待下批牌招齋宿。
承旨前望單子入之,李集斗·尹東晩落點。
傳于鄭尙愚曰,禮刑換房。
傳于金履永曰,摠管前望單子入之。
摠管前望單子入之,李潤慶落點。
以摠府守宮望筒,傳于鄭尙愚曰,戶判兼帶摠管之任,許遞,前望單子入之。
都摠管前望單子入之,權落點。
沈象奎,以吏曹言啓曰,卽接通禮院牒報,則以爲明日聖蹟碑本,親受時,左右通禮,不可不備員,而右通禮李萬榮,身病猝重,不得進參,卽速變通差出,以爲備員擧行之地云。通禮院右通禮李萬榮改差,其代,口傳備擬以入之意,敢啓。傳曰,知道。
吏曹口傳政事,右通禮曺錫中。
鄭尙愚,以兵曹言啓曰,今初八日,宗廟動駕時,本曹堂上郞廳守宮導駕及侍衛各差備,當爲備員,參知佐郞未差之代,令該曹,以在京無故人,口傳差出,參知待下批仍卽牌招,以爲進參之地,何如?傳曰,允。
吏曹口傳政事,以李貞運爲兵曹參知,李惟采爲兵曹佐郞。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而宗廟冬享大祭親祭齋戒相値,不得爲之之意,敢啓。傳曰,知道。
鄭尙愚,以御營廳言啓曰,箭串牧場,惡虎越入,囕殺場馬二匹之由,自司僕寺報來矣。本廳善放砲手五十名,調發,將校率領,各別行獵之意,敢啓。傳曰,知道。
己未十月初六日辰時,上御便殿。禮兵房承旨入侍時,行左承旨李益運,右承旨鄭尙愚,假注書李游夏,記事官李存秀·洪奭周,以次進伏訖。上命書傳敎曰,聖蹟碑本明日奉來時,當親受,處所依奉詣時例,該房知悉。冬享誓戒雖過,所重莫重,龍亭前鼓吹如例樂作,道路則由太廟洞口弘化門爲之事,亦爲,分付。又命書榻敎曰,明日聖蹟碑本親受時,侍衛入直磨鍊。又命書傳敎曰,冬享大祭香祝,當於再明日出宮時,仁政殿月臺親押,該房知悉。命退,承史以次退出。
上在昌德宮。停常參·經筵。
鄭尙愚啓曰,來十一日朝參日次矣,敢稟。傳曰,停。
沈象奎啓曰,來十一日輪對日次矣,敢稟。傳曰,停。
沈象奎啓曰,明日大駕詣宗廟入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
李益運啓曰,卽者典牲署官員來言,明日親臨省牲時,本署提調,當爲進參,而提調權,以都摠管守宮,無以進參云,何以爲之?敢稟。傳曰,往來間,令兵曹堂上,兼管檢察,可也。
傳于沈象奎曰,吏房承旨入侍。
傳于沈象奎曰,左副承旨入侍。
鄭尙愚啓曰,禁衛大將徐有大,時無職名,令該曹口傳付軍職,何如?傳曰,允。
兵曹口傳政事,大護軍徐有大,禁衛大將單徐有大,護軍單曺允大。
傳于金履永曰,政官牌招開政。
傳于沈象奎曰,發遣吏郞,諸執事淸齋與否,摘奸以來。
傳于鄭尙愚曰,明日出宮門路,以萬安門爲之。
有政。吏批,判書徐龍輔進,參判李祖承進,參議尹光普進,同副承旨金履永進,以金履載爲校理,尹東晩爲戶曹參判,閔台爀爲禮曹參判,金羲淳爲禮曹參議,李翊模爲同春秋,李致中爲分內局提調,李漢豐爲軍器提調,姜時煥爲監察,右副承旨尹東晩,楊州牧使徐榮輔,谷山府使趙德潤,以上今加嘉善,左參贊洪良浩,今加輔國事承傳,禁府都事金世淳,義盈奉事金珩吉相換。
再政。以徐邁修爲左參贊。
兵批,判書李在學進,參判金履翼病,參議朴奎淳病,參知李貞運入直進,右承旨鄭尙愚進,以洪範五爲同知,林元浩爲僉知,成範鎭爲都摠經歷,李性林爲中樞都事,李得秀·洪浩淵爲武兼,曺亨壽爲訓鍊主簿,李運植爲宣傳官,朴宗林爲部將,申光載爲越松萬戶,護軍閔台爀·李基讓·鄭大容竝單付,副護軍李東稷·金祖淳·洪樂游·趙岱竝單付,副司果李益賢·李應權竝單付,知事崔夢嵒·蔡廷夏·邊得讓·尹師國·李邦一,竝單付。
以都摠經歷望筒,傳于鄭尙愚曰,旣有陞敍之命,副正中相換。
兵批,再政。知事洪良浩,都摠經歷成範鎭,訓鍊副正李成德,相換。
傳于鄭尙愚曰,承旨前望單子入之,待下批牌招齋宿。
承旨前望單子入之,徐有聞落點。
金履永,以吏曹言啓曰,行議政府左參贊洪良浩,今陞輔國矣。正一品例不得仍帶政府西壁,而本曹時無相當窠,依例送西,何如?傳曰,允。
鄭尙愚,以兵曹言啓曰,前左參贊洪良浩,自吏曹送西矣。資級係是輔國,當爲知中樞下批,而時無見窠,依例作闕下批之意,敢啓。傳曰,知道。
李集斗,以宣惠廳都提調意啓曰,各司給代之需,自本廳劃送者,皆有期限,今朔所須,尤爲緊重。且多而吏曹判書徐龍輔,本廳提調差下之後,尙不行公,以致給代之滯留,多日,揆以事體,極爲未安,從重推考,仍令卽爲擧行,何如?傳曰,吏判之近來職務,果有非此莫可之嫌,揆以朝體,雖甚苟且,何可以此逡巡乎?嚴飭行公,況諸司給代,此亦民隱,使之今日內擧行,而僚堂差出,自可分力,未差之代亦卽差出,可也。
鄭尙愚,以備邊司言啓曰,北關後運紙衣七百二十領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
鄭尙愚,以壯勇營言啓曰,卽接前縣監李翼海所志,則以爲本以陽智居生之人,家本貧窶,求仕去來,以子代奴矣。日昨歸鄕,路由漢江,及其涉津,以沙工之徵索船價事,因緣起鬧,其子完保,初被毆打於沙工,又被重棍於鎭將,仍爲拘留該鎭云,故聞甚驚駭。送校摘奸,則翼海,乃是士夫朝官,其子之被棍拘留,果爲的實矣。毋論事實之如此如彼,渠以鎭將,檢束沙工輩,使之善涉行人,卽是職分,而不問上下,任其徵索船價,以至犯分作梗者,已極駭然。法外棍治,無難爲之,揆以紀綱,尤極駭痛,其在懲後,有不可任置,該別將張安,決棍汰去,何如?傳曰,允。
鄭尙愚,以禁衛營言啓曰,今十月初八日宗廟擧動時,依兵曹節目,斥堠七處,哨官七員,京標下軍二十八名,伏兵三處,哨官三員,京標下軍十二名,嚴飭定送,而晝療氣夜饋粥之意,敢啓。傳曰,知道。
己未十月初七日卯時,上御便殿。馳馬基水刺泉聖后私第舊基碑本,親受入侍時,行都承旨李集斗,行左承旨李益運,右承旨鄭尙愚,左副承旨沈象奎,右承旨尹東晩,同副承旨金履永,記事官金啓溫,假注書李弘謙,記事官李存秀·洪奭周,檢校提學鄭民始,原任直提學徐龍輔·鄭大容,檢校直閣徐榮輔,原任直閣金祖淳,直閣金近淳,以次侍立。上具翼善冠·衮龍袍,詣版位西向立,碑本龍亭將至,上鞠躬祗迎訖,詣親受位,南向立,東晩等,捧碑本跪進,上親受權安于卓上,榮輔等,捧碑本盛龍亭,鼓吹前導。命退,諸臣以次退出。
己未十月初七日辰時,上御便殿。吏房承旨入侍時,左副承旨沈象奎,假注書李弘謙,記事官李存秀·洪奭周,以次進伏訖。上命書傳敎曰,馳馬基水刺泉聖后私第舊基碑本,親受時,陪進及對擧承旨·閣臣·禮房承旨尹東晩,檢校直閣徐榮輔,御製碑銘書寫官行大提學洪良浩,竝加資,御筆碑面及陰記草圖書書寫閣臣原任直閣金祖淳,篆文草圖書書寫閣臣直提學李晩秀,黃海前監司曺允大,監司朴基正,各內下豹皮一令賜給,副司果尹光心陞敍,親傳時陪進承旨尹光顔,內下虎皮一令賜給,奉來差使員兼地方官谷山府使趙德潤,加資,監董營裨前郡守成範鎭,今日政復職陞敍,模寫寫字官朴希聖加資,監董寫字官李命藝,邊將除授,都看役府校徐福熙·姜雲鶴賞加,看役營校吳大勳,府校韓聖一等,竝帖加,其餘閣屬官畫員·營校·員役·工匠等,令京外衙門,依判下施賞,賞典皆令今日政下批。又命書傳敎曰,所重自別,當有參酌,前監司曺允大蕩滌敍用,仍令該曹口傳付軍職,賞典,使之親受。又命書傳敎曰,飭已施,前禁將徐有大敍用,仍任,兵曹堂郞坐罷人,亦爲分揀。又命書榻敎曰,禁衛大將徐有大牌招,傳授命召。又命書榻敎曰,明日六曹導駕時,堂上不可不備員,堂上執禮別雲劍及摠管中,時帶導駕衙門堂上人,本職許遞,其代,新資人中,承旨勿拘擬入。命退,承史以次退出。
己未十月初七日辰時,上御便殿。左副承旨入侍時,左副承旨沈象奎,假注書李弘謙,記事官李存秀·洪奭周,以次進伏訖。上命書榻敎曰,惠慶宮進服蔘苓茶,自今日十貼式,生材封入。命退,承史以次退出。
上在宗廟,停常參·經筵。
大駕詣宗廟,入齋室後,內閣·政院·玉堂·藥房口傳問安。答曰,知道。
展拜後,內閣·政院·玉堂·藥房口傳問安。答曰,知道。省牲省器罷後,內閣·政院·玉堂·藥房口傳問安。答曰,知道。
鄭尙愚啓曰,司僕內乘來言,捲簾毛帳,取稟。傳曰,爲之,捲三面。
金履永啓曰,臣王大妃殿·惠慶宮問安,進去下直之意,敢啓。傳曰,知道。
徐有聞啓曰,禮貌官來言,百官稟旨就次。傳曰,知道。
李集斗啓曰,今日王大妃殿·惠慶宮夕問安,何承旨進去乎?敢稟。傳曰,左副承旨進去。
傳于鄭尙愚曰,吏刑換房。
沈象奎啓曰,臣王大妃殿·惠慶宮夕問安,進去下直之意,敢啓。傳曰,知道。
鄭尙愚,以成均館行大司成意啓曰,本館入直久任郞廳外凡郞,無敢入直,若有代員替直之事,則依下都監郞官例,草記代直事,曾有定式矣。直講張至冕,宗廟冬享大祭第一室執尊進去,司成李錫夏,第三室執尊進去,典籍李敬參第八室祝史進去,時無入直之員,以他郞官,姑爲代直,何如?傳曰,允。
己未十月初八日辰時,上詣宗廟。擧動入侍時,行都承旨李集斗,行左承旨李益運,右承旨鄭尙愚,左副承旨沈象奎,右副承旨徐有聞,同副承旨金履永,假注書李弘謙·李游夏,記事官李存秀·洪奭周,檢校提學鄭民始,檢校直閣徐榮輔,直閣金近淳,以次隨駕。通禮,跪啓外辦。上具遠游冠·絳紗袍,出萬安門,由仁政殿內,至降輿所降輿,御月臺褥位。香室官,奉香祝以授有聞,有聞,敬奉跪進。上以次親押訖。有聞奉香祝,以授香室官,香室官跪受以出,左通禮,跪啓請乘輿。上乘輿出仁政門。左通禮,跪啓請降輿乘輦。上乘輦,遂進發至廟大門外,降輦乘輿,由東門以入,至降輿所,降輿。左右通禮,前導入齋殿。少頃,左通禮,跪啓外辦,上具冕服以出,集斗進圭,上執圭,仍詣望廟禮版位,西向立,引儀,唱行禮,上行四拜禮訖,入自正門。上曰,執事中如參下文臣,一竝着朝服乎?尙愚曰,無一不着矣。上曰,凡諸儀注,以四品以上朝服,五品以下黑團領磨鍊,至於侍從,則雖非四品,侍從自別,故例着朝服,而近來抄啓文臣許用近侍之例,着朝服,故甚至承文參下與蔭官輩,亦皆效尤,不論資級之高下,一例着之,豈成說乎?雖以今日班列言之,齋祝無人不着,此亦奢侈之一端,吏曹何不禁之乎?言于吏議,此後則一從儀注,無敢違越之意,嚴飭,可也。且朝服之純用紗羅,大非崇儉之風,故年前飭近臣,代以紵布矣。謂以所以糜費紵甚於紗,近來則不見紵布,若不取新鮮,限以渝弊,則所謂糜費,豈比於紗羅乎?侈風日盛之時,合有一番通變之道矣。仍詣廟內,第一室奉審,次詣各室,奉審竝如上儀訖。左右通禮,前導詣省器位,視滌濯,執事者,以次擧羃告潔,上將詣永寧殿,步過東階下。命廟司進前敎曰,此是今番修改處乎?對曰,然矣。上曰,階砌修改,不用舊土,非古法也。且以墻垣言之,築以雜石,墁以赤土,卽淸廟茅屋之意,而近來則每當修改,以急速了役爲主。故石代以甓,面灰必用白土,雖云觀美,大非國朝古法,此後則各別嚴飭,若當廟垣修改,勿以甓築,一依古規,可也。上至永寧殿,行望殿禮如上儀,詣殿內,奉審省器,亦如上儀訖,還御齋殿,省牲時至,上具遠游冠·絳紗袍,詣省牲位南向立。禮曹判書,跪啓請省牲,掌牲令率其屬牢牲,北向擧手曰腯,諸大祝,各巡牲一帀,西向擧手曰,充,俱還復位。上曰,今番守僕之擧行,極爲駭然。諸執事整齊然後,當爲告牲節次,而班次不整,事多錯雜,誠極可駭,雖以大祝言之,步趨不齊,欠敬莫甚,事過後當嚴處矣。省牲訖,禮曹判書前導,至齋殿門外,跪啓請釋圭,上釋圭,集斗受圭,上入齋殿。諸臣以次權退。
上在昌德宮。停常參·經筵。
親祭罷後,內閣·政院·玉堂·藥房口傳問安。答曰,知道。
朝廷二品以上·六曹堂上·大司諫口傳問安。答曰,知道。
還內後內閣·政院·玉堂·藥房口傳問安。答曰,知道。
大殿·王大妃殿·惠慶宮·中宮殿,內閣·政院·玉堂·藥房經宿口傳問安。答曰,知道。
朝廷二品以上,六曹堂上,大司諫經宿口傳問安。答曰,知道。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,明日常參·經筵,取稟。傳曰,停。
鄭尙愚啓曰,司僕內乘來言,捲簾毛帳,取稟。傳曰,爲之,捲三面。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
沈象奎啓曰,行大司憲權裕未肅拜,執義沈奎魯,掌令鄭澣·南惠寬,持平金熙洛·柳遠鳴呈辭,監察茶時之意,敢啓。傳曰,知道。
傳于沈象奎曰,左副承旨入侍。
傳于鄭尙愚曰,左承旨許遞,前望單子入之,待下批牌招察任。
承旨前望單子入之,李書九落點。
以咸鏡監司具㢞狀啓,薦新生銀魚,限內不得封進,惶恐待罪事,傳于沈象奎曰,勿待罪事,回諭。
以江原監司南公轍啓本,原州閑良黃基倫上言,査啓趁未擧行,惶悚待罪事,傳于徐有聞曰,勿待罪事,回諭。
以江原監司南公轍啓本,橫城居童蒙李士龍上言內辭緣,査實馳啓,該縣監鄭來升罷黜,其罪狀,令攸司稟處事,判付內,啓下刑曹爲旀,該邑數遞之餘,特敎相換屬耳。縣監鄭來升,姑先從重推考爲良如敎。
鄭尙愚,以奎章閣守宮檢校直提學意啓曰,夜間閣內諸處無事之意,敢啓。傳曰,知道。
沈象奎,以吏曹言啓曰,孝陵別檢李致薰呈狀內,矣身素抱貞疾,當此換節之時,一倍添劇,轉側須人,時月之內,萬無供職之路,卽速入啓遞改云,身病旣如是,則不可强令察任,今姑遞改,何如?傳曰,允。
徐有聞,以弘文館言啓曰,新除授校理金履載,時在慶尙道淸道地,經筵入番事緊,請斯速乘馹上來事,下諭。答曰,依啓。
沈象奎,以義禁府言啓曰,慶尙監司申耆狀啓內,寧海前府使閔師宣,罪狀,令攸司稟處事,啓下矣。閔師宣,今方待命,拿囚之意,敢啓。傳曰,知道。
知事洪良浩疏曰,伏以節屆冬烝,親祼太室,日吉禮成,聖體彌康,臣民頌忭,大小惟均。臣本以文質無當之材,猥蒙聖朝特達之知,立朝四十餘年,徧歷淸華,推遷階級,裒然廁上卿之列,居常愧懍,如集于本,不意玆者,以御製碑文書寫之役,遽承進秩之命。臣於是惶隕兢蹙,無所容措。夫輔國之階,位齊三事,班絶百僚,苟非勞績茂著,望實俱重者,莫宜居之,固不可以毫墨末技,濫加酬賞之典。況臣奉承成命,半日擧行,初無可紀之勞者乎?仍伏念臣寒素之門,近漸盈滿,半年之內,弟姪俱蒙恩資,怵焉不寧,以榮爲懼,臣則年已邁矣,官已濫矣。方擬陳情乞骸,苟全頹齡,今乃更進一步,如水將溢,又從灌之,如器將欹,又將推之,覆溺之災,可立而俟,以我聖上前後曲保之念,豈不矜憐而庇覆之,俾不及於顚隮耶?仰惟追遠之聖孝,思欲闡發舊蹟,光垂萬世。凡係服事於斯役者,無微不錄,有此格外之殊典,而區區私分,萬萬不敢當,玆敢疾聲仰籲於慈覆之下。伏乞聖明,克軫嚬笑之愛,俯諒名器之重,亟命收還臣新授資秩,以存國體,以安賤分,不勝萬幸,臣無任云云。答曰,省疏具悉。卿其勿辭行公。
刑曹判書李得臣疏曰,伏以臣猥膺使命,行將出疆矣。臣之父母墳山,在於京畿楊州地,而連縻職任,久未省掃,今當遠出,倍切霜露之感,玆敢冒入文字,仰瀆崇聽。伏乞聖慈,俯賜諒察,特許往來之暇,俾伸至切之情,千萬幸甚,臣無任云云。答曰,省疏具悉。卿其依所請往省焉。
副護軍徐美修疏曰,伏以臣猥膺副价之命,出疆只隔一旬矣。臣之父母墳山,在於京畿陽城地及忠淸道公州等地,而曠省行將隔歲,私情益切感愴,請暇展掃,例蒙恩許,而由單阻徹,不得不猥陳短章,仰瀆宸嚴。伏乞聖慈,俯賜鑑諒,特許未行前往返,俾得以少伸情理,不勝大願,臣無任云云。省疏具悉。依所請往省。
持平柳遠鳴疏曰,伏以臣直一庸陋下品耳。幸蒙天地洪造,釋褐之初,濫選於講製之列,數年之間,猥玷於記注之任,出入邇班,昵近耿光,雨露煦濡之澤,若偏於臣身,闔門感祝,惟以竭蹶奔走,爲萬一之報,而其奈才識蔑裂,醜拙畢露,孤負我殿下作成之至意,奬發之盛恩,每自循省,惶恧交中,不自意柏府新銜,有隕自天,恩敎鄭重,除旨輝耀,螻蟻賤臣,何以得此於君父也?百拜九頓,莫知措躬之所也。適當文廟之行禮,繼有享官之塡差。臣於是,怵畏義分,不得不章皇出肅,而又値太廟享事,不敢言私,職名之縻身,拖至于一旬,以臣譾劣之姿,豈或近似於風憲之地,而若固有之,因以爲蹲冒之計哉?且伏況臣之老母風痰之症,經歲沈痼,少失調治,輒致添劇,今當換節之時,重添感冒,諸症迭發,胃敗而飮啖專却,氣喘而轉側須人,連試藥餌,未能取效。臣方左右扶將,方寸煎熬,此時供職,實無其勢,玆敢疾聲呼籲於天地父母之前。伏乞聖慈,俯賜鑑諒,亟許鐫遞,以便救護,仍治臣瀆擾之罪,以肅朝綱,千萬顒祝,臣無任云云。省疏具悉。爾其勿辭救護。
副修撰金熙周疏曰,伏以臣猥以無似,屢被洪私,前後除命,皆出特恩,登第未久,華顯已極。臣不敢知聖明何所取於臣,而誤恩之隆且至,至是哉?苟使臣,有寸長尺善,可以裨補其萬一者,固當殫竭無隱,思所以報效之道,而特以臣至庸陋極鈍滯,講製四年,尙居人後剔歷三司,徒溺己職,臣之駑下無用。豈但臣自知之?聖鑑亦已俯燭矣。臣雖感激恩私,怵畏義分,矢心向前,夷險不擇,而每自循省,愧懼無地。又何敢妄陳情私,自犯僭越之誅哉?以此徊徨趑趄,囁嚅不發,今已屢月,而烏鳥之情,終不敢自阻於仁愛之天,冒萬死仰首鳴號,惟聖明垂憐焉。噫,人孰無父子之愛,而臣之情私,臣所獨有,臣父晩擧臣一子,未病而常憂其有疾,已長而常視以嬰孩,艱辛育養,粗至成立,臣之至鈍至愚,已自幼少而然矣。每以臣之不若人爲憂,敎誘之不入,則箠楚呵叱,亦無不用,而及臣就睡,手以撫之,四十年如一日也。爲人父愛子之情,有如是矣。緣臣不肖,無所成就,臣又命道奇薄,無他弟妹,事父兼母,相依爲命,君子一樂,此生難復,雖遇喜事,有淚先零,臣之情事,良亦慽矣。臣纔登科第,遊官屢年,以臣私情,豈有一時離捨之勢?而臣父嘗語臣曰,汝以遐逖之蹤,初無汲引之路,而受恩罔極,榮耀已至,勿以老我爲念,必須筋力奔走,以報答爲心,每有除命,促令登途,臣之一身,非臣自有。退而老父是怙,進而上天是恃,而每念古人事親日短之語,未嘗不臆塞而涕下也。常以不能及養於臣母者,必欲盡職於臣父,而臣父今年六十有九爾,素抱貞疾,添歇無時,私計不足,至情未伸,人子喜懼之心,何所不至?臣於此時,若得一小邑,獲遂一日之養,則臣之至願畢矣。臣以鹵莽,尤乏才諝,民社之責,宜所逡巡,何敢自擔,而情急便養,不遑揆度,玆敢瀝血陳籲於天地父母之前。伏乞聖慈,特命選部,許畀臣一窠,俾盡調養之方焉。臣之濫叨見職,已踰一年,而恩眷冞隆,絲毫未效,區區陳乞,自知僭妄,而造化本自大公,微物各有私情,含忍不得,冒沒呼籲,誠極屑越,無所逃罪,臣無任云云。省疏具悉。疏辭,下該曹稟處。
宗廟冬享大祭親行敎是時,亞獻官左議政沈煥之,預差光恩副尉金箕性,終獻官右議政李時秀,預差安昌君燝,進幣瓚爵官吏曹判書徐龍輔,預差吏曹參判李書九,奠幣瓚爵官吏曹參議尹光普,預差副護軍李魯春,薦俎官戶曹判書趙鎭寬,預差戶曹參判李基讓,禮議使禮曹判書金文淳,預差禮曹參判鄭大容,典祀官奉常寺正金晦彬,廟司令沈周賢,宮闈令尙膳金允謙,尙膳劉仁獐,尙膳金性彦,尙膳曺壽喆,尙膳康壽甲,尙膳李得完,堂上執禮護軍金祖淳,堂下執禮應敎尹序東,第一室執尊修撰朴崙壽,第二室執尊司果柳河源,第三室執尊司成李錫夏,第四室執尊司果李顯道,第五室執尊宗簿正徐有沂,第六室執尊京畿都事洪秉益,第七室執尊司果崔履亨,第八室執尊吏曹正郞李東煥,第九室執尊司果兪鉉章,第十室執尊司果崔重圭,第十一室執尊司果尹之鉉,第十二室執尊司果蔡趾永,第十三室執尊掌令鄭澣,第十四室執尊司果尹愭,第一室大祝直閣金近淳,第二室大祝兵曹正郞朴鍾淳,第三室大祝直講張至冕,第四室大祝副修撰曺允遂,第五室大祝兵曹正郞柳畊,第六室大祝校理尹悌東,第七室大祝司果金銑,第八室大祝執義沈奎魯,第九室大祝副應敎趙弘鎭,第十室大祝奉常判官金熙華,第十一室大祝副校理閔命爀,第十二室大祝司果趙得永,第十三室右通禮曺錫中,第十四室檢閱李存秀,第一室祝史司果安策,第二室祝史副修撰金熙周,第三室祝史正言李東冕,第四室祝史掌令南惠寬,第五室祝史司果柳台佐,第六室祝史持平金熙洛,第七室祝史軍資正鄭弼祚,第八室祝史典籍李敬參,第九室祝史司果任㸁,第十室祝史司果李敬臣,第十一室祝史兵曹佐郞金秀臣,第十二室祝史禮曹正郞尹孝賓,第十三室祝史兵曹佐郞李奎鎭,第十四室祝史司果韓義運,第一室齋郞獻納李垿,第二室齋郞司果尹命烈,第三室齋郞司果宋知濂,第四室齋郞正言姜俊欽,第五室齋郞持平柳鳴遠,第六室齋郞檢閱洪奭周,第七室齋郞注書金啓溫,第八室齋郞權知承文院副正字尹孝植,第九室齋郞司正李英發,第十室齋郞副司正任百禧,第十一室齋郞司正尹致永,第十二室齋郞司正李允謙,第十三室齋郞司正呂東植,第十四室齋郞司正金邁淳,第一室捧俎官戶曹正郞李靖模,第二室捧俎官刑曹正郞鄭昌耆,第三室捧俎官司僕僉正金履錫,第四室捧俎官戶曹佐郞徐洛修,第五室捧俎官司僕主簿朴宗羽,第六室捧俎官平市主簿金世淵,第七室捧俎官副司正南寅老,第八室捧俎官敦寧主簿李義福,第九室捧俎官尙衣主簿洪赫,第十室捧俎官漢城主簿李奎南,第十一室捧俎官敦寧判官金思䄷,第十二室捧俎官掌樂主簿李潢,第十三室捧俎官平市令徐應輔,第十四室捧俎官司果尹光心,盥洗位典籍李泰熙,司藝李昇羽,爵洗位典籍吳聖根,直講金必宣,亞終獻盥洗位司藝崔雲翰,掌牲令典牲判官韓用謙,協律郞掌樂正柳頤玄,贊者引儀金思卨,引儀崔日運,謁者引儀李英孝,兼引儀李義勝,贊引兼引儀趙明益,兼引儀李儀逵,祭監韓翼鎭·金命淵,七祀獻官漢城庶尹吳在鎭,預差司䆃僉正鄭存玉,祝史典籍許栮,齋郞司甕直長朴弘壽,功臣獻官尙衣僉正趙鎭寧,預差司果任光白,祝史宗簿主簿柳鎭澤,齋郞掌苑奉事權瑞應。
己未十月初九日子時,上行宗廟冬享大祭親祭入侍時,行都承旨李集斗,行左承旨李益運,右承旨鄭尙愚,左副承旨沈象奎,右副承旨徐有聞,同副承旨金履永,假注書李弘謙·李游夏,記注官金景煥·承膺祚,以次侍立訖。時至,左通禮跪啓外辦。上具冕服以出。禮儀使前導至東門外,禮儀使跪啓執圭,集斗進圭。上執圭,入自正門詣版位西向立。禮儀使啓請行事,軒架作,保太平之樂,保太平之舞作,樂八成。上行四拜禮,仍行晨祼禮。禮儀使前導詣盥洗位。盥手訖,陞自阼階,詣第一室尊所,西向立,登歌作。保太平之樂,保太平之舞作。仍詣神位前,北向跪。集斗,奉香盒,履永奉香爐,跪進。上三上香。集斗奠爐于案,進幣瓚爵官,奉瓚跪進。上執瓚祼地訖。以瓚授奠幣瓚爵官,進幣瓚爵官,奉幣跪進。上執幣獻幣,以幣授。奠幣瓚爵官,奠于案,引儀唱俯伏興平身。上出戶,次詣各室,上香祼鬯獻幣,竝如上儀,降自阼階復位。少頃,行初獻禮。禮儀使,前導陞自阼階,詣第一室尊所,西向立登歌樂作如初儀,進幣瓚爵官,酌醴奉爵跪進。上執爵獻爵。以爵授奠幣瓚爵官,奠于神位前,大祝進讀祝文訖,引儀,唱俯伏興平身。上出戶。次詣各室,爵獻竝如上儀訖,降自阼階復位,謁者,引亞終獻官,行亞終獻禮。上曰,齋祝多新進生疎者,承旨二人,進去檢飭,無令勿儀也。行亞獻禮如儀訖。上敎益運曰,祭享樂作,所貴乎希音緩節,而迎神九成則稍欠徐緩,猶未盡善,至於送神,則反涉太緩,有非申飭之本意,分付典樂,後勿如是之意,申飭,可也。禮儀使啓請詣飮福位,飮福訖,降復位,行四拜禮,仍詣望燎位,燎訖,禮儀使跪啓禮畢,還御齋殿。少頃,左通禮跪啓外辦,上改具遠游冠·絳紗袍,乘輿由東門以出,至降輿所,降輿乘輦,遂進發至敦化門外。上曰,解嚴,由敦化門入進善門·肅章門·協陽門還內。諸臣以次退出。
己未十月初九日辰時,上御重熙堂。左副承旨入侍時,左副承旨沈象奎,假注書李弘謙,記事官李存秀·洪奭周,以次進伏訖。上命書傳敎曰,軍士房承旨入侍。賤臣承命出傳,右承旨鄭尙愚,進伏。上曰,還宮時,作門內禁喧,如院隷輩,亦不入之云,旣無下敎,則傳命院隷之一竝阻搪,此何故也?尙愚曰,今番禁喧時,竝與院隷之阻入,亦無於前之事矣。上曰,近來院隷之作弊不一,此則注書之責也,此後各別申飭也。仍敎奭周等曰,今番享班,如參下抄啓文臣,皆着朝服,此後則轉相告諭,使之勿着也。命書榻敎曰,王大妃殿進御桂香飮,自今日一貼式,限三貼煎入。命退,承史以次退出。
上在昌德宮。停常參·經筵。
自申時至夜五更,灑雨下雨,測雨器水深九分。
大殿·王大妃殿·惠慶宮·中宮殿,內閣·政院·玉堂翌日口傳問安。答曰,知道。
大殿,朝廷二品以上·六曹堂上翌日單子問安。答曰,知道。
藥房都提調李秉模,提調金文淳,副提調李集斗啓曰,親享太廟,聖慕克伸,侵曉回鑾,勞動旣多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
徐有聞啓曰,明日常參·經筵,取稟。傳曰,停。
徐有聞啓曰,來十一日專經文臣殿講日次矣,敢稟。傳曰專經武臣殿講日,同爲之,漢學殿講,亦於同日爲之,而專經講,以正音應講,則漢學講,自可兼行以此分付,可也。
徐有聞啓曰,臣有聞依定式進詣香室,奉審香祝樻·祝板袱子,則精潔之意,敢啓。傳曰,知道。
傳于鄭尙愚曰,大臣·備局堂上引見。
以京畿監司徐鼎修狀啓,各邑新舊災頉中,不得不加分俵處,更爲査櫛,約綽加俵,令廟堂稟處事,傳于李集斗曰,依狀請施行事,回諭。
以壯勇營習陣單子,傳于鄭尙愚曰,後日次爲之。
有政。吏批,判書徐龍輔,參判李祖承,參議尹光普進,行左承旨李書九進。以閔昌爀爲大司諫,金憙爲內醫都提調,鄭日泰爲孝陵別檢,徐有敎爲氷庫別檢,注書單洪奭周仍任事,承傳。
兵批,判書李在學進,參判金履翼病,參議朴奎淳病,參知李貞運入直,右承旨鄭尙愚進。以李邦榮爲同知,金衡柱爲親軍衛別將,金璿爲全羅左水使,金得成爲漢江別將,同知李潤淵,大護軍崔夢嵒,護軍李益運·李周憲,副護軍金命鎰,竝單付。
鄭日泰遷轉,代以尹孝植爲事變假注書。
李集斗,以戶曹言啓曰,景福宮神武門改建吉日,令日官池景喆推擇,則今十月十二日卯時爲吉云,以此日時擧行,何如?傳曰,允。
鄭尙愚,以兵曹言啓曰,今十月初十日立冬,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
鄭尙愚,以兵曹·工曹·漢城府·御營廳言啓曰,臣在學,臣昇源,臣義弼,臣得濟,今日宮城都城巡審時,鷹峯下後苑主脈補築處,眼同看審,則修築之土石莎草,如前完固,左右水道疏導處,亦爲無頉之意,敢啓。傳曰,知道。
鄭尙愚,以兵曹言啓曰,卽伏見黃海監司朴基正,兵使鄭學畊狀啓,則道內各邑鎭團束軍兵,今秋官鎭門聚點時,分遣裨校,使之摘奸,則器械服色或破傷,火藥或不猛。故各該邑鎭次知監色等,從輕重棍治後,執頉軍物火藥,修繕改搗之意,嚴飭爲辭矣。軍器什物,係是陰雨之備,而常時不能修改,致有此執頉之擧,其在戎政,誠甚疎忽,執頉邑鎭當該守令·邊將,竝從重推考,何如?傳曰,允。
鄭尙愚,以左邊捕盜廳言啓曰,本廳從事官李源亨身病甚重,勢難察任,從事之任,今姑改差,何如?傳曰,允。
沈象奎,以義禁府言啓曰,江原監司南公轍狀啓內,三陟前營將張宅基罪狀,令攸司稟處事,啓下矣。張宅基,以忠壯將,方在入直云,待替直拿囚之意,敢啓。傳曰,知道。
吏曹啓目,粘連觀此弘文館副修撰金熙周上疏,則以爲臣父今年六十有九,素抱貞疾,添歇無時,私計不足,至情未伸。臣於此時,若得一小邑,獲遂一日之養,則臣之至願畢矣。特命選部,許畀一窠,俾盡調養之方亦爲白有臥乎所,金熙周之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
禁府啓目,寧海前府使閔師宣原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,且有待判下仍爲議處照律之命,待判下擧行,何如?判付啓依允。又啓目,平康縣監趙鎭宣原情云云。問目內辭緣,泛稱遲晩,所當請刑是白乎矣,旣有待判下仍爲議處照律之命,待判下擧行,何如?判付啓依允。又啓目,三陟前營將張宅基原情云云。問目內辭緣,泛稱遲晩,所當請刑是白乎矣,旣有待判下仍爲議處照律之命,待判下擧行,何如?判付啓依允。
戶曹參判尹東晩疏曰,伏以親祼太廟,聖孝克伸,侵晨回鑾,玉體彌康,臣民歡忭,曷有其極?仍伏念臣姿性庸陋,才識蔑裂,幸竊科第,遭逢明時,猥荷拂拭之恩,內外踐歷,已踰涯分,頂踵毛髮,罔非造化。每登文陛,天語溫諄,記念臣兄,推及臣身,臣於是不覺感涕之被面,闔門相對,頌祝無地。惟以不憚夷險,趨走奉承,爲一分報效之道,而其奈愚迷之質,不足備數於任使,衰病之軀,無以陳力於班行,辜負實多,悚蹙恒切,榮途一步,斷念已久矣。迺者猥忝近侍之列,適當御製碑本親受之時,亞卿陞擢,地部除旨,竝下於一日,臣拜命驚惶,靡所措躬,不知如臣賤品,何以得此於聖朝也?嗚呼,觀津舊鄕,徽躅尙留,河濱遺址,聖蹟復闡,維臺維泉,貞珉載屹,聖慕克彰於追遠,寶籙永垂於來許。此實今古曠絶之盛擧,在廷臣僚,莫不揄揚而贊成,州人士女,擧皆瞻仰而欽頌,盛德至善,於乎不忘之思,此可見矣。今臣不過是陪進往來該房擧行而已。此乃臣分之當然,初無微勞之可記,而承宣之前後除命,皆出特恩,秩職之次第寵擢,曲費聖念,臣適在喉院,雖不敢效古人循墻之義,而私心踧踖,當如何哉?噫,罔功受賞,昔賢攸戒,宮人任能,惟帝其難,今臣以無功蔑能之蹤,顧安敢晏然蹲冒,若固有之,重貽淸朝之羞,仰累則哲之明乎?時値動駕,義重陪扈,雖不得不章皇出肅,而兢蹙之情,歷日靡定,玆敢略控短章,仰瀆崇嚴。伏乞聖慈,俯垂諒察,特命還收臣新除爵秩,以重公器,以安微分,千萬幸甚,臣無任云云。答曰,省疏具悉。卿其勿辭行公。
己未十月初十日辰時,上御誠正閣。藥房入診,大臣備局堂上,引見入侍時,藥房都提調李秉模,提調金文淳,副提調李集斗,記事官金啓溫·李存秀·洪奭周,原任直提學鄭大容,檢校直閣徐榮輔,原任直閣金祖淳,檢校直閣沈象奎,直閣金近淳,右承旨鄭尙愚,假注書李弘謙,事變假注書鄭日泰,左議政沈煥之,行知敦寧李秉鼎,刑曹判書李得臣,行大護軍徐有大,行護軍申大顯·申大謙·李漢豐,行左承旨李書九,工曹參判李冕膺,掌令鄭澣,副校理洪樂安,以次進伏訖。秉模等曰,昨日經宿親享,今又侵早臨殿,聖體,若何?上曰,今番享事,日氣淸明,將事之際,自不知爲勞矣。秉模曰,升歌節奏,比之於前,頗爲遲遲,時刻亦久,而聖心洞屬,自不覺其遲遲矣。上曰,昨夜則夜氣頗寒,來頭日氣,次次向寒,而大抵今秋節序甚晩,卽今無異九月之時,市上紅柹,尙爛熳,以今節序推之,則來春之向暄,亦必在晩矣。秉模等曰,寢睡·水刺之節,何如?上曰,予之寢睡,常多失睡時,而昨夜夜深後,始假寐矣。仍敎秉模曰,卿之重任,旣已體諒,藥院提擧,亦當許解,以爲便意之地,而尙此未果,今又入診,今筵當有許副之敎矣。秉模曰,臣雖非本院提擧,今日則當進參於候班矣。秉模等曰,王大妃殿氣候,何如?上曰,一樣矣。秉模等曰,今日湯劑,亦當煎入乎?上曰,有一時滯候,而兼有外氣,湯劑待下敎煎進,好矣。秉模等曰,惠慶宮氣候,何如?上曰,一樣矣。秉模等曰,醫官待令,入診,何如?上曰,置之,可也。上曰,玉堂臺諫,不知筵體之至嚴,至有座次之不審,極爲駭然矣。命書榻敎曰,掌令鄭澣,副校理洪樂安竝推考。煥之曰,臣復叨重任,冒膺恩命,亦已有日矣。豈不欲策勵駑鈍?殫竭心膂,仰答聖眷之萬一,而惟其庸闇空疎,自在少壯,未嘗經心於當世事務。況今狗馬之頹齡,奄過桑楡之斜暉,加以疾患侵凌,精力銷耗,朝晝事爲,茫如夢寐,尋常酬接,輒多顚錯,而乃欲擔夯廊廟之重務,參贊民國之大計,則雖自謂白首丹忱,仰攀千載之盛會,俯殫平生之微分,吁亦迂矣。夫國之置相,蓋將以彌綸世道,經濟國事,而如臣之旣謬且衰,將焉用哉?世敎之汚隆,國勢之安危,古所云大臣在者,只謂其備中書之軒裳,犯九衢之鏡漏已乎?此猶言其大者,至於典章凡例之微,簿書期會之末,亦難領略而署其尾。若不早自引退,則外而朝體墜傷,內而國計悠謬。其所以負聖明重畀之隆恩,招士友四至之公議者,臣無能逃罪於百世之下矣。以我殿下曲遂萬物,渾爲生成之仁,竊庶幾俯鑑衷懇,特垂體諒,以幸公私,是臣區區之望也。上曰,自來中書常規,凡有草記之稟覆,首相主之,左右相莫或代斵,則有司堂上尤何敢替行乎?此所以近飭籌司,使之遵守常規也,後人之觀籌司草記文蹟者,不問知爲其時首相之文,以是追編文稿也,不疑而取而錄之。然而年前二三故相,或以年至耆耇,或以不嫺簿牒,請令有司之臣贊助,果許之,蓋於故相申文貞時,有竝與簿牒題決,一委有司爲之之可據也。常規不可闊狹,而雖罕亦或有其例,故相金憲肅·蔡文肅兩例中,從便倣用,可也。出擧條上曰,卿是耆舊之年,故旣許於金·蔡兩相之例,有難獨靳於卿,玆以兩例許卿,草記等事,以有司堂上替勞,而後勿引以爲例也。仍敎書九曰,此筵話詳細構草,仍爲載入於籌司謄錄也。煥之曰,聖念曲諒至此,臣尤爲感惶,不知所達矣。上曰,前左相今夏以來,愼節實爲可悶,其在禮使之道,宜有體諒之事,而近當晨夜之役,尤難强令責任,故不得已勉副,而卿則近來休息已久,今日中書之任,可謂非卿莫可。彌綸世道之責,一委於卿,如錢穀甲兵之事,猶屬第二,振勵頹綱,扶植名義,卽是目前對揚之道,予之所取於卿,在此不在彼。卿須體予至意,勿爲過巽,雖或闊於事務,庸何傷乎?又敎曰,右相,今日何不入來也?煥之曰,有拘忌而不得入參矣。右相自來,鍊達於事務,中書之務,臣亦多恃於僚相矣。上曰,與僚相相議爲之,在卿亦好矣。上曰,今番享事時,祭官塡差,極爲苟艱,至於未通淸承文參下,皆爲齋祝,以若生疎之人,能免於失措者,亦可幸也。近來侈風,靡事不然,而以享班所見言之,未通淸及參下文官,皆着朝服,蓋四品朝服,五品以下黑團領,自是例也。故儀註本如此,而今承文參下人,無難着之,此亦侈弊之一端,豈成說乎?憶昔先朝,予陪進廟庭時見之,則侍從之着朝服者未半,居然數十年之間,侈習之日滋,至於如此。且在前則有木紅貢緞廣織等朝服,故重臣朴宗甲在春坊時,亦着木紅廣織,至於近日,則全用杭羅,又或着紅苧朝服,而苧之染紅,人必欲取其色,鮮色旣易渝,弊又改爲故,所費反多於杭羅云矣。且以煖帽言之,貂帽亦是命德之器,其品之截然,殆同軒軺,至如醫譯輩,則以賜送也,故雖或着之,而文之未經佐貳者,武之巡將者,無不着之,不惟是也。甚至壽職者,亦皆效尤,衣章等級之不明,莫此爲甚矣。大抵朝衣,雖不必麤陋,不當華侈,凡人德行,蘊諸中然後,自有粹面盎背之效,雖服華美之服,乃可相稱,而若無是德而徒爲粲粲衣裳,則反有服不衷之譏矣。秉模曰,聖敎至當矣。朝服貂帽,今人多不識古例,認以爲不可不着,若聞今日聖敎,則此弊之矯革,似不難矣。煥之曰,朝服一款,著爲一定之式,然後可無斑駁之弊,執禮大祝外,執尊齋祝以下,竝令勿着,如杭羅,則已製者不必禁之矣。上曰,齋祝中,亦有侍從玉堂人,則亦難著爲一切之法,今番西班卿宰數三人外,皆不着朝服,不當着者着之,當着者不着,此亦關於朝儀之一端矣。如欲禁奢侈,則杭羅服色之禁不禁,猶屬餘事,所謂時體,每有所自出之處,一人先之,百人效尤,先從其所自出之處,痛加禁抑,則彼效尤者,自可不令而禁之矣。秉模曰,果如聖敎矣。上曰,法筵朝儀,何等嚴重,而近來每一大朝會,便有一番做錯者,日前謁聖齋宿時,侍衛之雜亂姑勿言,而至有承宣坐樣之欠敬,此無他,今之人,在家無行檢之工,故出而公座亦然,事雖微細,豈不可悶乎?上曰,次對爲之。煥之曰,此江原監司南公轍災實狀啓也。道內豐儉,不爲分等,仍以爲事目災八十結外,不足災一百十一結八十五負三束,依數準許事,請令廟堂,稟旨分付矣。本道年事,雖曰,稍熟,狀辭所論,不無峽野之優劣,則竝與稍實之次而全不區別者,殊甚疎忽,該道臣,從重推考,原狀啓勿施,更令詳細審察,從速分等,狀聞後稟處,何如?上曰,依爲之。出擧條上曰,今年東道雖云豐熟,豈無優劣可言之處,而初不分等,何也?東風前後,農形可謂判異,而或者以爲風後,少無所損云,此理外之說矣。煥之曰,果聞今秋穡事及其刈獲後,始驗其有損矣。上曰,東伯出自近臣,則凡所爲民事處,尤當竭心,以爲對揚朝家之意,而今於年分狀啓,擧行之疎忽如此,事欠誠實矣。仍敎書九曰,不爲分等,亦有近例乎?書九曰,何年何道之不爲分等,雖未能詳記,而大抵關西·關北,年分多有不爲分等之時,今年關東年事,竝與稍實之次而不爲區別,則未免疎忽矣。上曰,西北則果其然矣。仍敎大謙曰,纔自伊川遞歸,其處農形果,何如?大謙曰,各穀大登,人謂無前之豐矣。煥之曰,此廣州留守金思穆災實狀啓也。以爲本府今年穡事,均之謂登熟,各面之些少災頉,固無分等之可論,而合計今未移舊覆沙,乃爲四十四結九十九負五束,較諸地部劃下十結,則不足爲三十四結九十九負五束,依此數特許加劃事,請令廟堂,稟旨分付矣。所請旣爲些略流來舊頉之竝擧於年分,亦有已例,依所請施行,何如?上曰,依爲之。出擧條煥之曰,宣惠廳堂上未差之代,行禮曹判書金文淳,差下,使之察任,何如?上曰,依爲之。出擧條上曰,吏判事,萬萬過矣。然而精神筋力,有所未逮處,則亦難强令行公,而任是職者,果難其人,年前奉朝賀李命植三年此任,一直善爲,今則惜乎老而不可復爲矣。秉模曰,此重臣居官,於內於外,多有過人處矣。煥之曰,宣武祠句管堂上,以皇朝人及忠臣子孫中,文蔭武從二品以上,隨闕差下,廟堂主之,俾遵其任事,曾有傳敎矣。今方有窠,行護軍李漢豐差下,使之察任,何如?上曰,依爲之。出擧條煥之曰,關東災實狀啓,纔以勿施之意仰達,而後錄條件中,橫城太還,限三千石,以租粟換作,安峽太還,限一千石以小豆換作事,開倉在卽,不可不及今稟定矣。穀名換作,本宜難愼,而皮穀則每多無實,小豆則亦是貴種,兩邑四千石之一時換作,反有來頭生別弊之慮,令道臣,詳察事情,今年則姑爲從略準折換作後,穀名石數,更爲條列登聞之意,分付,何如?上曰,依爲之。出擧條大顯曰,長陵來龍農路二處,補土鋪石後,托農路一處,補土防塞,水口潮水往來處築垌之役,九月初二日始役,初九日告訖,而至於防塞處及築垌處,待明春當爲植木,其時將有所入物力,此則不可不預爲稟定,故敢此,仰達矣。上曰,依爲之。禁衛營取用,可也。出擧條秉模曰,臣旣伏蒙體諒之恩,俾有自便之道,臣欲迨此時,爲省掃之行,而今適登筵,故敢此,仰達矣。上曰,許副之擧,全爲便卿,卿須安心作行也。仍命書榻敎曰,判府事兼帶內局之任許副。上曰,事變注書京畿人乎?尙愚曰,居交河云矣。上敎奭周曰,爾曾經實注書乎?奭周曰,臣曾蒙削薦之命矣。上命書榻敎曰,前注書洪奭周罪名蕩滌,仍任牌招,注書李弘謙望筒勿施。奭周先退。書九曰,湖南結役,前道臣李得臣,有所釐正,而姑未施行,今則前道臣出疆在邇,勢將使之往復時,道臣從便擧行矣。右相欲以此意,一番警咳,而今日適不登筵,故敢此,仰達矣。上曰,湖南結役事,昨年筵敎,已付之廟堂與道臣,俾南民得除一分之弊,而訖今無一事着實釐正,寧有如許道理乎?前完伯辜負極矣。自兼司書時,予之庇覆,何如?向來諫長時,予所拯濟,又何如?至今生成曲費造化,意謂此重臣多怯而無弊,特除完伯矣。莅任以後,非特廉聲未聞,少無一半分釐弊之事,反有種種生弊之端,而雖以結役事言之,全不致意草卒彌縫,至有所謂從前所無之考給租等說,反爲及聞於朝廷,百人雖辜負,此重臣,倘念所經歷之事,則豈敢若是無嚴乎?乃有如許罪過而猶自晏然遞歸之後,今爲秋判,又將無事爲專對之任矣。大抵凡人之所以無忌憚者,每由於有所憑恃,甚或睯不知畏,殆若莫之誰何者然。如此而其能終逭於罪戾,其罪所及,又豈止於一人乎?今春輪症,無異於經亂,甚於龍蛇,在今以休養生息之道,每事闊略,而此亦豈一向如是乎?前左相事,亦慨然矣。兩南結役,旣付廟堂,則嶺南前道臣,雖已作故,前完伯之擧行無狀,一至於此,而一竝任他,不少董飭,豈以予忘却而然乎?卽今朝廷,勞逸倒置,顧予近日精神,漸不如前,朝爲者暮遺,竝與眼力觀於日前親押時,卿等知之,凡事皆然。事關民隱,一念慥慥,旣發端之言,必欲踐履,今予一副當規模在此,以是寢室之壁,列書已發令而未施行之條件,以爲備忘忽之一助,則況於雜役之於湖南,爲一大民弊處。其可不記有,而前此筵席,旣以一任之,欲觀擧行之如何而已。設言於卿等,則何可更爲提問乎?今所謂擧行者如此,雖其所謂釐正者,不問可知爲孟浪,今日朝廷,敢售如許所爲乎?李得臣之罪,可勝言哉?卿等更勿發說,斯速退去。得臣先退。上曰,李得臣不足道,卿等之看作例事,尤駭然矣。卿等但當退去,可也。仍命次對先退,秉模等退出,澣進前。上曰,臺諫當於諸宰稟事之後,卽爲傳啓,而今始進前何也?尙愚曰,掌令鄭澣,不卽進前,事甚未安,推考,何如?上曰,生疎之致,置之也。上曰,諫長何不入來乎?注書知入也。日泰,承命出問。回奏曰,有實病而不得入來云矣。上命書榻敎曰,庭候不參,次對不入之當該諫長罷職。又命書榻敎曰,政官牌招開政。澣曰,臣儱侗譾劣,本不合於淸朝耳目之任,而賓對有命,冒沒登筵,趨簉之際,去就顚錯,致煩聖敎,滿心慙悚,尤無容措,以此情踪,其何可一刻晏然於臺次乎?請命遞斥臣職。上曰,生疎所致,爾則爲先從重推考。出擧條上曰,臺諫旣進前,於次對命退之後,當以詣臺臺諫,入侍書出矣。仍命書榻敎曰,詣臺臺臣入侍。澣曰,新除授司諫院司諫高宅謙,時在全羅道昌平地,請斯速乘馹上來事,下諭。上曰,依啓。出擧條上曰,下直閫帥入侍。出榻敎賤臣承命出傳,與全羅左水使李膺運,偕入進伏。膺運奏職姓名。上曰,承旨問履歷也,尙愚問履歷。膺運仰奏履歷。上曰,外任爲幾處乎?膺運曰,曾經古阜·慶興·肅川·咸陽·靈巖·宣川等邑矣。上曰,古阜何年除拜,何時赴任乎?膺運曰,丙申蒙除,辛卯到任矣。澣曰,全羅左水使李膺運,奏對多有顚錯,全羅左水使李膺運,罷職。上曰,依啓。出擧條尙愚曰,掌令鄭澣,進前之時,傳啓之際,俱有失措,事甚未安,推考,何如?上曰,依爲之。出擧條澣曰,臣知識魯莽,本不合於淸朝耳目之任,而奏對之際,做錯非細,至被承宣請推之擧,滿心慙惠,靡所容措,以此情踪,其何可一刻晏然於臺次乎?請命遞斥臣職。上曰,勿辭,亦勿退待。出擧條上敎澣曰,帥臣以奏對顚錯,臺臣請罪,而臺臣奏語,亦極顚錯,責人說政,是自道語也。入侍之前,何不預習,以致做錯之若是也?今番則付之生疎,姑爲參量,後勿如是也。命退,澣退出。命書榻敎曰,滯囚可悶,時囚皆令今日捧供,待判下仍爲議處照律,金吾堂上中,時無職名人,令該曹,付軍職。命退,承史以次退出。
上在昌德宮。停常參·經筵。
夜自四更,至十二日開東,灑雨下雨,測雨器水深一分。
徐有聞啓曰,明日常參·經筵,取稟。傳曰,停。
徐有聞啓曰,來十六日日次儒生,殿講日次矣,敢稟。傳曰,文武臣殿講日,同爲之,處所,熙政堂爲之,可也。
沈象奎啓曰,卽者義禁府都事來言,時囚罪人趙鎭宣·閔師宣·張宅基等,當爲議處照律,而判義禁洪檍,知義禁趙鎭寬,身病猝重,次堂例不得擧行云,判義禁洪檍,知義禁趙鎭寬,竝卽牌招,何如?傳曰,令赴坐,次堂擧行,可也。
李集斗啓曰,同副承旨金履永,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,金羲淳落點。
備忘記,全羅左水使金璿下直,長弓一張,長箭一部,片箭一部,筒兒一箇賜給。
傳于李書九曰,左承旨入侍。
以曺命楫囚單子,傳于沈象奎曰,時囚今日捧供,待判下,仍令赴坐堂上,草記照律。
以平安監司韓用龜啓本,罪人金商岳,咸從府到配事,判付內,啓下義禁府爲旀,此狀啓之姑爲留中,蓋爲法則施而情可恕,放送,施以奪告身之律爲旀,其外諸人之竝勘,事關夜禁,欲用一切之典,而首犯旣放,餘亦罪名,以次律施行爲良如敎。
禁府啓目,原州前判官喪人趙鉉原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,濟州前牧使曺命楫原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓依允。又照目,向前趙鎭宣亦,定配罪人之子,葬給暇,旣是法外,則固當嚴飭捉還是白去乙,任其留滯,不卽督還,竟至物故於渠家者,揆以法意,殊極可駭,以此照律罪,杖八十收贖,奪告身三等,私罪奉敎,逃躱在於前官時,揆以法理,不可勒勘當律兺不喩,仍爲物故,亦非該倅之所知,以公罪功減一等爲良如敎。又照目,向前閔師宣亦,境內津民之漂流,初不詳探其死生,只憑洞任之來告,輕先報營,致使莫重登聞之事,終至爽實之境,揆以法意,誠甚駭然。以此照律罪,杖八十收贖,告身盡行追奪,徒二年定配私罪,奉敎,錯報非瞞報,詐律豈當乎?卿等推考,律官更觀前頭,當嚴治,該囚段削職放送,以嚴邊政爲良如敎。又照目向前張宅基,亦潛入鬱島,法意至嚴,奸民冒犯,若是狼藉,則固宜摘發報營,窮覈重繩,而矇不覺察,終至現發於他道者,誠極駭然。以此照律罪,杖一百收贖,告身盡行追奪,私罪奉敎,一時兼官,稍異於該倅,罷職放送爲良如敎。
李書九,以吏曹言啓曰,贈諡翼憲公李文源延諡,今十月十四日,定行於京畿加平地云矣,敢啓。傳曰,知道。
鄭尙愚,以兵曹言啓曰,今十月十一日,武臣賓廳武經講書時,訓鍊院判官申惠周·徐益修,主簿徐良輔,軍器寺判官李運祥,三略不通,訓鍊院主簿諸景彧,六鞱第一卷不通,竝依定式推考警責,何如?傳曰,允。
鄭尙愚,以訓鍊都監言啓曰,本局分授都城彰義門西邊第五城廊近處,體城三間許,頹圮處,今十月十二日爲始,改築之意,敢啓。傳曰,知道。
沈象奎,以義禁府言啓曰,時囚罪人趙鎭宣,杖八十收贖,奪告身三等,照律公事判付內,以公罪功減一等事,命下矣。趙鎭宣功減一等,杖七十,以公罪收贖放送之意,敢啓。傳曰,知道。使之待城門開還官,可也。
沈象奎,以義禁府言啓曰,時囚今日捧供,待判下仍令赴坐堂上,草記照律事,命下矣。時囚罪人趙鉉,江原監司南公轍啓本內,退却黃哥之呈狀,任他元家之勒葬,已難免扶抑之失,而境內頑班,敢肆武斷而不能禁斷者,亦不可無罪。令攸司,稟處,罪取考律文,則大明律不應爲條有曰,凡不應得爲而爲之事理重者,杖八十,大典通編推斷條有曰,犯私罪杖八十,奪告身三等,犯枉法受贓外,笞杖竝收贖矣。趙鉉,杖八十收贖,奪告身三等放送,何如?傳曰,允。如有功議,各減一等,可也。
沈象奎,以義禁府言啓曰,時囚今日捧供,待判下,仍令赴坐堂上,草記照律事,命下矣。時囚罪人曺命楫,傳旨內,年例封進藥材靑皮等三種,初非稀貴之物,商舶私貿,依舊絡續,而莫重御藥所用,連年闕封者,事體道理,俱極可駭。令該府拿問重勘,罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。曺命楫,杖一百收贖,告身盡行追奪,放送,何如?傳曰,允。如有功議,各減一等,可也。沈象奎,以義禁府言啓曰,因江原監司南公轍啓本,漢城府覆啓內,元有朋·趙鉉俱是朝官,令本府處之事,允下矣。趙鉉,今方待命拿囚,元有朋下去江原道原州地云,依例發遣府羅將,拿來,何如?傳曰,允。
己未十月十一日辰時,上御便殿。左承旨入侍時,行左承旨李書九,記事官金啓溫,記注官承膺祚,記事官李存秀,以次進伏訖。上敎存秀曰,爾家延諡,在何日耶?存秀曰,在於十四日矣。上曰,欲於何日下去耶?存秀曰,明日欲爲下往矣。上曰,不必陳疏徑出,明日直爲往來,可也。仍敎書九曰,草記一事,昨日大臣筵奏後,似當以此爲例矣。書九曰,廟堂事甚憫然,臣不知何以承當矣。上曰,本司坐起,何當爲之耶?書九曰,姑未定期矣。命書公事判付訖。又命書榻敎曰,王大妃殿進御桂香飮,自今日停止。命退,承史以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,明日常參·經筵,取稟。傳曰,停。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
李集斗啓曰,左副承旨沈象奎,今日不爲仕進,卽爲牌招,何如?傳曰,許遞,前望單子入之,待下批牌招察任。
鄭尙愚啓曰,昨日廣州府災結,加請稟處擧條中,有一字誤書處,臣之矇然捧入,不勝惶悚。原擧條改付標以入,而當該注書所當重勘,本院請推之外,無他可施之罰,何以爲之?敢稟。傳曰,爲先推考。
傳于李集斗曰,諸承旨持公事入侍。
承旨前望單子入之,李基讓落點。
傳于徐有聞曰,右副承旨入侍。
傳于李書九曰,左承旨入侍。
傳于李集斗曰,向見附奏,知其所愼之難强,間從內閣問訊,而老人之調補,莫若蔘料,連山領府事家,遣御醫,持藥物問病以來。
傳于李書九曰,金領府事,兼帶內局之任許副,前望單子入之。
以宣傳官鄭周誠狀啓,江華府給代木預賣首犯偏裨金有安,嚴棍事,傳于金羲淳曰,經歷擧條中,鄭哥何乃不爲擧論?宣傳官捧納承旨,推考此狀啓還下送。
傳于金羲淳曰,坐直承旨入侍。
以兵曹監軍單子,傳于鄭尙愚曰,在外郞廳改差,令該曹口傳差出。
吏曹口傳政事,以韓致海爲兵曹佐郞。
兵曹口傳政事,副護軍沈象奎單付。
李書九,以吏曹言啓曰,贈諡襄靖公邊協,贈諡襄惠公邊應星延諡,今十月十九日,竝爲定行於京畿廣州地云矣,敢啓。傳曰,知道。
李集斗,以戶曹言啓曰,景福宮神武門改建之役,今已完畢之意,敢啓。傳曰,知道。
鄭尙愚,以備邊司言啓曰,卽見水原留守徐有隣災實狀啓,則以爲本府穡事,摠以論之,則優可謂之中熟。如此之歲,只當以事目災,量宜分俵,而秧苗被旱枯損,不得移揷者有之,堰畓,因醎消瀜,不得刈取者有之。又有最晩移未發穗之類,合而計之,則恰爲一百四十結,地部劃下二十結外,一百二十結,特許加劃事,請令廟堂,稟旨分付矣。本府地多沿野,晩移之稍夥,事勢固然,流來舊頉,前雖蠲減,今災加請,亦不爲過,依所請施行,以爲一一均俵之地,何如?傳曰,允。
李基讓,以義禁府言啓曰,平安監司韓用龜啓本,咸從府定配罪人金商岳到配事,判付內,放送施以奪告身之律,其外諸人之竝勘,事關夜禁,欲用一切之典,而首犯旣放,餘亦罪名,以次律施行事,命下矣。金商岳告身,盡行追奪,放送事,分付該道道臣,而前監察李龍柱·丁藎祖·李弘源·尹東壽·張彦極·鄭時善·柳豐逵·洪聖源·朴魯榮·李仁行·李基岳等,以次律前勘杖八十,竝以公罪施行,何如?傳曰,允。
李基讓,以義禁府言啓曰,趙鉉杖八十收贖,奪告身三等,放送草記批旨內,如有功議,各減一等可也事,命下矣。趙鉉十二代祖胖,開國功臣云,功減一等,杖七十收贖,奪告身二等之意,敢啓。傳曰,知道。
李基讓,以義禁府言啓曰,曺命楫杖一百,收贖,告身盡行追奪,放送草記批旨內,如有功議,各減一等可也事,命下矣。曺命楫八代祖繼商,靖國功臣云,功減一等,杖九十收贖,奪告身四等之意,敢啓。傳曰,知道。
應敎尹序東,副應敎趙弘鎭,持平金熙洛,副校理洪樂安·閔命爀,正言李東冕,修撰朴崙壽·南履翼,副修撰曺允遂·金熙周啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置,揆以邦憲,已爲失刑之大者。豈意向者,遽有出陸之命,不審殿下何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也。當初殿下之不忍置法,姑從次律者。不過曰,恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷。丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言。實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說。又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,籍爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿移置,思之及此,每不覺懍然。又於年前有出置城外之命,使亘古所無之逆,任便居住於城闉咫尺之地,此已萬萬驚心,而及承今番下敎,始知入置京第,已多年所,繼而有出置罪名命釋之擧。噫,綸音頒下之後,此賊之由來罪惡,尤極彰著,而今日之意外處分,反歸寬假,當初全宥之命,雖蒙收還,畢竟命釋之擧,大失刑政,神人憤菀,由是益激。宗社之虞憂,從此轉深,三尺之章,有不可一刻容貸。請亟寢罪人鄭致達妻出置罪名命釋之音,依前還發配所,仍令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,唯國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘。筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰,國有三尺乎?且況逆復正法之後,四字刀削凶謀逆節,及今益彰,擧國臣民腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪可勝誅哉?本以庸瑣之品,久據勻軸之任,眷遇何如,恩造何如,而賦性側媚,宅心陰祕,罔念國恩之圖報,徒知凶賊之力護,耇·輝復出之說,暗地和應,情跡難掩。龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達而先售嘗試之計,急於掉脫而反肆欺罔之習。噫嘻,是豈今日臣子之所敢萌於心,而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀。父子綢繆,同惡相濟,殆有甚於世蕃之於嵩,賊堅之於積,至於前後凶逆之十五字刀削媾姻附賊復,陰助聲勢,不軌之跡已綻,懷二之謀難掩。賊復之輸款,卽尙喆之結案,揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者,雖以逆積賊點之曾經院相,及其逆節綻露之後,王章無所撓屈。今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。十三行刀削答三司曰,不允。六字刀削
持平金熙洛,正言李東冕啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋。此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占臺府,當李潭秉銓之時,把弄朝權。且以醴酒之說,大北之論,肆然脅持百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興。究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案,置之,趾賊一門之窮凶極惡,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然?夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地?今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行刀削凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,有萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,三字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,七字刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無。殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦憲,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計。此已窮凶絶悖,而於渠猶屬薄物細故,潛藉逆復之姻婭,八字刀削與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善謙,兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓依法允下,則庶幾聖斷赫然,天討亟行矣。奈之何纔到湖界,旋從迂路,初則領付本鄕,末乃移配近島,殆若量移者然。義理自此晦塞,亂賊無所懲畏,思之及此,寧不大可憂而大可懼者哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法。遲晩罪人宇鎭,捧根脚夬正王法。噫嘻,痛矣。亂臣賊子,從古何限,而豈有若九宗之窮凶極惡,至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆所未發之語,而此賊之肆然發口,抑何心腸?屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮?疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火,窮覈情節,永拔根柢。卽是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答兩司曰,不允。
憲府無傳啓。
正言李東冕啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁自近年,斷然定行,守之太固,致使應行之律,不得施於此賊。萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天,則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近而或以術藝相衒,糾結黨與而輒以標號相加,而騙取貨物,旨意閃忽,假說謊怪之事,煽動妖誕之說,而敢於顯露之餘,反爲拔足之計。前後情狀,節節狡慝,而如金履白誕妄陰邪之類,又從以趨附,使令之不暇,托爲師弟而傳播邪說,誘引徒黨,而慫慂奸計,京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖陰之藪,招呼容接,爛熳同歸,往復訿,視若同胞者,渠去來和應,互相連肚者,渠及夫發告之共議,益見情跡之難掩,與彝天一而二,二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止。實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者。且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府,拿來設鞫嚴問,快正典刑。其餘徒黨,亦令嚴鞫處斷,以折奸萌。答院曰,不允。
大司諫閔昌爀疏曰,伏以臣父母生之而未卒養,聖主育之而得移孝,區區願忠,如斯而已。但以空疎滅裂,百不猶人,內而不能贊襄皇猷,外而不能稱塞分憂,薄典畿邑,便速民訴,而及夫道査,事實倒置,以至道臣之執而爲證,盛論臣同歸壓良之失。凡以叛奴之告其主,反罪其主而恬不爲怪,則幾何不君臣之分,亦將凌夷乎?嗚呼,臣家世不幸,凶逆近出,而以臣之趨向不侔,貽書先絶之故,遂激當時之駴機,而轉成後來之談囮,無一申理,有百哆侈,小修當分,則衆隨而譏之,略涉獨斷,則人得以擠之,進跼退踧,左右昧宜,誠悲其未招之魂矣。臣因屛息葆光,不事苟辨,隱痛永疚,無望進取,而只以獨善自好,爲罔墜家聲之第一義,紆靑而拖紫,夢想之不到,而幸際我殿下特達之恩,以臣窮無所歸,宛轉塡壑之命,獲廁周行,一紀而有餘矣。過踰涯分,召致殃咎,乃理之常,臣不足自恤,而其於辱淸朝而玷名器,非細故也。臣實欲斂跡而退,以快人心,而低徊戀結,不知所出。今者薇垣長官之命,忽下於千萬意望之外,惝怳震惕,五內失守,不知所以自措也。以言議風裁,則最居人下,以情地望實,則大乖物議,而在聖簡,貽濫授之累,於臣分,招冒據之譏,則臣何敢晏然自在,而伏況年前承敎之後,不言之臺端,自成鐵限,則又何敢顧戀榮途,不圖蘄免而乃已乎?伏乞聖明,俯垂諒察,亟許鐫改焉。臣旣辭其任,敢論言責,而不得以結轖于中,不能按住者,爲殿下一陳之。嗚呼,伏惟我元子宮,繼千一河淸之運,而膺億萬生靈之望,睿質夙就,文思穎達,其將長發其祥,永綏天祿矣。凡在臣鄰,愛德祝釐之忱,大小惟均,而伏況以殿下軫宗祊之托,念貳極之重,訓迪成德,宜無所不用其極。然臣愚過慮竊,恐保護踰於矜式,口體先於性質,或使暬玩昵御,雜進而汨其心目,拂士正人,罕接而間其薰陶,致失蒙養之方而易缺群黎之心也。小以喩之,則臣卽故家家傳之老僕也。方當主勢孤弱,群奴桀黠,深憂永圖,有不足以言語道者矣。竊瞯聖上,不遺裕昆之道,敦召林下宿德之士,旁求野外蘊櫝之人,思與之共導睿質,益篤邦祜。臣何足以仰贊,而第伏見山林倚毗之賢,尙遲于于而進,草茅延攬之彦,未見逐逐而來,以至隷講之筵,莫覩彙征之美。豈非昭代之欠典乎?伏願殿下,內而益懋,克儉而克勤,以盡導迪之方,外而毋忽勞徠而招延,俾各矯揉以正,而時以政事注措之符君德而合時宜者,辟咡而詔之,以爲博經傳而賅物事巨細無遺之敎焉。嗚呼,明義一書,卽我東麟史也。凡藉手而事殿下者,舍是書而奚以哉?有一反是,則冠裳而禽獸也。若論今日,是果何如世道耶?平居無事,則口是心非而束閣不觀,出而要世則假義而夸名,躐等媒進,滔滔一世,皆入於其然不然之間,朝象之不靖,民志之不壹,職由是也。殿下於是,徒軫龍蛇而赤子不念羸豕之躑躅,喣濡失於涵貸,剛克欠於乾斷,以致義理晦塞,日月薄蝕,不復知有大書特書之大文字於天地之間。嗚呼,痛哉。殿下闡明聖學,扶奬道敎,固無遜於古昔聖哲,而臣竊謂文勝武弱,正如齊魯之委靡,而其流之弊,有所云洋學者出,而將竝與僅存之人紀而滅絶之,豈不岌岌乎殆哉?邪學卽治世之孽芽,而大明之螮蝀也。若使懲討必行,而不掩以私,儒術克明而各安所樂,則舍康莊而趨岐路,宜無是理,儒術上闡明,則殿下固已盡矣,而懲討之不嚴,卽所以茫無隄防,而駸駸至於正道茅塞而邪說橫流也。臣非敢苟尋俗套,謄傳故紙,伏願殿下罪其罪而人其人,使忠逆分門,薰蕕異室,毋違大聖人四罪而天下咸服之休焉。嗚呼,上天之載,無聲無臭,四時成焉,萬物育焉。惟我殿下,以天縱之聖,御君師之位,體天行道,治化盻蠁,則爲今日臣子者,咸囿於樂育陶鎔之內,而不敢贊一辭,正如七十子之服孔子也。然奈之何義理不明,倫綱墮地,粤自戊己以來,手勢蹈襲,凶謀傳授,至使聖德未闡,聖志難明,而聖誣益憯,臣雖剖心瀝血,無以洩其憤痛之萬一也。惟我殿下,睿學之精一而剖析於毫釐,聖孝之源百而盡美於節文,允矣人倫之至,合乎天理之明,誠意之惻怛,大義之光正,足以有辭於天下後世,是豈小人之腹所可蠡測哉?太廟之親祼,不以寒暑而代攝,園陵之展誠,每當春秋而躬將,兢兢於重祀典之禮,孜孜於順慈旨之誠,推以格天之睿孝,祗行遷園之縟禮,情文儀物,莫不畢擧,而惟彼華城一區,密邇仙寢,處三南喉呃之要而無名山大川之限,則設百雉崇墉之固,爲萬世控護之圖者,事蓋有待而非得已也。伏況財發內帑而不費經用之力,丁皆雇役而兼寓濟荒之策,八域晏然,四載告功,此殆亦天地神人之所默佑,而無異辭於天下後世者也。瞻北壇而復雪之義,難忘,眷西京而風泉之思每切,奬忠義死節之士而扶植頹綱,錄淸白尙廉之裔而勸勵貪夫,愼爵賞以杜倖門,奬廉恥以勸骪骳,至於重農之德音,蠲稅之恩綸,歲以旁午,無遠不曁,而一雨一暘,每關聖衷,田功康功,克念民天,宵衣旰食,罔敢或忽。殿下之於孝理政化,殆無餘蘊,而以論儒敎,則稗官奇文,不使購於燕市,聖經奧旨,惜未發於前人,刊印屢行,發揮益明,而挹杏壇絃誦之音,標考亭淵源之美,崇是書而明其志,導一世以棫樸檏菁莪之化,正所謂聖德神功,不在禹下,而又於春秋之書,修明而表章之,永使邦之俊乂,鳥習而蛾述,必以是焉。比屋而將不昧於君君臣臣大一統之義,有君而無臣,非謂無志士之惑,而殿下之於崇儒重道,可謂駕軼三代矣。至若聲色芬華之微,何嘗爲累於燕濩之地乎?嗚呼,我殿下之含恤茹痛,四十年如一日,聖心無樂乎南面,而錦繡不御於褻服,聲樂不近於燕處。常御之室,不施華采,大布之服,每至屢澣,鵷班有禁綃袍,羽林皆揷假貂,而島夷之器玩,不入於常供,唐肆之紋緞,永絶於服御。眷眷治民之謨而未明求衣,懇懇求賢之方而不遑當食,迷離荒樂之漸,無從而入,曷不盛哉?曷不休哉?嗚呼,大堯之協和萬邦,舜·禹之乃孝乃儉,湯·文之不邇聲色,孔·朱兩夫子之闡明道義,惟聖上兼而有之,而眞實踐履,是誠宗社臣民萬億年無疆之福。此臣所以歌詠蹈舞,恥比隆於漢唐,頌匹美於殷周,而只恨才乏黼黻,而力未賁飾,導達德意,陶寫歌頌,而其奈戊己餘孽,種下生種,梟音不改,狼心相傳,政令一下而煽動群疑,綸綍一頒而誑惑衆聽。周之營洛,謂之築怨,虞之命官,謂之賄成·夏·禹之克儉而擬之以奢侈,武王之不邇而譏之以聲色,恩言之誕敷而謂之虛文,德敎之光明而謂之以外飾。甚至以大聖人以禮制情之孝,而敢欲漫漶之毁畫之,長使聖德志事,瞹然不顯,而至于今無一介臣,挺身聲討,而罪人斯得,辨聖誣於千載之下,明聖德於百王之上者。嗚呼,痛矣。聖度太寬,王綱太恢,好生之德及於群醜,正宜革心歸化,同我太平,而舊染不悛,凶肚益肆,倡訛言而誣聖德,指無而謂有,架虛而鑿空,遂敢以尊聖德辨聖誣,謂之以承望而諂媚。嗚呼,國家何所負於此輩,而乃忍若是,此而不已,則懲討之法,有名無實,而明義之書,無地可讀,臣所以寤寐腐心,思欲手剔而口臠也。伏願聖明,不以人廢言,以臣瀝血之章,昭示中外,使奸萌折而妖氛息,以爲宗社臣民之幸焉,臣無任云云。省疏具悉。首言貽謨與求賢之道,爾言甚好,當留意於是。其餘諸件,有其然處,亦有不然者,爾其勿辭察職。
己未十月十二日辰時,上御誠正閣。諸承旨持公事入侍時,行都承旨李集斗,行左承旨李書九,右承旨鄭尙愚,右副承旨徐有聞,同副承旨金羲淳,記事官洪奭周·金啓溫,記注官金景煥·承膺祚,直閣金近淳,以次進伏訖。書九曰,吏房無公事矣。上曰,禮房,書香室代押單子,可也。有聞,書代押。書九曰,吏曹郞廳,以翼憲公李文源宣諡事,今日出去,而下直單子未下。故不得發往云矣。上曰,除下直肅拜,使之出去,可也。集斗,無公事先退,尙愚,讀奏水原留守徐有隣狀啓,災結加請,令廟堂稟旨分付事,京畿監司徐鼎修啓本,時囚罪人同推開坐事,江原監司南公轍啓本,罪人私奴五男,旌善郡到配事,命書判付訖。上曰,昨日金商岳等,有放釋之命矣。蓋伊時監察輩,雖以懲毖之意,亟用一切之法,而多人之一時抵罪,終涉可矜,時任備郞中,時帶實職者,備郞之任,竝姑改差,其代以其時武監察之落仕者,隨窠權付,趁卽區處,好矣,以此分付,可也。有聞曰,專經講漢學講,有兼行之命,而專經文臣,旣以正音應講,則漢講,自在其中,而其外文臣之初不入參於專經講者,亦多其人,此則應講與否,當何以爲之乎?上曰,專經講員外,如抄啓文臣之不入於專經講者,以老乞大,使之應講,可也。羲淳曰,儒疏之來呈者,過三日則捧納與否,例爲決定,而日前京外儒生,以沂川書院追享事,呈疏到院,此則當爲退却矣。上曰,詳問其疏事實可矣。尙愚曰,俄於閤外,中樞府錄事來言,李判府事,旣伏承向日筵敎,故今日下往原州地省掃云矣。命書傳敎曰,李判府引中書大臣之間得就間西樞者楸行,從便往來之故,例有筵懇許之,今日欲發行云。沿路雖不支應,大臣親山省掃時,澆奠床,依例措備之意,下諭東伯。又敎曰,今見故判書金尙集致祭祭文,非但事蹟之多有沒實,文亦不能善作。此重臣,自在宮官,稔知其人間,處銀臺益悉本末,擢至崇秩,眷注頗篤。今於賜祭之文,不可如是草率,使之改撰以入事,分付。仍命退,諸臣以次退出。
己未十月十二日辰時,上御重熙堂。右副承旨入侍時,右副承旨徐有聞,記事官金啓溫,記注官金景煥·承膺祚,檢校直閣徐榮輔,以次進伏訖。上曰,俄者金商岳以下諸監察,旣令次律施行,則以削職捧傳旨,豈成說乎?當初勘律,旣用私罪,則因其已勘之律,以公罪施行,自當爲次律,以此擧行事,分付。騎郞適有窠,其代以實職人移擬,仍以文監察中落仕一人,先爲甄復,蔭監察人,亦令銓曹,次次收錄事,分付。仍敎榮輔曰,卿之踐歷,可合陞資矣。奉朝賀近方在京乎?榮輔曰,恩資罔非踰涯,不勝惶隕,臣父近有疾病甚苦矣。上曰,御製校正,今方幾何爲之耶?榮輔曰,今方連爲校寫之役矣。上曰,本邑如有不得不往來之事,則從便往來,可也。命書榻敎曰,王大妃殿進御順氣養胃湯,自今日一貼式煎入。命退,諸臣以次退出。
己未十月十二日午時,上御重熙堂。左承旨入侍時,行左承旨李書九,記事官洪奭周,記注官金景煥·承膺祚,以次進伏訖。上曰,疏儒今已退去乎?書九曰,姑未退去矣。上曰,已受太學謹悉云乎?書九曰,然矣。上曰,緣何而有配享之議云耶?書九曰,臣亦未詳知,而洪命夏,旣是名相,且其兄故監司命耇,已爲配享,故似因此而然矣。上曰,書院事,旣屬禁令,除非士林大同之論,不可以常格言者,則何可呈徹乎?令政院,曉諭儒生,使之退去也。仍命退,承史以次退出。
己未十月十二日申時,上御重熙堂。坐直承旨入侍時,同副承旨金羲淳,記事官金啓溫,記注官金景煥·承膺祚,以次進伏訖。上曰,坐直一人誰也?羲淳曰,右承旨李基讓矣。命書傳敎曰,使行先來狀本出來,而勅行順付於使行回便云。然則進賀兼謝恩,當於冬至行兼付,而冬至使爲謝恩使乎?明日籌坐,詳議草記事,言于廟堂。仍敎曰,籌坐時招致首譯輩,詳問,可也。又命書傳敎曰,嘗聞古有一儒臣封章,輒百拜以實頭辭謹百拜之語,及老而筋力不逮,則減爲五十拜,又改頭辭以謹五十拜,近有一重臣,按藩着名於狀本也。番番必盥手正衣冠,視諸以軍銜辭樞銜,借他手塡己名者,其敬謹縝密與疎闊顚錯,不啻較三十里而已。安得不爲重臣深惜之?然而飭旣施,前上護軍金載瓚敍用。仍命退,承史以次退出。
上在昌德宮。停常參·經筵。
徐有聞啓曰,明日常參·經筵,取稟。傳曰,停。
徐有聞啓曰,來十八日專經武臣殿講日次矣,敢稟。傳曰,爲之。
傳于李集斗曰,諸承旨,持公事入侍。
承旨前望單子入之,曺允大落點。
傳于鄭尙愚曰,軍士房承旨入侍。
傳于李集斗曰,政官牌招開政。
以漢城左尹姜彝正初度呈辭,傳于李書九曰,詞訟劇地,委屬可悶,許遞,其代今日政差出。
鄭尙愚,以備邊司言啓曰。傳曰,使行先來狀本出來,而勅行順付於使行回便云,然則進賀兼謝恩,當於冬至行兼付,而冬至使爲謝恩使乎?明日籌坐詳議草記事,言于廟堂事,命下矣。祔廟勅,旣爲順付於回還使臣,進賀謝恩,竝當兼付於今番冬至使行,使名以進賀兼謝恩使稱號三使臣,令該曹隨品更爲差出,進賀方物一起,亦令該曹照例磨鍊,祔廟賀表·順付謝表及方物入送咨文,令文任及知製敎卽爲撰出,何如?傳曰,允。
有政。吏批,判書徐龍輔,參判李祖承,參議尹光普進,行左承旨李書九進。以李基讓爲進賀兼謝恩副使,兼掌令單具得魯,以尹行元爲左尹,徐美修爲禮曹參議,鄭時善爲禮曹佐郞。
以進賀兼謝恩正使望筒,傳于徐有聞曰,依近例,一品重臣中擬入事,分付。
吏批,再政。以金載瓚爲進賀兼謝恩使。
兵批,判書李在學進,參判金履翼病,參議朴奎淳入直,參知李貞運病,左副承旨鄭尙愚進。啓曰,知訓鍊,今當差出,而當品中擬望之人乏少,從二品竝擬,何如?傳曰,允。以徐有大爲知訓鍊,尹東晩爲副摠管,李殷錫爲忠翊將,洪命龍爲植松萬戶,上護軍金載瓚,護軍李基讓·姜彝正,副護軍金履永,竝單付。
以咸鏡監司具㢞狀啓,薦新生文魚·生大口魚,限內不得封進,惶恐待罪事,傳于李集斗曰,勿待罪事,回諭。
以咸鏡監司具㢞狀啓,進上生文魚·生大口魚,不得一時封進,惶恐待罪事,傳于李集斗曰,勿待罪事回諭。
掌令鄭澣疏曰,伏以臣庸愚顓劣,最居人下,非但臣自知也。明聖鑑之,亦已俯燭矣,淸朝耳目之任,豈有堪承之望,而濫蒙天恩,屢叨匪據,每當除旨之降,母子相對,感泣頌祝。伏況前望特點,恩出常格,臣感激怵畏,章皇出肅,而間値文廟酌禮,太室冬享,猥廁侍臣之班,獲備駿奔之列,含恩知榮,惟思竭蹶,矢心向前,不擇夷險,每承賓對之命,則冒沒登筵,而絲毫蔑效,徒增罪戾,醜拙畢露,輒勤誨諭,臣雖至愚,亦有彝性,惶感交切,報答無地,惟當益勵魯鈍,少效殫竭,又何敢猥陳情私,以爲丐免之計,而第臣老母,年迫九耋,素抱貞疾,居常凜綴,而又自日前添得寒感,冷痰衝激,而咳喘苦劇,食飮全却,而眞元大脫,委頓床席,氣息涔淹,左右扶將,惟臣一人,若爲職事之所拘牽,暫離母側,則調治之節,輒致失宜,方寸煎灼,不知所出,玆不得不疾聲呼籲於慈覆之下。伏乞天地父母,特垂矜諒,亟遞臣所帶之職,以便救護,仍治臣瀆擾之罪,以肅朝綱,千萬幸甚,臣無任云云。省疏具悉。爾其勿辭救護。
忠淸道儒生幼學金雲柱·李文福·李度憲·李儒信·趙健永·尹行廉·李斗采·李儒敏·李明鎬·金完鎭·金魯幸·李度弘·朴師儉·金元淳·羅後野·李東允·金履秀,生員尹鼎烈,幼學李顯運·權躋益·金鎡·李惟中·金山柱·宋天圭·李羲鼎·李熙章,進士閔致孝,幼學宋一衡·朴始源·李羲民·權五應·金魯儼·趙逵永·李泰膺·朴師仁·金太淳·李健運,生員金鍾和,幼學申命顯·金履庠·宋載善·金奎柱·權躋亨·李魯任,生員金學淵,幼學沈能胤·尹行瞻·金魯得,進士李心永,幼學李羲明·申懽·朴經煥,進士李需光,幼學李需馨·金錡·權躋永·李中逵,進士尹行澈,幼學金在默·任華白·申悅·金在淵·宋載顯·兪漢斗·尹炯·權思業·金堯欽,進士蔡弘臣,幼學趙斗鉉·李魯植·蔡弘運,進士朴鍟,幼學尹明鉉·李在元·鄭言昌·朴載寬·李潤豐,進士韓海昇,幼學姜寅煥·金翼欽·趙近洙·具㵓·郭林重·李魯遠,生員李道明,幼學李垕·金履初·李義準·金復淵·李度中,進士尹景儀,幼學尹燧·兪準柱·宋煥朝·李義泰·孟覺淳·洪宗顯·李·趙徹永,進士金聲國,幼學權中敎·沈能憲·安光烈·尹佑烈,進士徐鼎輔,幼學黃基肅·金善根·趙·姜在文·鄭時燦·李鼎鎬·李元植·趙升永·金定欽·李成鎬·金宏鎭·李守一·李相采·具溶·李榮植,進士沈常鎭,幼學李天逵·金永祚·崔永祿·孫煜·金載福·尹行百·金光繪,進士安光宇,幼學兪漢億·尹瑀·朴載恂·宋洙永·蔡東夔·崔奎東,生員宋文晦,幼學申在晉·金永秀·尹普煥·趙璧·蔡弘赫,進士安光集,幼學尹班·趙福永·蔡東喬·宋述鎭·趙泰·金魯性·趙昶·朴基泰·鄭澤元·李在溫·李敍采,進士蔡弘一,幼學趙命鉉·宋師鎭,生員李復心,幼學朴載性·李潤健·李庸淵·朴棨煥·李義恒·尹行詹·洪宗善,進士金箕章,幼學李縉明·申百顯·李墷·黃基翼·李度坤·沈弘之·金洛宗,進士成致商,幼學金聲天·趙翼洙·李聲采·李在亮·韓五鉉·尹燮·宋載賢·金魯源·尹永鉉·趙鎭球·朴采煥,生員洪宗臣,幼學兪漢秋·尹行選·柳·安毅仁,進士徐善修,幼學安柱默·李在民·李若采·朴載定·李邦珏,生員金愚淳,幼學金在善·李黃載·尹褧·李義燾·金繼彬·宋載良·李源禮·尹朋鉉·金文載·李需華,進士李在修,幼學金商欽·姜齊煥·李在馨·朴正德·徐慶善·朴長謐·李鎭泰·李敏植·李禧永,進士金亮欽,幼學趙瀷·閔毅顯·尹燾·黃基文·宋台鼎·郭林英,生員尹行慶,幼學朴柔煥·李台鉉·李若天·尹廷鉉,進士金國鉉,幼學金仁欽·趙堈·金在水·申忭·金洛成,生員沈銇,幼學尹奭鉉·李彦傅·金在誠·李尙台·金文彬·任時孝·洪敏行·李義潤,進士蔡龜永,幼學李直傅·尹行聖·金聲聞·權寧,進士李志淵,幼學尹長鉉·洪命錫·李膺信·朴載恒·李基鎬·尹衡道·李興俒·趙百源,進士李必壽,幼學尹載弘·李龍采·李光輅·李喆鎬·李傅學,進士沈榮鎭,幼學金星烈·李允逸·金在·趙義啓·梁濟仁·辛進夏·金魯中·曺義明·柳瑗·梁錫龜,進士奇泰儉,幼學趙宗臣·宋之亮·申大坤·成載烈·尹定烈,進士沈能泰,幼學趙喆永·朴師婺·洪起燮·辛啓夏·金聲卓·梁錫奎·趙壬啓,進士沈能益,幼學金·趙尙忠·金鐸·金湜·李允哲·李觀九·李斗應·黃宗耇·鄭克誠·金正柱,進士沈昌賢,幼學權中泰·李昇源·尹之榮·鄭魯曾·趙仁啓·梁會福·趙奎聖·金聲鶴·趙英國·金基成,進士尹礪相,幼學鄭在瑗·沈樂浩·金猷遠·尹志泰·李海謙·姜在德·金禹欽·李性信,進士李英玉,幼學朴時養·趙錫福·李東明·朴象漢·趙得溫·李明述·金鍾眞·沈能喆·李命材·金魯欽,進士沈能協,幼學金在敏·李度成·權撝·李文在·李毅重·任衡白·尹明烈,生員李鳳采,幼學趙學洙·兪漢祿·孟心淳·李儒彬·金德淵·李汲·羅世野·李義泳·趙敬淳,進士洪善容,幼學朴仁源·李邦喆·朴載安·尹行敦·李敦采·徐暢善·李鎭夏·宋命鼎·李永圭·金載權·尹燦·金龜敍·尹應泰·宋文燮·李好謙·尹希泰·金魯弘·宋厚鼎·金守鎭·尹煥·李義和·權拓·尹行祿·兪魯煥·李憲明·郭修濟,進士李在東,幼學孟學淳·金台鉉·李源福·黃仁駜,進士金炳翼,幼學宋一啓·洪俊榮·金銘·尹烜·兪道煥,進士李大在,幼學洪宗郁·李輔明·金孝彬·金履實·宋聖圭·洪宗翊,進士李惟命,幼學尹行一·洪樂謙,進士徐有鎭,幼學李度天·李性中·尹·兪徽柱,進士李道在,幼學李義暾·宋徽圭·洪健行·郭林七·金若欽·尹承鉉,進士鄭復綏,幼學任爚·朴師喆·金定根·李羲蓍·李基憲·尹爀,進士權中敏,幼學趙鎭瑀·黃仁蘇·宋晉圭·尹行裕·李配明·李翼天·沈鉌·李義逵,進士金厚淵·金碩鉉,幼學金在喆·李敬重·李魯選·趙奎鉉·李儞,進士李靑,幼學梁重顯·權鈺·韓公亮·李鼎寬·李羲瑞·黃仁煥·元橚·任百能·尹美·李鼎耉,進士沈鍒,幼學姜在健·黃仁燦·李鼎耆·李基命·韓覺商·金道濬·李學懋·尹昌觀,進士郭林道,幼學李脩·權中履·趙奎錫·尹行原·趙命龍·鄭煥祖,進士郭守健,幼學尹昌寬·李達孝·沈尙賢·趙鎭翼·韓公弼·金道弘·李鼎老·沈鑧·黃仁燧,進士金希聖,幼學尹東鉉·元述曾·尹行誾·崔曾憲·李奎應·權度應·權思烈·鄭山輝·崔粹綱·鄭載恒·崔日昌·崔鎭邦·安大壽·崔永膺·李承逵,進士尹義植,幼學鄭載陽·崔粹心·崔冕錫·李元益·林純喆·元秉常·張至赫·崔日殷·元榮·崔人玉·宋文洙·宋文玉·元杓·趙永建·李正福·尹忠植·李尙福,進士尹仁植,幼學趙明極·崔範錫·趙景行·崔鎭國,進士吳球,幼學吳載鼎·金養默,進士李顯龍,幼學李尙禮·韓秉謩·徐有渠·朴永淳·梁重勳·任煐·洪尙猷·兪稷柱·朴昌福·元甲常·任㶸·李光英·黃運·李宗喆·申殼·金宗億·元檍·黃仁潝·尹行謙·李穎·姜信成·李常福·尹心果·許·洪楯·洪秉觀·吳載望·朴祖謙·尹啓心·梁重默·盧鉉玉·朴文欽·李秉權·洪秉恒·元森·姜學洙·李克謙·宋文瓚·姜命進·李熲·元懿常·朴致淳·韓匡默·李燮·韓·金宗萬·宋繼祖·崔粹玉·元熀·洪格·鄭載坤·李承建·朴昌佐·梁重廉·洪景周·任瑩·李命奎,進士許明,幼學李邁·朴泰鎭·元復常·安·韓命基·崔錫漢·申應祉·柳景養·朴師復·尹啓泰·宋載儉·趙鎭圭·金在新·李魯定·李心在·趙翼永·李孝謙·李度海·金峻柱·金載興·尹渭鉉·金魯儉·金克淵·李柱采·鄭澤春·孟嚳淳·尹景烈·申愉·李殷采·李福永·李魯進·尹行逵·黃基稷·金載龜·李儒寬,進士李羲贊,幼學權躋範·金陽淳·兪禎柱·羅德野·宋呂鼎·金魯傳·李度正·金履序,進士權信應,幼學李秉德·南·李光協·沈慶賢·洪讚猷·李鳳柱·元啓喆·任焵·吳載坤·徐有涵,進士洪二泳,幼學沈一永·尹濟烈,進士宋亨鎭,幼學趙宜永·吳魯常·朴元淳·尹行得·任民常·黃基命·沈耆賢·吳普常·徐有觀·李顯翼·韓大應·洪憲猷·趙宗煥等疏曰,伏以自有天地生民以來,德莫盛於孔子,學莫正於朱子,而若夫處君師之位,承孔·朱之統,集一大成於建中建極之地者,三代以後數千百載,惟殿下是已。雖臣等長於菰鱸之鄕,局於管蠡之見,而泰華之崇,跛躃之所瞻也,天日之明,奴隷之所知也。蓋道在天地之間,不能常明,而有時而晦焉,則必有聖人者作,而爲之明之。故堯·舜旣遠,蠻夷猾夏,而孔子之春秋作,異端日盛,聖言將湮,而朱子之箋註成,於是乎亂賊懼而華夏尊,正學明而邪說熄,微斯二大人者,周宋之民,幾乎戶侏離而家佛老矣。今我殿下,以經天緯地之聖,當陽九百六之運,越瞻中國,冠屨倒置,非但蠻夷猾夏也,環顧域中,邪說橫流,非但聖言之將湮也,則孔·朱所遇之變,蓋已湊會於一時矣。乃殿下惕然深憂,超然遠覽,思有以昭陽德於窮淵,障頹波於百川,禮樂以先之,刑政以輔之,循孟氏正經之訓,闡周公懲荊之義,風泉之感,不以皮幣而少弛,龍蛇之化,恒軫革面而斯受,扶而豎之,使自得之,輔而翼之,使自趨之,政令施爲之間,流注動盪之際,無非綏來動和之妙,而猶以爲有所據,然後可以斥其非,有所明,然後可以反乎正。於是首取春秋之書,詳其註解而新厥剞刻,以爲講筵傳習之資,旣又表章朱文,遠求全書,以明儒家大一統之義,申命諸臣,旁求林下明習是書之士,綸綍煌惶,表裏乎典謨,德意懇懇,貫徹乎金石。當是時也,苟有待文而興者,孰不爲之欣欣然相告,于于焉胥來,思所以對揚德意之萬一也哉?第伏念世道之貿貿,鄕塾之寥寥,莫今日若也。窮經而致用者,已矣難見,而誦言而通義者,亦不多得,環視一世,不啻若土墻之當面,則自不得不有懷前輩,至於明發而不寐。嗟乎,臣等所居之鄕,古稱多藏修讀書之士矣。蓋自先正臣宋時烈出,學宗考亭,義秉春秋,明天理而淑人心,倡來學而闢邪說,屹然爲士林之魁斗,而群儒宿德之雲合影從同道相傳者,蔚然湖海之間。至於再傳而得故儒臣韓元震,則先正所傳孔·朱之微言奧義,蓋莫不發輝而無遺憾矣。若其造道之淺深,成德之崇卑,有非臣等末學所敢窺測,而至於言語文字之所寄者,則竊嘗聞諸遺老之緖論矣。蓋元震,生挺人豪之資,早悅爲己之學,遊於先正臣權尙夏之門。尙夏與之語數日,喟然嘆曰,此子年纔弱冠,上自天人性命之學,以至兵農律曆之語,靡不探其源而涉其流,眞命世之奇才。遂贈詩以奬之曰,妙歲高才學孔·朱,說經精博似君無。自是元震旣承密傳之訣,參以自得之妙,以聞一知十之才,加人百己千之工,小而無內者,剖析以精之,大而無外者,混淪以合之,或大分而細分,或離看而合看。其論理氣之源流,則曰,非一物中爲一物,無先後處有先後。其論性理二字之名義,則曰,在天曰理而不可曰性,在人物曰性而不可曰理。然而性理本是一物。故亦有互換說去者。其論本然氣質之性,則曰,就氣中單指其理爲本然之性,兼指其氣爲氣質之性。其論太極五常,則曰,太極超形氣,而爲言五常,因氣質而成名,其論人物之性,則曰,有人物皆同之性,太極是已,萬物之一原也。有人與人同,物與物同之性,五常是已,一原之分殊也。有人人不同,物物不同之性,氣質之性是已,分殊之分殊也。其論心與氣質,則曰,心是離氣質,不得未發之心,謂之本善者,氣不用事故也。若兼言氣質,則心有善惡,而湛然虛明,未發氣象,淸濁粹駁,氣稟本色。其論知覺之說,則曰,水有終始,萬物之象,智有兼包,四德之體,故知覺雖專,一心之妙,不害爲智之用也。其論四端七情,則曰,心性無二岐,理氣無二發,語類所載理發氣發之說,若非記錄之誤,必是初年未定之論,此皆勇往直前,的見道體,因朱子已成之訓,而益闡其微蘊,辨諸家愈久之失,而咸準乎至理,憂之深而慮之遠,得之心而筆之書,經義記聞錄出,而大易·庸·學之旨,炳然若丹靑,朱子言論同異考作,而紫陽初晩之見,瞭然如指掌。若其儀禮補編之成焉,而一王之治謨,群聖之制作,昭布旁達,統宗歸極,包括于百家,程章乎萬世,有非一時能言著書之士,所可窺其藩屛者也。蓋其平生言行,一以朱子爲準,則而一有務立新奇,背馳朱子者,則雖訓詁之末,名物之細,必痛辨力斥,嚴若斧鉞,而尤嚴於春秋尊攘之義,以許衡之服事胡元,謂萬世之罪人,使環湖中數百里之間,雖三尺童子,皆知朱子之不可不尊,異端之不可不闢,夷狄之不當與正統者,皆元震之力也。惟我寧考英宗大王,光御之初,邱園玉帛,先及元震,聖諭諄複,側席延佇,以述我孝廟之於先正故事。元震感激殊遇,勉回遐心,登對進修之堂,討論經史之旨,天命人心,蘄向眷顧之際,陰陽淑慝,消長往復之幾,上下數千百言,與伊川邇英之對,紫陽延和之奏,後前一揆,而若其慨丙丁之深羞,討辛壬之諸賊,明義理於赫日華月,重國勢於九鼎大呂,則其功烈之在於國及於人,又非林下獨善者,所可與論也。惟其淑慝之辨嚴,故慍不殄於群小,出處之義正,故身不安於朝廷,退守東岡,返遂初服,全體大用之學,菀於草莽,堯·舜君民之志,遜于湖海,敎迪止於函丈,官銜儉於臺閣,於君子分定之地,雖若無加損,而在後學尙慕之心,安得無咨歎也哉?且況我殿下,挽世道淑世敎之盛德大業,亶在於排闢異端,表章春秋,使孔·朱相傳之旨,煥然復明於世,假使如元震者,處今日之朝廷,覩今日之治象,則其明良相得,君臣相悅,爲何如也哉?此臣等所以有懷前輩,明發不寐,惜元震之不遇,悼當世之無人,而我殿下亦必有曠感而興嘆者矣。然其道同而其心契,則雖世相後千載,如朝暮遇焉。故殿下之於我東儒賢,其所以發潛德而闡幽光,顯褒贈而崇俎豆者,蓋已磊落相望,無復餘蘊,則昔之不遇者,擧皆遇於殿下之時矣。臣等私竊以爲元震之所尊信者,孔子·朱子,則其道也,卽殿下之道也。所攘斥者,夷狄異端,則其心也,卽殿下之心也。以此言之,元震之所遇也,亦大矣。然則臣等之相率叫閤,仰請褒崇之典者,以其時考之則可矣。伏況以殿下無微不燭之知,亦必覽其遺書,跡其所造,則庶不以臣等之言,歸之阿好之科,而臣等之請,亦未必非對揚德意之萬一也明矣。伏願殿下,亟命有司,表章其德業,寵之以貤爵,侈之以易名,以爲光士林振士風之地焉,臣等無任云云。答曰,省疏具悉。疏辭事係褒贈,難以例批,許令議于大臣以聞。
己未十月十三日辰時,上御誠正閣。諸承旨持公事入侍時,行都承旨李集斗,行左承旨李書九,行右承旨李基讓,左副承旨鄭尙愚,右副承旨徐有聞,同副承旨金羲淳,記事官洪奭周·金啓溫,記注官金景煥·承膺祚,直閣金近淳,以次進伏訖。書九讀奏江原監司南公轍狀啓,寧越府使許晊到任事,集斗以無公事先退,有聞讀奏黃海監司朴基正狀啓,道內秋節祭設行事,尙愚以無公事先退,基讓讀奏黃海監司朴基正狀啓,罪人同推開坐事。命分書判付。羲淳以無公事先退。有聞曰,專經講時,正音冊子,玉堂及譯院,只有春秋·詩·書四書而無周易云矣。上曰,自譯院竝刻周易,則似好矣。書九曰,譯院則物力猝難辦此矣。上曰,西庫藏書中或有之乎?直閣出去考見。若有之,則雖一二件,推移先用於今番試講,可也。近淳先退。上曰,吏曹判書入侍。出榻敎奭周承命出傳,與吏曹判書徐龍輔偕入進伏。上曰,上使依近例,若欲以崇品中差送,則誰有可合者乎?龍輔曰,除非前已往來者,則又是篤老侍下人,皆無可合者,而僉議皆屬於昨日收敍之重臣矣。上曰,好矣。昨日傳敎中,一儒臣一重臣,承宣皆知其人乎?書九曰,一重臣則昨聞於兵判而知之,一儒臣則臣等果未知其人矣。上曰,儒臣卽故儒臣張顯光也。古人則敬謹眞實如此,至於故重臣徐有寧,則非特此也。多有過人之事,當登筵,必豫戒,朔望差祭,以預差,亦爲齋宿,此皆他人之所不能。至若今番重臣事,疎闊顚錯,猶是愛惜語矣,副使則誰當爲之乎?龍輔曰,昨與大臣相議,而亦無無故人,唯前海伯資歷可合,更求其它,則時任承宣中,亦有其人矣。上曰,書狀亦當以陞品人中差送矣。龍輔曰,時帶久任郞人之外,唯朴鍾淳·朴崙壽·金銑數人無故,而其中或有侍下人矣。上曰,具得魯,旣與前書狀曺錫中同榜,則陞品亦似不太驟矣。命書榻敎曰,書狀官具得魯,兼掌令下批。仍敎曰,使行治裝,似甚窘速矣。卿則先退,上副使望單,斯速入之,可也。龍輔先退。上敎書九曰,廟堂今無未及回啓者乎?書九曰,守令疏中,唯前任沃川倅疏,未及回啓,而別無可以稟處者,故姑置之矣。命書傳敎曰,左副承旨入侍。賤臣承命出傳,左副承旨鄭尙愚進伏。命書掌令鄭澣疏批。上曰,使臣望筒,催促而上使,便是通望,果無問議大臣之例乎?亦爲知入,可也。命書傳敎曰,都承旨入侍。賤臣承命出傳,行都承旨李集斗進伏。命書傳敎曰,右承旨許遞,前望單子入之,待下批,牌招察任。仍命退,承史以次退出。
己未十月十三日申時,上御重熙堂。軍士房承旨入侍時,左副承旨鄭尙愚,記事官金啓溫,記注官金景煥·承膺祚,以次進伏訖。上曰,上使之付判樞,近例何如云耶?尙愚曰,或以特敎,或大臣筵奏後,始付云矣。命書傳敎曰,近例之一品中上使者,例付判樞,進賀兼謝恩正使金載瓚,判中樞下批事,分付。仍敎曰,判樞單付,入直堂上,例若不得擧行,則自政院,政官請牌,待朝開政,可也。上曰,曺允大何故違牌乎?尙愚曰,似以前海伯時勘罪事,引義矣。命書榻敎曰,違牌承旨許遞,前望單子入之。上曰,昨以故重臣金尙集致祭文,使之改撰矣。所改撰者,又不免沒實,如宮官淮陽東伯承旨知申時,所被恩數何如,而禁苑賜酒,輦路祗迎,皆係特恩,至於乙巳禁堂時筵奏,可見所執之牢確。且其文學之屢備顧問,筆劃之亦近眞實,皆其實蹟,而一不槪錄,更令製進事,分付於該知製敎,可也。仍命退,承史以次退出。
上在昌德宮。停常參·經筵。
夜三更四更,月暈。
徐有聞啓曰,明日常參·經筵,取稟。傳曰,停。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,進賀兼謝恩正使金載瓚,判中樞下批事,命下矣。政官,待開門牌招開政,何如?傳曰,允。
傳于李集斗曰,諸承旨持公事入侍。
以戶曹參判尹東晩初度呈辭,傳于李集斗曰,與未肅拜亞尹許遞,令該曹,明日政差出。
鄭尙愚,以兵曹言啓曰,兼司僕將卞緯鎭,五衛將李邦壽,俱以身病,無望供職,呈狀乞遞,領軍輪番之任,不可久曠,竝改差,何如?傳曰,允。
鄭尙愚,以御營廳言啓曰,因司僕寺報狀,箭串場內捉虎事,定將校率領砲手,今月初七日,出送行獵矣。中豹虎一頭,捉得於新峴北邊,故謹此封進之意,敢啓。傳曰,知道。皮張卿處賜給,賞格,別單書入,仍爲撤獵,可也。
鄭尙愚,以御營廳言啓曰,依傳敎捉虎將校及牙兵,別單書入,而仍爲撤獵之意,敢啓。傳曰,知道。
鄭尙愚,以壯勇營言啓曰,本營牙兵等,私獵於楊州地矣。大虎一頭,捉得封進,而捉虎軍姓名,別單書入之意,敢啓。傳曰,知道。
兵曹啓目,粘連觀此全羅前左水使趙岱啓本,則公廨倉舍之頹圮,旗幟舟什錚鼓之毁傷者,使虞候洪禹九,土校金夢瑀幹役,今纔告成,論賞一款,令該曹稟處亦爲白有臥乎所,今此軍物之新備者,數旣不多,公廨之改建者,亦與新建有異,則監董人之論賞,未免屑越,置之,何如?判付啓,公廨百餘間之修繕,可謂大修擧,虞候洪禹九,依例加資,土校亦爲成給帖加,以爲奬勸之地爲良如敎。
應敎尹序東,副應校趙弘鎭,持平金熙洛,副校理閔命爀·洪樂安,正言李東冕,修撰南履翼·朴崙壽,副修撰曺允遂·金熙周啓曰,請亟寢罪人鄭致達妻出置罪名命釋之音,依前還發配所,仍令王府,夬正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上二行刀削答三司曰,不允。六字刀削
待平金熙洛,正言李東冕啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,夬正王法。措辭見上請承款後物故罪人九宗,亟施孥籍之典。措辭見上答兩司曰,不允。
正言李東冕啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府,拿來設鞫嚴問,快正典刑,其餘徒黨,亦令嚴鞫處斷,以折奸萌。措辭見上答院曰,不允。
己未十月十四日辰時,上御誠正閣。諸承旨持公事入侍時,行都承旨李集斗,左副承旨鄭尙愚,右副承旨徐有聞,記事官洪奭周·金啓溫,記注官金景煥·承膺祚,直閣金近淳,以次進伏訖。命書傳敎曰,禮房承旨,馳詣宗廟·景慕宮,奉審摘奸以來。仍敎曰,禮房先退,而公事則他承旨代爲讀奏,可也。有聞先退。集斗讀奏全羅監司趙宗鉉狀啓,綾州牧使沈銖到任事,京畿監司徐鼎修啓本,驪州反庫事,各祭設行事。尙愚讀奏忠淸監司李泰永啓本,徒年罪人李實限滿,令該曹稟處事。上曰,公事入之。命各書判付。上曰,宗廟令沈周賢,年老似難爲齊郞。故頃令相換矣,何至今不爲擧行耶?卽爲分付,以年少人相換,可也。仍命退,諸臣以次退出。
上在昌德宮。停常參·經筵。
自人定至十六日開東,灑雨下雨,測雨器水深一寸二分。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
藥房提調金文淳,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
徐有聞啓曰,明日常參·經筵,取稟。傳曰,停。
鄭尙愚啓曰,行大司憲權裕未肅拜,執義沈奎魯,掌令南惠寬,持平金熙洛·柳遠鳴呈辭,掌令鄭澣受由,監察茶時之意,敢啓。傳曰,知道。
鄭尙愚啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐有聞曰,諸承旨持公事入侍。
李集斗啓曰,行右承旨李書九,今日不爲仕進,卽爲牌招,何如?傳曰,允。
傳于徐有聞曰,同副承旨入侍。
傳于李集斗曰,都承旨入侍。
承旨前望單子入之,李尙度落點。
以戶曹參議洪樂恒呈辭,傳于徐有聞曰,旣非緊任,則何可尋單,此呈辭還給。
傳于徐有聞曰,禮房承旨入侍。
兵曹口傳政事,副護軍金羲淳,副司果金熙洛,竝單付。
有政。吏批,判書徐龍輔服制,參判李祖承陳疏入啓,參議尹光普進,右副承旨徐有聞進。啓曰,判書服制,參判陳疏入啓,小臣獨政未安,何以爲之?敢稟。傳曰,只出緊任,以李基讓爲戶曹參判,曺允大爲右尹,李義述爲聞慶縣監,宗廟令沈周賢,工曹佐郞李羲文相換,左尹曺允大,右尹李翊模。
兵批,判書李在學進,參判金履翼病,參議朴奎淳入直,參知李貞運病,左副承旨鄭尙愚進,以李運春爲兼司僕將,閔爲五衛將,元道英爲全羅左水虞候,判府事單金載瓚,護軍李性淵·曺允大·尹東晩·尹行元竝單付,全羅左水虞候洪禹九,今加折衝加資事承傳。
吏曹參判前望單子入之,李書九落點。
再政。吏批,參判李書九進,以申獻朝爲承旨,李義弼爲刑曹判書,尹行元爲刑曹參判,崔熽爲社稷令,鄭芝春爲智陵直長,故執義韓元震贈吏判例兼,正卿贈職事承傳,以李彙梧爲淑陵奉事。
李尙度啓曰,新除授承旨申獻朝,卽爲牌招,何如?傳曰,允。
徐有聞,以吏曹言啓曰,今十月十四日因京外儒生金雲柱等上疏內,故司憲府執義韓元震,亟命有司,寵之以貤爵,侈之以易名事,批旨內,省疏具悉。疏辭事係褒贈,難以例批,許令議于大臣以聞事,命下矣。謹依下敎,遣郞官問于大臣,則議政府左議政臣沈煥之,以爲故執義韓元震,以湖海豪傑之姿,學有淵源,才兼經綸,論道訓士,四十餘年,蔚然爲當世儒林之所推仰,若其官不踰於臺閣,功未著于朝野,至于今畿湖有識之士,蓋多尙論而咨嗟者矣。乃有京外儒生之封章,請贈爵諡,而許令廟堂獻議。臣謹按列聖朝故事,林下遺賢,官不稱德,而世有公議,以徹宸聰,則施以褒贈之典者,磊落相望,然而德業事功有等數,亦難一以槪之矣。臣竊謂,故司憲府執義韓元震,褒以正卿贈職之典,以彰其賢,且慰多士之望,而如議諡一節,係是非常之典,未敢輕議,此則置之何如云。議政府右議政臣李時秀,嫌不獻議云矣。大臣之議如此,上裁,何如?傳曰,依大臣議施行,可也。
鄭尙愚,以兵曹言啓曰,卽接司譯院手本,則進賀兼謝恩使赴燕時,正使軍官及堂上譯官,比冬至使時,各加一人,所騎驛馬,依例加把云矣。拜表今旣不遠,三南驛馬,勢難及期上來。在前臨時加定,每以兩西驛馬入把,今亦依此例,平安道驛馬二匹,自本道擇送灣府之意,該道監司處,行移,何如?傳曰,馬何加把,人當減額,此草記還給,此後,當品節使先差追改一品謝使之時,皆用此例事,分付譯院,亦令廟堂知悉,可也。
鄭尙愚,以備邊司言啓曰,卽見忠淸監司李泰永災實分等狀啓,則平澤等十五邑置之之次,公州等三十九邑一鎭,置之稍實,尤甚名色,不爲擧論,仍以爲今歲新舊應頉災,合爲四千七百八十七結二十七負五束,前下事目災六百結外,不足災四千一百八十七結二十七負五束,特許加劃,後錄諸條,竝請令廟堂稟旨,分付矣。其一,牙山貢津倉所屬七邑大同米,裝載依前擧行事也。其一,雙樹山城軍餉米太之今春分俵於公州等五邑者,爲四千四百餘石,乙卯春分俵於公州等九邑者,其後連以三分一還納本城,而目今餘在,又爲一千八百餘石,安興山城軍餉米,今春分俵於泰安等四邑者,爲一千七百八十石,乙卯春泰安分俵條之未及還納者,又爲九百餘石,而兩山城今春分俵條,竝於秋糴時還納本城,乙卯條餘在者,亦令還納,而其中公州·石城·恩津·林川·泰安等五邑,還穀自來零星,民力猶未快舒,乙卯分俵一千七百餘石,姑許仍留該邑,待明秋輸納本城事也。其一,推奴徵債,依例防塞事也。分等依狀請施行,沿峽穡事,雖有些少優劣,論其大體,可謂一路之均豐,而加請災結之爲四千一百八十七結,稍違所料,第伏念恤民之聖心,不以樂歲而少弛,至下向日特敎,其在仰體德意之道,若干災結,不必靳持,依所請施行,仍爲嚴飭均俵,俾無把束冤徵之弊,城餉事體,至爲嚴重,一向捧留於外邑,雖甚未安,五邑兩年條之一時竝督,宜有軫念之道。且乙卯分俵條,數亦無多,姑許闊狹,未爲不可,與牙山貢津倉七邑大同米,依前裝載事及推奴徵債防塞事,一體許施,何如?傳曰,允。
右議政李時秀箚曰,伏以昨者吏曹郞官,以儒生金雲柱等上疏批旨,來傳于臣,有議于大臣以聞之命矣。其疏所請,卽故執義韓元震爵諡事也。臣旣猥忝臺司,職當獻議,而臣嘗見元震文集,詆辱臣母之高祖文敬公臣尹宣擧,曾祖文成公臣尹拯兩世,靡有紀極,今其褒贈之議,在臣私義,實難參論,成命之下,末由奉行,略控短籲,仰瀆崇聽。伏乞聖明,亟命譴遞臣職,以安私心焉。取進止。答曰,省箚具悉卿懇。私義固然,卿須安心視事。仍傳于徐有聞曰,此批答,遣史官傳諭。
吏曹參判李祖承疏曰,伏以臣於見職,無往非罪,才不稱器,動輒生疣,夫豈有堪承之望,而秪緣感激恩造,怵畏義分,有除則膺,若固有之,臣實自愧,人謂斯何?然而區區微忱,惟以筋力奔奏,少效塵刹之報,隨行參政,亦有月矣。不敢爲言私丐免,而臣之至懇,不但通朝之所共知,抑亦聖明之所俯燭。臣卽一天下之鮮民,早失怙恃,又無兄弟,依賴爲命,只有祖母,年迫九耋,疾病沈綿,氣息懍綴,雖在少間之時,造次離側,憂悸董心,近因換節之際,寒暖不適,素患風痰之症,挾感闖發,飮啖全却,轉側須人,臣方左右扶持,末由離捨,開政有命,庚牌踵臨,冒死違逋,忙陳情懇。伏乞聖慈,俯垂矜諒,亟遞臣所帶之職,俾便救護,仍治臣瀆撓之罪,以肅朝綱,不勝大願,臣無任云云。答曰,省疏具悉。卿其勿辭救護。
刑曹參判尹行元疏曰,伏以臣識迷才拙,最居人下,徼倖晩第,分甘祿仕,猥蒙我聖上拂拭之恩,內而銓佐,外而藩寄,歷試前後,涯分已過,觸處僨誤,罪戾徒積,居常愧懼,若隕淵谷,重以年來衰邁轉甚,疾病益痼,已斷榮進之望,惟思息補之義,迺者千萬不自意,前月二十八日,特蒙陞秩之寵,宿衛除旨,考券命牌,相繼而下,臣聞命驚惶,感懼交中,而適於其時。賤疾添劇,轉側須人,擔舁闕外,恭俟重勘,幸蒙日月之鑑燭,特賜職名之遞解,私心感惶,至今攢誦,卽又京兆秋官之命,荐下此際,臣感激恩私,他不暇顧,固當卽日趨謝,少伸微忱,而第伏念命德之器,古所難愼,樗散之材,實非其人。況臣所患泄痢之症,近又倍劇,食飮全却,元氣澌脫,房闥之間,亦不能自力,職固不稱,病又難强,左右揣量,承膺無路,冒犯違傲,尤增悚蹙,伏況詞訟劇務,又不可緣臣瘝曠,玆將由中之懇,仰瀆崇嚴之聽。伏乞聖慈,天地父母,諒賤臣之實狀,念峻秩之愼簡,亟遞臣職,仍收臣陞秩之命,以重公器,以安私分,不勝幸甚,臣無任云云。答曰,省疏具悉。卿其勿辭行公。
己未十月十五日辰時,上御誠正閣。藥房入診,諸承旨持公事入侍時,藥房提調金文淳,副提調李集斗,左副承旨鄭尙愚,右副承旨徐有聞,同副承旨金羲淳,記事官洪奭周·金啓溫,記注官金景煥·承膺祚,直閣金近淳,醫官柳光翼·金孝德·李周憲·李惟鑑·吳千根,以次進伏訖。文淳等曰,朝氣頗寒,聖體,若何?上曰,一樣矣。文淳等曰,寢睡·水刺之節,何如?上曰,一樣矣。文淳等曰,王大妃殿氣候,何如?上曰,一樣矣。文淳等曰,惠慶宮氣候,何如?上曰,一樣矣。文淳曰,向伏承近有煩渴之候,下情焦悶矣。上曰,近因日候之少煖,輒有此症,而別無添劇矣。文淳等曰,醫官入診,何如?上曰,置之。命讀奏公事。集斗讀奏平安監司韓用龜狀啓,遺棄兒給料事,渰囕燒死人恤典題給事,江華留守洪明浩狀啓,瑞山郡大同船,無弊護送事。有聞讀奏東萊府使金觀柱狀啓,漂民領來差倭,上船宴設行事。尙愚讀奏平安監司韓用龜狀啓,望前巡檢大國人出來事,義州府尹李羲甲狀啓,望前巡檢大國人出來事,平安監司韓用龜啓本,殺獄罪人等同推開坐事,命分書判付訖。命書右議政李時秀箚批。上曰,領府事之病何如云耶?文淳曰,初則似因落傷而添劇,殆有風疾之慮,雖得少歇,而大體危重云矣。上曰,在外大臣處,亦當以儒疏事收議耶?集斗曰,似不然矣。命退,諸臣以次退出。
己未十月十五日辰時,上御重熙堂。都承旨入侍時,行都承旨李集斗,記事官金啓溫,記注官金景煥·承膺祚,以次進伏訖。上曰,此下序文一本,卿其依內下紙樣,井間精書後,卽送于內閣,明日亦勿仕進,可也。又敎曰,旣有校寫之役,注書卽爲越去鑄所也。命書傳敎曰,吏曹受由參判許遞,前望單子入之,命退,承史以次退出。
己未十月十五日辰時,上御重熙堂。同副承旨入侍時,同副承旨金羲淳,記事官洪奭周,記注官金景煥·承膺作,以次進伏訖。上曰,御製萬川明月主人翁自序,欲令諸臣之善書者,分寫屢本,刻揭殿壁,抄啓文臣金啓溫·金熙洛·李弘謙,使之入來鑄所,分書草本,而爾亦同爲校準也。賤臣承命出。命書榻敎曰,前假注書呂東植,仍察廳任。又命書榻敎曰,詞訟之任,不可曠務,在外刑曹判堂許遞,與參判未差之代,今日政差出,待下批牌招察任。仍命退,承史以次退出。
己未十月十五日午時,上御重熙堂。禮房承旨·同副承旨入侍時,右副承旨徐有聞,同副承旨金羲淳,假注書呂東植,記注官金景煥·承膺祚,以次進伏訖。上曰,吏曹草記,果已來呈乎?羲淳曰,俄纔到院,而未及入啓矣。上曰,注書出去持入也。賤臣承命出持入。上曰,入之。覽訖,命書批答。敎曰,贈職下批,今日政爲之事,分付,可也。命書榻敎曰,抄啓文臣金熙洛,方有御製較寫之役,本職臺銜許遞。又命書榻敎曰,同副承旨許遞,前望單子入之,待下批,牌招察任。命退,承史以次退出。
上在昌德宮。停常參·經筵。
徐有聞啓曰,明日常參·經筵,取稟。傳曰,停。
李尙度啓曰,行大司憲權裕未肅拜,執義沈奎魯,掌令鄭澣·南惠寬,持平柳遠鳴呈辭,持平一員未差,監察茶時之意,敢啓。傳曰,知道。
傳于申獻朝曰,諸承旨持公事入侍。
傳于申獻朝曰,聞慶縣監入侍。
吏曹口傳政事,聞慶縣監李義述,堤川縣監李喆祚,相換。
傳于申獻朝曰,未下直守令,當日辭朝。
申獻朝啓曰,堤川縣監李義述,憲府旣已署經,諫院則大司諫閔昌爀,獻納李垿牌不進,司諫高宅謙在外,正言姜浚欽未署經,只有正言李東冕一人,無以備員署經,何以爲之?敢稟。傳曰,未署經者,除署經使之行公,仍卽牌招。
申獻朝啓曰,吏曹郞廳來言,臺諫有闕政事,取稟。傳曰,明日爲之。
鄭尙愚,以兵曹言啓曰,專經武臣講官加抄啓人員,別單書入之意,敢啓。傳曰,知道。
鄭尙愚,以備邊司言啓曰,關西後運襦衣一百四十五領,紙衣一百領,照數稱量,木綿紙品,竝爲看審監封,逢授於齎去禁軍處,沿路輸運及本道頒給等節,更爲各別嚴飭之意,敢啓。傳曰,知道。
鄭尙愚,以壯勇營言啓曰,本營牙兵等,私獵於高陽地矣。中虎一頭捉得封進,而捉虎軍姓名,別單書入之意,敢啓。傳曰,知道。
徐有聞,以禁衛營言啓曰,本營千摠閔致協,身病甚重,勢難察任,改差,何如?傳曰,允。
徐有聞,以禁衛營言啓曰,本營哨官李在天,身病甚重,勢難察任,改差,何如?傳曰,允。
漢城左尹曺允大疏曰,伏以臣半載居藩,百疣叢身,未效涓埃之報,孤負委寄之恩,尋常愧懼,若無所容,早晩顚沛,臣亦自知,果以昏謬之致,竟陷罔測之科,嶺海鈇鉞,理難倖逭,而幸賴聖度天大,嚴誅不加,恕其愚迷,施以薄罰,臣方如夢得醒,轉罪爲幸,屛伏私次,泣數前愆,以爲息黥補劓之圖,無復貪榮希祿之戀,不自意夤緣倖會,遽蒙特敍,罔功之賞,繼自天隕,臣實惝怳,莫省所以。夫追聖祖龍潛之蹟,撫神后虹流之址,奎藻炳烺,穹碑揄揚者,寔出於大聖人追遠之孝思,螻蟻賤臣,旣未能終始斯役,有何尺寸之勞,而一例恩命,比數董事之臣,惶感之極,不敢逡巡,冒入淸禁,祗受文皮,滿心慙悚,當復何居,滌瑕未幾,甄錄如故,三日之內,除旨聯翩,銀臺華銜,未蒙違逋之勘,京兆新命,又叨佐貳之任,臣震惕感泣,益不知措躬之所也。噫臣之罪犯,已悉仰陳於向來爰辭,今何敢輒有覶縷,而大抵人臣之所以藉手事君者,莫先於嚴隄防一事耳。凡係惡逆親屬,無論年歲久近,其在明張之義,宜加防守之嚴,而乃使逆姪,任其行止,以至於釣海渰死,卽是臣平時玩愒不善管束之罪,而屍身之不能搜拯,檢驗之不得如例,又何等疑慮之端也。固當卽地嚴査,詳細登聞,而事會時急,慮不及此,遽因褊裨送探,只憑土兵納招,率爾馳啓,辭意泛忽,前後處事,節節顚妄,一則臣之罪也,二則臣之罪也。大僚請罪,遣辭至嚴,尙今追思,捫心以悸,以若所犯,獲免重戮,在臣身極知僥倖,而今此誤恩,又何爲而荐降也?格外濫賞,尙切衷情之恧蹙,節次華貫,尤非意望之攸及,豈敢自比於細過微眚之乍罷旋敍者類,而揚揚冒出,抗顔周行也哉?反覆思量,承膺無路,玆敢短章呼籲,披瀝肝血。伏乞天地父母,念臣罪名之至重,察臣踪地之難强,將臣新授職名,亟賜收還,仍治臣按藩不職之罪,以安私分,以肅朝綱,不勝幸甚,臣無任云云。答曰,省疏具悉。卿其勿辭行公。
戶曹參判李基讓疏曰,伏以臣之母墳,在於廣州地,而臣三載邊門,反面屬耳,不敢言私,久闕灑掃,猥膺專對之命,出疆之期,未滿一旬,今當遠離,益切霜露之感,玆不得不猥陳短章,仰瀆崇嚴。伏乞聖慈,俯垂鑑諒,特許往省,俾伸至切之情,不勝大願,臣無任云云。答曰,省疏具悉。卿其依所請往省。
左副承旨鄭尙愚疏曰,伏以臣母方在臣兄致愚任所,而卽聞臣母素患痰癖之症,挾感陡劇,胸膈牽痛,轉側須人,寒熱交作,咳喘兼苦,食飮全却,症形危劇,專伻來報,促臣歸視,臣方寸如灼,按住不得,玆敢拜章徑行。伏乞聖慈,俯垂矜諒,亟遞臣所帶之職,以便救護,仍治臣擅離之罪,以肅朝綱,千萬幸甚,臣無任云云。省疏具悉。爾其勿辭往護。
副修撰金熙周疏曰,伏以臣卽接鄕信,則臣父素患風痰之症,當此寒節,挾感添劇,委頓牀笫,飮痰全却,臣自聞此報,私情焦灼,按住不得,玆敢短章自列,徑尋鄕路。伏乞聖慈,俯垂鑑諒,亟遞臣見帶之職,俾便往護,仍治臣擅離之罪,以肅朝綱焉,臣無任云云。省疏具悉。爾其勿辭往護。
己未十月十六日辰時,上御誠正閣。諸承旨持公事入侍,聞慶縣監同爲入侍時,行左承旨李尙度,右承旨申獻朝,左副承旨鄭尙愚,右副承旨徐有聞,假注書呂東植,記注官金景煥·承膺祚,直閣金近淳,聞慶縣監李義述,以次進伏訖。獻朝讀奏全羅監司趙宗鉉狀啓,金溝縣令李英紹到任事。尙愚讀奏江原監司南公轍啓本,濫騎驛馬捉送人無乎事。尙度讀奏江原監司南公轍啓本,罪人韓錫裕洪川縣到配事。分書判付訖。命義述進前。敎曰,年幾何?義述曰,六十三歲矣。上曰,爾旣年老,而程途稍遠,得無難乎?義述曰,本邑距京爲三百八十里,無甚遠矣。上曰,沈屈之故,以副望點下,而若以衰憒之致,不能善爲,則將奈何?義述奏對之際,語多做錯。有聞曰,聞慶縣監李義述,奏對之際,做錯非細,推考,何如?上曰,依爲之。出擧條命書榻敎曰,聞慶縣監李義述,畿湖守令中,令該曹口傳相換。尙度曰,未下直守令,當日辭朝事,命下矣。未肅拜諫院臺諫,牌招,以爲守令署經之地,何如?上曰,依爲之。出擧條命退,諸臣以次退出。
上在昌德宮。停常參·經筵。
徐有聞啓曰,明日殿坐相値,視事頉稟之意,敢啓。傳曰,知道。
李尙度啓曰,來二十一日朝參日次矣,敢稟。傳曰,停。
李尙度啓曰,行大司憲權裕未肅拜,執義沈奎魯,掌令鄭澣·南惠寬,持平柳遠鳴呈辭,一員未差,監察茶時之意,敢啓。傳曰,知道。
李尙度啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申獻朝曰,諸承旨待公事入侍。
徐有聞啓曰,來二十一日,輪對日次矣,敢稟。傳曰,當次人與前次受點人,皆令明日待令,可也。
申獻朝啓曰,禮曹參議徐美修入來肅單,書以軍銜,旣入闕中,本職不爲肅謝,事甚未安,推考警責,何如?傳曰,以已遞之職銜,書呈反面肅單,有關格例,況見任不過該曹之參議,則昔有郞通時,先爲階梯職者,亦皆以將通銓郞,力辭於漢學敎授等漫任乎?近來朝廷之上,四維未張,反於似此猥雜屑越之處義,無難爲之,駭然甚矣。此啓辭捧納承旨推考,當者禁推,可也。
傳于徐有聞曰,在外承旨許遞,前望單子入之。
承旨前望單子入之,李儒慶·崔獻重落點。
備忘記,植松萬戶洪命龍下直,長弓一張,長箭一部,片箭一部,筒兒一箇賜給。
傳于徐有聞曰,上齋生進,旣命先爲應講於明日,如今冬晷,勢難於一日內旣講又製,上齋生應製,退行於再明日,卽令泮長知委,俾無會且歸之弊。
徐有聞啓曰,今此試官望中,時無職名人,令該曹口傳付軍職,何如?傳曰,允。
有政。吏批,判書徐龍輔服制,參判李書九進,參議尹光普病,右承旨申獻朝進。啓曰,判書服制,參議病不來,小臣獨政未安,何以爲之?敢稟。傳曰,仍爲之。以宋知濂爲持平,權爲判尹,徐邁修爲知義禁,李仁行爲禁府都事。
兵批,判書李在學,參判金履翼,參議朴奎淳病,參知李貞運入直進,左副承旨李儒慶進,大護軍李得臣,護軍李祖承,副司果黃俊彦,竝單付。
以徐美修囚單子,判付內,分揀放送爲良如敎。
李尙度,以都摠府言啓曰,副摠管兪漢謨,以武臣堂上朔試射試官,訓鍊院晝仕出去之意,敢啓。傳曰,知道。
李儒慶,以備邊司言啓曰,今番使行時,祔廟進賀表,勅書順付謝表,方物移准謝表,當爲三度,而日前草記時,移准謝表,漏落於草記之中,臣等不審之失,萬萬惶悚,而日字已迫,表文業已撰出,故一體單子書入之意,敢啓。傳曰,知道。
己未十月十七日辰時,上御誠正閣。諸承旨持公事入侍時,行都承旨李集斗,行左承旨李尙度,右承旨申獻朝,右副承旨徐有聞,記事官金啓溫,假注書呂東植,記注官承膺祚,記事官李存秀,直閣金近淳,以次進伏訖。獻朝讀奏江原監司南公轍狀啓,勿待罪事有旨祗受事,書判付訖。命書榻敎曰,王大妃殿進御順氣養胃湯,自明日停止。上曰,左承旨,年今幾何?尙度曰,六十三歲矣。上曰,向來疏辭,熟於朱文,從當詳問矣。上曰,禮議肅單之以軍銜書呈者,緣何而致此云耶?有聞曰,見職卽銓曹之階梯也。故有難遽然承膺而然云矣。上曰,此甚駭然矣。豈可以銓曹之當次,竝與禮議而先引不自處之義耶?嫌於見任之自處,而書以已遞之軍銜者,雖以官方言之,亦不成說矣。假使前銜是該曹參議,則其將以何官書入乎?古之銓郞,何等極選,而亦未聞以漢學敎授等階梯職,先爲自引之例矣。近來事每多如是,豈可成說乎?仍命書政院啓辭批答訖。上曰,判義禁果是實病云耶?有聞曰,未能的知矣。上曰,如可强力,則使之行公,而呈辭則還給也。命書榻敎曰,二十日次對,進定於明日。命退,諸臣以次退出。
上在昌德宮。停常參·經筵。
殿座罷後,內閣·政院·玉堂·藥房口傳問安。答曰,知道。
李尙度,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,明日常參·經筵,取稟。傳曰,停。
李尙度啓曰,御營廳將官來言,今日本廳軍兵,日次私習云矣,敢啓。傳曰,知道。
徐有聞啓曰,九月二十一日輪對官司䆃寺僉正鄭存玉,禮賓寺參奉具駿遠·鄭尙勳,瓦署別提宋得輝,掌苑署別提李命求,十月初一日二十一日輪對官宗廟署令趙鎭順·李羲文,直長黃仁紀,社稷署令李宇炯,吏曹正郞李東煥,中樞府都事李章玉,養賢庫兼主簿李敬參,承文院博士洪百儀,尙衣院直長李興運,東氷庫別檢李鼎圭,議政府司錄李㬖,中學訓導黃萬齡來待矣。傳曰,入侍。
傳于李尙度曰,大臣·備局堂上引見。
承旨前望單子入之,沈象奎落點。
刑曹參判前望單子入之,李冕膺落點。
以左議政沈煥之,焚黃呈辭,傳于申獻朝曰,給由馬,澆奠床備給。
沈象奎啓曰,右邊捕盜大將柳孝源,以訓鍊都監中軍,明日習陳出去矣。所佩命召及大將牌傳令牌,何以爲之?敢稟。傳曰,仍珮往來。
以李儒慶囚單子判付內,分揀放送爲良如敎。
有政。吏批,判書徐龍輔服制,參判李書九進,參議未差,右承旨申獻朝進。以鄭大容爲工曹參判,閔光暹爲廣興令,工曹佐郞李羲文,仍任事承傳,宗廟令沈周賢,掌樂主簿李潢相換。再政。以韓淳爲智陵參奉。
兵批,判書李在學進,參判金履翼,參議朴奎淳病,參知李貞運入直,左副承旨沈象奎進。以李長喆爲黃海水使,李漢鼎爲訓鍊僉正,副護軍鄭尙愚單付。
傳于徐有聞曰,漢學文臣殿講居首副司果趙得永,專經文臣殿講居首成均館學諭金聖灝,專經武臣殿講居首軍器寺正洪達三,依定式,各兒馬帖一隻,賜給。
沈象奎,以備邊司言啓曰,頃因江原監司南公轍狀啓,橫城安峽兩邑太還,姑爲從略準折換作之意,覆啓行會矣。卽見該監司狀啓,則以爲橫城還穀中太一種,多至萬餘石,一戶所受,或爲七八石,或爲五六石,辦納之節,極爲艱辛,租粟則不過爲二千五百餘石,種子口食,每患苟艱,安峽太還六千餘石,比之民戶,亦爲偏多,而小豆則只爲三百餘石,種子分糶,每有不足。故兩邑穀簿,詳加斟酌,民情穡事,互相較量,枚擧事狀,有所陳聞,非不知穀名換作之在所難愼,而今又以此數中,更加減剋,則實非從民願救邑弊之道,橫城太還中一千石,則以租一千二百五十石,準折換作,二千石則以粟二千四百石,準折換作,安峽太還中一千石,以小豆七百五十石準折換作事,請令廟堂,稟旨分付矣。兩邑太還之有難一時換作,前已覆奏,而道啓論列,又復如此,可知其民邑事情之有不獲已,第念各種之從便收捧,雖似省弊,正穀之多數貯蓄,終必食效,苟欲漸次變通,亦豈無措處之道,而覆啓知委之後,復煩陳請,殊涉未安,該道臣推考,使之依前行會施行,今年換作外餘數,待明春或移轉他邑,而量宜裒益,或換錄衙門,而平均分留,以爲方便矯救之地,一體分付,何如?傳曰,允。
李尙度,以備邊司言啓曰,卽見江原監司南公轍災實分等狀啓,則尤甚名色,不爲擧論,原州等七邑置之之次,寧越等十九邑,置之稍實,仍以爲本道今年穡事,近年中稍豐,而關以東諸邑,依山傍海,雖大登之歲,降續瘠薄之地,磽确淤洳之處,間或有初不付種者,又或有付種而未穫等災名,而晩移禾穀之被損,亦爲無處不然,事目災八十結外,不足災一百十一結八十五負三束,依數準許,推奴徵債,亦係擾民之端,限明秋防塞事,竝請令廟堂,稟旨分付矣。分等依狀請施行,加請災結,較諸畓摠,參以年事,不至過濫,與推奴徵債防塞事,一體許施,何如?傳曰,允。
己未十月十八日辰時,上御熙政堂。專經文武臣漢學文臣,日次儒生殿講,大臣·備局堂上,引見入侍,輪對官同爲入侍時,行都承旨李集斗,行左承旨李尙度,右承旨申獻朝,右副承旨徐有聞,同副承旨崔獻重,假注書呂東植,記注官金景煥·承膺祚,檢校直閣徐榮輔,以次進伏訖。上命書傳敎曰,政官·牌招開政。賤臣承命出傳。有聞曰,試官尹光普,旣書進字,旋又陳疏到院,而疏辭不可捧入。故俄已退却,屢度催促,終不入來,事體所在,極爲未安,推考,何如?上曰,疏辭果何如,而不爲捧入乎?有聞曰,日前政席,以私義陳疏徑出,而原疏未得頒布。故自外面看來,則或有循例參政之嫌,以是爲自引之端。且以伊日承旨落點還收事,入於疏語,此旣無文蹟之頒布,則登諸章奏,亦爲未安矣。上曰,是豈成說乎?此雖微事,事君之義,不容如是,此等事,承宣亦何可煩稟乎?嚴飭入來也。賤臣承命出傳。上曰,承旨一員,何不入來?集斗曰,次對方詣閤,故當與諸宰偕入云矣。上曰,雖是次對,該房殿座,豈可不備員乎?誠駭然矣。仍命書榻敎曰,當該承旨禁推。賤臣承命出傳。命試官行禮。有聞承命分付。引儀唱試官以下行禮,考官左議政沈煥之,右議政李時秀,行知敦寧府事李秉鼎,兵曹判書李在學,行護軍鄭大容·申大顯,參考官行副護軍沈象奎·李顯默·金履永·金益彬·李煜,應敎尹序東,修撰朴崙壽等,率應講文武臣及儒生,以次入就拜位,行禮訖。上曰,注書出去,引入大臣,而次對諸宰,亦令偕入也。賤臣承命出,與煥之等及行禮曹判書金文淳,戶曹判書趙鎭寬,知訓鍊院事徐有大,行護軍李漢豐·申大謙·李得濟,吏曹參判李書九,工曹參判李冕膺,行護軍李益運,執義沈奎魯,副校理閔命爀,事變假注書尹孝植,偕入進伏。煥之等曰,冬候尙暖,日間,聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。煥之曰,日前表文事,臣等之擧行,誠爲顚錯,惶悚之極,不知所達矣。上曰,大臣異於諸宰,格例間事,何必深引?此則有司堂上之過也。大抵事大之節,何等莫重,而別使先來,旣已渡江,勅書印本,亦爲出來,則表文齎去之當爲與否,何必更待其回還後,始乃議定耶?旣以拜表爲名,而不以表文齎去者,已失事體,而別定齎表官,追後入送云者,亦不成說矣。所謂齎咨官名色,卽無使行時之謂也。至於齎表官,則初無可據之已例。且況表與咨,輕重又有不同者乎?大臣體重,雖於似此節目間事,或有未及照檢處,固無關於世道治敎,而有司堂上之不善擧行,誠不成說矣。且於籌司草記中,祔廟之祔字,書以附字,單子之子字,書以字字,此亦豈非該堂之失乎?時秀曰,草記誤書之不能照察,臣實有罪焉。臣於伊時,見其草本,無心看過,矇不覺察。奏御文字,何等審愼,而隻字半劃,如有差誤,則其罪固不輕,此實臣之不能敬謹而然也。煥之曰,僚相該堂之外,臣忝叨首相,觸事衰憒,論其罪過,尤有大焉,不勝萬萬惶悚矣。上曰,簿書之微,卿等不必過引,此莫非有司堂上之責也。近來朝廷之上,四維未張,而體例間事,壞損無餘,日前禮議事,誠甚駭然矣。所謂引義,卽銓曹除拜以後事也。至於見任,則雖是美銜之階梯。不過曰,該曹參議而已,豈可以日後之將通銓任,竝與階梯而先引不當引之嫌耶?此已萬萬可駭,而日前政席,三銓有私義之自引者云,而其時適有承旨落點還收之事矣。今筵聞以試官,旣書進字,旋又陳疏,而以向來事爲嫌之端,至以不爲頒布之承旨落點,入於疏語云。其爲猥屑,與禮議事一般矣。亦豈非可駭之甚者乎?已遞之官銜,書呈肅單,勿施之文蹟,登諸章奏,作此萬萬不當之引義者,揆以體謨,全不成說矣。國之爲國,全在紀綱,而近年以來,漸就解弛,畏謹之義,全然不知,屑越之事,無難爲之,觀其所以立朝者如是,則其人之居家行檢,可以推知。今人於在家時,不能遵守禮節。故出而立朝,凡於格例間事,如是放倒,目下急務,當以扶植頹綱,振勵末俗,爲第一義矣。爲治之道,古今異宜,而目今時措之宜,雖使善爲國者謀之,亦無出於紀綱二字矣。夫尊君卑臣,雖是後世規模。若其嚴畏之義,截如堂陛,則亦不得不講明而遵守之矣。今之所謂上氣症,蓋爲此也。若自小官時,以畏之一字,念念做去,則雖致位崇顯,亦可以推是心行之,而近來則年少新進輩,亦多反是,殊可歎也。朝廷體貌,必以格例爲維持之資,則天官佐貳,極爲淸選,似此等事,宜若知得,而其所昧例,若是其甚,此不可以微事看作尋常,規正之道,責在卿等矣。煥之曰,此事俱極駭然矣。格例之外,猥越莫甚,固不可置而不論矣。仍奏曰,禮曹參議徐美修,入闕肅拜之時,方帶實職,而官銜以軍職書呈者,甚違法例,有關朝綱,施以譴罷之典,何如?上曰,依爲之。出擧條煥之曰,吏曹參議尹光普,敢引無義之嫌,以親臨殿講時考官,旣書進字,旋又逡巡,由前由後,處事乖當,亦施以譴罷之典,何如?上曰,依爲之。出擧條上曰,今番表文,不善製進,令他知製敎更爲撰進好矣。而承宣中有見帶者乎?有聞曰,承旨中則無之,而今筵試官朴崙壽·尹序東,皆是見帶者矣。上曰,竝爲出去,使之撰進,而原本之不佳,由於未詳事實而然,有司堂上,同爲出去,詳諭事實,可也。書九及崙壽·序東先退。命書榻敎曰,試官尹光普代金履永,朴崙壽代李顯默,尹序東代金近淳爲之。又命書榻敎曰,武臣專經講試官金履永代柳畊,李顯默代金熙華爲之。上曰,次對爲之。右相則如無可奏事,先就試官以出講章也。時秀退伏試官班。煥之曰,卽見咸鏡監司具㢞狀啓,則枚擧南兵使崔景岳所報,北靑舊院臺撥所革罷,洪原大門撥,移設於平浦站事,請令廟堂稟處矣。步撥之三十里置一站,本有成典,雖難輕議移設,本道各站,亦或有相距四五十里者,道帥臣旣以兩邑俱便爲言,依所請,使之從便移設,撥路將卒,自有定額,而似聞本道各邑,規例不同,將卒多寡,或有什佰倍蓰之處云。雖未知中間沿革之如何,而第以此狀啓觀之,責立之價,皆自民結收捧云爾,則一人增額,其弊可知,令道臣先從此等處考諸成式,參以事情,一通釐正後,以其形止,卽報本司之意,一體分付,何如?上曰,依爲之。出擧條煥之曰,松禁之當嚴,京外同然,而都城四山,事體尤重,凡所以培植護養之方,宜有經劃,另行禁飭,臣於年前,待罪本兵曹,以此意,有所仰奏矣。近聞令久懈弛,新播未見其蔚密,舊種漸就於童濯,此亦關係法綱之一端,各該將臣,間多遞易,前頭擧行之勤慢,將自本司,時加考察,如有不謹之處,該營將臣及所掌參軍,當爲論勘。爲先以此意。出擧條申明嚴飭,何如?上曰,依爲之。名之曰,飭禁又復解弛云者,寧有如許國綱乎?先從怠忽營門,該將臣施以懲一之典,可也。出擧條煥之曰,堤堰修築,遣備郞摘奸之意,前左相向有筵奏矣。今則秋序已過,疏濬之役,想亦告訖,兩湖諸邑中,如洪州·順天等功役最大之處及軍點時從附近修築之邑,分遣備郞,抽栍摘奸,以考其勤慢,何如?上曰,萬一依舊不能盡心疏築,卽亦國綱所在,爲先依卿言,考察慢者,勘罪,可也。出擧條煥之曰,摘奸備郞,當爲擇送,而新差備郞,多未入仕,以實職中可合之人,姑爲相換,仍令該曹,待實職窠,卽爲次次還付,何如?上曰,依爲之。出擧條煥之曰,臣萬萬猥越,而玆敢仰奏矣。臣之父母墳墓,在於近畿,忝叨大官之後,一番榮掃,尙未爲之,而今則宮享取稟姑未下,亦不敢以請由之意,遽然仰達矣。命書傳敎曰,大拜後尙未榮掃焚黃,而以宮享取稟之未下,不爲呈告云。曲體之道,何循常例,左相親山焚黃呈辭,令該房卽爲捧入。上曰,此外如無可奏事,先就試官班,以爲考講之地,可也。煥之退伏試官班。文淳曰,晉山府院君文忠公河崙墓,在於楊州地云。而輿地勝覽,則以在於晉州載錄。故詳探報來之意,發關兩道矣。卽見晉州牧使尹魯東所報,則文忠公墓,在於北梧耳坊,而舊碑缺折無傳,丙申重立短碣,邑誌所載碑文記蹟,亦無差爽爲辭,而且接楊州牧使徐榮輔所報,則本州三角洞,有一古墓,古老傳稱河政丞墓,而旣無碑碣,終難準信爲辭矣。文忠公墓,在楊州之說,雖出於所謂嫡長孫河龍彬,而以兩邑所報觀之,楊州云云,極爲虛謊,晉州邑報,如是明的,致祭日字,更擇設行於晉州墓在之地,恐合事宜,而至於嫡長孫事,追見晉州牧使所報,則文忠公子孫河慶碩,在咸陽地,持其父漢通甲午年呈上言,出奉祀立案來現云。故取考臣曹謄錄,則因晉州幼學河應淸等上言,文忠公河崙宗派中絶,以其旁孫漢通,定爲奉祀事,筵達蒙允,成給立案矣。旣定祀孫,則勳府之忽以龍彬爲嫡長孫者,未知有何所據,而且聞龍彬,非渠本名,乃冒他人已口傳之名云。事之怪駭,莫甚於此,更令勳府,趁今査正,斷不可已。故敢此仰達矣。時秀曰,今聞禮曹判書所奏,所謂河龍彬事,萬萬駭痛,無主之山,托以晉山之墓,非祀孫而假稱祀孫,至於假名冒錄於勳府者,論其罪狀,大關倫紀而已。自禮曹詳査眞僞,臺臣又發啓蒙允,龍彬罪狀,自當如律勘處,不覈眞僞,許其冒錄勳府,難免其責,當該堂上,捧現告施以譴罷之典,何如?上曰,依爲之。出擧條在學曰,卽見黃海水使申大觀所報,則與新除授兵使李文爀,有親査應避之嫌,乞卽遞改云矣。相避之法,在下當遞,黃海水使申大觀,改差,何如?上曰,依爲之。出擧條鎭寬曰,廣興令李學彬,自來抱病,而職次在江上,不能如意往來,公務已多積滯,頒祿在近,不可不變通,及今改差,更於他司中依例差出,何如?上曰,依爲之。出擧條命臺諫進前。奎魯曰,三司合啓,兩司合啓,以諫院不備,今日姑停,憲府則無前啓矣。上曰,新啓則有之乎?奎魯曰,有之矣。仍奏曰,近來人心陷溺,名敎斁敗,蠢蠢無識之輩,比比有換父易祖,得罪倫紀之事矣。卽於筵中,伏聞河龍彬事,則卽一變怪事也。文忠公河崙,是何等元勳名相,龍彬之非其祖而冒稱直孫者,萬萬駭悖,又於向時,伏聞前營將鄭光賓者,冒稱故監司鄭百昌之孫者,亦與龍彬,別無異同,如渠蟣蝨卑賤之輩,雖不足責,而事實關係於名敎風化,亦不可以不足論而不論也。請河龍彬·鄭光賓,令有司照律嚴繩。上曰,依啓。出擧條仍命備堂先退。上曰,刑曹參判,尙未出肅乎?尙度曰,未爲出肅矣。命書榻敎曰,未肅拜刑曹參判許遞,前望單子入之,待下批牌招察任。又命書榻敎曰,承旨前望單子入之,待下批牌招察任。仍命入前望。有聞承命持入。點下訖,命書榻敎曰,新除授承旨沈象奎,先入侍後謝恩。象奎進伏。又命書榻敎曰,試官沈象奎代,李貞運爲之。命輪對官入侍。有聞承命分付。敎曰,輪對官座次,不善指導司謁,科治,可也。仍命書榻敎曰,當該司謁,令攸司科治。輪對官司䆃僉正鄭存玉等,以次陞殿。存玉,進奏職姓名。命奏職掌。存玉曰,無之矣。命奏所懷。存玉曰,無之矣。禮賓參奉具駿遠,進奏職姓名。命奏所懷。駿遠曰,無之矣。命擧顔敎曰,今番應製,爾爲赴試乎?駿遠曰,然矣。禮賓參奉鄭尙勳,進奏職姓名。命奏所懷。尙勳曰,無之矣。瓦署別提宋得輝,進奏職姓名。上曰,誰之族也。得輝曰,以錄事出身矣。上曰,近來瓦品不佳,何也。得輝曰,每加申飭,而土品不如前故然矣。上曰,如有弊端,陳奏,可也。得輝曰,年前前別提陳達釐革之後,更無弊端之可論者矣。掌苑別提李命求,進奏職姓名,宗廟署令趙鎭順,進奏職姓名。上曰,本署事,爾果各別擧行乎?鎭順曰,然矣。命奏所懷。鎭順曰,無之矣。宗廟署令李羲文進奏職姓名。命奏所懷。羲文曰,無之矣。命擧顔敎曰,年幾何?羲文曰,六十歲矣。上曰,前令沈周賢,以年老之故,與爾相換,而爾亦年老者矣。命書榻敎曰,工曹佐郞李羲文,前職仍任,前令沈周賢,他司更爲相換,當該銓堂推考。宗廟署直長黃仁紀,進奏職姓名。上曰,爾是久任,須各別擧行也。向見守僕輩擧行,全不成說,亦爲申加檢察也。命奏所懷。仁紀曰,無之矣。社稷署令李宇炯,進奏職姓名。上曰,居何處?宇炯曰,居忠州矣。上曰,爾有水車之經綸云,曾有所試之否?宇炯曰,未爲試之矣。上曰,從當召見,退去也。命奏所懷。宇炯曰,無之矣。上曰,水車之說,戶判亦聞知乎?鎭寬曰,臣聞龍尾車之制,小爲之則可用,而大爲之則東人素欠細密,不能善成云。大抵東方水利,無過於堤堰矣。中樞都事李章玉,進奏職姓名。上曰,誰之族也?章玉曰,無顯族矣。命奏所懷。章玉曰,無之矣。司錄李㬖,中學訓導黃萬齡,養賢主簿李敬參,承文博士洪百儀,尙衣直長李興運,以次進奏職姓名,皆以無所懷退出。氷庫別檢李鼎圭,進奏職姓名。上曰,誰之族也?鼎圭曰,故承旨李益烍之子也。命奏所懷。鼎圭曰,無之矣。吏曹正郞李東煥,進奏職姓名。命奏所懷。東煥曰,無之矣。輪對訖,命考講。敎曰,副司正洪命周,權知承文院副正字李允謙,假注書加差下。仍敎曰,與實注書同爲講所擧行,可也。有聞承命分付。記事官洪奭周·金啓溫及命周·允謙,陞殿進伏。上曰,坐次顚錯,該注書誰也?有聞曰,事變注書尹孝植矣。命書榻敎曰,當該注書尹孝植汰去,前假注書李允謙仍察。孝植退出,專經武臣軍器寺正洪達三等,以次應講訖。煥之等先退,日次儒生生員李仁昇等,以次應講。時秀曰,今日殿講時,儒生有春秋應講之人,而春秋籤筒,不爲待令,當該泮堂,推考,何如?上曰,依爲之。出擧條上曰,儒生韓弘德·李得賢全不成誦,敢爲應講,誠甚駭然矣。竝令勿限年停擧,可也。至於得賢,則且有實職,尤焉敢若是乎?仍命書榻敎曰,應講儒生李得賢,本職濟用奉事,爲先汰去,令該府定配於抱川本鄕。仍敎曰,韓弘德則是誰也?有聞曰,聞是鄕儒云矣。上曰,應講儒生韓弘德,聞是鄕人,今番則停擧分揀。出榻敎仍敎曰,如此儒生,齋學之羞恥,同成均令久任郞廳,詳問於渠輩,如未成誦,使之自外退去後,來奏,可也。秉鼎承命分付回奏曰,儒生朴綺壽·韓用紀·韓用鍵,皆以不能成誦來奏矣。上曰,三儒生之差任久近,又爲問之也。秉鼎承命出問。回奏曰,朴綺壽·韓用紀,差任屬耳,而韓用鍵則今年三月差入云矣。命書榻敎曰,三月差任,尙不熟習之當該齋任幼學韓用鍵,停擧。上曰,近久不雨,今日雨勢,過爲注下矣。時秀曰,冬候過暖,差違節序矣,今雨之後,則寒意必生矣。上入御小次,命侍衛權退,食代後,更爲入侍,諸臣以次權退。少頃,命入侍,諸臣以次陞殿進伏訖。吏曹參判李書九進奏曰,判書服制,參議未差,小臣獨政未安,何以爲之乎?敢此仰稟矣。上曰,仍爲之,可也。出擧條書九與兵曹判書李在學退出,持望筒入來。獻朝·象奎讀奏點下訖,書九等,進呈下直,持望筒出給,時秀等,以次考講。有聞曰,諸試官,皆已就座,而試官李貞運,不爲趁時入來,事體所在,極涉未安,推考警責,何如?上曰,爲先推考,試官減下,其代,典籍李敬參爲之,可也。出擧條上曰,儒生於講讀措語處,不能愼審,此由於不能詳知而然也。泮堂須嚴飭,可也。秉鼎曰,近來儒生,多未及奉覽璿源譜略,故試場講席間,有犯諱而見黜者,雖以今日講儒觀之,亦可推知,從今以往,以奉覽譜牒,必敬必愼之意,自成均館另飭多士,書付擧條於壁上似好,故敢此仰達矣。上曰,依爲之。出擧條儒生以次應講訖。漢學文臣司成李錫夏,以次應講訖。上曰,專經文臣正音講員,則只令講章一大文應講,以試其讀習與否,可也。專經文臣奉常僉正金喆修等,以次應講訖。命退,諸臣以次退出。
上在昌德宮。停常參·經筵。
徐有聞啓曰,明日方物封裹相値,視事頉稟之意,敢啓。傳曰,知道。
李尙度啓曰,行大司憲權裕,持平宋知濂未肅拜,執義沈奎魯,掌令鄭澣·南惠寬,持平柳遠嗚呈辭,監察茶時之意,敢啓。傳曰,知道。
李尙度啓曰,知義禁徐邁修,除拜後,過三日不爲出肅,依定式推考警責,仍卽牌招,何如?傳曰,允。
傳于沈象奎曰,騎馬二匹立之,史官二員待命。
傳于李尙度曰,諸承旨持公事入侍。
徐有聞啓曰,明日方物看品處所,以何處爲之乎?敢稟。傳曰,便殿爲之。
內醫院都提調前望單子入之,李時秀落點。
沈象奎啓曰,壯勇大將申大顯,以本營習陳,明日出去矣。兼帶左邊捕盜大將命召及大將牌傳令牌,何以爲之?敢稟。傳曰,仍佩往來。
傳于沈象奎曰,左副承旨入侍。
呂東植拿處,代以南吉寬爲假注書。
傳于徐有聞曰,今聞奉命行回奏,外營鄰近處邑校,稱以橋梁或水桶所用,持判官勿禁帖,四出勒斫士庶邱木,在在未免濯濯,年復年來,愈往愈甚云者,豈不駭然之甚乎?雖曰應用之不可已者,其可縱校行惡,不之禁戢乎?近於莫重植木之節,朝家一心憧憧,以朝家爲園寢植本,欲望其蒼鬱之心,反隅於鄰邑士庶,各愛其山松榟之心,彼士庶見困者之心,果如何?旣往雖不必一一追加嚴懲,此後鄰邑私養山斫取樹木一款,各別嚴禁,雖於橋梁所用,亦勿以判官一張禁帖施行,必皆關由外使,又必錄其株數,以待來頭奉命摘奸時,憑考事,分付外使處,亦令畿伯,遍飭華城鄰近邑,雖有華城勿禁帖,除非外使公文之許施者,切勿施行事,曉諭民間,俾知此諭之亦出於爲所重。
傳于徐有聞曰,昨日日次殿講比較儒生,欲於後次殿講,同爲比較,更思方物封裹看品殿座,在於明日矣。凌晨臨殿,酬應則一也。純通儒生三人,以講比較,應製箋賦排律古詩居首人,亦以製述比較,試官明日入來人中,右相·禮戶判爲考官·讀券官,入直閣臣·玉堂爲參考官·對讀官,處所熙政堂爲之事,分付。
李尙度,以義禁府言啓曰,成均館司成李錫夏,藝文館檢閱李存秀等,推考事,傳旨啓下矣。李錫夏今方待命拿囚,而時任閣臣,勿爲拿囚,載在大典通編,李存秀留置待命所,待開座捧供之意,敢啓。傳曰,今番則分揀放送,可也。
傳于徐有聞曰,坐直承旨入侍。
以李錫夏囚單子,判付內,分揀放送爲良如敎。
以金喆修·李游夏·任百禧·柳·李惟采·安益謙·李敬參·李泰熙·朴昌擧囚單子,判付內,分揀放送爲良如敎。
以李國世·徐良輔·李彬·柳英逵囚單子,判付內,分揀放送爲良如敎。
沈象奎,以壯勇營言啓曰,依下敎本營燈籠軍,降定前哨官柳命源分揀之意,敢啓。傳曰,知道。
沈象奎,以備邊司言啓曰,卽見黃海監司朴基正災實分等狀啓,則尤甚名色,不爲擧論,海州等七邑置之之次,黃州等十六邑置之稍實,仍以爲事目災二百結外,不足災四百六十一結二十九負七束,特許加劃,後錄諸條,竝請令廟堂稟旨分付矣。其一,江都所送選武布,依近例代錢輸送事也。其一,牙兵入防停止事也。其一,推奴徵債,限明秋防塞事也。分等,依狀請施行,年事雖幸豐熟,濱海素多斥鹵,加請災結,頗爲精約,準數劃給,以爲分俵之地,江都選武布之代錢輸送,牙兵入防之停止,俱有近例,與推奴徵債防塞事,竝爲許施,何如?傳曰,允。
李尙度,以義禁府言啓曰,前奉事李得賢,抱川本鄕定配事,承傳啓下矣。李得賢,京畿抱川縣本鄕定配,而以承傳內辭意,具罪目依例發遣府羅將,押送配所之意,敢啓。傳曰,知道。
日次儒生殿講,上齋生應製御考榜排律三上進士趙良鎭,進士李在璣,三中進士金熙臣,進士蔡弘臣,生員李鐸遠,草三中進士蔡弘一,三下進士金鎭白,次上進士崔景遠,進士南履默,進士柳之羽,生員鄭東元,進士安錫良,違生員金會淵,箋三中進士趙學愼,草三中生員趙豐鎭,三下一進士南鼎寬,三下二進士李鍾夏,三下進士李志淵,進士趙經鎭,草三下生員沈鍈,進士趙庭和,進士宋雲載,生員權徹,次上生員崔弘岳,生員洪仁榮,生員李羲贊,進士權徽,違生員李尙愚,進士柳佺,生員鄭夏容,進士李鎭華,進士鄭信龜,進士李漢崇,生員尹命炫,古詩三上進士成烈,生員李英玉,三中進士申在陽,三下進士柳之和,進士趙匡鼎,進士崔楨勳,生員洪志燮,進士朴宗薰,進士韓羽奎,生員成永愚,生員沈英錫,進士南秉寬,進士洪達榮,進士李在誠,生員高光明,進士許明,次上進士李基善,進士吳彦先,進士具駿遠,進士李益,進士李鋐,進士李河運,筆怪進士任存常,賦二下進士崔壽亨·李東師·具康,三上生員宋文晦·張漢栻,三中進士李大圭·任履周,生員李在修·安榮,進士洪範龜·沈性孝,生員尹日逵,三下生員鄭國輝,進士李運英,生員李元默,進士洪善容,草三下李翼舜,進士李光顯,生員趙鎭翼,進士成致商,生員黃仁紀·任壽益,進士姜世望,生員金種和,次上生員李若洙·金愚淳,進士李明鎬·朴鍟·李義實·李需光,生員金宗壽,進士鄭洪祖·李義用,生員李箕采,進士李憲·李壽淵,生員李永運,進士李英源·韓海昇,生員兪益柱,進士李㷞·閔宗爀,生員朴義和·尹永燮·吳霑,進士朴鼎休·李道在·權應錫·李濟鉉·閔致孝·沈湜·林昌鎭,生員權定仁,進士李恒齡·金處明,生員尹致赫,進士金周默·權大觀,生員尹浚,違進士沈英鎭·李如愚·安光宇,生員李大在,敢肅使者進士崔壽亨二下,璧加觴而首稽,韓何禮於馬前,大夫殿於從戎,君子恥於上人,兵前風而載趨,使乎使乎肅之,受之弓兮以袂,蔆也甲而俛首,晉大國而楚亦,自退舍而以禮,厭干戈之相尋,想玉帛之歸好,人臣禮於敬跪,擬兩君之樽俎,車七百而夕蒐,不幸遇于中原,養流睇而賈勇,范疏首而行陳,及巢車之相薄,外臣至余周旋,嫌發夢於月中。且免胄於風下,行人來以好意,帶騂騂而勞止,時方交於董蒲,心實貺於周弨,其君亦其好禮,戰陳間而爲是,倚南風而薄嘻,其謝也而可拜,論等威猶寡君,說禮樂亦我家,惟介者其異諸,蓋嘗聞之軍旅,事擐躬而方殷,儀拳曲難持,鳴鼓非其奏金,異昔日之賓价,雖君命之面承,亦王事之身佩,來女尹而敬撎,手至地曰禮也,賴而得此君靈,可也簡於戎儀,山河闊於拜塊,我先君以文敎,麋孟諸而孰獻,馬華注而方逸,南汜蹙於竭鼓,何以有此波及?塵且上而甚囂,時亦非其整暇,師有期於孟驂,受非日於管胙,受言藏之載好,翩其反矣無然,麾子重而試看,欒也嘗有何言,春秋戰亦有義,鄢之役而夸論。同題,進士李東師二下。濮之役曰敬事,昔我文之敎也。駕初稅於日中,胄敢免於風下,弓何爲兮楚价,漢湯湯而肅之,執大國之風烈,答盛意之勤摯,家敦說而氏郤,肅君命於新佐,隨武豸而用惕,伯游長而疇讓,曾以禮爲敬輿,願余及乎老成,鼂治戎於鄢陵,遜楚君之三遇,巢車塵而甚囂,附跓日而恭趨,芊子降兮北渚,目渺渺而欽余,君之靈兮及此,又遠貺而延佇,不以鄙於外臣,肇錫美於君子,鞭弭事於兩國,何暇講於禮貌,蹲七札而莫誇,服三强而知自,汾河間而整暇。我不敢曰多上,董吾君之戎事,匡覇國之洪功,旣上下之輯睦,乃申之以和敬,拘原力而敢論,莅盟禮以亦可,惟辭令之用順,使在間而良苦,臨南風而磬折,是以有夫三肅,懼甲冑之不敬,謝弓弨之優渥,集禮義之干櫓,辮貞亮爲初服,中原武而互競,臣獨以之修夸,援右枹而結貽,望左轅而容與,能知敬於寡君,敢不然於鄰國,山河圓於表裏,以謙讓而爲得,嗤拜賜於孟明,仰退舍於先公,貪天功而夙戒,受君惠而敢忘,館三日而又此,皆數子之力耳。拚璇題而拜手,欽麟筆之昭揭。同題,進士具康二下,烏號貺於百朋,鹿鳴宜於三拜,反不重於將軍,亦有抗於天子,今莫可以磬折,躬一甲而擐之,盍將謝夫君辱,請以見乎軍禮,君使臣其以禮,在軍中則必肅,旣武夫之如虎,非巽者之似蠖,不當屈而若屈,太恭近乎恥辱,軍旅判於俎豆,臣在邦而講熟,朝三遇于楚子,弓以遺而致曲,忘衛弨之藏諸,譽周靺之矯如,俄過前而暫趨,又慰之以傷乎?諼相厄於敵國,君子人而待予,得承敎而謝命,當稽首而拜手,非我主而且敬,況使者之乂來,吾有手而有膝,若無難於折節,曰其事於所愼,禮不可以一失,金胄高而雲壓,鐵甲堅而山重,如一着而自輕,信其服之不稱,無巽節於閫外,有嚴律於師中,山如坐而擧手,非我倨而師尊,志敢慢於十乘,禮則然於三軍,非其時於擎跽,奉鞭弭而周旋,豈無人於大楚,苟易地則皆然,旣有受於古人,寧自壞於外臣?方立兵於兩國,使在間而亦宜,詎一毫之或失,儘三肅之固可,君毋瑕以爲傲,儀自餘於治書,籩豆間而折腰,介冑士而又臂,拚璇題而景仰,臣百拜而掇蕪。門聽長者車。七言二十韻排律,進士趙良鎭三上。曾聞陶巷頗回車,五柳高風尙起余,王子興乘溪雪棹,孟郊肩聳㶚橋驢,春山雨後相求際,流水聲中獨坐初,塵榻久懸何日掃,席門多轍古人如,陳公投轄常驚座,薛客無輿孰訪居,花徑不曾爲掃灑,跫音時復待空虛,今朝好雨知時節,是日招朋寄尺書,稚子將多迎客喜,老妻已待不時儲,千峯雨意雷聲去,百和花香霧氣餘,多病獨愁常闃寂,故人相見或虛徐,杜陵野老方相待,許氏良朋且莫疎,花榭俄過留客雨,蓬門初啓臥吾廬,耳傾前路轔轔響,眸拭長亭歷歷墟,李白不來空月色,老蒼皆結挽衣裾,汀葭玉露寧怊悵,渭水江雲正捲舒,淸意未攀攬轡范,高人如待過公蘧,賢人久對孔融座,長者幾多陳子閭,黃鳥呼朋初伐木,靑泥煮飰更登菹,從容笑語離思苦,顚倒衣裳阻衣紓,移日寂聽瀼水宅,俄然車響轉階除。同題進士李在璣三上。殷殷雷動碧山虛,聲象車音側聽余,巷北衝泥勞杖屨,屋中愁濕冷琴書,谷跫虛堂欣生聽,山雨疎燈悵索居,向日文院稱獨步,如雲才子與同車,五陵花鳥誇連駟,天寶朝廷喜得輿,故國音信春盡後,任城物色雨過初,林柯倂坐鶯交濕,江郭微明火獨噓,愁意欲成秋雨句,病情新覺故交疎,前溪渺渺乘舟戴,小屋寥寥下榻徐,主簿家中飛尺簡,便輿郭外訪荒廬,門鷄泥陌心初卷,繫馬春枝意有餘,是日門庭頻起聽,故人聲息定何如,曳時橐橐尙書履,珮處鏘鏘學士魚,虛寂聞來生遠響,闐轟驅去到空除,雨中竝載曾聞郝,闕下無聲錯認蘧,花落虛階方起掃,蘭薰小室欲生裾,閑情野客同爭席,詩意騷人已策驢,一病江湖嗟老矣,十年車馬未歸歟?梅軒墨紱吾朋在,蓽戶朱輪此日於,歌就停雲三發歎,獠奴雙捧玉蟾蜍,米賤家家酒盞寬。七言古詩,進士成烈三上,白雪千樹梅花叟,手折梅花放歌歡,放歌一曲前山春,老農驅牛出牛欄,朝耕石田草離離,暮耕桑畦露漙漙,鳩鳴屋上桑麻靜,荒樹村村惜雨乾,蔥湯麥飯療飢苦,病湯難澆酒戶寬,主翁口涎盈盈樽,少婦手艱粒粒盤,豳州古野周豐年,百畝黃雲一夕看,田夫野圃九月禾,織女機絲八月萑,一斗雲子三錢直,家家夜舂色可餐,撫腹童謠田四隣,含哺翁眠日三竿,千倉萬倉如山積,箇箇無憂白屋寒,明酒共謀廚下婦,新釀曉汲前川灘,一壺二壺浮蟻白,一盃一盃流霞丹,鴨頭漢水回波祿,優優大酌無艱難,倚樽田叟舞傞傞,獻觥村兒步跚跚,浙東長腰人不貴,散入酒泉波漫漫,農謠互答乘醉發,聖坐深宮五絃彈,同樂昇平時太康,蟋蟀寒床月團團,白玉米潔滿村廩,紅杏花深布江干,老夫醉後歌正長,是心閑處是身安。同題,生員李英玉三上。去年歲儉米如金,瀼市一斛易一紈,今年歲登米如泥,松店一錢博一簞,着處釃酒用斗卮,家家社醉扶黃冠,天子上辛祈年夙,十行課農宣農官,野出耜耒犂星踏,雨足陂塘春水漫,是秋太史書大熟,千村篝籔齊山巒,田家作米趁亥市,日夜車輸兼馬搬,取錢方擬私債償,貿市先謀公賦完,農戶賤出如流水,民生得穀非一端,汲女賃水容易粒,樵者鬻薪能加餐,拾穗遺秉歸甁盎,取此釀酒都無難,煥室解羃醇味潑,寒朝揷芻醲香蘭,新醪處處迭相邀,嘉賓四座羅罍盤,常時苦恨用淺酌,從此傳觴深且寬,鸚盃弇弇枵其腹,鯨吸遲遲沁入肝,恰似洞庭無限酒,春波渺然君山剜,豐年酒戶容如許,然後親朋罄交懽,村兒始覺眼孔大,醉客寧愁喉易乾,溶溶大酒復大殽,佐以宜城馬頭饅,盞兮盞兮重爲告,美制長飾太平觀。
己未十月十九日辰時,上御誠正閣。諸承旨持公事入侍時,行都承旨李集斗,行左承旨李尙度,右承旨申獻朝,右副承旨徐有聞,同副承旨崔獻重,假注書呂東植,記注官金景煥·承膺祚,以次進伏訖。獻朝讀奏慶尙監司申耆狀啓,幽谷察訪金奎祥到任事,集斗讀奏平安監司韓用龜啓本,義州府反庫事,尙度讀奏北兵使李潤謙狀啓,行營留防事,分書判付訖。尙度曰,昨日次對擧條中,多有錯雜誤書處,又於前營將鄭光賓照律傳旨,亦不書以下義禁府,揆以事體,萬萬可駭。臣之不能照察,曚然捧入,不勝惶悚,而當該假注書呂東植,所當重勘,本院請推之外,無他可施之罰,何以爲之乎?上曰,其所不識東西,可謂愈往愈甚,大抵專由於不能小心之致,眞所謂非其才之罪,爲先令該府嚴囚,待下敎捧供以聞,可也。出擧條命退,承史以次退出。
己未十月十九日辰時,上御便殿。左副承旨入侍時,左副承旨沈象奎,假注書呂東植,記注官金景煥·承膺祚,以次進伏訖。上曰,泮長及待命史官入侍。賤臣承命出傳,與行大司成李晩秀,記事官洪奭周·金啓溫,偕入進伏。上曰,泮長持此御題,與史官往泮中,試取以入,可也。命退,諸臣以次退出。
己未十月十九日初更,上御便殿。坐直承旨入侍時,左副承旨沈象奎,右副承旨徐有聞,假注書呂東植,記注官金景煥,記事官李存秀,以次進伏訖。上曰,泮中進去史官,持收券單子入來,可也。賤臣承命出傳,記事官洪奭周·金啓溫,持收券單子,進伏。象奎讀收券二百三十五丈,命入試券。敎曰,招致檢書官及閣吏,以爲修正榜目之地,可也。御考訖。敎曰,優等人則錄送於泮中,入直郞廳許,俾卽知委,以爲早朝待令之地,可也。賤臣承命出傳。命書榻敎曰,入格儒生,明日待令。命退,承史以次退出。
上在昌德宮。停常參·經筵。
藥房都提調李時秀,提調金文淳,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
徐有聞啓曰,明日常參·經筵取稟。傳曰,停。
李尙度啓曰,行大司憲權裕,持平宋知濂未肅拜,執義沈奎魯,掌令鄭澣·南惠寬,持平柳遠鳴呈辭,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
沈象奎啓曰,檢閱李存秀,留置待命所,草記分揀放送事批下,而該府不待傳旨啓下,徑爲放送,事甚疎忽,不可無警,當該行公堂上,推考,何如?傳曰,允。
傳于沈象奎曰,侍衛毛具。
傳于徐有聞曰,入格儒生入侍。
傳于徐有聞曰,科次入侍。
傳于沈象奎曰,考覈承旨入侍。
南吉寬在外,代以尹致永爲假注書。
傳于李集斗曰,都承旨入侍。
傳于申獻朝曰,右承旨入侍。
傳于崔獻重曰,同副承旨入侍。
徐有聞,以左議政意啓曰,御覽方物還下白細苧布九匹,黃細苧布七匹,白細綿紬八匹,黃細綿紬五匹,滿花席十張,雜彩花席十張,黃花席八張,白綿紙三百六十九卷,極擇改備,仍爲看品,其餘物種,同爲封裹之意,敢啓。傳曰,知道。
徐有聞,以議政府左議政意啓曰,今日方物看品時,六曹堂上,當爲進參,而兵曹堂上闕參,揆以事體,極爲未安,當該不參堂上,施以譴罷之意,何如。傳曰,允。
沈象奎,以備邊司言啓曰,卽見咸鏡監司具㢞報本司辭緣,則以爲同仁堡新設烽燧一坐,把守一坐,而烽把將卒,紙衣當從額數磨鍊,烽燧則今年三領,明年二領,把守則今年二領,明年一領,依他鎭堡例,逐年分給,以此計之,則今年當給爲五領,明年當給爲三領,依此數磨鍊,輪年下送云矣。該堡把今旣新設,則紙衣之加請磨鍊,自有他例之可據,一依所報之數,輪年下送之意,分付該廳,後運紙衣,前已發送,此則從速措備,因便下送,以爲趁卽分給之地,何如?傳曰,允。
李尙度,以義禁府言啓曰,承政院假注書呂東植,爲先令該府嚴囚,待下敎捧供以聞事,傳旨啓下矣。呂東植方在堂后入直云,待替直拿囚之意,敢啓。傳曰,知道。
李尙度,以刑曹言啓曰,執義沈奎魯所啓,文忠公河崙,是何等元勳名相,龍彬之非其祖而冒稱直孫者,萬萬駭悖,令攸司照律嚴繩事,批旨內,依啓事,命下矣。取考律文,則大典通編軍士還屬條有曰,冒錄忠義衛者,杖配,河龍彬,決杖一百後,平安道朔州府定配所押送之意,敢啓。傳曰,寧有冒稱之常情乎?藉或其然,均爲文忠之孫也,必是該府之不能照察,以公律,收贖放送,可也。
泰安郡守玄重祚疏曰,伏以臣跡本單寒,姿又拙劣,一無技能,百不肖似,而特蒙我聖明拂拭之恩,出入臺垣,二十有餘年矣。當官蔑報效之勞,遇事多僨誤之失,居常恧蹙,如不自容,況於昨秋以後,忝叨言地,至于八朔之久,而隨逐行隊,滾度時日,了無一半分仰答而俯塞者,則臣於是乎倥倥無用之實,畢露於聖鑑之下矣。然而我殿下,不惟不賜斥罰,乃反恩遞,未幾而復授臣百里分憂之任,前席召接,辭敎鄭重,奬臣以善居臺職,勉臣以克治民事,有若以臣爲足可堪任者然。臣拜辭丹陛,惶汗浹背,殆不省置躬之地也。噫,我殿下夙宵耿耿,只是憂民一念,見一事之爲弊於民,則憫憫然必思其祛,聞一言之有補於民,則汲汲焉如恐不施,懇眷惻怛之至誠苦心,不懈益勤,臣嘗於前後賓筵,仰聆聖敎者,亦屢矣。今當芻牧之寄,苟於絲毫之末,幸有以少裨我民邑,則庶可爲酬報涓埃之道,而奈臣才智見識,本來淺短,縱欲自效於殫竭,尙懼不免於罪戾,則顧何能蘇殘起弊,以對颺聖意之萬一也哉?第臣莅任不遠,其在一方生靈之流來疾苦,有未及遍察周知,而適有目下民情之不得不趁卽仰徹者。玆敢不避猥越,冒瀆崇嚴,惟殿下垂覽焉。湖西諸邑中,獨本郡稅米,從前輸納於江都矣。自今戊午春,始爲移納於京司,則京司所入之人情雜費,比諸江都之納,幾乎倍多,故其時稅納監色,猝當許多不足之數,充納無路,乃以此狀,呈于地部,自地部關于營邑,則營邑之臣,計無奈何?遂諗于衆民,論報京司,以其不足者,分數加斂於結夫,仍爲定式,此蓋不獲已之事也。臣於下來後,取考文跡,則當年田畓實結,合爲一千六百五十餘結,稅米太及三手米所收,合爲七百石零,而元上納爲五百七十石,其餘一百三十石,是江都納時船價雜費數也。今京司上納船價雜費,乃爲二百石零,則比前不足,果爲七十石零,故每結加斂,定式爲六升五合。臣於是復取大典通編及戶曹雜費磨鍊事版,詳細叩籌以準,則其爲數也果如是矣。然則今此不足之數,旣未可以他穀彌縫,又不可責徵於監色,其所加斂於結夫,勢固然也,而但伏念民情狃於故常,惑於創始,況施之以加斂之目乎?此邑以江都納之故,元來徵稅之數,雖云比他邑頗歇,自前如是爲常者,不知爲幾許年所,而忽地加徵,則惟彼蠢愚之民,不識裏面事勢,安得無疑議之心乎?疑則生怨,議則致謗,彼焉可以戶諭家說而使之曉然耶?臣於此事,反覆思惟,則其所善處之道,實無自營邑可以變通者,而凡事有本有末,正其本而後,其末可治也。蓋江都納之移爲京納,臣雖未詳其委折之輕重如何,第伏見關文所下,則初因華城留守所奏,以本府餉需支放之不足,姑令有裕間移劃矣。繼因地部所啓,自華城而又移爲京納矣。此邑稅納之當初劃定於江都者,必有所以而然,今若爲華城所重,姑爲移劃,則華城與江都,不甚懸殊,而至若京納,則人情與雜費,若是其過加,自京司視之,於此於彼,雖若無異同,自外邑計之,則所入多寡,不啻較然,此邑所納之穀,較數歲之中,不過爲三四百石,則其數不甚多矣。爲此四百石穀之充補於京倉,而忽改外邑積年常行之規,以至貽民弊而致民怨,則其爲所損,反有大焉。況四百石之數,自江都移用於京司,亦非甚難,何必使外邑,變其例而直納之,然後爲可耶?然則此邑稅穀,依大典輸納江都,而勿復使之直納京司者,上也。不然則依華城府所奏,姑爲移劃於華城,次也。不然則京司雜費之元來濫多者,量宜裁減,比諸江都之費,無甚過加者,又其次也。惟此數條之外,更無他道,已納兩年之加斂,雖不可論,而目今民心,猶未能釋然。伏願亟下臣於有司之臣,爛加商確,卽令稟定,使此海隅殘氓,無有稅納加徵之弊,則邑事大幸,生民大幸。且臣於舟橋船稅穀裝載事,竊有愚見,敢此附陳焉。凡各邑稅穀之必於三月內裝發,乃是法典定式,而一自舟橋船再運三運之後,近則過六七月,遠或至八九月,此非徒船漢輩逗遛遲滯之致,亦其勢固不得不然,而以此之故,其爲列邑弊端,不一而足,蓋近來民習,每於捧稅之時,鮮有能趁期備納者,雖泊船浦口,限日徵督,尙患其稽緩,況裝發之限旣退而緩矣。惟彼觀望之民,豈肯前期於數三朔之間而爭先來納哉?是以貧而懦者,食其穀而艱其辦,富而豪者,販其利而拒其納,遷就於牟糴之時,而與之竝督,拖及於新穀之際,而不撤舊科,吏或緣奸,民多妨農,此已成莫大之痼弊,而若其早納先捧者,則留積等待,經春過夏,傷損耗縮,無異陳穀,於是乎爲監色者,恐其虧欠於上納,預先加厚於斂捧,此亦必至之事也。又況重載船運,捨却春和日暖之時,每在夏潦風高之後,則往往臭載,勢難必無,而舟橋船漢之於再三運也,期限已晩,心忙意促,必也貪程趲進,無所難愼,致敗之患,未必不由於是,向日羅州稅船事,亦豈非可監者乎?且沿邑護送之設,法意至重,故計給糧米,公費甚多,責立監校,民弊亦大,而有不可顧而恤之,此乃不得已之擧也。然而以其有再三運之故,自三月至九月,長時等待,殆踰半歲,則其爲費也爲弊也,尤豈不倍蓰於前乎?臣伏見大典通編,則有訓局船再運,限以五月初旬,過限則令該邑,募私船裝發之文,而今此舟橋船,則初無定限,雖過十月之後,必等待而後已,故致有此弊。伏願更令廟堂,另加商量,舟橋之船,定其邑數,只許一番裝載後,勿許再運三運,再運三運之邑,竝令依前,以地土船,裝發於三月限內,而再運三運,如不可不許,則依訓局船例定限,一以重稅穀裝載之法,一以除外邑無窮之弊焉。抑臣又有所冒昧仰陳者,沿海之邑,例有內醫院卜定蛇油丸製納之規,蓋其輪回當次,爲二十年一度也。今年本郡,適當其次,故臣按考前例,則其所入藥蛇幾爲四五百箇,而使民人捕捉,計邑之戶,或一統一箇,或三統二箇,分定責納,臣雖知其爲民弊,無他可施之道。故依前規收捧,已爲製藥封進,而第其蛇之爲物,非可以綱羅罝罻,獵圍而取之者也。搜之未易得,得之未易捉,且非其種則不合藥,非生取則不堪用,而其所捕納之期,每在八九月之間,蛇多穴處,故民乃廢耕廢穫,遍山遍野,而終不能如意捕捉,程限已迫,鞭扑隨之,又不可逃免,於是乎收聚價錢,旁求以貿,則其中或有捕得者,輙索高而售之,畢竟一蛇之價,多至三四兩,如或監製官下隷及邑吏輩,從中點退,其大小則又不無人情之費,假使一統一箇,每戶徵納,幾爲一兩錢,通而論之,一劑丸,不過十餘斗封進,而費民錢,殆千有餘金矣。然則民間苦役,孰有甚於此者,特其輪次稀闊,且封進有所重,故人不敢怨咨,而每當卜定限,則一境之民,騷擾則甚矣。夫國家之責徵於民者,雖土産常獻之物,必給其本價,或蠲減他徭,俾有所償其勞,而今此捕蛇,則以其至難至苦之役,曾無所給價蠲徭之惠者,實有違於我聖上視如傷之本意,亦願俯詢於有司之臣,此後蛇油丸當次之邑,則許減其相當民役,俾無偏苦之弊,幸甚。且有事屬鄰境,而弊在目覩,不得不仰達者,平薪鎭者,卽古之監牧,而自甲寅年罷牧場設營屯,仍割數三邑土地,開鎭分界,屬之本營者也。當初罷牧設屯之時,任事者之不善擧行,姑捨勿論,只以見今民弊言之,列邑則一結所收之米,無過二十三斗,而該鎭境內,則不問田與畓,一結多至五十餘斗,雖過豐歲,民無甔石之餘,列邑則良丁之民,各有分隷,苦歇異役,番納殊時,而該鎭軍伍,則非但額多丁少,所屬偏於一營,或有一室三四丁,則每當收布之際,數十餘金,一時倂徵者多。且稅船候望護送之節,雖雄州大縣,不無其弊,而至於該鎭,則監校差立,輪責於數少之民,民無終年安業之暇,其他種種弊端,難以悉擧,以此民不堪其苦,皆願還屬於諸邑,而無處告愬,將至有渙散之慮。蓋其設置排布及凡百酬應,與郡縣無異,而只有需用之費,別無區劃之資,則其斂民無節,固亦必至之勢,而凡諸公納,其色品之高厚,催科之迫急與鎭屬輩憑藉侵剝之苦,有不可禁止。若是則民安得聊生而不至於騷怨耶?竊伏念此鎭形便,初無係關防要害者,而居然大設衙門,廣置部曲,不恤隣疆之割裂,不計國用之損費者,專爲本營置屯之故,而今其弊乃至於民不奠安,則屯將不久自廢,而鎭亦無所恃矣,是豈朝家開鎭置屯之本意也哉?臣聞外邑之有營屯者多矣,而當其收稅之時,或自營差遣人員,或自邑收捧上納,民不言苦,稅亦無損,然則此鎭之設,徒見其無益有害,而旣設之鎭,不可遽言其罷,伏願亟令廟堂,講究其祛弊之方,俾居民無渙散之患,營屯有設置之效焉。今臣所言,或因稅納與進獻事,或係舟橋司及營屯,甚知難重,未宜論列,而弊關民情,妄陳至此,僭越之罪,固無所逃,至若邑瘼之有涉煩瑣者,亦不敢塵徹,以增其猥屑之誅焉,臣無任云云。省疏具悉。爾以侍從,出典芻牧,不待勤諮之擧,能以邑弊民瘼,有此疏陳,今日酬應雖煩,覽卽賜批,以示嘉尙之意,而稅納之昔彼今此,尙有鳧鶴之歎,況京納所費,甚於島輸云乎?湖西稅運之愆期,必由舟司船人之逗遛,日前飭諭,果然不錯,蛇油丸之弊,亦必然矣。平薪鎭事,罷牧設屯,弊反甚焉,則烏在其蠲減該寺稅總之意乎?竝令廟堂,劃卽回啓,其中可以詳覈者,亦卽拔例擧行,以爲期於蘇弊之地。
己未十月二十日辰時,上御熙政堂。藥房入診,方物封裹看品,日次儒生殿講比較,上齋生製述比較,試取入格儒生,同爲入侍時,行都承旨李集斗,行左承旨李尙度,右承旨申獻朝,左副承旨沈象奎,右副承旨徐有聞,同副承旨崔獻重,記事官洪奭周·金啓溫,記注官承膺祚,記事官李存秀,以次進伏訖。上曰,方物則承旨二人下去擧行,抽栍,戶判亦爲檢飭也。象奎·有聞承命看品訖。象奎曰,今日當爲七試官,而一員未備,何以爲之乎?上曰,侍衛中,騎郞誰也?象奎曰,趙夢璟云矣。上曰,不必備員,置之,可也。仍敎曰,都堂封裹時,戶判不可不進去,試官則減下宜矣。命書榻敎曰,讀券官趙鎭寬,都堂進去代,兵曹判書李在學爲之。仍敎曰,兵判出去,改服後入來也。在學曰,臣於日前宮城巡審時,見景秋門守門將入接處,在於門與墻之間,而非但年久頹傷,柱短簷低,廣不滿數間,高不過一丈,莫重宮城之內,所見極爲未安,分付戶曹,略加修葺似好,故敢此仰達矣。上曰,依爲之。出擧條引儀唱試官以下行禮,試官右議政李時秀,禮曹判書金文淳,兵曹判書李在學,大司成李晩秀,直閣金近淳,副校理洪樂安,修撰朴崙壽,以次入庭行禮訖,陞殿進伏。時秀曰,昨今日氣稍寒,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。上曰,藥房日次啓辭,以知道書出,可也。獻朝承命書之。時秀曰,旣承藥院批旨,醫官等,使之入來許診,何如?上曰,置之。時秀曰,表文規式,例爲四行,而丙辰年,因禮部知委,添一行爲五行矣。自今以後,事面與前有異,且見回還進賀使所謄勅書,亦皆用四行,今番表文,亦以四行磨鍊,似爲合宜,故敢此仰達矣。上曰,依爲之。出擧條時秀曰,陳賀方物緣由咨,誤以謝恩方物撰出。故今方改撰,而此是已爲啓下者,故一邊出草,一邊仰稟矣。上曰,誰所撰出也。時秀曰,文衡撰進矣。上曰,卽爲改撰,而自政院催促考覈,可也。時秀曰,都堂封裹,今日殿座相値,何以爲之乎?命書榻敎曰,都堂方物看品封裹,坐起雖値殿座,仍爲擧行。仍敎曰,卿則就坐,比較儒生,使之應講,而應製儒生,自政院頒紙,使之製進,入格儒生,頒賞後入侍,可也。假注書尹致永進伏。有聞曰,上下注書,備員登筵,而假注書尹致永,無端追入,事體所在,誠甚未安,所當重勘,而本院請推之外,無他可施之罰,何以爲之乎?上曰,推考,可也。出擧條進士趙琮鎭·金碩鉉·金用默等,以次進講訖。上曰,金碩鉉之講,善爲矣。以如許老儒,突誦大篇,不錯一字,豈非雄經乎?命存秀呼碩鉉新來訖。崙壽·樂安持懸題紙進伏。命文淳書賦題原泉答徐子,限八刻,尙度跪啓請宣敎,宣敎官懸題訖。上曰,申飭禁漏,每刻來告,而雖不可過限,亦不當草率呈券,以此令諸生知悉。試官則權退試所,承旨外史官,輪回交替,而出榜前儒生,勿爲出送,考券時,許令圜視,一依前日更試例事,分付。仍命入格儒生等頒賞。引儀唱入格儒生四拜訖,應製儒生趙良鎭等八人,以次進奏姓名。命退,至布帳內製進,又命入格生陞殿,進士金熙臣等,以次進奏姓名。命退出,通禮跪啓禮畢,試官·承史以下竝權退。
己未十月二十日午時,上御熙政堂。右承旨·同副承旨入侍,科次同爲入侍時,右承旨申獻朝,同副承旨崔獻重,記事官金啓溫,記注官承膺祚,記事官李存秀,讀券官李時秀·金文淳·李在學,對讀官金近淳·朴崙壽·洪樂安,以次進伏訖。上曰,時限已過,限後儒生,卽爲出送,考券時儒生,許令陞殿,可也。命考券。時秀曰,試券中有誤爲踏印處,當該收券官,當拿問嚴處矣。上曰,分揀,可也。上曰,都承旨入侍。賤臣承命出傳,行都承旨李集斗進伏。上曰,考覈承旨入侍。賤臣承命出傳,左副承旨沈象奎,右副承旨徐有聞進伏。上曰,考覈文書催促,今日內雖難爲之,各別嚴飭,可也。命坼榜訖。陞殿儒生等先退。命呼新恩新來。仍命獻朝書傳敎曰,今十月朔日次儒生殿講純通,上齋生製述居首比較進士金碩鉉,又爲純通,進士具康,又爲居首,日次講有特敎賜第,載在通編。且別爲比較,竝直赴殿試,講純通比較入格進士趙琮鎭·金用默,賦二下進士崔壽亨·李東師,七言二十韻排律三上進士趙良鎭·李在璣,七言古詩三上進士成烈,生員李英王,竝直赴會試,講通生員任壽益·李猉峻·許綜·李志淵,進士韓允鎭,各給二分,箋三中進士趙學愼,比較時限後,令內閣比等於入格儒生施賞。獻朝曰,儒賢之特贈爵諡,例有致祭之擧。故儒臣韓元震贈職後,賜祭之尙今未行,甚是欠事,贈職宣誥後,致祭,似好矣。上曰,依所奏爲之,而不必出擧條,以定奪書出,可也。仍命退,諸臣以次退出。
上在昌德宮。停常參·經筵。
沈象奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,來二十五日朝參日次,而國忌齋戒相値,頉稟之意,敢啓。傳曰,知道。
徐有聞啓曰,明日拜表相値,視事頉稟之意,敢啓。傳曰,知道。
申獻朝啓曰,行大司憲權裕,持平宋知濂未肅拜,執義沈奎魯,掌令鄭澣·南惠寬,持平柳遠鳴呈辭,監察茶時之意,敢啓。傳曰,知道。
傳于申獻朝曰,諸承旨持公事入侍。
以京畿監司徐鼎修狀啓,左議政沈煥之,龍仁出往時,監司以下各務差使員,陪行一竝除之事,傳于徐有聞曰,大臣初拜焚黃之行,應爲之格例,不可太簡,依例備待之意回諭。
沈象奎,以御營廳言啓曰,本廳軍色從事官尹命烈,謂有身病,連爲呈遞,屢度申飭,終不行公,以致價布捧上之愆期,揆以事體,極爲未安,令該府拿問處之,何如?傳曰,允。文從事設置之法何如,而近來有名無實,一任其取便,不惟該營受弊,其弊歸於外邑軍民,寧不駭痛之甚乎?此後或以武郞替役,又或遲滯捧下之文,從事官,施以違制之律。如是嚴飭,而該將臣掩護不卽草記,則其將臣,亦使都相草記論罪事,書付三營壁上,以爲遵行之地,可也。
以尹命烈囚單子判付內,付過放送爲良如敎。
徐有聞,以承文院都提調意啓曰,本院提調,近甚數少,且或有故,今此使行回咨査對等事,俱難擧行,行上護軍李祖源,判中樞府事金載瓚,兵曹判書李在學,議政府右參贊徐邁修,行護軍李祖承,漢城府左尹曺允大,行護軍李益運·金達淳,竝還差,刑曹參判李冕膺,兵曹參判金履翼,行承政院左承旨李尙度,行護軍兪漢謨,戶曹參判李基讓,漢城府右尹李翊模,前參判尹行元,亦爲差下,使之察任,何如?傳曰,允。
李集斗,以司饔院監膳提調意啓曰,漁夫貢人等呼訴內,冬節已屆,魚族深入,設網屢日,勢難捉得,將至闕供之境云。每年如此之時,以他可合之魚及活鷄,例有參半代封之規,而莫重御供,自下不敢擅便,惶恐敢啓。傳曰,代封,可也。
沈象奎,以兵曹言啓曰,今十月二十一日武臣賓廳講書日次,而中日相値,不得爲之之意,敢啓。傳曰,知道。
己未十月二十一日辰時,上御誠正閣。諸承旨持公事入侍時,行都承旨李集斗,行左承旨李尙度,右承旨申獻朝,左副承旨沈象奎,右副承旨徐有聞,同副承旨崔獻重,記事官洪奭周·金啓溫,記注官承膺祚,記事官李存秀,以次進伏訖。獻朝以吏房無公事先退,集斗讀奏全羅監司趙宗鉉啓本,靈巖郡反庫事,有聞讀奏黃海監司朴基正啓本,公都會設行事,命書判付。象奎·尙度·獻重以無公事竝先退,命書御營廳草記批答訖。敎曰,此草記,招致三營從事官分付,而亦令備局載之謄錄。向來飭敎之後,又復如是,廟堂何不察飭乎?此意另加分付。奭周承命出傳。上曰,備局有司堂上入侍。出榻敎賤臣承命出傳,與有司堂上李書九,偕入進伏。上曰,向來咨文,當以賀儀爲辭,而聞以謝儀製送,今番又踵前誤云,果何故耶?書九曰,今番始覺其如此,取考向來草本則果然,而彼中似或以此執頉矣。上曰,其時誰所看檢,而若是不察耶?書九曰,其時非不査對,而全然不察,近來則文衡主管槐院事務矣。上曰,雖文衡,何能盡知格例,而此專由於無事知之吏而然矣。書九曰,近來槐院吏隷所見果寒心,書員只是六人,而全無解事者。至於今番事,非特咨文之做錯而已。向來表文之當爲四行者,亦以五行爲之,此亦矇未覺察而然矣。上曰,彼中亦不無以此執頉之慮,今番使行時,使之善爲說辭好矣。使行今雖未返,而事旣追覺,則循例齎去,初不照檢之罪,不可無一番論勘矣。書九曰,首譯事,亦甚駭然矣。上曰,今番下番玉堂所製進表文,多有妄發處矣。古例非時急撰出之事,則元無分排於玉堂下番之例,而近來則轉成謬習。至於使行表文,皆用此例,藝館擧行,亦豈不駭然乎?書九曰,前則表文撰出後,公事提調,例爲看詳,大臣亦爲照檢後入啓矣。今番則因其忙急,提調亦未及看過云矣。上曰,大臣之照檢於此等文字,自是古例。雖以近例言之,先朝末年陳賀設行之時,箋文撰進,每多急速。其時大臣,如麟漢之不文,世所共知,渠亦不自居,而文衡撰進之箋文,一筆句抹,使之改撰,爲文衡者,亦不敢以此引義,蓋公堂體例之嚴,有如是矣。近來則雖知製敎所撰,大臣亦不欲可否,卽此可見紀綱之不如古矣。三代以前,道之以德,齊之以禮,三代以後,德禮之外,又有刑焉,已可見世級之漸降。今也則非但德與禮之不行,竝與刑法而蕩然無餘,刑者非必謂刑罰之刑,所以維持紀綱者,卽刑也。之綱之紀,卽爲治之具,而譬之於今人之着網中,前繫若緊結,則初雖有拘束之難,其在收斂精神,實有惺惺之效,紀綱之有關於收拾整頓,可以反隅於是矣。今則入而居家,旣無拘檢,出而立朝,仍又放倒,畢竟將至何等貌樣乎?大抵近來弊習,非必傑驁放縱,不欲做國事而然也。雖欲做事,不知可做之方,此蓋無事之時,不曾講究而然矣。仍敎曰,湖南年分,比丙辰摠,所加請爲幾結耶?書九曰,較丙辰,似添三千餘結,而大抵比所料,則未免太過,故以七千餘結爲定數矣。上曰,回啓今雖允許,該道臣若又加請,則勢又不可不準許,而廟堂亦必難於遙度,此草記姑爲置之,卿旣句管該道,出言于右相,更爲往復該道臣,較計停當後,卽爲回啓,俾無疏請狀請之紛紜,可也。仍命退,諸臣以次退出。
上在昌德宮。停常參·經筵。
徐有聞啓曰,明日常參·經筵,取稟。傳曰,停。
沈象奎啓曰,行大司憲權裕,持平宋知濂未肅拜,執義沈奎魯,掌令鄭澣·南惠寬,持平柳遠鳴呈辭,監察茶時之意,敢啓。傳曰,知道。其中持平柳遠鳴事,取便尤無狀,講製減下之後,未嘗一番登筵,當此寒殿酬應之時,不知詣臺之道者,處義果何爲哉?中批,下敎勿施,可也。
傳于沈象奎曰,諸承旨持公事入侍。
傳于徐有聞曰,三使臣留待。
傳于沈象奎曰,後日次次對,進定於今日。
傳于徐有聞曰,三使臣入侍。
沈象奎啓曰,諸承旨持公事入侍事命下矣,臣等今方詣閤,而後日次次對,進定於今日,次對日持公事入侍,例不得爲之,何以爲之?敢稟。傳曰,仍爲入侍。大臣·備局堂上引見。
沈象奎啓曰,今日拜表時,兩司無進參之員,除在外·未肅拜傳旨未下外,呈告人員,竝卽牌招,何如?傳曰,無故行公之臺諫,不爲入來,豈有如許道理乎?何必催促,自可入參,請牌勿施?
沈象奎啓曰,卽者義禁府都事來言,議政府右議政李時秀,今方待命於金吾門外,係是大臣去就,敢啓。傳曰,知道。
沈象奎啓曰,卽者議政府錄事來言,右議政李時秀以爲,罪著不愼,震懍靡措,逬出胥命,恭俟嚴誅云。仍納命召,何以爲之?敢稟。傳曰,勿待命事,遣史官傳諭,仍傳命召,卽爲入來參班事,一體傳諭。
承旨前望單子入之,李鼎揆·曺允大·李翊模落點。
曺允大啓曰,新除授行都承旨李鼎揆,時在慶尙道慶州地,斯速乘馹上來事下諭,何如?傳曰,允。
徐有聞啓曰,知義禁徐邁修,旣入闕中,不爲肅謝,直爲出去,事甚未安,推考警責,何如?傳曰,允。
臺諫前望單子入之,大司憲宋煥箕,大司諫李尙度,執義趙弘鎭,司諫朴崙壽掌令洪·李益洙,獻納金熙周,持平南履翼·康聖翊,落點。
刑曹參判·左右尹·禮曹參判·工曹參判前望單子入之,刑曹參判李益運,左尹金達淳,右尹鄭大容,禮曹參判李集斗,工曹參判姜彝正,落點。
吏曹口傳政事,以洪樂游爲禮曹參議,韓用鐸爲兵曹參議,修撰單南履翼,仍任事承傳,兵曹參議單李貞運,參知單韓用鐸。
兵曹口傳政事,護軍李集斗,副護軍申獻朝,崔獻重竝單付。
持平南履翼啓曰,臣於見職,豈有一分堪承之望,而今日拜表,伏奉先參班後謝恩之命,雖不得不進參,而臣旣經掌憲,揆以格例,勢難仍冒,請命遞斥臣職。答曰,依啓,仍任前職。
徐有聞啓曰,今日諫臺,以憲府不備,旣出合啓姑停之望,而執義趙弘鎭,追後詣臺,又以諫院不備,出姑停望矣。合啓事體,至爲嚴重,所當同爲入來,依例傳啓,而不此之爲,一日之內,兩司各出姑停,事未前有,極爲可駭,臣等之不能察飭,萬萬惶悚,而當該兩司諸臺,不可無警,竝從重推考,何如?傳曰,不當呼望而呼望,政院之責,不捧姑停,則何以呼望乎?卿等推考。
以京畿監司徐鼎修啓本,罪人李得賢抱川縣到配事,傳于沈象奎曰,近來上齋生,皆從繩墨,製必可讀,講亦突誦,未嘗有責備之可言,而或値通方外之節製,或當到記寬限之時,必也此等之類混入,未免貽羞於太學者,寧不駭痛之甚乎?然而其在作成之道,不必永棄,李得賢姑爲分揀,各項罪名,未誦諸篇,定限使之一一突誦,一同知館事捧講草記,然後許赴講製之試。此後未及突誦全一經,而冒赴講席,致有現發,則皆當用得賢此例,令泮長嚴飭。
徐有聞,以弘文館言啓曰,本館上番闕直,事甚未安,應敎尹序東,副校理洪樂安·閔命爀,竝卽牌招,以爲推移入直之地,何如?傳曰,允。
沈象奎,以兵曹言啓曰,羽林衛將徐有建,五衛將李性淵·曺允植,俱以身病,無望供職,呈狀乞遞,領軍輪番之任,不可久曠,竝改差,何如?傳曰,允。
沈象奎,以訓鍊都監言啓曰,本局分授都城彰義門西邊第五城廊近處體城三間許,頹圮處,今已畢築,女墻仍爲始役,把守軍兵,撤罷之意,敢啓。傳曰,知道。
沈象奎,以義禁府言啓曰,京畿監司徐鼎修啓本,抱川縣定配罪人李得賢,到配事判付內,姑爲分揀事,命下矣。李得賢,分揀放送事,分付該道道臣之意,敢啓。傳曰,知道。
己未十月二十二日辰時,上御熙政堂。諸承旨持公事入侍,大臣·備局堂上引見入侍,三使臣同爲入侍時,行都承旨李集斗,行左承旨李尙度,右承旨申獻朝,左副承旨沈象奎,右副承旨徐有聞,同副承旨崔獻重,記事官洪奭周·金啓溫,事變假注書李允謙,記注官承膺祚,記事官李存秀,左議政沈煥之,右議政李時秀,行禮曹判書金文淳,兵曹判書李在學,戶曹判書趙鎭寬,知訓鍊徐有大,刑曹判書李義弼,行護軍申大顯·李得濟·申大謙·李漢豐,吏曹參判李書九,刑曹參判李冕膺,行護軍李益運,副應敎趙弘鎭,冬至兼進賀正使金載瓚,副使李基讓,書狀官具得魯,以次進伏訖。煥之等曰,日氣稍寒,聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。上曰,承旨中無公事房先退,有公事則讀奏,可也。尙度讀奏忠淸監司李泰永啓本,罪人等同推開坐事,命書判付。上曰,禮兵房承旨先退,拜表時,三品以下,外位整齊,待次對罷後,卽爲行禮,次對則代房承旨擧行,可也。象奎·有聞先退,集斗·獻朝·獻重,以無公事先退。上曰,次對爲之。煥之曰,今番使行時,臣等擧行,事事昏謬,至於日前咨文事,而尤不勝惶悚矣。上曰,日前右相,以此筵奏,而昨又詳聞於有司堂上矣。大臣則不親細務,何必以此過引,而雖文衡,亦豈能悉諳格例乎?凡係格例間事,專在吏胥之擧行,而近聞槐院絶無掌故之吏云,此亦豈不可悶乎?煥之曰,此事則固非但下吏之罪,而專由於臣等之不察矣。上曰,向來使行入去後,彼中以此爲問云,此亦辱國矣。煥之曰,今番使行表咨文修正入啓時,稽緩顚錯,屢煩飭敎,臣等不能致謹之罪,固已萬萬震惶,而槐院開坐時,取考今年七月使行時詔書順付謝恩咨文,則當有表而無方物,乃以方物進獻之意爲辭,送呈于禮部,大是不審,而使臣屢爲査對,亦無一言正其誤,循例齎去,其所做錯,俱關國體,不可以事過而無警,咨文撰出當該文任及不能覺察之當該使臣,竝施譴罷之典,首譯矇然,不爲提告,亦甚駭然。待其回還,令攸司科治,何如?上曰,依爲之。時秀曰,咨文是何等重事,而如是錯誤,乃於使行回還之時,始爲覺悟者,實是前所未有之事,臣亦屢參査對,而漫不審愼,誠萬萬惶恐。到今旣覺之後,不可只罪撰出之文任。臣與査對時參坐諸堂,竝被譴罰,然後國體可尊矣。上曰,卿言是矣。自卿等難免不審之責,而大官異於庶僚,雖不處分,該院公事堂上,施以不敍之典,其時參坐槐院堂上,越俸一等,考覈承旨罷職,拜表日査對進去政府六曹諸堂,從重推考,可也。出擧條時秀曰,臣獨未蒙勘,當逬出胥命矣。仍退出。上曰,注書出去,大臣去就知來,而其時公事提調之誰某,備堂中一人,出去問之也。益運先退。冕膺以其時考覈承旨退出。煥之曰,平安監司韓用龜,災實狀啓,有草記回啓之命,而臣旣登筵,可以稟處,故敢此仰達矣。其狀本,以爲龍岡等七邑,雹傷霜損之災,合爲一百二十八結二十九負,而今年本道年分,以丁未比摠實結之不足者,爲六百三十餘結,則比摠之外,以其餘結,依例俵災,有不暇論矣。在前如此之時,災結仰請,亦有已例,被災一百二十八結二十九負,特許劃下事,請令廟堂稟處矣。以本道地方之廣大,以今年秋事之登熟,百餘結摠之得此補彼,似爲無難,而旣因舊頉之未充,以致新災之請劃,則亦難强令準摠,從實許減,不無已例,依狀請施行,何如?上曰,依爲之。出擧條煥之曰,慶尙左水使金爀,以寧海漂民事,狀請該府使閔師宣罪狀,令廟堂稟處矣。師宣初不審愼之罪,已被勘處,今無可論,而該水使以管下一守令之勘律,遽請廟堂之稟處者,雖緣其不識事體,亦甚未安,慶尙左水使金爀,從重推考,原狀啓置之,何如?上曰,依爲之。出擧條上曰,此外更有可以稟處者乎?煥之曰,無之矣。上曰,卿則就座,諸宰中奏事人,進前,可也。文淳曰,開國功臣辛克禮後孫辛坪,日前呈單,以爲其墳墓祠版,間經兵燹,不得尋訪云矣。上曰,開國功〈臣〉之如河文忠諸人,似當不祧,而聞或有不然者,此等人,自朝家許復立主,實合於追念勳舊之道,其時元勳不祧之誰爲誰否,竝入於開國靖難佐命三勳,而見漏於不祧者,一一詳問,後日登對時,稟處,可也。益運還奏曰,臣方出問,則伊時無公事提調,故文書監進提調,替行云矣。命書榻敎曰,七月使行時,承文院公事提調未及差出云。譴罷現告,以其時文書監進提調捧入,鎭寬以其時提調先退。上曰,臺諫事駭然矣。拜表時,無端不參,寧有如許事體,各別催促。膺祚承命出。還奏曰,姑未及入來矣。煥之曰,今日拜表時,兩司諸臺,當爲參班,而皆懸病不來,及夫賓對有命,法座早臨,諸臣奏事之後,仍令臺諫進前,屢度催呼,竟無登筵之人,臺閣體例,何等嚴切,而常時行公,旋犯占便之嫌者,揆以朝綱,極爲未安,旣行公而今日不參班之諸臺,竝施罷職之典,何如?上曰,依爲之。出擧條命書榻敎曰,臺諫中未肅拜人許遞,與未差之代,前望單子入之,待下批牌招,先參班後謝恩。煥之曰,拜表時東西成班,法例卽然,而今日軍銜擧案中,書進字者,不過一兩人,其在朝體,不可無警,耆社諸堂及衆所共知情病外,不爲參班之人,捧現告竝推考,何如?上曰,依爲之。出擧條命使臣進前,載瓚等進伏。上曰,卿等將爲萬里行役,須善爲往返也。上使則向來事,不免於欠敬,敬之反爲懈忽,則此等處之每每疎闊,誠悶然矣。副使則聞灣府一境,尙有遺愛云,可知其善做矣,爲之嘉尙。書狀則少年也,必當善爲,不必加勉,而凡事莫如守法奉公四字,近聞邊禁蕩然云,今番則必須各別禁斷,而雖以燕貨一事言之,今行若或有踵舊翔踊之弊,貿遷之際必用一切之法,然後非但有補於一時,實爲益國之道。若或以尙方物種之不得不貿用者,憑藉刁蹬,則雖至闕捧,決不可因此闊狹矣。至如書冊之禁,旣有常板,何必廣冊,而近亦不無漸弛之慮,此又不可不申嚴矣。今番朱書之購貿,自當別論,而至於周易古經,則予之苦心,必欲復舊。蓋此書旣爲聖經之首,而朱子嘗因晁氏之說,改定王輔嗣本,見今印行者,則與朱子之意大異,此宜有一番釐正之道,故當貿之書,昨令內閣,有所錄付矣,果已受去乎?得魯曰,昨果受去矣。載瓚曰,彼若以封冊事爲問,則何以爲對乎?上曰,依近例善對也。命賜使臣煖帽及臘劑諸種。載瓚等先退。允謙回奏曰,大臣今方胥命云矣。上曰,然則注書之所知入者,政院何不爲啓辭也。命書榻敎曰,右議政胥命啓辭,不卽書入之在院承旨,一竝遞差。又命書榻敎曰,承旨前望單子入之,待下批牌招察任。又命書榻敎曰,禮曹·兵曹參議之代,令該曹口傳差出,待下批先參班後謝恩。又命書榻敎曰,詞訟不可曠任,與諸曹亞卿未差之代,前望單子入之,待下批牌招,先參班後謝恩。仍命退,諸臣以次退出。
上在昌德宮,停常參·經筵。
沈象奎啓曰,行大司憲宋煥箕,掌令李益洙·洪,持平康聖翊在外,執義趙弘鎭呈辭,持平一員未差,監察茶時之意,敢啓。傳曰,知道。
李翊模啓曰,玉堂備員間,視事頉稟之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李翊模曰,諸承旨持公事入侍。
沈象奎啓曰,義禁府都事來言,時囚無得過三日滯囚,曾有定式矣。時囚罪人元有朋·鄭光賓,當爲捧供,而知義禁徐邁修未肅拜,同義禁李基讓赴燕,一員未差,只有判義禁洪檍一人,無以備員擧行云。知義禁徐邁修,卽爲牌招,何如?傳曰,允。赴燕堂上許遞,令該曹口傳差出,可也。
以知義禁徐邁修牌不進推考傳旨,傳于沈象奎曰,許遞,一體口傳差代。
李翊模啓曰,吏曹郞廳來言,承旨有闕政事,取稟。傳曰,在外承旨許遞,與未差之代,前望單子入之,待下批牌招。
承旨前望單子入之,李集斗·趙弘鎭落點。
以兵曹堂下武臣朔試射設行單子,判付內,還宮後爲之爲良如敎。
吏曹口傳政事,以黃昇源爲知義禁,金達淳爲同義禁。
沈象奎啓曰,新除授知義禁黃昇源,同義禁金達淳,卽爲牌招,以爲備員開坐之地,何如?傳曰,允。
以承旨房望,傳于李集斗曰,房仍,前望單子入之。
承旨前望單子入之,李尙度·韓用鐸落點。
李集斗啓曰,新除授承旨李尙度·韓用鐸,卽爲牌招,何如?傳曰,允。
韓用鐸啓曰,卽者義禁府都事來言,時囚罪人元有朋·鄭光賓,當爲捧供,而判義禁洪檍,知義禁趙鎭寬,身病猝重,知義禁黃昇源牌不進,只有同義禁金達淳一人,不得備員開坐云。判義禁洪檍,知義禁趙鎭寬·黃昇源,竝卽牌招,以爲備員擧行之地,何如?傳曰,開坐間鄭光賓,姑放。
李集斗啓曰,吏曹郞廳來言,臺諫有闕,政事,取稟。傳曰,明日爲之。
李翊模,以禮曹言啓曰,來十二月二十四日,行宗廟·景慕宮臘享大祭,與宣陵國忌正日相値,親祭取稟。不得循例擧行,何以爲之乎?敢稟。傳曰,攝儀,可也。
沈象奎,以兵曹言啓曰,今月二十六日,一羽禁軍番次矣。該番將有闕之代,依例口傳差出,何如?傳曰,允。
兵曹口傳政事,以南正奎爲羽林將。
沈象奎,以訓鍊都監言啓曰,今十月二十四日,景慕宮展拜時,因兵曹節目,金虎門軍三十名除出,把摠金宅和,哨官張鉉擧率領,挾輦侍衛,集春營軍五十名,哨官沈學祖,領赴于都領營門,東營軍三十名,哨官金壽玉率領,宮大門外把守,還官後,各還直所,而竝待標信擧行之意,敢啓。傳曰,知道。
沈象奎,以御營廳言啓曰,今十月二十四日,景慕宮展拜時,依兵曹節目,弘化門入直軍五十名,集春營入直軍五十名除出,大將臣李得濟率領,弘化門外分左右排立,解嚴後各還本處入直,而竝待標信擧行之意,敢啓。傳曰,知道。
沈象奎,以御營廳言啓曰,本廳千摠李漸運,身病甚重,勢難察任,改差,何如?傳曰,允。
韓用鐸,以義禁府言啓曰,政院啓辭批旨內,開坐間鄭光賓保放事,命下矣。時囚罪人鄭光賓保放之意,敢啓。傳曰,知道。
刑曹啓目,粘連橫城縣監鄭來升矣,李士龍良賤辨別事査啓判付內,該邑數遞之餘,特敎相換,屬耳,縣監鄭來升,姑先從重推考,罪杖一百收贖,公罪施行,何如?判付啓,依允爲旀,議減一等爲良如敎。
行大司諫李尙度,司諫朴崙壽啓曰,臣等於昨日詣臺,憲臣只有二人。執義趙弘鎭,謂有情勢,直爲出去,持平南履翼,仍任前職,以憲府不備,依例姑停而退矣。卽接夜出小報,憲臺承牌,更爲詣臺,則所當相報,臣等聯參合啓,臺體卽然,而迭出姑停,漠未聞知,致使莫重合啓,未免闕却,至被承宣之請推,此莫非臣等昏謬不職之罪,其何可一刻晏然於臺次乎?請命遞斥臣等之職。答曰,勿辭,亦勿退待。
司諫朴崙壽啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,夬正典刑,其餘徒黨,亦令嚴鞫處斷,以折奸萌。措辭見上臺臣去就,不輕而重,昨日憲臺,始以情勢而出去,終又承牌而詣臺,畢竟再出姑停,因致合辭闕啓,有違格例,事涉顚倒,雖以喉院事言之,憲臣更爲詣臺,雖出姑停,諫院旣有無故行公之員,則固當以合啓之意,據例退却,而乃以違例之姑停,遽又呼望,以致一日再停,揆以事體,亦涉不愼,請執義趙弘鎭,施以罷職不敍之典,當該承旨,亦施罷職之典,新除授獻納金熙周,時在慶尙道安東地,司憲府行大司憲宋煥箕,時在忠淸道懷德地,掌令李益洙,時在慶尙道善山地,掌令洪,時在軍威地,持平康聖翊,時在全羅道濟州地,請竝斯速乘馹上來事下諭。答曰,不允。末端事下諭事,依啓。
右議政李時秀箚曰,伏以臣濫據匪據,已過半載,觸事昏謬,無往非罪,居常愧懼,惟大何是竢。乃者咨文事,其慢忽顚錯之罪,尤非尋常僨誤之比,夫表咨等文書,關係何如?査對考覈,法意又何如?雖槐院撰進,六曹參坐,而主其事者政府也。臣乃矇不省察,任其錯誤,論其罪犯,實在於臣,而撰進之文任,參坐之諸堂,竝被譴罰,顧臣獨以職秩之有異,晏然倖逭,不但臣心之萬萬惶愧,在朝家綜核之政,豈容如是?逬出胥命,未蒙恩勘,參班是急,不敢屢瀆,歷宵慙訟,靡所容措,玆敢略控短箚,仰塵崇聽。伏乞聖明,亟降威罰,以尊國體,以安私心焉。取進止。答曰,省箚具悉卿懇,胥命足矣,何更自引?卿須安心視事。仍傳于李翊模曰,此批答,遣史官傳諭,其時槐院,適無公事堂上行公者,文書監進之凡堂,替當坐罷,況於其中有吏戶判重任乎?該堂等,依參坐堂上例越俸,以便卿心,此意傳諭。
行左承旨曺允大疏曰,伏以合辭事體,何等嚴重,而昨日兩司之各出姑停,可謂前所未有,喉院之未卽登時覺察,退却不捧,卽是昏謬不職之罪,而昨旣蒙特推之恩,未敢爲更引之計,惶恧之極,無所自容,乃者臺啓峻發,當該承旨,纔已譴罷矣。原啓雖以當該爲言,而伴直一院,與共周旋,其所做錯,本無異同,諉罪僚員,晏然倖免,揆以廉防,實難自安,玆敢忙陳短章,徑出禁扃。伏乞聖明,俯垂鑑諒,亟削臣職,以安私分,以肅朝綱焉,臣無任云云。答曰,省疏具悉。情勢似然,本職許遞。
執義趙弘鎭疏曰,伏以臣之庸愚譾劣,固不合於三司之任,況今年衰病痼,陳力無望,而特蒙天地父母曲保再生之恩,拔之衆棄之中,置之宿趼之地,館銜除旨,聯翩於數月之內,朽骨復肉,枯荄回春,闔族感恩,隕結是圖,不顧廉防,冒就靑綾之直,亦屢矣。昨又移除亞憲,旣參班而肅命,以臣湯火坑坎,生死向前之心,如例詣臺,豈敢逡巡,而第臣於臺銜,有世所共知之情勢,曾於年前,臣之再從兄尙鎭,除拜都憲,猥陳情勢,獲蒙曲諒之盛德,卽得恩遞,今臣情勢,卽臣從兄之情勢也,從兄旣得於前,則臣敢不仰干於今日乎?昨敢違牌,則喉院不使呼望,至於一日之內,兩司各出姑停,此皆臣昏迷憒憒之致,而臺體之壞損,無復餘地,慙惶之極,尤難仍冒,玆敢冒萬死呼籲於崇嚴之下。伏乞俯賜鑑諒,亟削臣職,俾安私分,仍治臣瀆擾之罪,以肅朝綱,千萬幸甚,臣無任云云。省疏具悉。爾之所辭,可謂皮不存者。
戶曹參判李基讓疏曰,伏以臣昨已陛辭,方到高陽矣。京闕漸遠,益不勝戀結之忱,仍念臣所帶度支佐貳,金吾春秋兼銜,方當出疆之辰,揆以事例,不可仍據,玆敢從縣道拜陳短章仰籲。伏乞聖慈,俯垂諒察,亟許鐫改,以存公格,以安私分,千萬幸甚,臣無任云云。答曰,省疏具悉。疏辭,下該曹稟處。
己未十月二十三日辰時,上御誠正閣。諸承旨持公事入侍時,行左承旨曺允大,行右承旨李翊模,左副承旨沈象奎,右副承旨徐有聞,記事官洪奭周·金啓溫,記注官承應祚,記事官李存秀,以次進伏訖。命有聞書祭享單子攝儀訖,象奎讀奏江原監司南公轍啓本,罪人田春福放送事,允大·翊模·有聞,以無公事先退。命書傳敎曰,明日當由逌瞻門展拜景慕宮,該房知悉。又命書傳敎曰,向以朝士儒生專治朱書者,使之聞見錄聞,大凡人才之於朝廷,係於求之之如何,何況讀書之士,深自藏修者,其肯自至乎?譬如玉不自出,人自採之,鏡不自見,人自照之,叩之則應,其理不忒,而宣綸且有月,尙未見錄聞,今之僞弊,經學雖云忌諱,而予所求之者,旣異於反其所好,則何若是泄泄之甚?經傳與朱文,相須業經,則必先篤信朱子,專治在其中,然而不以一人錄聞,豈或世無讀書之士而然歟?曰無之,則是誣一世也,寧有是哉?待之之久,又不得不煩予一言,宜使大臣銓臣方伯之臣,聽悉之。仍敎曰,此傳敎,外道則自備局錄報,而亦不必用行會之例,以此擧行,可也。命退,承史以次退出。
上在昌德宮。停常參·經筵。
上詣景慕宮。展拜罷,入齋室後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
沈象奎啓曰,明日再明日,翼陵忌辰祭齋戒正日相値,視事頉稟之意,敢啓。傳曰,知道。
韓用鐸啓曰,行大司憲宋煥箕,掌令李益洙·洪,持平康聖翊在外,執義·持平一員未差,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈象奎曰,侍衛軍兵毛具。
李尙度啓曰,吏曹郞廳來言,今日政事爲之事命下,而判書徐龍輔,參判李書九病不來,參議未差,不得開政云。判書·參判,竝卽牌招,何如?傳曰,允。
傳于李尙度曰,左議政留待。
傳于李尙度曰,本宮都提調入侍。
傳于李尙度曰,左議政入侍。
傳于沈象奎曰,軍士房承旨入侍。
李尙度啓曰,吏曹判書余龍輔,參判李書九,牌不進推考傳旨,今方捧入,而開政命下之後,如是違牌,不卽承膺,事體所在,誠極未安,竝更卽牌招,何如?傳曰,允。
有政。吏批,判書徐龍輔進,參判李書九進,參議未差,行左承旨李尙度進。以李庚運爲承旨,鄭尙愚爲吏曹參議,兪漢寧爲大司諫,曺允遂爲執義,金熙洛爲持平,趙恒鎭·柳台佐爲正言,尹命烈爲修撰,金銑爲副修撰,李祖承爲禮曹參判,李顯默爲兵曹參知,李志淳爲濟用判官,柳成逵爲熙川郡守,東恩君單申大觀,檢閱單洪奭周,兼祭酒單宋煥箕,承文提調李祖源·金載瓚·李在學·徐邁修·李祖承·曺允大·金履翼·李益運·李翊模·金達淳·兪漢謨·李基讓·李尙度·尹行元,別軍職李格,今加嘉善,親臨春塘臺試射時,柳葉箭三巡八分,加資事承傳。
再政。兵曹參議單李顯默,參知單李貞運。
兵批,判書李在學,參判金履翼病,參議未差,參知李貞運入直進,右副承旨沈象奎進。大護軍權裕,護軍李鼎揆·曺允大·閔台爀·尹行元,副護軍李儒慶·閔昌爀,副司直高宅謙·李垿·宋知濂竝單付,備邊郞洪聖源,武兼權友仁相換,備邊郞柳豐逵,宣傳官尹敏東相換,備邊郞張彦極,訓鍊主簿李乘運相換,備邊郞李基岳,武兼鄭魯誠相換。
李集斗啓曰,檢閱洪奭周,旣已還付,卽爲牌招入直,何如?傳曰,允。
傳于李尙度曰,贈判樞兼兵判·大提學梁大樸,印其集,表其閭,贈爵賜諡之成命已久,且以故相擧條批答,弁其卷首,仍命文任撰狀,而尙未延諡之故,祭文雖製下,亦不得祗受云。嘗聞嶺邑治蹟甚著,人亦矍鑠,令該曹,勿拘常格,前參議梁周翊,守令差送。
以農圃內官金應齡手本,奉常寺所管田結外,更勿橫侵之意,分付事,傳于李集斗曰,令該寺詳考草記。
李尙度,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則先農壇,祈雨壇,馬祖壇,司寒壇,厲壇壇上,及四面紅箭門墻垣階砌,俱爲無頉,而南壇西邊紅箭門北邊柱根,塗灰剝落,先蠶壇東邊紅箭門橫木朽傷,柱根塗灰剝落,雩祀壇東邊紅箭門北邊柱根,塗灰剝落,漢江壇東邊紅箭門兩邊柱根塗灰剝落,卽爲修改事,分付該監,而先蠶壇紅箭門,橫木朽傷處,則去七月看審時,已爲執頉,卽速修改之意,草記啓下後,移文戶曹,知委繕工監矣。初不修改,以致今番之更爲執頉,其所擧行,萬萬駭然。趁不修改之該監官員,及全不看護之當該部官,不可無罪,竝拿問處之,而此後看護等節,着實擧行事,各別申飭,何如?傳曰,允。
李尙度,以弘文館言啓曰,本館上番闕直,事甚未安,修撰南履翼,卽爲牌招,以爲姑陞入直之地,何如?傳曰,允。
李尙度,以承文院都提調意啓曰,卽因回還進賀使狀啓,禮部頒發詔書順付咨一道,方物移准咨一道,勅書一道,謄本更爲謄來矣。今番進賀兼謝恩使行,所齎去詔書順付謝恩表文,方物移准謝恩表文及禮部回咨二道頭辭,不可不准此咨文中主客司案呈句語,節該釐正,雖以勅書言之,前來謄本中,于字六處,今番皆書以於字,普施之施字,書以被字,進賀表文咨文,亦當一依今本釐改,表文三道,咨文三道,更爲罔夜正書,別定齎表官及禁軍,下送于使行所到處,以爲齎去之地,前齎去表文三道,咨文三道,還付齎表官上送之意,分付使臣處。勅書謄上,何等愼重,而字句錯誤,初不審察,致有此臨時改書之擧,揆以事體,萬萬疎忽,當該回還使臣,竝施譴罷之典,何如?傳曰,允。
李尙度,以議政府左議政右議政意啓曰,謹依下敎,經傳朱書專治人,隨聞見,別單書入之意,敢啓。傳曰,知道。
經傳朱書專治人薦,左議政沈煥之,薦幼學金日柱,牧使任焴,幼學李東允,姜始煥。右議政李時秀,薦幼學尹斗基,進士姜必孝。
沈象奎,以兵曹言啓曰,今日各廳堂下武臣朔試射時,中樞府經歷尹心輝,訓鍊院主簿張漢籌,俱未滿四中,依定式各決棍十度。都摠府都事尹孝達,柳葉箭二中,騎芻一中,以矢數計之,則雖未滿四中,騎芻例爲倍劃,故不爲決棍。部將曺慶夏,訓鍊院奉事李再周等,或稱呈辭,或稱身病,連三次不進,竝依前例汰去,身病及呈辭受由人等,退試次懸頉以入之意,敢啓。傳曰,知道。
沈象奎,以兵曹言啓曰,再昨年九月,因本曹草記,各廳堂下武臣朔試射居首人,施賞事批旨內,連三次居首者,不必別作層節,臨時草記稟旨,以爲施賞之地可也事,命下矣。武臣兼宣傳官金九剛,八月朔試射,以十八矢居首,九月朔試射,以二十一矢居首,今日朔試射時,又以二十四矢居首,三朔試射,連爲居首矣,敢啓。傳曰,加資,可也。
吏曹啓目,粘連觀此戶曹參判李基讓上疏,則以爲臣所帶度支佐貳,金吾春秋兼銜,方當出疆之辰,不可仍據,亟許鐫改亦爲白有臥乎所,地部佐貳之任及春秋兼銜,則自前出疆之臣,元無仍帶往來之例,似當許遞是白乎矣,宰臣所帶遞仍當否,臣曹不敢擅便,上裁敎是白乎旀,至於金吾兼銜,則纔已差代,今無可論,置之,何如?判付啓,依回啓施行爲良如敎。
吏曹判書徐龍輔疏曰,伏以臣猥以無似之賤品,濫蒙不世之洪造,比年以來,揚歷太爀,擔負太重,譬如駑馬之當六輅,片葦之抗萬頃,不顚則敗,自知已明,夙宵悸懼,臨淵履永,未足喩其萬一,果然槐院咨文事出,而臣之觸處矇眛,不能事事之罪,益無所逃矣。噫,國之重事,豈有過於事大,忠信篤敬之道,尤宜致意於文字之間,而臣跡廁六官,名忝槐院,凡有交聘文牒,未嘗不與知,又未嘗不躬參考覈,而前後査對,一味昏謬,任其錯誤,莫之覺察,論其辜負,合被大何,譴罷之典,猶屬薄勘,而曾未幾日,恩諭遽降,罰止越俸,爵秩自如,惶隕恧蹙,若無所容。莫重者國體也,莫嚴者公法也。有罪未勘,是謂倖逭,倖門一關,所關非細,開政有命,承膺無路,玆敢冒陳短章,仰瀆崇嚴。伏乞聖明,亟命攸司,勘臣不職之罪,以重國體,以嚴公法,不勝幸甚,臣無任云云。答曰,省疏具悉。卿其勿辭行公。
己未十月二十四日卯時,上詣景慕宮。展拜入侍時,行都承旨李集斗,行右承旨李尙度,行左副承旨李翊模,右副承旨沈象奎,同副承旨韓用鐸,記事官洪奭周·金啓溫,記注官承膺祚,記事官李存秀,直提學李晩秀,直閣金近淳,以次隨駕。上具翼善冠·衮龍袍,乘輿出交泰門·永淸門·明政門·弘化門,入逌瞻門·日瞻門,至神門外降輿,仍詣版位前,行再拜禮,仍詣廟內奉審訖,還御齋殿,命左議政及本宮都提調入侍。用鐸,與左議政沈煥之,本宮都提調李時秀,進伏。上敎煥之曰,何日欲爲復路耶?煥之曰,似當在晦初間矣。上曰,今番薦人之規,自異於抄選,已爲錄送幾人耶?煥之曰,臣則以金日柱等四人應薦矣。時秀曰,臣則以尹斗基·姜必孝兩人錄送矣。上曰,尹斗基誰也?時秀曰,故忠臣尹烇之孫,而經學與朱書之工,甚有名稱云矣。上曰,回還使渡江,當在何間云耶?時秀曰,回還使臣渡江,似在晦初,表咨文中承準日字,當以何間塡書乎?不可不稟旨擧行,故敢此仰達矣。上曰,承準日字,塡以回還使臣渡江狀啓入來之日,可也。出擧條命大臣退出。少頃,通禮啓外辦,上乘輿出日瞻門·逌瞻門,入弘化門·明政門·永淸門·交泰門還內。諸臣以次退出。
己未十月二十四日辰時,上御便殿。軍士房承旨入侍,來待諸臣追後入侍時,右副承旨沈象奎,記事官金啓溫,記注官承膺祚,記事官李存秀,以次進伏訖。上曰,來待諸臣入侍。出榻敎賤臣承命出傳,與水原留守徐有隣,狀勇大將申大顯,偕入進伏。上曰,畿伯落後入來,肅單尙不入呈,必是隨往而然。若隨往則反有貽弊列邑之慮,其隨往與否,出問,可也。賤臣承命出問,回奏曰,隨至城外,落後入來云矣。上曰,京畿監司入侍。出榻敎賤臣承命出傳,與京畿監司徐鼎修,偕入進伏。有隣曰,長樂隊入防,在來初中,衛將林泰遠,當率領入直,而身病猝重,勢難察任,今姑改差,其代,令該曹口傳差出,待下批,趁卽擧行,何如?上曰,依爲之。出擧條大顯曰,外營遙領部將李運植,除拜宣傳官矣。其代,當以額外狀勇衛差送,而額外乏人,難以排擬,今番則自外營差代之意,分付,何如?上曰,內營差出,旣有節目,若値參下乏人之時,則內營前銜哨官及額外狀勇衛已出六人中,一邊推移差出,具書入望單,可也。出擧條鼎修曰,各驛釐弊節目,前道臣李在學在任時,已爲成出,而猶有所未及停當者。蓋其永久無弊,莫如加立馬匹,而各驛卜馬,多有有名無實,就其中限三十匹,位田畓除出,換立騎馬,則凡干公役,以不至太苟艱,卜馬旣爲騎馬,則當以騎馬例給價,其給價之節目,臣營略有拮据之道,以此定式施行似好,故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
藥房都提調李時秀,提調金文淳,副提調李集斗啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
沈象奎啓曰,臣象奎,入直禁軍戎器點考,進去下直之意,敢啓。傳曰,知道。
沈象奎啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于李尙度曰,左承旨入侍。
傳于李貞運曰,左副承旨入侍。
傳于沈象奎曰,軍士房承旨入侍。
洪奭周遷轉,代以金箕殷爲假注書。
李貞運啓曰,假注書金箕殷,時無職名,令該曹依例付軍職,冠帶常仕,何如?傳曰,允。
兵曹口傳政事,以尹壽民爲外營衛將。
以尹仁基·申光祜囚單子判付內,附過放送爲良如敎。
李尙度,以弘文館言啓曰,本館下番闕直,事甚未安,新除授修撰尹命烈,副修撰金銑,竝卽牌招,以爲推移入直之地,何如?傳曰,允。
沈象奎,以兵曹言啓曰,卽伏見南兵使崔景岳狀啓,則南北各邑鎭堡,今秋官鎭門聚點時,分送褊裨摘奸,則聚點果如正操例,軍額亦無闕點之弊,而軍器什物服色器械,有執頉處,故該邑鎭座首將官等,分輕重決棍懲礪爲辭矣。軍器什物,係是陰雨之備,而常時不能修改,致有此執頉之擧,其在戎政誠甚疎忽,執頉邑鎭當該守令·邊將,竝從重推考,何如?傳曰,允。
沈象奎,以兵曹言啓曰,來十一月十二月當上番騎兵二百三十六名,依定式,本曹點考後,仍令該曹襦衣題給之意,敢啓。傳曰,知道。
沈象奎,以壯勇營言啓曰,外營遙領部將李運植遷轉代,依節目,當以額外壯勇衛參下中差出,而時無排望之人,謹遵擧條批旨定式,今番則額外壯勇衛前銜參上及前銜哨官中,通融差擬之意,敢啓。傳曰,知道。
李翊模,以戶曹言啓曰,時御所內各司雨漏處,修改,慶熙宮差備內及內各司雨漏處修改吉日,令日官池景喆推擇,則今十月二十七日卯時爲吉云。以此日時擧行,何如?傳曰,允。
沈象奎,以備邊司言啓曰,卽見江華奉命宣傳官鄭周誠狀啓,則以爲戶南庫玄·黃兩庫所在各種較檢反閱木,則抽栍尺量間,有麤劣未準尺者,銀子則天銀五千四百八十七兩五錢內,一兩爲縮,丁銀二萬七百五十五兩一錢內,一兩爲剩,而銀品名色,大相不同。且丁銀銀片中心,透出三綠者,間或有之。故刀抹看審,則雜鐵交合,宛然無疑。司倉戶曹倉,丁巳條時留庫米四百三石內,庫子無面爲十二石,而五十一石,抽栍斛量,則欠縮爲十石,戊午條時留庫米爲八千八十七石內,一百六石,抽栍改量,則每石欠縮多或爲二三斗,少或爲八九升,合量縮爲十七石,而七十六石,則地垈濕氣上透,石子腐傷,改量換石,則欠縮爲十三石,丁巳條,則非但欠縮,米色麤劣,戊午條,比丁巳條稍勝,今春還分時,盡分丁巳條,然後犯分於戊午條,而遺置丁巳條四百三石,致此欠縮二十餘石者,有違用舊蓄新之法意爲辭矣。天丁銀,雖有些少剩縮,都數則無欠,銀片之雜鐵交合,似由於星數之稍劣,而未見奸弄之跡,別無可論,木品之升尺麤短,若非捧上之不能照檢,必是下屬之從中幻弄,而事在年久,雖難一一追究,此後則另飭收捧之節,申嚴典守之法,凡百上下,必須用舊蓄新,俾莫重公貨,漸有充實之效,至於倉穀一款,二十萬元摠,每年留庫之米,未滿一萬,保障重地,積聚之枵然,固已萬萬寒心,而所謂留庫之穀,有名無實,又皆如此,丁巳條之庫屬欠逋,米色麤劣,姑舍勿論,戊午條一百六石抽栍改量,所縮至爲十七石之多,以此推之,八千餘石量縮,將不知爲幾石,新捧之穀,未過一年,苟非色庫輩之用意作奸,寧有是理?雖未必逐石不完,大體則槪可知也。以此分還,小民之受弊,將何以支堪乎?不飭之責,專在守臣,該留守洪明浩,爲先從重推考,留庫穀物,使之一竝斛量,欠縮實數,卽爲嚴覈準充後,形止狀聞之意,分付,何如?傳曰,允。
己未十月二十五日辰時,上御誠正閣。藥房入診,左承旨同爲入侍時,藥房都提調李時秀,提調金文淳,副提調李集斗,行左承旨李尙度,記事官金啓溫·李存秀·洪奭周,醫官柳光翼·金孝德·白成一·李周憲·李惟鑑·丁希泰·吳千根,以次進伏訖。時秀等曰,日氣漸寒,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀曰,醫官等今方待令,使之入診,何如?上白,置之。上敎文淳曰,泰安倅疏中,說舟橋之弊,卿等見之乎?文淳曰,見之矣。時秀曰,湖西再運,或云有其弊云,而此則專係於守令矣。上曰,定限之說,未知何如,卿等探問物情,可也。文淳曰,定限則似有少益矣。上曰,舟橋設置以後,船隻之何時裝載,何日到泊之日字,溯考抄出,作爲一冊子,以爲憑考,可也。時秀曰,表咨文今日正書,明日考覈安寶,再明當下送矣。命藥房先退,上曰,左副承旨·軍士房承旨入侍。賤臣承命出傳,與左副承旨李庚運,右副承旨沈象奎,進伏。命書公事判付。又命書傳敎曰,政府薦單先入,而銓堂泮長道臣,薦單齊到,然後當有措處,待齊到,該房更爲取稟。仍命退,承史以次退出。
上在昌德宮。停常參·經筵。
沈象奎啓曰,明日常參·經筵,取稟。傳曰,停。
李尙度啓曰,宣傳官李格,今日加資肅拜單子,誤以同知中樞府事書呈。臣之矇然捧入,不勝惶恐,而奏御文字,何等謹嚴,有此錯誤?事甚駭然,所當重勘,而本院請推之外,無他可施之罰,何以爲之?敢稟。傳曰,可謂無不對,何責乎武臣,推考後勿施,使之更呈,政院事駭然,卿則遞差。
傳于沈象奎曰,同副承旨入侍。
承旨前望單子入之,金祖淳落點。
傳于沈象奎曰,身病及不爲仕進承旨許遞,與未差之代,前望單子入之,待下批牌招察任。
傳于沈象奎曰,雖有處分,其實則槐院之事,非可專責於政院者,前承旨李冕膺·洪義浩敍用,前執義趙弘鎭事,容有可恕,與其時該房承旨,亦爲敍用。
承旨前望單子入之,閔台爀·兪漢寧·徐有聞·趙弘鎭落點。
以左副承旨徐有聞,右副承旨趙弘鎭牌不進罷職傳旨,傳于閔台爀曰,只推。
以應敎尹序東,副校理洪樂安·閔命爀牌不進罷職傳旨,傳于沈象奎曰,只推。
以修撰南履翼牌不進罷職傳旨,傳于沈象奎曰,只推。
李庚運啓曰,承旨座次單子中,大司諫兪漢寧,以副護軍誤書以入,臣之矇然捧入,不勝惶恐,座次單子,今方改書以入,而奏御文字,不爲審愼,致有此誤書之擧,事極未安,當該吏曹堂上,推考警責,何如?傳曰,允。政院之做錯,何其多也?爾亦遞差,前望單子入之,待下批,牌招察任,可也。
承旨前望單子入之,李貞運落點。
傳于閔台爀曰,右承旨·右副承旨批下,牌招察任。
沈象奎啓曰,吏曹郞廳來言,臺諫有闕,政事,取稟。傳曰,當日爲之。
閔台爀啓曰,注書有闕之代,前注書洪奭周被薦人李弘謙·李允謙,薦狀依例成送吏曹之意,敢啓。傳曰,知道。
有政。吏批,判書徐龍輔進,參判李書九在外,參議鄭尙愚在外·未肅拜,左副承旨李貞運進,以李義鳳爲大司諫,李龜雲爲副修撰,李翊模爲戶曹參判,李殷模爲兵曹參知,李書九爲同經筵,朴魯榮爲司宰主簿,洪奭周爲注書。
兵批,判書李在學病,參判金履翼病,參議李顯默入直進,參知李殷模在外,同副承旨沈象奎進,僉知單尹壽民,護軍李尙度·李翊模·李集斗·李冕膺·李基讓,副護軍韓用鐸·洪義浩·李庚運,副司果權友仁·李乘運·尹敏東·鄭魯誠,竝單付。
閔台爀啓曰,新除授注書洪奭周,卽爲牌招察任,何如?傳曰,允。
傳于閔台爀曰,左承旨許遞,前望單子入之。
備忘記,留門時公事擧行遲滯當該畿伯,罷職。
閔台爀,以內醫院都提調·提調意啓曰,關東封進人蔘,前後申飭,非止一再,而今番十月令納人蔘當捧十四斤四兩內,所捧爲八斤二兩零,退却爲六斤一兩零。御藥事體,何等嚴重,而不善察飭,退却之數,若是夥然,其在警勵之道,不可只令改納而止。江原監司南公轍罷職,領納差使員平昌郡守李廷顯,令該府拿問處之,當該審藥,移法司從重科治,何如?傳曰,允。
沈象奎,以御營廳言啓曰,本廳來十一月十二月兩朔應立左部前司屬慶尙右道五哨軍兵五百十七名,今已逢點整齊矣。十一月初一日,與前部後司軍兵,替代立番後,舊軍放送之意,敢啓。傳曰,知道。
沈象奎,以御營廳言啓曰,本廳來庚申正月二月兩朔應立左部左司屬慶尙右道五哨軍兵,十二月二十五日,京中逢點,正月初一日,與前司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
左副承旨徐有聞疏曰,伏以,臣事事昏謬,無往非罪,至於向者臺諫去就事而極矣。夫臺啓事體何如,而合辭尤重,此而不審,其罪不輕,一日之內,兩司各出姑停,致使合啓,闕而不傳,論其罪犯,臣實爲首,特推之下,不敢更煩,祗益懍蹙,果然臺論峻發,譴罷之典,至及於臺臣,臺臣之不及周旋,實由喉院之不善擧行。臣罪臣固受以爲過,緣臣昏謬罪,及臺臣,撫心自愧,抗顔無所,薄罷旋敍,天牌繼降,而臣之情勢,固自如矣,何敢憑恃寵靈,揚揚冒進乎?玆以隨詣朝房,拜章自劾。伏乞聖明,亟治臣罪,以爲爲人臣不職者之戒焉,臣無任云云。省疏具悉。爾其勿辭察職。
右副承旨趙弘鎭疏曰,伏以,臣之日昨做錯,大失臺體,昏謬極矣,慙愧切矣。前陳一疏,略陳悚蹙之忱,竊想聖上,亦已俯燭之矣。臺評峻發,受而爲罪,縮伏訟愆,曾未幾日,而銀臺除旨,又下此際,臣感極驚惶,莫知措躬之所也。顧此情勢,誠不敢憑恃寵靈,揚揚冒進,隨牌詣闕,拜章自劾。伏乞聖明,亟遞臣職名,以安賤分焉,臣無任云云。省疏具悉。爾其勿辭察職。
己未十月二十六日辰時,上御重熙堂。同副承旨入侍時,同副承旨韓用鐸,假注書金箕殷,記事官李存秀·洪奭周,以次進伏訖。命書傳敎曰,承旨前望單子入之,待下批,牌招察任。又命書傳敎曰,望筒之具鑰匙入啓,法意,何如?昔有承宣尹東昇,因落點望筒中,謄紙之混下,其時風裁,至今爲院中之美事,昨以吏批前政啓下望紙,混入於兵批口傳望筒者,古今人之擧職溺職,何太相反乎?當該承旨沈象奎及政官,從重推考,吏房承旨,推考。因命退,承史以次退出。
上在昌德宮。停常參·經筵。
沈象奎,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
沈象奎啓曰,明日常參·經筵,取稟。傳曰,停。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。十三行力割
沈象奎啓曰,前京畿監司徐鼎修所佩密符還納修正次,密匣請出之意,敢啓。傳曰,何可今始來納乎?不可罷職而止,拿處,其代差出間,令都事權察。
傳于沈象奎曰,備堂之擅離編輯之所者,當該騎堂竝禁推。
傳于沈象奎曰,皤皤白髮,長在於執戟守門之列,每所矜念,兼欲臨北營,明日局出身等當試射,試官訓將·御將,兵曹·摠府入直堂郞爲之,力難射的者,試以小布技,未嫺弓者,代以鳥銃,以此分付。
以左議政沈煥之焚黃後,入來肅拜單子,傳于沈象奎曰,法之不行,自大官犯之,嚴飭騎郞,勿納大官卿宰於敦化·金虎之間,則卿雖不知入來,騎郞何無一言乎?其在信令之道,不可顧見大臣,當該騎郞爲先出付,明日殿座時待令,若此則卿兼有不能檢飭具僚之責,由前由後,不可曲恕,施以不敍之典,此意,史官傳之。二行刀割
傳于沈象奎曰,當該宣傳官,當嚴處,記過待令。
沈象奎啓曰,卽者扈衛廳軍官來言,大將臣沈煥之,方在罷職不敍中,摠察無人,印信來納,何以爲之?敢稟。傳曰,訓局都提調兼察。
傳于沈象奎曰,明日北營殿座時,訓局步軍五哨,馬軍一哨,禁軍三番隨駕,餘皆除之,當以步輦往來,別雲劍·雲寶劍竝置之,侍衛入直擧行。
沈象奎啓曰,禮曹郞廳來言,明日北營親臨試射時,儀註節目,當爲磨鍊以入,而判書金文淳禁推,參判李祖承,參議洪樂游罷職,不得擧行云,何以爲之?敢稟。傳曰,參議前望單子入之。
禮曹參議前望單子入之,李魯春落點。
沈象奎啓曰,禮曹郞廳來言,明日北營殿座時,儀註節目當爲磨鍊擧行,而參議李魯春未肅拜,不得擧行,更爲牌招,何如?傳曰,先爲擧行。
沈象奎啓曰,兵曹郞廳來言,明日北營親臨試射時,侍衛及守宮,當爲備員,而判書李在學,參判金履翼,方在禁推中,參議李殷模在外,只有參知李顯默一人,守宮他無推移之路云,何以爲之?敢稟。傳曰,在外堂上許遞,前望單子入之。
傳于沈象奎曰,兵曹入直堂上遞差。
兵曹堂上前望單子入之,參議李敬五,參知李儒慶,落點。
以兵曹參知李儒慶肅拜單子,傳于沈象奎曰,不卽肅拜兩騎堂,遞差。
兵曹口傳政事,行副護軍李儒慶單付。
傳于沈象奎曰,甚憊矣,明日北營殿座時出還宮,當用駕轎,試官以下,依內試射例,時服隨駕,御將習陣進去,代摠戎使爲之,兵曹時無行公堂上,出番摠管一員代直,別侍衛則壯帥爲之事,分付。
沈象奎,以壯勇營言啓曰,本營楊根·加平鄕武士下番試射放時,優等人別單及入格人賞格,別單書入之意,敢啓。傳曰,知道。
沈象奎,以刑曹言啓曰,依下敎,傳命不善擧行司謁申敬玄,決杖一百後,咸鏡道富寧府定配所,卽爲押送之意,敢啓。傳曰,知道。
上在昌德宮。停常參·經筵。
還宮後,內閣·政院·藥房口傳問安。答曰,知道。
徐有聞啓曰,玉堂備員間,視事頉稟之意,敢啓。傳曰,知道。
沈象奎啓曰,行大司憲宋煥箕,掌令李益洙·洪,持平康聖翊在外,執義·持平一員未差,監察茶時之意,敢啓。傳曰,知道。
沈象奎啓曰,司僕內乘來言,捲窓,取稟。傳曰,掩窓。
傳于沈象奎曰,院中有同副之擧行,可謂一其足矣,而代押莫重,當追到試所,其間五衛將柳得恭·白東遠·金洪運,假承旨差下。
傳于沈象奎曰,侍衛軍兵毛具。
四十五行刀割沈象奎啓曰,來十一月初一日,宗廟朔祭獻官鄭大容,方在拿處中,景慕宮朔祭獻官金達淳,方在罷職中,今日竝不得淸齋云,何以爲之?敢稟。傳曰,入來文臣三品以上書入。
傳于沈象奎曰,入來三品,問于入來大臣書入,而履歷及出身最久人,別爲書入。
傳于沈象奎曰,書入四人中,尹長烈最久,其外李儒慶,卽故相之甥,而立朝近三十年,此兩人分付該曹,陞品付標,使卽淸齋。
傳于沈象奎曰,廟宮朔祭獻官陞品人,當爲下批,吏曹在外參議許遞,前望單子入之,待下批先爲口傳下批。
吏曹參議前望單子入之,李魯春落點。
吏曹,行副護軍尹長烈·李儒慶,今加嘉善,以上陞品事,承傳。
沈象奎,以吏曹言啓曰,來十一月初一日,行宗廟朔祭獻官,以嘉善尹長烈塡差,景慕宮朔祭獻官,以嘉善李儒慶塡差,而俱無職名,竝令該曹口傳付軍職,何如?傳曰,允。
兵曹口傳政事,護軍尹長烈·李儒慶,竝單付。
沈象奎啓曰,扈衛大將,以訓局都提調兼察事,命下矣。兼察扈衛大將李秉模,今已上來。在前如此之時,有兼察大將命招之例,有別將發牌聽傳敎之規,今番則何以爲之?敢稟。傳曰,別將發牌。
以慶尙監司申耆狀啓,薦新及朔膳進上生靑魚,限內不得封進,惶恐待罪事,傳于沈象奎曰,勿待罪事,回諭。
傳于沈象奎曰,今旣妥帖,大臣·閣臣·重臣·宰臣·將臣·道臣·儒臣·臺臣,近日處分傳敎還收。莫重者受敎,莫嚴者事面也。靈城君以後,除非大臣,孰敢待罪於金吾近處,況其門內乎?悤遽自悤遽,固陋自固陋,腰金衣緋之臣,擧措之奊詬若此,豈非朝廷之恥乎?寒心云云,亦云歇後,且況下義禁府之法,歸重於傳旨,則比之不敍罷職之一張傳敎,已究竟,其彼此階限,尤自別,當以朝衣朝冠,與共泥首於勘罷諸臣平服齊會之處,否則無寧仍住在處而已。凡義理隨處無不在,莫曰微事,秋毫是爭,則其爲悖義違理,與年前之越獄駭擧,可謂同行異情,不料邇列,乃有似此干犯,幾何不爲復尋前轍,徒歸於欲巧反拙乎?當該下義禁府傳旨未啓下承傳,未承授而違越受敎,胥命金吾諸臣等,捧現告,爲先削職,當刻內拿囚,仍卽開坐嚴問,捧口招,萬一游辭納招,當臨門親問嚴處,以重受敎,以嚴事面,所謂國體隨處掃地,于亦異哉?卿宰請對,六曹參議之混參,而入於現告何也?所以收敍中勿論,而諸承旨則同罪,諸臣旣分揀,一體分揀牌招,推移入直。
傳于趙弘鎭曰,禁府堂上未差之代,前望單子入之,待下批,先開坐後謝恩。
金吾堂上前望單子入之,同義禁李尙度·金履翼落點。
沈象奎啓曰,大臣·閣臣·重臣·宰臣·將臣·道臣·儒臣·臺臣,近日處分傳敎還收事,命下矣。兵曹判書李在學,水原留守徐有隣,京畿監司徐鼎修,竝卽牌招,以爲傳授命召虎符密符之地,何如?傳曰,允。
傳于沈象奎曰,明日未畢試局出身試放,試官御將·都監中軍·行首宣傳官·兵曹入直郞廳爲之,中日廳試取,仍爲頒賞,承旨一員進去。
以慶尙監司申耆狀啓,道內抄上武士等起送事,傳于沈象奎曰,待其上來草記事,分付兵曹。
沈象奎,以訓鍊都監言啓曰,依下敎,北營入直書字的二名,牌頭二名,各米三斗,七色軍四十五名,聽令軍三十二名,各米一斗分給之意,敢啓。傳曰,知道。
己未十月二十八日卯時,上詣北營。擧動入侍時,同副承旨沈象奎,假承旨柳得恭·白東遠·金洪運,記事官洪奭周·金啓溫,記注官金景煥,記事官李存秀,以次侍立。通禮啓外辦。上乘駕轎,出永肅門·曜金門,至北營,降轎入小次,承史陞殿。象奎從戶外奏曰,臣固知萬萬死罪,而此何事也,儀衛一空,大臣諸臣無一人陪從,而目下禍機迫在呼吸,亟命回鑾,仍接臣僚焉。上無發落。少頃,以承傳色口傳下敎曰,憊矣。難於親臨,試射先爲擧行。東遠跪告宰樞執鼓,引儀唱試官以下四拜,試官都摠管安昌君燝,行護軍申大謙,行副護軍李儒慶,都摠都事安思默·尹勉鎭等,陞殿行試射訖。口傳下敎曰,以砲應試人,明日待令事,分付。試官等先退,四行半刀割口傳下敎曰,作門外喧譁嚴飭。八行刀割判府事李秉模自鄕上來,到作門外不得入,書入請對啓辭。以承傳色,口傳下敎曰,李判府事入來,而不得入作門云。除非身有罪名而格外請對者,則豈有拒入之事乎?請對批答,使史官傳諭,使之入來,可也。賤臣承命往傳,判府事李秉模,入呈掃墳入來肅拜單子,肅拜。十行半刀割上乘駕轎,出北營外門。秉模進前曰,日氣乖常,聖體,若何?上曰,一樣矣。卿則何以往返耶?秉模曰,臣不知何以往來,而今許回鑾,群情萬幸。三行刀割仍由曜金門入永肅門還內。承史口傳問安訖。仍退出。
上在昌德宮。停常參·經筵。
藥房提調金文淳,副提調閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。予安得不憊,精力日疲,似此酬應,年年益難苦哉。王大妃殿·惠慶宮·中宮殿,藥房口傳問安。答曰,知道。
徐有聞啓曰,明日經筵,取稟。傳曰,停。
徐有聞啓曰,來初一日,輪對日次矣,敢稟。傳曰,後日次爲之。
趙弘鎭啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,爲卿等之觸冒風寒,黽勉還宮,而卿等之尙在闕外。其可曰篤信予言乎?賓對仍爲來會事,令備郞傳諭。
傳于徐有聞曰,大臣·備局堂上引見,仍爲詣閤。
傳于李貞運曰,左副承旨馳詣宗廟·景慕宮,奉審摘奸以來。
執義曺允遂,司諫朴崙壽,持平金熙洛,正言趙恒鎭啓曰,臣等俱以無似,猥忝耳目之列,雖値擧朝憂遑,小大罔措之時,其不誠不愼,無往非罪,而昨伏見閣臣處分傳敎下者,臣等聚首相顧,一倍懍恧,置對有命,傳旨未下,則固當以朝衣朝冠,隨參於勘罷,諸臣齊進之後,而全昧法意,相率仍住於胥命之所。處義之顚錯,事面之虧壞,無復餘地,以此情踪,其何敢一刻冒居於臺次乎?請命遞斥臣等之職。傳于趙弘鎭曰,下義禁府傳旨姑無論,竝與遞差傳旨未下,則今人雖不若古人,以其職則古之孟·朴之所叨也,彼兩臣猶以朝衣朝冠登車,大抵格例,不可斯須放過,昨聞徐龍輔等,違禁擅入於府獄門外,甚爲駭然。引喩朝衣朝冠之故事,而此未必是必令來伏作門之敎,則今此避嫌,可謂失禮之中又失禮,不料堂堂禮義之邦,所謂三司,蔑識如許,寧不寒心,此豈避嫌之事,亦豈捧入之避嫌乎?卽爲還給。
禮曹來十一月初四日,景慕宮冬享大祭親祭,取稟。奉敎恭依。
掌令前望單子入之,尹悌東落點。
有政。吏批,判書未差,參判李書九,參議李魯春進,左副承旨李貞運進。領議政單李秉模,承文都提調單李秉模,以吳翰源爲掌令,李垿爲修撰,黃昇源爲禮曹判書,鄭尙愚爲禮曹參議,兪岳柱爲兵曹參知。
兵批,判書李在學病,參判金履翼入直進,參議·參知未差,右副承旨趙弘鎭進。上護軍金文淳,副護軍兪漢寧·李殷模·鄭尙愚·李敬五·洪樂游·李顯默,副司直李益洙·洪竝單付,武兼金九剛,今加折衝,加資事承傳。
徐有聞啓曰,吏曹參判李書九,旣入闕中,兼帶經筵,不爲肅謝,直爲出去,事甚未安,推考警責,何如?傳曰,允。
傳于徐有聞曰,除非廷候之別,以六曹參議書出之格例,則何可混參於卿宰請對乎?昨日分揀中雖勿論,而更思何責於參議等乎?且旣有日,足可謂示弦韋,竝分揀。
傳于李貞運曰,迎送宜念,關東道臣罷職,竝屬之近日處分,道臣分揀中,差員,一體分揀。
傳于趙弘鎭曰,傳敎之一字半劃,承宣何敢不稟,擅自改書乎?昨日沈象奎事,可謂節節悶然,姑從不治之義,承旨沈象奎,爲先推考。
徐有聞啓曰,來初四日,景慕宮冬享大祭親祭,祭文,當爲製進,藝文提學李秉鼎,待明朝牌招,何如?傳曰,允。
傳于趙弘鎭曰,時囚呂東植,分揀。
執義曺允遂,司諫朴崙壽,持平金熙洛,正言趙恒鎭啓曰,臣等之庸愚昏劣,本不合於言責重任,而昨日擧措,事事劻怯,節節顚錯,及登筵席,誨責備至,臣等滿心慙惶,無地自容,以此情踪,其何敢一刻蹲冒於臺次乎?請命遞斥臣等之職。答曰,勿辭,亦勿退待。
掌令尹悌東啓曰,臣於淸朝耳目之任,豈有一分堪承之望,而今於筵席,伏蒙掌憲特除,臣他不暇顧,章皇出肅,而臣於憲府,旣經亞憲,則揆以格例,勢難仍冒,請命遞斥臣職。答曰,勿辭。
趙弘鎭啓曰,掌令尹悌東,一日再啓煩瀆,退待物論矣,敢啓。傳曰,知道。
徐有聞,以禮曹言啓曰,來十一月初四日,景慕宮冬享大祭親行時,省牲省器之節,依例以親臨磨鍊擧行乎?敢稟。傳曰,以親行磨鍊,可也。
徐有聞,以禮曹言啓曰,來十一月初四日,景慕宮冬享大祭親行時,自上當有散致齋之禮,而正日只隔四日,散齋勢未及如例磨鍊,自今日,殿下散齋二日於別殿,致齋二日,一日於正殿,一日於齋殿,凡散齋不弔喪·問疾·不聽樂,有司不啓刑殺文書,致齋惟啓享事,諸享官及近侍之官應從升者,竝自今日,散齋二日於正寢,致齋二日,一日於本司,一日於享所,陪享百官諸衛之屬,守衛宮門者,各於本司,淸齋一宿事,知委,何如?傳曰,允。
趙弘鎭,以兵曹言啓曰,來十一月初三日,大駕詣景慕宮齋宿,初四日冬享大祭親行時,何營軍兵隨駕?何營軍兵留陣?禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍十五哨,馬軍三哨爲先後廂,禁軍三番隨駕,禁將率御營出番軍,本營騎士,留陣,可也。
趙弘鎭,以兵曹言啓曰,卽伏見慶尙左兵使李普漢狀啓,則道內各鎭束伍及主鎭軍兵等,今秋官門聚點時,擧行勤慢,多岐探察,則慶州等三十六邑,軍伍應接之道,器械修繕之節,稍有模樣,而榮川等四邑軍兵,老弱間或有之,裝服馬匹,亦有欠頉,故卽速代定改備之意,嚴飭爲辭矣。官門聚點,係是詰戎之政,則軍兵之老弱,裝服馬匹之欠頉,誠甚疎忽,其在察飭之道,不可無警,執頉四邑當該守令,竝從重推考,何如?傳曰,允。
趙弘鎭,以訓鍊都監言啓曰,謹依別單判付,局出身鳥銃入格貫二中韓萬秋,貫一中邊一中金雲福等二人,各木綿二疋,貫一中金重錫等二人,邊一中文弼載等十六人,各木綿一疋施賞之意,敢啓。傳曰,知道。
趙弘鎭,以壯勇營言啓曰,來十一月當本營右司屬京畿四番右哨,高陽軍兵,逢點實數一百二十六名,今已點閱整齊,仍爲立番,本營舊軍放送之意,敢啓。傳曰,知道。
趙弘鎭,以義禁府言啓曰,時囚罪人呂東植分揀事,命下矣。呂東植,分揀放送之意,敢啓。傳曰,知道。
禁府啓目,時囚罪人徐龍輔更招云云。屢度嚴問之下,一味漫漶,終不輸款,所當請刑是白乎矣,曾經閣臣,勿爲請刑,載在大典通編,且有更爲嚴問之命,上裁,何如?判付啓,事有涉於先朝受敎,昭如日星,嚴如鈇鉞,凡爲今日臣子者,惟當奉若拱璧,信若四時,曷敢有一毫越厥式,而雖聞府吏之出示令甲,不惟不知改兺不喩,況旀筵敎亦及於是,然而甘犯,抑何故也?更思重臣之三取供招,足當竄謫,外面驟看,不無同罪異律之斑駁,姑從何誅之義,分揀姑放爲良如敎。
執義曺允遂,司諫朴崙壽,應敎尹序東,持平金熙洛,副校理洪樂安·閔命爀,正言趙恒鎭,修撰南履翼,副修撰金銑啓曰,請亟寢罪人鄭致達妻出置罪名命釋之音,依前還發配所,仍令王府,快正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上一行刀割答三司八字刀割
執義曺允遂,司諫朴崙壽,持平金熙洛,正言趙恒鎭啓曰,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,夬正王法。措辭見上請承款後物故罪人九宗,亟施孥籍之典。措辭見上答兩司曰,不允。
司諫朴崙壽,正言趙恒鎭啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山鳥定配罪人金履白,慶源府定配罪人金鑢,亟令王府,拿來設鞫嚴問,快正典刑,其餘徒黨,亦令嚴鞫處斷,以折奸萌。措辭見上答院曰,不允。
憲府無傳啓。四十二行刀割
昨日負罪臣沈煥之疏批,答曰,省疏具悉卿懇。仍傳曰,此批答,遣史官傳諭。昨日負罪臣沈煥之等疏批,答曰,省疏具悉卿懇。仍傳曰,此批答,遣史官傳諭,原疏未下。再昨日負罪臣李時秀疏批,答曰,省疏具悉卿懇。仍傳曰,此批答,遣史官傳諭。昨日負罪臣李時秀疏批,答曰,省疏具悉卿懇。仍傳曰,此批答,遣史官傳諭,原疏未下。
己未十月二十九日辰時,上御誠正閣。藥房入診,大臣·備局堂上引見入侍時,藥房提調金文淳,副提調閔台爀,記事官洪奭周,記注官承膺祚,記事官李存秀,右承旨徐有聞,記事官金啓溫,事變假注書李允謙,判府事李秉模,左議政沈煥之,右議政李時秀,水原留守徐有隣,判敦寧鄭民始,上護軍李秉鼎,兵曹判書李在學,京畿監司徐鼎修,知中樞府事徐有大,刑曹判書李義弼,行護軍申大謙·李漢豐,吏曹參判李書九,執義曺允遂,司諫朴崙壽,應敎尹序東,持平金熙洛,校理尹悌東,副校理洪樂安·閔命爀,正言趙恒鎭,修撰南履翼,副修撰金銑,醫官柳光翼·金孝儉·李敬培·李周憲·李惟鑑·玄必采·吳千根·安昌禧,以次進伏訖。秉模等曰,今日日氣稍寒,聖體,若何?上曰,昨日甚難,而以卿之故,稍成模樣,幸得早返矣。二十七行刀割秉模等曰,王大妃殿氣候,若何?上曰,一樣矣。秉模等曰,惠慶宮氣候,若何?上曰,一樣矣。上曰,自經今春輪症之後,每事皆欲周便,故卿等之罷削處分,蓋欲曲爲之地,使卿等便休,而卿等今番事,大不如昨年矣。大抵近來一値似此事端,便皆劻勷,不成貌樣,萬一或有不虞,則君臣之分,亦將至於放到矣。當此義理晦塞之時,予亦豈使卿等歇後於此等處而有此敎乎?嚴截處當嚴截,雍容處當雍容,秉義守分,兩行不悖,然後乃可爲處變之至當矣。昨又見之,則禮判以下聯名疏爲三張,閣臣疏爲四張,禮判則予本知其爲人,屢次陳疏,此果剛勁不懼而然乎?抑以謂予之樂聞而然乎?不然則只出於一時之塞責乎?禮判雖是疏首,亦不欲深責,而其外又有許多般人如李秉鼎,雖近於客氣,認以差有氣力而亦如許矣。大臣則席藁於作門之外,而諉以待令,偃處便地者,豈成說乎?一行半刀割昨日諸閣臣所謂待命者,何異於是,而諸閣臣中,他人不必深罪,至如徐龍輔,則昨年湖西事所犯,不但自誤而誤人,幾乎相率而就於死地,予之曲費生拔,非獨爲渠也,渠以聖后家人,其生年月日,在於聖后禮陟之時,事亦不偶,而仰體聖后平日之心必欲全保成立,隨處庇覆,而今番則非但出於無知妄作而已。先朝受敎,何等至嚴,而聞亦昭揭於金吾壁上,渠亦必無不見不知之理,而乃欲創開新例於禁令之後者,抑何意也?蓋平時就理者之待命於金吾近處閭舍云者,不過是不敢偃處之意,則傳旨未下之前,豈有劃地爲限,不離跬步之理乎?況伊日雖有下義禁府之批,而旣未及分付於當直,亦未嘗逢授於都事,則事面亦有稍間者,若以爲不敢偃處,則作門之外,豈不反有重於依幕,而咫尺之地,不肯移動者,豈非反幸其如是而然乎?筵敎,渠亦必聞知,而聽若不聞者,此非故犯而何?旣已經入府中,則惟恐其跡之不彰,以此至書於疏中者,尤豈不痛駭乎?此與向來越獄之事,雖若有異,而旣在獄中,無端出來,與傳旨未下,先自就囚者,此正所謂先時不及時者之其罪一般也。冢宰之重,亞於大官,而國體所在,其官亦不暇顧矣。如趙曮·李最中·趙明鼎者,皆經親問之擧,昨亦臨門親問,而不但已値夜深。蓋欲忘怒觀理,故姑且容忍,而今日以後,又値宮享坐齋,若趁今不直輸款,則畢竟當有別樣處分,而供辭若不善捧,則判金吾亦當嚴處,注書出去,以此意另飭判堂,而雖以渠之昨年事言之,爲人臣者,一番遭此境界,固當終身懲戢,惟恐或忘,而昨年旣過,今年又如此,如此不已,則非但渠之一身不能全保,亦將爲累於聖后本家矣。一則違越受敎,一則不遵筵敎,一則不懲昨年事,以此諸般,使之明白納供,而渠雖有所悖而然,多年近密之顔面,亦有不可顧藉者,更勿以此意,留着胸中,從實納供,而口招異於原情,則敢用對輸者,大失體段,亦爲嚴飭於禁郞,他罪人則放送,可也。命書榻敎曰,時囚罪人中李晩秀·鄭大容·金近淳分揀姑放。允謙承命出。上曰,徐龍輔亦是官位之太過而然矣。顧其爲人,亦有可取,而只緣登科太早,讀書不多,故識見旣不明,而又未免有欠誠底意,故予每戒之以懋實之不足矣。如昨年事,則鍮匙喫飯之人,豈若是乎?至如二直學,初則認以眞實邊稍勝,而近來見之,則圓處太過,大不及於右相矣。予於近日,必欲使人致力於經書者,蓋爲欲其講明義理也。義理之極處,如屋極太極,東西南北,皆於此爲準,而大小輕重,不齊之中,卽其當處,便是義理之所在,凡事莫不有當處,必也無事之時,預加講究,然後臨事取捨毫分之間,皆可以得當矣。且如將臣雖有記過之事,固皆無礙行公,而今番則一次記過,便卽逬出,此亦可謂不成說而何責於武將輩乎?秉模曰,臣伏承縷縷下敎,剖示洞然,無復餘蘊,臣雖愚迷,豈不知聖意之所在乎?三行刀割上曰,卿之昨年事,可謂相業,而昨日擧措,亦優游不迫,故予果卽許回鑾矣。予雖暫許卿就間,而今不可捨卿矣。仍命書傳敎曰,行判中樞府事李秉模拜相。又敎曰,元輔之職,尤有自別,前此膺是任者,無論某事,必有一着嘆服處,然後始乃委畀,予之姑靳卿於是職者,或慮卿人望之猶未到此地位矣。近來事端,無大於此,而卿旣於此事,若是其善處,則其在使百寮觀瞻之道,亦豈不委以心膂之托乎?秉模曰,臣伏奉此敎,驚惶震慄,五內失守,不知所以仰奏,不敢久留前席,今方退去,而雖被嶺海鈇鉞之誅,不敢冒膺,當爲出城尋鄕之計矣。上曰,所辭過矣。秉模先退。有聞曰,行判中樞府事李秉模拜相事,命下矣。政官牌招開政,何如?上曰。依爲之。出擧條煥之曰,臣本以庸疎,濫叨重任,無學識故不知義理,短聰明故不知格例,至於今番重卜之後,無論巨細事,做錯無不有,至於昨日事而莫非臣之罪矣。上曰,卿則昨日果爲善處矣。今番諸臣之做錯,專由於官爵之逾分而然,朝廷旣乏人也。故朝除暮遷,殆若非此莫可者,豈不苟且之甚乎?且見卿宰現告之書入者,其數至鮮,太不成樣,故亞卿二人,昨果陞擢,而可合者從後留意於擧,似好矣。六行刀割時秀曰,臣有罪未勘,不勝惶蹙矣。上曰,卿之病處,在於疎忽,而今筵以無隱之義洞諭,何必深引乎?時秀曰,聖敎雖如此,臣則不敢晏然矣。仍退出。文淳曰,醫官入診,何如?上曰,置之。上曰,近來諸臣,太不知國體與格例,三司事尤駭然矣。遞差傳旨未下之前,何敢偃處於待命所,只以呈疏爲事乎?昨日疏中諱其事及兵衛云云,無非爽實,而何責於今日三司乎?近來則臺臣之將就理者,職名未遞之前,亦不以公服呵導而出乎?自大臣若於路上,或遇平服往來之臺諫,則直爲論罪,可也。命大臣就座。仍敎曰,今日召見,欲踰此事,而如無緊急之廟謨,卿等退去。煥之等先退。上曰,俄者避嫌者何事耶?似此避嫌,豈可捧入?政院事亦駭然矣,今則次對已罷,而三司旣不傳啓,亦不引避,又不卽逬出者,何也?允遂等欲進前。上曰,賓對已罷退出,臺廳傳啓,可也。序東曰,臣旣登方寸之地,欲有所陳矣。上曰,卽爲出去也。命書榻敎曰,在外掌令許遞,前望單子入之。又命書榻敎曰,昨日擧動儀注節目中,東西班百官,不爲磨鍊之禮曹判堂遞差。命退,諸臣以次退出。
己未十月二十九日午時,上御重熙堂。右承旨入侍時,右承旨徐有聞,記事官金啓溫,記注官金景煥,記事官李存秀,以次進伏訖。上曰,今日次對筵說,上下注書,斯速釐正,先以草本入之,可也。賤臣承命先退。命退,承史以次退出。
上在昌德宮。停常參·經筵。
沈象奎,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
徐有聞啓曰,明日再明日,景慕宮冬享大祭親祭齋戒,三明日動駕相値,視事頉稟之意,敢啓。傳曰,知道。
徐有聞啓曰,來初五日朝參日次矣,敢稟。傳曰,停。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
趙弘鎭啓曰,掌令尹悌東引避退待,已至經宿,尙未處置,事甚未安。除在外外,呈告人員,竝卽牌招,何如?傳曰,允。
傳于李貞運曰,諸承旨,持公事入侍。
傳于閔台爀曰,都承旨入侍。
傳于鄭尙愚曰,工房承旨入侍。
傳于李貞運曰,冬享差祭執事中,罷散人敍用。
以持平金熙洛牌不進罷職傳旨,傳于趙弘鎭曰,以兼帶抄啓校役,許遞有命,則何可至今不爲書出乎?當該承旨沈象奎,亦付不治治之科,雖不處分,榻敎使之書出,此傳旨勿施。
兵曹口傳政事,以金文淳·權裕爲都摠管,李儒慶爲副摠管。
承旨前望單子入之,鄭尙愚落點。
鄭尙愚啓曰,右副承旨趙弘鎭,卽爲牌招入直,何如?傳曰,允。
禮曹,今十一月初十日王大妃殿誕日陳賀時,應行節目,參考前例,磨鍊擧行,何如?判付啓,旣承慈敎,以進表裏磨鍊爲良如敎。
禮曹,今十一月二十六日冬至陳賀時,應行節目,參考前例,磨鍊擧行,何如?判付啓,冬至日朝賀,慈殿宮陳賀,皆依近例,進表裏磨鍊爲良如敎。
李貞運,以吏曹言啓曰,今十一月初四日,行景慕宮冬享大祭親祭時,堂上執禮前承旨金祖淳塡差,而時無職名,令該曹口傳付軍職,何如?傳曰,允。
兵曹口傳政事,副護軍金祖淳單付。
沈象奎,以御營廳言啓曰,本廳哨官趙祥麟·趙廷呂,射講出令之後,終日不爲來待,事關紀律,竝汰去之意,敢啓。傳曰,知道。
行都承旨閔台爀書啓,臣敬奉聖諭,馳往傳諭于南部薰陶坊政丞契議政府領議政李秉模所住處,則以爲,臣頑不早溘,又見日前非常之擧,仰念聖躬之勞損,俯怵大義之湮晦,煎迫驚遑,尙復何言?我殿下一動靜一云爲,無巨無細,罔不裁之以義,斷之以理,夫豈非義而殿下爲之哉?然而臣等之所秉者,卽亘宇撐宙,不泯底義理也。雖其素蔑學識,輒多顚錯,若其本心,則蓋欲移其起敬起孝,號泣以隨之義,而雖我朝諸先正,堯·舜其君之志,必不以臣等之事,爲非義而杜撰也。然孝子之事親,忠臣之事君,誠而已矣。誠之云乎者,憂愛之心,自達於色悃愊之辭,不待於口,自然有流通感應之妙,使有然者,以殿下如流弗咈之德,何言不從,何箴不納?而祗緣如臣濫充位著,一番再番,彌增隱虞,昨年今年,無往非罪,忽於賓筵自訟之際,遽被千萬不當之命,五內失守,惶汗如漿,顚倒逬退,歷日靡定,擬陳一疏,畢暴血懇,際此知申儼臨,敦諭誕宣,首尾四百有餘言,雖使古良弼當之,亦將循墻鑽地之不暇。臣是何人,乃敢一刻堪此命乎?罪則未勘,恩反加隆,歷求往牒,無此擧措,此而承膺,人謂斯何?閟宮大享,親祼有命,臣雖病癃,禮當趨陪,豈敢爲一日淹伏之計,而職名未解之前,無非涕泣俟勘之日,謹當收召神魂,冒入文字云矣,敢啓。傳曰,知道。
右議政李時秀疏曰,伏以,臣罪犯至重,官職自如,登筵而衷懇未畢,胥命而誅殛不加,徒以賤末去就,屢煩天聽,而恩諭三降,辭旨益勤,臣感激居先,義分是畏,復入國門,退伏私次,自顧初心,此何人斯?達曙繞壁,直欲溘然,以下十三行刀削百官陪從之不爲整待,事事顚錯,莫非臣罪,而猶屬臣薄物細故。顧今民彝日晦,臣分日墜之時,如臣受恩罔極,而不忠不誠,不盡分之類,先加典憲,昭揭象魏,庶可以明大義而勵一世,在臣自靖之道,亦可以痛自艾創,息黥補劓,天地父母造化生成之澤,實在於是,震剝之極,冒萬死短章仰籲。伏乞聖上,特垂照察,亟降處分,不勝大願。臣無任云云。答曰,省疏具悉卿懇。領相之反面後,雍容感回,左相之出城後,趁朝還入,皆處得其當,而卿則先事瀆撓,致煩許多日酬應者,何太相反於昨年訓院之整暇乎?至於六曹佐貳之攔入於卿宰□□百官權除之襲謬於乙卯特例,其爲紊亂,格例輕忽,體貌所關,誠非細而當局者迷。自古在昔大臣之所未免,何至過加深引?安心卽起視事。仍傳于李貞運曰,此批答,遣史官傳諭。
己未十一月初一日卯時,上御誠正閣。諸承旨持公事入侍時,行都承旨閔台爀,右承旨徐有聞,左副承旨李貞運,右副承旨趙弘鎭,記事官洪奭周·金啓溫,記注官承膺祚,記事官李存秀,以次進伏訖。上曰,公事讀奏。貞運·台爀·有聞,竝以無公事先退。弘鎭讀奏平安監司韓用龜狀啓,麟山僉使金有瑞到任事,命書判付。又命書草記批答訖。命書榻敎曰,摠管權·李鼎運·李潤慶許遞,令該曹口傳差出。仍命退,承史以次退出。
己未十一月初一日午時,上御便殿。工房承旨入侍時,左承旨鄭尙愚,記事官金啓溫,記注官承膺祚,記事官李存秀,以次進伏訖。上曰,都承旨入侍。賤臣承命出傳,行都承旨閔台爀進伏。命書榻敎曰,領議政敦諭,都承旨進去。仍敎曰,卿則先退,待敦諭書下,往傳,可也。台爀,先退。命尙愚書敦諭曰,有國置相,其難其愼,而元輔,與丞弼逈然,予小子御極二紀有餘,而畀之以元輔之任者,指不多摟,尺疏抉雲,爲昏衢之一星者,徐忠憲有之,炳幾向國,自拔於頹瀾之中,鄭文安近之,篤行孝悌則曰金文貞,與共休戚則曰洪孝安,素有秉執則曰蔡文肅,以至仁陵君之敬重於一言相感,而蓋以謂各有所據也。予所難愼有若此,庶幾卿等之所已稔悉者,而嘗所惜之者,金奉朝賀之名義,金領敦寧之堅確,未及進一步,而於尹右揆,亦云大抵協贊,而維持其責,在乎大臣。近者一有塗抹外施措,則小大播攘,凌犯相續,不知爲國體朝綱之是何物,予庸是瞿瞿,當夜繞榻者屢矣。幸自昨年卿之秉軸,而乃能整頓之外,於此則依舊不成說話,半日帳殿,不以源源之爲喜,暫弛聒聒之爲憂,賴卿際玆反面,不動聲色於欹器漏船之側,而徐起而扶之,國體得以稍尊,朝綱爲之少伸,律以俗見,緩之云也,孚以誠心,感有已乎?大臣之所以取重於當時,見稱於後世者,惟相業是已。因卿擧措之一番得宜,而爲訓院之席前虛襟,又有一番得宜,而爲北營之言下旋蹕,相業豈有大於是哉?於是乎予之留難而致愼者,不待命龜而定矣。詰朝臨殿,乃拜卿爲領議政,一則嘉卿相業,二則嘉卿相業,卿須卽日簉朝,以副予小子眷毗之至意。仍命書傳敎曰,知申持此敦諭,往傳於領相。是月卽陽復之月,是日卽朝吉之日也。宮享又隔敎宵,此時肅命,豈待更勤敦勉乎?此意一體傳諭,簉朝日字知入。又命書榻敎曰,抄啓文臣金熙洛,方有御製較寫之役,本職臺銜許遞。仍命退,承史以次退出。
上在昌德宮。停常參·經筵。
趙弘鎭啓曰,行大司憲宋煥箕,掌令吳翰源,持平康聖翊在外,執義曺允遂呈辭,掌令一員,持平一員未差,監察茶時之意,敢啓。傳曰,知道。
閔台爀啓曰,今日齋宿承旨,當爲備員,而左副承旨李貞運,不爲仕進,卽爲牌招,何如?傳曰,遞差前望單子入之,待下批牌招察任。
承旨前望單子入之,李庚運落點。
傳于鄭尙愚曰,左承旨入侍。
吏曹口傳政事,以李致中爲分內局提調。
徐有聞啓曰,明日大駕詣景慕宮入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
傳于徐有聞曰,發遣吏郞,諸執事淸齋與否,摘奸以來。
傳于徐有聞曰,領相疏批,亞卿往傳,禮曹參判牌招。
禮曹參判李祖承書啓,臣敬奉聖批,馳往傳諭于南部薰陶坊政丞契議政府領議政李秉模所住處,則以爲臣猥陳一疏,冀蒙矜許,瞻天望雲,庶或遂願。不意宰臣臨宣批旨,優禮冞勤,恩敎愈隆,喩之以太極全體,誨之以紫陽要旨,而洞示聖心,昭揭義諦,譬如太陽臨而絲毫畢析,重門闢而閶闔廣達,大小臣工,惟玆彝訓,是遵是迪,則聖敎中,作極立極,協和平章,便不外是。而若論同朝學無所藉之人,臣實爲最,已之如絮,何尤於他?我之如漚,孰矜於渠?大抵,義之所在,卽分之所定,加一分爲不盡分,減一分爲不盡分,當碎首處則碎首爲盡分,當瀝血處則瀝血爲盡分。至於至誠惻怛,可以旋乾轉坤,雅量恢拓,可以靖世鎭俗,乃所謂大人之事。如欲責之於今之人,不幾於反鑑而索照乎?抑臣所憂則有之,聖謨深遠,不遺精粗,仁者以爲仁,智者以爲智,每不免倚着一邊,一年二年,浸浸然以雍容暇豫,爲一副工謀,則外似不犯分,而犯分實莫大於此,竊恐所憂,反在於彼也。如臣者流,卽半生半死之蟲耳。依稀見得其分之所在,而畢竟做去,作一不盡分之罪人,萬一迫於嚴命,冒昧出膺,是則以昨日聖諭,隱然自處,而向所云犯分,實莫大於此者,不幸近之。臣雖不忠無狀,豈忍爲此哉?宮享隔日,陪班義重,此亦臣分之一端,而分有輕重,臣誠有死而已。不敢爲蠢動之計,鑾儀將啓,旣不可以平服祗迎於路左,又不可以晏然偃處於室中,左右靡聘,不知所出,伏地涕泣,惟竢嚴誅云矣,敢啓。答曰,知道。知卿欲爲簉朝於明日,該曹當於獻官,望單付標,祀典至重,出宮在明,更遣正卿,問卿去就,仍令待朝偕來,此意傳諭,正卿則禮判進去,可也。
禮曹判書黃昇源書啓,臣敬奉聖諭,馳往傳諭于南部薰陶坊政丞契議政府領議政李秉模所住處,則以爲臣之去就,鐵限在前,敢以無路蠢動,涕泣俟勘之意,附奏於宰臣之回,惶恐震越,無地自容。千萬不自意,宗伯儼宣聖旨,至以獻官付標事,俯詢簉朝之期,國之大事,在於祀典,伏況閟宮親祼,移蹕在朝,臣子分義,奚暇他顧?而臣之無以一日承膺之狀,參倚前衡,旣不敢爲進身之計,則偃處私室,坐要恩禮,實添罪上之罪,泥首胥命,又不可以煩徹於齋明之日,左右思量,計無所出,逬退城外,恭俟鈇鉞之誅。唯願先收偕來之命,仍降威罰,千萬血祝云矣。臣旣承偕來之命,而大臣今方出城,仍爲隨往之意,敢啓。答曰,知道。卿何若是?卿入城然後,獻官當爲啓下矣。且於相府故事,左相之例陞首相者,未嘗力辭如卿之爲,卿之此擧,切以爲未深思之甚者。卿如不入,明日出宮時,當駐輦闕門,雖至差晩,待卿簉班,進發之意,更爲傳諭,期於偕入,而此傳諭,付之史官,往傳宗伯。
禮曹判書黃昇源書啓,臣敬奉史官所傳聖批,卽爲傳諭于興仁門外仁昌坊議政府領議政李秉模所住處,則以爲臣,逬出城外,恭竢嚴誅,不料聖度之如天,更勤飭諭於深夜,敦迫以享官之事,指導以相府之例,繼之以不敢聞之敎,驚懍戰慄,限未卽溘然而無知也。臣雖固陋,蓋嘗聞自左揆而陞首席者,或一箚而卽膺,或數疏而乃出,其例不一而若臣今日之情,擔負之重,有不暇論,斷斷血忱,已陳於前此附奏之語,此非臣之一身計,布示中外,許其解免,仍治逋慢之罪,則臣愚死罪,妄以爲不爲無補於世道也。出城,固非小擧措乍出乍入,惟待責敎之輕重而進退,則此眞聖諭中心無所主之甚者,縱使進身,更焉用哉?哀之命也,不哀之亦命也。造臣之命,惟在我殿下,北望象魏,攢手顒俟,而重臣之相守荒郊,大關國體,亟收偕來之命,千萬至祝云矣。臣旣承偕入之命,姑爲仍留之意,敢啓。答曰,知道。爲卿出膺,自朝至于今,犯分酬應,以卿體國之心,何乃困予至此?待卿簉朝駕發,抑已設言於卿,其可食言?安心卽爲簉朝事,更爲傳諭,期於偕入。
趙弘鎭,以御營廳言啓曰,今十一月初三日,景慕宮擧動時,斥候七處,伏兵三處,將則本廳軍官五員,出身軍官五員,軍則各色京標下軍四十名,竝嚴飭定送,而依定式晝饒氣夜饋粥之意,敢啓。傳曰,知道。
領議政李秉模疏曰,伏以,臣之一生,孰非天地造化之力而向來解免,別是父母慈覆之私,歸省松楸,感結幽明,政思復尋鍼灸,任便調治,獲延桑楡之景,以答生成之澤。不意擧朝驚遑之餘,遽紆中書復授之命,事之出於思慮之外者,人必稱夢寐所不及,而在臣所値,猶是歇後語矣。昨日恩諭,鄭重諄複,昭回輝映,臣非木石,寧不感泣,而回思經歷,無毫分格天之功,有伈泄度日之痛,上所假借而罪戾益著,上所庇覆而辜負冞深,以下二行刀削不敢復以大官自居者,則聖諭中,多少恩敎,豈臣之所敢聞?俯仰慙悚,尤不知置身之所也。至若元輔之爲任重輕,係國安危,臣何暇張皇,有如先巽後膺者然哉?臣雖疾病漸痼,一縷未息之前,猶可以時入周行,備數散秩,而自奉新命,如窮無歸,自吁自歎,此何人斯?宮享隔日,淸齋在卽,文字瀆擾,實非其時,而情苦勢蹙,玆不得不疾聲呼籲。伏乞聖明,俯垂哀憐,亟賜鐫免,以卒曲遂之仁焉。臣於鄕行歸路,獲接朝紙,始知七月使行文書,有不能別白之處,且惶且恧,無地自容。事大交隣,有國所重,而槐院之事,臣以時任適皆主管,不審之罪,臣實爲首。論以邦典,所當先被合施之律,然後始可以尊目下之事體,嚴日後之警飭,而姑未奉處分之命,初不敢爲遽然入城之計矣。旣因事會,至經登筵,臣罪至此,益涉無嚴,申乞特令攸司,議臣之罪,以振國綱,千萬幸甚。臣無任云云。答曰,省疏具悉。卿懇,從古聖賢,說出許多道理,而元元本本,這箇是實然之理也。太極全體一動一靜,無適而非中正,無往而非仁義,脩之則吉而爲君子,悖之則凶而爲小人,此朱夫子所以先要人用力於主靜定性,詔來學牖群生也。凡看義理,祗當看大頭顱處,於此分明識得,則下面節節層層,亦不過是實然之此理,散以爲萬殊,而四亭八當,合聚湊來。大抵,今人多坐不讀書,聞道不早,故見理不明,學無所藉,故心無所主,一有事爲,如絮如漚,自以爲,盡分者都是犯分,始以排闥爲事。至於碎闥而責之以犯分,則竝與常例迎駕而自抛,始以下獄爲限,至於越獄而斥之以犯分,則乃欲違禁免冠而自囚。使仁者觀之,無非井人,人雖自輕,其於國體何,朝綱何?以下四字刀削予未嘗任予之情,而咈人之性,故須向萬撓之中,輒開一線之路。吾則從吾臣,分則從他臣,分蓋所以以下六字刀削保世臣在此,此等微密義諦,小大群工,尙亦苦予之志而諒予之心。當此時,有體國大臣,從容鼎位,光贊大猷,內以有轉乾之力,外以有鎭俗之量,雖於蒼黃紛聒之時,不失朝廷之禮,當爲則便爲,不當爲處不爲,卽所謂身佩安危之大臣也。大昨之筵,先之以取喩皇極,又於敦諭,許之以相業,所䙡乎相業,莫過於相須。惟皇作極而立極,爲其相者,爲準爲則,敷錫於臣民,于百官協和,于萬民平章,則朝廷之福也,世道之幸也。相須之如動靜之無間然後,全有太極之全體,能贊皇極之功用,欲如是也,惟有讀書講明之而已。更望卽起幡然,一以卿身之已能者,申勉有位,各修當然之則,克盡固有之性,環海以東,使聖經賢傳之旨,煥然復明。動亦定靜亦定,太平有象,可以自今日伊始。仍傳于閔台爀曰,此批答,遣亞卿傳諭,疏中尾陳事過矣。且況享日在明,此時元輔,豈可不進身?此意,一體傳諭。
己未十一月初二日辰時,上御便殿。左承旨入侍時,左承旨鄭尙愚,記事官金啓溫,記注官金景煥,記事官李存秀,抄啓文臣曺錫中,以次進伏訖。上敎錫中曰,備局受敎輯錄抄出之役,今至幾何耶?錫中曰,臣則數日仕進,而抄役極爲浩汗,似難時日內訖工矣。上曰,此不過各司謄錄中抄出受敎,如前此見行之受敎輯錄凡例而已。何至於如是遲滯乎?錫中曰,六典分類鈔載,且又節略修潤,故不無費力,而亦以此遲滯矣。上曰,不必如是,姑以謄錄中所載,合編於受敎者,段段抄出,可也。命尙愚書領議政李秉模疏批訖。仍命退,承史以次退出。
上在昌德宮。停常參·經筵。
大駕,詣景慕宮入齋室後,內閣·政院·玉堂·藥房口傳問安。答曰,知道。
展拜,罷入齋室後,內閣·政院·玉堂·藥房口傳問安。答曰,知道。
省牲省器罷後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
沈象奎啓曰,司僕內乘來言,捲簾毛帳,取稟。傳曰,捲三面。
禮曹判書黃昇源書啓,臣敬奉史官所傳聖批,更爲傳諭于興仁門外仁昌坊議政府領議政李秉模所住處,則以爲時夜已分,仰煩丙枕之酬應,法駕將戒,致勤非常之辭敎,一則臣罪,二則臣罪。爲人臣而奉此不敢聞之敎,將安所歸?如使臣有一分可膺之勢,初何敢晷刻逋慢,而一片苦忱,明燭在前,嶺海鈇鉞,實所甘心,惶恐震迫,不知所達云矣。臣旣承偕入之命,姑爲仍留之意,敢啓。答曰,知道。嚴刻已屆,卽爲造朝事,更爲傳諭,期於偕入。
禮曹判書黃昇源書啓,臣敬奉史官所傳聖批,更爲傳諭于興仁門外仁昌坊議政府領議政李秉模所住處,則以爲此臣命卒之秋,席藁涕泣,不知所達云矣。臣旣承偕入之命,姑爲仍留之意,敢啓。答曰,知道。勿待命事,卽爲傳諭,今則出宮時刻已過,而駐輦待之,旣有言矣。不在多誥,須卽造朝之意,一體傳諭。
禮曹判書黃昇源書啓,臣敬奉史官所傳聖批,卽爲傳諭于興仁門外仁昌坊議政府領議政李秉模所住處,則以爲只知有死而已。更何敢措辭仰達云矣。臣旣承偕入之命,姑爲仍留之意,敢啓。答曰,知道。旣無必不可出之義,則若是者所據何居?予則惟有踐前言而已。午刻將近,尙未出宮,在卿分義,得不有歉,更遣承宣傳諭。
左副承旨徐有聞書啓,臣敬奉聖批,馳往傳諭于興仁門外仁昌坊議政府領議政李秉模所住處,則以爲臣雖愚迷,斷然以至死不敢膺,爲不易之分義,此亦命也,尙何更達云矣,敢啓。答曰,知道。聞於承宣,則敦諭不敢冒當之意,卿以爲言云。予於敦諭批答等文字,每未免信口呼寫,旣宣之後,更不取閱,以是不知何句何語之屬於難進。始又取見正書朝報,苦難覺得。大抵卿之如是,甚非所知於卿者,時刻雖差過,卿之進身之前,豈可出宮乎?此意,更遣知申傳諭。
行都承旨閔台爀書啓,臣敬奉聖批,馳往傳諭于興仁門外仁昌坊議政府領議政李秉模所住處,則以爲臣自犯死罪,何敢有所附奏,而今番特授之聖意,承聆筵敎,奉讀敦諭。蓋以伊日擧措之不至犯分,有若寵擢而褒嘉之,事親若曾子者,可也。設使臣事事得宜於周旋宛轉之際,是不過臣子常分。況群情莫伸,餘憂自在,罪則有之,恩何辱焉?元輔之號名雖大,卽亦相職之一。當此動駕之日,荐奉不敢聞之敎,則雖不一番箚疏,而出膺,於義卽可,而臣之所以泥首至此者,政以不敢暫當於特授之聖意也。愚迷轉甚,蠢動無路,有死之外,更無可達,而咫尺城闉,荐辱近侍,尤萬萬震懍,今方轉尋鄕路,死罪死罪云矣,敢啓。答曰,知道。更當敦諭,而時刻已過,到今祀典有所重,輕重較然,初嚴當啓下,卿等先爲詣閤,而禮判則以所下傳諭,追至傳致事,分付,可也。
徐有聞啓曰,禮貌官來言,百官稟旨就次。傳曰,知道。
趙弘鎭啓曰,臣王大妃殿·惠慶宮,問安進去下直之意,敢啓。傳曰,知道。
禮曹判書黃昇源書啓,臣旣承偕入之命,姑爲仍留之意,纔已書啓。而大臣今方轉尋鄕路,臣亦隨往之意,敢啓。傳曰,知道。
禮曹判書黃昇源狀啓,大臣轉尋鄕路,臣亦隨往之意,俄已書啓。而大臣取中浪浦路發行,故臣謹奉所下傳諭,追至大臣所到路傍店舍,傳諭是白在果,大臣,今日平邱驛止宿,明日轉向楊根豬灘云。臣則仍爲隨往緣由馳啓爲白臥乎事。
己未十一月初三日午時,上詣景慕宮。冬享大祭親祭擧動入侍時,行都承旨閔台爀,左承旨鄭尙愚,右承旨李庚運,左副承旨徐有聞,右副承旨趙弘鎭,同副承旨沈象奎,記事官洪奭周·金啓溫,記注官承膺祚,記事官李存秀,檢校提學鄭民始,直提學李晩秀,檢校直閣徐榮輔,直閣金近淳,以次隨駕。上具遠游冠·絳紗袍,乘輿出交泰門·永淸門·明政門外,降輿乘輦。藥房都提調李時秀,提調金文淳進前曰,日氣稍寒,聖體,若何?上曰,一樣矣。領相之所執,果何事耶?時秀曰,聞以擧措得宜之敎,爲無其實而不敢當云矣。上敎台爀曰,領相方向何處耶?台爀曰,姑未定其何向,而今日內,勢難遠往云矣。大駕出弘化門,至泮宮前路,降輦步過,乘輦至宮大門外,降輦乘輿,至齋室門外,降輿入齋室。少頃,改具冕服,出齋室門。有聞曰,禮儀使偕來進去之代,何以爲之乎?上曰,以次堂代行,可也。詣版位行禮,仍詣宮內奉審,還入齋室。改具遠遊冠·絳紗袍,詣省器位省器,詣省牲位省牲。仍行肄儀,還入齋室,命本宮提調鄭民始入侍。上曰,亞獻後勿爲樂止。仍爲合奏於終獻時之意,分付典樂,可也。民始曰,以本營事,有可稟定,而今適登筵,可以仰達矣。本營庫舍,多有不足之患,番所亦甚苟艱,故鳩聚物力,自八月始役,今纔訖工。而新建者堂上番所十四間,射亭六間,西庫五十一間,東庫四十間,中門五間,合一百十六間矣。家舍過百間,則監董之人,請賞,自是節目,而知彀官崔命喆,敎鍊官姜晦煥,前知彀官張光郁,終始監董,壯勇衛安德恒,前僉使尹得莘,以牌將,亦多效勞,當有酬勞之典。年前役事時,匠人邊首,亦有帖加之例,石手邊首鄭有福,木手邊首陳德載·韓孝大,使役勤勞,故敢此仰達矣。上曰,帖加依例爲之。姜晦煥·安德恒賞加,崔命喆·張光郁邊將承傳,尹得莘空闕衛將差下,可也。出擧條命退,諸臣以次權退。
上在昌德宮。停常參·經筵。
景慕宮親祭罷後,內閣·政院·玉堂·藥房·朝廷二品以上·六曹堂上口傳經宿問安。答曰,知道。
還宮後,內閣·政院·玉堂·藥房口傳問安。答曰,知道。
沈象奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,明日常參·經筵,取稟。傳曰,停。
趙弘鎭啓曰,行大司憲宋煥箕,掌令吳翰源,持平康聖翊在外,執義曺允遂呈辭,掌令一員,持平一員未差,監察茶時之意,敢啓。傳曰,知道。
沈象奎啓曰,御營廳將官來言,今日本廳軍兵日次私習云矣,敢啓。傳曰,知道。
沈象奎啓曰,司僕內乘來言,捲簾毛帳,取稟。傳曰,捲三面。
傳于鄭尙愚曰,左承旨入侍。
傳于李庚運曰,右承旨入侍。
傳于趙弘鎭曰,右副承旨入侍。
注書金啓溫病,代以申緯爲假注書。
以禮曹判書黃昇源狀啓,今初四日,大臣發向楊根,仍爲隨往事,判付內,纔令畿營,探卿發行之奇,卽見宗伯狀啓,卿果決意長往,虛佇之餘,咄歎不已。卿之所執之如何?卿雖有附奏於知申,而肯䋜要旨,猶有不能分明諦得者,卿須體予此意,卽爲復路登對詳陳事,更爲傳諭,期於偕來。此時大臣重臣之多日留滯,民邑之弊,當如何?亦豈不切悶之甚乎?此意一體傳諭之意,回諭爲良如敎。
以京畿監司徐鼎修狀啓,議政府領議政李秉模,今月初四日早朝,自楊州平邱驛,離發轉向楊根豬灘里本第是如,緣由馳啓事,傳于鄭尙愚曰,正卿狀啓,雖有回諭,旣知其下鄕,當更下敦諭,卽令畿驛察訪,馳往正卿處,使之傳諭事,回諭。
敦諭領議政李秉模,予以盡分詡卿,而卿以不盡分自引,予以出膺責卿,而卿以不出膺自期,卿與予一切相反。小宛征邁之戒,在兄弟猶然,況於君臣之間乎?在易則蹇之三也,在禮則趙文子之善禱也,在春秋則正考父之傴僂也。卽予所望於卿者,卿乃不我顧而不我聽,一馬二僮,几几在東。卿胡不念國體至此?卿若不卽幡然,則予將躬駕而迎之乎?於是乎卿之去就,恐不待一言而決者,卿其諗究之。
徐有聞,以奎章閣守宮檢校直提學言啓曰,夜間閣內諸處無事之意,敢啓。傳曰,知道。
鄭尙愚,以戶曹言啓曰,今年湖西再運舟橋船,盡數入來後,卽爲草記。而此後仍爲定式擧行事,月前旣承下敎矣。卽接舟橋司移文,則湖西稅大同再運次,公州等三十一邑下去船五十七隻,今已畢入來云矣,敢啓。傳曰,知道。不待泰安倅之疏,知其爲弊,而見其疏益知所不知,小民之經歲勤苦,待春辦納者,今於深冬始運,豈成說乎?湖西下去五十七隻之京江到泊日字之先後,爲先草記,再運船隻之各該邑下去及裝送日字,令該道臣,亦卽區別,後錄狀聞後,卿與舟橋堂上,登對逗留下去與不卽裝發間,以爲先施懲一之地。而舟橋,雖有所重,其所設施,亦出於爲所重除民弊之苦心,而今其奸弊如許,則其可任他弄奸,不之卽矯乎?湖西再運之法革罷與別般防奸之道,一體畫一稟處,可也。
副校理洪樂安疏曰,伏以臣僚之陪護淸蹕,孰非義分之至重?而侍臣班聯,所係尤爲不輕,將以表正具僚,繩紏愆謬,則叨是任者,固當職思其居,不敢放倒。而昨日動駕時,正言趙恒鎭,旣參於出宮之時,又入於陪享之列,而及夫回鑾之時,不知在處,竟至闕參。設令病勢之猝發,難於運動,固宜往復同列,備言事情,而無端不來,有此闕禮。當此閟宮親享,百僚駿奔之時,身居臺閣之任者,失職如此,此不可置而不論。臣謂正言趙恒鎭,亟施譴罷之典宜矣。臣無任云云。省疏具悉。論列得體,依施。
景慕宮冬享大祭親行敎是時,亞獻官左議政沈煥之,終獻官右議政李時秀,進幣瓚爵官吏曹判書徐龍輔,奠幣瓚爵官吏曹參議李魯春,薦俎官戶曹判書趙鎭寬,禮儀使禮曹參判李祖承,典祀官奉常正金晦彬,宮司令尹光垂,堂上執禮行副護軍洪樂游,堂下執禮應敎尹序東,執尊司諫朴崙壽,大祝直閣金近淳,祝史司果趙得永,齋郞兵曹正郞朴鍾淳,捧俎官戶曹正郞朴民淳,盥洗位禮曹正郞尹孝寬·權行彦,爵洗位司藝李昇羽,典籍吳聖根,亞終獻盥洗位典籍李泰熙,掌牲令典牲判官韓用謙,協律郞掌樂正柳頤玄,贊者引儀金思卨·崔日運,謁者引儀李英孝,兼引儀黃稔,贊引兼引儀趙明益,假引儀趙元溥,祭監監察李薰徽·韓翼鎭。
己未十一月初四日子時,上詣景慕宮。親行冬享大祭入侍時,行都承旨閔台爀,左承旨鄭尙愚,右承旨李庚運,左副承旨徐有聞,右副承旨趙弘鎭,同副承旨沈象奎,記事官洪奭周·金啓溫,記注官承膺祚,記事官李存秀,檢校提學鄭民始,直提學李晩秀,檢校直閣徐榮輔,直閣金近淳,以次侍立。通禮跪啓外辦。上具冕服,出就版位,行再拜禮。詣盥洗位盥洗,詣神位前,三上香,執爵獻爵奠幣。大祝讀祝訖,上降復位。亞獻官沈煥之,終獻官李時秀,以次行禮訖。上詣飮福位,飮福降福位,行再拜禮,撤籩豆訖。又行再拜禮,詣望燎位,望燎訖。禮儀使,前導還入齋殿。少頃,通禮跪啓外辦。上乘輿出宮大門外,降輿乘輦。命書傳敎曰,每於宮享,欲爲除弊,藥房·內閣·政院·玉堂·朝廷翌日問安,勿爲之。仍進發至泮宮前路,降輦步過,乘輦至弘化門外,命象奎出標信解嚴。入弘化門,降輦乘輿,入明政門·永淸門·交泰門還內。諸臣口傳問安訖,以次退出。
己未十一月初四日辰時,上御重熙堂。左承旨·右承旨入侍時,左承旨鄭尙愚,右承旨李庚運,記事官金啓溫,記注官金景煥,記事官李存秀,以次進伏訖。上曰,使行何當入城云耶?尙愚曰,見上使報政院私書,則以爲有眩疾,不得趲程,旬後始可復命云矣。上曰,三使皆在譴罷中,誰當復命乎?尙愚曰,旣有罪名,則似難如例復命矣。命書傳敎曰,今番使行,勅書順付,敍用然後,可無掣肘之端,回還三使臣,敍用。又命書傳敎曰,昨夜見偕來正卿狀啓,大臣待朝轉向楊根地爲言,知其發程然後,可以敦諭,分付畿營,卽爲探問狀聞。命書榻敎曰,欲爲下敎而未果,其時事件,稍異,出付之騎郞分揀。上曰,右副承旨入侍。賤臣承命出傳,右副承旨趙弘鎭進伏。上曰,承旨纔從南邑遞歸矣。今年年事,所見,何如耶?弘鎭曰,可謂大登矣。上曰,聞晩風以後,受損頗多,甚不若初料云。湖南則獨能免此耶?弘鎭曰,雖於風損之後,別無大害,比丙辰似亦尤勝矣。命書榻敎曰,王大妃殿進御參橘茶,自今日一貼式,限三貼煎入。仍命退,承史以次退出。
上在昌德宮。停常參·經筵。
藥房都提調李時秀,提調金文淳,副提調閔台爀啓曰,閟宮親享,聖孝克伸,侵曉回鑾,勞動旣多。伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。次對同爲入侍。
王大妃殿·惠慶宮·中宮殿,藥房口傳問安。答曰,知道。
徐有聞啓曰,明日常參·經筵,取稟。傳曰,停。
趙弘鎭啓曰,行大司憲宋煥箕,掌令吳翰源,持平康聖翊在外,執義曺允遂呈辭,掌令一員,持平一員未差,監察茶時之意,敢啓。傳曰,知道。
沈象奎啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,右相旣入來,仍爲來會。
鄭尙愚啓曰,晉山府院君領議政文忠公河崙墓,遣承旨致祭事,禮曹單子啓下矣。何承旨進去乎?敢稟。傳曰,右副承旨進去。
傳于沈象奎曰,大臣·備局堂上引見。
李庚運啓曰,假注書申緯,時無職名,令該曹依例付軍職,冠帶常仕,何如?傳曰,允。
鄭尙愚啓曰,卽者議政府錄事來言,右議政李時秀,以爲衷情窮蹙,蒼黃逬退,罪上添罪,益無所措,走伏金吾門外,恭俟嚴誅云。仍納命召,何以爲之?敢稟。傳曰,卿於診筵,旣入來,使之來會於次對矣。及登筵席,縷縷辭懇,竟至於徑退者,卿之事豈不過乎?前席言之悉矣。勿待命,安心卽爲還第事,遣入侍承旨傳諭。仍令史官還傳命召,知大臣還第然後,承旨入來回奏,可也。
鄭尙愚啓曰,卽者義禁府都事來言,右議政李時秀,今方待命於金吾門外云。係是大臣去就,敢啓。傳曰,知道。
右副承旨趙弘鎭書啓,臣敬奉聖批,馳往傳諭于北部鎭長坊三淸洞契議政府左議政沈煥之所住處,則以爲臣於昨年,猥陳衷懇,得蒙聖恩,至有綸音中句語收還之敎,臣感激莊誦,如奉拱璧,尙自銘鏤于心。仍伏謂我殿下,以天地之大度,特恢轉環之量,不復使廷臣,有震剝憂遑如許之象矣。乃者動駕之命,又在于往年駐蹕之亭,而仍伏奉聖敎之布諭者,臣於是,神爽遁散,五內煎熬,寧欲鑽地,而不可得矣。幸賴僚相之登對,天聽俯回,鑾蹕穩旋,而本事妥帖,臣等區區歡抃之忱,曷有其極?第臣伏念自有此事,每歲一度朝廷之震蕩,閭巷之驚惑,以致國體日卑,世道日壞,而亂賊無可討之期,義理無可闡之地矣。臣徒紆殿下特達之恩,徊徨盤礴於中書之席,而絲毫之報效漠然,則毋寧退尋邱壑之本分,粗講春秋之遺訓,以卒被天地生成之澤矣。一疏仰籲,出於愚忱之斷斷,而誠淺辭拙,無以仰格宸聰。又叨近侍之臨宣,聖諭諄諄,牖誨益勤,如臣不忠無狀,何以得此於聖明之朝也?伏地戰恐,不知所達云矣,敢啓。傳曰,知道。
同副承旨沈象奎書啓,臣敬奉聖敎,馳往傳諭于中部堅平坊典醫監契議政府右議政李時秀所住處,則更納命召,不爲還第,故臣旣承大臣還第然後,入來回奏之命,姑爲仍留之意,敢啓。答曰,知道。待其還第,入來回奏,可也。
鄭尙愚啓曰,右議政李時秀,又使錄事,來言威罰不降,罪負自如,雖伏承勿胥之恩敎,情益窮隘,冒死更爲胥命,懇乞亟被嚴誅云。仍納命召,何以爲之?敢稟。傳曰,又爲胥命,萬萬過矣。安心勿待命事,遣史官傳諭。仍傳命召,民事莫緊於經界之政,分等狀啓,未回啓者,今日次對以卿之不爲擧行,未免抛置,今則已筵退,當以草記爲之,與左相相議,今日內卽爲稟處之意,一體傳諭。
以京畿監司徐鼎修狀啓,安城郡守金相儼,身病沈重,不得已罷黜事,傳于李庚運曰,其代口傳差出。
吏曹口傳政事,以朴宗羽,爲安城郡守。
李庚運啓曰,右議政李時秀,又使錄事,來言未蒙處分之前,無非臣涕泣俟勘之時,恩諭荐降,衷情逾迫。至於分等回啓之命,尤非負罪賤臣,所敢與聞,冒萬死更爲胥命。惟願遄降鈇鉞之誅云。仍納命召,何以爲之?敢稟。傳曰,近於筵席,慰勉備至,卿之若是,實爲莫曉。且況大臣去就自別,而胥命之啓,日頒朝紙,見爛報者,必致駭惑,此亦所關非細,安心勿待命事,更遣史官傳諭,仍傳命召。
兵曹,以鄭觀采爲禁衛中軍。
以京畿監司徐鼎修狀啓,今番江都下去內司奴屬,到金浦郡,毆人取物諸漢,令該曹,照律嚴處事,傳于李庚運曰,當該司屬等之作弊民間之許多所犯,萬萬痛惡,嚴飭刑曹,一竝捉致,待朝開坐,嚴杖取招以聞事,分付。雖一名,萬一遺漏,次知中官,亦當嚴處,以此各別嚴飭。近聞司僕所屬之下往者,其弊亦然云。驅軍等,各別操切之意,該郞發牌,亦爲嚴飭。此後司屬等作弊,這這報營,若或掩置,該守令,亦爲當其罪,竝以此意回諭。
徐有聞,以弘文館言啓曰,新除授副修撰李龜雲,時在慶尙道禮安地,經筵入番事緊,請斯速乘馹上來事,下諭。答曰,依啓。
徐有聞,以弘文館言啓曰,新除授修撰李垿,卽爲牌招察任,何如?傳曰,允。
趙弘鎭,以都摠府言啓曰,副摠管金達淳,以漢城府右尹,本府坐起晝仕出去,而逐日赴坐,煩稟未安。入番間除草記往來之意,敢啓。傳曰,知道。
趙弘鎭,以備邊司言啓曰,今此回還使行,順付勅書,入京時迎接儀節,令該曹,考例擧行之意,分付,何如?傳曰,允。
李庚運,以御營廳言啓曰,本廳懸錄牙兵金玉尙等,私獵于佛巖山·水落山之間,中豹虎一頭捉納矣。謹此封進,而先殺砲手金玉尙,木三疋·布二疋,再殺砲手吳成國,木二疋·布二疋,依例施賞之意,敢啓。傳曰,皮張,卿處賜給。
趙弘鎭,以義禁府言啓曰,保放罪人鄭光賓,還囚捧供以入之意,敢啓。傳曰,知道。
禁府啓目,前營將鄭光賓原情云云。傳旨內辭緣,泛稱遲晩,刑推得情,何如?判付啓,觀於渠供,可謂昭然,卽爲放送。鄭鉐段,使渠會諸族嚴治,以爲雪憤伸枉之道爲旀,雖以疏儒言之,加於此之儒先勳舊,朝禁所在,不敢遽請配侑,則通文太學,殊未妥當,令泮長禁飭爲良如敎。
執義曺允遂,司諫朴崙壽,應敎尹序東,校理金履載,副校理閔命爀·洪樂安,修撰南履翼,副修撰金銑啓曰,鄭致達之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分。迺止於近島黜置,揆以邦憲,已爲失刑之大者,豈意向者?遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也。無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也。危逼聖躬之如此賊,而有此內地之移置也。當初殿下之不忍置法,姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固。此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之盛德?而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時。而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,啄息自如,防守不嚴。以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩。而其中罔測之凶言,亦有脈絡之相關者,而此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚。初旣爲謀逆之巨魁,而王法不行,又爲煽亂之窩窟,而近畿移置,思之及此,每不覺懍然。又於年前,有出置城外之命,使亘古所無之逆,任便居住於城闉咫尺之地,此已萬萬驚心,而及承今番下敎,始知入置京第,已多年所,繼而有出置罪名命釋之擧。噫,綸意頒下之後,此賊之由來罪惡,尤極彰著,而今日之意外處分,反歸寬假。當初全宥之命,雖蒙收還,畢竟命釋之擧,大失刑政,神人之憤菀,由是益激。宗社之虞憂,從此轉深,三尺之章,有不可一刻容貸。請亟寢罪人鄭致達妻,出置罪名命釋之音,依前還發配所,仍令王府,快正典刑。噫嘻,痛矣。從古亂逆何限?而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也。與國榮所謀議者,唯國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩,一種凶逆,聲氣相通,徒黨寔繁,或推爲大將,或署爲先鋒。至於謀聚徒衆,掠邑犯都,若非天祐宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤。而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,以下五字刀削凶謀逆節,及今益彰,擧國臣民,腐心之痛,切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪可勝誅哉?本以庸鎖之品,久據勻軸之任,眷遇,何如,恩造,何如?而賦性側媚,宅心陰祕,罔念國恩之圖報,徒知凶賊之力護,耇·輝復出之說,暗地和應,情跡難掩。龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,是豈今日臣子之所敢萌於心,而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩賊,堅之於積,至於前後凶逆之以下十五字刀削姻附賊復,陰助聲勢,不軌之跡已綻,懷二之謀難掩。賊復之輸款,卽尙喆之結案,揆以邦憲,焉逭天討?而當律未施,陰誅先加,輿憤去而愈菀,國論去而愈激。而向者院相之敎,大有不然者。雖以逆積賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典,以下十四行刀削答曰,不允。以下五字刀削
執義曺允遂,司諫朴崙壽啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府。當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝師興,究其情節,已是萬戮猶輕。而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來,所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權?而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壞之間,則今日廷臣,尙可謂有人理臣分乎?只緣臣等,不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤。及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虒之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貨於覆載之間矣。夏賊之外,豈復有夏賊?而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故。其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此。而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪。而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地。今於事端旣露之後,尤不容蹔緩盤覈,請夏賊子女,亟施跪斬之典。斗恭親屬應坐之類,一依适·雲例擧行,英材·斗恒,及夏賊親屬奴傔連伊夫妻,竝嚴鞫得情,快正典刑。噫,以國禁亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事,不可再擧之說,咆喝公座,略無顧忌,以下一行半刀削凶肚莫掩。至於製給凶疏,沮遏大計,則有浮於逆莽,煽動人心,潛圖國脈,則百俉於凶溫,論其罪惡,有萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,以下五字刀削已是劇逆之斷案。而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰。而況渠以下六字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,以下八字刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無。殄滅無遺育者,政爲此賊準備語,則其在鋤逆種杜後患之道,殄之滅之,不容少忽。而今此好石之以年未滿,循例爲奴者,揆以邦憲,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論。時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聠之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰。而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖。而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫。而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態不忍正視,其所負犯,不一而足。而乃於不故言之地,敢懷不敢萌之心,潛搆啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,以下八字刀削與同死生之說,旣已遲晩,顧瞻他日之計,明白納招。甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣。奈之何纔到湖界,旋從迂路?初則領付本鄕,末乃移配近島,殆若量移者然。義理自此晦塞,亂賊無所懲畏,思之及此,寧不大可憂而大可懼者哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,快正王法。噫嘻,痛矣。亂臣賊子,從古何限,而豈有若九宗之窮凶極惡至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣。向懿陵而至發凶言則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳殿之納招凶獰,人臣之以偏黨事君,前後凶逆,所未發之語,而此賊之肆然發口,抑何心腸?屢次供招之罔測不道,至於此極,則此誠古之莽卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤。而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者,皆欲手磔而口臠,則爲今日臣子者,苟有一分秉彝之心,就不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。窮覈情節,永拔根柢,卽是王章之所不可已者。而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典,雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
執義曺允遂啓曰,新除授掌令吳翰源,時在慶尙道慶州地,請斯速乘馹上來事,下諭。答曰,依啓。
司諫朴崙壽啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係朝宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後惡逆之如尙魯,窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取裨官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加,而騙取貨物,旨意閃忽,假說謊怪之事,煽動妖誕之說,而敢於顯露之餘,反爲拔足之計。前後情狀,節節狡慝。而如金履白誕妄陰邪之類,又從以趨附使令之不暇,托爲師弟,而傳播邪說,誘引徒黨,而慫慂奸計,京鄕焉出沒,而甘作倀鬼?晝宵焉綢繆,而聽其指嗾?其他至妖至邪之情,殆有浮於彝天。至於金鑢,本以憸邪之徒,投入妖陰之藪,招呼容接,爛熳同歸,往復訿,視若同胞者渠,去來和應,互相連肚者渠。及夫發告之共議,益見情跡之莫掩,與彝天,一而二,二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命。而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,殆若誘人而餂貨,轉至捏妖而煽訛,一此不止,實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者,且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑。其餘徒黨,亦令嚴鞫處斷,以折奸萌。答曰,不允。
左議政沈煥之疏原本封還,答曰,省疏具悉卿懇。民事有詢決者,賓對使之來會,而卿章先到,首尾縷縷,無非涉禁,仍請收禁,復申昨年疏餘意,大臣,卽予所敬禮,豈有無批之疏?而曾所設禁,非得已,雖欲收禁,誠末由。禁令自在之時,雖大官之疏,一有涉於禁令,決不可捧入,亦不當賜批,此箇事理,較然不難辨,疏本玆命承宣封還,而昨年則卿未出仕也。故以反汗綸音句語爲節拍。今番則卿旣行公也,故不敍有命,則逬出嚴守格例,出宮時至,則還入別作界限,卿之去就,各有所據。與領相昨今年擧措之處,得其中毫無參差,予方爲卿等深喜之。卿疏中云云,何乃太過太過?惟望卽起造朝。仍傳于徐有聞曰,此批答與疏本封下者,承旨往傳,傳諭則右副進去。
己未十一月初五日辰時,上御誠正閣。藥房入診,大臣·備局堂上引見入侍時,都提調李時秀,提調金文淳,副提調閔台爀,同副承旨沈象奎,記事官洪奭周,假注書申緯,事變假注書李允謙,記注官承膺祚,記事官李存秀,直閣金近淳,判敦寧鄭民始,行知敦寧李秉鼎,兵曹判書李在學,戶曹判書趙鎭寬,吏曹判書徐龍輔,知訓鍊事徐有大,刑曹判書李義弼,行護軍申大顯·李得濟·申大謙·李漢豐,吏曹參判李書九,開城留守金勉柱,執義曺允遂,司諫朴崙壽,副校理洪樂安,副修撰金銑,以次進伏訖。時秀等曰,朝氣頗寒,聖體,若何?上曰,一樣矣。時秀曰,寢睡·水刺之節,若何?上曰,一樣矣。時秀曰,王大妃殿湯劑,頃有煎入之敎矣。氣候,果何如?上曰,微有咳嗽之症候,故進用湯劑矣。時秀曰,惠慶宮氣候,何如?上曰,一樣矣。時秀曰,醫官今方待令,使之入診,何如?上曰,置之。上曰,次對爲之。時秀曰,臣旣入來藥院,賓對有命,故不得不來會。而以臣罪負,何敢行大臣之事乎?上曰,過矣。左相疏批,俄亦言之,而左相則伊日之出城,翌朝之入來,皆有層節。至若領相之善爲周旋,可見誠意相感之效。而卿則當初請對,終未免太早,以至有許多難處之境,而至於下義禁府也。諸臣,非但傳旨之不捧,雖呼當直而初無出付之敎,則不待都事之押去,而徑自就囚者,豈非顚錯之甚者乎?古有不省召致廷尉,爲下獄之語,而今也則不省下義禁府之異於拿處,亦可謂無不對矣。大抵,其時事,多未善處,而卿適獨當,故雖不得不責備於卿,而旣出無隱,且屬遂事,何必以此深引乎?時秀曰,聖敎之下,臣何敢更事煩陳?而臣之今日入來,非敢爲揚揚冒出之計,實欲一暴衷懇於天地父母之前矣。臣以下二行刀削節目間事之做錯,在臣猶屬薄物細故,當此人心狃安玩愒之時,有此不盡分之罪者。卽此一款,可謂死有餘辜矣。上曰,卿何如是乎?非但已屬過境,事在常格之外,無怪其或有做錯,卿其安心也。時秀曰,臣於承批之後,不敢更以文字瀆擾,而大享當前,又不敢不參班矣。今若因此一出,而晏然蹲冒於三事之列,則朝廷士夫,姑無論,雖吏胥市井,亦將何以對顔乎?鈇鉞之誅,臣固甘心,而聖度寬大,不忍遽施誅殛之典,則中書之任,先蒙鐫遞,然後始可爲一分息補之方,而實是終始生成之澤矣。臣於其時,旣不能積誠回天,而及當動駕之時,又不能冒死求對於駕前,以冀感格,臣雖不忠無狀,豈敢有玩愒之心?而驚惶忙錯,慮不出此。畢竟自歸於玩愒之科,臣罪至此,萬殞難贖。冒是罪而居是任,則臣之一身,固不足恤,將如世道何哉?上曰,卿之此言,萬萬過矣。仍敎曰,昨因畿營狀啓,已爲敦諭,而領相,果決長往之計,簉朝無期,殊可悶也。時秀曰,臣何敢語及於首揆之去就,而今此力辭之擧,蓋亦出於爲世道激礪矯正之意矣。上曰,左相之疏,誠是料外矣。昨年則急於勉出,有傳敎句語之反汗者,而今番事,旣異於此,疏語無非涉禁,甚爲礙眼,故纔已封還矣。時秀曰,臣姑未見原疏,而近以拘於涉禁之故,人心日狃,世道日卑,以至如臣今番之事而極矣。左議政亦豈不知禁令之不可犯,而今此疏擧,必出於不得已矣。上曰,卿其爲次對也。時秀曰,向來批旨誨諭,如父詔子,今筵下敎,又若是縷縷,臣是何人?敢爲處義之計,而顧臣今日之懇,非但爲一身而然也。臣必被罪然後,庶可以有益於人心世道矣。臣之前後受恩罔極,而自速罪戾,竟爲不盡分之臣,將何以歸見先人於地下乎?今日則不但廟謨之未及講究,以此顔面,又何敢爲賓筵覆奏之事乎?上曰,何可一向如是?而至於以不盡分云云,尤爲過矣。仍敎曰,頃以使臣之趁速入去事,有所言及矣。果已知委,而聞其回報乎?時秀曰,已爲知委,而聞欲以望前渡江,趁來月旬前,入抵云矣。上曰,進賀之行,有不可緩,故雖令差早入去,而無端趲程,亦或無如何之嫌,而先期渡江之際,商譯輩,亦不至於狼狽耶?民始曰,趁早入去,固爲無妨,而旬前趲程,則似亦太早矣。文淳曰,常時使行,亦多以念前入去,今雖以旬前後爲期,似亦無如何,而商譯輩則旣有預關,似不至狼狽矣。上曰,湖西再運事,待狀啓來到,當爲稟處,而春間所捧,今始裝載,其爲民弊,當如何哉?再運之法,雖爲舟橋而設,而弊旣若是,不可不思變通之道矣。卿意,何如?時秀曰,臣亦伏見昨夜下敎,而該道狀啓上來後,當詳察其便否矣。上曰,到泊早晩,果爲詳錄乎?文淳曰,自今年爲先錄出,而或有船人之遲滯下往處,亦或有下往後動費數朔之處矣。上曰,湖西則通一道,皆是再運乎?文淳曰,亦有初運之處,而再運者爲五十餘隻矣。民始曰,臣於待罪湖南時,以再運事,有所狀啓擧行,而裝載之船,只有八十餘隻,若不再運於湖西,則勢將再運於湖南,而湖南則比湖西旣遠,其弊當尤甚矣。大抵,船人之作弊,亦豈可保其必無,而今番湖西事,則專由於守令之不善擧行矣。大同之待秋停退,非特敎,則雖道臣,不敢仰請,而今此晩後裝發,便歸於待秋矣。上曰,此則道臣·守令,皆當有罪矣。戶判,果已行會於本道乎?鎭寬曰,姑未行會矣。上曰,行會斯速爲之,而前此亦有如此晩到之時乎?民始曰,未曾有拖到十月念後之時矣。上曰,船隻屬於舟橋之後,公私載運,果有其效,而亦果無臭載之弊乎?民始曰,渠輩船隻之入於舟橋,旣是利之所在,故其爲管束之道,果有倍勝之效,而旣稱敗船,則不得入於舟橋,故臭載之弊,亦果無之矣。上曰,此後雖私卜,如有不能小心之事,則直爲拔去於舟橋之案,實合於勸懲之道,雖不必另出節目,而此意,使渠輩預爲知之好矣。頃聞湖西運穀,有加捧之弊云,此豈成說乎?文淳曰,臣嘗以公州加捧事,伏承筵敎,詳加探問,則乙卯以後,果有後穀名色,而一石之加捧者,爲五升。蓋緣斛面大小之不齊,而易於生縮。故船人,旣不願擔當,色吏又恐其徵縮,致有此後穀之弊,而亦非民結之加捧,只取之民役庫云矣。上曰,無論於彼於此,其爲加捧一也。民結民庫之別,眞所謂朝三暮四。雖一升,亦豈可創出無前之名色乎?大臣之見則果何如耶?時秀曰,臣於倉卒,不能領會,而其爲加斂,則果一般矣。上曰,後穀之說,旣已一出於筵席,則豈可仍置乎?卿勿過爲逡巡,須卽奏事也。時秀曰,臣旣承下詢,何敢不仰對,而罪負至重,無面可顯。今若徒恃庇覆之私,入而稟覆廟務,出而揚揚行公,則朝廷之上,當作何許模樣乎?臣之今日冒進,專爲筵席之陳懇,而衷情抑塞,實無以奏事矣。上曰,過矣。豈可終日如是相持乎?時秀曰,旣未蒙矜許之恩,而屢次詢問之下,亦無仰對之路。臣又當逬出,恭俟嚴誅矣。上曰,今何可又爲退出乎?時秀遂退出。上曰,大臣旣如是,次對不可爲之,備堂亦皆退出,而後穀一款,言端旣發,須卽以草記稟處也。文淳曰,初十日,藥房問安日次,而其日卽王大妃殿誕辰也。當以初九日進行乎?上曰,依此爲之。仍敎書九曰,受敎輯錄編次,今爲幾何?昨聞備郞曺錫中言,則分類彙輯,皆欲刪潤成文云。如此則非但事役之猝難了當,有司堂上一人,旣不能獨爲主管,則生疎文臣,抄出之際,亦安保其無緊要處之漏落乎?且今所裒輯者,亦必多未備者,爲先以年條抄謄,務從詳細,而從後更爲停當好矣。書九曰,臣意則許多文書之全謄,恐有浩穰之慮,故欲爲節錄,以就簡便矣。上曰,如閑漫節目,亦何必全謄?而各司文蹟之外,口傳擧行之定爲規式者,亦須一一收錄也。鎭寬曰,不但京司節目,如外方擧行之當錄者,甲寅以前則有之,而甲寅以後,未及繼抄,此亦當詳爲裒輯矣。上曰,然矣。政院文蹟,亦必有可考者,此亦當收入矣。鎭寬曰,臣意則先以本文全謄,後乃刪繁撮要,恐爲便好矣。上曰,此則係述者之能,從好爲之,而籌謨類輯,則先爲修正入啓。受敎輯錄則旣難速訖,諸堂姑爲退去編輯也。仍敎曰,次對旣不得爲之,臺諫,亦出臺廳傳啓也。仍命退,諸臣以次退出。
上在昌德宮。停常參·經筵。
徐有聞啓曰,明日常參·經筵,取稟。傳曰,停。
趙弘鎭啓曰,行大司憲宋煥箕,掌令吳翰源,持平康聖翊在外,執義曺允遂呈辭,掌令一員,持平一員未差,監察茶時之意,敢啓。傳曰,知道。
趙弘鎭啓曰,御營廳將官來言,今日本廳軍兵,日次私習云矣,敢啓。傳曰,知道。
徐有聞啓曰,同副承旨沈象奎,今日不爲仕進,卽爲牌招,何如?傳曰,允。
傳于鄭尙愚曰,諸承旨,持公事入侍。
備忘記,黃海水使李長喆下直,長弓一張,長箭一部,片箭一部,筒兒一箇賜給。
以右議政李時秀初度呈辭,傳于李慶運曰,封還。
以禮曹判書黃昇源狀啓,大臣行到廣州府奉安驛,身病添劇,不得已止宿,明日前進計料事,傳于徐有聞曰,遣史官問所愼之,何如,而仍以何當進身?傳諭以來。
傳于趙弘鎭曰,推考房承旨入侍。
徐有聞啓曰,有司堂上李書九,以嶺·湖南及濟州分等狀啓,就議左議政沈煥之後,依下敎來待矣。傳曰,入侍。
徐有聞啓曰,行副護軍洪義浩,持審理錄校正本·洗冤錄·平冤錄謄本,來待矣。傳曰,入侍。
沈象奎啓曰,黃海水使李長喆所頒密符單子,誤以已頒之第十八符,混爲書入完符之中,至於啓下。原單子今方改修正以入,而密符事體,何等嚴重?有此錯誤,萬萬可駭。當該注書,所當重勘,而本院請推之外,無他可施之罰,何以爲之?敢稟。傳曰,當該注書,拿問,考律嚴勘,可也。
以兪祿中囚單子判付內,何足責?罷職放送爲良如敎。
沈象奎,以兵曹言啓曰,卽伏見北兵使李潤謙,忠淸兵使鄭忠達,平安兵使李儒敬狀啓,則今秋官鎭門聚點時,北關邑鎭軍額之有闕者塡充,器械之有頉者修補,而其中不無些少執頉。湖西洪州等三十一邑,隨其隄洑役處,除式點考,公州等二十三邑,依式操鍊,僅得成樣。而其中報恩等四邑,戰馬器械軍裝服色,不無欠闕破傷,關西邑鎭操鍊之節,按法擧行,戰馬器械,僅免闕漏,而傷朽之器,駑駘之馬,間有執頉者。故各該邑鎭次知監色等,從輕重科治後,卽速修改之意,發關嚴飭爲辭矣。軍額戰馬之欠頉,器械服色之渝破,其在詰戒之政,俱極疎忽,不可無警。執頉各邑鎭當該守令·邊將,竝從重推考,何如?傳曰,允。
徐有聞,以禮曹言啓曰,今此回還使行順付勅書入京時,迎接儀節,令該曹,考例擧行事,自備邊司草記,允下矣。取考謄錄,則頒詔勅書,入京日,百官郊迎,自上殿庭行禮之節,依正至聖節望闕時例,磨鍊矣。今此勅書入京日,行禮等節,依此擧行之意,敢啓。傳曰,知道。
徐有聞,以禮曹言啓曰,今此齎來勅書,旣以祔廟頒詔出來,迎詔卽日,當有仁政殿頒敎之擧,應行節目,依前例磨鍊擧行,何如?傳曰,允。
沈象奎,以舟橋司言啓曰,舟橋排設日字,令日官池景喆推擇,則今十一月初七日卯時爲吉云。當日臣文淳率都廳臣李文喆,出往始役之意,敢啓。傳曰,知道。
沈象奎,以義禁府言啓曰,承政院事變假注書李允謙,拿間考律嚴勘事,傳旨啓下矣。李允謙奉命在外云。待復命後,拿囚之意,敢啓。傳曰,知道。
領議政李秉模疏曰,伏以閟宮親祼,聖慕克伸,侵曉回鑾,玉體彌康,臣民欣幸,中外惟均。仍伏念臣荐奉不敢聞之敎,蒼黃尋鄕,以爲畢命邱壑之計。不意恩諭聯翩,更勤非常之敎,驚惶震懍,罔知所出。在都下則尋鄕待勘爲義分,在鄕外則近京俟命爲義分,卽日登途,行到廣州奉安地,日勢已夕,宿病又劇,夜以兼程,萬無其路。止宿店舍,政擬曉發,朝來諸證,挾感迭攻,頭重如山,脚軟如綿,咫尺之地,望若千里,進退維谷,去益罔措。臣之決難冒膺之狀,非敢以便宜自占也,去就自重也。如使臣積誠於未然之前,毋致頻復之悔,則朝野雖許以合被上賞,臣實妄甚,不必以爲泰,而區區衷悃,已暴於城外附奏中,群情莫伸,餘憂自在,罪則有之,恩何辱焉之語?臣雖復登文陛,實無外此,而別爲詳陳者,今臣之行,直以偃處鄕廬之爲蔑分,竊自附於歸身司敗之義而已。進而近京,莽蒼與百里等耳。重以疾病如此,如欲寸寸擔舁,抵郊而後止,則駭道路之聽聞,辱朝廷之事體,誠非細故也。且念宗伯之行,鎭日相隨,不但病心之更添一病,廚傳之弊,上所俯燭。是故前後敦迫於大臣或山林之士,素所敬禮也。或命縣官而傳諭,或以有旨而回諭,養民以致賢之盛德至意,臣常欽仰,豈意緣臣致此過禮,貽此民弊乎?玆敢猥從縣道,疾聲呼籲。伏乞聖明,亟收偕來之命,仍勘臣逋慢之罪,則臣謹當任便居住,復尋生路,則塵刹之報,隕結爲期。臣無任云云。答曰,省疏具悉卿懇。予嘗聞夫子之訓矣。其謂子産曰,行己也恭,事上也敬,而仍詡之以君子之道。大抵,近世之人,目前纔有事,輒不免撓撓勷勷,行己也非不欲恭,而率歸於失恭,事上也非不欲敬,而反近於欠敬,氣先奪帥,神不棲舍,泯然一色,漸成痼瘼,顧予惕若,孚號揚庭,不過曰矯時改俗四箇字。惟卿允元進止不錯,昨年訓院請對,三軍萬民,咸聽于卿,而階級層節,燦然不紊,及其洞諭予本意也。濟濟之列,靜聽無譁,往往有知感而起歎者。又於今番,依舊是茫無津筏,垂紳㦸門之外,動必遵度,不失其常。予乃卽日回鑾,繄誰之力也?今卿遜玆荒郊,至以群情莫伸,餘憂自在,罪則有之,恩何辱焉爲言?卿試思之,君相一體,所䙡相須,區區予心,卿必諒之,予何嘗絲豪過飾於綸綍之間,祗爲華卿身,而侈卿銜之地哉?一則曰矯時,二則曰改俗。要其歸趣,與前諭所謂保世民云云。相爲表裏,卿須安心調理,俟間入城,以聽予面諭,所辭不允。仍傳于徐有聞曰,此批答,宗伯更爲傳諭,愼節向勝與否,亦爲附奏。仍遣御醫,持相當藥物,看病以來。
左議政沈煥之箚曰,伏以卽因兩南分等狀啓之回啓事,籌司郞官,來傳下敎矣。方冬民事,奉行是急,而第臣有區區私義。噫,犬馬之齒已衰,蒲柳之質且朽,不合伴食於中書者久矣。纔陳一疏,乞退,庶蒙天地之洪私,得養邱壑之餘年。而況士夫廉防,實關朝廷事體,則朝辭政府之官,夕察籌司之任者,前後徑庭,不幾爲馮婦之所笑乎?伏乞聖明,亟鐫臣議政之職,仍治臣慢命之罪,以肅朝綱,以安私分焉。取進止。答曰,省箚具悉卿懇。惟予一念在民事,夙夜不敢自暇,縱使澤未浹肥,其誠切於願治,憂勞之過,神精日銷,近以分力之方,專責於卿等者,自有不得不然。且況諸道分等之啓,隨到卽決,何嘗淹時逾刻?而忽於今年,相持數日,非不欲直以依狀請回諭,而旣委之卿等,何可復爲不爲之擧,殆若爲卿等代斵副急爲哉?卿須安心,卽爲擧行。仍傳于李庚運曰,此批答,有司堂上往議時,同爲齎傳,分等草記,卽爲書入事,分付該堂。
副摠管李儒慶疏曰,伏以臣蒙騃蔑製,百不猶人,頂踵毛髮,濫蒙洪造,寒素之跡,涯分已過,而亦非臣之所自致也。惟我殿下,眷遇臣舅,逈出千古,隆恩異渥,推以及於如臣駑劣,剪拂之庇覆之,有若黑衣之補,猥廁緋袍之列,銜榮顧分,晝宵恐懼,若隕淵谷。不意陞品寵擢,迺在於享官承乏之時,聖敎至及於感舊。且念臣立朝之年久,自天之隕,遽下於千萬夢寐之外,臣於是,惝怳震越,五內失守。殿下之不遐無似之賤,雖出於臣舅之終始記念,而顧臣從前所叨,已極踰濫,今此陞秩,卽古所謂命德之器也。濫竽之歎,軒鶴之譏,臣自知之,人謂斯何?念到於此,愧汗如漿。記昔臣,以承旨隨臣舅登筵也,縷縷恩敎,屢及於臣身。臣舅退而戒臣曰,吾旣荷天地再生之恩,叨此匪據,汝又職忝緋玉,同登前席,仰承恩言,所感者,浹骨之渥也,所懼者,過福之災也。更有希望,進此一步,則非好消息也。須以知止知足,爲終身之符,言猶在耳,宛如昨日,而臣舅之壠草未宿,臣身之金貂忽侈,戴恩而歸,不禁涕淚之自零,以臣舅視臣孥之情,雖或感悅於冥冥之中,而其所爲臣悸懼之心,想必與平昔無異。臣以舅心爲心,則感激雖極,惶蹙倍切。豈但以區區飾讓爲哉?百爾思量,萬無稱當之望,譏笑之至,固其餘事耳。臣之翌曉肅命,副急於祀典之莫重,摠管新除,又在於親祼之隔日,私義之難安,有不暇顧,滿心慙恧,黽勉冒應,而循墻之意,猶復如前,玆陳短章,仰瀆崇嚴。伏乞聖慈,特諒由中之懇,收還臣濫授之秩,以重公器,以安私分,千萬幸甚。臣無任云云。答曰,省疏具悉。卿其勿辭行公。
己未十一月初六日辰時,上御重熙堂。諸承旨持公事入侍時,右副承旨趙弘鎭,記事官洪奭周,假注書申緯,記注官承膺祚,記事官李存秀,以次進伏訖。弘鎭,讀奏黃海監司朴基正啓本,罪人曺東文遂安郡到配事,書判付訖。上曰,左承旨入侍。出榻敎奭周,承命出傳,左承旨鄭尙愚進伏。上命弘鎭先退。上曰,有司堂上入侍。出榻敎奭周,承命出傳,與備局有司堂上李書九,偕入進伏。上曰,雖原任大臣,亦以廟謨回啓者,自有其例。況此分等狀啓,不可踰晷刻之事,非不欲依狀請施行判下。而以委任大臣之意,使之就議草記,則事面自別。卿以此意,面諭左相也。大抵,近日大臣事,莫曉其意。而至於右相引義,尤爲過當,如是而何時出場乎?昨於畿驛察訪之回,領相以爲有不敢當之敎,故進身稍近云。或緣敦諭中,躬駕而迎之之一句語而然耶?書九曰,似然矣。大抵,今番廷紳震剝之狀,臣不敢更提,而每經一番事端,則朝象如水就下,大臣之事,不得不然矣。若不犯分,又歸於不盡分之科,臣恐將來之慮,無窮已矣。上曰,受敎輯錄,兼欲爲備覽之資,抄出之際,須從詳備,而文蹟外,口傳擧行之類,易於遺漏,亦須該備裒集,而各司揭壁者,亦皆錄入好矣。書九曰,應行條件中,無文蹟者,如銓堂之置處政事,是爲不易之例,而亦無文蹟,如此類甚多矣。上曰,冊子以兩本爲之,而一本則詳細全錄,以爲印出之件,一本則抄節分類,速謄以入好矣,而分類件,已爲割付乎?書九曰,亦有未盡割付者矣。上曰,然則不必盡爲割付,只準誤字,從速謄入,可也。上曰,校正之役,諸郞廳專一爲之乎?書九曰,諸郞俱有他公,故未能專一矣。仍命先退。命書榻敎曰,未下直守令,當日辭朝。仍敎曰,下直閫帥守令入侍。出榻敎奭周,承命出傳,與熙川郡守柳成逵,偕入進伏。奏曰,黃海水使,未及待令矣。命守令進前,成逵進奏職姓名。上曰,下去小心爲之也。命除宣諭七事,仍命先退。敎曰,閫帥如已入來,使之入侍。奭周,承命出傳,與黃海水使李長喆,偕入進伏。命進前。長喆進奏職姓名。上曰,爾是故承旨李倚天之孫乎?長喆曰,然矣。上曰,故承旨有贈職乎?長喆曰,未蒙褒贈之典矣。上曰,爾年幾何?長喆曰,六十七矣。上曰,爾須體朝家念舊之意,各別小心善爲之也。命除宣諭,仍命先退。上曰,進賀使行趲程事,非但回還使行狀啓中,有臘旬之語,進賀不可遲滯而然。至於順付之爲不爲,不係於使行入去之旬間與念間,則當初筵敎,亦不以來月旬間入去,牢定知委者,至於商賈狼狽之弊,亦不可不念。而昨因賓筵,重臣,雖言其因使行知委,今年則使之早早等待云。而其說有未可必,且使臣之疾馳趁旬前,亦似如何?使臣歷辭時,卿等何以知委乎?此意令使行知之,使之闊狹爲可。承宣以此筵敎,書送于右相,可也。仍命退,承史以次退出。
己未十一月初六日午時,上御重熙堂。推考房承旨入侍,行副護軍洪義浩,持審理錄校正本,洗冤錄·平冤錄謄本,同爲入侍時,同副承旨沈象奎,記事官洪奭周,記注官承膺祚,記書官李存秀,行副護軍洪義浩,以次進伏訖。上曰,審理錄所抄,果無遺漏乎?義浩曰,然矣。上曰,今可印出乎?義浩曰,當更考準矣。上曰,平冤錄·洗冤錄中,亦有無冤錄之所未載錄者,一體印出,好矣。義浩曰,審理錄冊名,以何爲定乎?上曰,此則當更商,而凡例中合添處,更爲付籤以入,待啓下更爲錄入,載之卷首也。義浩曰,臣兄臣仁浩,曾於審理冊子修正時,以有關於刑獄愼恤之事,筵奏諸條,至蒙允可,而未及啓下矣。今伏承審理錄繼修之命,而因言端,以臣兄之昔所陳諸條,更此仰達矣。檢驗時,先捧招後開檢,自是甲辰事目,而詞證衆多,轉告不已,則捧招或有延過二三日之弊,若値暑月,屍體變動,檢傷無憑。今後則按節氣寒署,量看證多少,不必拘於事目,一邊捧招,一邊開檢,仍卽具由啓聞,似合事宜。以此知委京外,何如?上曰,依爲之。出擧條義浩曰,丁酉事目中,已埋者勿檢之敎,蓋指白骨之檢久遠之掘也。至於和埋匿埋之日月,雖或稍久,事情當屬檢驗者,亦未嘗一切勿許掘檢。又若常漢藁瘞,未可謂永埋之類,皆當一邊啓聞,一邊開檢,而通編中,撮錄太簡,京外擧行,易致疑眩,亦宜稟旨詳錄,俾有一定之式矣。上曰,更與曾經判堂人相議,仍又就議大臣,指一定式,可也。出擧條義浩曰,辜限之法,元宋以前,手足傷人,例限十日。至皇朝始用二十日之限,蓋速死處,不得過十日,則十日之限,法意則然,而人有强弱之不同,打有猛歇之差殊,或有拖至二十日而始死者,則皇朝之斷以二十日,蓋出重人命之意也。至於加辜限之法,則萬曆十三年,刑官舒化,纂進條例,始有因本傷致死,加用辜限之例矣。然而因本傷致死,最難執定,一或差誤,死生係焉,其不可輕易援用也,明矣。戊子年平安道錄啓中,未經覆啓,遽用加限之法,而致勤嚴敎,伊後京外掌法之臣,莫敢引用。曾前泮人鄭漢龍,以環刀擊人膝骨,死於辜限之外,環刀擊人,其有殺心明白,膝骨半落,其因傷致死,亦無疑故,秋曹啓稟,請用加限,至有問議大臣後,始爲允許矣。大抵,死於限外者,率多調治失宜,鍼灸乖方之致,則其傷雖曰因人,其死抑非由己乎?自今以後,除非金刃傷口咬傷等,事情明白者外,勿用加限,似合於愼獄之意矣。上曰,依爲之。加限之法,不可容易始之。雖金刃傷口咬傷,除非別般稟旨收議歸一之前,無敢輕先成獄之意,嚴飭京外,可也。出擧條義浩曰,過失殺收贖,大明律則四百二十兩,大典則例徵四十九兩。而梁大善獄判付中,有過失殺收贖四百餘兩之敎,似是四十餘緍之緍字,承書誤錯之致也。所當改書緍字,而判付文字,事體至重,敢此仰達矣。上曰,依爲之。緍是十兩之謂,而近來吏文之通用於一兩者,其實則非矣。四十餘兩之十字,傳謄之際,錯書百字而然。卽爲釐正,可也。出擧條義浩曰,京外檢案中,實因論斷,或不中理,以致折獄之疑眩,此而不改正,因循刊行,則不無承謬之弊,其已經處分,著載判付者,仍舊不改,以示將來者之警,未及發露者,逐一釐改,俾絶襲謬之患,恐合事宜矣。上曰,依爲之。幾十年後,書今成帙,須與該郞及解事律官,更爲詳加校正,以爲從近依定奪,頒行遵守之地,可也。出擧條仍命義浩先退。敎曰,有司堂上,如已問議入來,使之入侍也。賤臣承命出,與有司堂上李書九,偕入進伏。上曰,左相許,果傳筵敎乎?書九曰,俄已往傳,而回啓則終始持難矣。上曰,然則卿以問議之意。出擧條稟處,可也。書九曰,因左議政沈煥之箚子,有此批答。有司堂上往議時,同爲齎傳,分等草記,卽爲書入之命矣。取考慶尙監司申耆,災實分等狀啓,則聞慶等五十一邑,置之稍實,長鬐等二十邑置之之次,尤甚名色,不爲擧論,仍以爲事目災八百結外,不足災六千一百十八結二十七負七束,特許加劃。後錄條件,竝請令廟堂,稟旨分付矣。其一,居昌·比安·固城·高靈等四邑還穀,限年分捧條,以其名色之異於舊停,不得入於停退者,實有向隅之嘆。參互民邑事勢,酌量穀摠多寡,可捧者方便收殺,不可捧者,姑爲退限。軍威限年條變通,始在今年,民力大有間於諸邑,竝新舊還督捧事也。其一,昌原舊頉中,未充補二百六十三結,前府使李尙度,疏請限年免稅,使之次第起墾,廟堂覆啓,隨其墾闢,限三年免稅,而本等責稅,民皆疑怯,不肯起耕,一依該府使疏請。且倣量陳起之定式,直爲降付六等,更免三年賦稅,則服田者,必當爭先墾闢,此弊江海諸郡,幾皆同然,恭俟處分事也。其一,山倉軍餉,固當盡數還納,而比經荐歉,民勢不可不念,折半仍留平倉事也。其一,推奴徵債防塞事也。臣謹依下敎,就議于大臣,則以爲昨旣猥陳衷懇,今於分等回啓之命,萬無擧行之勢云。而大臣之當初料量,則本道今年穡事,與湖南相伯仲,雖有沿野之優劣,而大體則可謂均登。分等依狀請施行,加請災結,以本道地方之廣大,不甚過濫,準數許劃,使之均俵。居昌等四邑反逋,雖曰年久,限年分捧,旣出特恩,則寬緩不迫,從便收殺,豈無其道?而少遇歉荒,輒請仍停,已非限年之本意。況此稍熟之歲,復許闊狹,有關法綱。四邑今年應捧條,申飭道臣,與軍威反逋,一體收捧。昌原舊頉事,降等勸畊,雖爲權宜,則壤定稅,自有經法。且近年災頉之降續充補,曾有許施於道啓者,未知成效之何如。而今若逐邑開路,則竊恐虛實相蒙,汚萊無日闢之效,經界有漸紊之慮,江海諸郡之竝許闊狹,固難議到,而至於昌原舊頉,結數無多,道臣邑倅,前後所論如此,姑從此邑而試可,另行考察,以觀成績,不害爲隨時通變之政。山倉軍餉之半留平倉,旣關民情,且有近例,與推奴徵債防塞事,一體許施似好,而以今情地,有難質言云。大臣之議如此,故敢此仰達矣。上曰,依爲之。前伯李泰永筵奏後,降等處起墾,明有實效,則江海諸郡,先從可爲處量許,亦可更令道臣,依此擧行,以其形止,報來後,草記,可也。出擧條書九曰,此全羅監司趙宗鉉災實分等狀啓也。尤甚名色,不爲擧論,光州等三十三邑,置之稍實,全州等二十一邑鎭,置之之次,仍以爲各樣災摠,合爲八千七百八十二結九十六負。以此較量於地部劃下九百結,則不足災七千八百八十二結九十六負,特許加劃,後錄條件,竝請令廟堂,稟旨分付矣。其一,之次邑稅大同拯劣米太代錢,限明秋停退事也。其一,推奴徵債防塞事也。臣謹依下敎,亦爲就議大臣,則引義辭巽,如右所陳。而當初料量,則蘆嶺以上,雖曰差遜於左峽,通論一路之年事,則視丙辰相甲乙,分等依狀請施行。所請災結,比諸丙辰之五千餘結,加數殆近三千,分數未免太過第右沿諸邑,纔經數歲之荐歉,向來特敎,深軫一夫之冤徵。其在仰體之道,宜付寧失之義。湖西災摠,比丙辰,旣加千結,嶺南災摠,比丙辰,亦加二千結。今若依嶺南例,事目災外,加劃六千八百結,以準七千七百結,則所加,比丙辰亦爲二千結。如是排比,庶可謂均齊方平。拯劣米太之代錢收捧,限年遞減,在沿民實爲大惠,一向因循,亦關事體。而今年本道舊還,旣不分排,此亦姑許停退,允合軫恤之道。與推奴徵債防塞事,竝爲許施似好云。故敢此仰達矣。上曰,依爲之。其中湖南之以再昨年尤甚邑,又爲昨年尤甚處。比之丙辰之於甲寅乙卯,必有甚焉。此等邑,量宜加劃,可也。書九曰,大臣之議,以爲湖南今年災摠之爲七千七百結,固爲優足。而就其中如欲更爲闊狹,則加劃三百結,以準八千結之數,雖似稍過,亦未爲不可云矣。上曰,依爲之。出擧條書九曰,此濟州牧使林蓍喆分等狀啓也。濟州四十一洞里,置之稍實,三十九洞里,置之之次,大靜九洞里,置之稍實,十三洞里,置之之次,旌義三十洞里,置之稍實,六洞里,置之之次。仍以爲舊還督捧,恐傷民力,仍舊停退,外此可以從便措處者,開錄于左,而候風海路,遲速無期,謹依已例,一邊馳啓,一邊擧行,請令廟堂,稟旨分付矣。其一,各寺奴婢貢每口,減給一斗事也。其一,男丁大同米,各減一升事也。其一,軍兵操鍊,姑爲停止,待明春從附近哨司鍊事也。臣亦爲就議大臣,則以爲本島年事,幸得稍稔,分等與後錄諸條,便屬已擧行之事,竝爲依施似好云。故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
韓用鐸,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓用鐸啓曰,御營廳將官來言,今日本廳軍兵,日次私習云矣,敢啓。傳曰,知道。
韓用鐸啓曰,來十一日朝參日次矣,敢稟。傳曰,停。
徐有聞啓曰,來十一日輪對日次矣,敢稟。傳曰,當次人受點,後日次來待。
李允謙拿問嚴勘,代以南吉寬爲事變假注書。
韓用鐸啓曰,事變假注書南吉寬,時無職名,令該曹依例付軍職,冠帶常仕,何如?傳曰,允。
傳于李庚運曰,奉命在外承旨同副承旨許遞,前望單子入之,待下批,牌招察任。
承旨前望單子入之,韓用鐸落點。
兵曹口傳政事,副護軍沈象奎。
傳于徐有聞曰,左副承旨入侍。
韓用鐸,以兵曹言啓曰,卽伏見全羅兵使沈鑏狀啓,則道內各邑束伍軍兵,今秋官鎭門聚點時,扶安等五邑軍兵,間有老弱苟充,器械服色,亦多渝弊,故各該邑軍務次知座首,懲勵後,斯速充代修改之意,關飭爲辭矣。詰戎之政,關係甚重,而軍兵老弱之苟充,器械服色之渝弊,極爲疎忽,不可無警,執頉各該邑當該守令,竝從重推考,何如?傳曰,允。
韓用鐸,以兵曹言啓曰,伏見慶尙右兵使李栢然狀啓,則道內束伍軍兵等,今秋官鎭門聚點時,尙州等四邑,器械服着,或鈍或弊,南海等十一邑,軍兵闕額,器械執頉,雖有多寡緊歇,而各該邑軍務次知座首,從輕重科治後,軍伍之當充,器械之可改者,着念擧行之意,嚴飭發關爲辭矣。詰戎之政,關係甚重,而器械服色,或未修改,軍兵闕額,不卽充代,致有此執頉之擧者,俱極疎忽,不可無警,當該執頉,各邑守令,竝從重推考,何如?傳曰,允。
假注書李允謙書啓,臣於本月初六日午時量,敬奉聖諭,同日申時量,馳到京畿廣州地奉安驛,傳諭于議政府領議政李秉模所住處,則以爲狗馬賤疾,何足致煩聖念,而史官遠臨,至勤俯詢,感涕被面,不知所喩,臣之病難自强,義難冒進之狀,朝已備陳於縣道之疏,恭俟處分,不敢復有所猥達云矣。臣則仍爲復路緣由,竝以馳啓爲白臥乎事是良厼,詮次善啓向敎是事。踏啓字。
刑曹啓目,內需司入役奴金繼得原情云云。問目內辭緣,抵賴漫漶之狀,俱極痛惡,所當竝加刑訊,期於得情,而旣有嚴杖取招以聞之命,上裁,何如?判付啓,前此嚴飭,何如,則不知爲戢者,萬萬痛惡,所謂再福身乙,下送畿營,卽令該郡守聚會邑底班賤,於其所見處嚴治後,仍定甲串津沙工爲旀,同惡之類,前後必不止此,各人等處,更爲嚴杖究問,一一捧直招以聞爲旀,此後江華下去司屬之作弊者,當者姑置,當該次知中官楊花渡管領充定,頭目吏隷,皆當刑推,以此各別嚴飭,使之書付司璧,遵行爲良如敎。
己未十一月初七日午時,上御便殿。左副承旨入侍時,左副承旨徐有聞,記事官洪奭周,記注官承膺祚,記事官李存秀,以次進伏訖。命書榻敎曰,前假注書呂東植,仍察廳任。仍敎曰,抄啓文臣金啓溫,如在鑄所,使之入侍。賤臣承命出,與啓溫偕入進伏。上命賤臣及啓溫進伏楹內。敎曰,日前筵話,爾等善爲構出,而至予本意之在於言外者,亦皆形容得出,雖古之善於記注者,亦未多見,予甚嘉之,方有康熙字典·五禮通考二冊欲分給,爾等各陳所願也。賤臣對曰,五禮通考,臣嘗願一見而未得矣。上曰,然則當以五禮通考給爾矣。廳注書旣以呂東植仍察,爾等卽爲出去,以待冊子之頒下,而仍占數日休憇之便也。冊子則當自內印給予之圖章矣。仍命退,承史以次退出。
上在昌德宮。停常參·經筵。
李魯春啓曰,行大司憲宋煥箕,掌令吳翰源,持平康聖翊在外,執義曺允遂呈辭,掌令一員,持平一員未差,監察茶時之意,敢啓。傳曰,知道。
徐有聞啓曰,明日常參·經筵,取稟。傳曰,停。
徐有聞啓曰,王大妃殿誕日進獻單子安寶次,寶請出之意,敢啓。傳曰,知道。
閔台爀啓曰,左副承旨徐有聞,今日不爲仕進,卽爲牌招,何如?傳曰,允。
傳于鄭尙愚曰,左承旨入侍。
傳于徐有聞曰,左副承旨入侍。
鄭尙愚書啓,臣敬奉聖敎,馳往傳諭于北部鎭長坊三淸洞契議政府左議政沈煥之所住處,則以爲,臣於病伏俟勘之中,伏奉近侍所傳下諭辭意,擎讀未半,震恐惶蹙,不知死所,是豈臣子所敢晏然承聞者哉?方走伏金吾門外,恭俟鈇鉞之誅云。臣仍爲馳往傳諭于東部景慕宮二契議政府右議政李時秀所住處,則以爲,臣卽伏見承宣奉傳之下敎者,萬萬非臣分之所敢承聞者,震剝罔措,方走伏金吾,恭俟嚴誅云矣,敢啓。傳曰,知道。
韓用鐸啓曰,卽者議政府錄事來言,左議政沈煥之以爲,卽伏奉承旨所傳聖諭及筵敎,震懍焦迫,求死不得,走伏金吾門外,恭俟鈇鉞之誅云。仍納命召,何以爲之?敢稟。傳曰,勿待命事,遣史官傳諭,仍傳筵敎及命召。
李魯春啓曰,卽者義禁府都事來言,左議政沈煥之,今方待命於金吾門外云。係是大臣去就,敢啓。傳曰,知道。
韓用鐸啓曰,卽者議政府錄事來言,右議政李時秀以爲,傳敎之下,震懍焦迫,求死不得,走伏金吾門外,恭俟鈇鉞之誅云。仍納命召,何以爲之?敢稟。傳曰,勿待命事,遣史官傳諭,仍傳筵敎及命召。
李魯春啓曰,卽者義禁府都事來言,右議政李時秀,今方待命於金吾門外云。係是大臣去就,敢啓。傳曰,知道。
禮曹判書黃昇源狀啓,議政府領議政臣李秉模,身病添劇,姑留奉安驛村舍形止,昨已馳啓是白在果,本月初七日巳時量,臣謹奉兼春秋金珍恪所傳批旨,卽爲傳諭于大臣所住處,則以爲,臣以義則決難冒膺,以病則無以自力,信宿旅舍,進退維谷,猥陳縣道之疏,恭俟逋命之誅,聖度如天,不惟不加之罪,誨諭愈摯,恩禮愈隆,九頓擎讀,百回玩繹,無非臣不敢當不敢承,又不敢費辭以對者,我殿下聲律身度,左矩右繩,以至絲綸之發,未嘗有不宜施而輕施,不當紆而輒紆,奉如球璧,仰以典謨,而只緣一時之誤恩,不惜十行之寵翰,臣心震越,在所不論,朝野瞻聆,得無如何,呻囈之中,惶汗遍體,誠不知何以至此也。臣之去就,斷無可言,而惟以兼程馳進,遄被邦憲爲期,不科僅到一舍,宿病陟劇,扶舁作行,轉無其望,擬於蒙勘之後,還伏鄕廬,任便調治,及奉溫批,大失所圖,御醫看病,尤出格外,跼高蹐厚,寧不罔措?第伏念罪積逋慢,而姑不處之以嶺海鈇鉞,別是欲生之德意,則死於途路,昔人所恥,亦非所以仰承閔覆之聖念也。臣雖無能爲役於前輩,離次登程,少伸義分,因病回轡,復尋邱壑,求之往躅,恐無不據,將於明日回向鄕路,諒非獲已,冞增死罪,臣之此歸,賴天之靈,雖獲生路,職名未解之前,實無重入脩門之望,宗伯相隨,萬萬悚悶,惟願亟收偕來之命,以除邑驛多少之弊云矣。大臣病勢,一向無減,明將還尋鄕廬,以爲調治之地,臣則仍爲隨往計料,緣由竝以馳啓爲白臥乎事是良厼,詮次善啓向敎是事。踏啓字。
李庚運,以吏批言啓曰,議政府領議政李秉模,相職許解事,命下矣。當爲置處,而本曹時無相當窠,依例送西之意,敢啓。傳曰,知道。
韓用鐸,以兵批言啓曰,領議政李秉模,許解送西事,命下矣。當爲隨品置處,而領中樞,他大臣今方見帶,依例從座目,判中樞有闕,代下批之意,敢啓。傳曰,知道。
有政。吏批,判書徐龍輔進,參判李書九進,參議未差,右承旨李庚運進,以李東宇爲掌令,沈普永爲正言,李龜雲爲校理,李秉鼎爲工曹判書,金羲淳爲禮曹參議,李宅永爲長津府使,林昉爲順懷墓守衛官,辛坪爲懿昭墓守衛官,故通德郞李台運,贈吏參例兼,故通德郞李壽一贈吏議,故學生李景俊,贈僕正,以上副摠管李儒慶,三代追贈。
兵批,判書李在學進,參判金履翼入直進,參議申獻朝病,參知兪岳柱病,同副承旨韓用鐸進。以吳胤源爲同知,柳載河·安任權爲五衛將,沈公協爲訓鍊判官,李厚在爲外營部將,卞光復爲所斤僉使,判府事單李秉模,僉知二單李運春·南正圭,上護軍趙尙鎭,護軍徐瀅修,副護軍李貞運·李日運,副司直尹悌東,副司果韓致應,副司正申緯·南吉寬竝單付,前郡守柳命源,今加折衝,加資事承傳。
韓用鐸,以兵曹言啓曰,卽接宣傳官廳牒報,則以爲本廳廳憲,自來嚴重,定置行首,凡於公故,就一廳中指名定送,自是規例,而宣傳官李漢極,不有廳憲,侮蔑行首,至於日前因差役之事,謂以行首不使替代,隨到於他廳稠坐之中,詬責凌踏,聽聞可駭,如此則受敎廳風,莫敢違越之法意,壞損無餘,玆不得不具由論報爲辭矣。該廳自有受敎廳風,下僚之於首任,莫敢侵侮,而宣傳官李漢極,詬責行首於稠座之中,致此論報之擧者,誠極駭然。其在存廳風杜後弊之道,不可仍置,汰去,何如?傳曰,允。
韓用鐸,以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
韓用鐸,以訓鍊都監言啓曰,本局哨官李燁,受由下鄕,身病甚重,勢難上來察任,改差,何如?傳曰,允。
己未十一月初八日辰時,上御便殿。左承旨入侍時,左承旨鄭尙愚,假注書呂東植,記注官金景煥·承膺祚,以次進伏訖。上曰,卽見禮判狀辭,則領相意在必遞,今不可勉出矣。仍命書傳敎曰,卿今又還尋鄕第云。卿何若是牢讓?況所愼未差,而冒寒撼頓,尤爲之憫念,到今姑副卿懇,實合敬禮之方,卿之相職許解,以爲入城穩攝之道,卽爲上來事,卿其更爲傳諭,期於偕入之意,卽爲回諭禮判處。仍敎曰,此傳敎,領相許,亦當傳諭,而旣是禮判處回諭,則不必更遣史官,令備郞星火馳往,以傳於大臣及禮判,可也。命書榻敎曰,大臣置處政事,當日爲之。又命書傳敎曰,近因卿等酬應之煩,而憊倦難狀,卽入侍承宣諸人之所目擊者,今則領相雖姑解,而卿等姑不視事,若此則又將費却許多酬應,卿等旣知近日予氣之有酬應,則輒難强而更或强聒,則此果如何?不在多言,惟在卿等,自量於出處之如何?此意,令入侍承宣,往傳于左右相。命退,承史以次退出。
己未十一月初八日午時,上御便段,左副承旨入侍時,左副承旨徐有聞,假注書呂東植,記注官金景煥·承膺祚,以次進伏訖。上曰,大臣之又爲胥命誠過矣。俄於承宣之行,旣以憊於酬應爲敎,而今又若是,則傳諭云云之意,果安在哉?命召,玆以還傳,待命與否,卿等須量爲之之意,令傳諭史官,一體往傳事,分付,可也。賤臣承命出傳。仍命退,承史以次退出。
上在昌德宮。停常參·經筵。
藥房都提調李時秀,提調金文淳,副提調閔台爀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,慈殿·慈宮氣候一樣矣。昨聞卿等之還第,意以爲自此妥帖,氣始少降,眠亦加更,待朝欲爲引見卿等,卽見左相箚本,名雖代箚,甚於疏語,非犯禁而自歸涉禁,涉禁之又不足,申言乞骸之請,措辭下語,太欠稱停,此豈所知於左相者乎?然則昨日還第,不幾近於欺予乎?筵敎縷縷,果何如也?其可以乍還爲伸分,又復依舊者,竊恐大臣事君之道,不當乃爾,頃刻之間,膈氣煩懣,明知其若此而爲此,不思所以不如此之道者,左相果不負予乎?負予誠大矣。爲殿宮問候之所重,不得不先爲宣批,而所謂聖體候,若何,寢睡·水刺之節,何如?何必問之?亦不必答之也。左相聞此,若不入來,同爲承候,則此問候啓辭,作爲院中休紙宜矣。
王大妃殿·惠慶宮·中宮殿,藥房口傳問安。答曰,知道。
李魯春啓曰,行大司憲宋煥箕,掌令吳翰源,李東宇,持平康聖翊在外,執義曺允遂呈辭,持平一員未差,監察茶時之意,敢啓。傳曰,知道。
韓用鐸啓曰,御營廳將官來言,今日本廳軍兵,日次私習云矣,敢啓。傳曰,知道。
徐有聞啓曰,明日王大妃殿誕日相値,視事頉稟之意,敢啓。傳曰,知道。
傳于徐有聞曰,左副承旨入侍。
傳于韓用鐸曰,同副承旨入侍。
傳于韓用鐸曰,藥院啓批,尙不循例書下,都相以下,尙在藥院,而左相無意造朝者,古之體國大臣,亦果如是處之否乎?不料左相之乖激若此,當强憊臨殿,以待入來,卽當引見,此意,令都相知之,明日則慈殿誕辰相値,日勢雖侵申,次對進定,左相入來,然後詣閤。
傳于韓用鐸曰,左相雖云入來,而聞於偕來承旨言,以承候入來云,賓對旣有命矣。以賓對詣閤,然後當引見。此意,更令承宣往傳于左相。
傳于韓用鐸曰,大臣·備局堂上引見。
禮曹判書黃昇源書啓,行判中樞府事臣李秉模,自奉安村舍,回程上來形止,昨已馳啓矣。大臣今方入城,還歸本第,而臣旣承偕入之命,仍爲隨往之意,敢啓。答曰,知道。大臣旣入城,卿則退去,可也。
以咸鏡監司具㢞狀啓,薦新生瓜魚,限內不得封進,惶恐待罪事,傳于閔台爀曰,勿待罪事,回諭。
徐有聞,以禮曹言啓曰,咸鏡道觀察使封進今十一月令宗廟薦新生靑魚,今方來到,今初十日薦新,而景慕宮薦新生靑魚,則例以慶尙道所封薦進矣。本道所封未及上來,莫重薦獻,不可後時,以咸鏡道觀察使加封生靑魚,同日一體薦進,何如?傳曰,允。
韓用鐸,以兵曹言啓曰,五衛將李魯植·嚴思勖,慶熙宮衛將洪仁福,俱有身病,呈狀乞遞,宿衛輪番之任,不可久曠,竝改差,何如?傳曰,允。
李魯春,以刑曹言啓曰,當該提調李書九,越俸一等,首譯拿問重勘,該院任官,令攸司照律定配事,命下矣。當該司譯院任官吳命毅,黃海道豐川府定配所,卽爲押送之意,敢啓。傳曰,知道。
刑曹啓目,粘連向前金繼得等,各別嚴杖究問,則終不指告,究厥情狀,亦極痛惋,所當嚴刑鉤覈是白乎矣,旣有捧招以聞之命,上裁,何如?判付啓,立役屬耳,兩漢外,其餘下送畿營,嚴飭陽·通·金三倅,每邑輪杖五十,然後還囚雇馬廳,萬一歇杖,該守令等,拿問之意,狀聞事,分付爲良如敎。
己未十一月初九日辰時,上御重熙堂。左副承旨入侍時,左副承旨徐有聞,假注書呂東植,記注官金景煥·承膺祚,以次進伏訖。上曰,檢校直閣入侍。賤臣承命出傳,與檢校直閣徐榮輔偕入進伏。上敎榮輔曰,御製校寫之役,幾何爲之乎?榮輔曰,今方連續爲之,而姑未告竣矣。榮輔曰,御製繕寫,今方擧行矣。寫字官本自數少,而其中善寫者多有故,事役極爲苟簡,御眞圖寫時,畫員中有故者,例爲拔例執筆,御製事體至重,畫寫宜無異同,今亦依畫員例,寫字官有故者,皆令入參,而計日給料之意,分付該曹,前仕無料之使役者,一體計日給料,恐合事宜,故敢此仰達矣。上曰,依爲之。雖不番番若此,如今工役苟簡之時,用此例,可也。出擧條仍命退,諸臣以次退出。
己未十一月初九日午時,上御重熙堂。同副承旨入侍時,同副承旨韓用鐸,假注書呂東植,記注官金景煥·承膺祚,以次進伏訖。上曰,左承旨入侍。出傳敎賤臣承命出傳,左承旨鄭尙愚進伏。命書藥房啓辭批答。仍命書傳敎曰,觀卿箚,不勝瞠惑,藥院之批,卿必見之,不須更誥,原箚付之入侍承宣還傳,使之仍傳筵敎,卿其諒爲事,傳諭左相。仍敎曰,左承旨持藥院問候批答,往傳都相,仍謄一本,與此傳敎,一體往傳于左相,而予自昨夜,稍弛酬應之勞矣。卽見卿箚,膈氣復作,卿何又爲若是乎?卿若不爲入來,則此後藥院問候,亦不必爲之,卿須量爲之意,速往傳諭也。仍命退,承史以次退出。
己未十一月初九日申時,上御誠正閣。藥房入診,大臣·備局堂上引見入侍時,藥房都提調李時秀,提調金文淳,副提調閔台爀,假注書申緯,記注官金景煥·承膺祚,同副承旨韓用鐸,假注書呂東植,事變假注書南吉寬,直閣金近淳,左議政沈煥之,判敦寧鄭民始,行上護軍金文淳,兵曹判書李在學,戶曹判書趙鎭寬,吏曹判書徐龍輔,知訓鍊徐有大,刑曹判書李義弼,行護軍申大顯·李得濟·申大謙·李漢豐,吏曹參判李書九,開城留守金勉柱,執義曺允遂,副校理洪樂安,以次進伏訖。煥之等曰,冬候稍㬉,聖體,若何?上曰,近以酬應之煩,甚覺勞憊矣。煥之曰,伏見藥院問候批旨,以膈候爲敎矣,俄間未審,何如?上曰,日候近亦過㬉,故背部尙有汗氣,而今筵酬應,亦不得已而爲之矣。煥之等曰,寢睡·水刺之節,何如?上曰,寢睡自難穩成,而飮食亦稍減矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。時秀曰,醫官方待令,入診,何如?上曰,置之。上曰,近日卿等事,萬萬過矣。昨日則認以爲安意還第矣。左相之陳箚,又何爲若是,領相雖不得已姑副,而卿等則豈可以竝爲無端求遞乎?卿等必以昨日筵敎爲處義之端,而亦豈如是之事乎?非但以卿等之事爲悶然,予於近日纔有事爲,輒覺勞心,數日以來,酬應甚難,卿等今旣入來,此後則更勿如是好矣。煥之曰,聖敎如是,臣等豈敢更事煩達,而年年此擧,豈不誠悶迫乎?臣等每於一番事過之後,輒以爲今番雖如此,來頭豈有更慮之端云爾,而不料今番事又爲如是矣。義理因此而晦塞,隄防由是而解弛,臣等之如是悶迫,是豈爲家乎,爲身乎?臣等之心,殿下亦必俯燭之矣。殿下獨不念及於宗社之深憂遠慮乎?卽者傳諭荐降,次對有命,故不敢更事逡巡,玆以登筵,而惟以此後之更無此擧爲千萬仰望之端矣。上曰,卿之所奏,大抵過矣。上曰,次對爲之。煥之曰,狀啓則無可稟處者矣。仍奏曰,會寧·慶源兩處,交易咨文出來矣。回咨依例撰出,正書安寶後,別定禁軍給馬下送于灣府,使之傳于鳳城將,以爲轉送北京之地,何如?上曰,依爲之。出擧條上曰,回還使臣,何當入來云耶?煥之曰,似聞醫官輩言,則當於十三四日間入來云矣。上曰,十三四日,俱是齋日,則所重果何如?而勅書入來時,當鼓吹而迎之,以此日爲定,豈可成說乎?更以十一日進定似好,而使行之倍道疾馳,事面亦涉如何矣?煥之曰,然則以十七日退定,亦爲好矣。上曰,如是則日字太緩,中路住接,亦爲難便矣。向以順付使行入來日字,預爲狀聞事,有所下敎,使之行會,仍爲定式矣。卿等果知之乎?煥之等曰,臣等皆不聞知矣。上曰,左承旨連在院中矣。伊時事,必當知之,使之入侍。仍命書榻敎曰,左承旨入侍。吉寬承命出傳。左承旨鄭尙愚進伏。上曰,向來使行入來日字,狀聞事下敎,承宣果知之,而亦爲知委乎?尙愚曰,槐院及禮曹,皆爲知委,而亦果行會於使行所到處云矣。上曰,行會定式之事,大臣亦不聞知云,殊可異也。煥之曰,槐院公事堂上有闕,未及差出,而適値時急文書擧行,姑以漢城府右尹金達淳權察其任矣。達淳登筵稀闊,凡事可以稟裁者,或致遲滯云。以行大司成李晩秀差下,使之察任,何如?上曰,依爲之。出擧條上敎書九曰,向以石尙書族譜購來之意,有所傳敎,而齎咨官入去時,不爲知委云,誠駭然矣。伊時自政院不爲分付於譯院而然耶?書九曰,政院則果爲分付,而譯官輩不爲提醒,故致此矣。上曰,譯官輩所爲,誠甚痛駭矣。傳敎事體,何等莫重,而渠輩焉敢如是擧行乎?仍命書榻敎曰,當該提調李書九,越俸一等,首譯拿問重勘,該院任官,令攸司照律定配。時秀曰,文備郞,例不得以臺職兼帶,而向來文郞廳差出時,司諫朴崙壽,誤爲啓下,臣之做錯,不勝惶恐,而原單子中,朴崙壽則付標,何如?上曰,依爲之。出擧條上曰,後米之說,向有酬酢,而後米之外,又有後後米名色云。惠堂須問於錦伯爲可,而似此名色,前所未聞,加徵之弊,不可仍置,卿等須詳細講究,從速變通好矣。仍敎曰,戰漕船通用之論,每有酬酢,而凡事當試可乃已,明年則先從一處爲始,以試其便否之地好矣。民始曰,雖或有些少不願之端云,而若果試之,則亦豈有不成之理乎?書九曰,向以牙山貢津倉漕船改造事,有令有司堂上稟達之敎,而該倉船則年限未滿,改造之請,有難許施矣。上曰,未限滿改造,或有其例乎?書九曰,近來間或有一二處許施之事,而如是則漕需易致欠縮,故向來咸悅之受弊,亦由於此矣。上曰,此後切勿闊狹,一遵定式,可也。命大臣就座。在學曰,昨年因備局草記,三南被災邑所在騎兵,自今年正月,至十二月停番,其代以京畿·海西·關東騎兵上番矣。今已限滿,自來正月爲始,當以三南諸邑所在騎兵,依例排番,故敢此仰達矣。上曰,依爲之。出擧條鎭寬曰,闕內各司雨漏處,修改日字,以去月二十七日爲定,而伊時未及擧行,當以今十七日爲之矣。上曰,依此爲之也。鎭寬曰,向來兵判,以景秋門入直處所修改事,有所仰達,而今當寒節,難以興役,姑待開春後爲之似好,故敢此仰達矣。上曰,如是爲之也。龍輔曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請之邑,限都政前,以限滿守令,勿拘純望,通瀜備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條上曰,判府事,今旣入城云耶?煥之曰,俄聞來到城外,而偕來之命,始未還收,故未得入城云。而禮判書啓旣承批旨,今則似當還第矣。上曰,判府之多日撼頓,誠悶然,而重臣以老人連爲驅馳,亦甚可念矣。允遂曰,三司合啓,兩司合啓,以諫院不備,今日姑停,憲府則有新啓矣。仍奏曰,新除授掌令李東宇,時在京畿始興地,請斯速乘馹上來事,下諭。上曰,依啓。出擧條命備堂先退。命書傳敎曰,左相旣簉朝,登筵問候批旨中,不幾近於欺予六字抹下,以便大臣之心,措語雖慨然,相箚體重,以例批書傳左相。仍命書箚批,敎曰,此批答,令注書持出傳諭,可也。賤臣承命出傳。命書榻敎曰,政官,待明朝,牌招開政。命退,承史以次退出。
上在昌德宮。停常參·經筵。
自午時至人定,灑雨下雨,測雨器水深一分,自人定至夜二更,灑雨下雨,測雨器水深三分。
王大妃殿誕日,大殿·惠慶宮·中宮殿,內閣·政院·玉堂·朝廷二品以上·六曹堂上口傳問安。答曰,知道。王大妃殿,內閣·政院·玉堂·朝廷二品以上·六曹堂上單子問安。答曰,知道。
元子宮,內閣·政院·玉堂口傳問安。答曰,知悉。
徐有聞啓曰,明日常參·經筵,取稟。傳曰,停。
傳于韓用鐸曰,李判府事留待。
傳于韓用鐸曰,李判府事入侍。
傳于韓用鐸曰,同副承旨入侍。
有政。吏批,判書徐龍輔,參判李書九進,參議未差,右承旨李庚運進啓曰,忠州牧使,今當差出,而本州物衆地大,素稱難治,不可不擇差,同道及他道有聲績守令,竝擬,何如?傳曰,允。以宋知濂爲持平,尹悌東爲副修撰,趙尙鎭爲知敦寧,安廷鐸爲忠州牧使。
兵批,判書李在學,參判金履翼病,參議申獻朝入直進,參知兪岳柱病,同副承旨韓用鐸進。副司果金熙洛單付。
傳于李庚運曰,韓山郡守之代,令該曹口傳差出,待下批明日辭朝。
吏曹口傳政事,以李志淳爲韓山郡守。
韓用鐸,以都摠府言啓曰,今日入直內三廳武兼禁軍及軍兵等,當爲中日習射,而王大妃殿誕日相値,不得爲之之意,敢啓。傳曰,知道。
己未十一月初十日午時,上御便殿。同副承旨入侍時,同副承旨韓用鐸,記事官洪奭周,記注官承膺祚,記事官李存秀,揆校直閣沈象奎,抄啓文臣金履載·金熙洛·李弘謙,以次進伏訖。上曰,故寔批旨,當編入於御製,諸文臣詳加校正,趁卽割付以入,而諸文臣所書進者,亦善爲刪節,以從簡約,直閣則旣有內閣校役,待敎留在鑄所,看檢,可也。仍命退,諸臣以次退出。
己未十一月初十日午時,上御誠正閣。李判府事入侍時,同副承旨韓用鐸,記事官金啓溫,記注官金景煥,記事官李存秀,行判府事李秉模,以次進伏訖。秉模曰,日氣稍寒,聖體,若何?上曰,昨日以前,以兩大臣去就,酬應頗煩,而夜來則一樣矣。秉模曰,連日酬應之餘,寢睡·水刺之節,何如?上曰,日氣尙有暄意,此爲可悶矣。秉模曰,王大妃殿氣候,若何?上曰,一樣矣。秉模曰,今日誕辰,伏想聖心之喜懼益切矣。上曰,予心喜懼,何可盡言。秉模曰,惠慶宮氣候,若何?上曰,一樣矣。秉模曰,元子宮氣候,若何?上曰,好在矣。上曰,卿則連日驅馳,長在道路,所愼得不因此有添否?秉模曰,幸蒙體諒之聖恩,可以安意調息矣。上曰,今番卿之力辭,豈不過乎?不欲相持,暫許副免,而左相則無端引義,欲以必遞爲期,右相亦然,以此費許多酬應,昨夕以後,始可謂妥帖矣。秉模曰,緣臣無狀,致煩鎭日酬應,惶隕震懍,不知所達矣。僚相雖未及相見,而以出於朝紙者觀之,則僚相之以此引義,亦安得不然乎?上曰,今番亦爲禮判頗費慮念,老人筋力,隨卿驅馳,能不添病否?秉模曰,幸無疾病矣。今日風日甚陰冷,而久臨寒殿,恐有觸冒之慮矣。上曰,卿亦早退,穩憩好矣。仍命退,諸臣以次退出。
上在昌德宮。停常參·經筵。
夜一更,月暈。
李魯春啓曰,行大司憲宋煥箕,掌令吳翰源·李東宇,持平康聖翊在外,執義曺允遂呈辭,持平宋知濂未肅拜,監察茶時之意,敢啓。傳曰,知道。
韓用鐸啓曰,十一月十二日次對,不得循例來會,持公事入侍命下,則微稟事,曾有定式矣。明日視事,取稟。不得循例書入之意,敢啓。傳曰,知道。
傳于徐有聞曰,左承旨入侍。
傳于徐有聞曰,禮房承旨入侍。
傳于韓用鐸曰,同副承旨入侍。
傳于韓用鐸曰,坐直承旨入侍。
李庚運,以吏曹言啓曰,思陵參奉具康呈狀內,矣身素患痰癖之症,當此換節之時,一倍添劇,時月之內,萬無供職之望云。身病旣如是,則不可强令察任,改差,何如?傳曰,允。
徐有聞,以禮曹言啓曰,各陵園墓所植木播橡,今纔畢役,株數斗數,區別齊報,故依定式,別單書入,而孝昌墓局內,年年植木,今無稀疎處,播橡則待明春擧行事,有所報來矣,敢啓。傳曰,知道。解凍後,播植勤慢當考察,爲先嚴飭,可也。
徐有聞,以承文院都提調意啓曰,院製述官朴顯範仕滿代,前察訪韓在中差下,付軍銜冠帶常仕,何如?傳曰,允。
韓用鐸,以左邊捕盜廳言啓曰,本廳兼從事官洪棆,身病猝重,勢難察任,兼從事之任,今姑改差,何如?傳曰,允。
禁府啓目,承政院假注書李允謙原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,越松前萬戶盧仁素口招云云。傳旨內辭緣,終不直陳,究厥情狀,萬萬痛駭,刑推得情,何如?判付啓,考律勘放後,草記爲良如敎。
正言沈普永疏曰,伏以臣海曲一庸品耳。早業詩書,只憑蟲吟之技,晩竊科第,猥忝鹿鳴之列,樗散之質,瓠落無用,臣實自知,人將謂何,西省華銜,遽降釋褐之初,東幕恩除,又在記簪之餘,前後所叨,罔非聖恩,母子相對,感泣鄕里,咸稱榮耀。惟以日夕殫竭,奔走職事,爲圖報萬一之望,而況又薇垣新除,恩出格外,逖違之餘,志切覲光,他不暇顧,張皇出肅,適値賓對有命,猥隨諸大夫後,竭蹶登筵,而疎逖之蹤,初入脩門,便同猿狚之怯於法服,鷄鶋之眩於鍾鼓,傳啓之際,矇若違措,應避之時,茫然失對,咫尺前席,縱感恩批之如天,震剝微忱,尙切容措之無地,玷淸朝之名器,爲一世之嗤笑,至於臣身而無餘地矣。瘡疣莫掩,短拙畢露,從今以往,臺端一步,永作鐵限,自分爲涵育中一棄物矣。迺者薇垣除旨,奚爲而又及於臣哉?夫臺閣者,耳目之任,言責之地,才器風裁,苟非其人,則有難堪膺,而如臣無似,抑何敢抗顔冒進,更玷淸朝之名器,復貽一世之嗤笑也哉?伏乞聖慈,亟賜鐫改,以安私分,仍治臣瀆擾之罪,千萬幸甚,臣於乞免之章,不宜贅及他說,而事在目下,敢此附陳,惟聖明少垂察焉。夫災結者,有國之大政,而近年以來,歲且荐歉,民難支保,以我聖上如傷惠鮮之澤,懷保接濟之念,隨其各道之凶歉,特許多少之分俵,使一夫一婦,莫不咸被聖澤,庶無把束之白徵者,卽我聖上,日夕軫念處,則爲道臣守宰者,固當仰體德意,平均分俵,惟恐白地之虛應,俾免赤子之呼冤,而所謂道臣·守令,專蔑奉公之誠,率多營私之計,幻弄文簿,看作自家之囊橐,偸竊結總,都歸猾吏之生涯,噫彼小民,未蒙字惠之澤,每多塡壑之歎,我聖上惠鮮懷保之至意果安在哉?言之及此,不覺寒心,惟彼李得臣,位躋正卿,眷遇隆重,固當頌祝天恩,圖報無地,而及其出按湖南也,連値歉歲,一道之民,惟道臣是望,而至於災結之簸弄,言之醜也。雖殘蔭冷弁,猶不敢若是,而況出自崇班,不思所以對揚之道,專思肥己之計,斗會箕斂,甘作小民之蟊賊,刮把偸束,任他奸裨之操縱,民怨載路,醜聲喧藉,南來之人,無不唾罵,惜哉重臣,白頭可愧,如此鄙陋,不可廁之於簪紳之列,以貽朝廷之羞,臣謂亟施懲貪之典,以杜日後之弊宜矣。守令不治,固非一端,衙客干政,最爲可駭,樂安郡守李謙會,本以妖黠之性,又兼阿諛之習,爲政專務沽譽,居官惟事媚竈,其傾身粉飾之態,善事聚斂之跡,已爲行路之所嗤點,而要置營門狎客於其冊室,乍往乍來,恣賣黜陟之權,閃出閃入,密開賄賂之門,無政不預,人言狼藉,如此憸邪之類,決不可置之字牧之列,重貽小民之害,亟罷其職,以懲饞吏宜矣,臣無任云云。省疏具悉。李得臣事,所謂奸裨之犯手於俵結果如爾言,寧不痛駭?不可置之䵝䵢之科,令該府拿問覈處,李謙會事,風傳難信,令該道臣嚴査狀聞,爾其勿辭察職。
己未十一月十一日午時,上御便殿。左承旨·禮房承旨入侍時,左承旨鄭尙愚,右副承旨徐有聞,記事官金啓溫,記注官金景煥·承膺祚,抄啓文臣金履載·金熙洛·李存秀·洪奭周·李弘謙,以次進伏訖。上曰,故寔批答,單鈔之役,幾何爲之耶?履載等曰,割付自今日爲始,而似難於日間畢役矣。上曰,其中未及批下者,當從近出給,一體鈔載,而務從精簡可矣。命書榻敎曰,前假注書李存秀·呂東植,仍察上下注書之任。仍命退,諸臣以次退出。
己未十一月十一日申時,上御重熙堂。同副承旨入侍時,同副承旨韓用鐸,假注書呂東植,記注官金景煥·承膺祚,以次進伏訖。上曰,檢校直閣入侍。賤臣承命出傳,與檢校直閣徐榮輔偕入進伏。上曰,校寫之役,幾何爲之?榮輔曰,今方連續爲之矣。上曰,謄書之際,務爲精詳,而亦須精準後,謄入,可也。仍命退,諸臣以次退出。
己未十一月十一日初更,上御重熙堂。坐直承旨入侍時,同副承旨韓用鐸,假注書呂東植,記注官金景煥·承膺祚,以次進伏訖。上命書正言沈普永疏批。仍敎曰,身爲道臣,豈有是理,疏中云云,乃是裨校輩所爲耶?用鐸曰,臺言則以親自犯手爲辭矣。命書禁府公事判付訖。命退,承史以次退出。
上在昌德宮。停常參·經筵。
夜二更·三更,月暈。
徐有聞啓曰,自明日至十六日,永陵忌辰祭齋戒正日相値,視事頉稟之意,敢啓。傳曰,知道。
傳于韓用鐸曰,同副承旨入侍。
以咸鏡監司具㢞狀啓,進上生瓜魚,不得封進,惶恐待罪事,傳于閔台爀曰,勿待罪事,回諭。
以李得臣囚單子,判付內,姑放,過齋後,捧供爲良如敎。
李魯春,以義禁府言啓曰,時囚罪人盧仁素,口招公事判付內,考律勘放後,草記事,命下矣。盧仁素,傳旨內,鬱島搜討,法意甚嚴,旣見奸民之攔入,匪惟掩匿不報,反令留連,刈竹採鰒,先自出來,論其罪犯,萬萬痛駭,爲先令該府拿來嚴覈,考律重勘,罪取考律文,則大明律私越冒度關津條有曰,若越度緣邊關塞,把守之人,失於盤詰者,罪止杖一百,大典通編推斷條有曰,犯私罪杖一百決杖,告身追奪,雜令條有曰,王府決杖者,代以金贖矣。盧仁素,杖一百收贖,告身盡行追奪,放送之意,敢啓。傳曰,知道。
己未十一月十二日巳時,上御便殿。同副承旨入侍時,同副承旨韓用鐸,假注書呂東植,記注官金景煥·承膺祚,以次進伏訖。上曰,鑄字所仕進文臣竝令入侍。賤臣承命出傳,與抄啓文臣金履載等偕入進伏。上曰,御製書下者,承宣與諸文臣精準持出,可也。諸臣承命考準訖。命退,諸臣以次退出。
上在昌德宮。停常參·經筵。
傳于徐有聞曰,禮房承旨馳詣永陵,奉審摘奸以來。
傳于韓用鐸曰,同副承旨入侍。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
己未十一月十三日辰時,上御便殿。同副承旨入侍時,同副承旨韓用鐸,假注書呂東植,記注官金景煥·承膺祚,以次進伏訖。上命書傳敎曰,承旨房仍,左承旨爲軍士房。仍命退,承史以次退出。
上在昌德宮。停常參·經筵。
夜自一更至五更,月暈。
傳于徐有聞曰,禮房承旨馳詣宗廟·景慕宮,奉審摘奸以來。
傳于鄭尙愚曰,左承旨入侍。
徐有聞啓曰,勅書入京日,當爲頒敎,弘文提學黃昇源,待明朝牌招,使之製進,何如?傳曰,允。
己未十一月十四日午時,上御便殿。左承旨入侍時,左承旨鄭尙愚,假注書李存秀,記注官金景煥·承膺祚,以次進伏訖。上曰,廳注書呂東植,聞有實故云,差代,可也。仍命退,承史以次退出。
上在昌德宮。停常參·經筵。
藥房都提調李時秀,提調金文淳,左承旨鄭尙愚啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
鄭尙愚啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于徐有聞曰,禮房承旨馳詣永陵,奉審摘奸以來。仍以受香承旨進去昭寧園·綏吉園,一體奉審。
呂東植改差,代以尹致永爲假注書。
傳于徐有聞曰,左副承旨入侍。
傳于李魯春曰,右副承旨入侍。
鄭尙愚啓曰,假注書尹致永時無職名,令該曹依例付軍職,冠帶常仕,何如?傳曰,允。
傳于韓用鐸曰,同副承旨入侍。
李魯春,以義禁府言啓曰,德山前縣監林淳浩,拿問嚴勘事,傳旨啓下矣。林淳浩時在任所云。依例發遣府羅將,拿來,何如?傳曰,允。
己未十一月十五日未時,上御便殿。左副承旨·右副承旨入侍時,左副承旨徐有聞,右副承旨李魯春,假注書尹致永,記注官金景煥·承膺祚,以次進伏訖。上曰,弘文提學入來云,今日則出去,更待牌招入來擧行,至於赦句添入事,考於前例爲之也。仍命退,承史以次退出。
己未十一月十五日申時,上御便殿。同副承旨入侍時,同副承旨韓用鐸,假注書尹致永,記注官金景煥·承膺祚,抄啓文臣曺錫中·洪奭周,偕入進伏訖。上命曺錫中曰,國朝故寔,雖未盡見,而間間有存拔處,故略干圈下,以此法例,更爲修正,再明以入也。又命曰,故知事曺允亨家,有致祭之敎,爾其聞之否?錫中曰,俄者承聞矣。上曰,致祭日,爾爲獻官也。命書榻敎曰,弘文提學黃昇源,牌招,以爲赦句添入之地。命退,諸臣以次退出。
上在昌德宮。停常參·經筵。
申時,日有左珥。
徐有聞啓曰,明日常參·經筵,取稟。傳曰,停。
鄭尙愚啓曰,藥房都提調李時秀,提調金文淳爲承候來待矣。傳曰,入侍。
鄭尙愚啓曰,左議政沈煥之爲承候來待矣。傳曰,入侍。
鄭尙愚啓曰,時·原任閣臣爲承候來待矣。傳曰,入侍。
傳于徐有聞曰,禮房承旨入侍。
傳于徐有聞曰,赦句添入。
吏曹口傳政事,兼奎章閣直閣單金近淳。
玉堂前望單子入之,應敎金近淳,副應敎李龜雲,修撰曺錫中落點。
以應敎金近淳牌不進罷職傳旨,傳于李庚運曰,只推,更爲牌招。
傳于鄭尙愚曰,左承旨入侍。
傳于李魯春曰,右副承旨入侍。
吏曹口傳政事,以金履載爲檢詳。
傳于韓用鐸曰,同副承旨入侍。
臺諫前望單子入之,大司鍊金達淳,掌令閔命爀·金銑,獻納南惠寬,持平鄭澣落點。
李魯春啓曰,新除授獻納南惠寬,持平鄭澣,方在罷散中,何以爲之?敢稟。傳曰,敍用。
以持平宋知濂牌不進罷職傳旨,傳于李魯春曰,只推,更爲牌招。
以記注官金錫泰,四山摘奸書啓,傳于鄭尙愚曰,春秋例爲之摘奸,今番則名以史官,而所謂金錫泰,所爲無據莫甚,使之更爲遍踏後,書啓則,御營廳·摠戎廳字內執頉,雖可駭然。該將臣初拜,姑爲分揀,更觀前頭,又或現捉,則該將臣,當於帳殿嚴棍定配,大將如此,參軍何責,而不可仍置。令兵判從重決棍,訓將爲先越俸一等,禁將推考,參軍等,亦令兵判決棍七度或五度。近來所謂摘奸備郞之弊,甚於偸斫之扞民,堂堂備局之隷,點船而誅求於民邑,巡山而討索於松軍,貽羞莫甚,筵飭何如,而依舊犯科,旣往雖不論,如許備郞,待其更爲現發,以不飭之罪,當令該府嚴刑捧招,設置有司堂上,而此等處闔眼,此亦近來謀身之俗習中出來乎?第以此傳敎,爲先嚴飭。
獻納南惠寬啓曰,臣才識鹵莽,言議巽懦,本不合於淸朝耳目之任,而月前忝叨憲職,賓對有命,而適患寒感,未能進參矣。大僚顯加論斥,至被罷職之典,臣尙今惶恧,靡所容措,今玆見職之新除,有損自天,臣怵畏義分,雖不得不章皇出肅,揆以廉防,豈可以時月之稍久,一刻仍冒於臺次乎?請命遞斥臣職。答曰,勿辭,亦勿退待。
持平鄭澣啓曰,臣言議風來,本不合於淸朝耳目之任,而月前待罪柏府時,賓對有命,適以親病,未能進參矣。大僚顯加論斥,至被罷職之典,臣尙今惶恧,無所容措,今者見職之特除,怵畏義分,章皇出肅,而自顧廉防,實無抗顔仍冒之望,且臣旣經掌憲,則揆以格例,在所必遞,以此以彼,其何敢一刻晏然臺次乎?請命遞斥臣職。答曰,先暑經後來避。
鄭尙愚,以兵曹言啓曰,今十一月十七日,武臣堂上朔試射日次,而受勅書頒敎相値,不得爲之之意,敢啓。傳曰,知道。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
敎中外大小臣僚耆老軍民閑良人等書,基承洪業,政仰光前之謨,禮成宗祊,聿迓頒慶之詔,庸昭孚號,祗揚顯休,永惟高皇之宏圖,爰擧太室之躋祔,六紀之烈無競,亶合祖功宗德之文,七世之廟可觀,式循左昭右穆之制,猗歟二后之竝配,典禮攸宜,允矣一體之肇禋,神人俱叶,玆當賀使之載返,獲覩華詔之誕宣,鴻慶肇稱於中邦,克盡先休之光闡,鳳綸遙頒於外服,特許歸价之齎傳,效篚幣之虔將,粗修常度,軫冠蓋之相屬,至推異恩,斯誠曠絶之盛儀,詎無播告之彝典,萬方同慶,寔體十行之溫音,庶品俱蘇,庸霈肆赦之惠澤,自本月十七日昧爽以前,除謀反大逆謀反,子孫謀殺毆罵祖父母·父母,妻妾謀殺夫,奴婢謀殺主,謀故殺人魘魅蠱毒關係國家綱常,臟汚强竊盜雜犯死罪外,徒罪以下,已至配所未至配所,已發覺未發覺,已決正未決正,咸宥除之,敢以宥旨前事,相告言者,以其罪罪之,在官者各加一資,資窮者代加。於戲,踐其位而行其禮,運啓重熙,斂厥福而敷厥民,懽均一視,故玆敎示,想宜知悉。弘文提學黃昇源製進
己未十一月十六日辰時,上御誠正閣。藥房大臣,時·原任閣臣,承候入侍時,左承旨鄭尙愚,假注書尹致永,記注官金景煥·承膺祚,左議政沈煥之,右議政李時秀,檢校提學鄭民始,藥房提調金文淳,原任直提學徐龍輔·鄭大容,直提學李晩秀,原任直閣金勉柱·徐榮輔·金祖淳,檢校直閣沈象奎,直閣金近淳,檢校待敎李存秀,諸臣以次進伏訖。煥之等曰,屢日齋居之餘,聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。上曰,李判府,何不入來乎?煥之曰,聞有身病云矣。上曰,無乃楊根之害乎?煥之曰,長在途路而然矣。上曰,此大臣,今年爲五十八,雖有筋力,亦老人,其能無病乎?上曰,明將慕華館迎勅,而平明入來好矣。上命尙愚曰,赦句添入前例考出乎?尙愚曰,康熙·雍正兩年,有之矣。上曰,謄書文臣待令乎?闕外謄書,已成謬例,自今番爲始,闕內謄出之意,申飭也。上命晩秀曰,冊板事,問諸完營,而有可藏之處云乎?晩秀曰,鄕校中,有可藏之庫云矣。上曰,以其頻印之道下送,則或勝於在京耶?民始曰,下送則每患閪失矣。上曰,備局謄錄,雖曰修正,莫重祭享條以下,全不成說,仍以置之,則實無設始之本意,何以則好耶?民始曰,以有氣力者數人任之,徐徐務從簡略修正,則恐好矣。上曰,紙政從何處用之?龍輔曰,以戶曹紙用之矣。上曰,每事久則如新,從速了當也。上曰,御製書役,何當了畢?民始曰,冬至前,某條爲之矣。上曰,內閣事,名實相反,今番着意爲之也。上曰,近來松禁事,廟堂連爲申飭乎?左相,旣出擧條。如有犯者,各別嚴治也。上曰,禮房承旨入侍。賤臣承命出傳,偕入進伏訖。命書榻敎曰,玉堂中有情勢人許遞,與未差之代,前望單子入之,待下批,牌招察任。時秀曰,藥房提調金文淳,兼帶摠管,連爲呈告,勢難行公,故敢此仰達矣。上曰,依爲之。出擧條有聞曰,今此敎文中,赦句添入事,命下矣。弘文提學黃昇源,卽爲牌招擧行,何如?上曰,依爲之。有聞曰,赦句添入事,命下矣。某罪以下宥之乎?上曰,依近例爲之,可也。仍命退,諸臣以次退出。
己未十一月十六日午時,上御重熙堂。左承旨·同副承旨入侍時,左承旨鄭尙愚,同副承旨韓用鐸,假注書尹致永,記注官金景煥·承膺祚,以次進伏訖。上曰,玉堂旣出之,今日內議諡爲之,趙奉朝賀諡狀事,傳于戶判,卽爲越送,亦於今番同爲之也。仍命退,承史以次退出。
己未十一月十六日未時,上御重熙堂。右副承旨入侍時,右副承旨李魯春,假注書尹致永,記注官金景煥·承膺祚,以次進伏訖。上曰,赦文,今日內按寶也。命書榻敎曰,政府郞,令該曹口傳差出。又命書榻敎曰,未署經臺諫,使之署前行公,未肅拜臺諫牌招,疏批未下及在外人員許遞,前望單子入之,待下批牌招。仍命退,承史以次退出。
上在昌德宮。停常參·經筵。
徐有聞啓曰,玉堂備員間,視事頉稟之意,敢啓。傳曰,知道。
鄭尙愚啓曰,來二十一日朝參日次矣,敢稟。傳曰,停。
徐有聞啓曰,來二十一日輪對日次矣,敢稟。傳曰,當次人受點,後日次來待。
鄭尙愚啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
吏曹郞廳來言,百官加下批政事,取稟。傳曰,當日爲之。
鄭尙愚啓曰,殿庭班次,何等肅敬,而今日百官之陪勅入來,不能分班整齊,或西或東,互相往來,步趨之際,亦多失儀,當該押班監察,所當重勘,而本院請推之外,無他可施之罰,何以爲之?敢稟。傳曰,先汰後拿,行首監察,亦爲拿處,而其餘監察,姑先從重推考,不言兩司,亦爲推考,可也。
傳于鄭尙愚曰,三明日次對,進定於今日。
徐有聞啓曰,諸承旨持公事入侍事,命下矣。臣等今方詣閤,而三明日次對,進定於今日,次對日持公事入侍,例不得爲之,何以爲之?敢稟。傳曰,仍爲入侍,三使臣同爲入侍。
傳于鄭尙愚曰,大臣·備局堂上引見。
傳于徐有聞曰,禮房承旨入侍。
備邊司薦望,以李泰永爲平安監司。
以濟州牧使薦望,傳于鄭尙愚曰,明月萬戶鄭觀輝,陞授六年前,勿擬京職,以爲蘇弊之地,萬一更以許遞等語,出於筵上,當該筵臣,施以違制之律,官案書付事,分付。
徐有聞,以弘文館言啓曰,本館上番闕直,事甚未安,今日政新際授玉堂,竝待下批,與副校理洪樂安一體牌招,以爲推移入直之地,何如?傳曰,允。
刑曹啓目,粘連府殺獄罪人吳國佐獄事,依道啓姑爲仍囚,以待李尙佐捉得,更爲稟處,檢驗時違式不審之罪,不可尋常處之,初檢官寧邊前府使林蓍喆,覆檢官熙川前郡守金儀祥,竝令該府拿處,檢吏疑亂獄情之狀,宋女誣罔天聽之罪,竝不擧論,修啓道臣,推考何如啓,道臣問備,檢官罷拿事,竝依道狀曹啓施行爲旀,項頸卽當下致命之處,肋脊卽稍久乃死之處,兩處緩急,逈然不同是去乙,旣曰項頸之皮膜相離,又曰肋脊之赤堅以寸,而不歸重於項頸,專致意於肋脊,捨却助縊之尙佐,執他加毆之國佐,抑何委折是旀,雖以看證諸人所指陳者言之,皆以爲尙佐或拳或踢,國佐或鞭或柄,拳踢歇乎,鞭柄猛乎?多人共毆,下手重爲正犯。則田主也,始鬪也,何足爲正犯之斷案乎?外此初覆檢之節節違式,件件失當,不可但以尋常做錯言,且況同是檢官,而一檢官則罷且拿,一檢官則只拿,徒仰藩臣之所論,有若不敢違越然者,司寇之體,固若此乎?只拿者亦罷,卿等施以施於道伯之問備爲旀,國佐段,前伯停刑之題,時伯設疑之論,俱有據,姑放,尙佐段,嚴飭跟捕,萬一過限,該鎭營將,指名狀聞後,拿致嚴棍,更爲定限,期於捉納,待就囚嚴刑減死定配事,分付道臣爲良如敎。
有政。吏批,判書徐龍輔進,參判李書九進,參議未差,左承旨韓用鐸進,以李集斗·崔獻重·兪岳柱爲承旨,李重蓮爲持平,金履載爲副校理,李垿爲副修撰,金文淳爲工曹判書,尹長烈爲右尹,韓用龜爲兼同春秋,金喆修爲工曹正郞,尹序東爲右通禮,金履永爲忠淸監司,平安監司單李泰永,濟州牧使單鄭觀輝,以尹定鎭爲思陵參奉,鄭復煥爲德山縣監,贈領中樞府事趙暾肅憲,卒吏判宋載經貞簡,贈左贊成趙心泰武毅。
備邊司薦望,以金箕象爲義州府尹。
吏批,再政。以金熙周·尹悌東爲校理,金載翼爲兵曹參知,崔雲翰爲奉常僉正,鄭履運·李石求爲監察,朴魯榮爲漢城主簿,安宗厚爲三和府使,戶曹參判單徐瀅修,除授事承傳,義州府尹金箕象,同敦寧單李彦植,今加嘉善,陞授事承傳。
傳于韓用鐸曰,戶曹參判徐瀅修,解由勿拘。
兵批,判書李在學進,參判金履翼入直,參議申獻朝病,參知未差,左承旨鄭尙愚進,以李義弼爲都摠管,曺允大·李翊模爲副摠管,柳命源·金載俊爲五衛將,尹得莘爲景福將,權友仁·李昇普·李乘運·鄭魯誠爲武兼,李基鼎爲宣傳官。
鄭尙愚,以兵曹言啓曰,闕門把守,何等嚴重,而日前丹鳳門有軍馬逸入之擧,事之驚駭,莫此爲甚。臣之常時不能檢飭,誠不勝萬萬惶恐,而當該守門將李技雲,嚴棍汰去,不飭之入直郞廳,不可仍置,汰去,何如?傳曰,允。卿與入直堂上,推考,可也。
兵批,再政。韓啓豐爲宣傳官,金永喆爲守門將,僉知安任權,上護軍李秉鼎,護軍閔台爀·韓用龜,副護軍李庚運·李義鳳,副司直吳翰源·李東宇·金熙周·康聖翊,副司果李垿·韓在中,副司正尹致永,副護軍李羲甲·柳命源,以上竝單付。
以戶曹參判徐瀅修牌不進推考傳旨,傳曰,更爲牌招。
吏曹參議前望單子入之,李魯春落點。
傳于韓用鐸曰,坐直承旨入侍。
以京畿監司徐鼎修啓本,罪人金繼得五名,待其決杖還囚,雇馬廳計料事,傳于鄭尙愚曰,姑放事,回諭。
持平鄭澣啓曰,臣於日昨以曾經掌憲,見職難冒之狀,詣臺引避矣。及伏承先暑後避之命,逃遁不得,雖未免暫時參坐,而格外行公,又是無例之事,有損臺體,已極慙悚,且暑坐旣罷之後,則尤不宜一刻仍冒,請命遞斥臣職。答曰,依啓。
執義曺允遂,掌令金銑啓曰,臣等俱以無似,屢叨臺地,未效一日之責,晝宵訟愆,只切惶恧之忱,乃者迎勅之際,班儀不齊,致有嚴敎,責臣等以不言,繼之以問備之命,臣等失職之罪,於是尤著,以此情踪,其何敢一刻蹲冒於臺次乎?請命遞斥臣等之職。答曰,今日班行,郊館與殿庭,其所不齊,挽近初見云,則諸臣之所見者,臺臣獨未見之乎?問備薄勘,可謂非罪伊恩,而何乃有此來避,且欲觀來頭,勿辭,亦勿退待。
禮曹啓目,粘連觀此東萊府使金觀柱狀啓,則牛巖浦留泊日本國薩摩州漂倭等,入送事書契中,貴國之貴字,書於平行者,有違前例,漂倭非馬島之倭,則不由館所,直泊牛巖,亦是前例,書契措語中,來到本府館所云者,未免爽實,令該曹改撰下送亦爲白臥乎所,同書契,初不審愼,致有改撰,事極駭然。當該製述官,令該府拿問處之,何如?判付啓,依允爲旀,北咨不審,貽羞莫甚,南契錯書,尤爲駭然。當該製述官,拿問嚴勘,北咨製述官,仍爲勿論,該院事,亦不成說,旣有文任之更撰,則比南契容有輕重,付之該院,勘罪草記,而提擧施以不敍之典爲良如敎。
禮曹啓目,粘連贈參判鄭恒男,與其兄奇男,同時殉節,旣蒙朝家贈秩旌閭之典,而道臣査啓,又如是明白,則竝享一款,宜無異同是白乎矣,事係祠院追享,臣曹不敢擅便,上裁,何如?判付啓,議于大臣,稟處爲良如敎。
戶曹啓目,粘連觀此忠淸監司李泰永啓本,則貢津倉漕船三隻,多所折傷,竝無使用之路,改造一款,令該曹稟處爲白有臥乎所,漕船十年改造,五年改槊,卽是金石之典是白去乙,所謂船直輩,不有國法,徒騁惡習,利其改造之工費,輒欲限內而興作,有不可以該道臣狀請而循例許施,三隻船改造一款,令姑置之,該縣監洪章輔段,其在矯弊之道,不可不嚴勘,爲先拿問處之,該道臣李泰永,亦不可無警,從重推考,何如?判付啓,依允爲旀,限內漕船戰船之無得改造,自有申嚴之筵飭,則近聞廟堂或有許題處云。此後除非出擧條或草記,無敢闊狹之意,言于廟堂,載之謄錄,卿曹亦爲另念,無或違越爲良如敎。
徐有聞,以承文院都提調意啓曰,今此出來祔廟勅書壹道,提調一員進去奉安于禮曹奉安閣之意,敢啓。傳曰,知道。
鄭尙愚,以兵曹言啓曰,謹依傳敎,東道參軍姜敬煥,北道參軍許溶,各決棍十五度,西道參軍柳光濂,受由代巡山訓鍊都監哨官安弘燁,決棍七度,南道參軍趙亨鎭,決棍五度之意,敢啓。傳曰,知道。
鄭尙愚,以禁衛營言啓曰,本營哨官劉彦敏,身病甚重,勢難察任,改差,何如?傳曰,允。
鄭尙愚,以刑曹言啓曰,今十月二十二日,因左議政沈煥之所啓,今年七月使行時咨文,當有表無方物,乃以方物進獻之意爲辭,大是不審,而首譯矇不提告,亦甚駭然。待其回還,令攸司科治事,命下矣。首譯趙明會係是嘉善,令義禁府處之,何如?傳曰,允。
鄭尙愚,以刑曹言啓曰,平安道徒流案中,龍崗縣定配罪人梁福男,放字書下矣。蒙放梁福男,分付道臣,卽爲放送之意,敢啓。傳曰,知道。
鄭尙愚,以左邊捕盜廳言啓曰,謹依下敎,自一所巡廳,移囚本廳,犯夜罪人政院前使令朴大奉,決棍二十度後,放送之意,敢啓。傳曰,知道。
鄭尙愚,以義禁府言啓曰,因平安監司韓用龜査啓,刑曹覆啓內,初檢官寧邊前府使林著喆,覆檢官熙川前郡守金儀祥,竝令該府拿處事,判付內,檢官罷拿事,依曹啓施行事,命下矣。林蓍喆,以濟州牧使,時在任所,依例發遣府書吏,交代後拿來。金儀祥,自任所未及上來云,發遣府羅將,拿來,何如?傳曰,允。
鄭尙愚,以義禁府言啓曰,時囚罪人元有朋,所犯不可循例捧拱,發問目捧口招以入之意,敢啓。傳曰,供辭,該房捧置所謂元在明者,拿來取招,可也。
禁府啓目,粘連向前李允謙,亦蜜符事體,至爲嚴重,而初不審愼,致此錯誤,極爲可駭,以此照律,何如?判付啓,依允爲旀,區別功議,勘放後,草記爲良如敎。
鄭尙愚,以義禁府言啓曰,時囚罪人李允謙,議處公事判付內,依允,區別功議,勘放後,草記事,命下矣。李允謙,本府議啓內,密符事體,至爲嚴重,而初不審愼,致此錯誤,極爲可駭,以此照律,罪取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪。雜令條有曰,王府決杖者,代以金贖矣。李允謙,杖一百,告身盡行追奪,而其九代祖憘,靖國功臣,楊原君九寸親云。功議各減一等,杖八十收贖,奪告身三等,放送之意,敢啓。傳曰,知道。
鄭尙愚,以義禁府言啓曰,姑放罪人李得臣,還囚捧供以入之意,敢啓。傳曰,知道。
禁府啓目,全羅前監司李得臣原情云云,傳旨問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,爲湖南之民,必欲行一分紓力之政乙仍于,先從結役戶斂,使之另例釐正,則尙未聞灑然之效,向筵飭敎,烏可已乎?至於今番臺評,無異責僧啗肉,廟堂旣有劃許之數,該道亦有分俵之簿。此而曰以容乎?雖有百輩奸裨,似不敢爲觀此爰辭,條陳數爻,一一無錯,則於此可謂脫空,設有排比之不均,盡爲派及,不啻分明,惜乎近來臺章之爽實,反爲貽羞之資,苟論不能對揚之失,何患無其辭,而乃爲此不切於事情之說也。到今別無更覈之端,放送爲良如敎。
鄭尙愚,以義禁府言啓曰,刑曹啓辭內,首譯趙明會係是嘉善,令本府處之事,允下矣。趙明會,今方待命,拿囚之意,敢啓。傳曰,削職放送,可也。
己未十一月十七日辰時,上御誠正閣。諸承旨持公事入侍,三使臣同爲入侍,大臣·備局堂上,引見入侍時,左承旨鄭尙愚,右承旨李庚運,左副承旨徐有聞,右副承旨李魯春,同副承旨韓用鐸,假注書尹致永,事變假注書南吉寬,記注官金景煥·承膺祚,直閣金近淳,回還正使趙尙鎭,副使徐瀅修,書狀沈奎魯,左議政沈煥之,右議政李時秀,判敦寧鄭民始,上護軍金文淳,兵曹判書李在學,禮曹判書黃昇源,戶曹判書趙鎭寬,吏曹判書徐龍輔,知訓鍊院事徐有大,刑曹判書李義弼,行護軍申大顯·李得濟·申大謙·李漢豐,吏曹參判李書九,開城留守金勉柱,執義曺允遂,掌令金銑,正言沈普永,副修撰尹悌東,諸臣以次進伏訖。庚運讀奏慶尙監司申耆狀啓,崇德殿參奉朴慶泰準朔代,朴尙絅差出事,用鐸讀奏平安監司韓用龜狀啓,遺棄兒給料事,全羅監司趙宗鉉啓本,珍島郡反庫事,江原監司南公轍啓本,遺棄兒給料事,有聞讀奏慶尙監司申耆狀啓,勿待罪有旨祗受事,尙愚讀奏慶尙監司申耆狀啓,給馬有旨祗受事,魯春讀奏江原監司南公轍啓本,罪人金成傑蔚珍縣到配事,罪人金興縣放送事,平安監司韓用龜啓本,罪人姜丁爲寧邊府到配事,黃海監司朴基正啓本,罪人韓得養兔山縣到配事,京畿監司徐鼎修啓本,殺獄罪人同推開坐事,廣州留守金思穆狀啓,時囚罪人等同推開坐事,咸鏡監司具㢞啓本,罪人等同推開坐事,全羅監司趙宗鉉啓本,罪人金衆望德蔚珍縣到配事,分書判付訖。庚運·用鐸先退。上曰,三使臣進前。上曰,萬里行役,無擾往返,甚幸矣。尙鎭曰,王靈所曁,善爲來往矣。上曰,彼中見聞,果何如耶?尙鎭曰,猝乍間,難以詳達矣。上曰,今番配天勅順付云耶?尙鎭曰,雖有譯輩之云云,而未可的知矣。上曰,昨見齎字官手本,間有邊撓,今已討平云耶?尙鎭曰,略陳於別單中矣。上曰,注書持入也。上敎瀅修曰,朱書覓來,而果皆緊要耶?瀅修曰,書下諸冊,遍問於藏書宿儒,而多不能辨其何等義例,惟禮部尙書紀勻,洞悉其源流,如朱玉所編大全韻編事實年條,逐編注釋,稱爲大全諸本中最善本,黎靖德所編語錄合編,乃是池·眉·饒·徽·建·安諸本之合錄者,故稱爲全本,而一在建寧,一在淮安,謂當次第覓來,此後使行便,鱗次付送,必當如約,今番所貿來者,朱子大同集,朱子實紀,後漢書三帙,而大同集中大全所不載之句語,間多有之,全集裒輯之役,誠不可無此書矣。上曰,黃·李眞本,則終不可得耶?瀅修曰,黃·李錄出以後,屢經後人之重編,眞本則必無見在者,南京等處,不知何如,而燕京求之無益,故專以諸錄之無遺見收者,廣問矣。上曰,紀勻,聞是陸學,能知尊朱否?瀅修曰,紀勻之文學言語,尊尙朱子,且以近日俗學之背朱子,從小品大以爲憂,前日則未知如何,而近來則似專尊朱子矣。上曰,朱書如是絶貴,必因俗尙之宗陸而然,豈不可慨乎?瀅修曰,年來中原學術,果多宗陸,而朱書之絶貴,未必不由於此矣。上曰,使臣先退,可也。尙鎭等先退出。上曰,次對爲之。煥之等曰,夜間聖體,若何?上曰,一樣矣。煥之等曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。上命書榻敎曰,都承旨·右承旨許遞。上敎鎭寬曰,金吾赦文書,果已修正耶?鎭寬曰,姑未及擧行矣。上曰,酬應爲難,先退修正入啓,而時囚亦於今日內捧供,可也。仍下詢曰,時囚爲幾人?鎭寬曰,元有朋·李允謙等二人矣。上曰,元有朋事,一欲下敎者久矣。怙勢虐民,在法當繩,而有朋始旣偸葬於他人墳山至近之地,末又含憾逞憤,無所不至,而毁一村衆民之家,竝及於旌門及祠版,有國有法,寧有如許悖惡之習乎?況彼隻黃哥,節孝卓然,且孝廟朝先朝,受敎莫重,則有朋果是何人,乃敢不有受敎,作此罪犯耶?徐有防按道時,申飭立祠,又立旌門者,誠得宜矣。東伯於査啓命下之後,曲爲有朋之地,許久延拖者,極爲無狀,以年前有司堂上時,掩護備郞之事觀之,辜恩大矣。職在宰列,又是文淸之子,而有如此之罪,雖文淸在世,國體所關,則其當師自師法自法,渠敢不畏朝令乃爾。予於近日,安得無疲憊之勞乎?精力則不如前,而酬應則倍於前,勞逸倒置,朝體日卑,整頓之責,深有望於廟堂矣。禁府堂上金履翼事,尤萬萬駭然。以次堂之次堂,不待捧供之命,挺身擔當,捧入有朋漫漶之供,如履翼者,其敢若是無嚴乎?此必有朋左右圖囑而然,其怙勢蔑法,與前後圖囑之狀,一一捧供,如不直招,施威嚴問,期於直招以入,可也。鎭寬承命先退。仍命義弼曰,卿亦先退,刑曹赦文書,修正以入,可也。義弼先退。上曰,政府諡坐爲之乎?煥之曰,姑未爲之,將於賓對罷後,籌司開坐爲計矣。上曰,昨見故將臣諡狀,其生如昨,今焉已矣。適對水刺,見其諡狀,不忍進御,仍以議諡事,至夜酬應矣。上敎漢豐曰,年前有禁軍馬逸入闕中之事,而今番又有幺麽馬兵,何不直治,有此草記論罪,添一酬應之端。此草記還給,而以夜禁言之,直提學以下,捉卽草記,古例則然,而近豈無一名士之犯夜,而尙無草記之事乎?松禁,又何其泛忽也,日前使金錫泰四山摘奸,則斫根夥然,從前申飭之本意,果安在哉?訓將之前後眷庇何如,則乃敢若是。其可曰今日朝廷有紀綱乎?仍敎在學曰,授卿兵判後,門禁等事,意或稍勝,而向來誓戒時事,今番軍馬之逸入,可知其門禁之不善申飭,卿欲工謀而然矣。煥之曰,陳田起墾處,三年減稅,乃是國典也。旣曰陳田,則無論流來舊陳與近年永災,如有還爲起墾之處,自當均施減稅之典矣。惟其流來舊陳,荒廢已久,用力多而食效少,故雖減三年之稅,民猶有遲疑却顧,不肯耕墾者,故年前因嶺南道臣李泰永之狀請,特許降等,亶出於薄賦勸農之至意。若其近年永災,雖曰成川浦落,旣是被災前時起之田,則其耕墾之難易,比之流來舊陳,向然不同,減稅固可也,決不可通同擧論於降等之中,而伊時道臣之以壬子成川浦沙,竝請降等,未免混圇,至於翌年還實之覆沙名邑,與川浦竝論,尤爲不審,戊午夏筵奏,雖以舊陳降續,新陳還起,有所區別爲言,而前後所論,終涉矛盾,且降等降續,亦有界分,以量案所付六等以上之田,每年定稅,降以六等者,謂之降等不入於六等正田,而依續田例,隨起收稅者,謂之降續,法例懸殊,而或稱降等,或稱降續,又無定名,本道擧行之疑眩,固其勢也,雖以日昨嶺南道臣申耆報本司者觀之,丁巳年則新舊陳還起,竝爲降等減稅,戊午年則舊陳還起,依前降減,新陳還起,直爲出稅云。由前則新陳之旣減稅而又降等,已違常格,由後則新陳雖不可與舊陳,同爲降等,旣曰成川浦落永災之處,則竝與應減之三年稅,而不爲許減,亦乖法典,可謂過不及皆不中,而戊午道臣之徑先徵稅,使民解體者,誠極未安,該道臣已爲身故,雖不論勘,本道田政,不可一任其紊亂。前冬梁山郡守尹魯東,亦以此事,有所疏陳,聖批旣命嚴覈其限內猝徵之由,仍令待明年申諭定稅,到今宜一番定式,此後則量舊陳起墾者,降賦六等,減稅三年,時起田中,近年永災處起墾者,亦爲限三年減勢稅,而降等則切勿擧論,其中浦落之彼邊泥生處,査出加錄者,依法典當年收稅,戊午還起之限內,出稅處所納稅穀,今不可還給民間,更自今年爲始,限三年減稅,仍以近年永災之未及起墾者,流來舊陳之可合起墾者,別成田案,留置監營,隨其每年起墾,以降等第次減稅年限,逐一懸錄,亦爲修正,兩件,一報本司,一報地部,以考其勤慢,而別具成冊,詳細懸註,與年分成冊,一時修啓,至於舊陳降等,事體比減稅尤重,每年春初,必以某某邑舊陳幾結內,限幾結將爲降等,勸耕之意,先爲修啓,且新陳減稅,申明定式,則年分時永災名色,尤宜審愼,爲道臣者,若不十分覈實,容易登聞,以致奸僞之滋生,結摠之漸縮,則該道臣難免重勘,以此意,一體嚴飭分付,何如?上曰,右相之意,何如?時秀曰,以嶺南新舊還起等減稅事,屢煩往復,尙今疑眩,各年之擧行旣異,民間之徵免不均,不可不一依舊典,申明定式,今聞左相所奏,如是知委,庶皆曉然,而第念新陳還起之三年減稅,蓋出於蠲賦勸耕之方,法意甚美,而民習不古,吏又滋奸,一入永災,則雖於數年之內,還爲起墾,或翌年還陳,或再翌年不墾,巧避三年之名,永爲無稅之土,又或民則耕作,依例納稅,而吏實偸弄,遂歸隱漏,以致實結之日就耗縮,事之寒心,孰甚於是,臣意則自今以後,凡係新陳還起三年減稅處,田夫姓名,結卜數爻,還起年條,別作成冊,詳細懸錄,每年檢田時,一體考覈,如或有不當陳而故陳,及以起爲陳之弊,嚴加懲治,俾有實效,似不可已矣。煥之曰,僚相所奏之辭,尤爲精確,以此意出擧條頒布,俾爲申明舊典之地,嶺南外諸道,竝爲依此施行,何如?上曰,依爲之。出擧條煥之曰,本司前郞廳柳豐逵,湖西漕船護送摘奸時,擧行不勤,廉探爽實,至於摘奸,渠自占便,替送下隷,索賂列邑,貽弊沿民,聽聞所及,誠極痛駭,如此慢忽不職之類,不可以時日之稍久置而勿問,卽令該府施以定配之典,何如?上曰,依爲之。出擧條命尙愚書榻敎曰,前備邊郞柳豐逵,施以定配之典。煥之曰,正言沈普永,以臺職登筵,傳啓與避嫌之際,做錯甚多,雖緣生疎,不可無警,從重推考,何如?上曰,依爲之。出擧條命尙愚書榻敎曰,正言沈普永推考。煥之曰,籌司草記與報牒題辭等文書,大臣授意於有司堂上,使之替行,其例非止一再。臣實病衰,廟務多曠,敢引舊例,向有筵奏,而至於蒙允矣。有司堂上李書九,謂以難安,每有一事,輒煩往復,以致擧行之稽滯,事體甚不然,從重推考,更爲申飭,何如?上曰,依爲之。出擧條命尙愚書榻敎曰,有司堂上李書九,從重推考。煥之曰,嶺南一道,慶州最爲失稔,以還上本色,萬無盡捧之道,請以代錢,此不可以自下許施之事,故敢此仰達矣。上曰,右相之意,何如?時秀曰,如今年之豐,以錢代捧,則明年年事,何可知之乎?上曰,諸宰之意,何如?文淳曰,代錢名色,自是法外,不如本色之期於盡捧矣。在學曰,廟堂如許錢代,則事面恐如何矣。上曰,然則自廟堂直爲題送,可也。上曰,箕伯辭疏,姑未賜批,以其情理言之,則體諒爲敦倫之方,以公格論之,則似此情理,元無應遞之例,且今年關西屢經使行,民邑受弊,在所當念,然而以今薄俗,扶植風敎之政,似勝於略干迎送之弊,大臣之意,何如?煥之曰,平安監司韓用龜,所處情理,切爲矜悶,以聖朝敦倫厚俗之政宜施體下之恩,而臣等所守者公格,且藩任體重,不敢以許遞爲可仰對矣。時秀曰,論以事體,不可以情理輕遞藩任,而聖意旣在於敦風,臣不敢以公格仰對矣。上曰,然則許遞,可也。出擧條命尙愚書榻敎曰,平安監司韓用龜許遞。上命時秀曰,泮製,迨此未嚴寒設行,似好。大司成何間欲設行云耶?時秀曰,從近爲之云矣。時秀曰,醫官朴烇事,前因判付事李秉模所奏,有待使行回還,更問委折而處之之命矣。今聞回還正使趙尙鎭之言,別無他委折,只緣未諳公格云。格例雖曰未諳,大關事體,不可置之,當該使臣趙尙鎭,施以譴罷之典,醫官朴烇汰去,何如?上曰,依爲之。出擧條文淳曰,均廳米儲,常患不足,當此諸道豐登之時,不可無貿米之擧,而聞湖南有營耗條年例發賣者云。就其中限二萬石,從便貿取似好,故敢此仰達矣。上曰,大臣之意,何如?煥之曰,旣有已例,依此爲之,似好矣。上曰,依此爲之。在學曰,景福宮守直檢察之節,旣自禁·御兩營擧行,則衛將,當以兩營騎士差出,以考勤慢,不可不擇差,而若以久勤,循次擬望,則必多不合之患。自今以後,景福宮衛將二窠,屬之兩營騎士,而每當差出之時,往復該營將臣,亦爲招見騎士,勿論久次與否,各別擇差,以爲責效之地,而自臣曹時時考察,如有不勤之事,則草記棍汰事,定式施行,何如?上曰,依爲之。出擧條上曰,大臣就坐,臺諫進前。允遂等曰,請亟寢罪人鄭致達妻出置罪名命釋之音,依前還發配所,仍令王府,快正典刑。措辭見上上曰,不允。出擧條允遂等曰,請物故罪人德相,亟施孥籍之典。措辭見上上曰,不允。出擧條允遂等曰,請逆賊尙喆,追施孥戮之典。措辭見上上曰,不允。出擧條以下一行半刀削允遂等曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上上曰,不允。出擧條允遂等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上上曰,不允。出擧條允遂等曰,請物故罪人國榮,亟施孥籍之典。措辭見上上曰,不允。出擧條允遂等曰,請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法。遲晩罪人宇鎭,捧根脚,夬正王法。措辭見上上曰,不允。出擧條允遂等曰,請承款後物故罪人九宗,亟施孥籍之典。措辭見上上曰,不允。出擧條上命就坐。普永曰,請金甲島爲奴罪人克觀,更令王府,嚴鞫得情,快正王法。措辭見上上曰,不允。出擧條普永曰,請逆賊尙魯,亟施孥戮之典。措辭見上上曰,不允。出擧條普永曰,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑。其餘徒黨,亦令嚴鞫處斷,以折奸萌。措辭見上上曰,不允。出擧條憲府無傳啓。尙愚曰,臺啓何等體重,而正言沈普永,傳啓之際,有誤讀之失,事甚未安,推考,何如?上曰,依爲之。出擧條有聞曰,應敎金近淳,於進前之時,未免失措,推考警責,何如?上曰,遞差,可也。出擧條普永曰,臣言議風裁,本不合於淸朝耳目之任,而猥登前席,以生疎之致,傳啓之際,誤讀一字,致被承宣請推之擧,滿心慙恧,無地自容,臣以此情踪,何敢一刻晏然於臺次乎?請命遞斥臣職。上曰,勿辭,亦勿退待。出擧條上曰,向於筵中,以前完伯事,有所云云。而今番臺評,全不成說,所謂災結,自有廟堂劃給之數爻,又有各邑分俵之記,則雖有百輩奸裨,豈有偸食之理哉?名以臺章,不切於事理,貽羞大矣,寧不寒心矣?上命尙愚書榻敎曰,呈告摠管許遞,今日政差出。又命書榻敎曰,未肅拜工曹判書許遞。上命尙愚書傳敎曰,吏兵房承旨持歲抄入侍。又命書傳敎曰,推考房承旨持禁府刑曹赦文書入侍。又命書傳敎曰,吏兵曹歲抄點下者,依例捧傳旨。仍命退,諸臣以次退出。
己未十一月十七日申時,上御重熙堂。左副承旨入侍時,左副承旨徐有聞,假注書尹致永,記注官金景煥·承膺祚,以次進伏訖。上曰,灣尹已遞矣。竝與濟牧薦望,催促受入,吏兵曹政望,使之速速書入也。賤臣承命出傳。仍命書榻敎曰,公格所在,自可呈遞,義州府尹李羲甲許遞,本道民邑之弊,不可不念,道內防禦使守令中議薦,仍令今政下批,使之除辭朝赴任。命書傳敎曰,宗親儀賓百官,加例爲親受,而皆資窮矣。判敦寧,年來通用於宗親窠,敦寧都正李彦植,今政陞資下批事,分付。命書榻敎曰,吏曹參議前望單子入之,待下批牌招。又命書榻敎曰,旣以敦俗之意,不念本道迎送之弊,特許遞歸,關西新伯,當使之斯速交龜,今日政,新除授錦伯,亦令不多日內辭朝。命退,承旨以次退出。
己未十一月十七日酉時,上御重熙堂。坐直承旨入侍時,左承旨鄭尙愚,假注書尹致永,記注官金景煥·承膺祚,以次進伏訖。上命書傳敎曰,中官禹益興·黃泰文,百官加親授。仍命退,以次退出。
上在昌德宮。停常參·經筵。
夜自二更至四更,灑雨下雨,測雨器水深二分。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
李集斗啓曰,同副承旨崔獻重,今日不爲仕進,卽爲牌招,何如?傳曰,許遞,前望單子入之。
傳于李集斗曰,諸承旨持公事入侍。
三和府使安宗厚下直,長弓一張,長箭一部,片箭一部,筒兒一箇賜給。
傳于韓用鐸曰,下直守令入侍。
徐有聞,以講學廳言啓曰,元子宮,孟子第一卷,今日畢講,仍爲溫繹之意,敢啓。傳曰,知道。
徐有聞,以弘文館言啓曰,本館下番闕直,事甚未安,修撰南履翼,卽爲牌招入直,何如?傳曰,允。
徐有聞,以弘文館言啓曰,新除授校理金熙周,時在慶尙道安東地,經筵入番事緊,請斯速乘馹上來事,下諭。傳曰,依啓。
徐有聞,以承文院都提調意啓曰,因禮曹啓目判付內,北咨不審,貽羞莫甚,則南契錯書,尤爲駭然。當該製述官,拿問嚴勘,北啓製述官仍爲勿論,該院亦不成說,旣有文任之更撰,則比南契容有輕重,付之該院,勘罪草記,而提擧施以不敍之典事,命下矣。事大交隣,文書事體,何等嚴重,而咨文書啓之如是錯誤,事未前有,極爲驚駭,臣等之不能檢察,誠不勝萬萬惶恐,書契誤書之提調及製述官,旣蒙處分,當該咨文誤撰製述官,爲先汰去,令該府一體拿問嚴勘,何如?傳曰,允。在卿等何有?製述官立落,在於文衡或公事堂上,則似此微事,亦欲闔眼,致煩下敎,豈不駭然之甚乎?文衡罷職後,爲其代而無一言較正者,金達淳也。驟躐之害,一至於此,卿等之任他不論,何也?
徐有聞,以禮曹言啓曰,觀此故副摠管李宗胤妻貞夫人韓氏當直上言,則以其夫宗胤,三從弟宗淵子命集,定爲繼子,請令該曹,成給禮斜矣。取考去二月三十日御營廳草記,則以爲依傳敎,李摠兵如梅子孫,無論支嫡,卽爲搜訪,則只有六代庶孫光得,八代孫命集·義集,庶孫時集四人,而光得·命集,居在忠淸道大興地,義集·時集,俱以宗胤之子,居在江華,方以參班上來,故招見其身手,則其中義集,年今二十三,已爲操弓,而足可肄藝決科云。且聞宗胤,身帶御營中軍,率其子義集,來現於該大將,致有此草記,則宗胤生時,已以義集爲子,的實無疑,該廳草記,便是不易之證案,而到今韓氏,以命集請出禮斜,事係變怪,上言內許多辭緣,無足取信,置之,何如?傳曰,允。
李集斗,以賑恤廳言啓曰,鑄字所春秋印出時,唱準工匠別單據,唱準次知金鎭漢等二人,各木一疋·布一疋,分類趙穎等八人,補字官鄭完喆,各木一疋米三斗,冊匠徐弼亮等十一名,印出匠李壽長等十二名,各木一疋,使喚軍宗福等二名,各米二斗,合木三十四疋,布二疋,米二石一斗,卽爲分給之意,敢啓。傳曰,知道。
鄭尙愚,以御營廳言啓曰,扈衛軍官窠,本廳哨官金守一,身病甚重,改差,何如?傳曰,允。
鄭尙愚,以義禁府言啓曰,殷栗縣監元在明,拿來取招事,傳旨啓下矣。元在明,時在任所云。依例發遣府羅將,拿來,何如?傳曰,允。
鄭尙愚,以義禁府言啓曰,牙山縣監洪章輔,拿問處之事,傳旨啓下矣。洪章輔時在任所云。依例發遣府羅將,拿來,何如?傳曰,允。
刑曹參判李益運疏曰,伏以,臣庸愚疲劣,百不猶人,秋曹重務,非臣所堪,而只以隨處竭蹶之義,黽勉赴衙,已過數旬矣。臣常於筵席,屢承聖敎,京兆司寇之任,重於掌銓之臣,每當差除,其難其愼,臣自奉除旨,蚤夜怵惕,恐不能對揚萬一,今因一訟民事,而臣之疲劣困頓,無餘地矣。事雖微小,有關法紀,義難終默,不得不據實仰陳,惟聖明垂察焉。南部民李箕煥,見失舍價於李興德爲名者,而興德本以逆家胥吏,挾技出入於縉紳之家,藉其勢力,隱避不現,閱五朔經三堂,而究竟無期。臣以爲幺麽常賤,法司終不得捉致,則無以懲頑俗而振頹綱,故臣果發刑吏捉得,則司僕正洪元燮,多縱悍僕,亂毆刑吏,奪取興德,隱置其家,揆以法綱,未之前聞,諸堂郞僚,在傍目覩,莫不駭憤,而臣本荏弱,旣不能登時草記,推捉洪奴,只施一次之刑,巽軟之失,臣固有之,彼宜自知其失,愧謝之不暇,而始則捉去刑吏,恣意捽曳,末乃招致執杖之隷,而該郞據理不送,則粧出健奴十數人,臣之帶隷,毆打於衙門之外,亂捧毒拳,殆至死境,通衢聚觀,莫敢誰何?此實一大變怪,年前故重臣李聖圭處分後,法司吏隷,毋論私門與各衙門,不敢招呼之意,草記蒙允。至於揭板,則招呼猶不敢爲,況捽曳推捉之刑吏,刑吏猶不敢捽曳,況毆打該堂之帶隷乎?曰,以在家不知,則一或無怪,至再至三,愈往愈甚,則元奭之怙勢蔑法,殆同鄕曲之武斷,臣之疲惱,固無足言,而言念國綱,寧不寒心?彼方揚眉吐焰,向臣唁唁,臣則縮首囚舌,不欲泚筆呶呶,而臣忝在法曹,因一至微至細之事,橫遭侮辱,至此之甚,其何可抗顔於郞僚之上,蹲冒於詞訟之地乎?玆陳短章,仰瀆崇嚴,伏願聖慈,俯賜鑑諒,亟遞臣職,以爲不職者之戒焉,臣無任云云。答曰,省疏具悉。洪元變事,年前一重臣疏擧後,申明之飭禁,何等截嚴,則侮蔑訟官,毆打曹隷云者,寧有如許法綱,爲先令該府?拿問嚴處,卿其勿辭行公。
忠淸監司金履永疏曰,伏以,臣性質荒疎,才識倥侗,重以賦命嶔崎,早失家庭之訓,長蔑師友之資,荒嬉自放,佗傺無賴,居然半世,直一江湖間佌離之子耳,迺聖上擢以非常之科,拔之衆棄之中,追念先人之故,俾處密邇之列,通籍五年之間,歷揚淸華,奄躋緋玉,闔門之光,一身之榮,亦已濫且極矣。況臣別有所受天地罔極之恩,竹之不材者,括而羽之,水之妄行者,導而歸之,責之譴之,使自儆之,誨之訓之,使自覺之,鄭重若函丈之戒,諄複如辟咡之詔,臣之幸免大何,式至今日,皆殿下賜也。夫行路一飯,尙懷報德,鄕黨片誨,亦或知感,人之情也。今臣之於殿下,榮焉而如彼其極也,敎焉而若是其至也?臣愚無知,誠莫曉何以得此於聖明之朝也。惟是投置冗散,俛守拙分,追逐行隊,終免顚越,庶或爲一分不報之報,而不自意湖藩有命,委毗遽重,臣誠惶懼,如蚊負山,顧臣桑梓,實在此方,盡錦還鄕,昔人所榮,揆以常情,安得不聞命歡喜,樂赴如歸哉?第伏念惟此湖鄕,卽古之鄒·魯也關·閩也。遺老之風流未沫,故家之典型猶存,苟非學通經術蔚有儒望者不可,而臣實空疎,不過鄕里間一少年,則臣之不可堪者一也。且其風土漸薄,財穀不敷,縱遇樂歲,民食猶艱。苟非才堪懷保優於經濟者不可,而臣實迂愚,自是未經事一書生,則臣之不可堪者二也。公而忘私,爲政之大本,而環湖數十州,無非臣宗族知舊之所居,則私事當倍於公幹,情法實難於竝行,隨事牴牾,理所必至,則臣之不可堪是任者三也。凡此三者,是臣實情,不容例飾,聖鑑至明,亦必俯燭,假使臣貪榮盲進,處若固有,則畢竟僨敗,明若觀火,況今差除之命,又出常格之外,則私自兢踖,尤難冒膺。伏乞天地父母,俯賜諒察,亟收成命,以重藩寄,以安私分焉,臣無任云云。答曰,省疏具悉。卿其勿辭,往欽哉。
己未十一月十八日辰時,上御誠正閣。諸承旨持公事入侍時,行都承旨李集斗,左承旨鄭尙愚,右承旨徐有聞,左副承旨韓用鐸,右副承旨兪岳柱,假注書李存秀·尹致永,記注官金景煥·承膺祚,直閣金近淳,諸臣以次進伏訖。有聞讀奏咸鏡監司具㢞狀啓,都會試取事,及東萊府使金觀柱狀啓,寧海漂倭下船宴設行事,集斗讀奏全羅監司趙宗鉉狀啓,遺棄兒留養形止開錄事,及全羅監司趙宗鉉狀啓,渰燒死人恤典題給事,尙愚讀奏忠淸監司李泰永狀啓,殺獄諸條,依定奪頒行遵守計料事,用鐸·岳柱無公事先退,上命分書判付訖。上命尙愚書榻敎曰,未下直守令,當日辭朝。上曰,守令入侍。賤臣承命出傳,與三和府使安宗厚,德山縣監鄭復煥,偕入進伏訖。上命宗厚曰,年今幾許?宗厚曰,五十八矣。上曰,仍爲下直,今日內發去也。上命復煥曰,年爲幾何?復煥曰,六十五矣。上曰,故相之奉祀孫誰也?復煥曰,小臣之兄爲奉祀孫,而無后,故將以小臣之子爲之矣。上曰,居於忠州爲幾世?復煥曰,小臣高祖下來,尙今繼居矣。上曰,故相之後孫爲幾人,同居爲幾家?復煥曰,生存爲四十餘人,家不滿數十矣。上曰,其中或有骨相與學識之可用者乎?復煥曰,不過科舊中人,別無文學之可稱者矣。上曰,念先之意,拜汝,將奉祀版而去耶?復煥曰,然矣。上命尙愚曰,昨日班次不成樣,其何故也?堂上侍衛爲之乎?尙愚曰,爲之矣。上曰,權停之時,例無侍衛,誠駭然矣。尙愚曰,凡於陳賀頒赦等權停禮時,則元無侍衛磨鍊之例,而昨日迎勅禮畢後,侍衛不爲退出,仍參於頒敎之時,至有兵曹摠府堂上陞殿之擧。臣等之矇不致察,不勝惶悚,而當該兵曹摠府堂上,不可無警,推考,常時不飭之兵曹判書,一體推考,殿內承史進伏處,方席不爲排設,當該司鑰,亦令攸司科治,何如?上曰,依爲之。出擧條命退,諸臣以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
韓用鐸啓曰,右尹尹長烈,除拜後過三日不爲出肅,依定式,推考警責,仍卽牌招察任,何如?傳曰,允。判堂旣許遞,工曹參判亦爲許遞,判書前望單子入之,可也。
李集斗啓曰,明月萬戶鄭觀輝,陞授濟州牧使,除朝辭赴任事,命下矣。密符以前牧使所佩,仍授,諭書則安寶,使院吏齎傳,何如?傳曰,允。
徐有聞啓曰,玉堂上下番俱空,事甚未安,校理金熙周,自鄕上來云,卽爲牌招入直,何如?傳曰,允。
傳于徐有聞曰,左副承旨入侍。
吏曹口傳政事,德山縣監鄭復煥,信川郡守權襈相煥。
承旨前望單子入之,徐瀅修落點。
李集斗啓曰,新除授承旨徐瀅修,以前任寧邊府使,方在解由未出中,何以爲之?敢稟。傳曰,勿拘,待開門牌招。
兵曹口傳政事,上護軍金文淳。
傳于李集斗曰,近以御製正書本較役,閣臣連日仕進,而捧糴之時,曠官可悶,以文淸之孫,陞資後,豈可使之軍職內還乎?楊州牧使徐榮輔,工曹參判除授,牌招察任,楊州之代,令該曹口傳差出,待下批明日辭朝。
傳于李集斗曰,戶曹參判有闕之代,令該曹口傳差出。
吏曹口傳政事,以曺允大爲戶曹參判,工曹參判徐榮輔,除授事承傳。
傳于李集斗曰,此時民事,不可不曠官,先囚之罪,當爲定式,而又有拿處之擧,可謂兩罪俱發,殷栗縣監爲先作窠,令該曹口傳差代,待下批,催促下送。
吏曹口傳政事,以洪義浩爲楊州牧使,洪樂安爲殷栗縣監。
以工曹參判徐榮輔牌不進推考傳旨,傳于李集斗曰,更爲牌招。
以工曹參判徐榮輔再牌不進推考傳旨,傳于李集斗曰,更爲牌招。
以工曹參判徐榮輔三牌不進推考傳旨,傳于兪岳柱曰,旣無情勢之可言,則身在闕中,三違召命,致煩酬應於深夜,事體分義,俱涉未安,從重推考,更爲牌招,嚴飭承膺,違牌去來,勿爲呼望。
傳于韓用鐸曰,初寒行令,時囚中金翰周·李薰徽·咸增文等旣汰去,放,洪元燮,削職放送,李㙉,附過放送,李晩中,直以不應爲律勘處,旣直勘,只以功議有無草記。
以兵曹文臣朔試射試官望筒,傳于鄭尙愚曰,不緊且日寒,置之。
內醫院啓目,內醫朴烇汰去代,前正金宗建差下,何如?判付啓,依允爲旀,使臣旣昧格例,則渠於何足責?亦爲分揀,待窠陞實爲旀,正使段置,飭已施,敍用爲良如敎。
李集斗,以振恤廳言啓曰,依下敎,平安道刻手尹宗禧等十六名,全羅道刻手金恒等三名回糧錢,各三兩式合錢五十七兩,從厚磨鍊,卽爲分給之意,敢啓。傳曰,知道。
徐有聞,以禮曹言啓曰,因前平安監〈司〉韓用龜査啓,贈兵曹參判鄭順男,追享於其兄贈參判奇男所享義烈祠事,臣覆啓判付內,議于大臣,稟處事,判下矣。發遣郞廳,問議于大臣,則議政府左議〈政〉臣沈煥之,以爲贈兵曹參判鄭奇男·順男兄弟,殉節於深河之戰,而竝蒙肅廟朝贈官旌閭之典,其忠義之流芳後世者,可謂難兄難弟,奇男之配享義烈祠也。宜有士論之竝請順男,而當時未聞有此論,夫祠院之腏食,係是聖朝之重典也。因其芳孫之一紙上言,未可遽許以追享云。右議政臣李時秀以爲,鄭奇男·順男兄弟,同時殉節於深河之役,邑誌野乘,俱可徵信,朝家旌贈之典,亦無差殊,則奇男所享之祠,其弟順男之一體竝配,實合於樹風奬節之道,而祠享事體甚重。伏惟上裁云矣。大臣之意如此,上裁,何如?傳曰,依左相議施行,可也。
韓用鐸,以義禁府言啓曰,前製述官李晩中,直以不應爲律勘處直勘,只以功議有無,草記事,命下矣。李晩中,以不應爲事理重律,杖八十收贖,奪告身三等,而其十一代祖溥,敵愾功臣云矣,敢啓。傳曰,知道。正書不察,似非渠罪,本律以公罪施行,可也。
韓用鐸,以義禁府言啓曰,李晩中,杖八十收贖,奪告身三等,草記批旨,本律以公罪施行可也事,命下矣。李晩中,杖八十,以公罪收贖之意,敢啓。傳曰,知道。
敎忠淸監司金履永書。王若曰,一人之聰明未周,必咨岳牧之布政,四方之利病難究,惟在按廉之得賢,侈卿旌鉞之行,賁予綸綍之諭,眷玆百濟舊域,卽是三韓重藩,山川控兩南之交,作藩蔽於畿輔,道路通四達之會,壯關防於嶺·湖,詩書禮樂之敎衰,而異端橫流,粟米麻絲之賦繁,而民力益竭,比緣公私之俱困,顧凋瘵最甚八方,亦由措置之多年,而弊瘼殆難以數計,故玆藩難其人也。最愼掄揀,當是時屬之誰乎?尤重責任,惟卿家傳詩禮,世赫簪纓,文雅綜明,已自西掖簪筆之日,事務通練,益著南甸衣繡之時,試湖郡而播口碑,想謠俗之稔熟,歷臺垣而擢喉院,藉聲望於論思,是謂履屐之用俱當,政合盤錯之器更試,玆授卿以守忠淸道觀察使兼兵馬水軍節度使·巡察使·公州牧使,卿其祗服寵命,毋替令猷,惟撫摩振刷之要,在所加勉,若寬嚴弦韋之政,亦須適宜,自餘稟裁,厥有典憲。於戲,危樓倚斗,應多北望之懷,丙枕求衣,庶寬南顧之慮,行且召矣,往惟欽哉?故玆敎示,想宜知悉。知製敎尹悌東製進
己未十一月十九日辰時,上御便殿。左副承旨入侍時,左副承旨韓用鐸,假注書尹致永,記注官金景煥·承膺祚,以次進伏訖。上命書傳敎曰,工曹判書金文淳,本職許遞。命書榻敎曰,德山新倅年老,海西閑邑郡守中,令該曹口傳相換,仍令除辭朝赴任。命退,以次退出。
上在昌德宮。停常參·經筵。
藥房都提調李時秀,提調金文淳,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
兪岳柱啓曰,殷栗縣監洪樂安,以副校理牌不進罷職傳旨未下,而該曹不察誤擬,至於受點,臣之矇然捧入,不勝惶恐,而當該銓堂,不可無警,原望筒勿施,推考,何如?傳曰,允。
鄭尙愚啓曰,卽者義禁府都事來言,京畿放未放修啓冊子,當爲回啓,而判義禁洪檍,同義禁李尙度,俱有身病,同義禁金履翼,疏批未下,只有知義禁趙鎭寬一人,不得備員擧行云。判義禁洪檍,同義禁李尙度,卽爲牌招,以爲擧行之地,何如?傳曰,日寒如此,年老判堂,何以赴坐乎?令次堂擧行,一同知旣承批,自當備員,請牌勿施。
傳于兪岳柱曰,諸承旨持公事入侍。
備望記,楊州牧使洪義浩下直,長弓一張,長箭一部,片箭一部,筒兒一筒賜給。
傳于徐有聞曰,左副承旨入侍。
工曹判書前望單子入之,李致中落點。
宣傳官趙達洙書啓,臣於昨日二更量,敬奉聖敎,崇禮門外坊曲諸處,流乞遺棄兒,無衣呼寒之類,一一審察是白乎,則盤松坊,有一乞人幕,而乞人十四名入接是白遣,紫煙巖路邊架家,有楊唐介爲名漢,年三十四,而本以開城府之人,行乞於京市,已有年矣。所着單衣,百結不能掩身,且兼疲癃之病,跚呼寒之狀,實爲矜惻是白乎所,卽爲携置于七牌卒更幕,招致該洞任掌,善爲看護之意,各別申飭是白遣,其外所經各坊,別無露處呼寒之類是白齊,傳曰,楊哥乞人,令賑廳依例題給庇身之物,而呼凍之類,萬一現捉於街路上,則當該捕將,難免重勘,該廳這卽察飭。
宣傳官李省淵書啓,臣於昨夜二更量,敬奉聖敎,城內各處流乞呼寒之類有無,一一看審是白乎,則別無路傍露處之人是白遣,廣通橋東西邊,各有乞人幕,而西邊段,十四名入接,自捕廳空石五立,已爲除給,東邊則十二名入接是白遣,孝經橋東邊,又有一幕,而九名入接,亦自捕廳,空石十五除給是白齊。傳曰,所謂空石之分給,有名無實,嚴飭賑廳·捕廳。
兪岳柱,以吏曹言啓曰,新除授信川郡守鄭復煥呈狀內,矣身猝得寒感,食飮全却,達夜苦痛,以此病狀,萬無赴任之望,斯速入啓遞改云。身病旣如是沈重,則不可等待其差歇,罷黜,何如?傳曰,旣有兩大臣筵奏,何可無端作散?草記勿施,相換者亦仍,德山之代,口傳擬入,待下批,卽爲下送,可也。
吏曹口傳政事,以朴民淳爲德山縣監,金熙周爲殷栗縣監。
鄭尙愚,以義禁府言啓曰,備邊司前郞廳柳豐逵,施以定配之典事,承傳啓下矣。柳豐逵,平安道博川郡定配,而以承傳內辭意,具罪目,依例發遣府羅將,押送配所,何如?傳曰,允。
吏曹判書徐龍輔疏曰,伏以臣於昨日殷栗縣監口傳之望,以副校理洪樂安首擬,至於蒙點矣。今聞樂安,以館職違召傳旨,尙未啓下,臣之昏錯之失,於是乎著矣。夫國之重務,豈有過於政注?又況廷臣去就,本曹何敢曰不知,而乃以違傲未勘之人,矇然擬入,壞了莫嚴之銓格,有乖洞屬之素心,論厥所犯,合被大何?喉院問備之請,實屬薄勘,玆敢露章自列,仰瀆崇嚴。伏乞亟許原望勿施,仍命攸司,治臣溺職之罪,以重銓法,以安私心,不勝幸甚,臣無任云云。答曰,省疏具悉。卿其勿辭行公。
兵曹參判金履翼疏曰,伏以臣傷弓之窮鳥也,非殿下哀而憐之,終始庇護,則臣雖欲保有今日,其可得乎?夫如是而臣於奉職趨事之際,若有一毫私意之或售,是孤恩也。以臣而孤殿下之恩,則其罪比他人倍蓰,臣豈忍爲此哉?臣於日昨,得見元有朋供招,其旨意,以臣向日開坐,有若專爲渠地者然。噫,何其爲說之若是駭妄也?臣方驚悚,惟大何是俟?其何敢唐突陳瀆,罪上添罪,而第於本事,臣亦有可言者。臣於待罪東藩之日,因有朋始知有此事。蓋其構罪黃哥,懇之以雪憤者,以面以書,不啻屢次,而臣旣明知其非,終不答應,仍以如前修護其祠之意,諭及吏校,有朋之憾怒,固不足恤矣。今其所謂姻婭,卽不過渠於臣子婦爲再從而已,則臣旣不施懇囑於前,今豈忽拘牽於瑣瑣之誼,而必欲曲爲之地哉?當渠就囚之初,臣則止於一番伻存而已。及臣見帶金吾之後,渠亦無一言半辭之囑,以從速開坐,則渠所謂悶渠冷獄久滯,果卽捧供者,必出於冀免受刑,托以直招之計,而臣則無其實而受其名,寧不自悼也哉?然臣之罪,固自有之,無故不坐,雖涉未安,而補疾廢衙,亦或有例,則伊日之遽然赴坐,輕先捧供者,到今追思,誠莫知其何爲而出此也。臣於是,噬臍靡及,又何暇卞於有朋之言哉?身居議讞之職,開坐遲速,視囚人親疎云者,貽羞聖朝,當復如何,而元在明拿推之命?況又已下,以此以彼,臣何敢以犯科之差間爲諉,而晏然就列乎?玆敢冒萬死仰籲。伏乞聖明,亟削臣本兼所帶,仍命攸司,勘臣當律,以爲爲人臣而孤恩售私者之戒焉,臣無任云云。答曰,省疏具悉。囚供之白地援引該堂,情狀可惡,始知卿無所失,勿辭行公。
右尹尹長烈疏曰,伏以臣儱侗憒劣,無所肖似,進身雖由於科第,口讀只資,初無文識之可取,歷試雖遍於內外,祿仕是計,又無才猷之可言,且臣根孤植弱,未嘗藉力於吹噓,病痼性拙,不曾有意於營求,則滾滾榮途,節次推遷,是豈臣夢寐之所能及者哉?嗚呼,今日廷臣之躋至位者,孰非覆燾帲幪中所咸囿,至若造化陶甄之澤,若偏臣身,況自近年以來,一門之內,科宦相繼,由內由外,濫廁官籍,居然之頃,門戶盈盛,夫以如臣之至無似,而蒙被恩造,至此之極者,環顧一世,果爲幾人哉?感激銘鏤,不足以喩此寸心,塵刹絲毫,竊自期少答隆渥,而其奈蒲柳之質,未秋而先謝,阿睹之疾,有妨於從宦,陳力奔走之事,亦不能獲遂其誠,則反顧循省,莫非辜恩負罪之日,惟以優遊冗散之地,歌詠雨露之澤,爲一分不報之報矣。迺者亞卿陞秩之恩,又下於千萬不意,臣於是惝怳震悸,五內失守,卽欲鑽地以入而不可得也。夫陞擢之典,聖朝所以尙賢,亞卿之秩,昭代所以命德,歷數班行,實無如臣庸愚之濫躋冒據者,則臣是何人?乃敢若固有之,不顧負乘之譏也哉?臣之本末長短,非徒臣所自知,聖鑑亦必照燭無遺,則以殿下之至仁至慈,抑或垂憐於賤臣立朝之年次稍久,而堂堂卿宰之列,有非久次例陞之窠,則不論人器之如何,惟視年次之久近者,不但爲臣身之所不敢安,抑恐有損於我聖上愼惜名器之政,而若臣一身之過福招災,有不暇恤也。臣雖欲貪恩冒榮,惟以趨承爲恭,其如累聖簡而玷名器何哉?臣於蒙被特恩之時,享事至重,淸齋在卽,怵分畏義,冒昧祗受,而私心惶恧,歷日靡措,亞尹新命,遽下此際,召牌儼臨,更鼓已深,欲陳章懇辭,則門鑰已下,呼籲路阻,欲違傲召命,則義分爲重,逋慢是懼,雖不得不冒沒暫膺,而夤緣倖會,因仍蹲冒,有非賤分所敢出者,玆敢疾聲仰籲於天地父母之前。伏乞聖明,諒臣言之非出飾讓,察臣職之實踰涯分,特命先收恩資,仍許鐫改見職,以存難愼之義,以卒生成之澤,千萬祗祝,臣無任云云。答曰,省疏具悉。卿其勿辭行公。
行左承旨徐瀅修疏曰,伏以臣跡屛周行,分甘塊蟄,於焉八載于今矣。中間外邑之棲遑,專對之冒赴,非敢以職事自居,祗緣極天之恩造,欲語哽咽,寸草之血忱,隨處激感,苟其朝班以外,往役所係,則東西南北,惟命之從者,卽爲臣貼額銘腑之一副信符,是以飄蓋結綬,光耀已多,腰金伏節,寵擢逾隆,以臣情地,顧何可自同無故?若固有之,而處義之大閑旣定,循俗之例讓猶假,有除輒膺,略不逡巡,傍手之指,知應可掬,而惟我天地父母,尙庶幾諒臣苦衷,而憐臣危踪矣。今於半年逖違之餘,獲登文陛,親聆玉音,幼子歸抱,歡喜滿腔,亦天理人情之所不容已,而比還私次,天牌踵其後,召臣以戶曹參判,在臣叩謝之義,曷敢不顚倒祗承?一肅恩命,雖因公格之有礙,不免乍違,而旋蒙勿拘之特敎,粗伸私分,臣心暴矣,臣願畢矣。至於官職去就,嗚呼,臣復敢議到哉?臣於年前,承命校閱大學衍義類編也。讀至邱濬之言曰,君以子道待其臣,臣不以父道事其君,君以家屬蓄其臣,臣不以家事視其國,非人也。自不覺諷誦百回,涕淚交零。嗚呼,此忠臣志士千古同情處,臣之平生誓願,惟存此心而已,何必翺翔乎位著,兜欖乎榮祿,而後爲可以報塵刹哉?夫服不衷則人猜集,器太滿則鬼怒至,臣以風波濱死之蹤,荷聖朝罔極之恩,得脫於交湊之鋒,而活之以賜餘生之年矣。縱不能吐珠銜環,快效蛇雀之報,又何心馳騁當世?重進一步,不念過福之災,忍負我聖慈生成之至德哉?嗚呼,明時難逢,主眷至此,畢命驅策,未償萬一,懷安卷縮,豈其樂爲?倘聖明之俯賜哀矜,曲推造化,遞臣見職,許臣處散,則臣當縻身於去留之間,時以格外退臣,終始殫竭於奔奏編校之地,言出肝膈,字字掩抑,臣於治疏將上之際,又伏奉喉院新授之命,除書荐降,感惶冞切,而區區私義,如右所陳,末由趨造,竟犯違逋,瞻天耿結,不知所云,臣無任云云。答曰,省疏具悉。卿其勿辭行公。
己未十一月二十日辰時,上御誠正閣。藥房入診,諸承旨持公事入侍時,都提調李時秀,提調金文淳,副提調李集斗,右承旨鄭尙愚,左副承旨徐有聞,右副承旨韓用鐸,同副承旨兪岳柱,假注書李存秀·尹致永,記注官金景煥·承膺祚,直閣金近淳,以次進伏訖。上曰,楊州牧使入侍。賤臣承命出,與楊州牧使洪義浩偕入進伏訖。時秀曰,日間,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。上曰,昨晩以後,始行冬令,萬萬多幸矣。上曰,楊牧進前。上曰,爲其便養之道,誠幸矣,何日發去乎?義浩曰,臣父日前忽得風漸,過夜始有減勢,姑觀今日動靜,明日發行矣。上曰,審理錄,從速修正上送也。命先退。命尙愚書傳敎曰,下直守令入侍。上命讀奏公事,尙愚讀奏江原監司南公轍啓本,罪人尹萬益放送事。上命書判付。命退,諸臣以次退出。
上在昌德宮。停常參·經筵。
鄭尙愚啓曰,行大司憲宋煥箕在外,執義曺允遂,掌令金銑·閔命爀呈辭,持平李重蓮未肅拜,一員未差,監察茶時之意,敢啓。傳曰,知道。
徐有聞啓曰,來二十五日,朝參日次矣,敢稟。傳曰,停。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐有聞曰,左副承旨入侍。
徐有聞啓曰,玉堂上下番俱空,事甚未安,副應敎李龜雲,自鄕上來云,卽爲牌招入直,何如?傳曰,允。
傳于徐有聞曰,未肅拜承旨許遞,前望單子入之。
承旨前望單子入之,曺允大落點。
以京畿監司徐鼎修狀啓,本道公都會初擇,則自四長官捧券上送臣營,考券覆試,自臣營試取,令該曹稟處事,傳于徐有聞曰,依狀請施行事,回諭。
以林淳浩囚單子,傳于曺允大曰,保放。
徐有聞,以內醫院都提調·提調意啓曰,前參奉朴烇,加差待窠陞實事,命下矣。令該曹口傳付軍職,冠帶常仕,何如?傳曰,允。
兪岳柱,以承文院都提調意啓曰,本院吏文學官咸增文汰去代,幼學金亨遠差下,使之冠帶常仕,何如?傳曰,李晩中,旣分揀,此亦分揀,此後犯科,降定開市邑校生,可也。
鄭尙愚,以兵曹言啓曰,依下敎,薄衣軍堡軍士林春興等三名處,各木綿一疋,去核二斤,題給之意,敢啓。傳曰,知道。
鄭尙愚,以摠戎廳言啓曰,本廳壯抄右司把摠李煥,受由下鄕,屢次催促,謂有病故,終不還現,汰去,何如?傳曰,允。
韓用鐸,以賑恤廳言啓曰,流乞遺棄兒無衣呼寒之類,審察宣傳官趙達洙書啓。傳曰,楊哥乞人,令賑廳依例題給庇身之物,而呼凍之類,萬一現捉於街路上,則當該捕將,難免重勘,該廳這卽察飭事,命下矣。乞人楊唐介處,襦衣一領,卽爲題給之意,敢啓。傳曰,知道。
獻納南惠寬啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑。其餘徒黨,亦令嚴鞫處斷,以折奸萌。措辭見上答曰,不允。
工曹參判徐榮輔疏曰,伏以臣卽造化中物耳,値千載一遇之會,自布衣而擢高科,忝邇列而躋卿秩,顧其至庸極陋,豈有寸長,而一資半級,悉出特簡,淸官華銜,殆遍歷揚,狷隘之性,每招疑怒,迂闇之識,不嫺俯仰,冥世路,自知無幸,而惟我聖上,天地父母,曲賜庇覆,矜憫愚迷,指導牖誨,漸摩日月,積費爐鞴,式至于今,一毛一髮,莫非陶甄,欲報之德,河海莫量,雖使臣世世生生,爲犬爲馬,豈足少酬其萬一也?仍伏念臣自再昨年以來,爲銓地所枳,墮身糞坑,恥辱至矣。苟使臣言行見孚於同朝,標持素峻於當世,則人安得以衊之,臣固循省怵惕,未暇以尤人也。自是厥後,默默汶汶,杜門畏約,分甘自靖,榮辱之來,心如死灰,嶺海薄補,匪譴伊榮,畿邑便養,恩深錫類,又以曾經閣職之故,猥奉雲漢之編校,復尋奎璧之舊步,三淸星月,怳如夢寐,八甎靑瑣,顧影跼蹐,蹙蹙靡騁,若無措躬,迺者象山聖蹟,御筆親題,報本追遠之孝,事光簡策,而臣於是際,又被特旨,俾與執事之末,榮則踰分,勞無可紀,而陞秩恩旨,亦及臣身,聞命惝怳,四體投地,閱月而靡所止屆,今玆內遷中批,又下於閣中校準之時,而記念先故,恩言鄭重,臣豈不欲卽地竭蹶?少伸叩謝之忱,第臣情勢,如右所陳,官職去就,鐵限在前,禁扃之內,三犯違傲,深夜之中,仰煩酬應,論其負犯,合置重典,而責敎截嚴,督出愈摯,臣於是仰感俯怵,冒沒承膺,廉恥虧損,出處卽當,臣實自愧,人謂斯何?臣家奕世鼎軸,門戶華顯,歷數廷紳,罕與爲比,自祖先來,忠勤悃愊,世保令名,而傳家之戒,未嘗不在於盈成,若臣則無能爲役,而言其盛滿,殆有加焉。乘除之理,愚夫亦知,倚伏之門,前哲攸戒,臣之從前顚沛,雖曰人謀之不臧,抑亦物理之宜然,今若竿頭進步,冥升不已,則豈不重負我聖上生成曲遂之盛德隆渥也哉?士夫辭受,不容苟且,朝廷體面,尤重廉防,臣身之不可玷汚於周行,卽通朝所共諒者,其不宜諉之迫於事會,而抗顔彯纓,因仍蹲據也明矣。臣將此一身,瞻依日月,凡有情懇,豈不鳴訴於黈纊之下哉?玆敢瀝血吐露,冒死煩瀆,辭雖荒拙,實出肝膈。伏乞聖慈,俯垂矜諒,收還臣爵秩,仍治臣逋慢之罪,俾得以獲全微諒,退守拙分,歌詠聖澤,畢命畎畝,臣不勝千萬泣祝,臣無任云云。答曰,省疏具悉。卿其勿辭行公。
己未十一月二十一日午時,上御便殿。左副承旨入侍時,左副承旨徐有聞,記事官洪奭周,記注官金景煥,記事官李存秀,以次進伏訖。命書承文院草記批旨及玉堂請牌啓辭批旨訖。仍命退,承史以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓用鐸曰,右副承旨入侍。
傳于兪岳柱曰,諸承旨持公事入侍。
傳于兪岳柱曰,忠淸監司入侍。
備忘記,忠淸監司金履永下直,長弓一張,長箭一部賜給。
以洪章輔囚單子,判付內,附過放送爲良如敎。
禁府啓目,粘連京畿放未放修啓冊子中,本府所管罪人仍秩南陽府充定保軍任藗,依啓聞施行,他餘罪人等,令刑曹稟處,何如?判付啓,任藗,罪名蕩滌爲良如敎。
兪岳柱,以吏曹言啓曰,新除授殷栗縣監金熙周呈狀內,矣身家在慶尙道安東地,距殷栗縣爲千一百里程,而矣身無他兄弟,親年已滿七十,千里之外,萬無離捨之望,斯速入啓遞改云。親年七十者,勿差三百里外遠邑守令,載在法典,改差,何如?傳曰,允。與長連修築疆界之政,姑未完功,拔例口傳差出,待下批明日辭朝,可也。
吏曹口傳政事,以李顯道爲殷栗縣監。
鄭尙愚,以都摠府言啓曰,都摠管李義弼,以刑曹判書,本曹坐起晝仕出去,而逐日赴座,煩稟未安,入番間,除草記往來之意,敢啓。傳曰,知道。
兪岳柱,以吏曹言啓曰,今此冬至祭獻官執事,當爲磨鍊,而除老病公故,實無推移分排之路,依近例,刑官及司饔院官員,年六十以上人員,通融塡差以入之意,敢啓。傳曰,知道。
兪岳柱,以吏曹言啓曰,今此冬至祭,各陵殿宮園廟,獻官諸執事,時無職名人員,令該曹口傳付軍職,何如?傳曰,允。
鄭尙愚,以備邊司言啓曰,冬至在近,各陵寢祭官,當爲差遣,而侍從罷散甚多,無以分排云。在前如此之時,亦有請敍之規矣,侍從堂上堂下違牌坐罷人員,竝爲敍用,令該曹口傳付軍職,何如?傳曰,允。
兪岳柱,以義禁府言啓曰,京畿放未放修啓冊子中,本府所管仍秩南陽府充定保軍罪人任藗,依啓聞施行事,本府覆啓判付內,任藗罪名蕩滌事,命下矣。任藗放送事,分付該道道臣之意,敢啓。傳曰,知道。
執義曺允遂,司諫朴崙壽,副應敎李龜雲,校理尹悌東,副校理金履載,修撰曺錫中啓曰,請亟寢罪人鄭致達妻出置罪名命釋之音,依前還發配所,仍令王府,快正典刑。措辭見上請物故罪人德相,亟施孥籍之典。措辭見上請逆賊尙喆,追施孥戮之典。措辭見上以下一行半刀削答三司曰,不允。以下七字刀削
執義曺允遂,司諫朴崙壽啓曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上請夏賊子女,亟施跪斬之典,斗恭親屬應坐之類,一依适·雲例擧行,英村·斗恒及夏賊親屬奴傔連伊夫妻,竝嚴鞫得情,快正典刑。措辭見上請物故罪人國榮,亟施孥籍之典。措辭見上請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法。遲晩罪人宇鎭,捧根脚,快正王法。措辭見上請承款後物故罪人九宗,亟施孥籍之典。措辭見上答曰,不允。
司諫朴崙壽啓曰,請金甲島爲奴罪人克觀,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑。其餘徒黨,亦令嚴鞫處斷,以折奸萌。措辭見上答曰,不允。
全羅監司趙宗鉉疏曰,伏以臣卽一癃廢垂死之喘耳,藩維之重,剸理之責,初何嘗一毫彷彿,而只緣株守不固,義分居先,冒據匪據,居然三易序矣。志切圖酬而精力已銷,罪積辜恩而郵罰尙逭,日夕悸恐,若無所容,卽見吏曹行會,以臺疏論李謙會事,有嚴査狀聞之命,臣於此有惶惑不自安者,其疏辭之逶迤隱暎,見者無以諦得,而至於要置營客云者,臣營初無往來之人,未知要置者何人,而況黜陟之政,有國所重,爲道臣者,固當十分謹嚴,而乃爲管下守令恣賣之柄,則其爲辱朝廷而羞一路,當如何哉?身爲按道之臣,犯此難貰之科,而厭然自揜,强顔行査,則揆以廉防,寧有是也?特敎査啓,事體至重,其所擧行,不容少緩,而此殆以臣査臣,其不可冒當也決矣。伏乞聖明,亟命遞臣藩任,俾査體嚴,而成命無稽焉。仍念臣之犬馬之齒,差過一月,洽滿七旬,防滿則退,年至則去,在臣爲準備語,政擬迨此秋務之暇,仰徼體諒之恩,今則不待臣言,自屬已遞人,餉臣誠亦厚矣。水土不服,疾病漸痼,形殼僅存,鬼事將迫,而以臣待勘之蹤,未暇言病,恭俟處分,惟聖慈哀憐而垂察焉,臣無任云云。答曰,省疏具悉。驟看使之行査矣,其疏中若有營客二字,則卿必難安,而初無往來之人云爾,則要置之說,便歸烏有,於卿何有乎?然而該倅,亦於前伯時在任,則揆以國體,不可不一覈以明之,卿其勿辭,卽爲擧行。
正言沈普永疏曰,伏以臣性本愚魯,識又荒茀,固不足備數於淸朝百執事之列,而特蒙我殿下天地罔極之恩,擢之以非常之科,寵之以踰分之職,愛之如嬰兒而庇覆之,誨之如嚴父而培植之,通籍六年之間,前後所叨,罔非聖恩,惟以奔走職事,圖報涓埃,爲萬一之望,而感激洪私,待罪臺省,今已累日矣。揣分量能,顧何敢以言官自處,復玷淸朝之名器也哉?固當鏟跡名途,歸養老母,日與農民父老,歌詠聖澤,是臣區區之願,而況臣之素患風疾,當寒添劇,叫苦旅舍,供職無路,莫重言責之任,緣臣久曠,冞切悚懍。伏乞天地父母,亟賜鐫改,以安私分,仍治臣瀆擾之罪焉。臣於乞免之章,更不宜贅及他說,以瀆崇聽,而愛君之誠,天賦旣均,憂國之忱,人彝所同,有難泯默,敢此附陳,惟聖明少垂察焉。嗚呼,王綱之頹弛,人心之陷溺,孰今日若也。懲討不嚴,亂本自在,義理不明,標榜層出,擧世翕翕,流弊滔滔,夫何唐·虞比隆之會,有此漢以下委靡之漸也?萬機靡暇,聖躬徒勞,百度未貞,治效尤邈,以言乎天災,則仁愛之警告,殆無虛歲,以言乎敎,則邪說之橫流,甚於洪水,苟究其受病之源,言路之不開,最爲當今切急之憂,何者?大舜之聖焉而好察邇言,夏禹之哲焉而特拜昌言,此所以言官之爲人主耳目,而獨奈何近年以來,媕妸之俗,膠固纏繞,遇事囁嚅,擧以桑龜爲戒,隨衆逡巡,惟恐仗馬見斥,官師之相規,亦未聞焉,衮闕之有補,尙何責也?夫臺臣之許以風聞論事,卽古之美制也。言可用則採之,言不可用則置之,而今之入臺閣者,率不得盡其所聞,或有草草數語,徒涉屑越而止,將焉用彼言官哉?賈山有言曰,震之以威,壓之以重,雖有孟賁之勇,鮮有不摧折者。伏願殿下,廣開言路,以光聖德,愼擇言官,以重臺選,則國家大幸矣。夫場屋,所以正士習取人才之道,而漢唐以來貢擧法也。挽近以來,士氣委薾,儒風頹闒,靜几詩書,罕聞謹飭之工,荆圍翰墨,專事紛競之習。方今聖明在上,治敎休明,作成之方,培養之節,靡不用其極,而一國元氣,何若是寥寥也?至若設場試士,定時呼呈者,欲使荆玉,有盡日磨琢之美,楚楠無促刻斧鑿之痕,則庶無遺珠之歎。而及其榜出也,能文者太半落莫,借手者到底嵬捷,玆曷故焉?嗚呼,寅時懸題,巳時呼呈,則雖庸才鈍手,足可以趁時呈券,而況文才敏速,爲場中巨擘者,呼呈前一筆揮灑,幾至二手三手之多?等待時限,環場簇立,呼呈令下,互相爭先,行止顚倒,巾服破裂,多士之雜沓,有如一場驟雨,試券之投呈,無異秋風落葉,如是之際,實寸之券,反居晩呈之軸,借手之文,輒入早呈之券,眞所謂涇渭不分,玉石俱雜,爲主司者,亦安得不計早晩,辨其主客也耶?若此不已,則雖韓·柳之雄詞,將未免孫山外矣。設場取才之意,果安在哉?及今矯救之策,莫如另擇考官,一心秉公,嚴其場屋,而待其榜出,京則令泮長定日面試,鄕則令道伯亦皆面試,而其中無文之類,施以科律,其時考官,竝令嚴繩,則借文之徒,初不入場,而士氣整齊,人才可得,臣謂勿施呼呈之規宜矣。封山卽朝家之出,尋常守護處,而近年以來,禁令解弛,監官山直輩,暗地偸斫,卽第二件事,所謂木商輩,專事謀利之計,輒以旁磎曲逕,圖得上司關文,謂之以封山之外,而及其入山之際,行賂鄕色,恣意亂斫,卜定之意,加斫狼藉,雖曰封山之外,安知不犯於封山之內耶?莫重封山,時聞丁丁之聲,而漸至濯濯之境,況殺牛烹鷄,徒貽峽氓之弊,聚黨募丁,難免農民之害,臣家在山下,熟知木商之爲弊,不一而足矣?臣謂另飭廟堂,如非不得不用處外,切勿輕易許給關文,如或有木商輩許斫之事,則地方官親進封山,定其界限,計其株數,無至一株添斫,而至於其弊之及於峽氓農民者,亦一切嚴禁宜矣。名山之設置史庫,法意有在,而史庫之置參奉二員,卽古之守藏史遺制也。其爲任也不輕而重,不可屬之下賤,俾作免軍役之資,近因皁隷之冒竊儒錄,而貨蹊旁通,士夫之放倒廉隅而請帖亂行,甚至朝遞夕改,反爲閑丁逋逃之所,乍來旋去,徒貽番僧迎送之弊,烏在其尊閣史庫,設官守護之意哉?關東五臺山旣如此,他處可推而知,臣謂申飭道臣,極擇其人,以重事面,斷不可已矣,臣無任云云。省疏具悉。言路之開廣,爾言甚是,而擇言官不如求直言,予欲以是加勉矣。呼呈之規勿施事,呼呈之於正士趨,固末耳,然其法意則在於禁早呈,縱有相混之弊,又豈可銷刻乎?關東松禁事,爾旣以家在山下,熟知木商之爲弊言之,則其所謂上司關文之圖得者,果指何司,許令廟堂草記稟處,爾亦以某司某邑之犯科,言送廟堂,以爲勘懲之地。附陳史庫事,卽道臣存。大抵淸朝臺閣之任,其自重之者,所以重淸朝,而湖南前伯俵結事論勘也。因事實之相左,筵敎及判辭,屢示不槪,爾至今更無一言何也?爾其勿辭察職。
己未十一月二十二日辰時,上御便殿。右副承旨入侍時,右副承旨韓用鐸,記事官金啓溫,記注官承膺祚,記事官李存秀,檢校直閣徐榮輔·沈象奎,舊抄啓文臣李書九,以次進伏訖。上敎榮輔等曰,御製編摩,何當訖役否?榮輔曰,今月內,必欲進獻矣。上曰,序文數首,有自內追得者,當看詳以下竝爲載入,可也。仍敎書九曰,近因機務有暇,始讀春秋,已至六七編,而新印書中註解,多與舊註牴牾。雖曰,多用杜預註,而杜註旣多相反,林註則又皆刊落,此皆十分考據,精確無疑而然耶?書九曰,新註果多相反於杜註,而非有的證明據者,則初不敢擅改矣。上曰,當初刪正,雖曰皆有訂據,驟看者必致惑於新舊注之相反矣。依綱目發明之例,同異處,一一考核,立其明證,參以己見,別爲一冊子,使覽者有所考信,俾無紛紜好矣。又敎曰,來頭專經講時,旣令以經筵吐應講,則事當依此爲之,而大抵傳文不過如書之篇題,詩之大旨,則不必拘於用吐,但於經文用吐,則尊經之意,兪益嚴重,而爲士者,亦似不難於誦習矣。至如數行小小處,此亦徒費分力之勞,而未必有實效,只於大篇,別加標識,使之應講,則亦無所妨耶?書九曰,聖敎誠然,如此則誦習此書者,亦當省力於應講矣。上曰,註中多有新改者,故欲問其明據而召卿矣。逐一條辨,從速成出一冊,可也。命書九·榮輔等先退。命書傳敎曰,忠淸監司留待。仍命退,承史以次退出。
己未十一月二十二日午時,上御誠正閣。諸承旨持公事入侍,忠淸監司同爲入侍時,行都承旨李集斗,行左承旨曺允大,右承旨鄭尙愚,左副承旨徐有聞,右副承旨韓用鐸,同副承旨兪岳柱,記事官洪奭周·金啓溫,記注官金景煥,記事官李存秀,直閣金近淳,忠淸監司金履永,以次進伏訖。上曰,公事讀奏。岳柱曰,吏房無公事矣。先退。集斗讀奏忠淸監司李泰永啓本,瑞山等官反庫事,遺棄兒收養形止開錄事。有聞·尙愚以無公事先退。允大讀奏江原監司南公轍啓本,罪人金聖運放送事。用鐸先退。命各書判付訖。又命書傳敎曰,近因新印春秋之翻刻,使之致祭後,給一件於主家,意謂故重臣,已經敦府,命以知敦寧書之,今聞未經云。旣書之後,何可追改?知事曺允亨家,令該曹知敦寧官敎,安寶書送,命履永進前。敎曰,官至刺史亦榮矣,將老下去乎?履永曰,再明欲將往矣。上曰,戶結卜定,卽道內指先屈之弊,而近有新式,徑遞則無得引等,下去則自當知之,而須另加留意於矯革也,其次卽舟橋船再運事也。今番犯科,未必只是德山一邑,此後則嚴飭,到泊後,趁卽裝載,自明年俾有實效,至於戰漕船通用事,想已詳聞於有司堂上,而此亦圖所以通變,須下去善爲之也。命宣諭訖。命退,諸臣以次退出。
上在昌德宮。停常參·經筵。
曺允大啓曰,行大司憲宋煥箕在外,執義曺允遂,掌令金銑·閔命爀呈辭,持平李重蓮未肅拜,持平一員未差,監察茶時之意,敢啓。傳曰,知道。
傳于徐有聞曰,左副承旨入侍。
傳于兪岳柱曰,臺臣事,豈不損體之甚乎?初疏旣爽實,賓筵日,上下酬酢,在筵旣親聽而無一言,退出伊後,供判疏批亦及之,而尙今默然,甚至今日詣臺而依例傳啓,雖是生疎所致,到今不可一味任他,正言沈普永特遞。
己未十一月二十三日辰時,上御便殿。左副承旨入侍時,左副承旨徐有聞,記事官金啓溫,記注官金景煥,記事官李存秀,以次進伏訖。上曰,今日傳香爲幾處乎?有聞曰,齊陵·英陵·寧陵·顯隆園,今日傳香矣。上曰,預爲申飭於齋郞等處,香祝下去時,淸道等節,各別爲之事,分付。仍命退,承史以次退出。
上在昌德宮。停常參·經筵。
曺允大啓曰,行大司憲宋煥箕在外,執義曺允遂,掌令閔命爀,持平李重蓮差祭,掌令金銑呈辭,持平一員未差,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,右承旨入侍。
傳于徐有聞曰,左副承旨入侍。
徐有聞,以禮曹言啓曰,卽接明陵參奉所報,則今此冬至祭享,兩官當爲備員,而別檢李泳夏,親病猝重,萬無暫時離側進參之望云。莫重祭享,兩官不可不備,別檢李泳夏,今姑改差,其代,卽令該曹口傳差出,以爲備員將事之地,何如?傳曰,允。
吏曹口傳政事,以尹孝植爲明陵別檢。
兵曹口傳政事,護軍李翊模·宋銓,副護軍尹光普,副司果沈奎魯·金熙周·尹命烈·李東冕·趙恒鎭·沈普永·鄭澣,竝單付。
傳于徐有聞曰,發遣吏郞,諸執事淸齋與否,摘奸以來。
傳于徐有聞曰,貢果來到,明日朝食堂頒柑,仍於明倫堂試取,弘文提學,待開門牌招。
以濟州防禦使林蓍喆狀啓,薦新金橘,以山橘代封,惶恐待罪事,傳于兪岳柱曰,勿待罪事,回諭。
徐有聞,以內醫院都提調·提調意啓曰,加差內醫朴烇,待窠陞實事,曾已命下矣。內醫秦東秀汰去代,加差內醫朴烇,陞實,何如?傳曰,允。
鄭尙愚,以兵曹言啓曰,今日各廳堂下武臣朔試射時,武臣兼宣傳官丁海翼,未滿四矢,依定式決棍十度,身病及呈辭受由人,退試次,懸頉以入之意,敢啓。傳曰,知道。
己未十一月二十四日午時,上御便殿,左副承旨入侍時,左副承旨徐有聞,記事官金啓溫,記注官承膺祚,記事官李存秀,以次進伏訖。上曰,今日日寒,比昨稍解耶?有聞曰,然矣。上曰,刑曹放未放回啓,卽爲出給,後勿如是之意,各別嚴飭,可也。命讀公事,書判付訖。命退,承史以次退出。
己未十一月二十四日午時,上御便殿。右承旨入侍時,右承旨鄭尙愚,記事官洪奭周,記注官承膺祚,記事官李存秀,以次進伏訖。尙愚曰,昨日傳敎中,臺臣事之事字,司謁誤以者字傳之,以至書頒。莫重傳敎,如是誤傳,事甚可駭,當該司謁,令攸司科治,何如?上曰,依爲之。出擧條仍敎曰,此是臺諫去就,使之出朝報也。仍命退,承史以次退出。
上在昌德宮。停常參·經筵。
藥房都提調李時秀,提調金文淳,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
曺允大啓曰,行大司憲宋煥箕在外,執義曺允遂,掌令金銑·閔命爀,持平李重蓮差祭,一員未差,監察茶時之意,敢啓。傳曰,知道。
鄭尙愚啓曰,備邊司郞廳來言,今日賓廳日次,而無時急稟定事,來會本司云矣,敢啓。傳曰,知道。
鄭尙愚啓曰,御營廳將官來言,今日本廳軍兵,私習云矣,敢啓。傳曰,知道。
傳于徐有聞曰,禮房承旨,馳詣宗廟·永禧殿·景慕宮,奉審摘奸,受香諸處,一體奉審摘奸以來。
徐有聞啓曰,弘文提學黃昇源,牌不進推考傳旨,今方捧入,而柑製命下之後,如是違牌,事甚未安,更卽牌招,何如?傳曰,允。
徐有聞啓曰,弘文提學黃昇源,再牌不進推考傳旨,今方捧入,而柑製命下之後,如是違牌,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于李集斗曰,都承旨持此御題,與弘文提學偕往泮宮,試取以來。
傳于徐有聞曰,左副承旨入侍。
徐有聞啓曰,副應敎李龜雲,副校理洪樂安,副修撰李垿差祭,校理尹悌東,以親病出去,副校理金履載,修撰曺錫中,鑄字所進,玉堂上下番俱空,事甚未安,未差之代,政官牌招,開政差出,待下批,仍卽牌招,以爲入直之地,何如?傳曰,允。
李集斗啓曰,臣與弘文提學黃昇源,偕往泮宮,儒生試取,則收券爲八十張,捧入之意,敢啓。傳曰,科次入侍。
兪岳柱,以吏曹言啓曰,本曹佐郞李顯秀呈狀內,矣身母在於忠淸道公州地,自月前宿病添劇,專人來到,以此情理,萬無供職之望,卽速入啓遞改云。親病旣如是沈重,則不可强令察任,改差,何如?傳曰,允。
韓用鐸啓曰,右承旨鄭尙愚,今方入侍,臣用鐸,吏·兵批兼進之意,敢啓。傳曰,知道。
有政。吏批,判書徐龍輔進,參判李書九進,參議李魯春進,右副承旨韓用鐸進。以姜浚欽爲持平,宋知濂爲正言,尹命烈爲校理,金熙周爲副修撰,黃昇源爲左參贊,李冕膺爲戶曹參判,李基慶爲吏曹佐郞,金箕應爲戶曹正郞,金世淵爲司僕主簿,鄭時善爲兵曹佐郞,金瀍爲司藝,尹序東爲司僕正,承文正字金秉淵單付,信川郡守權襈,仍任事承傳,兼執義韓致應減下。
韓用鐸,以兵批言啓曰,訓鍊正前望中,在京無故人,只有二人,以二望擬入之意,敢啓。傳曰,知道。
兵批,判書李在學進,參判金履翼入直,參議金載翼病,參知申獻朝差祭,右副承旨韓用鐸進。以尹長烈爲副摠管,金虎臣·李元翊爲景福將,李彝煥爲慶熙將,柳相斗爲訓鍊正,尹墉爲阿吾地萬戶,同知尹得莘,僉知柳命源·金載俊,上護軍趙尙鎭,護軍姜彝正·徐瀅修·尹弼秉·具明遠,副護軍徐美修·朴奎淳·梁垸·李膺福·崔獻重,以上竝單付。
傳于鄭尙愚曰,明日出宮門路,以萬安門爲之。
鄭尙愚啓曰,敦化東挾門仍留,標信請出之意,敢啓。傳曰,知道。
兵曹口傳政事,副護軍趙弘鎭單付。
以洪良浩不敍傳旨,傳于韓用鐸曰,分揀。
傳于韓用鐸曰,卿宰罷職人,敍用。
韓用鐸,以吏曹言啓曰,卽接通禮院牒報,則以爲明日景慕宮展拜時,左右通禮當爲備員,而右通禮尹序東纔已移拜司僕寺正矣。其代,卽速差出,以爲備員之地云。右通禮未差之代,口傳備擬以入之意,敢啓。傳曰,知道。
吏曹口傳政事,以韓致應爲右通禮。
鄭尙愚,以都摠府言啓曰,今日入直內,三廳武兼禁軍及軍兵等,當爲中日習射,而冬至前一日相値,不得爲之之意,敢啓。傳曰,知道。
鄭尙愚,以備邊司言啓曰,糶糴所以爲民,耗穀取用非古也。雖因經費之不贍,理財之無術,京外需用,不得不有藉於此,而凡爲有司之臣,營閫之任者,固當仰體益下之念,常思藏富之道,近來京外各衙門,耗穀發賣,或高價執錢於秋後捧還之際,或抑配徵錢於春末方農之日,甚至分送吏校,較計輕重,點退旣報之直,還寢已賣之穀,畢竟流害,皆歸於小民,其爲有損法綱,貽羞聽聞,誠非細故,山沿互換,雖有年前飭禁,令久則易弛,至於高價抑配等諸般謬習,亦難保其一齊痛革,而今年諸路,幸値稍熟,懷保之政,莫尙於使民無擾,申明戒飭,此正其時,無論京外衙門,耗穀發賣時,無或復襲前套,自干重科之意,爲先嚴飭諸道,何如?傳曰,允。此草記,甚爲得體,爲民幸甚,爲先嚴飭京外,而仍又頒之朝紙,俾各知此先甲之令,莫敢犯科,可也。
鄭尙愚,以御營廳言啓曰,今十一月二十六日,景慕宮展拜時,依兵曹節目,弘化門入直軍五十名,待標信除出,新營入直千摠李運昌,出番哨官金泰協,領赴于訓鍊都監都領陣,而解嚴後,還爲入直之意,敢啓。傳曰,知道。
己未十一月二十五日未時,上御便殿。左副承旨入侍時,左副承旨徐有聞,記事官洪奭周,記注官金景煥,記事官李存秀,以次進伏訖。上曰,都承旨捧券入來云,使之直爲詣閤。仍命退,承史以次退出。
己未十一月二十五日申時,上御便殿。科次入侍時,行都承旨李集斗,右承旨鄭尙愚,記事官洪奭周,記注官金景煥·承膺祚,弘文提學黃昇源,檢校待敎李存秀,以次進伏訖。命考券,存秀進讀,昇源考券,將合考。上曰,此是賜第之科,詳考工程,以爲去就之地,而違格與否,亦爲審視也。考券訖,上親坼魁券,坼名訖。命書傳敎曰,柑製居首三下一生員趙民和,直赴殿試,之次三下二生員金會淵,直赴會試,三下三進士柳諫,給二分。上曰,趙民和兄弟之相繼登科,壯矣。集斗曰,來頭殿試時,當爲聯璧矣。上曰,兄弟三人之同時比較,可謂罕有,而其兄之登科屬耳,其弟又占,可知其爲實材矣。又敎曰,金會淵老儒也。以言志居一宵雅肄三,爲對者,亦可見實材之工程,而不得居魁,可惜矣。昇源曰,第二句,以盛德光輝,與一人而已爲對偶者,未免有不精之嘆,故置之第二矣。上曰,莫非渠數矣。命書傳敎曰,明日當由逌瞻門展拜景慕宮,該房知悉。上曰,金虎門仍留,試官以下,使之出去也。仍命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上,冬至單子問安。答曰,知道。元子宮,內閣·政院·玉堂問安。答曰,知悉。
大駕詣景慕宮,展拜罷,入齋室後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
徐有聞啓曰,明日常參·經筵,取稟。傳曰,停。
傳于鄭尙愚曰,侍衛軍兵,毛具。
徐有聞啓曰,時原任大臣,率禮堂請對矣。傳曰,入侍。
傳于徐有聞曰,時·原任閣臣,入侍。
傳于徐有聞曰,禮房承旨入侍。
傳于徐有聞曰,入格儒生,明日待令。
有政。吏批,判書徐龍輔,參判李書九,參議李魯春進,同副承旨兪岳柱進。以南履翼爲修撰,金近淳爲中學敎授。
再政。以李祖承爲禮曹判書,李晩秀爲禮曹參判,兼大司成李晩秀,單付。
鄭尙愚,以兵批言啓曰,前大提學洪良浩,敍用,自吏曹送西矣。資級係是輔國,知中樞有闕之代,依例下批之意,敢啓。傳曰,知道。
兵批,判書李在學病,參判金履翼入直進,參議金載翼,參知申獻朝病,右承旨鄭尙愚進。知事洪良浩,單付。
徐有聞,以禮曹言啓曰,今十一月二十六日,冬至朝賀,諸道所封箋文中,昌原府使趙,以應封官兼別軍職,各爲封箋矣。一體看審捧入之意,敢啓。傳曰,知道。
己未十一月二十六日辰時,上詣景慕宮。展拜入侍時,行都承旨李集斗,行左承旨曺允大,右承旨鄭尙愚,左副承旨徐有聞,右副承旨韓用鐸,同副承旨兪岳柱,記事官洪奭周·金啓溫,記注官承膺祚,記事官李存秀,檢校提學鄭民始,直提學李晩秀,檢校直閣徐榮輔·沈象奎,直閣金近淳,以次隨駕。上具翼善冠·衮龍袍,出萬安門,乘輿。藥房都提調李時秀,提調金文淳進前曰,侵早出宮,聖體,若何?上曰,一樣矣。時秀曰,臣等今方率禮堂請對,而禮曹首堂未差,令政院稟旨,政官卽爲牌招,開政差出,何如?上曰,依爲之。出擧條仍進發,出仁政門·肅章門·建陽門·銅龍門·景化門。敎曰,請對大臣以下,留待於萬八門近處之意,史官傳諭以來。賤臣承命往傳。大駕出集禮門·弘化門,入逌瞻門·日瞻門,至宮大門,降輿入就版位,行再拜禮,仍詣室內奉審訖,入齋室,承史以下口傳問安訖。命入外辦,通禮啓外辦。上出西神門,乘輿出日瞻門·逌瞻門,入弘化門。敎曰,還宮門路,永淸門爲之。大駕入明政門·永淸門·交泰門還內。諸臣以次退出。
己未十一月二十六日辰時,上御便殿。時原任大臣率禮堂請對入侍,禮房承旨,時原任閣臣同爲入侍時,左副承旨徐有聞,記事官洪奭周·金啓溫,記注官承膺祚,記事官李存秀,判府事李秉模,左議政沈煥之,右議政李時秀,禮曹參判李祖承,參議金羲淳,檢校提學鄭民始,原任直提學徐鼎修·徐龍輔·鄭大容,直提學李晩秀,原任直閣金勉柱,檢校直閣徐榮輔·沈象奎,原任直閣金祖淳,直閣金近淳,以次進伏訖。秉模等曰,亞歲方屆,日候淸和,行禮眞殿,仍謁閟宮,早朝勞動之餘,聖體,若何?上曰,一樣矣。秉模等曰,王大妃殿氣候,若何?上曰,一樣矣。秉模等曰,惠慶宮氣候,若何?上曰,一樣矣。今日便是新年,冞切慶祝矣。秉模等曰,是日卽長至之日也。一陽初生,百祿來同,顒祝之忱,八域惟均,元子宮封冊之禮,必欲於今日得請矣。上曰,卿等之請,固當然矣。惟我朝列聖相承,重熙累洽之化,于今爲四百餘年,在今日惟當率由舊章而已。歷稽列朝封冊時儀文之可以考據者,只有肅廟朝已行之禮,蓋列朝封冊之禮,多在沖齡,而肅廟朝冊禮,始行於寶齡七歲,故其時儀文,方爲大備,予亦於八歲時,始行冊禮,而祈永之本,亦惟在是。予於昨年,亦已言及於卿等,而此蓋出於愈晩愈好之意,卿等之心,似或以不卽準請,爲泄菀,而予則以姑竢爲尤好矣。行一三善之念,亦曾有言及者,而至若冠禮嘉禮,則其在殿宮承歡之方,有難踰明年,冊禮前先行固好,而不但章服諸節之多所掣礙,旣無國朝可據之例,亦不可容易議到矣。記昔先朝,於予嘉禮時,唯於冊嬪日親臨,而其餘賀儀,皆以權停禮爲之。予亦當仰述故事,此等節目間事猶然,況於大儀文乎?今日卿等之請,固應如此,而在予鄭重難愼之意,猶以爲太速,今日則亦未及仰稟于殿宮,明年與再明年間,從當更有思量,卿等亦不必相持矣。煥之曰,此非但臣等之言,卽是八域臣民之所同仰祝,旣承明年之下敎,固當顒俟,而至於再明年,則又豈可遲待乎?時秀曰,今日卽亞歲也。帀域含生,攢手延頸之忱,亶在今日之準請,殿下亦豈不俯諒乎?上曰,自今以往,無非好日,何必今日乎?祖承曰,今日之請,實是擧國之同情,唯願兪音之亟降矣。民始等曰,臣等亦豈不仰認鄭重之聖意,而群情之顒祝,尤在於是日,伏奉下敎,雖與全未準請有異,而終不得夬承兪音,下情不勝泄菀矣。上曰,冊禮姑且鄭重,而至於禁婚,則謹稽列朝故事,亦有前期數年出令之例,以古例視之,則今已晩矣,而亦不能遞爲者,亦以其屬於儀文間事也。入學則冠禮前後何時不可,而行之於冠禮後,似好矣。煥之曰,禁婚一款,亦是應行之典,而尙今不爲,亦已太晩,此則先爲出令,何如?時秀曰,此亦典禮所關,不可不趁今稟定矣。上曰,此亦姑竢,而退考前例之可據者,以待更稟,好矣。秉模曰,今日之敎,無異於已承兪音,而尙未奉明敎,臣等之心,實爲泄菀矣。上曰,此何等大典禮,則鼎席尙闕,首揆禮堂,亦未備員,而豈可以草草議定乎?明年固好,後年亦好,予當有更商者,卿等姑退而竢之也。民始曰,遲待明年,已是愼重之極,則又豈可遲待後年乎?上曰,登靈臺望雲物,亦以分至啓閉之日,而今日日氣,可謂甚好矣。煥之曰,日氣之淸明,果如聖敎,而臣等攢祝之忱,尤切於今日矣。上曰,適又思之,入侍亞堂事,誠貴矣。壬申年予之元孫定號時,此禮堂之曾祖,以承宣書傳敎,己卯冊封時,又爲都監都提調,此禮堂,又以承宣書,庚戌年,元子定號傳敎,今又入侍於請對,事亦不偶矣。十年之間,尙在嘉善,亦可謂淹滯,其在記舊之道,合有陞秩之擧,大臣之見,果何如?秉模等曰,今承聖敎,事甚稀貴,且其久次,亦合陞擢矣。以禮曹判書望筒,命書傳敎曰,請對之亞堂,豈不貴乎?亞堂之曾祖,壬申年爲承旨,承書定號傳敎,又以直宿勞陞嘉義,己卯年,以大臣爲冊禮都監都提調,此亞堂亦以承宣,庚戌年承書定號傳敎,今日又以禮堂請對,其祖孫事蹟之相符,可謂稀有,而其曾祖大臣大拜於八年之內,而此亞堂尙在嘉善,久屈可知。且其人品之淳謹,常所嘉之。禮曹參判李祖承,判書今政陞擬,與參判,待下批牌招,先入侍後謝恩。上曰,此亞堂爲故相之曾孫云,予亦已閱人四世矣。適因新曆之出,計予之年,則已爲四十九歲矣。列聖朝入耆社之年,國初則於七十歲,肅廟朝則於五十九歲,先朝則於五十一歲。旣有先朝故事,則此後諸臣亦必援例仰請,而其在不稱老之義,亦不敢遽當,少竢來頭慶禮之年,實合予意,亦欲使卿等預知矣。秉模曰,臣等之請對入來也,候班諸宰之顒俟兪音,固無論,下至輿儓之賤,莫不攢手以待,臣等之準請,臣等豈可不得請而徑退乎?上曰,今日是好日也。卿等之請固好,而予念亶出於愼重,卿等姑退俟之,可也。仍命退,諸臣以次退出。
上在昌德宮。停常參·經筵。
徐有聞啓曰,明日常參·經筵,取稟。傳曰,停。
徐有聞啓曰,來初一日輪對日次矣,敢稟。傳曰,當次人受點,後日次來待。
曺允大啓曰,行大司憲宋煥箕在外,執義曺允遂,掌令閔命爀·金銑呈辭,持平李重蓮·姜俊欽未肅拜,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于兪岳柱曰,諸承旨持公事入侍。
傳于韓用鐸曰,右副承旨入侍。
傳于韓用鐸曰,有司堂上入侍。
傳于徐有聞曰,坐直承旨入侍。
鄭尙愚,以都摠府言啓曰,副摠管尹長烈,以漢城府右尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
鄭尙愚,以訓鍊都監言啓曰,本局哨官李盛愚,身病甚重,勢難察任,改差,何如?傳曰,允。
上護軍趙尙鎭疏曰,伏以,臣萬里銜命,五朔反面,天休滋至,玉體康寧,區區慶忭,曷有其極?仍伏念臣以庸陋之姿,危臲之蹤,加之年紀衰邁,疾病成痼,復豈有翺翔榮塗之念,而專對之命,出自特簡,義重往役,誠切圖報,未敢言私,冒應出疆,而性旣疎率,事多昏錯,凡於尊君命重事體之道,未盡審愼之誠,自速僨誤之科,一事二事,無往非罪,辜負至重,罰止薄罷,杜門訟愆,無地自容,不竢終日,恩敍遽降,爵秩依舊,且感且惶,不知所云。臣邇來情勢之危蹙,人言之凌藉,非比尋常,追惟悸懍,本事顚末,前已仰暴,庶幾俯燭,今不必張皇架疊,以犯瀆擾之罪,而第其臚列,極爲嚴峻,至云事關義理,有愧廉防,驅勒譏嘲,無復餘地,爲人臣而遭此頰舌,得此題目,其何敢復齒簪紳之列,而自同無故也哉?至若醫官朴烇之仍帶赴燕,便是故犯,實爲難恕,全昧格例於差任之後,而只信啓請於差任之前,無少趑趄,擅自率往,臣雖愚迷,豈不知內醫之體重,而擧措顚倒,無所逃罪,況又使事體重,爲任不輕,國書査對,專在行人之照管,則臣不能隨事敬謹,盡心綜密,始旣不察於咨文頭辭,末又傳訛於勅書字句,大僚請勘,前後嚴截,臣方自訟之不暇,何敢以槐院撰出之不相管攝,勅書原本之無路考準,有所自恕乎?雖蒙聖明之涵貸,倖逭誅罰,而私心悚惕,無復可言。噫,臣奉職不謹,行己無素,臺省之拳踢迭發,揆地之論責相續,孤弱之情,憂畏轉深,祗宜息影鏟跡,以爲自靖之道而已。若諉時日之稍久,而揚揚彈束,則是眞忘廉冒恥之人,臣不忍爲此也。臣之前後受恩,與天無極,莫報涓埃,動輒瘡疣,隨處恩造,曲費聖念,無論冗散,何敢辭巽,而情勢如右,有靦擧顔,敢暴惶蹙之實,仰瀆崇嚴之聽。伏乞天地父母,俯垂鑑諒,亟加鐫削,仍命選部,永刋朝籍,俾伸公議,以安私分,千萬幸甚,臣無任云云。答曰,省疏具悉。卿其勿辭行公。
副修撰金熙周疏曰,伏以,史館相避,法意莫嚴,而臣與副應敎臣李龜雲,有親査應避之嫌,臣所帶春秋館記事官之任,在法當遞,玆敢援例陳章,仰瀆崇嚴。伏乞聖明,亟命選部,照例遞改,以存公格,以安私分,千萬幸甚,臣無任云云。省疏具悉。疏辭,下該曹稟處。
己未十一月二十七日辰時,上御誠正閣。諸承旨持公事入侍時,行都承旨李集斗,行左承旨曺允大,右承旨鄭尙愚,左副承旨徐有聞,右副承旨韓用鐸,同副承旨兪岳柱,記事官洪奭周·金啓溫,記注官金景煥,記事官李存秀,直閣金近淳,以次進伏訖。岳柱讀奏平安監司韓用龜狀啓,熙川郡守柳成逵到任事,忠淸監司李泰永狀啓,韓山郡守李志淳到任事,濟州牧使林蓍喆狀啓,旌義縣監金思喆到任事,判官李宗蕃到任事,吏曹內官受祿單子。集斗以無公事先退。有聞讀奏慶尙監司申耆狀啓,倭船護送事,統制使任嵂狀啓,倭船問情事。尙愚以無公事先退。允大讀奏江原監司南公轍啓本,罪人金季昌,平昌到配事。命分書判付訖。用鐸以無公事先退。上曰,入格儒生入侍。出榻敎奭周承命出傳,與入格儒生趙民和·金會淵·柳諫偕入。命存秀呼民和新來訖,仍命陞殿。民和進奏姓名。命退。會淵進奏姓名。上曰,科亦有數,以爾文華,尙未登科,甚可惜也。命退,諫進奏姓名。上曰,見爾近頗放過於科場之文矣,後勿如是也。命入格儒生先退。上曰,差使員守令入侍。出榻敎奭周承命出傳,與三陟府使李壽彬,榮川郡守李英秀,靈巖郡守南履範,扶餘縣監韓百衍,偕入進伏。命進前。壽彬奏職姓名。上曰,近來松禁,一切蕩然云,何故致然耶?壽彬曰,朝令之下,豈敢不嚴飭,而不能無奸弊矣。上曰,爾則固新涖,而道臣之不爲盡心蕫飭,豈成說乎?海弊則近果何如?壽彬曰,釐正以後,別無他弊矣。上曰,所謂釐正,未必保其無弊,須各別着意也。命退,英秀奏職姓名。上曰,向因道臣狀啓,自廟堂纔已稟處,而陳墾處之不待三年之限,徑先徵稅云者,何故也?英秀曰,臣邑則別無新起收稅處矣。上曰,壬子大水後,本邑之川浦沙,被傷爲甚云。豈以大·小白山樹木,近益童濯而汰崩之患,輒有之耶?英秀曰,果然矣。上曰,今年秋事,榮川則何如?而道內優劣,竝以所聞見陳之也。英秀曰,臣邑則可謂豐年,而道內幾乎皆稔,但沿海邑,或有穴農處云矣。上曰,穀價與米價,何如?英秀曰,一石租爲兩餘,米則僅過二兩,而木則七升價爲二兩餘矣。上曰,嶺南新舊竝督,能不夥然,而以今年民事參之,何邑當爲難捧耶?英秀曰,沿邑似難矣。上曰,爾邑則無當捧條乎?英秀曰,只有昨年未捧條矣。命退,履範奏職姓名。上曰,靈巖則年事何如?履範曰,大登矣。上曰,近以湖南戶結役事,屢煩上徹,爾邑則何如?而爾見綾州倅疏批乎?履範曰,果見之,而新釐以後,依此擧行矣。上曰,此事本非可以登聞於朝廷者,而所謂釐正者,何事耶?履範曰,考給租名色革罷以後,更不徵捧於民間矣。上曰,所謂考給租云云,尤不成說,此豈朝家之所可知,目下爲弊,卽指結役戶斂也。大抵惟正之供,卽貢賊二者,而賦者土之所出,貢者任土作貢,任土之貢,以民之難於輸納也。故設爲大同之法,而此外豈有更微於田結之事乎?自故相李元翼,設施大同之初,先從雜役而下手,故諸般雜役,皆是大同中所出,而先朝均役節目,亦自雜役之釐正爲始,近來則守令不知此例,元貢之外,至有結斂之別般名色,使害歸於民,此豈成說乎?此卽湖南目下急先當矯者,故稍欲撙節,付之舊伯釐革,使不得以此等說屢煩於朝廷矣。其所對揚,全不成樣,所謂往復廟堂者,尤可駭然。先從爾邑,另加釐正,而不在於法,只在於人,自爾身無所躬犯,而自京司之令,亦皆防報,則人存政擧,實在於是,而靈巖一邑,可以蘇弊矣。日前廟堂,又有抑配申禁之請,此亦爲守宰者所當惕念奉行處,諸凡如此之事,皆欲勝於人,則治聲豈有不聞之理?況爾則無異特除,須體前席勤諭之言,無孤大處委畀之意也。命退。百衍奏職姓名。上曰,年事何如?百衍曰,豐年矣。上曰,守令則每爲民地,則雖非大登,口不言豐年,而方伯亦然。近來則忌諱成風,問之則皆曰豐年,此亦俗弊然矣。仍敎曰,穀價何如?百衍曰,米一石二兩餘,租則一兩矣。上曰,新舊竝督,爲幾何?百衍曰,昨年停退爲千餘石矣。上曰,戶數幾何?百衍曰,二千四百餘戶矣。上曰,本縣土瘠民貧,雖曰如斗,而十室之邑,亦有民人社稷,況爾家先故,皆以治聲著聞,尤爲自別,須各別小心也。命守令先退。敎允大曰,刑曹未回啓文案爲幾度,與行査未及入來之爲幾度,一一錄入也。命退,諸臣以次退出。
己未十一月二十七日午時,上御重熙堂。右副承旨入侍,有司堂上同爲入侍時,右副承旨韓用鐸,記事官金啓溫,記注官金景煥,記事官李存秀,有司堂上李書九,以次進伏訖。上敎書九曰,抑配申禁事,草記批下後,卽已行會耶?書九曰,已爲知委各道矣。上曰,各別嚴飭,期有實效好矣。仍敎曰,近因民事之酬應少間,欲於歲前,畢讀春秋,而向有註解中,與舊註相反處,辨訂成書之敎矣,其果留意爲之耶?書九曰,今方爲之矣。上曰,舟橋文書,幾何就緖耶?書九曰,近因戰漕船文書之考出,未及於此事矣。上曰,從速爲之也。書九曰,景慕宮大享時,奠幣及進饌樂章,有合奏之敎,故近因習樂見之,則送神與撤籩豆樂章,腔調相合,故合奏果好,而至於奠幣進饌樂章,則登歌與軒架,腔調各異,故上鍾下磬,自不相應,樂章則雖可以遲奏,而腔調則反歸於促急。大抵一成之腔,多者爲七十二腔,而腔調之遲速,不係於樂章之多寡,若不減其腔數,而只刪樂章之句,則樂章愈少,而腔調愈促,此不可不一番稟定後釐正矣。上曰,然則議減其腔調爲好,所謂七十二腔,若是隔八相生,周而復始者,則亦無不可減之理,卿旣職管樂院,問于知者,以爲釐正之道好矣。又敎曰,聲律之制,今人旣無可語者,而前此曾亦留意於此,所謂擬譜一書,與今見行者有異,而初意則必欲一反古制,故著爲此編,而旣未及成書,亦不能自信,仍以束閣矣。言端旣發,卿其持去此書,雖於公務倥傯之餘,試取朱子黃鍾之說,與律呂新書等諸書,細加考證,以爲試行之法,則誠好矣。書九曰,臣本疎於音律,無以知其詳矣。上曰,第加考閱,可也。仍命退,諸臣以次退出。
己未十一月二十七日申時,上御便殿。坐直承旨入侍時,左副承旨徐有聞,記事官洪奭周,記注官金景煥,記事官李存秀,舊抄啓文臣徐瀅修,以次進伏訖。上曰,近選朱詩,名之曰雅誦,俾用於太學月講矣。其果見之否?瀅修曰,未及詳見矣。上曰,朱書大同集,果有可觀乎?瀅修曰,或有大全之所無者矣。上曰,故持平李鳳祥家,聞有小學及朱書箚記者云。自本閣書報,以爲取來之地,可也。仍命退,諸臣以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,明日常參·經筵,取稟。傳曰,停。
曺允大啓曰,行大司憲宋煥箕在外,執義曺允遂,掌令閔命爀·金銑呈辭,持平李重蓮·姜俊欽未肅拜,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于兪岳柱曰,諸承旨持公事入侍。
傳于鄭尙愚曰,軍士房承旨入侍。
傳于徐有聞曰,禮房承旨入侍。
以廣州留守金思穆狀啓,獻陵冬至祭封果,齎納後還營事,傳于徐有聞曰,此後卿勿上來,令典祀官齎奉事,回諭,受香亦依齊·厚陵例爲之事,該房知悉。一體回諭。
以黃海監司朴基正狀啓,道內丁巳被災邑田畓,未盡墾處,待明春,次第起墾之意,嚴飭成冊,修正上送備邊司及戶曹事,傳于李集斗曰,長連之尙未盡墾,海州等邑之猶不滿摠,豈前此嚴飭之意乎?卿則新到,雖不處分,而各該邑倅之除拜稍久者,其可曰擧職乎?來頭又復若此,成冊修啓時,該守令請罪,道伯則廟堂論勘事,廟堂知悉,亦爲回諭。
有政。吏批,判書徐龍輔,參判李書九,參議李魯春進,同副承旨兪岳柱進。以高宅謙爲校理,洪良浩爲知敦寧,吳聖根爲禮曹佐郞,洪疇九爲平市主簿,白文璟爲典籍,贈吏參李墣,贈吏判例兼,贈吏議李度平,贈吏參例兼,以上禮曹判書李祖承,兩代追贈。
再政。判敦寧單洪良浩,知敦寧單鄭民始。
鄭尙愚啓曰,兵批無緊窠,吏批無送西之人,無政事之意,敢啓。傳曰,知道。
鄭尙愚,以訓鍊都監言啓曰,去夜五更量,兵曹正郞朴鍾淳,犯夜於本局巡邏之時,令該府拿問處之,何如?傳曰,允。
以兵曹正郞朴鍾淳拿處傳旨,傳于兪岳柱曰,姑先罷職。
吏曹啓目,粘連觀此弘文館副修撰金熙周上疏,則以爲臣與副應敎李龜雲,有親査應避之嫌,臣所帶春秋館記事官之任,亟令選部,照例遞改亦爲白有臥乎所,相避之法,在下當遞,金熙周所兼春秋館記事官之任,減下,何如?判付啓,依允。
鄭尙愚,以壯勇營言啓曰,外營部將柳相斗,除拜訓鍊院正矣。其代,當爲自辟差送,而額外壯勇衛中,參上乏人,無以排擬,今番亦以本營前銜哨官參上人,推移差出,何如?傳曰,允。
曺允大,以義禁府言啓曰,保放罪人林淳浩,還囚捧供以入之意,敢啓。傳曰,知道。
鄭尙愚,以摠戎廳言啓曰,本廳壯抄左司中哨官辛在榮,身病危重,猝難起動,改差,何如?傳曰,允。
兵曹啓目,粘連江華前司果田樂秋,冒險入海,拯濟三十二人,誠極嘉尙,似當依法典施,以加資之典是白乎矣,係干恩賞,不敢擅便,上裁,何如?判付啓,依回啓施行爲旀,待開門,令政院,官敎安寶與有旨成送爲良如敎。
禁府啓目,德山前縣監林淳浩原情云云。傳旨內辭緣,泛稱遲晩,刑推得情,何如?判付啓,事未前聞,若此而小民何堪乎?衍期至十月之罪,猶屬餘事,嚴加照律,待明朝草記以聞爲良如敎。又啓目,粘連忠淸道放未放修啓成冊中,本府所管罪人放秩忠州權偗乙良,依啓聞施行爲白遣,稟秩中,鎭川南有寬,忠州尹衡東,大興趙時衡,沃川李義和等段,所犯不至深重,合有疎放之道,而臣府不敢擅便,上裁爲白乎旀。黃澗吳顯忠段,身爲鎭將,以其廩餘,勒價換貂,事係剝民。公州金箕南,海美金仁柱等,莫重邊穀,恣意執錢,仍分取耗,俱是法外,不可輕議宥釋,竝仍爲白乎旀,他餘罪人等,令刑曹稟處,何如?判付啓,依回啓施行爲良如敎。
禮曹判書李祖承疏曰,伏以一陽肇序,百福來同,天心之眷顧方隆,人情之蘄向普切,臣於是日,忝亞春官,猥隨諸大臣後,獲與於陳請之列,誠切華祝之至三,時回漢謠之重四,揆分榮幸,倍深顒昂,前席溫諭,春噓陽喣,追念臣曾祖定翼公臣,慶辰奔奏之勞,嘉臣以能繼前躅,而辭旨優渥,衮褒鄭重,仍擢臣八座峻秩,臣雙擎九頓,且惶且感,不自知何以得此於吾君也?顧臣世祿之臣也。家世策名於先朝今朝之盛際,恩榮侈身於舊慶新慶之昌辰,金貂玉犀,俱占嘉會,環顧廷紳,罕與爲比,瞻聆所及,莫不欣聳。竊念臣性本儱侗,才且譾劣,需世致用,百不猶人,而通籍數十餘年,歷揚華要,驟躋卿月者,惟聖明特以先臣之故而不遺其後人也。先臣而有知,亦必荷戴洪私,結草是期,而況臣多年近密,偏蒙陶鑄,提誘鞭策,殆若慈母之於迷子,嚴師之於後進也。臣得以依近日月之光,涵育雨露之澤,一知半解,至今備數於恒人者,秋毫皆聖上賜也。每念天地之造若是高深,而塵露之報一未展效,則未始不怵然而慙戁也。今又濫竽而竊吹,步竿而逾進,班位極赫,責任彌重。臣身過福之懼,姑置勿論,朝家綜核之政,不容是苟,聖念縱出於飾喜,臣心有愧於踰分,退自筵中,歷日恧縮,玆敢略構短章,仰暴血懇。伏乞聖慈,俯垂體諒,亟收臣新授爵秩,以重官方,以安賤分,不勝大願,臣無任云云。答曰,省疏具悉。卿其勿辭行公。
己未十一月二十八日辰時,上御誠正閣。諸承旨持公事入侍時,行都承旨李集斗,行左承旨曺允大,右承旨鄭尙愚,左副承旨徐有聞,右副承旨韓用鐸,同副承旨兪岳柱,記事官洪奭周·金啓溫,記注官承膺祚,記事官李存秀,直閣金近淳,以次進伏訖。岳柱讀奏忠淸監司李泰永狀啓,忠州牧使安廷鐸到任事。集斗·有聞·尙愚以無公事先退。允大讀奏忠淸監司李泰永啓本,罪人金春福放送事。用鐸以無公事先退。命分書判付訖。又命書禮曹判書李祖承疏批。又命書傳敎曰,政官牌招開政。仍命退,諸臣以次退出。
己未十一月二十八日辰時,上御重熙堂。軍士房承旨入侍,稟事閣臣同爲入侍時,右承旨鄭尙愚,記事官金啓溫,記注官金景煥,記事官李存秀,檢校提學鄭民始,以次進伏訖。民始曰,日間聖體,若何?上曰,一樣矣。上曰,政官已爲承牌乎?尙愚曰,姑無去來矣。上曰,亞銓,以樂院事,有詢問處,開政後留待,可也。民始曰,年分紙,多有需用處,從前請得以用矣。今方見乏,無以支用,今年戶曹年分紙,限一千斤,移來取用,何如?上曰,依爲之。出擧條仍命退,諸臣以次退出。
己未十一月二十八日午時,上御重熙堂。禮房承旨入侍時,左副承旨徐有聞,記事官金啓溫,記注官金景煥,記事官李存秀,以次進伏訖。命書傳敎曰,右副承旨入侍。賤臣承命出傳。右副承旨韓用鐸進伏。命書傳敎曰,獻陵典祀官副司果安策,內下胡椒三升,熟手木布各一疋,米三斗,崇陵典祀官副司果沈奎魯,內下胡椒二升,熟手木布各一疋,永陵典祀官副司果尹命烈,顯隆園典祀官水原判官金思羲,各內下胡椒二升,熟手各木一疋,米一斗,健元陵·貞陵·英陵·宣陵,熟手各米三斗,光陵·靖陵·泰陵·徽陵·寧陵·懿陵·元陵,熟手各米二斗,順陵·溫陵·禧陵·穆陵·明陵·翼陵·惠陵·弘陵,熟手各米一斗賞給。命書榻敎曰,來待諸臣入侍。賤臣承命出傳,與掌樂提調李書九,偕入進伏。上曰,昨日所下冊子,果已見之乎?書九曰,未及詳閱矣。上曰,樂以舒緩爲先,而腔調之太多,反歸於促急,必圖釐改之方,可也。命書九先退,又命分書公事判付訖。命退,諸臣以次退出。
上在昌德宮。停常參·經筵。
藥房都提調李時秀,提調金文淳,副提調李集斗啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
徐有聞啓曰,明日常參·經筵,取稟。傳曰,停。
傳于徐有聞曰,禮房承旨馳詣宗廟·景慕宮,奉審摘奸以來。
傳于鄭尙愚曰,大臣·備局堂上,引見。
有政。吏批,判書徐龍輔,參判李書九,參議李魯春進,同副承旨兪岳柱進。以金文淳爲判尹,韓用龜爲刑曹參判,申大顯爲左尹,金履載爲南學敎授。
兵批,判書李在學進,參判金履翼病,參議金載翼病,參知申獻朝入直,右承旨鄭尙愚進。以梁埉·李彬爲宣傳官,金宗赫爲外營部將。
以判敦寧望筒,傳于兪岳柱曰,知敦寧降付單望勿施,前望入之。
知敦寧前望單子入之,李致中落點。
李集斗,以賑恤廳言啓曰,西部倉洞契任掌劉祥頊,今月二十八日,本洞路傍,得一歲遺棄女兒,同里居良女池召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
鄭尙愚,以一所巡廳言啓曰,去夜二更一點量,犯夜人嘉善崔在仁執捉,而在仁爛漫泥醉,昏倒路上,不分東西,末乃突入本廳房中,凌蔑跳踉,擧措駭悖,依例移送兵曹,從重科治之意,敢啓。傳曰,知道。
鄭尙愚,以兵曹言啓曰,去夜一所巡廳犯夜被捉嘉善崔在仁,依更數,嚴棍二十度之意,敢啓。傳曰,知道。
鄭尙愚,以義禁府言啓曰,忠淸道放未放修啓冊子中,本府所管罪人放秩,忠州權偗,依啓聞施行,稟秩中,鎭川南有寬,忠州尹衡東,大興趙時衡,沃川李義和等,所犯不至深重,合有疎放之道,黃澗吳顯忠,公州金箕南,海美金仁柱等,不可輕議宥釋,竝仍事,本府覆啓判付內,依回啓施行事,命下矣。權偗·南有寬·尹衡東·趙時衡·李義和等,放送事,分付該道道臣之意,敢啓。傳曰,知道。
鄭尙愚,以義禁府言啓曰,時囚罪人林淳浩,行査間姑放之意,敢啓。傳曰,知道。
己未十一月二十九日辰時,上御誠正閣。藥房入診,大臣·備局堂上引見入侍時,藥房都提調李時秀,提調金文淳,副提調李集斗,記事官洪奭周,記注官承膺祚,記事官李存秀,右承旨鄭尙愚,記事官金啓溫,事變假注書南吉寬,左議政沈煥之,兵曹判書李在學,戶曹判書趙鎭寬,吏曹判書徐龍輔,知訓鍊徐有大,刑曹判書李義弼,禮曹判書李祖承,行護軍申大顯·李得濟·申大謙·李漢豐,吏曹參判李書九,執義曺允遂,副應敎李龜雲,醫官金孝儉·李敬培·白成一·李惟鑑·玄必采,以次進伏訖。煥之等曰,連日晴和之餘,今頗雨濕,聖體,若何?上曰,一樣矣。煥之等曰,寢睡·水刺之節,何如?上曰,一樣矣。煥之等曰,王大妃殿氣候,若何?上曰,一樣矣。煥之等曰,惠慶宮氣候,若何?上曰,一樣矣。時秀曰,醫官待令,入診,何如?上曰,置之。仍敎曰,次對久未爲之,而今日果善爲來會矣。此後則雖非日次,本司坐起,則間間爲之好矣。仍又敎曰,次對爲之。煥之曰,此咸鏡監司具㢞,北兵使李潤謙狀啓也。枚擧西北鎭僉使李長郁,吉州牧使李澄萬牒呈,以爲西北鎭舊基,在於西山·長城兩洞之口,而去庚子移設於卽今鎭基,地勢隘狹,土品沙礫,耕播失利,且無泉井,汲來於數百步外川水,居民見存,僅爲三四戶,及今移鎭,不容少緩,本鎭東有將軍坡古堡,關防及農作炊汲,比今鎭基,利害不啻霄壤,且相距,只爲五里許,則移鎭之役,不至大費民力,而今鎭基之高峰·西山·東峰三處烽臺,皆自鎭後山外不見處,轉達邑烽,今若移鎭,則新設南山一烽,西應高峰,北應東山,東應崔世峰,傳準邑烽,則西山烽似是疊設,革彼西烽,設此南烽,旣無烽軍加設之弊,照應有勝於前日,竝請令廟堂稟旨,分付矣。舊基居民,若是零星,耕播炊汲,俱失其利,則雖强令募入,必不得安堵,而新基相距,不至遼絶,烽臺移設,亦無別弊,道帥臣所論,儘爲有據,關防形便,旣未詳知,輕議移改,非不重難,而論其事勢,則不可無變通之道矣。上曰,右相之意,何如?時秀曰,形便利害,雖未詳知,而道帥臣之言,旣如此,可知其民情事勢之不得不然矣。上曰,兵判屢經關北奉使之行,亦陳所見,可也。在學曰,臣於奉使入北時,雖未目見形便,而亦聞其難支之狀。蓋該鎭所處之地,不合生理,移設之議,其來久矣。今以道臣狀辭見之,戶數益少,不能成樣,而移鎭新基,旣在便近,無損於關防,有益於民生,則恐不必靳許矣。上曰,將臣中曾經北閫人,亦陳所見,可也。有大曰,臣於二十餘年前,待罪北閫,而其本鎭處,與欲爲移設處,俱未目覩其形便,故不敢臆對矣。大謙曰,臣待罪吉州牧使時,目見該鎭基址矣。土地瘠薄,居民生利極艱,以此鎭卒,不能支保,從前有移鎭之論矣。今者道帥臣狀辭,旣如此,且移設相距,不過五里,則其於關防,似無疎虞,依狀請許施,恐合事宜矣。漢豐曰,臣於待罪北閫時,雖未目覩其形便,蓋聞本鎭基址,風氣甚惡,居民莫可支保,故其所移設之論,厥惟久矣,而今此道帥臣之言又如此,依狀請許施,恐合事宜矣。煥之曰,諸議僉同,依狀請施行,道帥臣,雖以移設之時,不至於大費民力爲言,而在殘堡,則實爲巨役,嚴飭地方官及該邊將,盡心經理,亦自營閫,從便措處,俾勿更貽民弊之意,一體分付,何如?上曰,依爲之。出擧條煥之曰,頃者江華留守洪明浩,以今春分給添餉貿米條二千六百一石,三分二以錢還捧,三分一,本色捧上事,論報本司,故以三分一代錢之意,題送矣。卽見該留守再報,則備陳島民艱乏之狀,錢米分數,請依前報施行矣。守臣之如是屢報,似由於事勢之不獲已,貿米且與元還有異,今年則姑爲許施,而每歲添餉,自有法意,代錢收捧,便成近例,殊非重軍餉之道,只爲報本司受題者,事體亦涉未安,此後若値不得不代捧之時,則必爲論理狀聞,稟旨施行之意,一體分付,何如?上曰,依爲之。出擧條煥之曰,卽見平安兵使李儒敬報本司辭緣,則枚擧昌城府使牒呈,以爲關防之緊要,莫過於當峨山城。當初築斯城也,北面七百餘步之間,未及設城,因循置之,有虧簣之歎,本城餉穀,旣自營邑別置,年年盡分取耗,取用於此處,所築者旣載本城節目,本穀今爲一萬四千四百餘石,則一年耗條,亦爲一千四百餘石,本城未築處及舊城址,年久頹破者,量其完築,假令磨鍊,則將費六百斛折米,然後庶可了當待明春始役,節省需用,從實報來後,會減,又有不可不變通者,旣有山城,則不可無軍餉恒儲,本穀元數中,折米限二千石,自明年爲始,特令留庫,以備不虞爲辭矣。江邊關防,最稱當峨,而城堞一面之尙未完築,未免疎虞,餉穀設置,旣爲此等需用,則量宜劃給,許令修築,恐爲得宜,六百石折米,雖似稍過,帥臣旣以節省需用,從實會減爲言,依所請施行,使之趁明春,經理功役,今此城餉之稍優,蓋由於每年盡分,而旣築山城,全無恒儲,非但名實之不副,或恐糴多而生弊,二千石留庫之請,不害爲隨時措處之道,一體許施,何如?上曰,右相之意,何如?時秀曰,當峨山城,卽西邊關防最緊要之地,修築城堞,係是不可已之政,且其所請物力,以城餉一年耗條中,節省需用爲辭,恐不必靳持矣。上曰,依爲之。出擧條煥之曰,此咸鏡監司具㢞狀啓也。枚擧長津府使李元植牒呈,以爲昨年三水移來進上鹿茸三對,本府始自今年封上,而元價三百兩,雖自大同庫上下,此外添價,例不下四百餘兩,若或有退封之事,則不知爲幾百兩之添加,今年則添價四百餘兩,自官僅得彌縫,自明年,更無拮据之路,遍斂民戶,在所難免,三四百兩,或五百餘兩,年年責出,則將有散而之他之慮,但端川素稱巨府,又是山邑,而只有監營所封一對,今此長津所封三對中,一對分屬端川,依長津例,納于南兵營事,請令廟堂稟處矣。兩邑封進之多寡懸殊,果涉不均,而新設之邑,民情未固,凡於蠲徭省弊之方,尤當加意,依所請施行之意,分付,何如?上曰,依爲之。出擧條上曰,端川事言端旣出矣。本邑金店之弊,飭禁稍久,或不無漸弛之慮,自廟堂出擧條嚴飭好矣。煥之曰,民趨末利,王政之所必禁,故金銀開礦,苟非關由於公家,納稅於司農者,不敢潛採,乃是國典也。近年以來,無賴小民,以採金爲業者,無處無之,而始自西北,迤及畿峽,惟其用力也省而得利也贏,故游食之類,競騖如市,種種爲弊,更僕難數,而雖以北關言之,端川金店之私自設始,已有年所,前後奉使之臣,行過此地者,皆言其弊,而邇來傳說,尤爲狼藉,則利逕之潛開,良民之受害,槪可想知,而營邑不惟不察,反或有私人下屬之往來,句檢而莫之禁焉者云。其爲乖法綱而駭聽聞甚矣。先從此等處,大加警勵,然後諸道之弊,方可以次第禁斷,嚴飭該道,詳査其設店本末及前後營邑關涉之委折,一一條列,雖時道臣,如有襲謬之事,竝爲首實狀聞,以竢勘處之意,分付,何如?上曰,依爲之。出擧條命煥之等就座,文淳·鎭寬等曰,臣等以湖西再運事査實,則公州二隻,尼城·恩津·德山·瑞山各一隻,皆於到泊三朔後,始乃裝發,而瑞山則聞有先期枚報於營門之事云。雖與他邑差間,其外現發之守令,不可不拿問嚴勘,而尼城·鴻山二邑,則裝發後,亦不免遲滯云,此則由於船人之不善擧行矣。上曰,寧有如許紀綱乎?王政必自經界始,經界之政,在於制産,而制民之産,亦惟曰均其貢賦而已。貢賦之名,始自禹之貢,殷·周之助徹,而土之所出謂之賦,今之田稅是也,任土作貢謂之貢,今之大同是也。貢賦均,然後爲百姓者,始可以樂歲終身飽,凶年免於死亡,以資其仰事俯育之計,而賞善罰惡之政,亦可以行於其間,此正所謂旣富方穀也。有國所重,孰大於此,則名以貢賦,而如是犯科,至有民間再徵之弊云者,紀綱所在,寧可任他?大同之待秋停退,自是特恩,則拖到秋間之不足,至於十月晦間,而竝與田稅,拖至九月者,是豈成說乎?顧今大小弊端,皆由於紀綱之解弛。以目下日氣見之,當寒而燠,當雪而雨,雖不必以某事某事傅會爲說,而小事積爲大事,則紀綱解弛之咎,亦豈可不驗於此等處乎?有朝廷則有紀綱。若不現發則已,旣發之後,不可不以法嚴勘,就其中甚者,刑配可也,禁錮可也,雖輕者,亦難免重勘矣。倉穀之那移立本,有犯必勘,法典至嚴,則況敢再徵於民間乎?設曰吏緣爲奸,而吏奸之不察,亦命吏之罪也。雖曰,船人之遲滯,而命吏如此,船人又何足責也?近來此等懲礪之法,一切蕩然,先從一二現發者,斷不饒貸,始可爲生道殺人之方,而自卿等有司之臣,益各惕念,無或放過於紀綱邊,然後臣主俱榮,可以共享其利矣。今此査實云者,猶未分明,以今日筵敎,或以公關,或以私書,嚴飭新伯,使之一一更査,而瑞山倅則當以新伯爲現告云,雖事關自已者,豈可不自首乎?道臣體重,遞易之弊雖不可不念,而若有眞箇犯科,則有難以此顧惜,雖前伯亦難免不飭之罪矣。在囚之德山倅,亦爲姑放,待査事決末,同爲勘律之地,可也。在學曰,大政當前,新堂上當出五窠,而營將中軍虞候,無準朔之人,勢將就其中朔數稍久者內遷,而淸州·全州兩營將,則雖已瓜滿,今六月都政時,旣承仍任後,仍用邊地履歷之命,故不得出代,而兩營將將用邊地履歷,則當自六月以後,更定朔數,故敢此仰達矣。上曰,更計折半後,出代,可也。出擧條在學曰,文兼具得魯,以書狀官奉命出疆矣。侍衛之任,不可久曠,改差,何如?上曰,依爲之。出擧條在學曰,臣以宣傳官事,有可仰達者矣。日前,以宣傳官李漢極事,因行首之報臣曹,草記汰去矣。聞其中鄭周誠·李載弘二人,以此有異議,至於不參射會云矣。上曰,渠輩何敢如是乎?兵判出去,別定將校,卽刻內捉囚龍虎營,來後習陣日,待下敎嚴處也。在學承命先退。上曰,自來武將之無敢處義者,非以爲武不如文而然也。蓋爲武臣者,宜念裹革之義,故如故相臣申景禛之以大臣兼元戎者,事關戎垣,猶不敢處義。靈城郡朴文秀,卽是文宰,而旣兼將任,則雖有萬萬難强之情勢,亦不敢自引,不得已而至於胥命金吾。文宰猶然,況於武將,又況如渠乳臭之輩,以若蟣蝨之事,謂以處義,無難上徹於筵席乎?此胡大事,則尤何敢若是跳踉,有若護黨者然乎?昔在先朝,以宣傳官薦事,臨門親問,遽分至嚴,又於己未年間,以武弁輩無敢處義之意,至命揭板廳中矣。武弁之管束,專在將臣,而訓將則身在元戎,責任何如也?意謂其頗能小心,而旣聞此語,乃不能操制渠輩,敢以如此如彼之說,至煩登聞,豈不駭然之甚乎?御將與摠使,新授之故,雖不深責,而壯帥則況以首營將臣,尤何敢如是乎?故訓將返虞,聞在日前,而此將臣,予不能忘,可謂其生也榮,其死也哀。於故壯帥亦然,而今之將臣,太不知嚴畏,目今紀綱,雖無可言,如李漢豐·申大顯輩,何敢若是?以忘怒觀理之意,今雖姑置,而來頭宣傳官計劃日,當有別樣處分,而棍治之擧,不容饒貸矣。以此知悉,可也。命書榻敎曰,政官牌招開政。仍敎曰,宣傳官,直爲作闕差代也。煥之曰,漢城府判尹權,刑曹參判李益運,俱以身病,久廢衙坐,左尹鄭大容,方有內閣校役,職務頗多相妨云。詞訟劇地,不容瘝曠,竝姑許遞,何如?上曰,依爲之。出擧條允遂曰,三司合啓,兩司合啓,以諫院不備,不得爲之,憲府無前啓矣。上曰,左承旨何不仕進乎?尙愚曰,聞遭服制云矣。命書榻敎曰,左承旨許遞。又命書榻敎曰,未肅拜判敦寧洪良浩許遞。又命書榻敎曰,平安監司入侍。吉寬承命出傳,與平安監司李泰永,偕入進伏。上曰,湖西民事,比卿下去時,可謂甚幸。今年秋事,果何如耶?泰永曰,可謂有年矣。上曰,荐饑之餘,新舊竝督,民情果不甚難否?泰永曰,今年穀價甚低,故民亦不以爲苦矣。上曰,日前廟堂,以抑配申禁事,有所草記矣。卿見其行會乎?泰永曰,未及見之矣。上曰,以湖西及關西事,多欲詢問,而今已日晏,數日間,當更召見矣。命泰永先退。仍命退,諸臣以次退出。
上在昌德宮。停常參·經筵。
鄭尙愚啓曰,行大司憲宋煥箕在外,執義曺允遂,掌令閔命爀·金銑呈辭,持平李重蓮·姜浚欽未肅拜,監察茶時之意,敢啓。傳曰,知道。
徐有聞啓曰,明日常參·經筵,取稟。傳曰,停。
鄭尙愚啓曰,來初五日朝參日次,而國忌正日相値,頉稟之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李集斗曰,諸承旨持公事入侍。
傳于鄭尙愚曰,吏·兵房承旨,持歲抄入侍。
傳于李集斗曰,都承旨入侍。
傳于徐有聞曰,禮房承旨入侍。
兪岳柱啓曰,吏曹歲抄單子中,前察訪金樂祖之祖字,書以祚字。奏御文字,何等敬謹,而有此不審,臣之矇然捧入,不勝惶悚。原單子改付標以入,而該曹堂上,不可無警,推考,何如?傳曰,允。
以開城留守金勉柱狀啓,進上白魚,日氣姑未隆寒,限內未得封進,惶恐待罪事,傳于徐有聞曰,勿待罪事,回諭。
徐有聞,以承文院都提調意啓曰,院寫字官別付司果李命藝,旣已終制,還付其祿,以充元額,何如?傳曰,允。
李集斗,以戶曹言啓曰,曹中各樣物種歲未遺在,依例別單書入之意,敢啓。傳曰,知道。
知敦寧李致中疏曰,伏以臣年紀旣耄,精力益衰,漸成癃廢之物,雖閑司漫職,實無陳力就列之望,而日前水部移除,有隕自天,且惶且感,章皇出肅,昨日又伏奉敦府之命。未滿旬日,除旨聯翩,臣是何人,蒙被特恩,若是之頻也?固當感激恩數,竭蹶趨膺,而第臣素無敦寧,揆以法例,不可冒據,玆陳短章,仰瀆崇嚴。伏乞聖慈,亟令選部,照例遞改,以存公格,以安私分,千萬幸甚。臣無任云云。答曰,省疏具悉。疏辭,下該曹稟處。
平安監司李泰永疏曰,伏以臣待罪湖藩,周歲有餘矣,涓埃莫報,瘡疣畢露,再疏冀免,未蒙允許,黽勉悚蹙,惟日竢譴。忽於千萬夢想之外,伏奉除命,以臣爲平安道觀察使者,恩光所被,一營動色,臣手擎華誥,且感且驚,不覺五內之震越也。噫,臣百不肖似,四無墻壁,而惟我聖上,天地於臣,父母於臣,坑坎而措衽席之安,枯荄而回陽春之噓,十數年來,所被恩造,與天無極。簡自畿邑,歷按海嶺,拔諸下品,推躋亞卿,不但同朝之無比,抑亦昔人之罕倫。惟是生死向前,湯火赴蹈,卽臣一半分報效之道,故向者湖臬之除,時値歉荒,事急賙賑,他不暇顧,卽日赴命,而今玆關西重地,事面尤別。錢甲之富,冠於八路,而徵斂多端,凋瘵轉深,關防之重,列以邊堡,而昇平旣久,疎虞日甚。轄下之州鎭遙闊,而彈壓必資威重,邊門之商譯滋奸,而管攝宜須公廉。苟非通才宿望,莫能按此,自古遴選之重,最爲諸路之首。臣性本疎緩,素非鍊達之才,姿旣庸常,且乏威望之著。前此諸藩之歷試,徒荷君靈之攸曁,幸免大戾,得至是日,而若今所叨之任,在臣身不但濫竽,抑恐有累於淸朝器使之道。且臣是何人,七年之內,周流四藩,年除歲遷,殆若非此莫可者然?雖欲憑恃寵靈,晏然仍赴,而畢竟過福之招災,以致公私之僨敗,則臣固不足恤,其於累聖簡何哉?抑臣竊自念立朝殆三十年,出入近密,不過數載,犬馬之齒,已及遲暮,蒲柳之質,漸就衰朽,疾病旣痼,精力且耗,剸理劇務,實非所堪,逖違歲餘,今幸反面,而旋出關塞,復阻象魏,區區戀軒之忱,亦宜在鑑諒之中矣。納符體重,不得不入肅恩命,而夤緣冒赴,斷無其望。玆敢披控血懇,仰瀆崇嚴,言非飾讓,情出悃愊。伏乞天地父母,特賜諒察,亟命收還臣新授職名,亦治臣瀆撓之罪,以肅朝綱,以安私分,千萬至祝。臣無任云云。答曰,省疏具悉。卿其勿辭,往欽哉。
左副承旨徐有聞書啓,臣謹依聖敎,進詣太常,陪奉神位版,至司寒壇奉安後,壇上奉審則無頉,祭物·祭器·祭井看審則精潔,諸執事·進排官摘奸則無頉,臣仍留享所,待將事畢,還奉神位版後,復命之意,敢啓。傳曰,知道。
己未十二月初一日辰時,上御重熙堂。諸承旨持公事入侍,吏·兵房承旨持歲抄入侍時,右承旨鄭尙愚,同副承旨兪岳柱,記事官洪奭周·金啓溫,記注官承膺祚,記事官李存秀,以次進伏訖。上曰,公事何房有之乎?岳柱曰,吏·兵房歲抄單子外,吏房只有狀啓一度矣。命讀奏,岳柱讀奏忠淸監司金履永狀啓,德山縣監朴民淳到任事。命書判付訖。上曰,歲抄單子入之。命書傳敎曰,吏·兵批歲抄點下者,依例捧傳旨。仍命退,承史以次退出。
己未十二月初一日辰時,上御重熙堂。都承旨·禮房承旨入侍時,行都承旨李集斗,左副承旨徐有聞,記事官洪奭周,記注官承膺祚,記事官李存秀,以次進伏訖。命有聞讀奏司寒祭祭報府。敎曰,冬令過溫,甚可悶也。仍命書傳敎曰,禮房承旨,司寒祭受香,詣神室陪進位版,仍爲獻官,虔誠行事,典祀官兼大祝,以入直翰林塡差。有聞·存秀先退。記注官金景煥進伏。命書平安監司李泰永疏批訖。仍命退,承史以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有聞啓曰,明日當參·經筵,取稟。傳曰,停。
鄭尙愚啓曰,行大司憲宋煥箕在外,執義曺允遂,掌令閔命爀·金銑呈辭,持平李重蓮·姜浚欽未肅拜,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于兪岳柱曰,右副承旨入侍。
傳于兪岳柱曰,承旨前望單子入之,待下批牌招察任。
承旨前望單子入之,李魯春落點。
傳于李魯春曰,左副承旨入侍。
承旨前望單子入之,李敬五落點。
禮曹,來庚申年正朝朝賀時應行節目,參考前例磨鍊,何如?判付啓,進表裏爲良如敎。
吏曹啓目,粘連觀此知敦寧府事李致中上疏,則以爲臣素無敦寧,揆以法例,不可冒據,亟令選部,照例遞改亦爲白有臥乎所,旣無敦寧,則似當許遞是白乎矣,重臣所帶遞仍當否,臣曹不敢擅便,上裁,何如?判付啓,仍任前職,前望單子入之爲良如敎。
知敦寧前望單子入之,徐邁修落點。
以金儀祥囚單子,傳于李魯春曰,保放。
司諫朴崙壽啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天,則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加。騙取貨物,旨意閃忽,假設謊怪之事,煽動妖誕之說,而敢於顯露之餘,反爲拔足之計,前後情狀,節節狡慝。而如金履白誕妄陰邪之類,又從以趨附使令之不暇,托爲師弟,而傳播邪說,誘引徒黨,而慫慂奸計。京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖陰之藪,招呼容接,爛漫同歸,往復潝訿,視若同胞者渠,去來和應,互相連肚者渠。及夫發告之共議,益見情跡之莫掩,與彝天一而二,二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮。在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者。且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。答院曰,不允。
敎平安監司李泰永書。王若曰,屛藩管轄之爲難,先數關西方伯,江山樓臺之兼美,素稱海東餘抗,必也授官以能,今焉得君之重?惟卿,天姿樂易,地閥赫華,器局老成,咸推其寬平敏達,忠貞世篤,不擇於燥濕險夷,瀛館十年厦氈,資論思之益,星軺萬里象譯,憚行臺之威,惟其剸理之才尤長,所以旬宣之任屢畀,湖海歷遍,有鮮于福星之稱,嶺嶠往釐,播廣平陽春之譽,固知無施不可,別利器於盤根,必欲盡叩其餘,輾輕車於熟路。眷彼平安一道,乃是仁賢舊都,九區之畫宛然,雖遺蹟之尙在,八條之敎邈然,奈民俗之漸訛,餼廩無儲,每憂使价之供億,簽額多曠,實覺關防之疎虞,疇能臥護北門,緬寇相之威略?矧乎地接西夏,懷范公之籌謨,苟非國耳之誠,豈合方面之寄?玆授卿以云云。卿其益懋宣揚之道,庸副倚毗之衷。生民之凋瘵未蘇,懷保是急,長史之臧否相混,黜陟惟明。樽俎折衝,宜軫吳桑之禁,裘帶整暇,毋忘陶甓之勞,自餘稟裁,厥有典憲。於戲,甫六載而四節,自南臬又西藩,永懷雲天,應有久於外之歎,用作屛翰,奈無出其右之人?故玆敎示,想宜知悉。知製敎金履載製進
己未十二月初二日午時,上御便殿。左副承旨·右副承旨入侍時,左副承旨李魯春,右副承旨韓用鐸,記事官金啓溫,記注官承膺祚,記事官李存秀,原任直提學鄭大容,直提學李晩秀,檢校直閣徐榮輔·沈象奎,舊抄啓文臣徐瀅修,抄啓文臣曺錫中·洪命周,以次進伏訖。上曰,卿等見四書輯釋乎?大容等曰,未見之矣。上曰,此事甚奇矣。大抵此冊,卽倪氏士毅所編,而卽四書小註初出之本,其後永樂大全之編成也,實因此書而潤色之。然其所添入者,往往有支離穿鑿處,故薛文淸以下諸儒,自大全已出之後,獨皆惓惓於輯釋,其後此書,遂不行於世矣。我英廟朝新鑄活字之初,先印此書,而此本,今亦無見行者。予在春邸時,以甲寅字本鑄成,壬辰字必欲重印英廟朝所刊之一部書,以爲繼述之道,而輯釋章圖,在於內藏,故只取輯釋原本,以還倪氏之本面目,分授賓僚,使之校正矣,伊後未遑印出,仍亦不知謄本之在何處矣。近因言端,始聞此書之自故宰臣李義駿家,移置於故重臣徐命膺家,日前始命取來,宛然如故人之面目,此事誠不偶然矣。大容等曰,此書之顯晦,可謂若有待焉,及今校正印行,似好矣。瀅修曰,此書絶罕於天下,故四庫全書中,亦不免見漏,浙江書目之所得者,亦不過論語泰伯·子罕·鄕黨三編見佚之本,而此書之得全於今日者,誠奇異矣。上曰,此書,大體與永樂大全無異,而刊落小註中枝葉矣。瀅修曰,此書久在臣家,而永樂本則朱子章句集註中,亦多有誤字。雖以大學言之,章句中必至於是而不遷之至,輯釋則本作至,而大全則誤作止,咏歎淫液之液,輯釋則本作液,而大全則誤作泆,如此等處,不止一二也。上曰,旣以印行爲定,則與永樂本倂行,亦無所不可,而此雖前已謄校者,不可不細加考訂,分授諸文臣,與永樂大全,參較考準,小註之兩本竝入者,逐處加點,誤字之互有同異者,無遺付籤,使之從速校正,可也。仍敎曰,右副亦爲校役也。命書榻敎曰,右副承旨許遞,前望單子入之,待下批牌招察任。仍命退,諸臣以次退出。
上在昌德宮。停常參·經筵。
徐有聞啓曰,初四日初五日,崇陵忌辰祭齋戒正日,初六日初七日,溫陵忌辰祭齋戒正日,初八日初九日,長陵忌辰祭齋戒正日相値,視事頉稟之意,敢啓。傳曰,知道。
李魯春啓曰,行大司憲宋煥箕在外,執義曺允遂,掌令閔命爀·金銑呈辭,持平李重蓮·姜浚欽未肅拜,監察茶時之意,敢啓。傳曰,知道。未肅拜兩司許遞。
傳于鄭尙愚曰,左承旨入侍。
傳于徐有聞曰,禮房承旨入侍。
傳于李魯春曰,右副承旨入侍。
傳于徐有聞曰,來待詣臣入侍。
有政。吏批,判書徐龍輔,參判李書九進,參議未差,同副承旨兪岳柱進。啓曰,臺諫闕員,今當差出,而擬望之人乏少,外任竝擬,何如?傳曰,允。以尹光普爲吏曹參議,金圭夏·金驥燦爲持平,朴鍾淳爲副修撰,李祖承爲右參贊,工曹判書李致中仍任事承傳。
再政。以徐潞修爲龍岡縣令。
鄭尙愚,以兵批言啓曰,前判敦寧洪良浩,自吏曹送西矣。資級係是輔國,知中樞有闕之代,依例下批之意,敢啓。傳曰,知道。
兵批,判書李在學,參判金履翼,參議金載翼病,參知申獻朝入直進,左承旨鄭尙愚進。知事洪良浩,大護軍權,護軍曺允大·李益運·鄭大容,副護軍韓用鐸·李膺運·張宅基,以上竝單付。
以承傳色中官康壽甲拿處傳旨,傳于李魯春曰,分揀。
兪岳柱啓曰,今日政事中,正言一員留窠,不爲差出,事甚未安。臣之矇然捧入,不勝惶悚,而當該銓官,不可無警,推考,何如?傳曰,現告不爲分明知委而然,該房承旨,推考,可也。
禁府啓目,前都事喪人元有朋口招云云。發問目反覆嚴詰,則前後情狀,渠亦無以掩諱,不待施威,箇箇遲晩,究厥所爲,萬萬痛惡,照法嚴勘,何如?判付啓,侮蔑莫重之受敎,犯此難貰之罪,外此諸犯,所可索言,反歸於屑越,爲先施以限己身投之有畀之典,仍施禁錮,勿齒於搢紳之列爲良如敎。又啓目,殷栗前縣監元在明口招云云。傳旨問目內辭緣,漫漶爲說,泛稱遲晩,所當請刑是白乎矣,旣有拿來取招之命,上裁,何如?判付啓,在邑時失囚之罪,若過限,優可定配,況兩罪俱發乎?到今亦何待該道限滿後狀聞乎?施以徒配之典爲旀。道臣査啓,別無右袒之語,則其所干囑,雖有已行未行之別,名登囚供,不可一味屬之不虞。當該道臣,越俸一等爲良如敎。
傳于兪岳柱曰,寒事栗烈,使之遍審衛士番所,御營鄕軍直處所鋪,不能成樣。新拜之帥,其所檢飭,宜倍他帥,而乃敢如此,豈其用於帖給該營,無空石乎?御營大將李得濟,爲先拿問處之,俾知囹圄之苦,卽遣宣傳官,奪符以來。
兪岳柱啓曰,御營大將李得濟拿處事,命下矣。將兵之任,不可一刻無摠察之人,何以爲之?敢稟。傳曰,都提調摠察,從事官發牌聽傳敎。
鄭尙愚,以兵曹言啓曰,謹依下敎,宣傳官鄭周誠·李載弘,結縛捉來,嚴囚龍虎營之意,敢啓。傳曰,知道。習陣不知在何時,明日慕華館,大張威儀,開坐聚會,宣薦內禁衛鄭周誠,以筵敎分付後,嚴棍二十度,絶島充軍。本事細曲折,姑不査問,雖未詳知,有罔赦之三大罪,得免常刑,固失太寬,而雖武將,尙不敢犯如許之罪,如渠蟣蝨之輩,敢以處義等語,借口於同僚入稟者,卽宣傳官廳設置後初聞。文臣固士夫,武弁亦兩班,而武弁則以裹革爲期,所以烏角帶假注書爲之之處義,躋卿列訓鍊大將不敢言者也,鼻嚔發出之棗核大者,乃敢無難冒犯乎?其後侍衛擧行之後,又敢於射會進去命下也,忽復稱托,有何拚死之端,爲此叵測之擧乎?然猶不足,甚至兵判筵奏,而其罪尤難容。若此不已,方來之憂,誠有凜然者。周誠何足責?霜氷之漸,不可不念,嚴棍發配時,周誠姓名,抹去於宣薦之案。李載弘則所犯之何如,未聞之,而其爲隨衆犯科,亦可推知。本事旣不詳覈,姑爲嚴棍削名。周誠入稟之事,卿雖未及知之,常時不能檢飭,難免其責,卿則推考,首武將亦爲從重推考。此後宣傳官等,敢以處義二字,如周誠樣登徹,則施以當律,斷不饒貸,卿其書付該廳,可也。
鄭尙愚,以備邊司言啓曰,頃因義城僧信宗擊錚原情,刑曹啓目判付內,初元旣罷刷官,辛亥又有詢問,而近來各該邑擧行,反有甚於內司官吏下去之時,事之痛惡,孰甚於是?爲先令道臣,應問作奸之類,一倂捉來嚴問,得其情實,與不飭之地方官,指名狀聞事,命下矣。卽見慶尙監司申耆狀啓,則枚擧各人等招辭,以爲信宗原情諸條,捏合無實之言,敢售欺天之計,姑爲嚴囚,待回下勘處計料。義興·義城兩邑色頭,或憑藉願納,收捧例錢,或以生爲死,成給立案,諸般干犯,綻露無餘,竝分輕重刑懲,冒頉奴婢,還錄寺案,虛名替徵,一一査頉,頭目願納,亦卽革罷。而至於移屬一款,義興奴婢之居在義城者,數爲七百八十餘口,而生産則多歸於時居官,雜頉則專責於案付邑,比摠無路,而作名之弊,便成常規,替徵之患,每及頭目,以至捧賂僞頉,用情漏貢等弊,率由於人居他官虛實莫辨之致。而該邑收貢之例,貢納後錢,頉免情債,比諸義城,其數稍加,苦歇懸殊,移屬之願,民情無怪。事係更張,令廟堂稟處,地方官現告事,虛名例徵,其來已久,實無以拈出指名爲辭矣。奴婢之弊,前後飭諭,何等申嚴,而虛名收斂,科外誅求,若是狼藉,不可以事端之間或差爽,有所容貸。犯科各人,旣自本道,分輕重嚴懲,則因循襲謬,一不釐正之罪,正在守令,而只治下吏,不論邑倅,事體殊涉未安。該道臣推考,更令指名現告,仍令該府,拿問勘處。至於移屬一款,各邑奴婢,皆有定摠,隨其案付之名字,溯考來歷,加現代頉,則生産逃故,各有歸屬。而今此兩邑奴婢,生産則多歸於時居官,雜頉則專責於案付邑云者,可見其全無條理,而義興則後錢情債,比他尤重,至使寄居隣境之類,願爲移屬於時在之邑,尤極可駭。此不矯正,反欲輕改元摠,減此增彼,則日後之弊,有不可勝言。移屬則置之,加現代頉時無或如前混淆,後錢情債之過濫者,亦須別立科條,痛加査正,俾祛一分積弊之意,嚴飭該道,何如?傳曰,辛亥一問之後,尙不大釐正者,救其流莫如淸其源,以是夙夜一念,雖未嘗不往來於奴貢之弊,而遲待者,在於熟量後處之也,竝與如許現發處,任他之可乎?切惡切駭者,諸道中嶺邑之奸弊爲甚,嶺邑之中現發處,自來又爲甚,道臣報辭之近於玩弄,其可曰有一分嚴畏之心乎?力所及意所到處,竭誠擧行,一邊釐正,以其緣由枚報,卽奉行朝令之道,而況嶺南奴貢事,前此諄複,果何如也?此而泛忽,何其無謂之甚乎?此草記亦未免循例,惜乎廟堂之長藩臣之怠習也。爲先三懸鈴行會,先從現發處,大行懲創之政,一一釐正後,使之報來,報來後發遣備郞,逐邑摘奸,一有不謹,監司·守令等,拿致王府,施以重律,可也。
兪岳柱,以兵曹言啓曰,卽者門鑰已下之後,尙衣院諸員金景益來言,以烏梅進排事,待令於差備矣,門鑰將下,故急走出來,則門鑰已閉,不得出去云。渠旣非省記內員役,則逗留不出於門鑰之前者,事之無嚴,莫此爲甚。爲先拘囚本曹,待開門出付攸司,照律重繩,何如?傳曰,勿治,可也。
兪岳柱,以義禁府言啓曰,時囚罪人元在明口招公事判付內,施以徒配之典事,命下矣。元在明忠淸道丹陽郡長林驛徒三年定配,而以判付內辭意,具罪目,依例發遣府羅將,押送配所,何如?傳曰,允。
兪岳柱,以義禁府言啓曰,時囚罪人元有朋口招公事判付內,爲先施以限己身投之有畀之典,仍施禁錮,勿齒於搢紳之列事,命下矣。元有朋咸鏡道富寧府,施以限己身投之有畀之典,而以判付內辭意,具罪目,依例發遣府羅將,押送配所,而禁錮年限,以幾年磨鍊乎?敢稟。傳曰,知道。禁錮限五年,可也。
己未十二月初三日辰時,上御便殿。右承旨入侍時,左承旨鄭尙愚,記事官金啓溫,記注官金景煥,記事官李存秀,檢校提學鄭民始,以次進伏訖。民始曰,日間聖體,若何?上曰,一樣矣。命書傳敎曰,徐忠憲公家主祀者,今政除邑,使之官享。又命書榻敎曰,政官牌招開政。仍敎曰,政牌卽爲催促事,分付。賤臣承命出飭。命退,諸臣以次退出。
己未十二月初三日未時,上御重熙堂。禮房承旨·右副承旨,來待諸臣入侍時,右承旨徐有聞,右副承旨李魯春,記事官洪奭周,記注官承膺祚,記事官李存秀,平安監司李泰永,以次進伏訖。上敎泰永曰,昨年湖西民情,果何如?泰永曰,當初下去時,正値旱甚,民情果遑汲,而其後雨澤遍洽,雖未免歉,而猶勝初料矣。上曰,穀價何以不甚騰踊乎?泰永曰,以荒歲事情觀之,則穀價之如是,誠非所料,民亦不知其所以然矣。上曰,道內邪學之滋蔓,今果浸息,而李存昌之放釋,人多以爲太遽云,果何如耶?泰永曰,臣之率爾請放,至今惶愧,而以目下所見言之,則的有悔悟之意矣。上曰,稅穀之如是遲滯,果何故耶?泰永曰,舟橋船人,則果無作弊,而此專由吏民之奸弊矣。上曰,吏固容奸,而民豈有弊乎?泰永曰,民亦多距納之弊矣。後穀一事,臣亦狀聞筵敎,而此卽流來之加升名色,本非近日創出者,而公州·天安·唐津三邑,則大同,本無加升,近亦如他邑例加納,而此亦有猝難釐革之端矣。上曰,無論如此如彼,豈可不釐正乎?仍敎曰,卿之歷遍四道,亦可謂過矣,而關西一路,自今春以後,無異經亂,爲得一路之福星,未暇爲卿慮也。威生於廉,固無容更勉,而本道民窮財竭,百弊叢集,卿須惕念振刷之方也。何當下去乎?泰永曰,臣所叨之踰濫,旣蒙聖明之俯燭矣,瀝血再懇,雖甚悚惶,而亦不敢遽然辭朝矣。上曰,何庸如是乎?前伯體諒,旣爲敦俗之政,則須令及見於其兄之襄事,卿須卽爲下去也。仍命書榻敎曰,平安監司明日辭朝。仍命泰永先退。上曰,直閣入侍。賤臣承命出,與直閣金近淳偕入進伏。上曰,直閣持此御製祭文,卽往致祭于金奉朝賀,而祭品則以酒果爲之,可也。近淳承命先退。上曰,吏批啓辭捧入之時,中官行步,何其遲滯也?仍命書傳敎曰,近來承傳色中官,行步無嚴,令該府拿問處之。仍命退,承史以次退出。
上在昌德宮。停常參·經筵。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于兪岳柱曰,平安監司留待。
傳于徐有聞曰,禮房承旨入侍。
傳于李魯春曰,右副承旨入侍。
傳于兪岳柱曰,平安監司入侍。
備忘記,平安監司李泰永下直,長弓一張·長箭一部·片箭一部·筒兒一箇賜給。
禮曹,中宮殿誕日陳賀節目,參考前例擧行,何如?判付啓,進表裏爲良如敎。
承旨前望單子入之,李冕膺·徐英輔落點。
以李得濟囚單子,判付內,放送,牌招仍傳命召爲良如敎。
以平安監司韓用龜狀啓,道內各邑鎭舊還當捧中三分二,特令仍停,三分一,分數收捧事,令廟堂稟旨分付事,傳于徐英輔曰,依狀請施行事,令廟堂,專撥星火行會。
鄭尙愚,以兵曹言啓曰,謹依本曹草記批旨,今日臣進詣慕華館,大張威儀,開坐聚會,宣薦內禁衛罪人鄭周誠拿入,以筵敎及傳敎分付後,嚴棍二十度,慶尙道巨濟府充軍,以傳敎內辭意,具罪目,出付畿營,使之定驛子押送配所。罪人李載弘,亦爲拿入,以筵敎及傳敎分付後,嚴棍十五度放送,而鄭周誠抹去於宣薦案,李載弘削名事,分付該廳之意,敢啓。傳曰,知道。
己未十二月初四日辰時,上御重熙堂。禮房承旨入侍,平安監司同爲入侍時,右承旨徐有聞,記事官金啓溫,記注官承膺祚,記事官李存秀,平安監司李泰永,以次進伏訖。上敎泰永曰,何日欲發而何日到界計耶?泰永曰,再明將離發,而到任則以十二日爲定矣。上曰,內試之地甚多,而又令出外,甚悵然矣。昨已悉諭,無庸更勉,而營庫之枵耗,泉貨之空竭,矯弊之責,專在於卿,下去善爲之也。命除宣諭,命泰永先退。仍敎曰,禁府草記,何不入來乎?申飭,可也。仍命退,承史以次退出。
己未十二月初四日午時,上御重熙堂。右副承旨入侍時,右副承旨李魯春,記事官金啓溫,記注官承膺祚,記事官李存秀,以次進伏訖。上曰,都承旨何不入來乎?魯春曰,聞有實病矣。命書榻敎曰,都承旨·左副承旨許遞,前望單子入之,待下批牌招。仍命退,承史以次退出。
上在昌德宮。停常參·經筵。
藥房提調金文淳,左承旨鄭尙愚啓曰,伏未審日間聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
鄭尙愚啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
兪岳柱啓曰,三品官之無得過三日循例請牌,曾有飭敎,而吏曹參議尹光普,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于兪岳柱曰,右承旨入侍。
傳于李魯春曰,右副承旨入侍。
承旨前望單子入之,崔獻重落點。
以吏曹參議尹光普牌不進罷職傳旨,傳于兪岳柱曰,只推。
有政。吏批,判書徐龍輔進,參判李書九進,參議尹光普傳旨未下,右副承旨兪岳柱進。以李東宇爲正言,趙得永爲副校理,李秉鼎爲禮曹判書,尹長烈爲戶曹參判,徐謙淳爲弘陵令。
兵批,判書李在學病,參判金履翼入直進,參議金載翼病,參知申獻朝病,左承旨鄭尙愚進。僉知單金守基,副護軍崔守魯,副司直李重蓮,副司果宋知濂竝單付。
洪奭周赴試,代以申緯爲假注書。
以假注書望筒,傳于兪岳柱曰,呂東植仍察廳任。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
己未十二月初五日辰時,上御便殿。右承旨·右副承旨入侍時,右承旨徐英輔,右副承旨李魯春,假注書呂東植,記注官金景煥·承膺祚,以次進伏訖。上曰,政官牌招開政。出榻敎賤臣承命出傳。命書榻敎曰,右承旨許遞,前望單子入之,待下批牌招察任。命退,承史以次退出。
上在昌德宮。停常參·經筵。
傳于鄭尙愚曰,左承旨入侍。
以全羅監司趙宗鉉上疏,傳于崔獻重曰,貶期當前,豈可一向無端深引乎?樂安査事,雖非道臣,豈無覈處之道乎?上疏還下送,考績,使之限內擧行。
以刑曹坐不坐單子,傳于兪岳柱曰,在外參判許遞,令該曹口傳差出,待下批牌招。
傳于徐有聞曰,坐直承旨入侍。
鄭尙愚,以御營廳言啓曰,本廳哨官吳億,常時行己駭悖,不可置之於將官之列,爲先汰去之意,敢啓。傳曰,知道。
己未十二月初六日辰時,上御便殿。左承旨入侍時,左承旨鄭尙愚,假注書呂東植,記注官金景煥·承膺祚,以次進伏訖。上曰,留院公事中,全羅監司上疏持入也。賤臣承命出持入。仍命退,承史以次退出。
己未十二月初六日初更,上御重熙堂。坐直承旨入侍時,右承旨徐有聞,假注書呂東植,記注官金景煥·承膺祚,以次進伏訖。上曰,戶曹郞廳,待明朝待令,而氷庫節目,亦令持來事,分付也。仍命退,承史以次退出。
上在昌德宮,停常參·經筵。
徐有聞啓曰,來十一日朝參日次矣,敢稟。傳曰,停。
徐有聞啓曰,來十一日輪對日次矣,敢稟。傳曰,爲之。
崔獻重啓曰,御營廳將官來言,今日本廳軍兵,日次私習云矣,敢啓。傳曰,知道。
李冕膺啓曰,左承旨鄭尙愚,今日不爲仕進,卽爲牌招,何如?傳曰,許遞,前望單子入之,待下批牌招察任。
李冕膺啓曰,承旨仕進前,諸臣之無得入去,古例卽然,而今日放鑰後,宣傳官李基鼎,不待臣等之入,先爲入去,事未前有,萬萬可駭。所當重勘,而本院請推之外,無他可施之罰,何以爲之?敢稟。傳曰,拿處。
傳于李冕膺曰,都承旨入侍。
以李基鼎囚單子,傳于李冕膺曰,分揀放送。
承旨前望單子入之,李殷模落點。
傳于兪岳柱曰,在外承旨許遞,前望單子入之,待下批牌招察任。
徐有聞,以弘文館言啓曰,新除授校理高宅謙,修撰南履翼,竝卽牌招察任,何如?傳曰,允。
以校理高宅謙,修撰南履翼牌不進罷職傳旨,傳于李冕膺曰,只推。
李冕膺,以戶曹言啓曰,內氷庫庫舍五間,失火被燒,卽當改構,而見今藏氷迫頭,非但事多難便,曾於丁未年間,內氷庫之移設江上時,西氷庫之四庫所藏氷丁,以三庫分排入峙,除出一庫藏置內氷庫之氷丁矣。今亦依此例爲之,則事甚便好,姑爲合設,使之分庫擧行,何如?傳曰,允。
崔獻重,以刑曹言啓曰,頃因南部崔召史仁同校婢稱冤事擊錚原情,曹回啓判付內,嚴飭道臣,卽爲勿侵,當初不能致察之守令,使之指名現告報來後,草記,則當處分,以懲無辜平民侵虐之弊,亦以此意分付事判下據,自臣曹發關該道矣。卽伏見慶尙監司申耆移文及該府使李甲會報營辭意,則校婢眞玉,卽崔女眞外六代祖母儉德上典也。以眞玉之老病無子,納其婢儉德於本校,官狀斜文,尙今昭在,而今此崔女,乃是儉德外五代孫漢禮之女,而續案中書以漢禮,不書漢陽者,以其本名漢禮故也。儉德以私婢,載錄帳籍者,本是眞玉之婢而然也。崔女之外叔漢日兄弟支屬,今皆仰役於本校,毫無稱冤,而惟此崔女,忽生叛主之計,始自甲寅,屢呈營邑,兩度落訟,又有此誣罔天聽之擧,誠極猥濫,成命之下,不得擧行,而當該府使,以孫克福現告,而已爲身故矣。當初本曹回啓,則惟以儉德之以私婢載錄於帳籍,漢陽之以漢禮載錄於續案,果有勿侵之請矣。今此邑牒道移,雖有所據,儉德之以私婢載於帳籍,漢陽之以本名書於續案者,終涉可疑,更令道臣詳査決處之意,分付,何如?傳曰,帳籍與謄案旣如彼,則邑牒,不過外題之說,名以啓下行會,如李甲會者,乃敢粧撰乎?卿等更爲出意見,嚴關行査草記,而設使事實果相左,甲會之報辭,駭妄莫甚,如許之類,待出場各別處置。況許多損體之端,屢捉於繡行,論以治績,亦可謂前倅之罪人矣。新定式履歷,甲會則分付該曹,勿爲施行,可也。
崔獻重,以御營廳言啓曰,依下敎,武藝別監左右番技藝居首丁元瑞·朴大吉處,各木二疋·布二疋,之次文景周·金大行處,各木一疋·布一疋,施賞之意,敢啓。傳曰,知道。
刑曹啓目,粘連載寧郡殺獄罪人崔所回獄事段,木衫破裂,肋脅逢刃,取納兇刀,襯合刺痕,成獄償命,無容更評,另加嚴訊,斯速取報,何如?判付啓,分付道臣,出意見加刑究覈,期於得其情實爲良如敎。刑曹啓目,粘連金堤郡殺獄罪人李元奉獄事,首犯足踢,渠亦無辭,而衆人共毆,爾我莫辨,則他皆全釋,渠乃獨罹云者,或近事情是白乎矣,獄體至重,不敢擅便,上裁敎是白乎旀。益山郡殺獄罪人金官亥獄事,傷痕昭著,則要害之處,實因符合於看證之招,獄情無隱,斷案已成,依前訊推,期於輸款是白乎旀。全州府殺獄罪人曺汗福獄事,夫婦間有此殺越之變,法雖難貸,情有可原,而殺獄體重,不敢妄議,上裁敎是白乎旀。茂長縣殺獄罪人鄭必得獄事,妄揮煙竹,是豈必殺之心,而罪已難貸,法難低仰,如前訊推,期於得情,何如?判付啓,金堤李元奉段,當初成獄,似出於重人命懲弊習之意是如乎,其時道臣,亦未必必欲置法,而具此案。眉州之俗,近古者有三,其一,卽農夫之合耦相助也。務本如是,力作如是乙仍于,其民亦易治。如使金堤之倅,能效黎希聲之治法,則豈或使南畝襏襫之良民,罹此無知妄作之犯乎?況衆犯,尤異於獨爲故犯,則仍因囚推,不亦至冤之甚乎?元奉漢,嚴刑一次勘放,當該郡守,從重推考爲旀。益山郡金官亥段,道啓中斷人殺活,不可蓄疑成案云,而引之以別添他症之疑端者,甚爲明的,卽爲依道啓施行爲旀。全州曺汗福段,如許獄案,多從生科,自有斟量者存,況其本情,出於無情,道狀曹啓之論別,具是矣,嚴刑酌放事,分付爲旀。茂長鄭必得段,妹旣冤死,娚亦瘦斃,誠可矜兺不喩,卿等疑輕之論,與道伯不甚異同,必得身付之道臣,施以次律爲良如敎。刑曹啓目,粘連泰仁縣殺獄罪人金尙彦獄事,道臣之起疑,實出重人命之意,光石一被酷刑,終至致命,嚴訊得情,何如?判付啓,死由本傷,則償殺之論,固當耳,傷亦由病,則付生之說,果是矣。以兩條甲乙之見,平心公觀,則主付生者,其說尤有據是如乎,京外捕校之虐害無告隨現,雖用加倍之律,而一律關頭,何可拘此乎?金尙彦身乙,分付道臣,親執嚴刑,減死遠地爲奴爲良如敎。刑曹啓目,粘連東萊府殺獄罪人孫貞日獄事段,數條可疑之端,亦歸十分無疑,貞日別加嚴訊,斯速得情,何如?判付啓,疑猶舊也,更令萊伯,出意見另覈取服,報來後狀聞事,分付道臣爲良如敎。又啓目,粘連廣州府殺獄罪人金郁萬獄事段,許多可疑,終無釋然,執法之地,不敢遽議從輕,上裁,何如?判付啓,繡啓·道啓·曹啓,皆曰可疑,疑之云者,從輕之謂也,於此豈有別見乎?但當曰從公論施行而已,金郁萬施以惟輕之律事,分付道臣爲旀。殺獄回啓之無敢遲滯,飭敎何如,而七月査啓,今始回啓?其間不爲擧行之判堂,爲先越俸一等爲旀,此後段,令該房稟旨,定式回啓,期限過此,則該房請推事定式,亦令廟堂知此,時或提飭爲旀。各房行査公事,列錄一板入啓,以爲常目之助事,各該房載之故事,亦爲定式爲良如敎。
己未十二月初七日辰時,上御重熙堂。都承旨入侍時,行都承旨李冕膺,假注書申緯,記注官承膺祚,記事官李存秀,以次進伏訖。上曰,待敎出去,持入抄啓課試題,而試官則仍用前試官事,分付也。存秀承命出傳。命書公事判付訖。命退,承史以次退出。
上在昌德宮。停常參·經筵。
崔獻重啓曰,御營廳將官來言,今日本廳軍兵,日次私習云矣,敢啓。傳曰,知道。
承旨前望單子入之,洪樂游落點。
傳于崔獻重曰,同副承旨入侍。
傳于徐有聞曰,來待諸臣入侍。
吏曹口傳政事,以李漢豐爲刑曹參判。
刑曹啓目,粘連南原府殺獄罪人崔命道獄事段,殺越從嫂,胞兒竝命,斯速得情,亟正典刑爲白乎旀,光州殺獄罪人李春金獄事段,致殺舊主之族人,有異他獄,斯速得情,依律償命爲白乎旀,高山縣殺獄罪人池夢福獄事段,殺變雖因戲劇,石打亦由誤中,人命至重,殺獄至嚴,如前同推,依律償命爲白乎旀,務安縣殺獄罪人金宗孫獄事段,以族弟而毆殺族兄,以情以犯,尤爲難貸,別加嚴訊,斯速置法爲白乎旀,長城府殺獄罪人姜刀也之獄事段,扼項築胸,殺若報讎,不可與他與殺妻之人,同年而語,斯速償命,以慰慘死之魂,何如?判付啓,南原崔命道獄段,故府使朴知源之檢案報辭,可謂詳盡,而其外違端,徒歸虛妄,藉使死者,報毒而死,何異於使之死乎?況其所犯,尤異於償一人之命,前於全州金龍采等七案,未嘗容他議,嚴飭推官,卽捧遲晩招,報營後狀聞事,分付道臣爲旀,光州李春金獄段,曾聞其民易使,其俗易治,素稱淳厖之鄕,而春金之獄,何爲而出也?一看驚駭,再看瞠惑,看之又看,寧欲無語。族兄之贖奴,與立役之己奴一般,而犯手之不足,至於殺越,及其成獄也,渠卽又敢逃避,於是乎光州一邑,無奴主父子之倫綱,惜乎營邑之臣,不卽直捧控案也。狀啓還下送,使之速卽取服,具格啓聞事,拔例嚴飭爲旀,高山池夢福獄段,蔽一言曰,醉也戲也誤也。道臣雖以爲,殺人無間於故誤,乘憤明知非戲劇云,而由醉爲戲,由戲誤犯,則不惟非故,憤亦未也。卿之起疑,甚得平允之體,依回啓,施以減死之律事,分付爲旀,務安金宗孫獄段,少凌長,亦係於傷風敗俗中一事,況所謂長者,卽年過七十之八寸兄乎?其所償命,尤不容緩,爲先嚴飭同推,而獄案間有疑處,初檢倅之在京者,起問意見草記爲旀,長城姜刀也之獄段,殺越之變何限,而情狀之絶悖,莫甚於夫殺之案。如無償命之典則已,否則如許之獄,卽無論情與跡之如此如彼,如律償命,決不容持疑,而前此莫可奈之獄,每求必欲生之端者,有裁量者存,代殺,所以償其命也,償命,所以慰冤魂也。而夫也雖不良,無難行兇,爲其妻者,若有所知,其心,寧忍欲使其夫,由我而又死,竝與其骨肉,寄泊無所乎?償其命,未足爲慰冤魂也,刀也之之從輕,固難遽議,而刀也之之死後,彼匍匐啼飢之兩箇人命,有誰當收恤乎?伸法屈法,重人命則一也,此獄之別用權宜於屈法邊,雖謂之一人死而三人生,可也。刀也之特貸一縷,保授邑底,使之收恤無辜,仍令該倅,月一嚴刑,過三年報營狀聞後停刑,移充道內殘鎭苦役事,分付爲良如敎。刑曹啓目,粘連楊州牧殺獄罪人咸奉連獄事,纔納一踢之供,遽罹正犯之科者,是豈獄體?姑爲停刑,金尙弼·池召史·金履水,各因他獄,或平問或嚴訊,恐或爲究覈隱奸之一道,事係格外,上裁,何如?判付啓,道伯見,亦無異同於向時曹讞,咸奉連身減死定配事,分付道臣爲良如敎。刑曹啓目,粘連咸興府殺獄罪人朴宗楨獄事,以昌白同惡之人,亦證踢胸之狀,以大成流寓之民,猶質明鉉痛胸之狀,渠焉逭三尺?另加嚴訊,期於得情,干犯朴昌白,依律嚴勘。脅腿傷痕,初檢官之全然漏却,道臣之亦不致責,俱極疎忽,竝推考。又啓曰,慶源府殺獄罪人李進國獄事,藉官令而橫行,則頭䯻之捽,胸膛之踢,實因脗合,加刑得情。李陽伸段,助力打肩,干犯之律,亦安得免嚴刑照勘?進國之名,出自屍親之供,旣有隣官之牒,則會寧府之許多日相持,以致回檢之境,大關滋弊。會寧該府使,令該府拿問處之,以正犯之未捉,有此違例之屢檢,極涉乖當,該道臣亦爲推考,何如?判付啓,咸興囚朴宗楨段,採金之弊,不唯妨農,又出殺變,此而不爲端本之政,其餘皆苟也,日前左相筵奏,可謂知所先務是置。近來民俗,逐末是競,殊不知農不出則乏其食之義,寧不痛歎?在古熙熙穰穰之時,六年穰六年旱,參半用之者,足當於生之者,識時務者,猶且不可盻盻於猗頓·郭縱輩之所爲,則坐今俗治今時,妄擬九疑以南之間商量,亦不可笑之甚者乎?見此案益信之,不錯之不,松都貿金之式,而嚴禁然後,申禁於諸路採金,似合事宜。後日籌坐,使之爛商稟處事,令曹郞,持此案傳諭時·原任大臣爲旀,此獄段正犯,不出於兩朴,兩朴之中,已執之正犯,固無可以傅輕之端,而本道每多武倅乙仍于,其所成案,疎忽莫甚。所以換窠交差,必欲銳意一試,此意亦有申及於銓堂者,雖不別爲定制,豈無從便闊狹之方乎?雖以此案言之,初檢雖非,武倅覆檢時,不卽校正,亦由於年少生疎所致,正犯招中縊死云云,明是粧撰之說,而旣出於囚供,則檢狀,當言縊痕之有無,以爲辨破之道,而無一言槪及者,疎忽甚矣。當該初覆檢官,從重推考爲旀,共讞何等至愼重處,則許多錯書誤錄都置之。胸膛,乃必死處也,旣異於速死處,至於腿,則速死必死,具無所當,混稱曰,無非速死必死處云者,大失照檢,何可諉罪於道啓之亦然乎?干犯朴昌白及干證諸供,皆云正犯朴宗楨,一次足踢,至於踢胸一款,未嘗出於各報,而卿等之亦證其踢胸者,尤欠端的。況旀昌白,旣於昨年,道臣勘放,則今於本曹議讞也。苟以徑放爲未安,不可不嚴勘云爾,則當竝與徑放之道臣請勘,而今乃只請昌白之勘律,亦甚疎漏,卿等推考爲旀,正犯宗楨之行兇,實因之外,詞證亦備,嚴訊取服,斷不可已,依回啓施行爲有矣,以其無根着之蹤,不思逃避之計,投宿店幕,坐而受縛,此似常情之外,無關於原案段落是旀,慶源囚李進國段,手勢之兇獰,觀於屍帳,痕損無容更言。況旀兇身自服之招,便一結案,但當具格考覆,如例親問而已,豈可循例錄啓,致煩酬應乎?嚴飭使之只捧遲晩招登聞,而名之曰殺獄,停屍四十餘日而行檢者四,査報者五,違式乖例,自有殺獄以來所未見,以一倅行再檢,尤豈成說乎?會寧該倅之右袒邑校,匿置正犯,無嚴莫甚矣。爲道伯者,任他所爲,不卽狀請嚴勘,以此以彼,該道臣難免不職之失,施以罷職之典。會寧當該府使,考其月日持現告,令該府拿來重繩,初覆檢外,另行三四檢,卽欲憑各人意見而折疑也。今以初檢官更行初檢,曰以三檢,又於所謂四檢,用右例,固有罪矣,檢官亦駭然。當該檢官慶源府使成鎭殷,穩城前府使柳相燁,令該府拿問嚴處爲良如敎。刑曹啓目,粘連龍川府殺獄罪人黃必順獄事,枷頭揮折,此乃倉卒間眞情所發,而今則成案已久之後,變幻納招,疑亂獄情之狀,萬萬巧惡。連加嚴訊,期於得情,何如?啓,此獄當求之於廳帳脈錄之外。如使金鐺向黃應宗執領揮刃一款,不至於落空,則爲正犯必順者,以爲其父之心,其肯袖手伈泄,不思所以洩憤之方乎?監考申哥漢,亦證其目擊,觀於前道臣朴宗甲之關辭,而優不爲起疑一端。且況其父被毆,其子毆其人致死者,減死,卽先朝受敎令甲也。毆之於扶執,特五十步於百步之間,申哥雖云只見扶執,安知不於扶執之後,更又下手乎?然則不遵受敎,牢守常憲,果未知爲可。卿等與未回啓參究,爲具意見,論理草記爲良如敎。
崔獻重,以都摠府言啓曰,今日入直內,三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李魯春,以刑曹言啓曰,龍川府殺獄罪人黃必順獄事回啓判付內,此獄當求之於屍帳脈錄之外,如使金鐺向·黃應宗執領揮刃一款,不至於落空,則爲正犯必順者,以爲其父之心,其肯袖手伈泄,不思所以洩憤之方乎?監考申哥漢,亦證其目擊,視於前道臣朴宗甲之關辭,而優可爲起疑之一端。且況其父被毆,其子毆其人致死者,減死,卽先朝受敎令甲也。毆之於扶執,特五十步百步之間,申哥雖云只見扶執,安知不於扶執之後,更不下手乎?然則不遵受敎,牢守常憲,果未知爲可。卿等與未回啓參判,具見論理草記事判下矣。參議臣李濟萬,以爲金鐺之致死,雖由於黃必順之毆打,而子弟之衛父兄,有類乎手足之捍頭目,則目見其父之被人下手,揮枷一打,以辭父急,天理人情之所不能已者。其在重倫常之道,合有情法參互之論,而臣旣愚迷譾劣,未諳受敎,妄守常憲,仰請當律。及承判付,辭意懇惻,誨諭丁寧,伏地兢惶,如夢斯覺。一依受敎,付之生道,實合事宜,而獄體至重,不敢擅便云。參判臣李漢豐,以爲大抵償死,關和之至重,父子之倫紀之至情,衛父毆人而至死者,則減死之,先朝受敎,特出於倫義重處,律例反輕之聖意,而詳閱獄案,參互理會,則蔽一言曰,金鐺之毆逼應宗之狀,申哥扶持之供,灼然可見矣。然則必順救父揮枷之擧,容有可恕,其在重倫之道,合有傅輕之典云。臣義弼,以爲黃必順之殺死金鐺,勿論見其父被擬刃之急,受執領之困,皆出於爲其父之心,則其在人情天理,禁遏不得者,而臣愚迷蠢劣,徒拘文法,乃有妄讞之擧,而先朝受敎,旣若是丁寧,今下判付,又若是懇惻,寔出於重倫常之聖意,臣不勝欽仰悚縮之至。到今傅生之論,無容更議,而不敢擅便,上裁,何如?傳曰,依諸議施行,可也。
己未十二月初八日辰時,上御重熙堂。同副承旨入侍時,同副承旨崔獻重,假注書呂東植,記注官金景煥·承膺祚,以次進伏訖。上曰,各司褒貶,幾處爲之,而提調未備處,亦爲幾何知入也。賤臣承命出傳,回奏曰,只都摠府·儀賓府爲之,而提調則無未備處云矣。命書公事判付訖。命退,承史以次退出。
己未十二月初八日午時,上御重熙堂。左承旨入侍時,左承旨徐有聞,假注書呂東植,記注官金景煥·承膺祚,以次進伏訖。命書刑曹啓目判付,敎曰,先爲出給,斯速行會,判付中,雖有招問務安前倅之敎,而疑晦之端,則姑待後筵下敎之意,分付也。賤臣承命出傳。命書公事判付訖。命退,承史以次退出。
己未十二月初八日申時,上御便殿。來待諸臣入侍時,左承旨徐有聞,假注書呂東植,記注官金景煥·承膺祚,水原留守徐有隣,檢校提學鄭民始,漢城判尹金文淳,京畿監司徐鼎修,吏曹參判李書九,原任直提學鄭大容,直提學李晩秀,檢校直閣徐榮輔·沈象奎,直閣金近淳,檢校待敎李存秀,抄啓文臣金履載,以次進伏訖。上敎書九曰,向以樂章事,有所下敎,而卿與一提擧相議,必趁臘享前肄習之地,好矣。書九曰,當於相議後,進詣樂院,以爲肄習之地矣。敎文淳曰,湖西後米事,果已詳探耶?文淳曰,問於前伯許,則後米之捧,自是已例。大抵各邑斛面,大小不齊,斛大則自無欠縮,斛小則不得不略捧後米,以爲補縮之資。今若一切嚴禁,則斛小處,必有改其斛面之慮,不如姑令仍舊之爲好云矣。上曰,新伯許,亦須書問便否,而稅穀之過時裝發,從中作奸處,亦不可無嚴懲之擧矣。文淳曰,其中預報裝發狀,而過屢朔後始爲裝發者,尤極痛惡矣。上曰,予於近日課讀,新印春秋,今日始完讀,而慈宮爲念予幼少時冊施時之事,設與小饌以識喜,故玆召卿等共嘗之矣。仍命宣饌。有隣起伏奏曰,萬機之餘,有此課讀,不以爲疲,此實歷代史牒中所無之盛擧,而慈宮之爲設冊施時,尤是盛擧也好事也,臣等不勝歡欣頌祝之至矣。民始等曰,此實前古所無之盛擧,臣等之獲霑賜饌,竊不勝榮幸矣。仍命晩秀讀御製。若曰,予於三餘,輒課一秩之書,歲以爲常,而手選諸書,必印頒中外,蓋亦振文風矯俗習之苦心也。書旣頒,躬先誦習,爲一世準。乙卯新印朱書百選,而十月二十八日始讀,再翼月十有六日完讀,凡四十有九日。丙辰新印五經百篇,十一月十一日始讀,翼月初八日完讀,凡二十有八日。丁巳新印史記英選,十月初八日始讀,再翼月二十七日完讀,凡八十日。戊午新印八子百選,十一月初吉始讀,翼月十五日完讀,凡四十有五日。己未新印春秋,新印以前讀數回,十一月十八日更讀,十二月初八日完讀,凡二十日。左氏史也,雖近於朱子所謂千里一曲,致慨於明招堂上,而先經傳,吾有吾心之春秋矣。於是乎予印予讀已告功。自明年有新印,當如右爲例,顧精力,未能如宿踐也。記昔幼少時讀一秩,慈宮輒設小饌以識喜,俗所稱冊施時之禮,是也。朱子以長子受之,送學於東萊,而付送一角之茶三十觔,卽此意也。今日以有事輒聞之義,告慈宮以春秋之完讀,慈宮視小子若幼少時,略備酒餠如村樣,遂與監印·懸讀諸人,共嘗之。戲是綵衣,老萊之所以悅母也,春動簾幃,紫陽之所以壽母也。旣獻岡陵祝于慈宮,因書此要與諸人和。侍食諸君子,能知此會歟?咿唔完一秩,工課殿三餘,每夜光明燭,今年左氏書,慈心識喜事,萊舞九詩如。命晩秀等先退。有隣曰,迎華驛移建之後,鳩戶募民,不容少忽,而所入財力,今難加劃,均廳年例減貢給代條,限三年出給,則數雖不多,庶可需用。該堂似或以預下爲難,而此等宜有別般軫念之擧,亦非援而爲例之事,竝以此分付,何如?上曰,依爲之。出擧條仍命退,諸臣以次退出。
上在昌德宮。停常參·經筵。
徐有聞啓曰,明日常參·經筵,取稟。傳曰,停。
傳于李冕膺曰,都承旨入侍。
傳于李魯春曰,右承旨入侍。
傳于徐有聞曰,左承旨入侍。
以文躍淵囚單子,傳于洪樂游曰,保放。
徐有聞,以弘文館言啓曰,本館上番副校理臣趙得永,以訓鍊都監從事官,今日本營價布捧上時,晝仕出去之意,敢啓。傳曰,知道。
徐有聞,以成均館一同知館事意啓曰,因京畿監司徐鼎修狀啓,罪人李得賢抱川縣到配事,傳曰,近來上齋生,皆從繩墨,製必可讀,講亦突誦,未嘗有責備之可言,而或値通方外之節製,或當到記寬限之時,必也此等之類混入,未免貽羞於太學者,寧不駭痛之甚哉?然而其在作成之道,不必永棄,李得賢姑爲分揀右項罪名,未誦諸篇,定限使之一一突誦,一同知館事捧講草記,然後許赴講製之試。此後未及突誦全一經而冒赴講席,致有現發,則皆當得賢此例,令泮長嚴飭事,命下矣。臣謹依聖敎,招致李得賢,傳宣聖旨,未誦諸篇,使之定限誦習矣。今已能誦云,故全一經抽栍捧講,則果皆精熟突誦,此後講製,竝爲許赴之意,敢啓。傳曰,知道。
洪樂游,以禁府言啓曰,因咸鏡監司具㢞啓本,慶源府殺獄罪人李進國獄事,刑曹覆啓判付內,會寧當該府使,考其月日捧現告,令該府拿來重〈勘〉,當該檢官慶源府使成鎭殷,穩城前府使柳相燁,令該府拿問嚴處事,命下矣。考其日月,事在己未正月,會寧前府使李仁秀,爲當該,而李仁秀·柳相燁,今方待命,竝拿囚,成鎭殷時在任所云,依例發遣府書吏,交代後拿來,何如?傳曰,允。
己未十二月初九日辰時,上御便殿。都承旨·右承旨入侍時,行都承旨李冕膺,右承旨李魯春,假注書呂東植,記注官金景煥·承膺祚,以次進伏訖。上敎魯春曰,校正之役,幾何爲之?魯春曰,義例不一,姑難釐正矣。敎冕膺曰,予於今冬,讀新印春秋,日昨纔完讀,而慈宮,爲設識喜之擧。予因書其事,令諸臣賡進,卿亦聞之乎?冕膺曰,臣等亦聞知,而此實無前之盛擧,豈可無識喜之擧乎?上曰,賡進之人,亦爲乏少,故欲使曾經宮僚人,同爲賡進。卿家奉朝賀,何年登第,而何時爲宮官乎?冕膺曰,登第則在於辛未,而宮僚之何時除拜,未能詳知矣。上曰,須詳問以奏,可也。命退,承史以次退出。
己未十二月初九日午時,上御便殿。左承旨入侍時,左承旨徐有聞,假注書呂東植,記注官金景煥·承膺祚,以次進伏訖。上命書榻敎曰,抄啓文臣九月朔親試及秋等試射,明日爲之,處所春塘臺爲之,明日次對,亦於殿座處所爲之。命退,承史以次退出。
上在昌德宮。停常參·經筵。
藥房都提調李時秀,提調金文淳,副提調徐有聞啓曰,伏未審日間聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
禮曹,來庚申正月初八日行社稷祈穀大祭,親祭取稟。奉敎敬依。
洪樂游啓曰,行大司憲宋煥箕,持平金奎夏·金箕燦在外,執義曺允遂,掌令金銑·閔命爀呈辭,監察茶時之意,敢啓。傳曰,知道。
洪樂游啓曰,明日乃是小寒,自明日,日暖間,視事頉稟之意,敢啓。傳曰,知道。
洪樂游啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪樂游曰,大臣·備局堂上引見。
承旨前望單子入之,沈象奎落點。
傳于兪岳柱曰,本府貶坐,今日爲之云,右尹前望單子入之,待下批牌招。
漢城右尹前望單子入之,李勉膺落點。
兪岳柱啓曰,吏曹郞廳來言,承旨有闕,政事取稟。傳曰,前望單子入之。
承旨前望單子入之,閔台爀落點。
兵曹口傳政事,副護軍李魯春,副司果柳台佐,竝單付。
以京畿監司徐鼎修狀啓,禮曹佐郞李卿尹,枉道作行,科外貽弊罪狀,令攸司稟處事,判付內,啓下義禁府爲旀,前此飭禁何如,則乃敢無難犯科,近來紀綱之隨處解紐可知,各別嚴繩,以懲日後。諸道申加嚴飭,匿不摘發者,竝與諧守令察訪勘罪事,分付爲良如敎。
徐有聞,以禮曹言啓曰,頃因忠淸道沃川幼學趙熙逵等上言,問于諧道,詳考實跡及格式報來後,草記事,命下矣。卽接前忠淸監司李泰永査報,則以爲枚擧行會於諧邑,使之詳考實跡,論列報來矣。卽到沃川郡守牒呈內,趙熙逵及李義精本孫相履,卽爲招致,其可考文蹟,使之現納,則故相臣柳成龍文集有曰,故相臣鄭澈等癸巳冬呈司天使陳情文云,力戰不屈,以身殉國,節義表著者,亦多有之。如倡義使金千鎰,僉知中樞府事高敬命,金海府使李宗仁,巨濟縣令金俊民,忠淸節度使黃進,慶尙右道節度使崔慶會,原任佐郞趙憲,原州牧使金悌甲,淮陽府使金鍊光,晉州牧使徐禮元,判官成守慶,沃川郡守權希仁,義僧將靈奎,海美縣監鄭名世,慶尙右道節度使柳崇仁,節度使金時敏,東萊府使宋象賢,僉知中樞府事劉克良,祥雲察訪南廷蕤,保寧縣監李義精等,或捍禦孤城,或衝犯賊壘,糜身鋒刃,而不思偸生。其行狀曰,壬辰倭寇猖獗,列鎭瓦解,都城失守,國步艱難。公於是時家食矣,聞變不勝慷慨,憤鬱雪涕,而糾合義旅,誓以同仇,欲赴行在,而路梗不得進。時晉州方被寇,晉州卽兩南要害也,若無晉城,則兩南無以保,故公遂赴晉城,與倡義使金公千鎰及諸義士,會於城中,而崔公慶會,亦節度焉,嬰城固守。日夜搏戰,殺傷甚衆,及其矢窮力盡,且西門單弱,賊詗知之,破西門而蟻附,於是知其城必陷,服朝衣北向四拜後,次第投於矗石下南江中,癸巳六月二十九日也。宋祭酒煥箕所撰墓表曰,昔在萬曆壬辰,島夷猖獗,晉陽城陷之日,倡義士以下殉節者甚衆,公在其中。又曰,公當壬辰之亂,倡率義旅,將赴行在,路梗不得進,則憤慨雪涕,益不欲生。乃赴晉城,與金公千鎰,崔公慶會,戮力拒賊,所殺傷甚多。及其矢盡力窮,賊破西門而入,孤城遂陷,公着朝服北向四拜,仍投矗石下南江中。前後事蹟,或載文集,或載家乘,精忠卓節,若是斑斑云矣。觀此多士上言及該道文移,則故縣監贈兵曹參議李義精之危忠卓節,不特詳載於文淸公鄭澈之呈文,文忠公柳成龍之文集,旣蒙褒贈之典,又侈棹楔之恩,朝家崇報,前後無憾。至於晉州彰烈祠之獨漏配食,雖未知緣何事故,而當時立慬,表表可稱,塗人耳目者,凡爲三十人,義精其一也。二十九人,旣皆齊侑,義精一人,獨未竝腏,非但士林之齎鬱,似爲昭代之欠事。特許追配,恐無不可,而事係祀享,有難輕施,議于大臣稟處,何如?傳曰,允。
洪樂游,以兵曹言啓曰,頃因慶尙監司申耆狀啓,道內武士別試優等八人起送事,判付內,待其上來草記事,分付兵曹事,命下矣。該道抄試武士出身趙台鉉,折衝崔榮祖,閑良趙相赫·權龍達·林遇榮·金光俊·洪胄榮·金啓商等,今已上來矣,敢啓。傳曰,今日殿座時待令,同爲試,行騎六柳片講,依近例從自願,試官則兵判·御將·入直摠府堂郞爲之,可也。
洪樂游,以兵曹言啓曰,五衛將李海範·金致五·金載俊,忠翊衛將李沖彬,慶熙宮衛將李彝煥·李潤淵,俱以身病,呈狀乞遞。宿衛輪番之任,不可久曠,竝改差,何如?傳曰,允。
洪樂游,以義禁府言啓曰,京畿監司徐鼎修狀啓內,禮曹佐郞李卿尹罪狀,令攸司稟處事啓下矣。李卿尹下去忠淸道結城地,未及上來云,發遣府羅將,所到處拿來,何如?傳曰,允。
洪樂游,以義禁府言啓曰,保放罪人金儀祥·文躍淵等,還囚捧供以入之意,敢啓。傳曰,知道。
禁府啓目,覆檢官熙川前郡守金儀祥原情云云。問目內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓,日寒如此,滯囚可悶,而疎忽之罪,不可寬恕,削職放送爲良如敎。又啓目,會寧前府使李仁秀,覆檢官穩城前府使柳相燁原情云云。問目內辭緣,泛稱遲晩,所當請刑是白乎矣,曾經閫帥·宣傳官勿爲請刑,載在大典通編,議處,何如?判付啓,檢驗不實,自有常律,爲先依律,施以奪告身之典,日寒如此,先放送後,草記爲良如敎。又啓目,旌義前縣監文躍淵原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,罷拿足矣,放送爲良如敎。
洪樂游,以禁府言啓曰,時囚罪人李仁秀·柳相燁等原情公事判付內,檢驗不實,自有當律,爲先依律,施以奪告身之典,日寒如此,先放送後,草記事,命下矣。李仁秀·柳相燁等,各告身盡行追奪,放送之意,敢啓。傳曰,知道。
禁府啓目,粘連慶尙道放未放修啓冊子中,本府所管罪人稟秩新寧南正和,取繡啓論列,旣係法外,刑用笞笞用〈棍〉,亦涉殘酷,不可遽議疏釋仍爲白乎旀,他餘罪人等,令刑曹稟處,何如?判付啓,依允。
禁府啓目,粘連黃海道放未放修啓冊子中,本府所管罪人未放秩乙良,依啓聞施行爲白乎矣,其中延安李羲雲段,同罪之李義和,已蒙宥釋之恩,宜有一視之澤,稟秩平山李漢籌,鳳山元永麟等段,所犯不至深重,合有疎放之道,而臣府不敢擅便,上裁爲白乎旀,他餘罪人等,令刑曹稟處,何如?判付啓,依允爲旀。李漢籌·元永麟等段,或違於曰宥之義,事關民隱,何可拘此乎?雖非首犯,以關東海弊事,定配未幾宥還云爾,則誰復懲畏,不敢輕犯乎?道啓之別置稟秩,可謂得體,依道啓施行爲良如敎。又啓目,粘連江原道放未放修啓冊子中,本府所管罪人放秩洪川徐季修,春川申夔相,旌善朴瑞源,通川尹厚東,金城宋倫載,鐵原朴應浩等段,依啓聞施行爲白乎旀,襄陽崔重敎段,多出差帖,捧賂村氓,旣係不法,不可輕議宥釋仍爲白乎旀,他餘罪人等,令刑曹稟處,何如?判付啓,依允爲旀。徐季修·尹厚東所坐,俱係厲民,朴應浩之罪,亦涉不輕,道伯之置之放秩,難免不審,竝只勿論,以爲爲守令不盡職者之戒爲良如敎。又啓目,粘連平安道放未放修啓冊子中,本府所管罪人稟秩安州崔重羽段,莫重還穀,恣意幻弄,事係法外,有難輕議疎放仍爲白乎旀,他餘罪人等,令刑曹稟處,何如?判付啓,依允。
知中樞府事洪良浩疏曰,伏以臣猥以樗櫟之棄材,久玷館閣之重任,年老精耗,觸處生疣,乃於向者國書撰進也,北咨南契,竝致錯誤,罪著溺職,伏地俟勘,聖度天大,罰止薄罷,愧悚之極,杜門訟愆。曾未幾何,旣蒙收敍之恩,又下分揀之命,繼伏承敦府樞銜,除旨聯翩,自顧無狀之賤,何以得此?臣於是,感惶交至,靡所容措。噫,有國重事,莫如事大交隣,草創討論,粤自經訓,詞命得失,召榮取侮,而職忝文苑之任,不能兢兢審愼,旣有違於格式,且未詳於地方,一之猶罪,況於再乎?大則幾致辱國,小而自底僨事,論其辜犯,合被重勘,豈可已經薄譴而揚揚進身,重犯無忌憚之罪乎?玆敢冒控短章,仰暴微懇。伏乞聖慈,俯念事體之重,亟命刋臣職名,以爲人臣不職者之戒焉。臣無任云云。答曰,省疏具悉。卿其勿辭行公。
右參贊李祖承疏曰,伏以臣猥以無似之賤,濫蒙不世之渥,頂踵毛髮,咸歸造化,前後揚歷,皆踰涯分。今又於旬日之內,自宗伯而移參贊,有若非臣莫可者,華誥聯翩,闔門感祝,而臣心之怵然反顧,殆欲循墻,亦豈敢食息忘哉?義急叩謝,冒昧一肅,而第臣於見職,與左議政臣沈煥之,姨母夫應避之嫌,揆以公格,自在當遞。玆敢略控短章,仰瀆宸嚴。乞命該曹,照法遞改,以存格例,以安微分,不勝幸甚。臣無任云云。答曰,省疏具悉。疏辭,下該曹稟處。
副校理趙得永疏曰,伏以史館相避,法意甚重。臣與藝文館檢閱臣李存秀,有娚妹應避之嫌,臣之所帶春秋館記注官之任,在法當遞。玆敢援例陳章,仰瀆崇嚴。伏乞聖明,亟命遞改臣兼銜,以存公格,以安私分焉。臣無任云云,省疏具悉。疏辭,下該曹稟處。
己未十二月初十日辰時,上御春塘臺。藥房入診,解題之在於何書?臣等未能詳知矣。上曰,此唐人詩也,雖或未能詳知,亦應料題意之爲雪矣。煥之曰,然矣。上曰,次對爲之。煥之曰,狀啓則無可稟處者矣。仍奏曰,法必信於民而後,爲可久可繼之道,伏況我聖上宵旰一念,惟在於率由舊章,勤恤黎元,則事關貢賦,尤宜有不易之恒式。第以大同木事言之,正五升準三十五尺廣七寸,昭載大典,而挽近以來,漸失其舊,京司所捧之布,或麤或細,遂無定準,而外邑吏胥之斂以高價,貿納麤品,已成痼弊。到京之後,輒多見退,則又以京司之準捧,憑藉爲言,點擇刁騰,年增歲加,而京司所捧者,細或踰於七八升,長幾至於四十餘尺矣。然而惟此升細尺長之布,又未嘗盡歸於貢人之受價,則京司吏胥之夤緣作奸,亦可知已。京外之弊,反覆相因,而可哀者,惟彼小民也,先正臣宋時烈所謂下得其利而上得其怨,民浚其膏而吏鼓其腹者,近之矣。升縷尺度,京外之所共知,仍舊修明,無增無削,方可以示信於民,而顧今年分告訖,出秩在邇,分付惠廳,凡當捧納之時,酌量升尺,一依舊式,操切吏胥,盡祛新弊,而爲先頒令諸道,編示列邑,亦皆視此爲準,俾京外吏民,曉然知國典之本有定準,朝令之不敢違越。而收納與捧上時,無論過不及,如復違式,則該邑守令,隨現重勘,該廳堂郞,亦施以違制之典事,各別嚴飭,何如?上曰,依爲之。近來此弊,爲小民難支之瘼,觀於文侍從守令之前此迭相疏陳,可以知之。爲先令廟堂,措辭嚴飭,俾有實效,可也。出擧條煥之曰,閭家奪入,自先朝法禁至嚴,而貧寒士族之蝸廬斗屋,僅得庇身者,年前朝令,雖或闊狹,許其賣入,至於數百金以上之冒禁買賣與或稱借居貰住而有犯科者,則不可不禁大臣·備局堂上引見,抄啓文臣親試,兼行試射入侍時,左承旨徐有聞,右承旨洪樂游,假注書呂東植,記注官金景煥·承膺祚,以次進伏訖。上曰,嶺南抄上武士,已爲待令乎?有聞曰,姑未待令矣。仍奏曰,嶺南抄上武士待令事,命下已久,而未卽來待,不能預飭之失,在所難免。兵曹判書李在學,推考,何如?上曰,依爲之。出擧條命試官行禮。仍命書傳敎曰,大臣·備局堂上引見。賤臣承命出傳,引儀引試官以下,入就拜位,唱行禮。左議政沈煥之,原任直提學徐龍輔·鄭大容,檢校直閣徐榮輔,原任直閣金祖淳,檢校直閣沈象奎,右議政李時秀,右參贊李祖承,吏曹參判李書九,行副護軍韓用鐸,以次入就拜位,行禮訖。假注書申緯,事變假注書南吉寬,與煥之等及漢城判尹金文淳,行禮曹判書李秉鼎,兵曹判書李在學,戶曹判書趙鎭寬,知訓鍊徐有大,刑曹判書李義弼,行護軍李得濟·申大謙,刑曹參判李漢豐,司諫朴崙壽,校理趙得永,偕入進伏。煥之等曰,雪後日候稍寒,聖體,若何?上曰,一樣矣。冬月之雪,例占來歲之豐,而今年則入冬以後,尙未有雪,爲農一念,夙夜靡懈,昨夜之雪,誠可幸矣,而朝來寒事稍緊矣。煥之曰,雪後日候,頓成冬令矣。仍奏曰,王大妃殿氣候,何如?上曰,一樣矣。煥之等曰,惠慶宮氣候,何如?上曰,一樣矣。時秀曰,今日問候啓辭,姑未承批,故醫官自外待令,入診何以爲之乎?上曰,置之。批答則以知道書下,可也。樂游讀奏抄啓文臣入門單子二十一人。命書榻敎曰,正言柳台佐許遞。命入懸題紙,龍輔擎懸題紙進伏。命書御題七言十韻排律撒鹽和羹梅,限午時,押梅,象奎擎出懸題訖,命樂游進去試所。敎曰,日寒如此,火具則許入也。上曰,諸試官果知解題乎?煥之曰,斷矣。此則令京兆,嚴加覈察,以爲申明舊典之地,何如?上曰,閭家奪入·貰入·賣入之禁,卽我先朝初元,首先頒示之令甲也。予亦遵而行之,俾爲小民一分奠接之道,而蝸屋買賣,因故相蔡判府所奏,略有闊狹者,蓋貧士之家力,無以與朝士傑家買賣也。此亦若不準數給價,則無異犯禁,且況奪入·貰入之弊,一有蕩然之慮,小民之受困,姑捨是,是乃不遵先朝浹民肥膚之盛德至善,寧有是乎?今聞卿言,不可不別般申禁。判尹旣承筵敎,退至本府,招致各部官,嚴明分付,今年十二月晦日以前,屬之昧爽,其後當有申令。前後之別如是,而有犯之者,自有先朝定式之法令,而如或不能照察,致有現發,部官亦爲重繩,以此擧條,書付本司及京兆五部壁上,以爲常目之地,可也。出擧條上曰,此外又有可奏之事乎?煥之曰,今已歲末矣。牛禁當嚴飭,而該堂,必當善爲擧行,不必更煩朝令,而此外無可稟達者矣。時秀曰,時帶臺職之人,雖兼學敎授軍門從事官等之職,例不得進參於貶坐,而至於監察之有兼銜者,近例無可據。卽今監察中,時帶軍門從事官者爲二人,監察雖異於臺諫,體貌自別於諸司,貶坐禮數,實多拘礙。此後則監察雖有兼銜,依時臺例,貶坐懸頉事,定式施行,似好,故敢此仰達矣。上曰,依爲之。出擧條上曰,今日卿等所奏數件事,皆切時務,庶有實效矣。仍命就座。文淳曰,賑廳舊儲之米,連因均廳之無移納,年年貸用,殆無餘儲。以目下均廳事勢,實無還報之望,而賑廳不虞之需,亦不可無備,他無拮据之道,誠爲可悶。嶺南有別餉米名色,無他需用之處,只付之左右水營,元穀則漸就減縮,耗條多歸閑漫之用,事極無義。左水營時在米,爲四萬餘石,而該營之每年取用於支放者,爲七八百石而已。就此中限二萬石移屬本廳,以爲每年取耗,措備賑資之地,則別無妨礙,事甚便好,故敢此仰達矣。上曰,大臣之意,何如?煥之曰,嶺南別餉米之名,創置法例與年條,臣未曾閱看原簿,而京外衙門之穀物移劃,或啓後弊,不可輕議於造次之間矣。時秀曰,別餉穀設置,當初法意有在,如或有減縮之弊,則固宜嚴防典守。今若一開移劃之路,則恐有漸次蕩然之慮,在賑廳,亦未必有大段實效,臣意則似難許施矣。上曰,依爲之。出擧條秉鼎曰,昨秋因嶺儒上言,忠貞公金澍,特命賜諡致祭,而以其祠版之尙存,大臣陳奏,仍有不祧擧行之成命矣。卽見忠貞公後孫等列名呈單,則忠貞長派,至五代孫而無後,諸宗相議,已以次宗之子挺健,定爲奉祀孫,依法典成給立案云。祠版旣存,不祧有命,依其單成給立案,恐合事宜,故敢此仰達矣。上曰,依爲之。出擧條龍輔曰,因大司成李晩秀所啓,本館久任兩郞廳,雖除玉堂·臺諫,許令兼帶差擬之際,雖時任三司,亦爲通融擬望事,有令該曹稟處之命矣。泮長所奏,實出於久任責成之意,而蓋此泮郞,與內閣之直閣·待敎有異,不過該司之一郞官,貶坐時禮數,科試時入門官·收券官等役,俱非帶臺職者所可擧行。其外番次及諸般職務,亦多掣礙,故以此意,問于大臣,則大臣之意,亦以爲然,今姑置之,何如?上曰,依爲之。出擧條崙壽曰,三司合啓·兩司合啓,以憲府不備,今日姑停,當以院啓仰奏矣。上曰,前啓只擧末端也。崙壽曰,請金甲島爲奴罪人克觀,更令王府,嚴鞫得情,夬正王法。上曰,不允。出擧條崙壽曰,請逆賊尙魯,亟施孥籍之典。上曰,不允。出擧條崙壽曰,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。上曰,不允。出擧條崙壽曰,刑獄體段,孰非不嚴,而至於檢驗,愼重尤別,一或違式,人命係焉。所以盤覈之道行檢之節,十分詳審,毋或少忽,而近日秋曹啓語之所頒布者見之,寧邊檢吏之疑亂獄情,前所未聞,而道啓之初不擧論,北關兩倅之屢檢違例,全漏傷痕,甚至有一倅之再行檢事,閱月相持,而亦不致責云者,大是不審,有關後弊。該檢官方有拿處之命,而其在重獄體之道,兩道道臣,不可罷推而止。請竝施不敍之典。上曰,依啓。出擧條崙壽曰,雖以今番兩道事觀之,檢獄法例,關係至爲嚴愼。向來副護軍洪義浩所啓諸條中,有按節氣寒暑,量看證多少,不必拘於事目,先招後檢,卽是甲辰事目,而今曰按節寒暑,然則暑月先檢,寒節先招之謂,而看證多少,未招之前,非可預料者。至於不拘事目云者,意在纖悉,語欠周愼。雖無不拘之句語,種種違式之弊,有西北諸檢狀之不審,萬有一疑亂獄情者,倣用於不當用之地,末流之弊,有不勝言,蓋暑月行檢,晷刻爲急,則直請甲辰事目中懸註與釐改,未或不可,旣存事目,又曰不拘,下語終涉容易,闊狹又非定制。請下詢大臣,更加爛商,務歸至當,以爲一定不易之法焉。上曰,依啓。出擧條崙壽曰,新除授正言李東宇,時在京畿始興地,司憲府持平金圭夏,時在平安道龍崗縣任所,持平金驥燦,時在慶尙道善山地,請竝斯速上來事,下諭。上曰,依啓。出擧條敎煥之曰,慶興府獄案,卿等想必見之矣。大抵檢獄之至於屢次者,蓋緣初覆之有疑端而然也。若於初覆檢時,旣有疑端,則當別定他檢官,以參各人之見,而今此慶興府之行檢也,三檢則以初檢官爲之,四檢則以覆檢官爲之。以二人行四檢,前所未聞,而檢報至於五度之多,許久不決云者,豈有如許獄體乎?煥之曰,此事誠駭然,聖敎至當矣。時秀曰,此獄案果不成說,而至於正犯之未卽得出云者,甚爲駭然矣。命書榻敎曰,校役相妨,右承旨李魯春許遞,前望單子入之,待下批先入侍後謝恩。仍敎曰,前望落點,則以沈象奎頒布,可也。象奎進伏。上曰,今日諸司,有褒貶開坐處乎?煥之曰,臣等兼帶衙門,有今日開坐處,而諸宰中亦多有之云矣。上曰,卿等早爲退出,以爲開坐之地,而親試試官,亦爲姑退,可也。煥之等先退。上曰,文臣試射,先爲設行後,嶺南抄上武士,當爲試射,試官,竝令除肅拜陞殿,可也。賤臣承命出傳,與行護軍李得濟,副摠管尹長烈,都摠經歷閔百勳,偕入進伏。命行抄啓文臣試射。副司果沈奎魯等,以次應射訖。上曰,文臣中應射人,則製述以未時緩限,可也。象奎承命分付。命行武士射講訖。上曰,今日宣傳官擧行,只令新入生疎者爲之,誠駭然矣,此皆行首之不能檢飭而然也。後日殿座時,更觀勤慢,若復如是,則所謂行首,令兵判決棍,可也。命書傳敎曰,嶺南抄上武士,今日試取,咸安出身趙台鉉,鐵箭僅過三百步,先付禁旅,每朔武臣堂下試射時,兵判更試三矢,俱過四五十步則草記。尙州閑良金啓商,騎芻一中,閑良洪胄榮,柳葉箭一中,蔚山閑良權龍達,片箭一中,善山閑良林遇榮講略,竝直赴會試。其中林遇榮,抄上後都試入格,直赴殿試云,半熟馬帖一隻賜給,下去之類與未入格者,令該曹給回糧。在學曰,外邑武士抄上之擧,實出於勸奬慰悅之聖意。前後提飭,亦已申嚴,而今番嶺南武士親試時,鐵箭入格,僅爲一人,而步數亦不及於去年,其餘諸人之各技應試者,皆不成樣,此豈抄上之本意乎?不善擧行之責,在所難免,該道道臣,從重推考。此後則必以身手武技之可合者,各別抄擇上送,俾有實效事,更爲申飭,何如?上曰,依爲之。出擧條上曰,時限已過,諸文臣斯速製呈事,分付也。象奎承命,分付。命退,諸臣以次退出。
上在昌德宮。停常參·經筵。
夜二更三更,灑雨下雨,測雨器水深四分,三更雷動電光。
洪樂游,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈象奎啓曰,行大司憲宋煥箕,持平金圭夏·金驥燦在外,執義曺允遂,掌令閔命爀·金銑呈辭,監察茶時之意,敢啓。傳曰,知道。
洪樂游啓曰,御營廳將官來言,今日本廳軍兵,日次私習云矣,敢啓。傳曰,知道。
兪岳柱啓曰,來十六日,日次儒生殿講日次矣,敢稟。傳曰,再明日爲之。今番則上齋生進,除食堂到記,今日至明日,令入直官員,先捧擧案,以捧擧案者應講應製,而應製則依近例在泮中製呈,而講製兼治者,先講後製,其餘寄齋及四學生,依例受點。應講抄啓文臣十二月朔親試,宣傳官等十二月朔射講,亦於再明日爲之,處所春塘臺爲之,可也。
洪樂游啓曰,十一月十一日日次輪對官造紙別提李鎭忠·金最行·金復淳,內贍直長金應一,奉事尹彝鉉,忠勳都事權彝性,軍器判官李運祥·姜申岳,工曹正郞徐重修,二十一日日次輪對官儀賓都事李得養,南學訓導李學淵,西氷庫別檢徐有敎,義盈庫直長鄭信民,掌樂院僉正李昌杰,主簿林周喆·沈周賢,十二月初一日日次輪對官司宰奉事李顯綏,禁府都事張趾元,司饔奉事奇象益,繕工假監役鄭烈·李光顯,宗親府典簿洪就榮,十一日日次輪對官西學訓導金就强,東學訓導金履垕,宗簿主簿柳鎭澤,漢城庶尹吳在鎭,長興庫奉事申滃來待矣。傳曰,入侍。
傳于兪岳柱曰,諸承旨持公事入侍。
兪岳柱啓曰,諸承旨持公事入侍事,命下,而六房無公事,不得入侍之意,敢啓。傳曰,知道。然則該房承旨,只與輪對官詣閤,各司久任官員,例爲召見於歲末開坼日,使之來待。其前各思當奏之條件,莫敢以無所懷退出之意,先爲嚴飭,可也。
傳于閔台爀曰,都承旨入侍。
傳于洪樂游曰,右副承旨入侍。
沈象奎,以義禁府言啓曰,江原道放未放修啓冊子中,本府所管罪人放秩洪川徐季修,春川申夔相,旌善朴瑞源,通川尹厚東,金城宋倫載,鐵原朴應浩等,依啓聞施行,襄陽崔重敎,多出差帖,捧賂村氓,旣係不法,不可輕議宥釋,仍事,本府覆啓判付內,依允,徐季修·尹厚東所坐,俱係厲民,朴應浩之罪,亦涉不輕,道伯之置之放秩,難免不審,竝勿論,以爲爲守令不能盡職者之戒事,命下矣。申夔相·朴瑞源·宋倫載等,竝放送事,分付該道道臣之意,敢啓。傳曰,知道。
沈象奎,以義禁府言啓曰,黃海道放未放修啓冊子中,本府所管罪人未放秩,依啓聞施行,其中延安李羲雲,同罪之李義和,已蒙宥釋之恩,宜有一視之澤,稟秩平山李漢籌,鳳山元永麟等,所犯不至深重,合有疎放之道,而臣府不敢擅便,上裁事,本府覆啓判付內,依允,李漢籌·元永麟等,或違於曰宥之義,事關民隱,何可拘此乎?雖非首犯,以關東海弊事,定配未幾宥還云爾,則誰復懲畏,不敢輕犯乎?道啓之別置稟秩,可謂得體,依道啓施行事,命下矣。李羲雲放送事,分付該道道臣之意,敢啓。傳曰,知道。
沈象奎,以刑曹言啓曰,司諫朴崙壽所啓內,雖以今番兩道事觀之,檢獄法例,關係至爲嚴愼。向來副護軍洪義浩所啓諸條中,有按節氣寒暑,量看證多少,不必拘於事目,先招後檢,卽是甲辰事目,而今曰按節寒暑,然則暑月先檢寒節先招之謂,而看證多少,未招之前,非可預料者。至於不拘事目云者,意在纖悉,語欠周愼。雖無不拘之句語,種種違式之弊,有西北諸檢狀之審,萬有一疑亂獄情者,倣用於不當用之地,末流之弊,有不勝言。蓋暑月行檢,晷刻爲急,則直請甲辰事目中懸註與釐改,未或不可,旣存事目,又曰不拘,下語終涉容易,闊狹又非定制。請下詢大臣,更加爛商,務歸至當,以爲一定不易之法焉。上曰,依啓事,命下矣。依下敎發遣郞廳,問于大臣,則領府事金憙在外,判府事李秉模,以爲行檢本非獲已,奸僞亦自多端,雖已發狀,及夫捧招也,當下落空者,比比有之。若是者,檢官例以雖到檢所,不爲行檢之意,剖析論報,而猶或未審,則使之檢不檢,又在按法之地。今以暑節先檢,生一層節,則恐不無務欲詳而反啓弊之慮。且自官抵彼之際,已不得不費劫多少時辰,發變雖爭晷刻,緩急不係毫忽,且念檢前之招,不比檢後招之反復拖長,無論懸註與釐改,竝置之似合法意云。左議政沈煥之,以爲殺獄檢驗,法例至嚴,甲辰事目,或欠周詳處,就其條補註若附錄,固無不可,而若以勿拘事目爲言,則其弊也,將見按獄者隨意闊狹,凭地汎濫,無所事於事目矣,臺臣所論,誠是矣。宜令司寇之臣,取洪義浩所啓中諸條,參考於甲辰事目,而可錄者錄之,可祛者祛之,仍附事目之後,以爲參看之地,亦好矣云。右議政李時秀,以爲檢驗事體,至爲嚴重,法文一字,低仰不得,雖鍊於獄案者,莫敢違定制而創己見,或疎於檢式者,亦得按成憲而審獄理。若曰不拘事目,許其臨時商量,則檢招之際,必有後弊,臺臣之言,未爲過慮。當初擧條中字句,使之更加釐改,實合重獄體之道云矣。諸大臣之議如此,上裁,何如?傳曰,當初擧條,亦有議于曾經判堂,更議大臣指一定式之下敎,而今始取見啓下者,其時擧條中批答,渾入於抹去中,有此臺臣之啓矣。事目之不可輕改,臺臣言亦是,依此施行,可也。
吏曹啓目粘連,觀此議政府右參贊李祖承上疏,則以爲臣於見職,與左議政沈煥之,有姨母夫應避之嫌,照法遞改亦爲白有臥乎所,相避之法,在下當遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
刑曹啓目,粘連江原道放未放修啓冊子中,本曹所管定配罪人放秩中杆城元啓宗,江陵鄭鎭元,楊口金德發等,竝依啓聞施行,其餘伊川卞之元等七十九名,稟秩橫城楊敍欽,杆城洪蘇榮,金化崔景斗等段,罪犯俱爲不輕,到配亦或屬耳,不可以徒配,遽議疏釋,竝只仍配,何如?判付啓,依允爲旀。雖曰道各異例,東伯事,豈不駭然之甚乎?況旀赦亦許多般,則諸道所不爲之事,獨於該道近百人,直置放秩者,是豈徒罪兺頒敎之意乎?難免重勘,而按道屬耳,姑先從重推考。此等事亦煩酬應,尤豈成說乎爲良如敎。
己未十二月十一日辰時,上御誠正閣。輪對官入侍時,左承旨徐有聞,假注書呂東植,記注官金景煥·承膺祚,造紙別提李鎭忠·金最行·金復淳,內贍直長金應一,奉事尹彝鉉,忠勳都事權彝性,軍器判官李運祥·姜申岳,工曹正郞徐重修,儀賓都事李得養,南學訓導李學淵,西氷庫別檢徐有敎,義盈直長鄭信民,掌樂僉正李昌杰,主簿林周喆·沈周賢,司宰奉事李顯綏,禁府都事張趾元,司饔奉事奇祥益,繕工假監役鄭烈·李光顯,西學訓導金就强,東學訓導金履垕,宗簿主簿柳鎭澤,漢城庶尹吳在鎭,長興奉事申滃,以次進伏訖。上曰,諸官以次奏職姓名,可也。鎭忠進奏職姓名。命奏職掌。鎭忠曰,咨文紙次知矣,命擧顔,命奏所懷。鎭忠曰,無之矣。最行進奏職姓名。命擧顔。敎曰,爾是故副學之子乎?最行曰,然矣。上曰,爾以畿驛察訪,除見職乎?最行曰,然矣。上曰,如此之人,合除守令矣。復淳進奏職姓名。命奏所懷。復淳曰,無所懷矣。上曰,落仕年久,而近得復職,故相家今有官冕,殊可貴也。應一進奏職姓名。命擧顔,命奏所懷。應一曰,本寺牛毛供上,自濟州年貢四百餘斤,戶曹捧上,出付本寺,而夏三朔供上,每患不足,自本寺添價辦備者,每年幾至二百兩,而寺中官用,亦至四百餘兩。員役元貢及官衿貢物,放賣繼用,故己酉年故判書臣鄭昌順提擧本寺時,均廳錢四千兩,以無邊限十年請貸事,筵稟蒙允,出給貢人,逐年取殖,利則報均廳,本則繼官用。至于今春,而年限已滿,均錢盡數還償,本錢則已皆用盡,來頭牛毛供上加入物力及許多官用,措手無地。依己酉年例,均廳無邊錢貸得,然後來夏供上,庶可無弊,寺中形勢,亦可支存,故敢此仰達矣。上曰,此等殘司,此等之弊,不卽釐正,專由於提擧之不爲登筵而然。該寺提擧權裕,令該曹,與司圃署提擧,口傳相換,以蘇弊之方,卽爲稟處,可也。出擧條命書傳敎曰,都承旨入侍。又命書傳敎曰,右副承旨入侍。景煥承命出傳,行都承旨閔台爀,右副承旨崔獻重進伏。彝鉉進奏職姓名。上曰,此故學士直孫也。向於望拜禮時,爾則不爲參班,而以宗中鄕外年少者,推讓入參,誠是不易得之事也。此雖少事,可見其心,爾若推是心做去,則凡於當官治民,夫豈有非理之事乎?彝性·運祥·申岳,以次進奏職姓名,竝以無所懷退出。重修進奏職姓名。命奏所懷。重修曰,無之矣。上曰,年幾何?重修曰,六十六矣。得養·學淵·有敎,進奏職姓名,竝以無所懷退出。敎有敎曰,日來之寒,果有氷合之望,而亦可藏氷乎?有敎曰,果有合氷之望,而藏氷則似難爲之矣,信民·昌杰·周喆,進奏職姓名,竝以無所懷退出。周賢進奏職姓名。命奏所懷。周賢曰,臣本院僉正待罪時,以樂工雇立禁斷之意,所懷仰達,而未及詳陳其爲弊委折矣。小賜寬暇之間,則當條陳畢達矣。各邑樂工選送時,各邑不能精選,其伶俐可合者,必使諸公賤進前,而遍給鬮子,使得當次上京之鬮子者治送,則已非精選之法意。得鬮子上京者,鳩聚錢貨於渠輩廳中族當,多者百餘金,少不下七八十緍,而離親棄鄕,猝來白沙地生活,旣是目前悶迫。且着紗帽爲典樂,成才拔身,眞如坐待曉月,滿腹經綸,都是厭避謀免之心。在京無賴輩所謂典樂支屬者,晝宵揣摩,欲得樂工雇立,以爲獲沾料布之地,而若聞上來樂工自願代立之言,則擧皆碎頭連臂,鑽刺於本院堂郞,干囑踏至。蓋無一分本錢者,使新來樂工,費了新入例錢五六十金,而渠則空手獲得料布之窠,此豈非樂爲者哉?是故自鄕上來者,必欲願賣,在京無賴者,必欲代立,兩邊皆願,請囑流行,而一院吏隷,擧皆沾漑,傍觀助成,萬無不諧之理。是故十人上京,擧皆雇立而歸,卄人上京,擧皆謀免而歸,甚非當初本意,而雇立之多,未有甚於今時,此近例成習,恬不爲怪,本院堂郞,看作用手之窠故耳。見今二百樂工中,元樂工僅爲三十人,餘皆雇立在京無賴者,而能於巴人下里之詞,倡優雜技者,一入樂工,稍異於無才人,擧皆效嚬於雅樂俗樂,然而心無固志,常有覰覬之望。若聞軍門料布稍優之窠,則又將轉賣他人而橫走,未免爲烏合之卒,不遵典樂訓敎,不得如臂使指。故前後生梗,每由於是,終不如元樂工專意肄業,無他撓奪,院中老典樂之出,斷無其望云。大抵自鄕選上之規,殆同常經之道,在京雇立之事,不過一時權宜之術,則權者,不得已用之者,而苟使經權相等,已是有識者憂歎,而見今常經之道盡廢,權宜之術肆行。雖曰雇立之事,有數三件方便之好,此豈非大可憂歎者乎?臣意則以爲縱不能一一禁斷,自鄕上來者,若有伶俐可敎之人,則堂郞不得以用手,雇立之窠許施焉,使之漸漸復古爲好矣。上曰,出擧條,令提擧,以蘇弊之方草記,可也。有聞曰,筵席奏對,何等愼重,而掌樂主簿沈周賢,本事陳達之際,雜引不當之語,全昧敬謹之體,猥屑甚矣。所當重勘,而本院請推之外,無他可施之罰,何以爲之乎?上曰,旣問所懷,分揀,可也。出擧條敎周賢曰,古宰臣,人甚可取,至今不能忘,有子幾人?周賢曰,有子二人矣。上曰,長子年幾何?周賢曰,今爲二十六歲,而出後於臣之弟矣。上曰,其名爲何,而文華則果何如?周賢曰,以銑字爲名,而文華則無減於渠父矣。顯綏·趾元進奏職姓名,竝以無所懷退出。敎趾元曰,爾是嶺人耶?趾元曰,然矣。上曰,年幾何?趾元曰,六十四矣。祥益進奏職姓名。命奏所懷。祥益曰,無所懷矣。上曰,爾於故儒臣爲幾代?祥益曰,八代孫矣。烈·光顯·履垕進奏職姓名,竝以無所懷退出。就强進奏職姓名。命奏所懷。就强曰,向以本學門戶墻垣修改事,有所仰奏矣,該曹以寒節未及擧行云,待明春,卽令修改,似好矣。上曰,自政院招致戶曹郞廳,分付,可也。鎭澤·在鎭·滃進奏職姓名,竝以無所懷退出。命滃擧顔,敎曰,年幾何?滃曰,三十九矣,輪對訖。命書榻敎曰,左承旨許遞,前望單子入之,待下批牌招察任。命退,承史以次退出。
上在昌德宮。停常參·經筵。
洪樂游啓曰,行大司憲宋煥箕,持平金圭夏·金驥燦在外,執義曺允遂,掌令金銑·閔命爀呈辭,監察茶時之意,敢啓。傳曰,知道。
傳于兪岳柱曰,諸承旨持公事入侍。
以日次儒生殿講及親試射講試官望筒,傳于兪岳柱曰,三明日殿最開拆殿座時,當同爲之,以此分付,可也。
傳于洪樂游曰,右承旨入侍。
兪岳柱,以吏曹言啓曰,今日本曹褒貶坐起時,堂上不可不備員,未肅拜參議尹光普,令政院牌招,同參開坐之地,何如?傳曰,允。
兪岳柱,以吏曹言啓曰,贈諡忠憲公鄭弘淳延諡,今月十七日,定行於京畿安城地云矣,敢啓。傳曰,知道。宣諡日仍爲致祭,而獻官則賜諡官受香,其家無官冕,復職甄用,可也。
吏曹啓目,粘連觀此弘文館副校理趙得永上疏,則以爲臣與藝文館檢閱臣李存秀,有娚妹應避之嫌,臣之所帶春秋館記注官之任,在法當遞,啓命遞改臣兼銜,以存公格亦爲白有臥乎所。相避之法,在下當遞,而翰林所帶春秋,雖有相避法,不得減下是白置,趙得永所帶春秋館記注官之任,依例減下,何如?判付啓,依允。
己未十二月十二日辰時,上御誠正閣。諸承旨持公事入侍時,行都承旨閔台爀,右承旨洪樂游,左副承旨兪岳柱,右副承旨崔獻重,假注書申緯·呂東植,記注官金景煥·承膺祚,以次進伏訖。台爀讀奏京畿監司徐鼎修啓本,長湍府反庫事,樂游讀奏全羅監司趙宗鉉啓本,罪人李華春放送事,分書判付訖。岳柱等以無公事先退。上曰,日寒如此,儒生殿講,以十五日退行之意,知委於成均館,可也。仍命退,承史以次退出。
己未十二月十二日午時,上御重熙堂。右承旨入侍時,右承旨洪樂游,假注書呂東植,記注官金景煥·承膺祚,以次進伏訖。上曰,儒生日次,雖命退行,而擧案書啓,則今日門限前捧入,勿爲退擧案事,分付成均館,可也。仍命退,承史以次退出。
上在昌德宮。停常參·經筵。
大殿·王大妃殿·惠慶宮,內閣·政院·玉堂·朝廷二品以上·六曹堂上口傳問安。答曰,知道。中宮殿,內閣·政院·玉堂·朝廷二品以上·六曹堂上·大司諫單子問安。答曰,知道。元子宮,內閣·政院·玉堂口傳問安。答曰,知悉。
洪樂游啓曰,行大司憲宋煥箕,持平金圭夏·金驥燦在外,執義曺允遂,掌令金銑·閔命爀呈辭,監察茶時之意,敢啓。傳曰,知道。
傳于洪樂游曰,後日次次對,進定於今日。
傳于兪岳柱曰,諸承旨持公事入侍。
兪岳柱啓曰,諸承旨持公事入侍事,命下,而次對日,例不得入侍,何以爲之?敢稟。傳曰,仍爲詣閤。
傳于洪樂游曰,大臣·備局堂上引見。
吏曹口傳政事,內贍提調權裕,司圃提調趙鎭寬相換。
以南行宣傳官薦單子,傳于洪樂游曰,申綋則乃祖之孫,何待南行薦乎?除取才,壯勇·內禁兩衛中,先付額外,各別勸課。
以濟州牧使林蓍喆狀啓,薦新與進上,不得如例封進,惶恐待罪事,傳于閔台爀曰,勿待罪事,回諭。
洪樂游啓曰,京外殿最開坼日,賓對例爲頉稟,特使之進定於今日者,何也?昨日則因大臣之堂參赴坐,不得爲之,今日則以候班入來,仍令來會,而未明求衣,待曙引見,一則欲聞匡救闕失也,一則欲聞裨益於民國之言也。予於御極二十有三年,無一事之仰答天心,俯循民情,而災沴疊見,憂虞溢目。觀於時令之不順軌,而天怒民怨,灼然若燭照。春間所經,甚於龍蛇,以至入冬而尤乖,當寒不寒,非時之雨,無異深秋氣候,夙夜戰恐,忘寢忘食者久矣。然而方寸之間,無感回孚應之誠,再昨夜轟燁,有非窮陰在陸之象,默數愆尤,無往非罪,和衣轉側,直到昧爽。苟非愚無知覺之下戶編氓,凌晨臨殿之本意,孰不揣知,而名之曰諫長者,自候班直歸私次,因是下位僚臺,一齊懸病,是可使聞於鄰國乎否乎?隣國則時令適宜之故,赴燕之行,齎咨之回,皆稱雪塞難通,而彼中之雪,爲域中之雨者,尤豈不反常之甚乎?然而職在三司之列者,膠守陽復前後之常例,側聽三日,無一人效一日之責者。不能導之使言,予固自反,在三司各盡己分之道,果盡分乎,不盡分乎?彼諫長者,一瞬頃驟躋內外,淸獻閻羅之个个。雖難責之於人人,而竝與入侍之玉堂,旣借前席之咫尺,而上自衮躬,中而時政,下而民事,緘口囚舌,不敢發一言,而隨諸臣退出,其可曰先正其有後乎?幸因大臣,以民事及禁採金等數條,有筵奏,雖免無聊,所謂三司者溺職,難免其責。推罷等典,眞所謂不屑之敎誨,竝不爲之,其委折,卽令該房,問啓於行公諸人,少警褎如之聰事,命下矣。問于行公三司諸人處,則行大司諫金達淳,以爲臣庸愚疎闇,無所肖似,而偏蒙恩私,濫躋宰列,過福之災,觸處生疣,蔑識之致,遇事則昏,居常惶汗,如負大何。及叨諫職,一倍兢惕,而日昨轟雷,發於深夜之中,天道玄遠,雖不敢知某事之應,而其爲驚懼之忱,達宵憧憧。只緣倥侗之質,未有一得之見,伈伈泄泄,式至于今,終未能仰體對越之誠,其視古人有事陳勉之義,不可但以溺職言。況今日賓對之進定,特出求助之至意,而臣身旣在闕,亦未入參,揆以分義,當伏何辜。臣於向日槐院事,前後做錯,不一而足,任他不論之敎,至及於大臣,臣日夕俟勘,惶隕恧蹙。義重享役,且値候班,雖不得不一再進身,而不敢以官職自居,晏然行公,愚迷之見,冒昧逡巡,致有此嚴截之敎,五內戰掉,無地自容云。執義曺允遂,司諫朴崙壽,掌令閔命爀·金銑,獻納南惠寬,以爲臣等之昏謬顚錯,觸事聵聵,無往非罪,而再昨轟燁,實甚驚懼。陽復雖已有日,節氣尙在隆冬,則忝叨言責之地,其所警惕憂愛之忱,固宜自倍,而沁泄度日,未效一言之匡救。及至今日,賓對有命,則宜卽相率入參,仰副宵旰憂勤一念對越之聖意,而似此應行之事,亦未能及時周旋,罪著溺職,致有此問啓之命,惶懍震越,不知所達云。副應敎李龜雲,副校理趙得永·金履載,修撰南履翼·曺錫中,副修撰朴鍾淳·金熙周,以爲臣等猥忝經幄論思之列,適見深冬轟燁之異,而陽復已久,臘春將近,只守流來之常例,未效一日之言責,臣龜雲,至登賓對,一味含默。及伏承聖敎,警懼求助之德意,溢於辭表,繼之以誨責備至,臣等愚迷失職之罪,尤無所逃。問啓之下,惶隕愧恧,不知所對云矣,敢啓。傳曰,知道。旣往勿言,而凡事各有應行格例,則固不可以一二臺閣·玉堂一己之見,破格爲之。官以諫名,職是論思者,何言不可言,何時非其時,而觀此問啓,有若不敢違越格式,有懷莫伸然者。詖辭知其所蔽,遁辭知其所窮云者,若爲今日三司而設也,聖人之言,豈欺我哉?合啓體段,三更前例爲傳啓,況諸人皆爲詣臺,凡有可言,使之竭論不諱。因此又有提飭者。名之曰合啓,則只使一臺,入來傳啓,全失古例,至於長官,除非次對時,則近不詣臺。淸朝典章,爲近日取便之諸臺所毁劃者,不亦寒心之甚乎?此後長官,無敢懸病之意,嚴飭兩司,仍令該房,載之故事,無或如前任他之爲,可也。
兪岳柱,以禮曹言啓曰,卽接濟州前牧使林蓍喆狀啓謄報,則今十二月令宗廟薦新洞庭橘,依例封進,而宗廟·景慕宮薦新乳柑,則所結,僅爲二十四箇,故謹援已例,都封上送,以爲稟旨薦獻事爲辭矣。宗廟薦新洞庭橘,當日薦進,而宗廟·景慕宮薦新乳柑,則在前如此之時,有減數薦獻之例,今亦依前例一體薦進,何如?傳曰,允。
行大司諫金達淳,執義曺允遂,司諫朴崙壽,副應敎李龜雲,掌令閔命爀·金銑,獻納南惠寬,修撰南履翼啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭。當日處分,迺止於近島黜置,揆以邦憲,已爲失刑之大者,豈意向者遽有出陸之命?不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從此律者,不過曰恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社。而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年磐石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之盛德,而恩不掩義,所以爲周公之達孝也。以殿下之聖學高明,見理甚精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案。其糾結凶徒,煽動亂民之狀,昭不可掩,而其中罔測之凶言,亦有脈胳之相關者。此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿移置,思之及此,每不覺懍然。又於年前,有出置城外之命,使亘古所無之逆,任便居住於城闉咫尺之地。此已萬萬驚心,而及承今番下敎,始知入置京第,已多年所,繼而有出置罪名命釋之擧。噫,綸音頒下之後,此賊之由來罪惡,尤極彰著,而今日之意外處分,反歸寬假,當初全宥之命,雖蒙收還,畢竟命釋之擧,大失刑政。神人之憤菀,由是益激,宗社之虞憂,從此轉深,三尺之章,有不可一刻容貸。請亟寢罪人鄭致達妻出置罪名命釋之音,依前還發配所,仍令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,唯國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘。筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都。若非天祐宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此逆則前後不道之言,皆出於渠口,諸賊承款之招,無非德相之結案。孥戮籍産之律,不施於此賊,其可曰國有三尺乎?且況逆復正法之後,五字刀削凶謀逆節,及今益彰,擧國臣民腐心之痛切齒之讎,尤有倍於前日。請物故罪人德相,亟施孥籍之典。噫嘻,痛矣。尙喆之罪,可勝誅哉?本以庸鎖之品,久據勻軸之任,眷遇何如,恩造何如,而賦性側媚,宅心陰祕,罔念國恩之圖報,徒知凶賊之力護。耇·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧謄,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知。今此逆宇之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之於嵩,賊堅之於積。至於前後凶逆之以下十四字刀削姻附賊復,陰助聲勢,不軌之迹已綻,懷二之謀難掩,賊復之輸款,卽尙喆之結案。揆以邦憲,焉逭天討,而當律未施,陰誅先加,輿憤去而愈菀,國論去而愈激,而向者院相之敎,大有不然者。雖以逆積·賊點之曾經院相,及其逆節綻露之後,王章無所撓屈,今逆喆之罪,有浮於兩賊,則豈可以院相之故,貸三尺之重,沮一國之論乎?請逆賊尙喆,追施孥戮之典。以下十一行刀削答曰,不允。以下五字刀削
行大司諫金達淳,執義曺允遂,司諫朴崙壽,掌令閔命爀·金銑,獻納南惠寬啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主。待國洞執命之日,擬占台府,當李潭秉銓之時,把弄朝權。且以醴酒之說·大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耇·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂,爛熳同參於啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人。黨與之討,不容小忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙此得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤。及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節發露,差有先後矣。千剮萬斫,未足以雪輿憤,收孥瀦澤,不可謂當其律。夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常唱和。推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此。而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若〈不〉窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,竝施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤菀深矣。古今天下,寧有是耶?噫,彼榮賊,貪天爲己之罪,恬寵自恣之惡,屈指而不可枚擧,罄竹而難以盡書。權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之難言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,渠敢肆然以此事不可再擧之說,咆喝公座,略無顧忌,以下一行刀削凶肚莫掩。至於制給凶疏,沮遏大計,則有浮於逆莽,煽動人心,潛圖國脈,則百倍於凶溫。論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激。惟其伸王法討國賊之道,只在追施一款,則凶如此賊逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,以下四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠以下六字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸。何幸賊謀自綻,天討夬行,而誅殛之典,只及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,以下七字刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,正爲此賊準備語,則其在鋤逆種杜後患之道,殄之滅之,不容少忽,而今此好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,今無可論。時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意?章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太旱?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之暗計,屬其兄沮戲葬地,國言喧藉,情節莫掩。揆以邦憲,在所必鞫,而今此島棘之典,可謂失之太輕。噫,彼逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此而窮凶絶悖,而於渠猶屬薄物細故。潛藉逆復之姻婭,以下六字刀削與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下,寧有是哉?當初已結案之凶逆,得保首領於海島者,已是失刑之大者,而拿來之啓,依法允下,則庶幾聖斷赫然,天討亟行矣,奈之何纔到湖界,旋從迃路,初則領付本鄕,末乃移配近島,殆若量移者然?義理自此晦塞,亂賊無所懲畏。思之及此,寧不大可憂而大可懼者哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。噫嘻,痛矣。亂臣賊子,從古何限,而豈有若九宗之窮凶極惡至妖絶憯者哉?渠以蟣蝨之賤,常懷梟獍之心,過惠陵而不下所乘,則悖慢之逆節,於是著矣,向懿陵而至發凶言,則怨懟之逆腸,昭莫掩矣。此陵亦下馬之言,陵卒之參證明白,偏黨二字之說,帳前之納招凶獰。人臣之以偏黨事君,前後凶逆所未發之語,而此賊,肆然發口,抑何心腸?屢次供招之罔測不道,至於此極,則此誠古之莽·卓之所未嘗有,而今之夏·瑮之所未敢爲也。卽此一款,雖千剮萬戮,不足以少洩神人之憤,而若夫佯狂凶計,又何其陰慝巧惡之極也?噫,彼星賊之凶疏,聞之者無不心寒而膽掉,見之者皆欲手磔而口臠,則爲今日臣子者,苟有一分秉彝之心,孰不欲明張沬飮,疾聲嚴討,而渠乃身居臺職,忽稱癲狂之病,巧作掩護之計,綢繆之跡,參涉之狀,明若觀火。窮覈情節,永拔根柢,則是王章之所不可已者,而纔得承款,未及正法,致使往牒所無之極逆大憝,徑先致斃於獄中,輿情之憤惋,固不暇言,而國家之失刑,當復如何?到今追施之道,惟在於收孥籍産之典。雖有依聖國已施之律之敎,豈有凶如此賊,逆如此賊,而不施極律者乎?請承款後物故罪人九宗,亟施孥籍之典。答曰,不允。
行大司諫金達淳,司諫朴崙壽,獻納南惠寬啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後惡賊之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加。騙取貨物,旨意閃忽,假設荒怪之事,煽動妖誕之說,而敢於顯露之餘,反爲拔足之計,前後情狀,節節狡慝。而如金履白誕妄陰邪之類,又從以趨附,使令之不暇,托爲師弟,而傳播邪說,誘引徒黨,而慫慂奸計。京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天。至於金鑢,本以憸邪之徒,投入妖陰之藪。招呼容接,爛熳同歸,往復訛,視若同胞者渠,去來和應,互相連肚者渠。及夫發告之共議,益見情迹之莫掩,與彝天一而二,二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命。而第念渠輩,雖是幺麽白徒,而亦簪纓之裔也。其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮。在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者,且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,決正典刑,其餘徒黨,亦令嚴鞫處斷,以折奸萌。答院曰,不允。
江原監司南公轍疏曰,伏以臣姿本庸陋,才又劣下,尋常百執事之任,猶懼不能對揚其萬一。況藩臬重寄,固無論大小閑劇,亦自有一方之責,其所僨誤,自知無幸,而猥荷聖度天大,隨處曲庇,一事二事,無往非辜,而嚴譴纔速,恩恕隨降,中夜以思,自不覺感淚之被面而惶汗之浹背也。乃者又因元有朋査事,以致囚供葛藤,援引有人,在臣私義,亦何敢泯默已乎?蓋此査事,始因黃姓人之上言,依判下擧行者,而有朋所犯,關係甚重,臣固當嚴加推覈,趁卽修啓,而適値行部之未還,以致時日之遲延。疎虞慢忽,不善周思之罪,臣固有之,而至於元在明抵書云云,眞所謂有其事而無其實者。在明,於臣至親也,平居未嘗數數有書,而忽於今九月念後,自京抵書於臣,錄送有朋所托,而其書辭意,則不過曰從公行査,俾得無事云云,蓋出於顔私之所拘,而訟理之未悉。然而査事未出場之前,事體不當往復,故迄今屢朔,留其書不答,中間事實,如此而已,所惡乎書囑者,以其有聽言之實也。臣之査啓,初無一分顧藉之語,書到數日,旋因飭敎,卽爲封啓,日字俱在,雖欲受其干囑,得乎?此必出於罪囚惶怯中亂招,而聖鑑業已俯燭,臣何足費辭多辨也?第臣所處之職,則古所稱澄淸一路,私行折簡,一切不受之地也。今以私書一事,名登囚供,則將以何顔,復對長吏,彈壓列邑乎?嫌疑之際,不可以自己之無私,有所自解,而由前由後,溺職僨事之罪,合被大何。伏乞聖明,亟命遞臣藩任,仍令攸司,重勘臣罪,以爲奉職無狀者之戒焉。臣無任云云。答曰,省疏具悉。卿其勿辭察任。
己未十二月十三日辰時,上御誠正閣。諸承旨持公事入侍,大臣·備局堂上引見入侍時,行都承旨閔台爀,右承旨洪樂游,左副承旨兪岳柱,右副承旨崔獻重,同副承旨沈象奎,假注書申緯·呂東植,事變假注書南吉寬,記注官金景煥·承膺祚,行判中樞府事李秉模,左議政沈煥之,右議政李時秀,判敦寧府事鄭民始,漢城判尹金文淳,行禮曹判書李秉鼎,兵曹判書李在學,戶曹判書趙鎭寬,吏曹判書徐龍輔,知訓鍊院事徐有大,刑曹判書李義弼,行護軍李得濟·申大謙,刑曹參判李漢豐,吏曹參判李書九,開城留守金勉柱,副應敎李龜雲,以次進伏訖。上曰,承旨先爲進前,以次奏公事也。象奎讀奏慶尙監司申耆啓本,罪人孫仲伊陜川郡到配事,書判付訖。岳柱等以無公事先退。秉模等曰,數日日寒稍緊,聖體,若何?上曰,一樣矣。秉模等曰,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。秉模曰,今日是中宮殿誕辰也,臣亦來參候班,而下情不勝慶忭矣。上曰,今日朝候,寒事頗緊矣。秉模曰,自數昨已然矣。上曰,再昨夜日候,誠可異矣,予心懍惕,不容言喩。予之御極,今焉二十有餘年矣。點檢二十三年以來,實無一事做得者,每一循省,有愧于中矣。憂勤二字,自古有之,予常念念於此,以爲仰答天心俯循民情之道矣。顧今節序,乃是陽復之後,轟燁之爲異,雖與收藏之月有間,當此窮陰在陸之時,亦係氣候失節之一端,予所以懍然驚懼,惕然勉戒之心,豈或以是而少忽哉?予於是夜,達宵轉側,不省攸爲,以至明發矣。大抵入冬以來,日候過暖,無異深秋,曰寒時寒若,乃是常理,而今年則當寒而燠,其節候之失序,已切悶然,而日前之雪,冬後初見,故稍以爲幸矣。乃者轟燁,無異暑節,有非一時殷殷而止,此或以人事有所闕失,而上天之示警,若是其切耶?以予不敢暇逸之心,欲加勉勵之工,今因卿等之入參候班,未明求衣,待曙引見,竊欲以憂勤二字,爲一分自勉之道焉。秉模曰,聖敎如是,不勝欽仰矣。雷乃發聲,雖非其節,今此陽復之後,異於收藏之月,而憂勤之念,如是懇摯,消弭之方,無過於此矣。上曰,比年以來,災沴疊見,而今年則十月一朔,無事過去,故自入今月以後,憧憧之念,幸得稍弛,豈料隆冬之月,乃有此轟燁之異乎?予心懍惕,實難言諭。秉模曰,伏覩年前於十月雷異時,消弭之策,靡不用極,筵席下敎,縷縷懇惻,其所以驚惕之念修省之方,有足以仰格天心,轉災爲祥,臣等不勝萬萬欽歎矣。苟因災異之現,益懋消弭之方,則純陰之月,尙必有孚應之效,況此陽復之後,其所以感回上天者,必有其道矣。上曰,近年冬候,大抵過㬉,當寒不寒,如是失序。人能以精力誠心,勉勉做去,則或有感應天心,轉暖爲寒之理,而顧予精力,何能及此?匡輔之責,專在卿等。古則以一卿宰之誠力,尙能有消弭之效,傳之爲美談,今日卿等與登筵諸宰,俱有古卿宰二十分一之誠力,而合之爲一心,則必無愧於古人,而何患乎消弭之無其道乎?向於戊戌年,冬候甚暖,伊時則尙多言者,而近來朝著,緘默成風,未聞有以冬暖爲說者,良可歎也。予常夙夜憧憧,一念靡懈,三百六旬,無日安過,而春間所經,前所未有,夏秋以來,瘡痍未定,冬日乖候,又復若此,反躬自省,誠不知何以致此。而聞於齎咨官便,彼地則道路雪塞,有妨行役云,以此推之,冬候失節,惟我國爲然,尤豈非反常之甚乎?秉模曰,蘧伯玉,古之一賢大夫也,猶知四十九年之非,而況大聖人戒懼懍惕之心,豈或少忽於自勉之工耶?今此下敎中,惟我國爲然之敎,誠不勝欽仰贊歎之至矣。若於災異之現,輒以爲上天之示警,惟我國爲然云爾,而一政一事,以是心做去,則消弭之道,無過於此矣。煥之曰,聖心憂勤,二十年如一日,宵旰之念,獨勞於上,而臣等備位三事,無一承佐,居常恧蹙,靡所容措。災異之來,理所必至,第與收藏之月有異,故陳箚乞免,雖不敢遽然爲之,而惟伏望先自如臣無狀者,亟命斥退焉。上曰,卿所自引,必以不及古人,而卿等之不及古人,是誰之咎,是誰之責?專由於予一人之不及古人而然也。予若能及古人,則卿等,設或有不及處,亦豈有有愧古人之理乎?故相蔡判府,嘗引擧直措枉之訓,而勉戒于予曰,擧直固當爲務,而措枉之政,尤爲緊切云云矣。當寒之節,如是失序,無或以擧措失宜之故,致此謫見于上之擧耶?上天之載,至玄且遠,若以某事某事之應,指的爲說,則或近傅會,而警懼之心,不容不然,誠不知何以則能把持得好道理也。今人之於事務,終不能把得者,有若卜筮之不能自解。詩云太人占之,其所不能自筮而必令太人占之者,蓋由於不能自解故也。今人之不能把得於事務者,必緣於不及處不能自知而然也,必須用力於不及處,而較短量長,以執其一,然後方有做去之道矣。時秀曰,伏承下敎,擧直措枉,誠爲切要語。欲行措枉之政,當先瘝曠之類,而瘝曠之類,無如臣等者矣。惟伏望亟行措枉之政,則消弭之方,無過於此矣。煥之曰,措枉之政,豈是自上所以獨運者乎?天何言哉?四時行焉,四時之佐,卽臣等之責也。枉直之相雜,擧措之失宜,此莫非臣等之咎也。上曰,卿等何必過引?皆是予一人之責也。上曰,次對爲之。煥之曰,今日則判府旣入來,同爲次對,似好矣。上曰,原任大臣之入參次對,乃是先朝受敎也。近來則原任,多有不參之例,而今旣入來,仍爲同爲之,好矣。秉模曰,同參次對,雖有受敎,而旣有時相,則原任,只當預聞而已。煥之曰,咸鏡道獄案判付中,有諸路採金申禁事,後日籌坐爛商稟處之命矣。採金之禁,法意本嚴,而近來捨本趨末之弊,誠如判付中聖敎。抑末之政,實爲當今之先務,而抑末之中,採金尤當爲先務。蓋其惰不事農,遊食爲計之類,成群作伴,百計潛採,大而良田傷破,小而穿窬肆行,而此與銅銀等店之開礦採取有異,朝聚於此,暮聚於彼,去來惟意,合散無常,故營邑每以痛禁爲難,而此有不然者。一境之內産金之處,要不過數三處,爲守宰者,若不能各禁其境內,則官令,將何所行乎?本律則自有法典所載,而使之初不犯罪,惟在營邑,其所糾察,亦異於諸般奸僞之猝難摘發。嚴飭諸道,不能禁戢任他潛採之守令,劃卽論勘,匿不以聞之道臣,自廟堂,隨所及聞,另行懲一之典,則庶有補於朝家重農抑末之政。以此出擧條行會,何如?上曰,日前刑曹判付,略言之矣,此事不待兩言,而決在於許與不許。許採則賦其稅而通其貨,不許採則申禁而已,設令許採,有萬萬全攧撲不破之長策。顧今逐末之習,務本爲恥,欲行反本抑末之政,一邊頒示農政論音,一邊任他遊食射利,可謂當句不成說。卿於今筵,旣因詢問,力言禁之之當然,正合予意。自廟堂,申飭四都·八道,俾卽嚴飭管下守宰,各從境內禁斷。雖或有營邑之令前設店處,一切革罷,以其淘採之類,歸之南畝,而此後卿等,必考其效之如何,時加提飭,俾有申禁之實效,可也。出擧條命書九進前。敎曰,向以北關海尺之弊,特減本宮祭享時所納矣。近於內需司所屬摘奸之回聞之,則宮屬果無犯禁者,而營門所徵,多有貽弊之端云。莫重宮納之特許減等,蓋出深軫海弊之苦心,而營屬作弊,有倍於前云者,是豈成說?該道臣極爲無狀矣。時秀曰,該道臣事,誠萬萬不成說,不勝驚駭矣。煥之曰,關東海弊,纔有飭敎,而該道之又爲如是,誠甚駭然矣。時秀曰,該道則與關東,尤當自別,莫重所用,亦爲除減,而貽弊之端,乃出營屬,事之駭然,莫此爲甚矣。上曰,有司堂上,先爲退出,以本司行會,各別嚴飭,須以加斂數爻及年條久近,以至裨校輩作奸之狀,一一現納,無或與曾所入聞者一毫差爽之地。而該道臣,如欲生還鐵嶺,則此後各別擧行,更勿如前之意,詳細措辭,卽速下送,可也。如是則其所懲戢,必勝於一番推考而止矣。聖人之言曰,天何言哉?予常以體天行令之道,此等事付之有司,而近來營邑,不畏廟堂,亦係紀綱之一端,良可歎也。書九先退。煥之曰,古群山釐弊之方,更與諸宰相議,當以草記稟處,而阿耳·安興·加德三鎭事,三道帥臣之啓,纔已啓下,臣旣登筵,敢此仰達矣。阿耳鎭,則帥臣旣言久勤窠後,舊瘼已祛,鎭民安堵云,則今不必更議變通。至於安興·加德兩鎭,則雖以兩帥臣狀辭觀之,其所論列諸條弊端,皆由於邑倅之侮蔑鎭將,邑屬之侵漁鎭民,漸成痼弊,遂至難支云。鎭將元非該邑之屬官,況如安興之守城管餉,與他自別,而如是蔑視,亦關體例,道有道·帥臣,而邑倅·邑屬之貽弊,不能廉察操切,致煩朝令,屢變官制,則實有關於事體。臣意則爲先嚴飭道臣,往復帥臣,爛加商確邑鎭,務存體貌,無敢如前,以其擧行形止,俾卽狀聞事,分付,何如?上曰,依爲之。而守令雖三韓甲族,邊將雖贖良常賤,朝廷,當觀等威爵秩而已。近來諸道如許之弊,相續登聞,國而無紀綱,何以爲國乎?設有弊瘼之百倍於此,決難銷刻。安興·加德則後窠,爲先以文侍從及武臣別軍職及邊地已行中,差送,守令等不受節制者,使之直狀聞。其後更以久勤差送,又其後,以有地處者時時差送事,分付銓曹。阿耳·古群山,亦令間用此例,可也。出擧條上曰,此外如無可奏事,卿等則就座也。秉模等就座。民始曰,進上三曆所印鑄字,自戶曹,每十年一修改,而修改之時,略略補其闕遺,故新舊大小之字錯雜,印本不成樣,極爲未安。今番則一倂改造事,分付戶曹,何如?上曰,依爲之。出擧條在學曰,堂下武臣朔試射時,監察之兼帶軍門從事官者,例以兼帶應試,而本職旣是臺監,則雖或未滿矢數,不可循例施罰,揆以事體,宜有區處。此後則勿令應試,仍爲定式施行,恐合事宜,故敢此仰達矣。上曰,依爲之。出擧條在學曰,卽伏見北兵使狀本之啓下臣曹者,以高嶺僉使權逴之公廨營建城堞改築事,論列登聞,而結語則以不敢請賞爲辭矣。旣不請賞,則只以形止狀聞者,有違格例,未免屑越,該兵使李潤謙,推考,何如?上曰,依爲之。出擧條鎭寬曰,伏見備邊司甘結,則內需司粘連宣禧宮手本內,以爲本宮應下,乃是祭享所需,而苟艱莫甚,不可無拮据之道。在前宮所屬慶尙道金海所在蘆田一百四十結零,每結稅錢三兩五錢式,自官上納矣,至丁酉年,自戶曹還爲出稅。今若還屬本宮,則可爲一分補用之資云矣。今此公稅還屬之請,乃是本宮補用之需,則關係至重。臣何敢相持,而蓋此蘆田,本以量內漏卜之地,丁酉還出稅之時,屢度査啓,旣經筵稟而蒙允,則到今本曹,固當遵守成命,有難輕改,故敢此仰達矣。上曰,依爲之。出擧條鎭寬曰,時御所各司雨漏處,每於四季朔看審修改,而時値隆冬,依近例姑待明春擧行,何如?上曰,依爲之。出擧條鎭寬曰,五子登科人元最鎭歲錫米,依法典題給事,昨年歲末,自禮曹筵稟蒙允後,移文臣曹,故傍照八十以上歲賜米例,磨鍊入啓矣。單子未下,姑不得題給,而歲首賜米,又在不遠,敢此仰達矣。上曰,卽爲追給,自明年依例施行。卿旣兼帶禁堂,元永麟事,雖爲海民不卽疎放,其後如噎在中。卿於筵退後行會,使之給暇,過歲後還發配所,可也。出擧條上曰,元永麟,以海弊事被配之故,今番道臣之放未放修啓也,置之稟秩,誠爲得體矣。關東伯則放秩之多,殆近百人,甚爲駭然,而不特此也。向來分等之啓,太涉渾圇,亦豈成說乎?莅任以後,可罪之端,非止一再,而文淸夫人之篤老將往,亦爲關念矣。未知該道臣事,緣何而若是乎?煥之曰,此等事,必由於錯誤之致也。上曰,臺諫何不入來,而諫長則旣參候班,亦不登筵乎?樂游曰,諫長則雖入闕中,以今日異於他日,故不爲登筵,諸臺則皆懸病矣。上曰,今日次對,特命進定者,蓋出求助之至意,而諸臺之一竝不入,豈不可駭乎?諫長則旣入闕中,仍爲出去,尤豈成說乎?且於近日傳啓時,只出無城上所,而職在長官,一不詣臺,豈有如許道理乎?自明日,逐日詣臺,限今月傳啓,而無敢出姑停之意,各別嚴飭也。仍命書傳敎曰,京外殿最開坼日,賓對例爲頉稟,特使之進定於今日者何也?昨日則因大臣之堂參赴坐,不得爲之,今日則以候班入來,仍令來會,而未明求衣,待曙引見,一則欲聞匡救闕失也,一則欲聞裨益於民國之言也。予於御極二十三年,無一事之仰答天心俯循民情,而災沴疊見,憂虞溢目。觀於時令之不順軌,而天怒民怨,灼然若燭照。春間所經,甚於龍蛇,以至入冬而尤乖,當寒不寒,非時之雨,無異深秋氣候,夙夜戰恐,忘寢忘食者久矣。然而方寸之間,無感回孚應之誠,再昨夜轟燁,有非窮陰在陸之象,默數愆尤,無往非罪,和衣轉側,直到昧爽。苟非愚無知覺之下戶編氓,凌晨臨殿之本意,孰不揣知,而名之曰諫長者,自候班直歸私次,因是下僚諸臺,一齊懸病,是可使聞於鄰國乎否乎?鄰國則時令適宜之故,赴燕之行,齎咨之回,皆稱雪塞難通,而彼中之雪,爲域中之雨者,尤豈不反常之甚乎?然而職在三司之列者,膠守陽復前後之常例,側聽三日,無一人效一日之責者。不能導之使言,予固自反,在三司各盡己分之道,果盡分乎,不盡分乎?彼諫長者,一瞬頃驟躋內外,淸獻閻羅之个个。雖難責之於人人,而竝與入侍之玉堂,旣借前席之咫尺,而上自衮躬,中而時政,下而民事,緘口囚舌,不敢發一言,而隨諸臣退出,其可曰先正其有後乎?幸因大臣,以民事及禁採金等數條,有筵奏,雖免無聊,所謂三司者溺職,難免其責。推罷等典,眞所謂不屑之敎誨,竝不爲之,其委折,卽令該房,問啓於行公諸人,少警褎如之聰。仍敎曰,筵退後斯速問啓以入,而若或遲緩,則該房承宣,當嚴處,各別擧行也。仍命退,諸臣以次退出。
上在昌德宮。停常參·經筵。
洪樂游啓曰,都摠府啓曰,今日入直內三廳武兼禁軍及軍兵等,中日習射,請出標信。傳曰,知道。
洪樂游啓曰,御營廳將官來言,今日本廳軍兵,日次私習云矣,敢啓。傳曰,知道。
傳于兪岳柱曰,傳香承旨,馳詣宗廟·景慕宮,奉審摘奸以來。
傳于兪岳柱曰,諸承旨持公事入侍。
傳于沈象奎曰,詣臺臺臣入侍。
承旨前望單子入之,金祖淳落點。
以左承旨金祖淳牌不進罷職傳旨,傳于閔台爀曰,聞其病勢,難以行公云,許遞,前望單子入之。
承旨前望單子入之,金羲淳落點。
以寶劍望筒,傳于洪樂游曰,置之。未肅拜及懸頉摠管許遞,前望單子入之。
摠管前望單子入之,都摠管李祖承,副摠管徐瀅修落點。
兪岳柱啓曰,今此試官望中,時無職名人,令該曹口傳付軍職,何如?傳曰,允。
兪岳柱,以吏曹言啓曰,卽接通禮院牒報,則以爲明日殿座時,左右通禮,不可不備員,而右通禮韓致應,有拘忌不得進參,卽爲變通,以爲擧行之地云。通禮院右通禮韓致應段,改差,其代口傳備擬以入之意,敢啓。傳曰,知道。
兪岳柱,以禮曹言啓曰,卽見慶基殿守僕李光仁所志,則本殿臘享·正朝兩祭享香祝,官員一員,當爲前期祗受陪進,而參奉鄭胄煥,今方入直,令有闕未差,祗受無人云。莫重受香,不可遲緩,令有闕之代,卽令該曹口傳差出,以爲受香陪進之地,何如?傳曰,允。
吏曹口傳政事,以沈奎魯爲右通禮,崔崑爲慶基殿令。
兵曹口傳政事,副護軍鄭尙愚,副司果李英發竝單付。
傳于崔獻重曰,假注書申緯改差,前假注書李允謙仍察廳任。
兪岳柱,以弘文館言啓曰,校理高宅謙,旣有只推之命,卽爲牌招察任,何如?傳曰,允。
兪岳柱以禮曹言啓曰,因前忠淸監司李泰永査報,故縣監贈參議李義精,追配晉州彰烈祠,議于大臣稟處事,自臣曹草記允下矣。發遣郞廳,問議于大臣,則議政府左議政臣沈煥之,以爲故縣監李義精,晉陽之戰殉節事,其眞蹟,昭載于文淸公臣鄭澈所呈天使之文,而不得竝列於彰烈之祠享者何故歟?數百年前事,雖無可徵,然而當時贈職,伊後旌閭,實被聖朝褒顯之典,則到今特許配食於同時殉國諸臣之祠,以慰忠臣肸蠁之魂,兼副多士延佇之望,恐似合於樹風礪節之方矣云。右議政臣李時秀,以爲當壬辰島夷之猖獗也,湖·嶺諸郡秉義殉國之士,指不勝摟,而晉陽諸賢之精忠卓節,尤赫赫照人耳目,贈參議李義精,卽其一也,同時立殣之二十九人,竝列祠享,而獨義精不與焉。百年之公議可徵,一方之嗟惜已久。特許配食之典,允爲樹風之政云矣。大臣之議如此,上裁,何如?傳曰,依大臣議施行,可也。
兪岳柱,以禮曹言啓曰,因全羅監司趙宗鉉査啓,故召募使贈吏曹判書李廷鸞賜諡,議于大臣稟處事,自臣曹覆啓蒙允矣。發遣郞廳,問議于大臣,則議政府左議政臣沈煥之,以爲故召募使李廷鸞,守一城捍大寇,以障全湖千里,竟爲中興偉績,可稽于故相撰碑先正誌墓之文矣,奚但以邑人故老流傳咨嗟之說,取徵其奇蹟而已?今幸遇聖朝褒忠奬節,無微必闡,無幽必顯,合被特恩,許以賜諡,以酬其功,而係是重典,伏惟上裁云。右議政李時秀,以爲臣嘗稽臣先祖文忠公臣廷龜所撰召募使李廷鸞碑文,有曰,提殘兵守孤城,以却方張之賊徒,遂成中興之偉績,廷鸞之倡義樹勳,卽此可知。特許賜諡之典,實合褒忠之道,不必以爵秩之例贈爲拘,而節惠體重,伏惟上裁云矣。大臣之議如此,上裁,何如?傳曰,依大臣議施行,可也。
洪樂游,以都摠府言啓曰,都摠管李義弼,以刑曹判書,本曹坐起晝仕出去之意,敢啓。傳曰,知道。
洪樂游,以備邊司言啓曰,頃因全羅右水使林裁洙狀啓,古群山七條弊瘼回啓判付內,還作履歷窠事。言其舟師所關,則加德豈下於是,而何況安興之守城守餉,阿耳之邊地重鎭。言其體貌之所關,無些歇反復甚,而年前阿耳事,又非邑吏侵徵鎭民之比。三鎭,姑未還作是隱則,群山之獨擧,得無不均之歎乎?若於差遣之時,另擇其人,如或無髣髴可合之時,有地處武弁,時或通融錯擬爲有矣。須使萬頃之倅,聽節制於群山,該邑校吏之作弊於該鎭者,令鎭將,自斷推治,而所以節制之方,自本司,與兵判曾經道伯及武將相議,然後枚擧草記,仍成節目下送爲旀,勘籍段,亦依平薪例事,分付事,命下矣。鎭將之能擧其職,不係於履歷久勤之間,專在得人,而阿耳·安興,姑且仍舊,則該鎭之獨爲還作,誠甚斑駁。一依聖敎,此後差擬,隨時參錯,惟人是擇之意,分付該曹。至於節制一款,稽之掌故,參以諸議,亦無別般方便之策。苟使爲邑倅者,克去物我之私,能盡字牧之責,嚴束吏校,一視島陸,痛革從前之謬習,則固善矣。若或不然,則國家之所維持者,紀綱而已,官府之所管攝者,體統而已。該鎭雖曰久勤之窠,旣爲山北之獨鎭。且兼水軍之營將,管下各邑之呈公狀具牒報,節目自如。雖非舟師邑,墩臺瞭望,海洋譏察等邊情所關,如萬頃之爲地方官者,亦皆一聽其管轄,則衙門之尊,昔非不足,衙門旣尊,則地處之何如,不須較論。況吏校橫濫之習,邑鎭之所共痛禁,豈可坐視其侵困,而不爲之戢束乎?今不必別立科條,復加更張,惟當申明節目。凡有事關體貌罪犯誅求者,首校·首吏以下,自該鎭直爲推治,而邑倅之不知畏憚,反致乖激者,道·帥臣各別檢察,以爲啓聞論勘之地。諸般鎭瘼,營閫前已釐正,勘籍之依平薪例擧行,亦有成命,而惟分稅一節,未詳其便否之何如。卽見該水使林裁洙所報,則以爲該鎭結卜,鎭垈免稅條外,沙田陳廢,竝計爲二十結,而稅米都不過三十餘石。若以群山倉漕復米,區劃以納,則籍政·田政,更不相關於本邑云。數爻旣甚些略,事勢頗似穩便,亦令道·帥臣,往復商確,如無大段掣礙之端,竝與上項節制之方,成出節目,報本司施行之意,分付,何如?傳曰,允。竝與昨日擧條批答,謄關下送該道,俾卽定制遵行,可也。
洪樂游,以兵曹言啓曰,卽接慶熙宮衛將崔誡道牒報,則中日廳後中松二株,因風顚仆云,令該所,依例斫去之意,敢啓。傳曰,知道。
洪樂游,以兵曹言啓曰,宣部守三薦,參上武臣前銜作散人別取才,入格矢數·落仕年條·居住·薦名,各其名下,懸註以入之意,敢啓。傳曰,知道。
洪樂游,以壯勇營言啓曰,以南行宣傳官薦單子,傳曰,申綋則乃祖之孫,何待南行薦乎?除取才,壯勇·內禁兩衛中,先付額外,各別勸課事,命下矣。申綋先付額外壯勇衛,各別勸課之意,敢啓。傳曰,知道。
洪樂游,以訓鍊都監言啓曰,今十二月十五日春塘臺殿坐時,因兵曹節目,金虎門軍四十名,軍餉色軍二十名,待標信除出,把摠李喜大,哨官張鉉擧率領,挾輦侍衛,北營標下軍三十名,依定式除標信除出,入直千摠金益彬率領,集春門外把守,事畢後各還直所之意,敢啓。傳曰,知道。
左議政沈煥之,右議政李時秀等箚曰,伏以人臣之造朝也,凡可以導達忱悃,對揚休命者,書笏惟謹,禮也。況在至尊昧爽丕顯惕勵修省之時,上以補衮職,下以陳官簪,列于庶位者,皆有其責,而輔弼居先,臺省次之。昨者臣等,獲登前席,伏聞聖敎,反復乎天人相與之際,諄懇乎夙夜靡遑之意,憂時寒之不若,惕殷雷之太洩,亹亹數十百言,莫非責躬求助之苦心明旨,而臣等言無前定,聽如褎耳,只以草草策免之請,仰陳而退,相顧惶恧,餘汗霑背。際伏見責諭三司之敎,百回莊誦之餘,益不知所以自措也。彼中之雪,域內之雨,臣等愚迷,初未及消詳點檢,而乃殿下,丙枕輾側之中,戒懼也切,思量也熟,遠攬千里之外,近求方寸之間,至誠所格,庶徵靡忒,此便感回之機也。夜來寒威陡劇,冬令始嚴,夫捊鼓之應,如是其捷,則殿下所以仰答仁愛也,尤宜洞屬,而其所洞屬,亦必於人事上務合天心,件件整頓,物物磨礲,俾率其軌範,然後天視自我,天聽自我,雨暘燠寒,各以其時。以殿下對越之誠,其必有穆然而深念者,太平萬歲,臣等倍切顒祝矣。第伏念臣等不能一言對揚之罪,若不先正,實無以正朝廷,旣不能正朝廷,則厦氈憂勤,竊恐徒勞聖躬,徒費聖慮而已,其於轉移之實政,有何交涉哉?伏乞聖明,亟命有司,鐫改臣等中書之任,仍譴勘臣等不職之罪,以肅朝綱焉。答曰,省疏具悉卿等懇。昨筵之上下酬酢,不啻縷縷,予與卿等,實心勉勵,則必有實效,更有何餘意之未罄,復尋自引之箚乎?若此則但當別出無於例之別例,而徒歸於瀆而止,誠非所望於卿等者。旣呈之,不得不宣批,卿等安心視事。仍傳于崔獻重曰,此批答,遣史官傳諭。
己未十二月十四日辰時,上御誠正閣。諸承旨持公事入侍,詣臺臺臣同爲入侍時,行都承旨閔台爀,右承旨洪樂游,右副承旨崔獻重,同副承旨沈象奎,假注書申緯·呂東植,記注官金景煥·承膺祚,直閣金近淳,行大司諫金達淳,執義曺允遂,司諫朴崙壽,副應敎李龜雲,掌令金銑,獻納南惠寬,修撰南履翼,以次進伏訖。台爀讀奏平安監司韓用龜狀啓,渰死·爛死人等處恤典,令該曹會減事,書判付訖。上曰,大臣之以雷異陳箚,例於十月爲之,在前則或爲〈或〉否,而近來則有所定式。今若無論十月與否,一切爲陳箚之擧,則便成前例,故昨者亦有下敎於政院者。須以此意,載之政院謄錄,亦令玉堂,入於故事也。仍命書大臣箚批。仍敎達淳曰,言官如欲爲言,則豈無可言之事乎?凡事雖不可臨時强覓,而至於可言之事,若能預講,則豈有無可言之理乎?若有可言之事,詣臺陳啓,事例當然,至於章疏之煩陳,反歸猥褻之科矣。敢言不諱,雖其職也,而顧其爵則不過六品官也。近來則一番動駕後,輒以人事上語,登諸頭辭,煩奏疏章,事之猥褻,莫此爲甚矣。或於彈人之際,不無挾雜之心,則此等弊習,不可不痛祛。向來趙鎭井事,當施反坐,而姑爲置之矣,且以副應敎事言之,昨者下敎,雖不敢爲自引之端,至於隨衆登筵,有關事體矣。此玉堂新從下土,獲登前席,凡係民隱邑弊,守令賢否,必無無可言之理,而緘默爲事,終無一言,誠甚駭然矣。奏達之際,設有做錯,遠人生疎,庸何傷乎?嶺人素稱質實,大樸未散,故如是下敎矣。仍敎達淳等曰,今日則必須有言而退去也。又敎曰,副應敎事,去益駭然矣。今筵下敎,何等嚴切,而不爲退去,是豈成說乎?仍命書榻敎曰,副應敎李龜雲,何敢抗顔登筵乎?爲先遞差。龜雲先退。達淳等進前。上曰,前啓只擧末端也。達淳等曰,請亟寢罪人鄭致達妻出置罪名命釋之音,依前還發配所,仍令王府,快正典刑。上曰,不允。出擧條達淳等曰,請物故罪人德相,亟施孥籍之典。上曰,不允。出擧條達淳等曰,請逆賊尙喆,追施孥戮之典。上曰,不允。出擧條以下二行刀削履翼就座。達淳等曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。上曰,不允。出擧條達淳等曰,請夏賊子女,竝施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。上曰,不允。出擧條達淳等曰,請物故罪人國榮,亟施孥籍之典。上曰,不允。出擧條達淳等曰,請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人捧根脚,夬正王法。上曰,不允。出擧條達淳等曰,請承款後物故罪人九宗,亟施孥籍之典。上曰,不允。出擧條允遂曰,憲府則無傳啓矣。上曰,然則必須有言而就座也。如欲爲言,則豈無可言之事乎?至於近來所謂以實心行實政等語,反歸於應文備數之科,須思切實之言,可也。允遂曰,臣旣冒居言地,雖無求言之敎,苟有所懷,則豈欲不言,而可言之事,猝難思得矣。上曰,旣發言端,豈可未畢而退乎?然則似當有引避之擧矣。允遂曰,臣昏謬譾劣,言責重任,萬不近似,而久居匪據,居常愧恧,如負大何。及登筵席,亦未能出一言論一事,莫體求言之聖意,終未免泯默而退,滿心慙惶,無地自容。以此情踪,其何敢一刻蹲冒於臺次乎?請命遞斥臣職。上曰,勿辭。出擧條允遂請退待。象奎曰,執義曺允遂,一日再啓煩瀆,退待物論矣。上曰,知道。出擧條允遂先退。銑就座。達淳等曰,請金甲島爲奴罪人克觀,更令王府,嚴鞫得情,快正王法。上曰,不允。出擧條達淳等曰,請逆賊尙魯,亟施孥籍之典。上曰,不允。出擧條達淳等曰,請濟州牧定配罪人姜彝天,慶源府定配罪人金鑢,黑山島定配罪人金履白,亟令王府拿來,設鞫嚴問,其餘徒黨,亦令嚴鞫處斷,以折奸萌。上曰,不允。出擧條上曰,須思可言之事而陳奏也。達淳曰,臣以無似,冒居言地,求言之敎,如是懇惻,苟有所懷,則豈不對揚萬一,而百爾思量,實無可奏之語矣。上曰,司諫則有可奏之語乎?崙壽曰,誠有所懷,則豈待求助之敎,而屢回思索,實無目下切實之語矣。上曰,切實之語,何可必得乎?隨所思陳奏,好矣。崙壽曰,今年穡事,雖幸稍稔,荐歉之餘,民情賴以少安,此時懷保之責,專係守宰。卽聞唐津縣雇馬租名色,從民結收捧,至及於免稅之土云。邑例之如何,臣雖未能詳知,從前免稅之地,亦及收斂之擧,則以此觀之,謂以民食之稍裕,外此諸邑,憑藉前例,濫加收斂等弊端,難保其必無。請令廟堂,行會諸道,另加申飭。上曰,依啓。出擧條上曰,此外有欲言事者乎?銑進伏。上曰,憲臺若欲陳啓,則當於院啓未奏之前爲之,而該臺則院啓旣奏之後,始爲進前,有違格例矣。樂游曰,臺啓體重,自有其例。掌令金銑,如有所懷,則當於府啓時陳奏,而乃於院啓之後,始爲進前者,大失臺體,不可無警。推考,何如?上曰,依爲之。出擧條銑曰,臣愚迷譾劣,淸朝耳目之任,萬不近似。猥登筵席,全昧格例,憲臣旣出,院啓未畢之前,進退顚錯,至有承宣請推之擧,壞損臺體,惶恧無地。以此情踪,其何敢一刻晏然於臺次乎?請命遞斥臣職。上曰,勿辭亦勿退待。出擧條仍命退,諸臣以次退出。
上在昌德宮。停常參·經筵。
還內後,內閣·政院·玉堂·藥房口傳問安。答曰,知道。
藥房都提調李時秀,提調金文淳,左承旨洪樂游啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
徐英輔啓曰,行大司憲宋煥箕,持平金驥燦·金圭夏在外,掌令閔命爀·金銑牌招啓辭未下,執義曺允遂引避退待,監察茶時之意,敢啓。傳曰,知道。
傳于金載翼曰,吏·兵房承旨,持殿最入侍。
傳于鄭尙愚曰,侍衛軍兵毛具。
承旨前望單子入之,李晩秀·李書九·李益運·鄭尙愚·徐有聞·徐英輔落點。
以前承旨閔台爀·洪樂游·兪岳柱·金羲淳·崔獻重·沈象奎等禁推傳旨,傳于徐英輔曰,日寒如此,滯囚宜念,飭亦可謂施矣,都承旨外,竝分揀。
以宣惠廳郞廳宋持敬·李舒永·尹光心拿處傳旨,傳于徐英輔曰,分揀。
以事變假注書望筒,傳于金載翼曰,前假注書弼聖賚仍察。
承旨前望單子入之,金載翼落點。
備邊司,以申大偀爲北兵使。
吏曹口傳政事,掌樂主簿沈周賢,司宰僉正成光默相換。
傳于李晩秀曰,都承旨入侍。
以吏曹坐不坐單子,傳于金載翼曰,陞降坐起,明日爲之云,政官待開門牌招開政,亞銓差代,待下批牌招,同爲擧行。
鄭尙愚啓曰,兵曹郞廳來言,北兵使下批政事,取稟。傳曰,政命已下,明日政下批,可也。
以慶尙左兵使李普漢啓本,三鎭營將別考治績能否後錄狀聞事,判付內,啓下兵曹爲旀。獄鐶,豈近手之物乎?該鎭營將事,登聞久矣,欲待貶目而處之,觀此狀啓,猶不全諱,則考績書上,何也?該帥臣,事當嚴勘,爲念當歲迎送,姑爲參酌,無敢顧籍據實狀聞事,各別嚴飭行會,俾圖贖罪之方爲良如敎。
以平安兵使李儒敬褒貶啓本,判付內,啓下兵曹爲旀。士夫邊將之治績瞭然者,極爲可嘉,此等之人,依定式,自其處隨卽差除道內守令然後,可以信令,亦可以勸他,待滿瓜一一收用事,卿等着念爲良如敎。
以全羅右水使林栽洙狀啓,管下邊將今秋冬等褒貶,以本道觀察使趙宗鉉情勢難安,不得同議,限內不得封進事,傳于金載翼曰,道啓旣封,則此狀啓,何可捧入乎?當該承旨推考,此狀啓還下送。
鄭尙愚,以備邊司言啓曰,考課事體,至爲嚴重,奏御文字,尤宜敬謹,而今秋冬等典獄署官員等褒貶啓本,只書題目,不塡等第,大欠審愼之義,誠極未安,該磨勘之刑曹堂上,竝施罷職之典,仍令政院稟旨差代,以爲改磨勘入啓之地,何如?傳曰,允。明日政差代,待下批,令政院牌招,使之磨勘,可也。
徐英輔,以義禁府言啓曰,卿宰禁推,該府草記,待批下捧供,載在大典通編矣,時囚罪人閔台爀,係是宰臣,敢啓。傳曰,駭然甚矣,何必索言?飭則似施,削職放送,以尊朝儀,以嚴筵體。南吉寬,可謂一而二,然而日寒如此,校書子館施行放送,可也。
李書九,以禮曹言啓曰,今此本曹秋冬等褒貶時,成均館直講張至冕,謂以呈旬,不爲參謁,以本館褒貶之不爲,雖不得等第,不可置之,令吏曹,中考施行,何如?傳曰,知道。
金載翼,以吏曹言啓曰,曹所屬尙瑞院官員等矣今己未年秋冬等褒貶等第,當爲磨勘,而直長朴宗雨,與本曹參議臣尹光普,有娚妹應避之嫌,不得同爲磨勘之意,敢啓。傳曰,知道。
李晩秀,以戶曹言啓曰,本曹郞廳及所屬各司官員今己未秋冬等褒貶,依前例磨鍊以入,而內贍寺,因提調有故,不得磨勘之意,敢啓。傳曰,知道。
李晩秀,以戶曹言啓曰,本曹所屬各司今己未秋冬等褒貶磨勘之際,司䆃寺啓本中一字誤書,擦改之意,敢啓。傳曰,知道。
李書九,以禮曹言啓曰,宗廟署·各陵殿園墓·景慕宮·本曹郞廳·奉常寺·內醫院·司譯院·四學童蒙敎官·通禮院·典牲署·東西氷庫·東南活人署·掌樂院·典醫監·禮賓寺·圖畫署官員等今己未年秋冬等褒貶,等第以入,而社稷署·弘文館·藝文館·春秋館·觀象監·承文院·成均館·惠民署·東南關王廟官員等褒貶,各其司領事·提調及堂上有故,不得一時磨勘之意,敢啓。傳曰,知道。
李書九,以弘文館提學意啓曰,今秋冬等本館褒貶,當爲等第磨勘,而以領館事不備,限內不得爲之之意,敢啓。傳曰,知道。
鄭尙愚,以兵曹言啓曰,本曹今己未年秋冬等褒貶等第,磨鍊以入,而曹所屬軍器寺官員等去春夏等褒貶,其時官員,已多遞易,依例蕩滌,訓鍊院官員等褒貶,因本院堂上有故,不得一體磨勘之意,敢啓。傳曰,知道。
鄭尙愚,以兵曹言啓曰,本曹今己未年秋冬等褒貶啓本中,刀擦一處之意,敢啓。傳曰,知道。
鄭尙愚,以訓鍊都監都提調意啓曰,今己未年秋冬等褒貶,磨勘以入,自甲寅年秋冬等至今年春夏等褒貶,亦當追磨勘,而其時從事官·將官,已多遞易,依例蕩滌之意,敢啓。傳曰,知道。
鄭尙愚,以訓鍊都監都提調意啓曰,今此把摠·哨官啓本中,刀各一處之意,敢啓。傳曰,知道。
鄭尙愚,以禁衛營都提調意啓曰,本營從事官及諸將官今己未秋冬等褒貶,磨勘以入之意,敢啓。傳曰,知道。
鄭尙愚,以御營廳言啓曰,今己未年秋冬等褒貶,依例磨勘以入之意,敢啓。傳曰,知道。
鄭尙愚,以壯勇營都提調意啓曰,本營從事官及諸將官今己未秋冬等褒貶,磨勘以入之意,敢啓。傳曰,知道。
鄭尙愚,以壯勇營言啓曰,本營諸將校各哨色頭目軍及統首等今己未秋冬等勤慢,磨勘以入之意,敢啓。傳曰,知道。
鄭尙愚,以濬川司都提調意啓曰,本司都廳及郞廳今己未年秋冬等褒貶,等第磨勘以入之意,敢啓。傳曰,知道。
李書九,以耆老所言啓曰,本所堂上,多有身病,無參坐之人,今己未秋冬等褒貶,限內不得磨勘之意,敢啓。傳曰,知道。
鄭尙愚,以敦寧府言啓曰,府郞廳等今秋冬等褒貶等題,當爲磨勘,而以領事未差,不得爲之之意,敢啓。傳曰,知道。
鄭尙愚,以忠勳府言啓曰,本府今己未年秋冬等褒貶,當爲磨勘,而有司堂上不備,限內不得爲之之意,敢啓。傳曰,知道。
鄭尙愚,以中樞府言啓曰,本府郞廳及醫員·錄事等今己未年秋冬等褒貶,當爲等第,而領中樞府事臣金憙,以在外,限內不得磨勘之意,敢啓。傳曰,知道。
鄭尙愚,以宣惠廳都提調意啓曰,本廳郞廳等今己未年秋冬等褒貶等第,磨勘以入之意,敢啓。傳曰,知道。
徐有聞,以工禮言啓曰,本曹郞廳今己未年秋冬等褒貶及屬司尙衣院·掌苑署·造紙署·瓦署官員今己未年秋冬等褒貶,合五度磨勘以入,而屬司繕工監·典涓司今己未年秋冬等褒貶,因該監提調有故,限內不得磨勘之意,敢啓。傳曰,知道。
己未十二月十五日辰時,上御春塘臺。日次儒生殿講,抄啓文臣親試,宣傳官射講,藥房入診,吏·兵房承旨持殿最,各司久任郞廳入侍時,藥房都提調李時秀,提調金文淳,左承旨洪樂游,假注書呂東植,記注官金景煥·承膺祚,行都承旨閔台爀,右承旨兪岳柱,左副承旨金羲淳,右副承旨崔獻重,同副承旨沈象奎,以次進伏訖。時秀曰,寒朝臨殿,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。命試官行禮。羲淳承命,分付引儀,引試官以下,入就拜位,唱行禮。親試試官,檢校提學鄭民始,行禮曹判書李秉鼎,原任直提學鄭大容,直提學李晩秀,檢校直閣徐榮輔,殿講試官,行禮曹判書李秉鼎,吏曹參議尹光普,副司果尹序東,修撰南履翼,射講試官,行護軍李得濟,申大謙,以次入就拜位,行禮訖,陞殿進伏。命時秀就座開講。幼學沈源祖等以次應講。羲淳讀奏抄啓文臣入門單子十二人。命入懸題紙。晩秀擎懸題紙進伏。命書御題七言四韻律詩二之日鑿氷沖沖,限午時押氷。象奎擎出懸顯訖。命書榻敎曰,假注書李允謙罪名分揀。賤臣承命出傳,假注書李允謙進伏。上曰,傳敎承書之時,擧措駭然,都承旨事,誠不成說矣。且以諸承旨事言之,殿座旣有命,則事當差早開門,趁卽待令,而日高已久,始爲來待,筵席周旋,俱極顚錯,誠甚駭然矣。仍命書傳敎曰,不能周旋之諸承旨,一竝禁推,台爀等退出。象奎曰,不能周旋之諸承旨,一竝禁推事,命下矣。依定式遞差傳旨捧入,何如?上曰,依爲之。出擧條命書榻敎曰,承旨前望單子入之,待下批牌招,先入侍後謝恩。賤臣承命出傳,行都承旨李晩秀,行左承旨李書九進伏。上曰,新授承旨牌去來,何其遲滯也?嚴加催促也。賤臣承命出傳,回奏曰,牌去來姑未齊到,而右承旨,則以拘忌不進云矣。上曰,違牌承旨許遞,前望單子入之,待下批,先入侍後謝恩。出榻敎仍敎曰,牌去來更加催促也。賤臣承命出傳,右承旨金載翼,左副承旨鄭尙愚,右副承旨徐有聞,同副承旨徐英輔進伏。命書傳敎曰,承旨房仍,左承旨爲禮房,左副承旨爲軍士房。命書榻敎曰,領府事家,遣御醫持藥物看病。上曰,周旋顚錯該注書事,極爲駭然矣。仍命書榻敎曰,假注書南吉寬,爲先汰去,令該府拿問嚴處。吉寬退出。命書榻敎曰,日次儒生殿講試官,以抄啓文臣親試試官加差。仍敎曰,加差試官,則分所捧講,可也。仍命書榻敎曰,副司正洪命周,檢閱李存秀,副正字尹致永,假注書權察。賤臣承命出傳,命周等進伏講所。上曰,日次應制,當於泮中製進,史官一員,持此御題,與泮郞進去泮中,各別檢飭,捧券以入,可也。允謙擎御題,承命出去。命行宣傳官射講。命書榻敎曰,各司久任郞入侍。賤臣承命出傳,與奉常正金晦彬,判官金熙華,兵曹正郞柳畊,刑曹正郞南寅老,戶曹正郞李靖模·金箕應,漢城主簿李奎南,司僕僉正金履錫,判官韓大裕,主簿申大羽,成均典簿李敬參,訓鍊都監郞廳趙得永·金秀臣·任光白·金履恭·金宅和,御營郞廳徐翼淳,禁衛郞廳李石求,宣惠廳郞廳徐簡修·宋持敬·李舒永·尹光心,掌樂主簿沈周賢,宗廟署直長黃仁紀,軍資直長辛景愈,廣興奉事金直行,備邊司郞廳權友仁·李乘運·李亨謙·尹敏東·李思秀·金麟鍾·鄭宅和·鄭魯誠偕入進伏。仍命進前。晦彬進奏職姓名。上曰,職掌遺在,竝除之,只奏所懷也。晦彬曰,無所懷矣,仍退出。熙華進奏職姓名,命奏所懷。熙華曰,本寺有六燭七燭八燭名色,當初制作之義意,雖未知如何,而各陵祭享及宗廟薦新時所用六燭,因先正臣宋浚吉所啓,以小蜜燭代用,神室移還安告祭所用六燭,肅廟朝,以煙氣漲滿,室窄難容,依文廟兩廡例,亦以小蜜燭代用,而外山川及七祀祭,則依舊例以六燭七燭用之,故行祀之際,旣不光明,無風之日,亦多自滅,燃之數寸,煙燼滿席,誠不無欠精之慮。至於八燭,則蓋爲大享笏記傳唱時用之者也,雖以存羊之意,至今封進,而異於常用燭品,無以明火,故守僕輩,亦以蠟燭,私自換用,事之欠誠,莫過於此。此後則外山川及七祀祭用六燭七燭,大享時亦用八燭,竝依神室告祭例,以小蜜燭代用,恐合事宜本寺提調臣徐龍輔,曾以六燭事,有所陳達,未及出擧條矣,及今備局事例釐正之前,定式施行,似好,故敢此仰達矣。上曰,六燭七燭八燭等名色,雖在典例,其光則明暗判異,所費則亦無異同,況於各陵祭享及宗廟薦新時所用,間因先正之建白,亦旣換用蜜燭,且況體貌與事面之所重,下於太廟各陵諸處,尤不必持難,不待爾之所奏,欲爲釐正者,久矣,此後依此定式施行,可也。出擧條畊進奏職姓名。命奏所懷。畊曰,臣於本曹留置木同事,竊有愚見,敢此仰達矣。封不動木中,爲雨漏所腐傷者,合爲二十餘同,而備充封留之數,視若無用之物,其在用舊蓄新之道,換用於行用條中,恐爲無妨,而但其間間朽破者,難以全疋用下矣,朔下及雜上下時,每用連尺之木,一朔殆過數十餘匹,臣意則,就腐傷木中擇其完好處,計尺而用下,其餘尺寸之朽,自歸無用,而總計數十同內欠縮,似亦不少,此則逐年充上,庶不失封留元數,與其畢竟無用之物虛數留置,無寧裁節而適用,俾有封置之實效,恐合便宜變通之道矣。上曰,依爲之。出擧條寅老進奏職姓名。命奏所懷。寅老曰,本曹大小公費,甲申釐正後,以贖錢,每朔上下,自有定數矣,其後漸致增加,今則一朔用下,不啻屢倍於元定之數,贖錢本非恒有,公費便成應下,而如當急時公役,則曹儲每患不足。臣意則,甲申節目後增加者,更爲釐正,使曹用有限,則此弊庶可矯救,而流來謬規,猝難裁抑,敢此仰達矣。上曰,甲申釐正時,爲小民必欲釐弊之聖敎,尙亦仰覩而承聆者,今聞,其後用度不節,取用於贖錢者,果然云,豈不有違於特下御用甲冑價米以補料窠之法意乎?爾之所奏甚是,以爾差定釐正郞廳,諸堂眼同擧行後,草記,可也。出擧條靖模進奏職姓名。命奏所懷。靖模曰,本曹米儲,自來不足,別營放料之時,縮條夥然,在前則,以嶺南換貿米補用矣,換貿罷後,他無變通之道,敢此仰達矣。上曰,此外無他可奏之事乎?靖模曰,無之矣。箕應進奏職姓名。命奏所懷。箕應曰,臣待罪屬耳,曹中事務,不知頭緖,而該掌版籍,卽是田賦所在也,竊於陳田一事,不無區區所懷。近年以來,諸路田案之漸就紊亂,全由於陳起之相蒙,以至年久未蒙永頉者,混入於各年新災,泥生已屬完起者,潛消於流來舊陳,奸竇日滋,經用日縮,目下改量,誠爲急務,而經界大政也,得人最難,民弊不少,雖在連豐之歲,有難輕議徧擧。臣意則,且就年久未蒙頉及流來舊陳之地,按簿踏驗,另行査櫛,刊落災頉,釐正實摠,則量案不必盡改,而田政庶可少整,雖曰一時之便宜,亦爲民國之大益,故敢此仰達矣。上曰,問于度支長,可也。出擧條奎南進奏職姓名。命奏所懷。奎南曰,升斗衡尺,自有定制,故都下市民,每當新造之時,校準於本府烙印以給,而市上所用,猶有差殊之別,至於外邑,邑邑異制,一邑之內,各處場市,亦各不同,其低昴盈縮之際,巧賈暗售其利,愚氓反受其害。臣意則,嚴飭該署及各道市廛,所用升斗衡尺,使之校準於各其官府,各官府則,取準本府,以爲一定之制,似好,故敢此仰達矣。上曰,此非煩奏之事,更有可達之事乎?奎南曰,全羅道山川祭享香祝,例以本府書吏陪進,而香祝之大路陪行,自是堂堂之法意,本道香祝,以小路作行者,極爲未安。蓋大路則,由京畿果川·忠淸道稷山·全羅道礪山,到全州,小路則,由京畿始興·忠淸道平澤·全羅道咸悅,到全州,以小路譬大路,其迂回殆近百里間,多險津峻嶺,如値潦水,道路不通,莫重香祝,往往有過限不及之弊,事之悚悶,莫此爲甚,參之體例,論以事勢,固不可因循襲謬,此後則遵大路陪進之意,定式遵行,似好,故敢此仰達矣。上曰,只於霖雨之時闊狹,以爲兩便之地,可也。出擧條履錫進奏職姓名。命奏所懷。履錫曰,各牧場點馬,久不爲之,馬政疎虞,虛實相蒙,自明秋鱗次點閱,以重馬政,似好矣。上曰,不必出擧條矣。大裕·大羽進奏職姓名,以無所懷,退去。敬參進奏職姓名。上曰,泮郞則進去泮中,檢飭儒生,可也。敬參退出。得永進奏職姓名。命奏所懷。得永曰,本局砲保所納中,忠淸道韓山等七邑,本是苧産之地,保人身布,以苧布上納,載在事目,而該道該邑,輒請代錢,便成近例,今若以本色準捧,則不無害及小民之慮,每以代錢許納,則亦非遵行事目之道。臣意則,一依他邑例,以價布代納,則在該邑可以省弊,在本局不患違式,而事係釐正,敢此仰達矣。上曰,退與該大將相議也。光白進奏職姓名。命奏所懷。光白曰,臣所掌,卽銃劍弓箭,而其中略有修補之事,此外則別無所懷矣。命退去。履恭進奏職姓名。命奏所懷。履恭曰,本局折授火田,在於江原道春川地,而近來士夫及土豪,多有廣占山地之弊,所捧之稅,因此減縮,此後則火田場內,毋占山地之意,嚴飭該道,似好矣。上曰,此非煩奏之事,退去也。宅和進奏職姓名。命奏所懷。宅和曰,餉穀之春夏上納,自是法例,而或有拖至秋冬之時,守令及船人等處,各別嚴飭,似好矣。上曰,此非煩奏之事,退去也。翼淳進奏職姓名。命奏所懷。翼淳曰,無所懷矣。石求進奏職姓名。命奏所懷。石求曰,無所懷矣。簡修進奏職姓名。命奏所懷。簡修曰,甲午婢貢及己酉高陽軍保減罷代,自廟堂,區劃各道錢木,已爲給代矣,其中湖南右水營休番木代錢七百餘兩,稱以營儲枵然,不爲上納者,已至六年,而均廳之給代則自如,捧上如是減縮,事甚可悶,合有變通充代之道,故敢此仰達矣。上曰,惠堂之意,如何?宣惠廳堂上金文淳曰,近年以來,左右水營休番木元數,漸益減縮,不但本廳給代條之勢難上送,此外各處應下,亦甚苟艱云,京外事勢,俱極可悶,毋論其樣耗米,每年限一千石,令本道監營,趁卽劃給兩水營,俾免不足之數,恐合事宜,故敢此仰達矣。上曰,依爲之。出擧條周賢進奏職姓名。上曰,向筵旣奏所懷,不必更陳矣。仍命書榻敎曰,掌樂主簿沈周賢,閑司僉正中,令該曹口傳相換。仁紀進奏職姓名。命奏所懷。仁紀曰,無所懷矣。持敬進奏職姓名。上曰,同是惠郞,則徐簡修之進前奏事已久,而他郞則不循班次,今始進前,誠爲可駭矣。仍命書榻敎曰,宣惠廳郞廳宋持敬·李舒永·尹光心,竝拿處。景愈進奏職姓名。命奏所懷。景愈曰,近年以來,收租減縮,本監所劃之穀,每患不足於放料之數,歲末以後三四朔,則不得不貸用於他倉穀,故處所移易之際,斛量傳授之時,穀簿自致欠縮,事勢亦有掣礙。臣意則,若以其貸用之數,預爲劃下,則穀簿損益,實與貸用無別,而從前弊端,似可永除,故敢此仰達矣。命戶判進前,敎曰,該郞所奏,卿意以爲如何?戶曹判書趙鎭寬曰,該監所劃之每患不足,亦事勢之所不免,今此加劃之請,似難施矣。上曰,然則非出擧條之事,退去也。直行進奏職姓名。命奏所懷。直行曰,倉底小民,牟利爲事,防納畿邑稅米,米色麤劣,每致愆期,故自今爲始,自地部嚴關畿營,申飭列邑,使其監色,直爲來納,勿給江民,而若復如前防納,則該倅及監色,隨現重勘,似好,故敢此仰達矣。上曰,此爲判堂一號令間可禁之事,何敢煩徹乎?如是而不能禁斷,竝與判堂,當難免其責矣。出擧條友仁進奏職姓名。上曰,備郞則竝爲退去也。諸郞以次退出。書九曰,戶曹正郞李靖模,訓鍊都監從事官任光白·金履恭,御營廳餉色從事官徐翼淳,所懷奏達,俱涉屑越,事體所在,殊甚未安,推考,何如?上曰,依爲之。出擧條命入褒貶啓本。載翼等以次讀奏,書判付訖。載翼曰,卽伏見諸道今秋冬等褒貶啓本,則平安前監司韓用龜,守令無一人居中居下,全羅監司趙宗鉉,咸鏡監司具㢞,守令無一人居下,殊無嚴明殿最之意,該道道臣,竝推考警責,何如?上曰,依爲之。出擧條尙愚曰,卽伏見諸道今秋冬等褒貶啓本,則京畿水使李文爀,平安前監司韓用龜,慶尙監司申耆,慶尙左水使金爀,邊將無一人居中居下,江華留守洪明浩,平安兵使李儒敬,南兵使崔景岳,邊將無一人居中居下,殊無嚴明殿最之意,竝推考警責,何如?上曰,依爲之。出擧條上入御小次,命諸臣食代。少頃,出御陞座。有聞讀抄啓文臣收券單子十二人。命入試券。上敎時秀等曰,考講之際,必須致意,勿以音讀間錯誤爲拘,而歸重於文義答對,毋失實才之地,可也。宣傳官射講訖。命書傳敎曰,命令不可不信。向筵,以宣傳官計劃,射講日處分言之矣,今日日氣極寒,雖不拿入,處分豈可無端勿施乎?元戎重任也,壯帥首營也,何敢諉罪於老衰之禁將新登壇之兩帥乎?先時不能禁斷,報兵曹後時,不能方便於登徹,仍以置之,何以戢他?雖今日罷明日敍,一番處分,在所不已,壯勇大將申大顯,訓鍊大將李漢豐,竝罷職。上曰,壯勇大將·訓鍊大將罷職之代,各其營都提調摠察,從事官發牌聽傳敎,左邊浦盜大將申大顯罷職之代,右邊大將兼察,牌招聽傳敎,竝姑勿出代。出榻敎賤臣承命出傳。考講訖,命時秀等先退,修入榜目。命書榻敎曰,計劃文武臣頒賞,今日爲之,抄啓文臣進箋,亦於宣賞處,所當親受,該房知悉。仍敎曰,頒賞及進箋節次,令各該司,斯速擧行事,分付也。賤臣承命出傳。引儀引計劃文武臣,入就拜位,宣賞如儀訖。引儀唱進箋,抄啓文臣跪進箋如儀訖。通禮跪啓禮畢。引儀引文武臣退出。命兵判進前。兵曹判書李在學奏曰,昨日副摠管落點,以徐瀅修頒布,而瀅修不入於前望中,故敢此仰達矣。上曰,然則勿施,口傳差代,可也。出擧條命侍衛引出。通禮跪啓乘輿,上降殿乘輿,入靑陽門,由明光門·明政門·永淸門,入交泰門還內。諸臣以次退出。
己未十二月十五日申時,上御便殿。都承旨入侍時,行都承旨李晩秀,假注書李允謙,記注官金景煥,記事官李存秀,檢校直閣沈象奎·金近淳,以次進伏訖。上御考應製儒生試券。命書傳敎曰,上齋生製述比較五人待令,其餘入格儒生,更待下敎待令事,分付。仍敎曰,比較儒生五人,待開門,成均館久任郞廳率領,待令於宣仁門外事,分付。賤臣承命出傳。御考訖。仍命退,諸臣以次退出。
上在昌德宮。停常參·經筵。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
徐有聞啓曰,執義曺允遂,當爲處置,而大司諫金達淳,獻納南惠寬,旣已詣臺,不爲處置,直爲出去,事甚未安,推考警責,何如?傳曰,允。
傳于金載翼曰,下直守令留待。
傳于徐英輔曰,禮房承旨入侍。
傳于李晩秀曰,都承旨入侍。
傳于徐英輔曰,同副承旨入侍。
傳于徐英輔曰,欲待貶目封啓後處之矣,樂安査事,何可置之依違之中乎?該倅,令該府拿問,以爲斯速出場之地事,分付。
吏曹口傳政事,吏曹參判李書九,仍任事承傳。
兵曹口傳政事,以李東植爲副摠管。
有政。吏批,判書徐龍輔進,參判李書九進,參議尹光普進,左承旨金載翼進。以趙弘鎭爲承旨,李寅采爲正言,金銑爲校理,李祖源爲右參贊,趙尙鎭爲知敦寧,李祖承爲刑曹判書,鄭大容爲禮曹參判,李尙度爲刑曹參判,李得濟爲左尹,李魯春爲禮曹參議,兪岳柱爲兵曹參議,徐美修爲刑曹參議,林最遠爲濟用判官,李承運爲監察,李沖彬爲慶源府使,兼鏡城府使單申大偀。
再政。左參贊單李祖源,右參贊單黃昇源,兵曹參議單申獻朝,兵曹參知單兪岳柱。
兵批,判書李在學病,參判金履翼病,參議未差,參知申獻朝入直進,左副承旨鄭尙愚進。大護軍徐邁修·李祖承,竝單付,僉知單張夢說,北兵使單申大偀,護軍李益運,副護軍李敬五·李殷模·金祖淳·洪樂游·兪岳柱·金羲淳·崔獻重·沈象奎·趙文彦·沈默之,副司直李龜雲,以上竝單付。
金載翼啓曰,新除授承旨趙弘鎭,卽爲牌招,何如?傳曰,允。
徐有聞啓曰,執義曺允遂,引避退待,已至經宿,尙未處置,事甚未安,除在外外,呈告人員,竝卽牌招,以爲處置之地,何如?傳曰,允。
徐有聞啓曰,行大司憲宋煥箕,持平金圭夏·金驥燦在外,掌令閔命爀·金銑牌不進,執義曺允遂引避退待,監察茶時之意,敢啓。傳曰,知道。
金載翼,以吏批言啓曰,今日政廳,考見諸道褒貶啓本,則竹山府使韓光迪,以事或率爾爲目,長興府使朴孝晉,以或損前譽爲目,襄陽府使鄭宅東,以久當手熟爲目,明川府使金憲柱,以戢校或疎爲目,漣川縣監李聖濂,以庖禁宜嚴爲目,熊川縣監李源龍,以勉在剛克爲目,機張縣監具興遠,以謗奚盡信爲目,則宜置中考,而置諸上考,殊無嚴明殿最之意,四道道臣,推考警責,竹山府使韓光迪,長興府使朴孝晉,熊川縣監李源龍,竝罷黜,襄陽府使鄭宅東,明川府使金憲柱,漣川縣監李聖濂,機張縣監具興遠,竝中考施行,何如?傳曰,允。
金載翼啓曰,吏曹陞降草記,五道道臣,當爲推考,而以四道誤書,臣之矇然捧入,不勝惶恐,推考傳旨,以五道道臣捧入,而當該吏曹堂上,不可無警,推考,何如?傳曰,允。
金載翼,以吏批言啓曰,昌平縣令金相夔,積城縣監李彦熙,俱以六年窠守令,三次居中,其不治可知,安奇道察訪李圭延,兼金郊道察訪李夢龍,俱以三十朔窠,兩次居中,全羅道都事金夏璉,以十二朔窠,兩次居中,竝依例罷黜,禮賓寺主簿洪樂佑,活人署別提康晉成,童蒙敎官兪漢宰·李禎國,俱以三十朔窠,兩次居中,竝依例罷職,何如?傳曰,允。
金載翼,以禮曹言啓曰,來庚申正月初一日正朝朝賀方物,濟州前牧使林蓍喆,雖在拿命中,以越海之地,前期封進上來矣,依例看品,具別單捧入之意,敢啓。傳曰,知道。
鄭尙愚,以兵曹言啓曰,拆見諸道褒貶啓本,則京畿水使李文爀啓本中,注文僉使康道興,以小失宜略爲目,慶尙監司申耆啓本中,中軍白宗海,以姑恕小失爲目,統制使任嵂啓本中,赤梁僉使金鰲福,以謗豈盡信爲目,王浦萬戶金大一,以邊報或疎爲目,慶尙左兵使李普漢啓本中,慶州營將李琦鉉,以察奸或疎爲目,平安兵使李儒敬啓本中,車嶺僉使李有豐,以瑣謗奚信爲目,方山萬戶金楚光,以焉得盡善爲目,則竝宜置中考,而置諸上考,代登萬戶成壽昌,以未察鎭務爲目,山羊會萬戶康喜老,以倉飭胡弛爲目,則竝宜置下考,而置諸中考,黃海兵使鄭學畊啓本中,首陽別將朴道崙,以浮謗奚信爲目,長壽別將李濟豐,以避事何爲爲目,南兵使崔景岳啓本中,仁遮外萬戶崔聖甲,以報失何責爲目,則竝宜置中考,而置諸上考,神方萬戶南耆喆,以雖有民毁盍勉體例爲目,廟坡權管朴文永,以有欠公體爲目,江華留守洪明浩啓本中,龍津萬戶權宅衡,以報牒何忽爲目,則竝宜置下考,而置諸中考,殊無嚴明殿最之意,各該道帥臣及守臣,竝推考警責,注文僉使康道興,慶尙監營中軍白宗海,赤梁僉使金鰲福,玉浦萬戶金大一,慶州營將李琦鉉,車嶺僉使李有豐,方山萬戶金楚光,首陽別將朴道崙,長壽別將李濟豐,仁遮外萬戶崔聖甲,竝中考施行,伐登萬戶成壽昌,山羊會萬戶康喜老,神方萬戶南耆喆,廟坡權管朴文永,龍津萬戶權宅衡,竝下考施行,何如?傳曰,允。
鄭尙愚,以兵曹言啓曰,宣薦內禁衛取才時,三技以上入格人單子,書入之意,敢啓。傳曰,知道。
鄭尙愚,以兵曹言啓曰,德津萬戶鄭泰宗,長木浦別將李宗根,以三年窠邊將,兩次褒貶居中,其不職可知,依例罷黜,何如?傳曰,允。
鄭尙愚,以壯勇營言啓曰,本營將官將校今己未年射講及各技居首人,別單書入之意,敢啓。傳曰,知道。
禁府啓目,禮曹佐郞李卿尹原情云云。問目內辭緣,泛稱遲晩,刑推得情,何如?判付啓,道啓邑殺,何等明白,則乃敢不以實直告,竝與枉道作行,法外從刑,非理決訟等罪計之,可謂四罪俱發,嚴加照律後,草記爲良如敎。
傳于徐有聞曰,今十二月朔日次上齋生應製落點儒生殿講時製述居首進士尹行徹,依近例用太學薦故事,筮仕承傳,之次參奉洪履黿,陞付司猛,待東班方亦單付,講通進士李志淵·安光宇·朴宗薰,製述三上生員洪志燮,進士閔致孝·金聖球,各給二分,講略幼學趙瑢鎭,進士蔡弘一,生員鄭南九,進士洪達榮,幼學李基憲·李敎信·安廷喜·趙奎升·洪梅燮,生員李得賢,進士趙琮鎭·任履周·金周默,各給一分,講粗幼學柳叔麟等,製述三中進士洪秉鉉等,草三中進士張志憲等,三下進士尹礪相等,次上進士兪漢綺等,分等施賞捧傳旨。
行大司諫金達淳,獻納南惠寬啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩,請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後逆惡之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。噫,世道日下,人心漸溺,至於姜彝天輩出,而亦一變怪也。姜彝天,則本以妖邪之性,薄有啁啾之技,剽取稗官浮淫之辭,幻出市徒佻儇之態,招誘遠近,而或以術藝相衒,糾結黨與,而輒以標號相加,騙取貨物,旨意閃忽,假說謊怪之事,煽動妖誕之說,而敢於顯露之餘,反爲拔足之計,前後情狀,節節狡慝,而如金履白誕妄陰邪之類,又從以趨附使令之不暇,托爲師弟,而傳播邪說,誘引徒黨,而慫慂奸計,京鄕焉出沒而甘作倀鬼,晝宵焉綢繆而聽其指嗾,其他至妖至邪之情,殆有浮於彝天,至於金鑢,本以憸邪之徒,投入妖陰之藪,招呼容接,爛熳同歸,往復訿,視若同胞者渠,去來和應,互相連肚者渠,及夫發告之共議,益見情跡之莫掩,與彝天一而二二而一者也。伏惟大明中天,物無遁形,而特推欲竝生之化,俾躋咸與新之域,有此酌處之命,而第念渠輩,雖是幺麽白徒,而亦簪纓之裔也,其詖淫之所漸染,心術之所陷溺,始若誘人而餂貨,轉至捏妖而煽訛,一此不止,實有方來難言之慮,在聖人辟以止辟之政,決不可不嚴杜其漸,以示生道殺人之義,而不由王府,徑付秋曹,已是失刑之大者。且未及窮覈,遽已發配,妖黨何以知畏,民志何以底定?請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。答曰,不允。
己未十二月十六日辰時,上御便殿。都承旨·禮房承旨率入格儒生入侍時,行都承旨李晩秀,行左承旨李書九,假注書李允謙,記注官承膺祚,記事官李存秀,以次進伏。入格儒生進士洪履黿·洪志燮·金聖球·尹行澈·閔致孝,以次階下侍立訖。上曰,儒生進前。履黿等,以次進奏姓名。敎履黿曰,汝之試券中破題文字,甚礙眼矣。敎志燮曰,汝之試券中第二句谷島二字,何爲用之也?志燮曰,近來科儒,例用如此文字矣。上曰,非但爲對偶之虛實,題出於經書,則豈可用如此文字乎?敎致孝曰,做賦幾何?致孝曰,做近千首矣。上曰,汝爲誰之後孫,而遠近族中,有立朝者耶?致孝曰,臣卽閔齊仁之傍孫,而與前都承旨閔台爀,爲十九寸矣。上曰,昨日賦題,以凡眼例看,則四我字,不過認以叶韻,而小註自有解題,滿場中皆不知,汝獨知之,故第三十句特爲貫珠矣。以此推之,汝於經義,亦似非泛矣。致孝曰,臣素無經書工夫,而適見其小註,故知之矣。敎聖球曰,汝文則,使其兩子,贊助呈券乎?聖球曰,賤息輩皆赴講試,故未暇助力矣。敎行澈曰,汝爲誰之後孫?行澈曰,鈴平尉尹涉之後孫矣。上曰,然乎?昨年搜覓鈴平尉墓山,欲爲致祭,而竟未求得矣,都尉墓山,果在何處?行澈曰,在臣居鄕安山地矣。上曰,每年歲末,例爲一次應製,取其優等者爲初仕,今日應製卽是也,此與科擧有異,爾等勿爲悤悤製進,盡其所蘊,趁限製進,可也。命書賦題願聞子之志。上曰,此題以經學做得,務盡典實,可也。仍命頒紙筆墨,又命熾炭給之。聖球等以次就座。命晩秀·書九等先退。上曰,右副承旨入侍。右副承旨徐英輔進伏。命儒生賜酒宣飯。上曰,下直守令入侍。出榻敎賤臣承命出傳,與龍岡縣令徐潞修偕入進伏。上曰,右承旨入侍。右承旨鄭尙愚進伏。命潞修進前,敎曰,忠憲祠版,何日將往乎?潞修曰,明日將往矣。上曰,前倅治政,萬不成說云爾,則下往善爲之也。命守令先退,又命尙愚先退。儒生等以次呈券。上曰,呈券儒生,勿爲出送,姑爲留待於闕內近處事,分付。少頃,命儒生召入,敎曰,今番更試,欲取其科作之優好者頒示,而今見爾等之所製,皆無合作。以試官所考者言之,雖有不合作,只書等第,亦或無妨,而御考事體自別,旣令更試殿庭,親考拔尤,則科作合好然後,爾等亦無愧於心,而今其所作,一天則違格,其外亦無可取,時限且緩,旣命盡其才,製進則何其草草了當也?不可不使之更試,爾等須各商量爲之也。致孝等曰,聖敎如是諄複,謹當更試矣。上曰,其中金聖球,初次製進,旣已違格,使之出去,其外則更試,可也。仍命頒紙。又命書傳敎曰,吏曹參判,雖有差出之命,更思之,無故者只是左承旨一人,前參判李書九,仍任牌招參政。上曰,左副承旨入侍。出榻敎命書更試賦題此日中流自在行,遍示諸生。左副承旨徐有聞進伏。命英輔先退。儒生等以次呈券訖。命退,承史以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐英輔啓曰,行大司憲宋煥箕,持平金圭夏·金驥燦在外,執義曺允遂引避退待,掌令二員未差,監察茶時之意,敢啓。傳曰,知道。
徐有聞啓曰,來二十一日輪對日次矣,敢稟。傳曰,停。
徐有聞啓曰,來二十一日朝參日次矣,敢稟。傳曰,停。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金載翼曰,諸承旨持公事入侍。
趙弘鎭啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·忠淸監營·全羅監營·慶尙監營·咸鏡監營,各一件營上事,自本院依例成有旨下送,京各司應爲頒賜二十三件,亦爲依前頒給之意,敢啓。傳曰,知道。
傳于趙弘鎭曰,貢市堂上·平市提調·漢城府堂上,率紙廛市民,敦化門外待令。
傳于鄭尙愚曰,軍士房承旨入侍。
傳于徐有聞曰,左副承旨入侍。
傳于趙弘鎭曰,貢市堂上入侍。
以壯勇大將申大顯,訓鍊大將李漢豐罷職傳旨,傳于鄭尙愚曰,莫曰昨罷今敍之或近於銷刻,處分已施,命令亦信,竝分揀。前訓將則,以他職有罪名,壯勇大將申大顯則,牌招使之受符。
鄭尙愚啓曰,壯勇大將申大顯,時無職名,令該曹口傳付軍職,何如?傳曰,允。
以承旨房望,傳于金載翼曰,房仍,左副爲禮房。
金載翼,以吏曹言啓曰,今十二月二十日,都目政事爲之之意,敢啓。傳曰,知道。
以平安監司韓用龜狀啓,祥原郡移邑後,民戶亦皆奠居緣由馳啓事,傳于鄭尙愚曰,依金川例,着根間久任,而滿五考連上,則仍於其道,陞擬中軍或虞候事,分付銓曹,書付官案,此意回諭。
鄭尙愚啓曰,寧邊府使申大偀,移拜北兵使,除朝辭赴任事,命下矣。密符則前北兵使李潤謙所佩,諭書則安寶,使院吏齎傳,何如?傳曰,允。
以尹光普囚單子,判付內,分揀放送爲良如敎。
徐有聞,以議政府右議政意啓曰,宗廟攝行臘享大祭受誓戒,今日三更四點,行于議政府,而亞獻官預差刑曹判書李祖承,終獻官預差行護軍李翊模,薦俎官預差行副護軍韓用鐸,謂有身病,俱不進參,揆以事體,不可置之,竝施罷職之典,何如?傳曰,允。刑判則陳疏未承批,可謂公罪,李翊模有實故云,竝分揀。社壇祭享誓戒,亦多不爲改付標者,當該吏曹堂上,禁推,可也。
徐有聞,以弘文館言啓曰,本館上番副校理臣趙得永,以訓鍊都監從事官,今日本營價布捧上時,晝仕出去之意,敢啓。傳曰,知道。
鄭尙愚,以備邊司言啓曰,市民,卽都下民人中根本也,去夜紙廛之火,雖幸卽地禁除,間數不過數間云,而搬挪摸救之際,閪失可知,一夫之不獲,卽予之恥也。名雖一廛,所係者多,言念及此,予心當何如?該廛市民等,旣令諸堂率領待令,以此傳敎,入侍承旨,出至敦化門外,與諸堂,詳問於市民等所以安堵之方,領諸堂論理草記事,命下矣。臣民始·文淳·鎭寬·得濟,謹依下敎,招致紙廛市民等,詳問安堵之方,則渠輩所告內以爲,本廛失火,不甚大段,而特敎矜念,若是諄懇,實不勝感戴頌祝之至,而旣無公私債所負者,又無戶曹逢授物種,只有禮單紙未納千餘卷而已,最可悶者,名紙正單浮置者,蓋爲來式年所用者,而被燼與沾濕居多,無以及時措備,各司留貯休紙,優數發賣,目下修葺房舍,浮出紙地之物力,猝難辦出云矣。該廛失火,卽地掃除,房舍燒毁,不滿十間,物種燒濕,亦不甚夥多,不可比論於辛巳三廛竝物件回祿之時,而廛民旣不無遺失,恩敎深軫於矜恤,宜有拔例顧念之擧,而錢貨許貸,猝難輕議,紙廛所受歲幣白綿紙價,從貴先下,以爲葺屋之需,本司兵曹所在年久休紙,量宜許賣,以爲浮紙之地,何如?傳曰,允。公私債負與逢授物件,該廛旣無蕩滌之可言,則草記兩條外,惟有無邊錢數千兩,限三年貸給,或爲實惠,以此分付賬廳,而戶曹禮單紙未納中,十分一亦爲蕩減,如有應納之紙地,如辛巳紬廛之賞格紬者,姑勿擧論,廛舍今朔內期於修葺,而御將旣兼京兆堂上,各別董飭,畢役後形止,自該府草記,可也。
徐有聞,以社稷大祭初獻官意啓曰,今此社稷臘享大祭誓戒時,初獻官預差安昌君燝,摠府入直,薦俎官預差申獻朝,兵曹入直,亞獻官李得臣,預差李鼎運,莫重誓戒,謂有身病,不爲進參,萬萬駭然,罷職,何如?傳曰,聞有實病,竝分揀,可也。
徐英輔,以義禁府言啓曰,時囚罪人李卿尹原情公事判付內,道啓邑牒,何等明白,則乃敢不以實直告,竝與枉道作行,法外濫刑,非理決訟等罪計之,可謂四罪俱發,嚴加照律後,草記事,命下矣。取考律文,則大明律詐僞條有曰,凡對制及奏事上書詐不以實者,杖一百徒三年,大典通編禁制條有曰,驛馬枉道者,杖一百徒三年,濫刑條有曰,官吏濫刑,杖一百徒三年,聽理條有曰,違法聽理者,以制書有違律論,杖一百,名例有曰,二罪以上俱發,以罪者論,罪各等者,從一科斷,大典通編推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖矣。李卿尹從重論,從一科斷,杖一百攸贖,告身盡行追奪,江原道蔚珍縣守山驛,徒三年定配,而以判付內辭意,具罪目,依例發遣府羅將,押送配所,何如?傳曰,蔚珍之民何堪乎?以花梁定配所,發配,可也。
又啓曰,時囚罪人李卿尹,從重論,從一科斷,杖一百收贖,告身盡行追奪,江原道蔚珍縣守山驛,徒三年定配草記批旨內,蔚珍之民何堪乎?以花梁定配所,發配可也事,命下矣。李卿尹,京畿南陽府花梁鎭,更定配所,而以判付內辭意,具罪目,依例發遣府羅將,押送配所,何如?傳曰,允。
又啓曰,樂安郡守李謙會,令該府拿問事,傳旨啓下矣。李謙會時在任所云,依例發遣府羅將拿來,何如?傳曰,允。
行大司諫金達淳,獻納南惠觀啓曰,臣等俱以無似,猥叨見職,日前求助之聖意,何等勤摯,而見識淺短,終未效一得之愚,相顧慙恧,歷日靡措,乃者憲臺引避,方有處置之擧,彼以不言自咎,至承退待之命,則同登筵席,不言之罪,臣等惟均,而以臣等之言,謂之物論,抗顔立落於其間,非惟私義之難安,抑亦公議之云何?百爾思量,實無冒當之勢,昨旣詣臺,不得擧行,至被承宣請推之擧。臺臣處置,本自不輕,而只緣臣等之故,未免多日遲滯,滿心惶愧,尤無容措,以此情踪,其何可一刻晏然於臺次乎?請命遞斥臣等之職。答曰,所執似然,勿辭,亦勿退待,處置事,付之玉堂。
副校理趙得永,修撰南履翼聯名疏曰,伏以,臣等猥忝論思之列,日前求助之敎,藹然於辭綸之間,臣等固當發一言論一事,以副我聖上憂勤之念,而見識謏淺,未效一日之責,尙切慙恧,無地自容,卽伏承憲臺處置之命,伊日不言之罪,三司惟均,而兩司則引義不當,臣等獨何以抗顔立落於其間乎?揆以廉隅,實無冒當之勢,玆敢相率仰籲,伏乞聖明,俯垂諒察,亟賜鐫改,以肅朝綱,以安微分,千萬幸甚云云。答曰,省疏具悉。爾等勿辭察職。
己未十二月十七日辰時,上御誠正閣。諸承旨持公事入侍時,左承旨金載翼,右承旨鄭尙愚,左副承旨徐有聞,右副承旨徐英輔,同副承旨趙弘鎭,假注書呂東植·李允謙,記注官承膺祚,記事官李存秀,以次進伏訖。載翼以無公事先退,弘鎭讀奏江原監司南公轍狀啓,嚂燒死人等恤典題給事,咸鏡監司具㢞啓本,穩城府反庫事,有聞讀奏忠淸監司金履永狀啓,故儒臣韓元震致祭事,英輔讀奏江原監司南公轍啓本,罪人等同推事,命分書判付訖。尙愚曰,今日社稷臘享大祭誓戒時獻官草記,以祭監監察來呈,此實謬例,二字缺非但與該司郞官有異,祭監呈課,自是常規,豈可以獻官之意,來呈草記乎?此後誓戒時,大臣爲獻官,則草記,自當以政府樞府或備邊郞呈之,其外獻官,以壇廟司來呈事,定式施行,似好,故敢此仰達矣。上曰,依爲之。而雖非大臣爲獻官之時,宗親·儀賓與國舅·領敦寧·勳臣·府院君,皆是五上司也,使各該郞官來呈事定式,誓戒時刻當頭,則使壇司廟司來呈,可也。出擧條仍命退,承史以次退出。
己未十二月十七日辰時,上御重熙堂。右承旨與貢市堂上入侍時,右承旨鄭尙愚,假注書李允謙,記注官金景煥·承膺祚,貢市堂上鄭民始,以次進伏訖。上曰,去夜紙廛失火,未知緣何,而所燼物種,亦爲幾許云也?民始曰,東邊一間,爲燭火延燒,雖幸卽爲摸救,市民言內,所失紙地,正草五百件,名紙三百卷,壯紙二百卷,其外菱花等紙,多入火中,雖未知的爲幾何,而進排物種,恐多遺燼,間或有搬出之物,擧皆沾濕無用,渠輩所言,不無妄想矣。上曰,廛舍則今月內當改建云乎?民始曰,工役不至甚鉅,今朔內某條修葺事,已爲分付矣。上曰,市民待令與否,知入。賤臣承命出問,回奏曰,諸堂與市民,皆已待令於敦化門外云矣。命書傳敎曰,市民,卽都下民人中根本也,去夜紙廛之火,雖幸卽地禁除,間數不過數間,搬挪摸救之際,閪失可知,一夫之不獲,卽予之恥也。名雖一廛,所係者多,言念及此,予心當何如?該廛市民等,旣命諸堂率領待令,以此傳敎,入侍承旨,出至敦化門外,與詳問於市民等所以安堵之方,令諸堂論理草記。仍敎曰,左副承旨入侍。賤臣承命出傳,左副承旨徐有聞進伏。民始曰,臣以敦府事,有所仰達矣。本府體重,有非錢貨放收之地,而朔下之需,無他推移,不得已有均廳錢貸來取殖以用之擧,而每年歲末,竝本利收捧之際,非但事面之苟簡,以利殖之稍重,故受去者擧多不實,將有永失之慮,許多公貨之白失,亦不可不念,自明年略減其利殖,都授於有根着人,當無弊端,而利殖旣減,則均廳還報,有難趁限畢報,稍加變通退限,以爲彼此兩便之地,何如?上曰,依爲之。出擧條仍命民始先退。敎有聞曰,承旨持此傳敎,往宣於諸堂與市民待令處,而承旨則只問市瘼及失火之由,草記則令諸堂爲之,可也。有聞承命先退。少頃,又命退,承史以次退出。
上在昌德宮。停常參·經筵。
徐英輔啓曰,行大司憲宋煥箕,持平金圭夏·金驥燦在外,執義曺允遂引避退待,掌令二員未差,監察茶時之意,敢啓。傳曰,知道。
金載翼啓曰,左參贊李祖源,知敦寧趙尙鎭,除拜後過三日不爲出肅,依定式推考警責,仍卽牌招察任,何如?傳曰,允。
傳于金載翼曰,諸承旨持公事入侍。
徐有聞啓曰,掌樂提調趙鎭寬·李書九,率典樂,依下敎來待矣。傳曰,入侍。
以刑曹判書李祖承上疏,傳于徐英輔曰,許遞,前望單子入之,待下批牌招,考績磨勘。
金載翼,以吏曹言啓曰,永陵參奉尹永烈,本曹六品考講時,兩次不進,依例汰去,何如?傳曰,允。
金載翼,以吏曹言啓曰,繕工監假監役官林炳遠,受由過限不上來,加設假監役官金鎭東,除拜後過限未出仕,竝依例改差,何如?傳曰,允。
趙弘鎭,以賑恤廳言啓曰,備邊司草記,失火紙廛人處,白綿價從貴先下,休紙量宜許賣事。傳曰,允。公私債負與逢授物件,該廛旣無蕩滌之可言,則草記兩條外,惟有無邊錢數千兩,限三年貸給,或爲實惠,以此分付惠廳,而戶曹禮單紙未納中,十分一亦爲蕩減,如有應納之紙地,如辛巳紬廛之賞格紬者,姑勿擧論,廛舍今朔內期於修葺,而御將旣兼京兆堂上,各別董飭,畢役後形止,自該府草記可也事,命下矣。紙廛市民處,限三年收捧次,錢二千兩貸下之意,敢啓。傳曰,知道。
己未十二月十八日辰時,上御重熙堂。掌樂提調入侍時,同副承旨趙弘鎭,假注書李允謙,記注官金景煥·承膺祚,掌樂提調趙鎭寬·李書九,以次進伏訖。上曰,以宮享時樂章釐改事,曾有下敎,大抵聲音與政通,古則無文字而傳口譜,近世以譜傳之,但樂譜不分明,故腔調亦不合。聞卿諧於音律云,日前所下冊子中,從所見付籤,以爲成書之地,則於卿等,亦豈不與有榮乎?鎭寬曰,臣豈敢曰諧於音律,而伏見所下冊子,臣固欽仰萬萬矣。上曰,典樂待令乎?書九曰,已爲待令矣。上曰,迎神時軒架,何不合奏?問之。書九承命,問于典樂。典樂曰,未知自何時爲然,而晨盥禮,只爲登歌矣。上曰,迎神時合奏登歌,卽典例也,此後則合奏,可也。鎭寬曰,左右旋,乃是陰陽配合,迎神合奏,卽於彼乎於此乎之意,其意深長矣。上曰,然矣。蓋堂上樂,起右從右右旋,堂下樂,起宮從宮左旋,同一宮也,而左右旋稍異,迎神初獻,則奏黃鍾平調,送神撤籩豆,則還奏保太平徵調耶?書九承命問之。典樂曰,然矣。上曰,登歌淸廟,以其人聲之爲貴,而腔調合律然後,可期舒緩復古之效。古則以龍飛御天歌一章,被之管絃,用之宗廟朝廷,而近來只用於祭享,此豈成說?此後則朝會宴禮時樂歌,不可不復古矣。正音固難得來,而舒緩則斯過半矣,雖愚夫愚婦,聞而知其舒緩,則神人感通之妙,自可見矣。合奏便否與樂章句數,從速議定,出齋日肄習,先從宮享試之,欲爲先試於宮享者,以其下一等於太廟也。宮享時試可,則太廟樂章,亦當竝爲釐改,卿等出意見善爲之也。鎭寬曰,謹依聖敎爲之矣。仍奏曰,氷庫藏氷米中,每年留儲於惠廳者,不過十數石,而如非經稟,則不得取用矣,今年氷米之災減甚夥,而藏氷在卽未免苟艱,若依已例,以此補用,恐爲得宜,故敢此仰達矣。上曰,依爲之。出擧條命鎭寬等先退。命書公事判付訖。仍命退,承史以次退出。
己未十二月十八日辰時,上御誠正閣。諸承旨持公事入侍時,左承旨金載翼,右承旨鄭尙愚,左副承旨徐有聞,右副承旨徐英輔,同副承旨趙弘鎭,假注書李允謙,記注官承膺祚,記事官李存秀,以次進伏訖。載翼·弘鎭·尙愚,以無公〈事〉先退。有聞讀奏京畿監司徐鼎修狀啓,淸國憲書祗受事,英輔讀奏黃海監司朴基正啓本,罪人李羲雲等放送事。命分書判付。又命書刑曹判書李祖承疏批訖。仍命退,承史以次退出。
上在昌德宮。停常參·經筵。
夜五更月暈。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
徐英輔啓曰,行大司憲宋煥箕,持平金驥燦·金圭夏在外,執義曺允遂引避退待,掌令二員未差,監察茶時之意,敢啓。傳曰,知道。
傳于徐有聞曰,左副承旨入侍。
刑曹判書前望單子入之,趙尙鎭落點。
鄭尙愚啓曰,卽見全羅右水使林裁洙今秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
以刑曹判書趙尙鎭牌不進推考傳旨,傳于金載翼曰,更爲牌招。
徐有聞,以弘文館言啓曰,本館上番副校理臣趙得永,以訓鍊都監從事官,今日本營價布捧上時,晝仕出去之意,敢啓。傳曰,知道。
金載翼,以吏曹言啓曰,諸道文蔭履歷,每年六·臘月都政前修整入啓事,曾有定式矣。諸道成冊,幾皆上來,而忠淸·平安兩道,尙不修來,以致都政前不得入啓,事體所在,誠極未安,當該兩道道臣,推考,何如?傳曰,允。
鄭尙愚,以兵曹言啓曰,卽接守門將廳牒報則以爲,守門將金有玉,與別監和買草笠,不卽給價,至有來告廳中之擧,貽羞諸僚,極爲駭然,事體所在,極爲駭然,事體所在,不可仍置,故玆以論報云矣。渠雖卑微之類,旣在朝官之列,則與掖隷和買物件,至有爭詰之擧者,事未前有,萬萬駭痛,守門將金有玉,爲先汰去,令該府拿問處之,何如?傳曰,允。何必拿處?陋矣,嚴棍以懲與掖屬通涉之罪,當該別監,亦爲嚴棍除名,該掌司謁與行首,亦棍五七度,可也。
鄭尙愚,以兵曹言啓曰,同知中樞府事吳胤源,除授在外,過限未上來,內禁衛將安大進,兼司僕將金百彬,五衛將閔·具達遠,忠壯衛將金潤國,慶熙宮衛將崔誠道,俱以身病,呈狀乞遞,領軍之將輪番之任,不可久曠,竝改差,何如?傳曰,允。
鄭尙愚,以兵曹言啓曰,今十二月二十日文臣朔試射日次,而都目政事相値,不得爲之之意,敢啓。傳曰,知道。
鄭尙愚,以兵曹言啓曰,諸道武臣履歷成冊,每年六·臘月都政前,修正上送于臣曹,以爲入啓之地事,已有定式行會矣。諸道成冊之上來者,今方入啓,而忠淸·平安兩道成冊,尙不上來,都政旣在明日,則擧行之如是愆期,揆以事體,誠極未安,當該兩道道臣,竝推考警責,何如?傳曰,允。
鄭尙愚,以兵曹言啓曰,拆見全羅右水使林栽洙今己未年秋冬等褒貶啓本,則古今島僉使金億亮,以吏奸益察爲目,則宜置中考,而置諸上考,薪智島萬戶車一運,以吏校宜戢爲目,則宜置下考,而置諸中考,殊無嚴明殿最之意,該帥臣推考警責,古今島僉使金億亮,中考施行,薪智島萬戶車一運,下考施行,何如?傳曰,允。
鄭尙愚,以兵曹言啓曰,本曹草記,守門將金有玉汰去拿問處之事,批旨內,允。何必拿處?陋矣,嚴棍以懲與掖屬通涉之罪,當該別監,亦爲嚴棍除名,該掌司謁與行首,亦棍五七度可也事,命下矣。謹依傳敎,守門將金有王,當該別監田致闢,各嚴棍十五度,司謁崔得大,決棍五度,行首別監徐大熙,決棍七度之意,敢啓。傳曰,知道。
趙弘鎭,以戶曹言啓曰,卽伏見忠淸監司金履永啓本則以爲,公州·恩津·尼城·新昌四邑座首吏房與當該監色等,一倂捉致臣營,以陰城縣監盧,燕岐縣監尹商欽,差定參覈官,臣眼同發問,嚴覈取招,則公州牧大同監官李允德等以爲,大同三船四船,則斗斗收捧,這這出載,至於九月,始爲畢載,如有代捧料理等奸弊,則營下咫尺,豈容掩覆,實無一包穀幻弄作奸之事云。座首李弘潤等以爲,年事最歉,自至愆期,而監色輩偸弄一款,營門與本官,自初嚴飭,則何敢容奸?實狀如此云。恩津縣大同監官李濟益等以爲,昨年本邑之歉荒,最於一路,八百餘石,則八月以後所捧,而九月十七日,始爲畢載,此則捧上秩冊,昭然載錄,可以洞燭云。座首孫榮郁等以爲,稅納之愆期,專由於歉荒之致,而監色輩偸弄一款,實無是事云。尼城縣田稅監官兼座首尹尙健,大同監官李志大等以爲,捧稅之節,豈或泛忽,而歉荒無前,收殺漸遲,八月初四日始爲畢捧,初十日發船代捧,偸弄一款,實爲曖昧,至於田稅太一百九石零,則添載於大同船者,而因大同之未及收殺,自致上納之愆期云。吏房李彦輝以爲,稅納愆期之由,各該監色,已爲仰告,執錢偸弄一款,自官傳令嚴飭,各別探察,果無一包穀作奸云。新昌縣大同監官金致亨等以爲,本邑稅納之愆期,專由於年事之歉荒,及夫六月,船隻來到,擧行罔措,不得已以已捧米六百餘石,粘報惠廳,爲先裝發,零數二百五十石,則至於八月念後,以船隻催促下送之意,報于營門,轉報舟司,受題後覓得他船,九月二十九日,始爲裝發云。座首安處浩等以爲,先載米裝發之後,零數二百五十石,俱以民間未收,督捧秩冊昭然,則監色之無復容奸,果爲的實云。反覆盤詰,另行査究,而晩載委折,率歸歉荒,作奸情跡,竝沒把捉,至於瑞山,則卽臣之待罪本郡時事也,大同米船,當載米太,合爲九百六十四石,船隻下來,在於六月十六日,而其前所捧,僅爲三分之一,不得不以隨捧輸納之意,論報巡營,轉報惠廳,餘數六百三十六石,則次第收捧,再次報營,末梢畢載,卽在於九月十五日,而莫重稅穀之深秋始運,罔非臣不職之罪,與彼四邑,實無異同,恭俟重勘云矣。稅穀事體,所關何如,特敎行査,至爲截嚴,則今此納招之專事漫漶,終不吐實者,揆以紀綱,固萬萬痛惡。且深秋裝發,入冬上納,雖欲諉之於歲歉,旣自朝家,優劃災結,分等蠲減,則應納公稅,自有程限,何至拖到新穀之後乎?如非監色輩從中作奸之弊,則都是爲守宰者全不董督之致,到今行査之後,縱未能覈出幻弄之跡,決不可尋常處之。上項公州·恩津兩邑守令,先罷後拿。至若尼城之八月旬前裝載,十月初生上納,比之兩邑之九月念後裝載至月初生上納,已不無差殊之別,而新昌大同之零數二百五十石,追後收殺,更待船隻之下來,而亦以等待不得之意,報舟司受題,覓得他船,九月念後,始爲裝載,則晩發之罪,雖與恩津·公州兩邑無異,而其實則,專由船隻之未泊,明有上司之粘報,論其稽滯之責,合有差等,尼城·新昌兩邑守令,亦令該道,指名現告,拿問定罪。瑞山大同米船之追捧六百三十六石,則畢裝雖在於九月望前,而其間報巡營及惠廳,非直如新昌之爲,抑且屢報不已,雖與私自掩置一任稽滯有間,而其爲晩時裝載則一也,今於首實之下,難以容貸,瑞山前郡守金履永,亦爲拿問處之。啓下行査,事體重大,而盤問之時,旣無奸情之別白鉤得,跋辭之際,亦無守令之姓名擧論者,殊失査啓之體,當該道臣金履永及參覈官廬·尹商欽,竝從重推考,至於各該邑吏鄕監色等,付之道臣,分輕重嚴治。且以船漢言之,各邑裝載之後,或逗遛過十日而乃發,或發船過五十日而到泊京江,其間奸弊,每多橫生,非獨此數邑之船爲然,他邑所去者,亦多此習,誠極痛惡,其在杜弊懲後之道,不可無別般嚴戢之道,亦令舟橋司査出重繩之地,何如?傳曰,允。生疎驟躐之外,未知其綜密不走作,則其能善於按藩,何可必,而今番事,旣報巡營,又報京司云,容有區別,此而區別,新昌之亦爲枚報,尼城之稍先到泊,竝當參量,爲先從重推考。査啓體段之不成說,不可推考而止,姑先施以越俸三等之典,可也。
趙弘鎭,以戶曹言啓曰,卽伏見忠淸監司金履永啓本則以爲,德山前縣監林淳浩所犯諸條,應問各人等,一倂捉致臣營,以陰城縣監廬,燕岐縣監尹商欽,差定參覈官,臣眼同發問,嚴覈取招,則座首鄭在文,吏房朱三福,俱以浦倉色吏等大同米四百九十九石作奸之狀,果爲的實,一辭納供。蓋此査事,前道臣論啓中代捧貿納米,爲四百九十九石,而該縣監爰辭,則民間代捧,與吏屬徵納條件有異云。今以諸招觀之,浦倉色吏之以米收捧,發賣料利者,爲一百二十四石,儲置上納條之該色犯用,爲五十五石,人情後卜之該色例當爲七十一石,都吏與大同色官廳色之以錢代捧,爲一百五十二石,各面書員所當爲二十七石,吏奴各名下當納爲七十石,而其所充納,皆在秋後,則代捧之數,雖有多寡之異,畢竟貿納之爲四百九十九石,果無差爽。大同條那移事,則昨年俵災不足之本官所當者,乃以新官需三十四石,推移充數,而新結米之十月始排,自是通行之規,則九月引用,雖曰邑例,實是襲謬之大者。新還米預捧事,則常賑米與均廳米之上納,竝計雜費,合爲五十二石,而三十九石,則以昨年倉色所逋條,徵捧充數者也,十三石,則官屬新還中,分數先捧者也,吏逋收殺,固無關於開倉前後,而至於新還,無論官屬與民人,先期收捧者,係是法外,新大同與新還米之推移措劃,專由於臨時彌縫之致,揆以法例,極爲駭然,浦倉監色,則前已照律,今當依前發配,其餘色吏等,自臣營,分輕重嚴勘計料云矣。今此更査,事體至重,所犯諸條,俱係法外,而身爲道臣,親執行査,旣不能鉤得隱情於作奸之吏鄕,又不能詳探實狀於受害之民村,只以漫漶粧撰之囚供,草草封啓者,有非特敎更査之本意,當該道臣金履永,爲先從重推考,德山前縣監林淳浩,則更令該府,參考査啓,捧直招,以爲嚴勘之地,浦倉監色等,雖自該道嚴懲,而至若般漢等,甘聽色吏之慫慂,乃敢卸下已裝之公穀,恣意發賣之數,至於二百餘石之多,究厥情跡,不可但以同惡相濟言,今若不痛加懲治,則後弊難防,令攸司,各別嚴刑定配,何如?傳曰,允。
鄭尙愚,以司僕寺一二提調意啓曰,分養馬故失瘦瘠不馴守令,每於畢上納後,依法典錄啓請罪矣。今年所納分養馬有頉各營邑守令現告成冊,今始齊到,故抄出啓目書入,依例施罰之意,敢啓。傳曰,知道。
司僕寺啓目,箭串牧場所牧馬畜産多寡數爻,啓目後錄爲白有在果,故失至於此多,兼內乘拜峯別將申鴻周,所當請以重勘,而兼管屬耳,更觀日後勤慢,處之,何如?判付啓,依允爲旀。且看數年,可以知其能否,今番段,姑爲勿論爲去乎,其所看養之方,務益殫力,莫敢一毫泛忽之意嚴飭,卿等尤宜着念檢察爲良如敎。又啓目,各道牧場所牧馬畜産多寡牧養數爻,啓目後錄爲白是在果,晉州前監牧官安載述在任時故失,爲二百九十四匹,珍島監牧官黃井彦故失,爲一百十九匹,竝令該府拿問處之爲白乎旀,長淵前監牧官梁埉在任時遺失,爲十七匹,李星會在任時遺失,爲十六匹,亦令該府拿問重勘,何如?判付啓,竝只依允爲有矣,在任者,待其上來拿囚事,分付該府爲旀,其中黃井彦段,到任屬耳,匹數差少,爲先從重推考,更責來頭勤慢爲旀,稅摠之多寡,所關只係寺用,畜摠之贏縮,所報未必實然,惟約己惜身,不罹於浚民之科者,是爲眞箇可奬,此後等第之高下,必從治績之能否,則牧民亦民,其效亦大,卿等以此着意爲良如敎。
行大司諫金達淳,獻納南惠寬啓曰,請金甲島爲奴罪人克觀,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。措辭見上答曰,不允。
行禮曹判書李秉鼎疏曰,伏以,古人有言曰,陳力就列,不能者止,臣於見職,不啻不能而已也,則夫豈有復叨之望,而迺者恩除,適在陽復之後,誠切覲光,他不暇顧,冒昧暫肅,挨過考績,回憶曩年之僨誤,尙切私心之悚恧,又自日昨公退之後,素患風痺,挾感闖發,咳作而聲音全失,痰凝而腰膝俱疼,重以阿睹猝劇,兩眥赤腫,種種醜陋之症,雖不敢覶縷,而要皆積有源委,非比一時觸冒,玆敢略構短章,仰首呼籲。伏乞聖慈,曲垂鑑諒,亟命遞改臣宗伯重任,以幸公私,不勝大願。噫,臣之至今全保,是誰之賜,湯火惟命,生死向前,是臣夙宵所自勉,而伏況歲籥交換,福祿來同,此時此任,臣子至榮,區區蘄祝,豈後於人,而緣臣過福招災,衰落轉甚,望斷奔奏,迹涉偃便,臣罪至此,尤無所逃,亦願竝削臣兼帶,仍勘臣辜犯,俾法紀昭而賤分安焉,臣無任云云。答曰,省疏具悉。本職姑爲許遞。
吏曹判書徐龍輔疏曰,伏以,臣於昨日,以繕工監假監役林炳遠,由限已過,草記請改,至於蒙允矣,今聞炳遠還仕,已有月云,臣之矇然之失,於是益著矣。蓋炳遠受由,在於四月,而及至七月,因該監所報,乃有本曹請遞之擧,而雖因特敎,更不差代,其後六朔之間,未見還仕之狀,故臣則只信前報,初不更問於該監,率爾陳聞,官職遞仍,何等至重,奏御事體,尤何等至嚴,而緣臣疎率,致此顚錯,惶霣愧恧,若無所容,玆敢忙控短章,仰首自列。伏乞特命喉司,將臣昨日草記,卽許勿施,仍治臣奏御失實之罪,以肅朝綱,不勝幸甚,臣無任云云。答曰,省疏具悉。依施,卿則推考。
己未十二月十九日午時,上御便殿。左副承旨入侍時,左副承旨徐有聞,記事官洪奭周,記注官金景煥,記事官李存秀,以次進伏訖。有聞曰,延祥詩製述人,今當啓下,而分排苟簡,在前如此之時,或有減數之例,今亦依此爲之,而時帶臺職之人,使之進詣朝房製進,仍爲定式施行,似好,故敢此仰達矣。上曰,依爲之。出擧條仍命退,承史以次退出。
上在昌德宮。停常參·經筵。
藥房提調金文淳,副提調徐有聞啓曰,節屆隆冬,寒事漸緊,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區下忱,敢來問安,竝此仰稟。答曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,備邊司郞廳來言,今日賓廳日次,而都政相値,不得來會云矣,敢啓。傳曰,知道。
金載翼啓曰,行大司憲宋煥箕,持平金驥燦·金圭夏在外,執義曺允遂引避退侍,掌令二員未差,監察茶時之意,敢啓。傳曰,在外持平與諫院在外者許遞,與未差之代,待下批牌招,以爲茶時及處置之地。
傳于徐有聞曰,右副承旨入侍。
金載翼啓曰,今都目大政,各岐仕滿應遷者相避及未準朔監察·禁府都事·戶曹·刑曹·工曹·漢城府郞官·平布署官員·五部令·各司久任時推人員,竝擬,何如?傳曰,允。
金載翼啓曰,蔭仕六品官之陞五品者,每於過都政後照擬,而見今在職者,絶無經一考之人,故五品官無以推移備擬,未經一考之人,依例勿拘陞擬,何如?傳曰,允。
金載翼啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六者,未免積滯,依例遷轉,何如?傳曰,允。
金載翼啓曰,公州牧使,今當差出,而本州以營下劇邑,物衆地大,素稱難治,不可不擇差,同道及他道有聲績已準朔未準限守令,竝擬,何如?傳曰,允。
金載翼啓曰,平壤府庶尹,今當差出,而本府以營下劇邑,素稱難治,同道及他道有聲績已準限未準朔守令,竝擬,何如?傳曰,允。
金載翼啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
金載翼啓曰,羅州牧使,今當差出,而本州以湖南雄邑,物衆地大,素稱難治,不可不擇差,同道及他道有聲績已準限未準朔守令,竝擬,何如?傳曰,允。
金載翼啓曰,蔚山府使,今當差出,而本府以營下劇邑,素稱難治,不可不擇差,同道及他道有聲績已準限未準朔守令,竝擬,何如?傳曰,允。
鄭尙愚啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
鄭尙愚啓曰,各道中軍·處候,今當差出,而擬望之人乏少,未準朔禁軍將·虞候及已準朔守令,竝擬,何如?傳曰,允。
鄭尙愚啓曰,每都目新資五窠中二窠,例以時任守令及虞候通擬,而守令中姑無準朔者,依近例以京職三品及前銜準履歷者,通融擬望,何如?傳曰,允。無論都政時及散政時,擬以守令擬望者,名下必懸注朔數,可也。
鄭尙愚啓曰,今此延祥詩製述人中,時無職名人,令該曹口傳付軍職,何如?傳曰,允。
直閣金近淳啓曰,時任閣臣,非特敎,毋得差祭,卽受敎定式,而今二十四日臘享,以檢校直閣沈象奎,誤爲差祭,事未前有,不可無警,當該差祭銓官推考,原單子,使之改付標,何如?傳曰,允。該堂之不有受敎,不可但以駭然言,可謂未之前聞,若此則時任臺諫·玉堂,亦可差祭乎?內閣體貌,又何等自別,則以此以彼,所關非細,當該堂上,過都政後,下義禁府拿問嚴勘,以存體貌,捧納承旨,亦爲推考,可也。
以平山府使望筒,傳于金載翼曰,近作難治之窠,兼爲數遞之邑,弊弊可悶,民其何葺?此望筒勿施,毋論文武,另擇擬入。前倅之名以擇差者,所爲無狀,朴宗和卽其地定配,新除者之不能蘇弊,當用同律。
以長淵前監牧官梁埉·李星會等拿處傳旨,傳于鄭尙愚曰,梁埉不待照律,改差差代。
傳于金載翼曰,夏政以安橚資淺擬望事,旣有勿施,今番亦有下敎,則必是誤傳,有此擬入,當該司謁,過都政後,令攸司科治。三望中侍下及時任亞將外,無故者只是此人也?點下後,依會寧例,書下加字,以爲信令之地。
傳于鄭尙愚曰,潦倒之外,念其叔,何待虞候履歷乎?加字書下,僉知加設啓下,忠淸兵虞候之代,更爲擬入。
傳于鄭尙愚曰,名以捕校者,無非充軍罪人,所謂邊將,非可論,兵判亦必聞之矣,傳敎擧行然後,始報久勤,其前久勤件記拔之,該房,發牌從事官聽傳敎,使之書揭該廳壁上。
金載翼啓曰,卽者社稷署官員來言,臘享大祭時,提調當爲進參,而提調李得臣,身病不得進參云,何以爲之?敢稟。傳曰,許遞,差代使之進去。
以梁埉·李星會囚單子,判付內,罷職放送爲良如敎。
以忠淸兵虞候望筒,傳于金載翼曰,若不擇差,則何以蘇弊?與其數遞,曷若久任。虞候點下雖勿施,咸安郡守金守淵,仍其處用三品履正,其望筒還入。
以宗廟副奉事金鎭白,義盈奉事金世淳相換望筒,傳于金載翼曰,姑付軍職,待他司窠卽擬,而相換望筒勿施,見窠權付中單付。
以持平金㙆望筒,傳于金載翼曰,此人一見,知其所存,而其後上疏,動引朱夫子,可知其實地工夫,嘉奬於其批,又於筵中,屢有提敎,而擬待內遷矣。且聞兩大臣之言,又知其非流俗僚屬,啓下使之乘馹上來,仍爲下諭。
傳于鄭尙愚曰,華城府中軍柳文植,朔州府使張鉉宅,前縣監白東遠,僉知趙㞳,前宣傳官任聖皐,監察徐翼淳,前監察申絅,額外壯勇衛申綋,別軍職差下。
傳于鄭尙愚曰,堤堰摘奸備郞,有實職者作窠,其代虛司果區處。
傳于金載翼曰,夜漏已深,而監察茶時,尙不爲之,在外臺諫許遞,待下批卽爲牌招,在京遲滯承牌諸臺,嚴飭。
金載翼啓曰,行大司憲宋煥箕,掌令金熙采·南涑·李德鉉·金㙆在外,執義曺允遂引避退待,監察茶時之意,敢啓。傳曰,在外人許遞,今日政差代,待下批牌招茶時。
傳于鄭尙愚曰,宣傳官南建中,參軍柳相奎相換。
傳于金載翼曰,丁允泰之外任治績旋聞,塼川郡守李仁達,引儀丁允泰相換。
掌令前望單子入之,南履翼落點。
以掌令望筒,傳于金載翼曰,更鼓已深,前望單子入之,點下卽守直人卽爲牌招茶時。
金載翼啓曰,行大司憲宋煥箕在外,執義曺允遂引避退待,掌令南履翼,持平金秀臣傳旨未下,掌令權心彦,持平李重蓮未肅拜,監察茶時之意,敢啓。傳曰,知道。
傳于金載翼曰,更思曾有禁令,吏曹堂上上疏批答勿施,以還給改書出。若爲提醒,銓官豈有犯禁乎?捧納承旨遞差,前望單子入之,待下批牌招。
承旨前望單子入之,宋銓落點。
金載翼,以吏批言啓曰,弘陵參奉朴大奎呈狀內,矣身素患痰癖之症,挾食添劇,時月之內,萬無供仕之望,卽速入啓遞改云,身病旣如是,不可强令察任,今姑改差,何如?傳曰,允。
金載翼,以吏批言啓曰,利城縣監金裕己,受由上京,身病危篤,萬無還官之望云,身病旣如是,則不可强令還任,罷黜,何如?傳曰,允。
金載翼,以壯勇營言啓曰,博川郡守趙㞳遷轉之代,依定式以本營哨官,當爲差送矣,哨官中可合者,只有金宗淳·李仁達·尹致章等三人,而金宗淳,本郡前任,未滿十年,李仁達·尹致章,履歷俱有妨礙,何以爲之乎?敢稟。傳曰,李仁達則勿拘,其下二望,額外時前銜,或外營哨官中,卽爲自辟,可也。
鄭尙愚,以兵批言啓曰,五衛將申大坤,前任江華中軍,李晦植,前任江原監營中軍,柳鎭爀,前任大興中軍,忠翊將李昌會,前任北虞候,忠壯將權煥,前任全羅監營中軍,俱在任所,慶熙宮衛將權興泰,在外未上來,竝改差,何如?傳曰,允。
鄭尙愚,以兵批言啓曰,陞資拜營將者,準瓜前,以不職遞罷,則勿計朔數多少,還收資級,載在法典矣。慶州營將李琦鉉,今秋冬等褒貶等第,中考施行事,自臣曹草記蒙允,所授加資,依例還收之意,敢啓。傳曰,奚特還收?當各別嚴處,官案名邊書之。
有政。吏批,判書徐龍輔,參判李書九,參議尹光普,右承旨金載翼進。以鄭信民爲司圃別提,金應一爲禮賓主簿,李奎新爲活人別提,金東覽爲引儀,宋志濂爲兵曹正郞,尹光時爲禁府都事,金基彦爲活人別提,朴宗雨爲司宰主簿,李英胄爲信川郡守,洪赫爲中部令,林沔浩爲義盈直長,申潝爲內贍直長,李永錫爲宣陵直長,李最源爲公州判官,嚴思勉爲永平縣令,李晦祥爲禧陵直長,李建胄爲司圃直長,安弘迪爲麻田郡守,李昌培爲富平府使,金處純爲三水府使,崔壽亨爲尙瑞直長,朴宗民爲禁府都事,李儒文爲長興奉事,林樂喆爲昌平縣令,鄭胄煥爲禁府都事,兪漢敏爲司饔奉事,南建九爲司䆃奉事,趙厚鎭爲利川府使,李奎南爲忠勳都事,李明翼爲尙瑞副直長,李仁默爲竹山府使,李海範爲通津府使,金敬身爲雲峯縣監,閔修顯爲彦陽縣監,崔壽享爲尙衣主簿,金基彦爲漢城主簿,安橚爲寧邊府使,徐美修爲江界府使,洪檊爲豐川府使,金宗壽爲司䆃奉事,金鎭白爲宗廟副奉事,任焴爲平壤庶尹,李爲龍安縣監,申奭相爲靈山縣監,寧邊府使安橚,今加嘉善加資事承傳,李運復爲活人別提,洪章煥爲禁府都事,崔禹鉉爲熊川縣監,崔粹翁爲金郊察訪,金鎭恒爲利城縣監,金熙采·南涑爲掌令,李德鉉爲持平,金履喬爲校理,李相翼爲尙瑞直長,李仁行爲刑曹佐郞,趙鎭順爲任實縣監,金世淵爲恩津縣監,沈廷秀爲同福縣監,朴尙榮爲典設別提,承憲祖爲刑曹佐郞,李英章爲北部令,韓允鎭爲積城縣監,金處漢爲平山府使,宗廟副奉事金鎭白,義盈奉事金世淳相換,金是鑽爲尙瑞副直長,李廷仁爲羅州牧使,崔朝岳爲坡州牧使,尹慶曾爲司饔主簿,丁若衡爲禁府都事,禧陵直長李晦祥,司饔直長朴弘壽相換,李田秀爲淸道郡守,洪達三爲遂安郡守,許濈爲河東府使,韓大裕爲長興府使,李喆懋爲咸從府使,典籍三單金致礪·洪百儀·洪儀泳,以上四館本官元子宮講學廳僚屬,持平金㙆·沈繼之爲繕工副奉事,吳彦儉爲濟用主簿,金燾爲西部令,李旭秀爲司饔主簿,金最行爲全義縣監,宗廟副奉事單洪履黿,趙夢璟爲平安都事,洪百儀爲監察,尹勉鎭爲价川郡守,李成德爲軍器正,鄭烈爲監役,金愿爲兼引儀,張猷煥爲造紙別提,李晩中爲義盈主簿,李魯在爲蔚山府使,崔日運爲安奇察訪,黃萬㱓爲典籍,尹孝寬爲兵曹佐郞,申大謙爲同義禁,李祖源爲社稷提調,鄭昌耆爲谷城縣監,權翊爲梁山郡守,李義福爲萬頃縣令,柳肅之爲司僕主簿,洪樂游爲刑曹參議,李秉烈爲正言,金致龍爲禮曹佐郞,禹錫龜爲慶尙都事,金必宣爲全羅都事,沈誠之爲金山郡守,李東萬爲狼川縣監,尹慶曾爲禁府都事,李晩祥爲天安郡守,李榮祚爲刑曹佐郞,李泰仁·洪夏正爲直講,鄭持容爲順安縣監,李昌瑞爲奉常主簿,金時弼爲司饔主簿,朴喆源爲昌寧縣監,李英夏爲典籍,永興府使單李明淵,權心彦爲掌令,姜俊欽·李重蓮爲持平,崔壽亨爲監察,永興府使李明淵,今加通政加資事承傳,金思䄷爲北靑府使,趙處仁爲尙衣主簿,徐邁修爲禮曹判書,沈景大爲瓦署別提,朴顯範爲長興主簿,李龍柱爲典籍,尹東壽爲典籍,洪秉臣爲掌令,李宗恢爲陽智縣監,愼性眞爲吏曹正郞,韓用謙爲獜蹄縣監,尹龜錫爲長寧殿令,申翼顯爲南部令,徐有大爲軍器提調,李顯秀爲安峽縣監,權裕爲知敦寧,李奎新爲監察,馮慶瑀爲活人別提,李采爲羅州牧使,鄭復煥爲丹陽郡守,李潢爲南平縣監,丁藎祖爲敦寧判官,成肯柱爲典牲判官,宋時淵爲敦寧主簿,李弘源爲宗廟令,李寅燮爲永禧殿令,丁允東爲引儀,李觀成爲宗廟令,李勉植爲監察,洪梜爲軍器主簿,李仁達爲博川郡守,鄭最成爲掌令,金秀臣爲持平,鄭時善爲正言,張至冕爲校理,李後秀爲健元陵參奉,宋啓馨·尹衡鎭爲童蒙敎官,鄭世煥爲假監役,兪尙柱爲敦寧參奉,李魯益爲弘陵參奉,沈能簡爲永陵參奉,尹行澈爲莊陵參奉,朴宗珩爲顯隆園參奉,宋雲載爲慶基殿參奉,李英耆爲莊陵參奉,李頤淳爲孝陵參奉,朴晩壽爲崇陵參奉,李東師爲典獄參奉,裵宜爲順懷墓守奉官,李承源爲愍懷墓守奉官,南宮惺爲肇慶廟別檢,中學訓導單朴在寅,朴義養爲順康園守奉官,引儀丁允泰,博川郡守李仁達相換。
兵批,判書李在學,參判金履翼,參議申獻朝,參知兪岳柱,左副承旨鄭尙愚進。以尹在明·申以權爲同知,韓應儉·李晦植爲五衛將,柳鎭爀·申大坤爲五衛將,李昌會爲忠翊將,權煥爲忠壯將,同知單李元翊,僉知單崔鎭夏·張東源·全鎭恒,以申晤爲兼司僕將,高龍得·林德謙爲慶熙將,丁海翼爲訓鍊主簿,李敬一爲都摠管,同知單金虎臣,訓鍊主簿單金成大,成範鎭爲江原中軍,安思烈爲京畿中軍,李敏植爲大興中軍,白海鎭爲北虞候,洪龍鎭爲江華中軍,嚴思勖爲全羅中軍,金宅礪爲慶尙中軍,尹敬喆爲內禁將,李尙德爲武兼,護軍李潤謙,副護軍李晦植·韓應儉,以趙㞳爲忠淸兵虞候,柳光命爲黃海兵虞候,成道嘿爲防踏僉使,王道吉爲車嶺僉使,權應卨爲泰梁僉使,同知單林德謙,僉知單李晦植·韓應儉·李晢,慶州營將單金翰周,以權興泰爲慶熙將,金宗燁爲古今島僉使,劉光澤爲注文僉使,方處翼爲彌肋項僉使,禹德逸爲椒島僉使,僉知單柳鎭燁·申大坤·權煥,副司直金圭夏·金驥燦,副司果李寅采,慶州營將單金翰周,北虞候金翰周,慶州營將白海鎭改書出,景舜復爲唐浦萬戶,牟應麟爲多慶浦萬戶,黃道寧爲薪智島萬戶,吳載憲爲位羅萬戶,金聲輝爲濟物萬戶,僉知單申晤·李昌會,朴守彬爲德津萬戶,李萬春爲龍津萬戶,金光秀爲豐山萬戶,李仁白爲仇寧萬戶,張載翊爲在德萬戶,金致漢爲山羊會萬戶,康思先爲森森浦萬戶,洪壽昌爲長木浦萬戶,金檝爲晴川別將,李德弼爲秃用別將,僉知單趙㞳,以李成德爲訓鍊副正,金守淵爲忠淸兵虞候,金麗行爲伐登萬戶,李喆爲神方萬戶,尹光浚爲晉州監牧官,同知單權興泰,副護軍朴齊家,副司猛南建九·洪履黿,前慶州營將李琦鉉,今降禦侮,忠淸兵虞候望筒還入,元晦鎭改落點,鄭弼臣爲訓鍊判官,張湜·姜道彬·李基宣爲主簿,慶州營將白海鎭,北虞候金翰周,大興中軍李敏植,江原中軍成範鎭,京畿中軍安思嘿,忠淸兵虞候趙㞳,以上今加折衝,僉知單鄭學畊,以朴宗柱爲內禁將,崔錫圭爲訓鍊判官,金履載爲文兼,尹彦喆爲武兼,申鴻周爲黃海兵使,僉知單柳相亮,副護軍白海鎭,以金就明·崔在賢·金璞爲五衛將,徐繼修爲忠翊將,文載玄爲忠壯將,李文協爲五衛將,李恒訥爲忠翊將,朴良新爲忠壯將,李栻爲都摠經歷,李廷復爲德津萬戶,李膺福·李貞坤爲宣傳官,李國世爲鎭東萬戶,宋得輝爲咸興監牧官,李思龍爲慶熙將,柳春源爲訓鍊主簿,李勉植爲都摠經歷,沈公協爲訓鍊僉正,鄭宅休爲宣傳官,拜峯別將單申鴻周,仍任事承傳,李勉植爲訓鍊副正,趙達洙爲都摠都事,趙台錫爲訓鍊主簿,具世爀爲武兼,李栻爲宣傳官,李乘運爲都摠都事,張漢籌爲訓鍊判官,李衡民爲武兼,權友仁爲都摠經歷,同知單李思龍,護軍李建秀,副司猛金鎭白,以申惠周爲都摠經歷,李觀德爲訓鍊主簿,洪喆·金之翰爲武兼,金孝健爲武兼,僉知單白東遠,訓鍊副正單任聖皐,主簿單申絅,部將單申綋,以申光璧爲部將,副護軍金熙采·南涑,副司直金㙆·李德鉉,以李性嘿爲黃海兵使,李毅和爲部將,趙達洙爲宣傳官,副司直趙亨錫·李鉉·李景德,以柳相奎爲南道參軍,具允鼎爲部將,柳煥寅爲都摠都事,上護軍李秉鼎,大護軍李祖承,以趙亨錫爲武兼,副司果權思正,以南建中·趙進洙爲宣傳官,李敬集·朴慶燁·尹時興爲部將,崔泰魯·林福善·金德京·崔宗錫爲守門將。權管秩,廟坡李熻,小農趙台鉉,栗浦盧壽龍,三千鄭晩赫,小吉號里韓有大,小坡兒文頤祥,廟洞金順益,黃拓坡金光瑞。訓鍊僉正單李東煥,宣傳官南建中,南道參軍柳相奎,以上相換事承傳。權思正爲守門將,金孝達爲都摠經歷,成彦霖爲都事,李琦鉉爲武兼,李東馝爲訓鍊副正,同知單高龍得,訓鍊正單李石求,以李景德爲武兼,尹範會爲訓鍊僉正,武兼李景德,宣傳官閔宗爀相換。
傳于金載翼曰,二十五日次對,進定於明日。
傳于金載翼曰,守令·邊將初仕,明日來待,次對時同爲入侍。
以江原監司南公轍狀啓,杆城郡民家失火事,傳于李晩秀曰,於杆城,其所顧恤果何如?民戶尙未添增,每年見修啓,一念不置,今聞失火民戶,至於六十餘戶之多,卄載之間,瘡痍未蘇,而被燒又如許,矜悶云云,猶屬歇後語,無論大中小殘戶,新舊還上蕩減,如有身布,亦爲蕩滌,小戶殘戶,限三年公私身役勿侵,斫給材木,期於奠接,而營邑擧行勤慢,當有別般考察,一有不勤,道臣·守令,其罪當何居?繡衣可合者三人,令廟堂卽爲抄啓,當從近差送。此傳敎,亦卽三懸鈴分付該邑,距京四百餘里之地,稽報如許,而道啓無致察之語,竝與狀聞遲滯,更觀來頭擧行,當有處分矣。
傳于金載翼曰,爲民莫如擇守令,而得人則尤當久任,羅州·蔚山,俱以十年七遞之邑,時倅適皆準瓜或滿限,而問于政廳,則羅州新倅,年過六十云。蔚山,亦因特敎久任之邑,莫若仍舊責成,蔚山前府使李廷仁仍任,依前下敎,勿遞於特敎前,仍用牧使履歷,其外因此遷轉者,望筒亦皆勿施。
鄭尙愚,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
金載翼,以弘文館言啓曰,本館上番副校理趙得永,以宗廟臘享大祭祭官,下番副修撰金熙周,以社稷臘享大祭祭官,今日議政府禮曹肄儀時,晝仕出去之意,敢啓。傳曰,知道。
金載翼,以弘文館言啓曰,新除授校理金履喬,時在慶尙道淸道郡任所,經筵入番事緊,請斯速乘馹上來事,下諭。傳曰,依啓。
金載翼,以司饔院都提調意啓曰,本院奉事李晦祥,今日都政,禧陵直長遷轉,而今年柴場摘奸後,明年燔造物力,旣已區處矣,莫重燔造之任,不可付之生手,本院直長中依例相換,以爲竣事之地,何如?傳曰,允。
鄭尙愚,以司僕寺一二提調意啓曰,兼內乘拜峯鎭別將申鴻周,纔已移拜黃海兵使矣,本鎭多有擧行之事,不可付之生手,申鴻周新除黃海兵使之任,今姑改差,仍任前職,何如?傳曰,允。
鄭尙愚,以壯勇營言啓曰,本營把摠有闕代,以前兵使李殷福,擬望受點矣。李殷福方在奪告身中,而臣矇未覺察,徑先擬入,惶恐待罪,而原望筒勿施,更爲擬入之意,敢啓。傳曰,知道。卿則從重推考。
鄭尙愚,以訓鍊都監言啓曰,年終放砲習放,今月二十五日,洗馬臺爲之之意,敢啓。傳曰,知道。
徐榮輔,以義禁府言啓曰,公州前判官閔致謙,恩津前縣監李義敎等拿處事,傳旨啓下矣。閔致謙·李義敎,俱在任所云,依例發遣府羅將拿來,何如?傳曰,允。
答曰,省疏具悉。卿等爲先從重推考,斯速擧行,上疏捧納承旨,亦令政院,爲先推考傳旨捧入。
己未十二月二十日辰時,上御便殿。右副承旨入侍時,右副承旨徐英輔,假注書李允謙,記注官金景煥·承膺祚,以次進伏訖。上命書傳敎曰,守令初仕擇擬,中朝人忠臣子孫,軍功人松都西北人調用,繡啓道啓純褒守令,五考十考連上守令收用,難治邑,不可不拔例擇差,則官案懸注數遞邑中,不至最數遞處,竝許令通擬,而必皆懸注於入啓望筒事,分付。文蔭武交差之式,故相之言,卽予意必欲試之,而姑未果焉,間因特敎相換,卽亦欲試也,係是定式之前雖難,窠窠交差,亦或間間勿拘通擬事,亦爲分付。親政然後,尙瑞院官員竝爲出六,而夏政,亦行於賓廳,又因點下於他岐,竝與例陞而未陞,今政則副直長亦爲出六,此宰臣,以其在外任,尙在亞卿,都摠管見窠,以永興府使李敬一擬入。決非可棄之人,特以李明淵之在北靑者,爲其代,肅命後赴任事,下諭該道臣。命書榻敎曰,監察李石求改差。又命書榻敎曰,永興·江界,文官皆爲之,寧邊,以武臣中擬入,準瓜前勿遞。又命書榻敎曰,別軍職鄭學畊,例兼僉知內移,其代差出。又命書榻敎曰,江界府使瓜限已過云,今改差,代以監軍單子。命書榻敎曰,在外宣傳改差,前宣傳官李貞坤,通計前仕,近三十朔云,參上窠擬入。仍命退,承史以次退出。
上在昌德宮。停常參·經筵。
徐有聞啓曰,來二十五日朝參日次矣,敢稟。傳曰,停。
徐英輔啓曰,行大司憲宋煥箕在外,執義曺允遂引避退待,掌令權心彦,持平李重蓮牌不進,掌令南履翼,持平金秀臣傳旨未下,監察茶時之意,敢啓。傳曰,知道。
傳于鄭尙愚曰,吏兵房承旨入侍。
傳于鄭尙愚曰,大臣·備局堂上引見。
傳于鄭尙愚曰,守令·邊將·初仕人入侍。
傳于李晩秀曰,都承旨入侍。
以京畿監司徐鼎修狀啓,陽智縣監柳肅之,限糴簿磨勘仍任事,傳于徐有聞曰,依狀請施行事,回諭。
內醫玄必采書啓,臣謹奉下敎,馳往于忠淸道連山縣食汗面官寺洞領中樞府事金憙家,病症看審,則九月跌傷後,右臂終未運用,病勢一向沈重,元氣轉益澌陷,自十一月十六日,忽發泄症,度數通晝夜或四五度或二三度,于今三十餘日,少無減勢,眞元日益落下,食飮漸至難强,脈則左右三部俱爲微數,藥則主家方用苓朮湯,而臣持來藥物齎傳,則以爲,狗馬賤疾,致煩聖念,太醫又此遠臨,珍劑屢蒙特頒,惶悚感泣,不知所達云,而臣則旣伏承持藥物看病之命,故仍留之意,竝以詮次啓達。傳于徐有聞曰,加送藥物,卽爲傳之後回奏。
鄭尙愚,以壯勇營言啓曰,箭串牧場所放本營雌馬,以三雌一息,今己未息雄馬六匹雌馬七匹,合十三匹,自司僕寺,依定式歲末報來矣,添錄於元數,以爲憑考之意,敢啓。傳曰,知道。
徐英輔,以義禁府言啓曰,平山前府使朴宗和,卽其地定配事,承傳啓下矣。朴宗和,以兼營將守令,時在任所云,以承傳內辭意,具罪目,依例發遣府書吏,差兼官交代後,卽其地黃海道平山府定配之意,敢啓。傳曰,知道。
己未十二月二十一日辰時,上御熙政堂。吏·兵房承旨入侍,大臣·備局堂上引見,守令·邊將·初仕人同爲入侍時,右承旨金載翼,左副承旨鄭尙愚,記事官洪奭周·金啓溫,記注官金景煥,記事官李存秀,左議政沈煥之,右議政李時秀,漢城判尹金文淳,戶曹判書趙鎭寬,禮曹判書徐邁修,知中樞府事徐有大,行護軍申大顯,漢城左尹李得濟,行護軍申大謙,行大司諫金達淳,校理趙得永,寧邊府使安橚,坡州牧使崔朝岳,江界府使徐美修,狼川縣監李東萬,平山府使金處漢,三水府使金處純,富寧府使李昌培,通津府使李海範,豐川府使洪檊,竹山府使李仁默,雲峯縣監金敬身,彦陽縣監閔修顯,利城縣監金鎭恒,熊川縣監崔禹鉉,長興府使韓大裕,咸從府使李喆懋,河東府使許濈,北靑府使金思䄷,遂安郡守洪達三,梁山郡守權翊,价川郡守尹勉鎭,博川郡守丁允泰,谷城縣監鄭昌耆,萬頃縣令李義福,任實縣監趙鎭順,南平縣監李潢,麟蹄縣監韓用謙,昌寧縣監朴喆源,丹陽郡守鄭復煥,昌平縣令林東喆,全義縣監金㝡行,靈山縣監申奭相,同福縣監沈廷秀,龍安縣監李鋐,恩津縣監金世淵,積城縣監韓允鎭,童蒙敎官宋啓馨,健元陵參奉李後秀,崇陵參奉朴晩壽,莊陵參奉尹行澈,弘陵參奉李魯益,順康園守奉官朴聖養,典獄參奉李東師,以次進伏。防踏僉使朴道默等,武初仕人宣傳官趙進洙等,列立于階下。煥之等曰,日氣稍解之餘,又復栗烈,聖體,若何?上曰,一樣矣。煥之曰,昨日大政,侵夜酬應,寢睡·水刺之節,何如?上曰,予之酬應,則日日無異於大政矣。煥之等曰,王大妃殿氣候,若何?上曰,一樣矣。煥之等曰,惠慶宮氣候,若何?上曰,一樣矣。上曰,次對爲之。煥之曰,因特敎或有蔭武窠守令換差之時,而武臣一差蔭窠之後,西銓惟慮失窠,不爲遷擬於虞候營將等窠,因此而當次積滯者多,此後則無論蔭窠武窠,從次第排擬事,分付於西銓,似好,故敢此仰達矣。上曰,依爲之。出擧條上曰,大政纔過,物議以爲何如?推緘滿囊,自是美事,卿等如有所聞,隨事陳列,可也。煥之曰,昨日都政,吏批望筒,司僕主簿,以蔭官守令備擬,有若侍從外任之內移者然,做錯非細,寧邊卽西藩重地,體貌自別,從前未嘗以三品武臣差送,而昨政,以前兵使安橚,循例擬望,亦違格例,吏曹判書徐龍輔,從重推考,司僕主簿望筒勿施。雖以兵批言之,黃海兵使,比三南諸閫,稍有重焉,只經水閫者,不得參互注擬,間或有特敎差送者,而此則不可援以爲例,今番黃海兵使望,以只經水閫者,無難通擬,揆以格例,亦甚未安,兵曹判書李在學,亦爲從重推考,何如?上曰,依爲之。出擧條煥之曰,邊地守令準朔後始用履歷,曾有定式,而其中準瓜之朔居中遞歸者,則雖已準瓜者,亦不得用邊地履歷,故似此者,間或以此稱冤云,此宜有一番稟定矣。時秀曰,臣於年前待罪西銓時,亦有如許武弁,而大抵居中者之不許用邊地履歷,不但爲關北遠鎭圖遞之弊而已,亦欲使渠輩,唯恐徑遞,有所懲勸也。無論已準瓜與否,其爲居中則一也,似難許用其履歷,故臣亦聞其稱冤,而不得許施矣。上曰,雖準瓜之朔,旣居中之後,則其始勤終怠可知,履歷自當勿論,亦不必別爲定式矣。時秀曰,除夕及正月初五日藥房日次入診,在前皆有前期或退定之例,今番亦依此爲之乎?上曰,此後則此兩日日次問安,勿爲之,可也。命文淳就座。文淳曰,京貢減分,限今年復貢事,今春下敎,德意藹然,而諸道穡事,幸爲均登,外方災減,似當一體解分,下詢大臣處之,何如?上曰,大臣之意,何如?煥之曰,今年秋事稍熟,惠堂所奏,似爲然矣。上曰,依爲之。出擧條命守令進前,橚等以次進奏職姓名。上敎橚曰,本邑連因數遞之故,今番必欲久任責成,而爲治之道,亦不在他,城餉一款之爲弊者,若能着意蘇革,則斯過半矣,下去善爲之也。敎美修曰,江界之不能成樣,久矣,重臣權遞歸後,意謂宿弊蘇醒無餘,而從後聞之,則弊猶依舊云,故今番必欲擇人而責成之,須加勉勵,無或泛忽,而金弊則,尤不可不痛禁,蔘政等事,亦必留意於矯革,而如有不得不上徹之事,或上疏或狀聞,以爲趁卽蘇革之地,可也。敎大裕曰,爾在太僕幾歲耶?大裕曰,十一年矣。上曰,今番善爲外遷矣,若皆如爾之久任,則何慮數遞之爲弊耶?敎達三曰,知爾善於武講矣,本郡金店,卽爲弊之大者,須另加嚴禁也。仍敎煥之等曰,歷辭時,卿等亦宜面飭也。敎允泰曰,聞爾曾經虞候與牧官,而皆能善治云,殊可嘉也。仍敎曰,此人宜試之弊邑也。命書榻敎曰,梁山郡守權翊,博川郡守丁允泰相換。敎潢曰,本邑弊端,已有聞知者乎?潢曰,聞紙扇之爲弊,而未能詳知其弊之裏面矣。尙愚曰,南平縣監李潢,奏對之際,雜以俚語,事甚屑越,從重推考,何如?上曰,依爲之。出擧條敎廷秀曰,誰之族也。廷秀曰,故判書梓之玄孫矣。敎允鎭曰,爾則知名於泮製矣,積城雖曰斗邑,然亦有民人焉,有社稷焉,盡心爲之也。命守令先退。上曰,邊將等,各問姓名後出送也。命初仕進前,啓馨等進奏職姓名。敎晩壽曰,聞爾聲音,追思故相矣。命魯益擧顔,敎曰,有大臣典刑矣。仍敎曰,初仕先退,武初仕人,亦令奏姓名後出送也。載翼先退。煥之曰,右承旨金載翼,未承筵退之敎,徑先出去,筵體所在,極爲未安,施以譴罷之典,何如?上曰,生疎所致,遞差,可也。出擧條仍命臺諫進前。達淳曰,請金甲島爲奴罪人克觀,更令王府,嚴鞫得情,快正王法。措辭見上上曰,不允。出擧條達淳曰,請逆賊尙魯,亟施孥戮之典。措辭見上上曰,不允。出擧條達淳曰,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。措辭見上上曰,不允。出擧條尙愚曰,臺臣傳啓後,卽爲就座,筵體卽然,而行大司諫金達淳,承批稍久,不爲就座,事甚未安,推考,何如?上曰,依爲之。出擧條達淳曰,臣以無似之蹤,本不合於臺閣之任,而怵畏義分,冒昧行公,及登筵席,全昧格例,傳啓旣畢之後,未卽退出,至有承宣問備之請,滿心惶恧,無地自容,以此情踪,其何可一刻晏然於臺次乎?請命遞斥臣職。上曰,勿辭,亦勿退待。出擧條上曰,亞銓何爲懸病於籌坐耶?尙愚曰,聞以昨日上疏捧納承旨之被罪,爲引義之端云矣。上曰,此豈可以處義之事乎?命書榻敎曰,吏曹參判李書九,從重推考,牌招嚴飭行公。仍命退,諸臣以次退出。
己未十二月二十一日未時,上御便殿。都承旨入侍時,行都承旨李晩秀,記事官洪奭周,記注官金景煥,記事官李存秀,以次進伏訖。上曰,御製寫校之役,今已訖工,而明當進呈耶?晩秀曰,果在明日,而當由協陽門進呈矣。仍命退,承史以次退出。
上在昌德宮。停常參·經筵。
徐英輔啓曰,行大司憲宋煥箕在外,執義曺允遂引避退待,掌令權心彦·南履翼,持平李重蓮·金秀臣傳旨未下,監察茶時之意,敢啓。傳曰,知道。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
鄭尙愚啓曰,臣尙愚,壯勇衛戎器點考進去,下直之意,敢啓。傳曰,知道。
鄭尙愚啓曰,臣依定式進詣明政門月臺,壯勇衛戎器點考,皆無頉,仍以傳敎內辭意勞問,則亦皆好在云矣,敢啓,傳曰,知道。
傳于徐有聞曰,諸承旨持公事入侍。
以吏曹參議尹光普拿處傳旨,傳于趙弘鎭曰,以罷職,更捧傳旨。
傳于鄭尙愚曰,軍士房承旨入侍。
兵曹口傳政事,以李潤謙爲摠戎中軍。
傳于徐有聞曰,發遣吏郞,諸執事淸齋與否,摘奸以來。
鄭尙愚啓曰,明日展拜時,別侍衛不可不備,而兵曹判書李在學,方在受由中,待開門牌招,何如?傳曰,允。
兵曹口傳政事,以趙元魯爲同知,朴履信爲慶熙將。
以兵曹侍衛節目,判付內,訓將隨駕,而前大將李漢豐敍用,復授前任,令政院牌招,傳授命召爲良如敎。
鄭尙愚啓曰,卽伏見全羅左水使金璿今秋冬等褒貶啓本,邊將無一人居中居下,殊無嚴明殿最之意,推考警責,何如?傳曰,允。
鄭尙愚啓曰,訓鍊大將李漢豐,時無職名,令該曹口傳付軍職,何如?傳曰,允。
兵曹口傳政事,行護軍李漢豐,訓鍊大將李漢豐單付。
鄭尙愚,以都摠府言啓曰,今此景慕宮臘享大祭省牲省器時,侍衛·寶劍·守宮,不可不備員,而都摠管金箕性,西春君㷸,俱爲差祭,李祖承未肅拜,李敬一在外,將不得備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。竝許遞,可也。
兵曹口傳政事,以權裕·金文淳·權·趙尙鎭爲都摠管。
徐有聞,以講學廳言啓曰,元子宮,孟子第二卷今日畢講,仍爲溫繹之意,敢啓。傳曰,知道。
徐有聞,以弘文館言啓曰,本館上番副校理臣趙得永,以訓鍊都監從事官,今日本營價布捧上時,晝仕出去之意,敢啓。傳曰,知道。
鄭尙愚,以兵曹言啓曰,卽者別監尹衡五,酩酒喧聒於本曹政色書吏所接處,故使之逐出,則趁不出去,言辭悖慢,莫重淸禁之地,有此駭妄之擧,此而置之,有關後弊,出付攸司,照法嚴繩,何如?傳曰,允。
鄭尙愚,以備邊司言啓曰,御史可合人抄啓,別單書入之意,敢啓。傳曰,知道。
鄭尙愚,以備邊司言啓曰,統營所管別餉米,當初設置,法意甚重,蓋爲別儲餉穀,以備不虞,無論元耗與加分耗,固宜每年全數會錄於元穀,以爲漸次積儲之道,而間因監營報債之用,八九年許劃耗條,已非當初設置之本意,又於己酉,因統營之凋弊,還復屬之統營,每年加分耗條,使之限十年作錢買畓,以充設屯之資,蓋亦出於權宜不得已之政也。自己酉至戊午,已滿十年之限,其間加分耗之取用,合爲一萬十一石,所買屯畓,亦爲三百七十五石落,雖値中年,稅入之租,當近三千石,以此近三千石稅租,逐年作錢買畓,一如別餉耗米取用之例,則差過十年,當得近萬包穀物,此專在於帥臣之勤慢,別餉米加分耗,自今己未條爲始,更勿取用,一竝會錄於元穀,以已買畓稅,年年作錢,增置設屯,而稅租豐歉,作錢多寡,竝與新買畓數,依近例每歲末,一一修成冊報本司之意,嚴飭分付於該帥臣,何如?傳曰,允。
趙弘鎭,以承文院都提調意啓曰,院吏文學官張猷煥陞六,代幼學金亨遠差下,付軍職冠帶常仕,何如?傳曰,允。
徐英輔,以刑曹言啓曰,因兵曹啓辭,別監尹衡五,酩酒喧聒於本曹政色書吏所接處,言辭悖慢,莫重淸禁之地,有此駭妄之擧,出付攸司,照法嚴繩事,命下矣。取考律文,則大明律宮內忿爭條有曰,宮內忿爭者笞五十,大典通編禁制條有曰,使酒人杖一百,名例云,二罪俱發,以重者論,尹衡五從重論,決杖一百放送,何如?傳曰,允。
李晩秀,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今年春等未婚男女書啓後,過婚形止,各部修成冊報來,故別單書入之意,敢啓。傳曰,知道。
鄭尙愚,以司僕一二提調意啓曰,旌義前縣監文躍淵遞任進上馬二匹,今纔上來,禾毛色別單書入,依例內廐立養,而進獻事體,何等嚴重,則二匹俱爲瘦劣無才,事極可駭,當該封進官文躍淵,從重推考,以警日後,何如?傳曰,允。
徐有聞,以成均館兼大司成意啓曰,文廟守僕,依宗社守僕例,試才啓下事,曾有定式矣。守僕朴喜儉·金浩奎朔數已滿,以事知生徒守僕試才抄擇,備三望受點次,別單書入之意,敢啓。傳曰,知道。
鄭尙愚,以禁衛營言啓曰,本營一番騎士將金箕昶,身病甚重,勢難察任,改差,何如?傳曰,允。
鄭尙愚,以御營廳言啓曰,今十二月二十三日景慕宮展拜,仍行臘享大祭省牲省器時,依兵曹節目,弘化門入直軍五十名,待標信除出,新營入直千摠金漢升,出番哨官印時彦,領赴于訓鍊都監都領陣,而解嚴後,各還本處入直之意,敢啓。傳曰,知道。
知中樞府事洪良浩箚曰,伏以,洪惟我東方有國,粤自邃古,檀君首出,箕子東來,自玆以降,分爲三韓,散爲九夷,及至羅麗,始得混一,而其敎則儒釋相半,其俗則華戎交雜。然而地近燕齊,星應箕斗,故檀氏之起,竝於陶唐,箕聖之封,肇自周武,蓋其風氣相近,聲敎攸漸,衣冠悉遵華制,文字不用番梵,或稱小中華,或稱君子之國,與夫侏左衽之俗,逈然不同,而第自王氏之世,壤接靺鞨,媾連蒙元,故禮敎不興,倫紀不明,擊刺以爲能事,叛亂殆無虛歲,檀·箕之遺風,漠然不可見矣。何幸天開鴻荒,運屆熙明,我朝之興,適會於皇明肇造區夏之時,錫號賜冕,視同內服,乾坤與之合德,神人爲之夾助,於是乎我太祖大王,以聖神之姿,當千一之運,南征北伐,奄有三韓,創業垂統,立經陳紀,斥佛老之異敎,敷先王之大法,文章煥乎商周,聲明耀于寰海,琉球入貢,暹羅獻款,兀良哈·源了浚之屬,相率而聽約束,西連渤澥,東盡瑟海,橘柚之包,貂豽之皮,自南自北,筐篚相望,魚鹽之饒,可埒於吳楚,繭絲之利,不讓於齊魯。禮樂興行,風化昭融,家習俎豆,童誦詩書,馬廝羊豎,皆服三年之喪,䆴婢饁婦,亦恥再醮之行,蓋自東方生民以來所未嘗有,而箕聖九疇之敎,始行於今日,猗歟盛矣,此豈無所本而致哉?竊稽自古帝王受命,必因其先世積德毓靈,作善降祥,天必命之,克昌厥後,如高山大河,有宗有源,商周之本於稷契,經史可按也,惟我國祖,遠自新羅司空,潛光未顯,瓜瓞遠延,至于穆祖,居仁行義,肇基王跡,其猶公劉之居豳乎?曰若翼王,曰若度王,屢遷厥居,克勤克長,曁我桓考,丕篤前烈,人心歸附,終成大業,其猶太王之遷岐乎?經曰,國之將興,必有禎祥,當此之時,奇祥異徵,錯落瓌偉,北方之人,至今傳說,蓋由天眷有德,監觀四方,山川之效靈,神明之默祐,自有不期然而然者矣。惟此盛蹟,或見於稗官野乘,而未有刊行之信書,只憑口耳之相傳,臣竊恨之,迺於曩歲,待罪北塞,遍覽山川,興王古蹟,無不目寓而身履,如到豐沛之鄕,親聞大風之謠,緬焉興感,顧無以鋪張揚厲也。尋又獲叨實錄纂修之任,得窺金櫃石渠之祕,則憲章制度之盛,雖載於寶鑑,而攘夷拓地之功,皆屬於勝國,無可以徵據,惟龍飛御天歌一書,備載龍潛勝蹟,而是書也專以歌頌功烈,發凡起目,故逐段設譬,遠引古史,有異記事之體,亦無編年之序,先後失次,世代難詳,不足爲信史而傳後也。臣於是,竊就麗史及龍飛歌,私自鈔輯,分年繫事,退又博考輿覽及陵殿誌·松京誌·國初文集有及於興王時事者,蒐羅採摭,援彼證此,刪繁就簡,異條同貫,而只從刊行成書,不敢混及於私藏漫錄,務歸謹嚴而精,寔所以重事體也,彰鴻烈也。旣以裒成三編然後,附以北方古蹟之昭著流傳者,各載列朝記述發揮之辭,下及詞臣揄揚贊頌之語,摠爲四編,名之曰,興王肇乘,自顧眇末鹵莽之賤,何敢與議於秉筆之重事,而官忝館閣,是古太史職也,不揆愚妄,輒有撰述,僭越之罪,實無所逃,玆敢盥手齎誠,隨箚祗獻。伏惟我聖上,以繼述之孝,篤追遠之誠,建赤島之碑,紀慶興之宅,讀書之堂,馳馬之臺,闡古蹟而揚先烈,無遠不顯,以至象山之遺址,亦皆立石而表章之,數百年未遑之典,於是大備,於乎至矣。今臣所進,有槪聖衷,則淸燕之暇,特賜澄省,藏諸內閣,以補闕史,我列祖德業之積累,開創之艱難,庶可昭垂於來許,而亦於守成裕後之謨,念玆在玆,不愆不忘,太平萬世,惟無疆休矣。取進止。答曰,省箚具悉卿懇。彰祖烈而揚先休,莫詳於詩書,而伊訓無逸,主於告誡,玄島生民,專於歌頌,紀載之體,三代無傳焉,非無良史氏也,蓋其事至敬,其義至大然耳。猗歟,我國家,聖繼神承,如天地之悠久,如日月星辰之昭昭,實本於豐沛聖蹟,而尙稽一部揄揚之編,特不敢也,非未遑也,此所以寶鑑纂次之日,敬書十九聖洪謨盛烈,而興王以前,則不得述焉也。予小子夙夜一念,以先王之心,追列朝之心,以列朝之心,體聖祖之心,紀陶復之基,闡長發之祥,以永詒萬子孫無疆惟休者,乃以一二貞珉之刻,少寓追遠報本之誠。今卿,據龍飛之歌,抽金櫃之藏,分年繫事,著爲一統信書,此古太史之職也。取卿所進興王肇乘二冊,敬閱之,深感卿誠,令內閣開印奉藏,庸作我家之琬琰。
知敦寧權裕疏曰,伏以,臣疾病涔涔之中,忽伏承敦府恩旨,聞命警惶,靡所容措,顧臣本無敦寧,揆以法例,有不敢冒膺者,昨年同敦寧之除拜也,已以此陳疏遞免,則今於見職,亦何以異於前哉?玆將短章,仰瀆崇嚴,伏乞聖慈,俯賜鑑諒,亟命選部,照例鐫改,以存公格,而且臣年屆休致之期,病到癃廢之境,仍令自今以往,勿復檢擬於他凡職名,俾安私分,千萬幸甚,臣無任云云。答曰,省疏具悉。疏辭,下該曹稟處。
己未十二月二十二日辰時,上御重熙堂。諸承旨持公事入侍時,右副承旨徐有聞,同副承旨徐英輔,記事官洪奭周·金啓溫,記注官承膺祚,記事官李存秀,直閣金近淳,以次進伏訖。有聞讀奏江原監司南公轍狀啓,辭職上疏批答有旨祗受事,黃海監司朴基正啓本,應資老人姓名開錄事,英輔讀奏忠淸監司金履永啓本,時囚罪人拷訊次數開坐事,命書判付訖。命書傳敎曰,明日當由逌瞻門展拜景慕宮,仍行臘享大祭省牲省器,該房知悉。又命書傳敎曰,其間久未入院之致,遞差承旨分揀,仍卽牌招。仍敎曰,以趙弘鎭出牌事,分付。賤臣承命出傳。上曰,軍士房承旨與稟事閣臣入侍。賤臣承命出傳,與左副承旨鄭尙愚,檢校提學鄭民始偕入進伏。民始曰,日間聖體,若何?上曰,一樣矣。民始曰,本府郞廳三員,日昨都政,俱爲新差,而皆是在鄕之人,以假官替直,本府事體尊重,假官之多日替直,極爲未安,郞廳三員中一人,令該曹,他司口傳相換,以爲入直之地,何如?上曰,依爲之。出擧條有聞曰,再昨日都目政事中,宗廟署令趙象存蒙點,而以李觀城頒布,至於肅拜入直之境,該曹見省記,使之出直,司䆃奉事南建九移付司猛之代,金宗壽蒙點,而建九誤爲出肅,肅單之矇然捧入,臣等不勝惶恐,而李觀城·南建九,不可無警,推考,何如?上曰,雖因該曹錯頒之致,莫重處入直,豈可使之還出?望筒還入,以首望改頒,趙象存,待他窠卽爲單付,該堂之做錯非細,越俸一等,可也。出擧條命退,諸臣以次退出。
上在景慕宮,停常參·經筵。
大駕詣景慕宮,展拜罷入齋室後,內閣·政院·玉堂·藥房口傳問安。答曰,知道。
省牲省器罷後,內閣·政院·玉堂·藥房口傳問安。答曰,知道。
徐英輔啓曰,行大司憲宋煥箕在外,執義曺允遂引避退待,掌令權心彦·南履翼,持平李重蓮·金秀臣傳旨未下,監察茶時之意,敢啓。傳曰,知道。
傳于徐英輔曰,右副承旨入侍。
李晩秀啓曰,今日大駕詣景慕宮入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
傳于鄭尙愚曰,侍衛軍兵毛具。
吏曹口傳政事,以洪良浩爲分內局提調。
兵曹口傳政事,副護軍金載翼單付。
趙弘鎭啓曰,臣以王大妃殿·惠慶宮問安,進去下直之意,敢啓。傳曰,知道。
左副承旨徐有聞書啓,臣謹依聖敎,馳詣宗廟,尊所奉審則無頉,祭物·祭器·祭井看審則精潔,諸執事進排官摘奸則無頉,佾舞工人摘奸則無頉矣。臣則仍留享所,待將事禮成修掃後,復命之意,敢啓。傳曰,知道。
右承旨鄭尙愚書啓,臣敬奉聖敎,馳詣社稷,壇上奉審則無頉,尊所奉審則無頉,祭物·祭器·祭井看審則精潔,諸執事進排官摘奸則無頉,佾舞樂工摘奸則無頉,臣仍留享所,待享事禮成修掃後,復命之意,敢啓。傳曰,知道。
李晩秀啓曰,王大妃殿·惠慶宮夕問安,何承旨進去乎?敢稟。傳曰,左承旨進去。
宋銓啓曰,臣以王大妃殿·惠慶宮夕問安,進去下直之意,敢啓。傳曰,知道。
以掌令南履翼牌不進罷職傳旨,傳于徐英輔曰,只推。
以狀勇營下番鄕軍試射放單子,傳于鄭尙愚曰,再明日,令兼中軍設行。
徐英輔,以御營廳言啓曰,今十二月二十三日大駕詣景慕宮經宿時,依兵曹節目,弘化門入直軍五十七名,銅龍門入直軍二十七名,建陽門入直軍二十名,新營入直軍三十三名內,各留營直五名,該入直將官率領仍直,南小營守直軍十二名內,除營直四名,竝皆待標信除出,新營入直千摠金漢升,哨官李邦鉉,出番哨官印時彦,領赴于訓鍊都監都領陣,而解嚴後,各還本處入直之意,敢啓。傳曰,知道。
徐英輔,以兵曹言啓曰,謹依下敎,隨駕禁軍及武藝別監·內吹·兼內吹·近仗軍士·標下軍兵等處,餠肉分饋之意,敢啓。傳曰,知道。
徐英輔,以壯勇營言啓曰,依下敎,本營隨駕將校·軍兵等處,設粥分饋之意,敢啓。傳曰,知道。
徐英輔,以訓鍊都監言啓曰,依下敎,隨駕將官·將校·軍兵等處,餠肉分饋之意,敢啓。傳曰,知道。
徐英輔,以禁衛營言啓曰,依下敎,赴陣本營將官·將校·軍兵等處,餠肉分饋之意,敢啓。傳曰,知道。
徐英輔,以御營廳言啓曰,依下敎,赴陣將官·將校·軍兵等處,餠肉分饋之意,敢啓。傳曰,知道。
己未十二月二十三日卯時,上御便殿。右副承旨入侍時,右副承旨徐英輔,記事官金啓溫,記注官承膺祚,記事官李存秀,以次進伏訖。命書傳敎曰,今夜當行臘享于廟·社殿宮,而宣陵忌辰相値,皆不得親行,夜將出齋,以待禮成,而且於近日,樂院釐正之節族腔調,欲爲試閱,而肄儀,亦以齋日不用樂,當於享時,出坐齋殿之庭,以俟禮畢,兼欲審聽之,今日展拜後,仍留齋殿,明當還內矣。廟·社則遣承旨,檢飭祭品措備與行禮儀節,南殿則承旨奉審摘奸後來奏,該房以此知悉。仍敎曰,今日旣當經宿,侍衛不備,兵判違牌傳旨勿施,各別嚴飭,出宮前入來事,分付。賤臣承命出飭。命書榻敎曰,今日宮享時,仍留齋宿於齋殿時軍兵,禁軍一番外,皆以入直軍爲之,挾輦軍名數,竝依內下標信下敎,磨鍊節目。仍命退,承史以次退出。
己未十二月二十三日辰時,上詣景慕宮展拜,仍行臘享大祭省牲省器入侍時,行都承旨李晩秀,行左承旨宋銓,右承旨鄭尙愚,左副承旨徐有聞,右副承旨徐英輔,同副承旨趙弘鎭,記事官洪奭周·金啓溫,記注官承膺祚,記事官李存秀,檢校提學鄭民始,檢校直閣沈象奎,直閣金近淳,以次隨駕。上具翼善冠·衮龍袍,乘輿出交泰門·永淸門。晩秀曰,守宮假承旨金載翼,時無職名,令該曹口傳付軍職,何如?上曰,依爲之。出擧條出明政門·弘化門,入逌瞻門·日瞻門,至宮大門,降輿詣板位,行再拜禮。仍詣廟內,奉審訖,入齋殿,改具遠遊冠·絳紗袍,詣省器位省器,詣省牲位省牲,還御齋殿。命有聞,與本宮提調鄭民始,掌樂提調李書九入侍。上曰,今日之雪,可謂知時矣。民始曰,臘前之雪,至今日則恰滿三白矣。上敎書九曰,迎神樂腔,當減爲卄四,而堂上下樂,亦將合奏耶?大抵此旣異於雅樂,而減腔之本意,蔽一言曰,欲其舒且緩而已。雖以古樂言之,戛擊鳴球,搏拊琴瑟以詠,卽堂上之樂也,下管鼗鼓,合止柷敔,卽堂下之樂也,此可見堂上之只有樂章,而今則堂上下,皆有樂章,已非古制,而堂上之樂,比堂下較又自別,故舜典,於鳴球琴瑟,獨言祖考來格,若使戛擊搏拊之節,遲遲又久,而樂章之咏歌者,亦能有永言之義,則斯過半矣。至於合奏之節,古制則堂上之琴瑟,屬於天,而以象日月之左旋,堂下之鼗鼓,屬於地,而以象北斗之右轉,合而奏之,則實合於禮經於彼乎於此乎之義,而俗樂則琴瑟鼗鼓,初無堂上下之別,旣不得一反古樂,則合奏爲好,卿其與減腔節次,成出一通擬譜,可也。仍敎有聞曰,承旨卽往社壇,軍士房承旨則馳詣太廟,左承旨則馳詣南殿,奉審摘奸,而左承旨外,皆於明朝復命也。仍命退,諸臣以次權退。
上在昌德宮。停常參·經筵。
大殿,內閣·政院·玉堂·藥房·朝廷二品以上·六曹堂上·大司諫經宿問安。答曰,知道。
還內後,內閣·政院·玉堂·藥房口傳問安。答曰,知道。
徐有聞啓曰,延祥詩製述人,旣已抄啓矣。弘文提學黃昇源,待明朝牌招,出韻科次,何如?傳曰,允。
徐有聞啓曰,時原任大臣,爲承候來待矣。傳曰,入侍。
傳于徐有聞曰,轎前雖見之,有詢問者,留待事,傳于入來大臣。
傳于趙弘鎭曰,政官牌招開政。
趙弘鎭啓曰,吏曹判書徐龍輔,參判李書九牌不進推考傳旨,今方捧入,而開政命下之後,如是違牌,事甚未安,竝更卽牌招,何如?傳曰,允。
傳于徐有聞曰,左副承旨入侍。
傳于徐有聞曰,留待大臣與來待諸臣入侍。
徐英輔啓曰,執義曺允遂,引避退待,已至多日,尙未處置,事甚未安,除在外外,未肅拜人,卽爲牌招,何如?傳曰,允。
趙弘鎭啓曰,未下直京畿兩西守令,當日辭朝事,命下矣。積城縣監韓允鎭,遂安郡守洪達三,价川郡守尹勉鎭,諫院則旣已署經,憲府則尙未署經云,今日政新除授憲府臺諫,待下批牌招,掌令南履翼,一體牌招,以爲備員署經之地,何如?傳曰,一司除署經下送。
弼聖賚在外,代以李弘謙爲事變假注書。
備忘記,坡州牧使崔朝岳,江界府使徐美修下直,各長弓一張,長箭一部,片箭一部,筒兒一箇賜給。
吏曹啓目,粘連觀此知敦寧府事權裕上疏,則以爲,臣本無敦寧,揆以法例,不敢冒膺,亟命選部,照例遞改亦白有臥乎所,旣無敦寧,揆以公格,似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
有政。吏批,判書徐龍輔,參判李書九進,參議未差,同副承旨趙弘鎭進。以李魯春爲吏曹參議,鄭弼祚爲掌令,具晉行·朴在冀爲持平,鄭魯榮爲正言,李鼎秉爲修撰,李學彬爲司僕判官,金弼龍爲禮曹佐郞,申光祜爲麻田郡守,吳在鎭爲金山郡守,尹光垂爲信川郡守,李弘源爲公州判官,館伴鄭民始,遠接使徐龍輔,問禮官曺錫中,迎接都監提調趙鎭寬,竝單付,寧邊府使申大偀,利川府使李㝡源,咸從府使尹範益,平壤庶尹趙厚鎭,博川郡守趙㞳,永平縣令朴齊家,順安縣令沈誠之,羅州牧使任焴,陽智縣監柳肅之,靈山縣監安弘迪,南平縣監鄭持容,任實縣監李英胄,同福縣監嚴思勉,以上仍任事,承傳,鰲恩君李敬一,校書副正字南吉寬,梁山郡守丁允泰,迎接都監郞廳金近淳·柳畊·金箕應·金致龍·尹孝寬·南寅老·李趾采·金履錫,公事郞廳趙達洙,以上竝單付。
再政。以尹序東爲副應敎,李秉鼎爲知敦寧,李鼎德爲禮曹參議,曺亨壽爲判校,申爲軍資正,趙鎭順爲宗廟令,李潢爲景慕宮令,申奭相爲東部令,宋時淵爲司僕主簿,漢城庶尹趙象存單付。
趙弘鎭啓曰,左副承旨徐有聞,今方入侍,臣吏兵批兼進之意,敢啓。傳曰,知道。
兵批,判書李在學進,參判金履翼病,參議申獻朝入直,參知兪岳柱病,同副承旨趙弘鎭進。同知崔在賢,僉知朴履信·韓應儉·金璞,大護軍權裕,副司直洪秉臣·姜浚欽,副司果李秉烈·權友仁·安思賢,以上竝單付,黃海兵使鄭學畊仍任事承傳。
趙弘鎭啓曰,行大司憲宋煥箕,持平朴在冀在外,執義曺允遂引避退待,掌令南履翼·鄭弼祚,持平具晉行牌不進,監察茶時之意,敢啓。傳曰,知道。
徐有聞,以奎章閣守宮檢校直閣意啓曰,夜間閣內諸處,無事之意,敢啓。傳曰,知道。
徐有聞,以弘文館言啓曰,新除授校理張至冕,卽爲牌招察任,何如?傳曰,允。
己未十二月二十四日子時,上詣景慕宮行閣,仍詣拜位展拜入侍時,行都承旨李晩秀,行左承旨宋銓,右承旨鄭尙愚,左副承旨徐有聞,右副承旨徐英輔,同副承旨趙弘鎭,記事官洪奭周·金啓溫,記注官承膺祚,記事官李存秀,檢校提學鄭民始,檢校直閣沈象奎,直閣金近淳,以次侍立。上具翼善冠·衮龍袍,降至齋室前庭。敎曰,掌樂提調亦爲入來事,分付。賤臣承命出,與掌樂提調李書九偕入侍立。上曰,今日將事奏樂時,予欲躬臨審聽,而行閣與齋庭一也,當從便出至行閣,以待禮畢後還御本宮,提調先往,設板位後回奏也。民始承命,先詣行閣,設板位後還奏。上步詣行閣。承史等侍立。行事時至,初獻官光恩副尉金箕性等,以次入就位。迎神樂作,上曰,升歌節族,務從舒緩,而堂上下鍾磬,亦爲諧奏之意,提調申飭於執事典樂也。至初獻時樂作,上曰,比前可謂舒緩耶?民始曰,似然矣。禮畢後,上曰,今日旣異於常日,旣入宮內,則昨日雖已行禮,今日又當有展拜節次矣。命書傳敎曰,行祭後當展拜,該房知悉。仍詣門外板位,行再拜禮,仍詣廟內奉審,還入齋殿。至平明,命入外辦,出齋室門外乘輿。判府事李秉模,左議政沈煥之,右議政李時秀等進前曰,親臨展拜,徹宵勞動,聖體,若何?上曰,一樣矣。仍由日瞻門,出逌瞻門,入弘化門·明政門·永淸門·交泰門,還內。諸臣以次退出。
己未十二月二十四日午時,上御誠正閣。左副承旨入侍,留待大臣與來待諸臣入侍時,左副承旨徐有聞,記事官金啓溫,記注官金景煥,記事官李存秀,判府事李秉模,左議政沈煥之,右議政李時秀,判敦寧鄭民始,戶曹判書趙鎭寬,司譯提調徐龍輔,有司堂上李書九,承文提調李晩秀,以次進伏訖。秉模等曰,勞動之餘,聖體,若何?上曰,昨旣達夜,其前亦未休息,今日始欲便憇,而又以此事,將有酬應矣。仍敎曰,今此出來者,果是眞箇牌文耶?秉模曰,牌有紙牌木牌,其例前後不一,而今番則旣塡起程日字,此似是牌文矣。上曰,待令譯官,使之入侍。景煥承命出傳,與譯官金在和·趙明會進伏。上曰,今春則以儐使發行之太早,反致逗留之弊,而今番則以日計之,渡江日字,旣當在來月旬前云,及今差送遠接使,似好矣,卿等之意,何如?秉模曰,旣的知其起程日字,則及今定送,似不至太早矣。煥之等曰,臣等之意亦然矣。上曰,問于譯輩也。在和曰,以日字計之,太緩則似必窘速矣。上曰,正卿中誰可合乎?煥之曰,臣亦與僚相共議,而未得其人,一提學與吏判,卽是無故人矣。上曰,一提學則近有實病,然則以吏判爲定,好矣。煥之曰,勅行非久當渡灣,判敦寧府事鄭民始,館伴差下,吏曹判書徐龍輔,遠接使差下,何如?上曰,依爲之。出擧條上曰,問禮官,誰當爲之耶?龍輔曰,儐行自多有相議者,恐難以生疎者擬議,而校理曺錫中,奉使纔還,此爲可合矣。上曰,好矣。仍敎龍輔曰,今番擧行,專在儐臣,勅行渡江後,勿使中路久滯,而守令以下,自斷決棍,察訪以下,自斷處置,自是法典,知此嚴束,可也。煥之曰,臣於俄者,乍見出來之咨文,則該譯官及齎咨官事,誠萬萬駭妄矣。秉模曰,此皆李光稷之所爲,而李邦華則又全然不知云,光稷事,尤可痛矣。煥之曰,使臣之出疆也,如有關於使事,則或不得不呈文禮部,而至於私書相交,邦禁至嚴,前後申明之飭敎,尤何等嚴重,而齎咨官李光稷,以幺麽譯舌,借名首譯,私作書信,至登於禮部咨文,事之無嚴,莫此爲甚,其在申邦禁杜後弊之道,不可尋常處之。李光稷,亟下攸司,姑爲減死,施以杖流之律,李邦華,雖曰渠所不知,旣已名登咨文,亦爲革職,何如?上曰,依爲之。出擧條煥之曰,專對之體,莫大於嚴守邦禁,而雖以李光稷事言之,近來使行往來時,私書往復之弊,難保其必無,不可不別加申嚴,分付譯院,來頭使行,以此意這這提飭,俾無或干法禁,自抵重典,何如?上曰,依爲之。出擧條民始曰,此咨文之伴送於今番勅行者,亦似有意,而此後則雖例贈,勿許贈給之意,至載於咨文矣,且今番勅行之來,彼中想必嚴束,以示其法令之森嚴,則到今元贈之數,恐亦難於如例按給,而下至通官輩,亦不可以私贈,此事極爲難處矣。上曰,咨文中語雖如此,彼亦人耳,萬里來此,全無贈給,亦豈不如何耶?秉模曰,彼方以不遵皇旨爲言,而我雖贈給,彼輩必將畏皇旨而不敢受,以實狀歸告,則此又難處矣。上曰,此在儐臣,善探其情然後,可議其贈給與否矣。民始曰,前後勅行,輒以贈給之數,以副其慾,俾免生梗,而至於通官輩,其所操切,尤係於此,今旣一切防廢,則彼旣無求於我,必不無中間生弊之端,而如宴禮儺禮之屬,前此每以價銀受去,故亦不敢他說矣,今番旣不敢受贈,則必將以此求我,此等處,誠悶然矣。上曰,勅行,雖在除服後,而旣在二十七月之內,賀表等節,亦旣停止,則彼雖以宴儺禮爲言,以此據義防塞,俾不得更請,爲好,遠接使知此擧行,可也。結綵則今番當爲之否?民始曰,旣不設儺,則結綵亦當在不爲之中矣。上曰,戶判當爲迎接堂上矣,館所別無可以修理,而應爲措備者,今春想已辦置矣。鎭寬曰,今番則擧行只可按例,而物件皆將仍舊,如床席之用靑色者,但當改其縇染矣。上曰,遠接使何當發程乎?龍輔曰,再明間欲離發矣。煥之曰,勅行當前,兩西及畿內擧行凡節,不可付之生手,黃海兵使鄭學畊,咸從府使尹範益,寧邊府使申大偀,平壤庶尹趙厚鎭,博川郡守趙㞳,順安縣令沈誠之,永平縣令朴齊家,竝仍任,而外職則次次仍任,內職則待窠甄復。麻田郡守,信川郡守,今日政差出,其外畿內兩西未下直守令·察訪與新除授麻田·信川郡守,當日辭朝事,分付該曹,何如?上曰,依爲之。出擧條命大臣諸臣先退。有聞曰,今此勅行時,平壤中路問安使,依近例,以道內堂上守令中實預差,自本院單望啓下,仍令該曹,承旨借銜,而御帖及名帖,亦依例順付於遠接使之行,何如?上曰,依爲之。出擧條有聞曰,御帖樻,今春勅行時,用該曹所造置之倭朱漆,而伊時,有此後則復舊例,出擧條,用唐朱紅蠟染粧飾之命,自今番依此擧行,何如?上曰,依爲之。出擧條有聞曰,勅行時宴享,旣不爲之,則義州·定州·安州·平壤·黃州等五處迎慰使,自當不爲擧論,而遠外事,不可無預爲備待,御帖及空名帖,齎付遠接使之行,使之從便擧行,何如?上曰,依爲之。出擧條有聞曰,迎勅處所,預爲稟定然後,當送儀註於問禮官之行,故敢此仰達矣。上曰,以仁政殿爲之,可也。出擧條仍命退,諸臣以次退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂翌日口傳問安。答曰,知道。
大殿,朝廷二品以上·六曹堂上·大司諫翌日單子問安。答曰,知道。
藥房都提調李時秀,提調金文淳,副提調徐有聞啓曰,閟宮展禮,聖孝克伸,移次經宿,淸蹕穩旋,伏未審夜間聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。後日次次對,進定於今日,卿等次對同爲入侍,宜矣。
鄭尙愚啓曰,今日御營廳下番鄕軍賞試才時,弘化門·銅龍門·建陽門入直軍除出,標信請出之意,敢啓。傳曰,知道。
鄭尙愚啓曰,行大司憲宋煥箕,持平朴在冀在外,執義曺允遂引避退待,掌令二員,持平一員未差,監察茶時之意,敢啓。傳曰,知道。
傳于鄭尙愚曰,大臣·備局堂上引見。
承旨前望單子入之,李尙度落點。
吏曹口傳政事,以尹弼秉爲刑曹參判。
以刑曹坐不坐單子,傳于李尙度曰,未肅拜堂上許遞,前望單子入之,待下批待開門牌招。判堂之尙今引義,亦過矣,待開門一體牌招察任。
刑曹參判前望單子入之,李冕膺落點。
傳于鄭尙愚曰,新舊別軍職試射時,別軍職申鴻周,柳葉箭五中加資,別軍職部將申綋,柳葉箭一巡三中四分,直赴殿試。
徐有聞,以弘文館言啓曰,新除授修撰李鼎秉,時在慶尙道慶州地,經筵入番事緊,請斯速乘馹上來事,下諭。答曰,依啓。
趙弘鎭,以吏曹言啓曰,卽接司憲府移文,則以爲,今此正朝祭祭監,當爲分排,而新除授監察趙恒存·李英發,在外未及上來,卽速變通差代云,司憲府監察趙恒存·李英發在外之代,竝口傳備擬以入之意,敢啓。傳曰,知道。
吏曹口傳政事,以權熀·孫鎭翼爲監察。
徐有聞,以禮曹言啓曰,來正月初八日社稷祈穀大祭親行時,省牲省器之節,依例以親臨磨鍊擧行乎?敢稟。傳曰,以親行磨鍊,此後除取稟,依此磨鍊,可也。
鄭尙愚,以壯勇營言啓曰,本營高陽鄕武士下番試射放時,優等人別單及入格人賞格,別單書入之意,敢啓。傳曰,知道。
司饔院,今此勅行時檢擧提調,知敦寧李秉鼎落點。
正言李東宇啓曰,執義曺允遂,以昏謬譾劣,言責重任,萬不近似,而久居匪據,居常愧恧,如負大何,及登筵席,亦未能出一言論一事,莫體求言之聖意,終未免泯默而退,滿心慙惶,無地自容,以此情踪,其何可一刻蹲冒於臺次乎?引嫌而退,言官無言,雖欠臺體,倉卒登筵,宜有容恕,不可以此輕遞言官,請執義曺允遂出仕。答曰,依啓。
兵曹判書李在學疏曰,伏以,臣於見職,濫蒙誤恩,已是意外,而尙今蹲據,又是意外也。是任之不可人人冒叨,夫孰不知,而以臣待罪也久,故知之尤詳,威望也,才具也,精力也,於斯三者,一或不備,則莫可居之,如臣者,以威望則蔑蔑焉無足稱數,以才具則空空然專昧事務,以精力則自來昏短,兼以病弱,俗所稱最居人下者,臣之謂也。以此無用之質,凡於百執事之列,自知其萬萬不堪,而日月之明,猶未盡燭,雨露之澤,殆若偏厚,紆之以隆恩,責之以重務,臣於是,仰感俯怵,微沈倍激,當事則思效盡瘁之義,臨政則恐孤委畀之眷,蚤夜洞屬,唯以一半分報答爲期,而人未稱器,事不從心,前後顚錯之端,指不勝僂,而輒蒙曲庇之恩,幸逭大何,每自循省,若隕淵谷。至於都政,國之大事也,必也甄別得宜,格例無失然後,方可以對揚九重之聖念,厭服八路之物議,有非如臣憒劣所可冒當,而一年兩政,連次行之,醜拙畢露,瘡疣莫掩,致有日前大僚之筵奏,而昏謬之失,益無所逃,滿心慙悚,靡所容措。銓家之以大政爲瓜限,乃是故常,而卽所以重其事也,一經猶然,況再經者乎?藉令臣,無他難强之狀,其所當遞,不待兩言而決矣,至若狗馬賤疾,雖不敢一一煩陳,而稟賦旣薄,年紀又衰,種種危症,式月斯加,每自公退,輒多昏倒不省之時,若不卸解重擔,及今調治,則實有難醫之慮,以情以病,雖欲一味盤礴,得乎?適値閟宮經宿之日,陪衛義重,事會滾急,不得不徑撤由單,暫膺召牌,而區區微諒,如右所陳,仍因蹲冒,斷無是理,玆敢疾聲呼籲於天地父母之前,伏乞聖慈,特垂矜憐,將臣所帶職名,亟賜遞改,以卒生成之澤,不勝大願,臣無任云云。答曰,省疏具悉。卿其勿辭行公。
副校理金履載疏曰,伏以,臣以鹵姿蔑學,濫叨見職,循默虛縻,罪戾日積,每一思惟,惶汗浹背,此際臣兄臣履喬,又有校理除命,一館之內,兄弟聯翩,私心兢惕,益無所容措,至於史官相避,法意尤嚴,則臣所帶春秋館記注官之任,在所當遞,玆敢援例陳章,仰瀆崇嚴,伏乞聖明,亟命遞改臣兼銜,以存公格,以安私分焉,臣無任云云。省疏具悉。疏辭,下該曹稟處。
己未十二月二十五日辰時,上御誠正閣。藥房入診,大臣·備局堂上引見入侍時,藥房都提調李時秀,提調金文淳,副提調徐有聞,記事官洪奭周,記注官承膺祚,記事官李存秀,右承旨鄭尙愚,記事官金啓溫,事變假注書李弘謙,判府事李秉模,左議政沈煥之,戶曹判書趙鎭寬,禮曹判書徐邁修,吏曹判書徐龍輔,行護軍申大顯·申大謙·李漢豐,吏曹參判李書九,行大司諫金達淳,校理趙得永,醫官柳光翼·金孝儉·李敬培·李惟鑑·安昌禧,以次進伏訖。秉模等曰,昨日勞動之餘,連爲酬應,聖體,若何?上曰,數日則日氣淸和,神氣亦稍勝矣。秉模等曰,寢睡·水刺之節,何如?上曰,一樣矣。秉模等曰,王大妃殿氣候,何如?上曰,一樣矣。秉模等曰,惠慶宮氣候,何如?上曰,一樣矣。時秀曰,醫官待令,入診,何如?上曰,置之。仍敎曰,次對爲之。煥之曰,西路驛馬之疲駑,撥站之稽滯,莫近日若,雖以春間勅行時言之,文牒往復,多不及期,動煩提飭,不善檢察之失,固在於道帥臣,而馹路之如是凋殘,亦由於大小使星,不能謹守法式,間或有濫把越站之弊而然。當此客使當前冠蓋絡續之時,宜有別般申飭,先自儐使,數外加把,一切禁斷,道臣以下濫把者,儐使狀聞論勘,雖於元定數之內,如有不緊名色,量宜減省,務從簡略之意,令儐使知悉擧行,三道道臣及開城留守處,一體嚴飭分付,何如?上曰,依爲之。春間我國使星行中濫把,甚於勅使行中,其時欲爲大懲創之政而未果,今番則,遠接使審察三道,道臣之濫把姑捨是,不能減把者,狀聞論罪。如是則裨將以下所謂營吏等,若不自持馬,卽其境上,聚會民人裨校吏等,回示三帀後狀聞事,分付,遠接使亦卽爲先三星火付撥知委於三道道帥臣,可也。出擧條上曰,其所董飭,專在儐臣,而海西則道伯之生疎,可悶矣。煥之曰,頃因內需司所報,安山作浦所在壽進宮奴婢五十七口,自初不入元摠,除減身貢後,充定作者,田畓所出粘白米,舂精上納,忽於今年,自本官,移屬華城,同奴婢身貢雜役,依前勿侵事,判下內,該邑充定,似有所據,其委折,報廟堂關問,論理草記事,命下矣。卽見京畿監司徐鼎修所報,則枚擧安山郡守牒呈以爲,取考壽進宮奴婢摠數,則奴爲九十四口,婢爲三十八口,而該宮所謂作浦奴婢,俱在元摠之內,摠外更無餘口,一依備局頒下節目中元摠數爻,査實收貢計料云矣。該邑所在內奴婢,前旣移屬華城,則今此五十七口,獨爲還屬於該宮,殊非當初節目中本意,寧以他道餘奴婢,準此數劃給,以爲自該宮從便區處之地乎,敢此仰稟矣。上曰,依爲之。出擧條煥之曰,昨日筵中,爲支勅事,西路閫帥守令,竝請仍任矣,寧邊府使申大偀,旣仍任,則北兵使李潤謙,亦當在次次仍任之中,而該曹未及擧行,前北兵使李潤謙,仍任,何如?上曰,依爲之。出擧條煥之曰,籌司堂上,多未還差,行刑曹判書趙尙鎭,漢城府右尹李冕膺,竝還差,使之察任,何如?上曰,依爲之。出擧條上曰,摠使進前,大謙進伏。上曰,卿子今爲別軍職,而卿家三世,相繼爲是職云,誠可貴也。歲前新舊軍職試射,今日爲之云,卿則先退也。大謙先退。煥之曰,槐院方多有擧行事,而本院事知吏,方在囚案中,向來秋曹放未放文書中,特敎置之仍秩,故尙未蒙放云矣。上曰,此必因文書之混書仍字而然,政院擧行,誠駭然矣。此外亦必多有混置仍秩之人,卽爲査實更稟,而該房誰也?尙愚曰,右副承旨徐英輔也。上曰,日寒之時,則輕囚當放者,該房亦例爲錄置以待,則此等事,豈可至今掩置,不爲提稟乎?雖非其時該房,亦不可無飭矣。命書榻敎曰,該房承旨遞差,前望單子入之,待下批牌招察任。秉模曰,今此高宗純皇帝配天頒詔勅行時,外方宴禮,以彼中二十七月之內,不爲如例擧行,則京外不可異同,入城後三度宴禮,皆以前例中別茶禮設行,而饌品器數,亦依前例磨鍊,似爲適宜,故敢此仰達矣。上曰,依爲之。出擧條上曰,今番李光稷事,誠極駭妄矣。聞光稷,是稍有文名者云,果然否?秉模曰,聞其稍解作詩云矣。上曰,在昔則中庶之能文者,亦必有實地工夫,故如崔岦·車天輅之文,雖廊廟黼黻之手,無以過之,近則此類之稍有文名者,皆未嘗着力於經書,其所謂專尙之詞律,亦無非哇淫之音噍殺之體,卿於譯院取才之際,亦須痛革此習,文之近於小品,筆之涉於唐體者,一切禁斥也。予於近日,新印杜陸千選,而此亦苦心所在,蓋其目下之效,雖未可必,而千載之下,斷編爛簡之中,尙庶幾知今日所尙之如此,此所以不惜許多糜費,而必欲印布者也。大抵文之高下,惟在讀書之多小,聞卿常以爲今日讀書,雖未可謂明日之便已需用,而雖讀一遍,亦有一句之得力處,多讀則得力尤多云者,卿言極是,而實與予意思同矣。予於近日,治法政謨,漸不徯志,而獨於文字邊,有所長進者,亦由於讀書之不廢故耳,予雖否德,豈不欲日親賢士大夫,而顧今之所謂賢士大夫,旣不能如古,故晉接之便,未免漸疎,而至於宦妾之輩,則其所斥遠之嚴截,尤是予本來規模,燕濩之中,旣已罕與人接,則晨夕之課,惟在經傳之中,而惟我列聖朝,雖在一伎一藝之微,無不周知。只以繪畫一事言之,屛簇之間,多有手澤之輝映,此亦可見聖人之多能,而予則凡屬伎藝邊事,無一曉解,而稗官雜記之擧世膾灸者,亦未嘗看過一板。至於弓矢,則非但爲六藝中一事,亦是我朝相傳之家法,昔在先朝,寶齡七旬之後,親臨慕華館,御射中鵠,宣賜弓矢于訓將李章吾,其家想至今寶藏矣。予以仰述之意,亦不欲廢肄習,而近來則以臂力之漸不如前,亦不得如意爲之,而日親書籍之際,又以眼昏爲苦矣。今歲亦已暮矣,較一歲之中,計功計過,而計功邊則,無一可言。政令事爲之間,無往而非可計之過,如古之蘧伯玉,行年五十,而知四十九年之非,非必於四十九歲之除夕,始知其前日之非,而勇改於五十之元朝也,蓋其內自點檢之際,必有獨覺之妙,而予則尙未有犁然覺悟處,豈不悶然乎?今筵卽歲末次對也,卿等適皆入來候班,則今日召接,近於因便,故欲待後日,別爲設行,而卿等旣皆積勞之餘,故不得不因爲引見矣,大臣諸宰,旣無別般陳奏之事,只欲以計過之意,言于卿等。大抵今年春夏以前乖氣,便一劫運,無異經亂,至今追思,尙切懍然。又因夏間之亢旱,積費心慮,而賴天之靈,幸得年事之稍登矣,冬候之過溫,又甚乖常,故十月一朔,又恐其致災,而勞心以過,及至至初展拜眞殿之曉,始能弛慮,而轟燁之異,乃發於日前,此必因此心之放過而然矣。年年點檢,殆若吏部之考功,而歲月荏苒,功效漠然,設或有一能一善,而畢竟功不能掩過,此豈不瞿然懍然而繼之以歉然乎?命大臣就座。鎭寬曰,今番咨文出來後,勅行贈給,雖不可爲之,至於飮食接待之禮,按例擧行之中,從厚磨鍊,似好,而褥席屛帳之屬,亦與今春有異,當用華侈之色矣。上曰,勅行贈給,雖不可如例云,而至於通官輩之一例不贈,予意則終涉如何。彼雖蠻貊,是亦人耳,渠輩屈指計日,跋涉萬里,所希望者,只在此路,而一切防塞,俾不得沾漑,豈不近於迫切乎?以今番咨文之故,減其贈給,猶之,可也,竝與些小元贈,而絶不擧論,終未知其爲可,此則付之譯舌,觀勢闊狹,似好矣。邁修曰,外邑結綵等節,纔已行會除之矣,京中各處結綵,亦當不爲擧行乎?上曰,昨以此事,有酬酢,而亦未嘗使之勿用矣,聞已行會,則除之亦何妨,而此則旣異於儺禮,京中則亦不必不設。但其糜費之多入,專在於皮革之綴飾云,就其中除其奇巧之屬,從略擧行,則旣不廢禮,亦可省費,更待儐使往復,決之,可也。秉模曰,非但結綵一事,支勅凡節,知此要領,則旣可除弊,而亦易於擧行矣。邁修曰,宣勅時,旣不樂作,則山呼一款,何以爲之乎?上曰,袝廟勅順付時,亦旣用樂,而配天亦吉禮,則彼中,亦豈有不用樂之理乎?孟獻子禫而不縣,乃所以加人一等,而聖人之禮亦曰,是月禫徙月樂,則除服之後,固當用樂,而彼旣以日而易月,則二十七日之後,旣已公除,而凡百擧行,必當用吉禮矣。二十七月之前,只是彼中之心制,則雖以賀表停止之故,不設宴禮,而彼中所用之樂,亦何必不用乎?至於山呼一事,與作樂有異,而向來頒敎時,依例山呼之外,又行我國之山呼云,旣屬遂事,故其時雖不提及,而可謂不善擧行矣。我國雖以忍痛銜冤之意,不得不因彼赦勅,宣我八方,而頒敎則,只當頒敎而已,何故而陳賀,又何故而山呼乎?雖我國陳賀,旣用權停禮,則本無山呼,其例卽然,而其時禮堂,矇然擧行,劍出無於古之法,滿廷諸臣,無一人明其不然者,此豈不慨然乎?作樂一事,今番問禮官之行,當齎去儀註,卿等之意,何如?秉模曰,臣等之意,亦以爲不可不用樂矣。龍輔曰,宴禮則屬於勅使,而作樂則屬於勅書,似不可不用矣。上曰,迎勅所屬則用樂,以示歸重勅書之意,而勅使之前,則勿爲用樂,俾知宴禮停止之本意,爲可,而山呼一事,亦不可不釐正,禮判,以此出擧條擧行,可也。邁修曰,今此高宗純皇帝配天勅出來頒詔時儀註,當爲磨鍊矣,因皇旨二十七月前賀表停止,故聖節正至望闕等禮,亦不爲之,而至於用樂一事,在宣勅時,則以其歸重於勅書,故不可不用,而呼嵩之節,屬於皇帝,停止,賀表則此一節亦當置之,宣勅後頒敎,旣不關於我國賀儀,則山呼一款,終涉無義。向於順付勅頒敎時,雖憑謬例而擧行,今筵旣以釐正停止事,稟定矣,此後永爲定式施行,何如?上曰,依爲之。出擧條仍敎龍輔曰,此等事,預皆往復講定,而酬酢之際,必須據義論斷,折之以禮,要使彼人有以心服也。龍輔曰,寧邊前府使安橚除拜望單,雖承加資之命,而時府使申大偀仍任之後,加資之仍用與否,旣無可援之例,臣曹不敢擅便,何以爲之乎?上曰,仍爲施行,可也。出擧條上曰,才不借於異代,豈不信然乎?今番因宮享樂譜之減腔,樂院兩提調,終始擧行,而其所考据,皆有條理,戶判之識解,甚可賞,而亞銓之才分,亦難矣。俗樂擬譜,今方合力撰次云,而此眞所謂君明樂官者,今人亦不患無才具,但不能奬拔耳。仍命臺諫進前。達淳曰,三司合啓,兩司合啓,以憲府不備,不得傳啓矣。上曰,向有下敎,合啓傳啓日,則使之詣臺同參矣,伊後聞之,則雖非合啓之日,亦爲入來,只傳院啓云。院啓之無城上所姑停,卽是古例,則旣無城上所臺諫,而長官之逐日傳啓,前所未聞矣。達淳曰,其時承宣以爲,雖無城上所,使之逐日詣臺,故果如是矣。上曰,承宣雖錯傳筵敎,諫長亦豈可只憑承宣之言,自壞臺閣古例乎?命書榻敎曰,當該承旨罷職,當該諫長推考。達淳曰,請金甲島爲奴罪人克觀,更令王府,嚴鞫得情,夬正王法。措辭見上上曰,不允。出擧條達淳曰,請逆賊尙魯,亟施孥戮之典。措辭見上上曰,不允。出擧條達淳曰,請濟州牧定配罪人姜彝天,黑山島定配罪人金履白,慶源府定配罪人金鑢,亟令王府拿來,設鞫嚴問,快正典刑,其餘徒黨,亦令嚴鞫處斷,以折奸萌。措辭見上上曰,不允。出擧條達淳曰,臣於臺閣之職,本非其任,而嚴畏義分,冒沒行公,今已閱月矣,空疎蔑劣,觸事生疣,昧例之失,前後相續。向者連日詣臺,尤是臣壞損臺體之大端也,長官異於下位,如非合啓與次對,則無城上所而長官之不得詣臺傳啓,臺閣之古事卽然,雖有承宣誤傳筵敎之擧,苟使臣,能自覺悟,豈可矇然擧行而已乎?特敎問備,誨責備至,臣於是滿心慙恧,無地自容,以此情踪,其何可一刻晏然於臺次乎?請命遞斥臣職。上曰,勿辭,亦勿退待。出擧條上曰,差使員守令入侍。出榻敎弘謙承命出傳,與丹城縣監尹可基,金城縣令趙學敏,白川郡守柳相默,偕入進伏。可基奏職姓名。上曰,爾之莅任爲幾年乎?可基曰,五年而爲九考矣。上曰,年事,何如?可基曰,豐年矣。上曰,爾是侍下乎?可基曰,母年七十二矣。上曰,今方將往乎?可基曰,有母病,故路遠不得將往,捧糴後則或請由歸覲矣。命書榻敎曰,金山郡守吳在鎭,丹城縣監尹可基,令該曹口傳相換,亦令除朝辭下送。仍敎曰,金山地稍近,可以將往矣。學敏進奏職姓名。上曰,年事,何如?學敏曰,豐年矣。上曰,何年除拜乎?學敏曰,昨年五月除拜矣。相默進奏職姓名。上曰,年事,何如?相默曰,豐年矣。命書傳敎曰,因事上來之守令,召見問年事,則雖値稍熟之歲,常有不足底意,卽分憂之本色,近來則,有問輒以豐年二字應口以對,此亦習俗中一端。旣往,雖勿論,此後必也稱停奏對,而若有違越者,該房察推。仍敎相默曰,此後若逢道內守令,以此傳敎,互相傳及,而勅行當前,今日內下去,可也。仍命退,諸臣以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李尙度啓曰,行大司憲宋煥箕,持平朴在冀在外,執義曺允遂傳旨未下,掌令二員·持平一員未差,監察茶時之意,敢啓。傳曰,知道。
備忘記,慶源府使李沖彬下直,長弓一張,長箭一部,片箭一部,筒兒一箇賜給。
備忘記,慶州營將白海鎭下直,長弓一張,長箭一部,片箭一部,筒兒一箇賜給。
傳于趙弘鎭曰,諸承旨持公事入侍。
傳于鄭尙愚曰,遠接使留待。
傳于徐有聞曰,顯隆園參奉入侍。
傳于趙弘鎭曰,來待諸臣入侍。
傳于徐有聞曰,禮房承旨入侍。
傳于鄭尙愚曰,遠接使入侍。
臺諫前望單子入之,掌令金圭夏·金履喬,持平康聖翊落點。
以刑曹參議望筒,傳于趙弘鎭曰,旣敍用,此望筒勿施。
吏曹口傳政事,金山郡守吳在鎭,丹城縣令尹可基相換。
徐有聞,以弘文館言啓曰,本館上番副校理臣趙得永,以訓鍊都監從事官,今日本營價布捧上時,晝仕出去之意,敢啓。傳曰,知道。
宋銓,以漢城府言啓曰,紙廛失火事,備邊司草記批旨內,傳曰,允。公私債負與逢授物件,該廛旣無蕩滌之可言,則草記兩條外,惟有無邊錢數千兩,限三年貸給,或爲實惠,以此分付賑廳,而戶曹禮單紙未納中十分一,亦爲蕩減,如有應納之紙地,如辛巳紬廛之賞格紬者,姑勿擧論,廛舍今朔內期於修葺,而御將旣兼京兆堂上,各別董飭,畢役後形止,自該府草記可也事,命下矣。謹依傳敎,該廛房舍修葺,另加蕫飭,今已畢役之意,敢啓。傳曰,知道。
徐有聞,以迎接都監言啓曰,臣等與諸郞廳,會同開坐,檢飭迎勅諸事,而啓下郞廳八員外,不足郞廳三員,依前例別單書入之意,敢啓。傳曰,知道。
徐有聞,以迎接都監言啓曰,取考雍正甲辰乾隆丁巳兩年配天勅謄錄,則不設宴享,只行茶禮矣。今番勅使,亦依兩年例,宴享色郞廳,不爲差出,茶禮設行時,則依近例,以禮賓寺內資寺擧行,使盤饍色郞廳兼管之意,敢啓。傳曰,已例之不設,遠接使處,分付,可也。
徐有聞,以迎接都監言啓曰,本都監郞廳戶曹正郞金箕應,禮曹正郞金致龍,有實故,竝姑減下,戶曹正郞李靖模,禮曹佐郞金魯範差下,使之察任,何如?傳曰,允。
吏曹,迎接都監郞廳金致龍有頉代,金魯範。
鄭尙愚,以兵曹言啓曰,新除授伐登浦萬戶金麗行,老父今年七十歲,無他兄弟,法不當遠離赴任,呈狀乞遞,邊將之親年七十無兄弟者,許遞其任,載在法典,慶熙宮衛將李思龍,身病猝重,勢難供職,呈狀乞遞,竝改差,何如?傳曰,允。
鄭尙愚,以備邊司言啓曰,正朝在近,各陵寢祭官,當爲差遣,而侍從罷散甚多,無以分排云,在前如此之時,亦有請敍之規矣。侍從堂上堂下違牌坐罷人員,竝敍用,令該曹口傳付軍職,何如?傳曰,允。卿宰削職以下,竝給牒敍用,可也。
鄭尙愚,以御營廳言啓曰,本廳來庚申正月二月兩朔應立,左部左司屬慶尙右道五哨軍兵五百十七名,今已逢點整齊矣,正月初一日,與前司軍兵,替代立番後,舊軍放送之意,敢啓。傳曰,知道。
鄭尙愚,以御營廳言啓曰,本廳來庚申三月四月兩朔應立,左部中司屬全羅左道五哨軍兵,二月二十五日京中逢點,三月初一日,與左司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
鄭尙愚,以摠戎廳言啓曰,本廳中軍李性默,今月二十日都政,移拜黃海兵使代,前北兵使李潤謙,擬望啓下,而黃海兵使鄭學畊,北兵使李潤謙,今已仍任矣,臣廳前中軍李性默,亦爲仍任,何如?傳曰,允。
吏曹啓目粘連,觀此弘文館副校理金履載上疏則以爲,臣兄臣履喬,又有校理除命,臣所帶春秋館記注官之任,在所當遞,亟命遞改臣兼銜,以存公格亦爲白有臥乎所,相避之法,在下當遞,金履載兼帶春秋館記注官之任,依例減下,何如?判付啓依允。
副校理趙得永疏曰,伏以,臣於晝仕歷路,往覲臣父母,則臣母素患貞疾,挾感添劇,食飮全廢,藥餌罔效,委頓床玆,已至多日,臣若迫於情私,任情救護,則莫重之直次,推移無由,拘於公法,黽勉就職,則至切之私懇,按住不得,臣於是,情窮勢隘,進退俱難,玆敢來伏闕下,冒萬死短章呼籲,伏乞聖明,俯垂矜察,亟命鐫改臣職名,以便救護,仍勘臣瀆擾之罪,以肅朝綱焉,臣無任云云。省疏具悉。爾其勿辭救護。
己未十二月二十六日辰時,上御誠正閣。諸承旨持公事入侍,遠接使同爲入侍時,行左承旨李尙度,行右承旨宋銓,左副承旨鄭尙愚,右副承旨徐有聞,同副承旨趙弘鎭,記事官洪奭周·金啓溫,記注官承膺祚,記事官李存秀,遠接使徐龍輔,以次進伏訖。上命讀公事。弘鎭·銓,以無公事先退。尙愚讀奏忠淸監司金履永狀啓,給馬有旨祗受事。尙度先退。命尙愚·有聞,分書公事判付。敎龍輔曰,今日當止宿於何處乎?龍輔曰,當宿坡州矣。上曰,今番軍威軍,亦爲預先知委,無得出待,而驛馬加把事,亦爲各別禁飭也。儐臣例兼體察,而關西守令,無非營將邑,當以師律從事,以此擧行,使之知所畏戢,可也。命龍輔先退。命書榻敎曰,問禮官入侍。奭周承命出傳,與問禮官曺錫中偕入進伏。上曰,儀註,當齎去於行中乎?錫中曰,臣則今日先發,而儀註則,當自禮曹齎送於中路矣。上曰,俄已悉諭於儐使矣,驛馬加把,最是痼弊,今行必須痛禁,而儐使則,凡於事爲,或有疎忽處,爾須補其不及,善爲周旋,無損於紀綱,而有可以除弊者,從便爲之也。海西事,悶然矣,昨日狀啓,稱以入廟兼太平勅云者,雖曰只謄邑報,而道伯之生疎,類如此,如黃州之前期出會諸守令,係是他道所無之例,而民邑之受弊,有不可勝言云,今番則亦爲爛商釐正,俾除謬例,可也。命錫中先退。有聞曰,勅行時,以義州爲我國初境之故,自前多有因特敎送別問安使之例,且宴享除之之後,致謝別問安使,亦當有之,以道內堂上文守令中,令遠接使從便差定,而直以右副·左副承旨借銜,擧行,何如?上曰,依爲之。出擧條有聞曰,御帖樻漆色及粧飾,全不致精,更令精造,而今番則勢難及期,姑以舊儲倭漆之樻用之,不能前期申飭之戶曹判書趙鎭寬,推考,何如?上曰,依爲之。出擧條上曰,顯隆園參奉入侍。奭周承命出傳,與顯隆園參奉朴宗珩偕入進伏。命奏職姓名。上曰,此是朴禮源之子耶?尙愚曰,然矣。命擧顔,敎曰,年幾何?宗珩曰,三十二歲矣。上曰,各別小心供職也。仍命退,諸臣以次退出。
己未十二月二十六日午時,上御重熙堂。禮房承旨入侍時,右副承旨徐有聞,記事官金啓溫,記注官承膺祚,記事官李存秀,以次進伏訖。上曰,御帖卽爲入之,待還下,仍爲齎送於問禮官行中,可也。仍敎曰,遠接使,已爲發往乎?有聞曰,已爲發去矣。命退,承史以次退出。
己未十二月二十六日午時,上御重熙堂。來待諸臣入侍時,同副承旨趙弘鎭,記事官洪奭周,記注官金景煥,記事官李存秀,江華留守洪明浩,有司堂上李書九,以次進伏訖。上敎明浩曰,久不見卿矣,經歲瘴鄕,何以堪過耶?明浩曰,水土之異,實多受傷,而逖違之餘,今登天陛,稍慰下情之戀結矣。上曰,戶南庫事,今欲詢問,故特爲召見矣,卿其詳陳,可也。明浩曰,戶南庫事,頃因備局關文,已有所論報矣,戶南庫中天地庫,自前非中使,莫敢開閉,而玄黃庫,通作一庫,守臣主管矣。今因新定式,玄黃兩庫,中間遮隔,分作二庫,玄庫則依天地庫例,以待中使之下來,黃庫則守臣依前開閉,而間架廣闊,逐年所捧之儲積,無狹窄之患,自今年應入常捧,留儲於黃庫,待中使下來,一年應下及不時所用錢木布,量宜留置,其外盡爲移入於玄庫,而兩庫所儲,新舊相換,以爲永久遵行之地。中使則年年下來之有弊,廟堂旣已諒悉,限三年一次下來,恐無掣礙之端,故敢此仰達矣。上曰,有司堂上,亦陳所見,可也。書九曰,頃因守臣所報,已聞其事情,如是定式,恐似無妨矣。上曰,依爲之。出擧條明浩曰,江都,以保障重地,許多將士支放,專靠於兵庫,而十數年來,庫儲漸縮,一年所需,無以繼用,故推移於他各庫,而他各庫,亦皆因此受病,今則拮据無路,本府軍餉中一萬三千五百餘石,劃給安興鎭後,散在於湖西諸邑,而此本沁都軍餉也,到今雖難盡數還付,而就其中耗條,限數三百石,年年還劃本營,以爲添補目下需用,則在經費,旣無所關,在沁營,實有所益,令廟堂稟處,何如?上曰,依爲之。出擧條命明浩先退。上曰,今番迎勅儀註,當追送于問禮官許,有司堂上先爲考見,如有可合釐正處,則隨卽仰奏也。書九承命考見訖。書九曰,前例則受詔前,先問皇帝候,而今春則以事異常格之故,先受詔後問候矣,今番儀註,亦依今春例磨鍊,何以爲之乎?上曰,依今春例爲之,無妨矣。書九曰,宴禮爲之之時,則茶禮儀注,例不別爲磨鍊,而今番則旣省宴禮,茶禮儀注,所當磨鍊,以此擧行之意,知委於該曹,似好矣。上曰,好矣。書九曰,得見彼國官案,則副使英和,雖是滿人,而旣是進士出身,官又直文淵閣,似是稍加擇差者矣。上曰,明當召見館伴及迎接都監堂上,卿亦入來,稟定諸事也。仍命退,諸臣以次退出。
上在昌德宮。停常參·經筵。
徐有聞啓曰,來初一日輪對日次矣,敢稟。傳曰,當次人受點,後日次待令。
鄭尙愚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于鄭尙愚曰,諸承旨持公事入侍。
傳于鄭尙愚曰,來待諸臣入侍。
鄭尙愚啓曰,館伴鄭民始,迎接都監堂上趙鎭寬,依下敎來待矣。傳曰,入侍。
吏曹口傳政事,以閔命爀爲司僕正,大司成李晩秀單付,丹城縣監吳在鎭,陽川縣令鄭軾相換。
注書洪奭周病,代以李泳夏爲假注書。
掌令金圭夏啓曰,臣稟性庸愚,才識蔑劣,本不合於淸朝耳目之任,而伏承柏府新命於待罪龍岡之日,旋蒙恩遞,又伏承掌憲除旨,冒沒出肅,而第臣方在解由未出中,揆以公格,有難行公,其何敢一刻晏然於臺次乎?請命遞斥臣職。答曰,依啓,守令多未署經於憲府云,諫院署經諸人,使之除署經下送,可也。
宋銓,以漢城府言啓曰,文武科及生進回榜人,每年歲末,訪問草記事,曾有定式矣,來庚申年回榜人,知委各部,搜訪報來,故職姓名年歲居住及登科年月,別單書入之意,敢啓。傳曰,明年回榜老人年八十歲嘉義前同知洪絲浩,於文敬公,爲六代孫,而文懿公,亦爲其從高祖,且聞回榜在來年,甚貴矣。來春當依乙卯孝安公回榜例,親臨賜花牌,以此知悉擧行,而戶曹參議洪樂恒,年過七十已久,且其翁崇政洪緯浩,以文懿公之玄孫,年爲九十歲,壽資至崇政,以其地處,尙不爲知中樞,豈成說乎?其兩代以庚寅生戊申生,竝受歲饌,可謂稀有,戶議之久任,出於惠養之意,業欲特授知樞,而姑待之,又何可踰此歲?政官牌招開政,知事作窠,今日政擬入,筋力如可强,使之歲首謝恩,可也。
有政。吏批,判書徐龍輔奉命在外,參判李書九入侍進,參議李魯春進,同副承旨趙弘鎭進。啓曰,判書徐龍輔奉命在外,參判李書九入侍進,小臣獨政未安,何以爲之?敢稟。傳曰,只出緊任。以朴鍾淳爲掌令,尹命烈爲校理,韓用龜爲右尹,兼鏡城府使李潤謙單付,別軍職申鴻周,今加嘉善加資事承傳。
趙弘鎭,以吏曹言啓曰,因平安監司李泰永移文,受由上京大同察訪李安默,卽爲還官之意,屢度催促則以爲,猝得寒感,症勢沈重,萬無登程之望云。當此支勅之時,不可等待其差歇,罷黜,何如?傳曰,允。今日政差代,待下批當日下送,可也。
再政。以李東冕爲大同察訪。
兵批,判書李在學進,參判金履翼病,參議申獻朝入直,參知兪岳柱病,左副承旨鄭尙愚進。以洪緯浩爲知事,李延弼爲管城將,印宗瑞爲伐登萬戶,北兵使李潤謙仍任事承傳,大護軍李義弼,護軍尹弼秉·李性默,副護軍徐英輔·李濟萬,副司直金圭夏·權心彦·南履翼·鄭弼祚·高宅謙·具晉行,副司果尹行逵,以上竝單付。
鄭尙愚,以兵批言啓曰,慶熙宮衛將李思龍改差,代加設衛將朴履信,陞實之意,敢啓。傳曰,知道。
趙弘鎭,以吏曹言啓曰,新除授大同察訪李東冕呈狀內,矣身素患痰病,當寒添劇中,猝患關格,時月之內,萬無起動之望云。身病旣如是,則不可等待其差歇,罷黜,何如?傳曰,允。口傳差出,可也。
吏曹口傳政事,以金晦彬爲大同察訪。
趙弘鎭,以吏曹言啓曰,今此各陵殿宮園墓正朝祭諸執事,當爲磨鍊,而除老病公故外,實無推移分排之路,依近例,刑官及司饔院官員,通融塡差,年六十以上人員,亦爲塡差之意,敢啓。傳曰,知道。
趙弘鎭,以吏曹言啓曰,今此各陵正朝祭獻官執事中,時無職名人員,令該曹口傳付軍職,何如?傳曰,允。
兵曹口傳政事,護軍李集斗·韓用龜·閔台爀,副護軍尹光普·韓用鐸,副司果金銑·閔命爀·尹命烈·洪樂安·李垿·李重蓮·金秀臣·鄭時善·李采。
徐有聞,以弘文館言啓曰,本館上番闕直,事甚未安,新除授副應敎尹序東,卽爲牌招入直,何如?傳曰,允。
徐有聞,以禮曹言啓曰,問禮官旣已出去,勅使前所送各樣儀註,令兵曹別定禁軍,騎撥下去,罔夜馳傳于問禮官所到處,何如?傳曰,允。
徐有聞,以承文院都提調意啓曰,院寫字官實訓長安思賢陞六,代以大護軍玄喜靜,上護軍洪泰運,依承傳竝付之意,敢啓。傳曰,知道。
鄭尙遇,以訓鍊都監言啓曰,本局把摠元永胄,身病甚重,勢難察任,改差,何如?傳曰,允。
鄭尙愚,以訓鍊都監言啓曰,本局諸將官,自今年正月至十二月,射講居首人,依例別單書入之意,敢啓。傳曰,知道。
鄭尙愚,以禁衛營言啓曰,本營諸將官今年射講居首人,依例別單書入之意,敢啓。傳曰,知道。
鄭尙愚,以御營廳言啓曰,本廳諸將官今年射講居首人,依例別單書入之意,敢啓。傳曰,知道。
李尙度,以刑曹言啓曰,左議政沈煥之所啓,使臣之出疆也,如有關於使事,則或不得不呈文禮部,而至於私書相交,邦禁至嚴,前後申明之飭敎,尤何等嚴重,而齎咨官李光稷,以幺麽譯舌,借名首譯,私作書信,至登於禮部咨文,事之無嚴,莫此爲甚,其在申邦禁杜後弊之道,不可尋常處之,李光稷亟下攸司,姑爲減死,施以杖流之律,李邦華,雖曰渠所不知,旣已名登咨文,亦爲革職,何如?上曰,依爲之事,命下矣。李光稷,各別嚴杖一百後,流三千里,定配所於慶尙道梁山郡,卽爲押送之意,敢啓。傳曰,知道。
己未十二月二十七日午時,上御春塘臺。諸承旨持公事入侍,館伴·迎接都監堂上·來待諸臣同爲入侍時,行左承旨李尙度,左副承旨鄭尙愚,記事官金啓溫,記注官金景煥,記事官李存秀,館伴鄭民始,迎接都監堂上趙鎭寬,有司堂上李書九,以次進伏訖。尙愚讀奏黃海監司朴基正狀啓,江原道補把馬起送黃州站事,尙度讀奏平安監司李泰永啓本,緣坐安置罪人良孫物故事,命書判付訖。上敎民始等曰,迎勅擧行之可以稟定者,今筵皆卽陳奏也。民始曰,考見前例,則配天勅出來,凡爲三度,而康熙·雍正時,則或正月或二月出來,故卽送進賀兼謝恩之使,乾隆時勅使,以六月出來,故順付於冬至使行矣。今番勅使,以正月出來,則我國使行,恐不可遲待節行,似當依前例別送使行。且回咨,不當轉送鳳城,兼付於使行,爲好,下詢大臣處之,何如?上曰,迎接都監堂上·有司堂上,各陳所見,可也。鎭寬曰,以今經費與民力,使行之一番往來,非不關重,而考之已例,則配天勅之正二月出來後,皆卽送使進賀,今若於歲初迎勅,而拖到節行順付,則彼之援例致訝,有未可知,此甚可慮,而所關不輕,非臣淺見所敢質言矣。書九曰,雍正頒諡勅,正月出來,而進賀則順付於節使,此或可爲傍照之端。然而配天勅之在正二月者,已例,皆直送進賀兼謝恩之使,今若遲待節行,則恐不無太緩之慮矣。上曰,令廟堂卽爲草記,可也。出擧條民始曰,勅使例贈,旣有勿給之皇旨,今番勅使,自元禮單不可贈給,而遠接使及各處禮單,亦不可如前備給,都監擧行,已爲稟定,遠接使與三道道臣·開城留守處,以此知委,何如?上曰,依爲之。出擧條民始曰,取考已例,則配天勅出來時,例有賜緞五十匹,與勅書同爲傳致,故前此每於中路,先爲求覓以來矣,今番亦以此意,預先通報於遠接使,似好矣。上曰,此則臨時從便爲之,可也。民始曰,兵曹正郞柳畊,都廳郞廳差下,事當除本仕,而因下敎入直本曹,自下不敢擅爲除本仕,故敢此仰達矣。上曰,都監往來間除本仕,可也。出擧條民始曰,奎章閣直閣金近淳,見差都監都廳,而閣務相妨,今姑減下,曾經都監郞廳者,多在三司之任,不敢擅自差下,故敢此仰達矣。上曰,依爲之。司諫朴崙壽差下,可也。出擧條鎭寬曰,迎送勅茶禮時,每用蔘茶,而蔘雖珍品,旣非恒茶,故未能知味,反不悅口,雖以今春茶禮時所目覩者言之,客使之受鍾也,嘗而不飮,其意可知也,如取他茶之佳品而用之,則恐爲得宜,自今爲始,以此定式,何如?上曰,依爲之。出擧條鎭寬曰,春間上副勅卜物之留在灣府者,今於北咨之來,彼旣以此爲言,則一向封置,便同無用,不可不趁今區處,而其中京外所贈,無論本色與折價,名色相混,有難區別,今若付之灣府,與臣曹往復,使之發賣,添入於元銀數中,移置箕營,以待節行時本曹所需,則事勢便當,敢此仰達矣。上曰,依爲之。出擧條書九曰,勅行時兩西驛馬,不得用㺚産,故北關驛馬,補把於關西,關東驛馬,補把於海西,便成前例,而今春,以通用㺚産之意,已爲筵稟行會矣。卽見黃海監司朴基正狀啓,則今番勅行,關東驛馬,又請補把矣,雖以前此所報勅行時入把馬匹磨鍊數爻觀之,通用㺚産,則各差備分排之外,本道驛馬,尙餘六十餘匹,則關東馬之復請依前補把,殊涉不審,該監司推考,自今爲始,關北·關東兩道驛馬補把之規,永爲除之之意,分付于四道道臣,何如?上曰,依爲之。出擧條命書傳敎曰,今聞親年篤老,難以將往云,旣念前倅之親年而曲諒,則何可一爲一否乎?丹城縣監吳在鎭,令該曹口傳相換。又命書榻敎曰,刑曹參議洪樂游仍任。又命書榻敎曰,都承旨許遞,前望單子入之。又命書傳敎曰,關西抄上鐵箭遠射武士,今日召試,雖越百七八十步,猶未滿二百步定式,所當勿施,而旣召見,其中百八十步閑良玉載爀,來頭武科時起送後,令壯營稟旨,百八十步出身安思國,百七十步前僉使韓述道,先付壯勇衛,更觀遠射,以爲收用之地事,分付,其餘武士,令該營給糧下送。仍命退,諸臣以次退出。
上在昌德宮。停常參·經筵。
李尙度啓曰,行大司憲宋煥箕,掌令金履喬,持平康聖翊·朴在冀在外,執義曺允遂傳旨未下,掌令朴鍾淳未肅拜,監察茶時之意,敢啓。傳曰,知道。
備忘記,車嶺僉使王道吉,山羊會萬戶金致漢下直,各長弓一張,長箭一部,片箭一部,筒兒一部賜給。
承旨前望單子入之,李冕膺落點。
傳于李尙度曰,左承旨入侍,傳于徐有聞曰,禮房承旨入侍。
傳于宋銓曰,進賀兼謝恩正使,以宗親·儀賓中擬入。
傳于宋銓曰,未肅拜司僕正改差,今日政差出。
以監軍望單子,傳于鄭尙愚曰,差祭兵曹郞廳改差,今日政差出。
有政。吏批,判書徐龍輔奉命在外,參判李書九進,參議李魯春進,右副承旨徐有聞進。以洪樂安爲副修撰,尹在明爲刑曹參判,吳翰源爲奉常正,金銑爲司僕正,韓致應爲直講,車亨衢爲典籍,朴宗雨爲掌樂主簿,沈成大爲孝昌墓守衛官,具敏和爲進賀兼謝恩使,韓用龜爲副使,柳畊爲書狀官,兼春秋二單沈達漢·李顯秀,刑曹參議單洪樂游仍任事承傳,吳聖根爲兵曹佐郞。
兵批,判書李在學病,參判金履翼病,參議申獻朝病,參知兪岳柱入直進,同副承旨趙弘鎭進。大護軍蔡廷夏,副司果李采·李喆懋·權翊·沈廷秀·李宗恢。
以掌樂主簿望筒,傳于宋銓曰,李英裕,僉正中相換。
吏批再政。以尹行元爲刑曹參判,濟用主簿李英裕,掌樂僉正李昌杰相換。
鄭尙愚,以都摠府言啓曰,今此親臨社稷祈穀大祭誓戒時,侍衛寶劍,不可不備員,而都摠管安昌君燝,副摠管尹東晩·尹長烈,俱爲差祭,都摠管趙尙鎭·權·權裕未肅拜,副摠管尹得逵,有身病,將不得備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,竝許遞,前望單子入之,其中刑判處義過矣,本職姑爲許遞,俾伸廉隅,兼帶摠管之任,牌招使之行公,可也。
摠管前望單子入之,都摠管李敬一·金箕性,副摠管鄭大容·姜彝正落點。
以都摠管趙尙鎭牌不進推考傳旨,傳于趙弘鎭曰,司寇之許解,曲諒至矣,廉隅旣伸,而竝與兼帶,必欲自劃,今日酬應甚煩,又以摠管去來,深夜煩稟,重臣事果何如?此傳旨勿施,待開門仍以前牌催促,使之卽爲謝恩後入直。
傳于趙弘鎭曰,前假注書洪命周,仍察廳任。
以咸鏡監司具㢞啓本,罪人放未放成冊上送事,判付內,啓下刑曹爲旀。放秩段,依啓聞施行之意,今日內行會爲良如敎。
鄭尙愚,以兵曹言啓曰,今冬三朔能麽兒考講時,都摠府經歷李得江,都事李秉天,中樞府都事李性林,訓鍊院僉正閔行源·孔述祖,主簿諸景彧·張彦極·田德顯,武臣兼宣傳官吳大晉·李周百·具載厚·柳英逵·沈範祖·宋文珏·金孝健,部將張拱翼,守門將具命益·吳繼喆·權思正,軍器寺正李成德,造紙署別提李鎭忠,典設司別提柳得源等,一次不通,訓鍊副正洪棆,僉正李漢鼎,判官徐益修,主簿金尙埰,武臣兼宣傳官朴旨鳳·許浣等,二次不通,竝定式從重推考,何如?傳曰,允。
鄭尙愚,以備邊司言啓曰,因前正言沈普永上疏,批旨內,關東松禁事,爾旣以家在山下,熟知木商之爲弊言之,則其所謂上司關文之圖得者,果指何司?許令廟堂草記稟處。爾亦以某司某邑之犯科,言送廟堂,以爲勘懲之地事,命下矣。取見其疏本則以爲,封山卽朝家之出尋常守護處,而近年以來,木商輩,圖得上司關文,謂之以封山之外,而及其入山之際,加斫狼藉,安知不犯於封山之內?況殺牛烹鷄,聚黨募丁,徒貽峽氓農民之弊,另飭廟堂,如非不得不用處外,切勿許給關文,如或有木商輩許斫之事,則地方官親進封山,定其界限,計其株數,無至一株添斫,而至於其弊之及於峽氓農民者,亦爲嚴禁爲辭矣。又聞臺臣言送本司者,則年前木商輩,持司饔院關文,下去江陵封山,恣意亂斫,爲弊不些,至於定配之境云,故更爲査問該院,則壬子四月分院什物修補次,報備局受關文,許貿於江陵私養山,因差人憑藉濫斫,自本道定配,乙卯七月,又以分院之直關春川,濫斫松木,自本道啓聞,當該官員,亦蒙竄配之典,其後更無關東木物請斫之事云。與臺臣所言,別無差爽,而便是已勘之案,更無可論,外此各司,近年以來,亦無關東木物請斫之事,而惟戶曹外都庫木物一千七百三十餘株,每年依定式許斫矣。自丙辰年,本司雖爲發關該道,輒皆防報,至丁巳五月,大臣以安眠島風落松許給事,有所筵稟,而伏承關東私山量宜取用之命,行關本道,許斫於江陵·洪川兩邑,而今年六月,該曹以江陵木物之尙未流下,又爲論報本司,發關申飭矣。頃因內需司所報,以三陟等地所在木物屬公事,屢度査問於本道,則道臣所報以爲,內司執捉之木物,卽是外都庫貢人丁已所斫者,而江陵五百十七株內,一百二十五株,貢人輩私自作板,七十五株,斫斷留置於旌善地,而上項已作板者五百立,先爲流下於興原江,故自本營,已爲執捉,而犯科貢人等,今方嚴囚營獄,更爲多岐査探於江陵·旌善等處,則果無一株木數外新斫云,而戶曹所報則以爲,丁巳舊斫木物中,洪川三百七十七株,前已流下江陵,五百十七株,連因淺灘,尙未流下,故去夏果爲報本司關促,而貢人輩,以解板流下之意,呈于本曹,故嚴關該道,使之各別防禁矣,貢人輩竟有此冒犯,已作板者,固當屬公,而江陵所在之全體木,則旣是本曹木物,自本司査實決處云矣。大抵關東松禁之蕩然,莫近日若,雖以目下事言之,丁巳許斫之木物,諉以水淺,尙令留置,則貢人輩之倚托京關,出沒留連,許多作弊,勢所必至,至於作板流下,其犯禁牟利之跡,綻露無餘,貢人等,雖自該道,照律嚴勘,該曹之所別關嚴防者,本道則不能禁斷,揆以事體,誠極疎忽,當該道臣,爲先從重推考。當初許斫,雖有京關,一百二十五株之肆然作板,大關法禁,此則依內司所報,一竝屬公,其餘七十五株之斫斷,雖關後弊,比之解板,稍有輕重,竝與全體木三百十七株,嚴飭該曹,使之待開春,卽爲流下,無或如前稽滯。蓋公用木物,苟非萬不獲已,本司固不敢容易許斫,而斫取時,定界計株,躬自檢察,卽是地方官職分內事,依疏辭申飭,如或留連稍久,則奸僞必生,自今以後,每當貢人下去時,自該曹預定期限,督令流下,地方官亦以畢斫及始運形止,報于監營與該曹,以爲憑考檢飭之地事,一體定式分付,何如?傳曰,允。近來廟堂,輕許之故,致有臺臣上疏,卿等知此,而此後本司,或未照察,雖有題決,必以勿爲施行之意,使之更報,可也。
鄭尙愚,以備邊司言啓曰,今此社稷祈穀大祭親臨受誓戒時,讀誓文官,當爲備員,而吏曹判書徐龍輔,奉命在外,卽令政院,稟旨變通,何如?傳曰,曾經吏判中爲之事,分付,可也。
鄭尙愚,以備邊司言啓曰,頃因巡將鄭道星上疏批旨內,有三稻種法,試之於南邑可試處,向後食效必也草記之命,謹依下敎,行會該道矣。卽見全羅監司趙宗鉉所報則以爲,天上稻·斗於羅山稻·淳昌稻等三種,咸悅等二十三邑鎭,皆是沿野之地,俗尙晩稼,而三種俱以早種,本非土宜,故民不願種,茂朱等七邑,此三種本不爲業,而山稻之乾付者,雖無所害,其餘二稻,所出太少,不若他種,長城等二十四邑,三種稻,自前間或耕種,今年別加勸課,或善就而食實,或被害而全棄,原疏中雖遇水旱少無所損之說,別無其驗,且其穀品麤荒,米出太少之故,民不肯業云矣,敢啓。傳曰,知道。
鄭尙愚,以備邊司言啓曰,卽見館伴鄭民始擧條則以爲,配天勅出來,凡爲三度,而康熙·雍正時,則或正月或二月出來,故卽送進賀兼謝恩之使,乾隆時勅使,以六月出來,故順付於冬至使行矣。今番勅使,以正月出來,則我國使行,恐不可遲待節行,似當依前例別送使行。且回咨,不當轉送鳳城,兼付於使行,爲好,下詢大臣處之云。迎接都監堂上趙鎭寬,有司堂上李書九亦以爲,今若遲待節行順付,則恐不無太緩之慮,爲辭,而批旨內,令廟堂卽爲草記可也事,命下矣。正二月頒勅,卽送專使,已例卽然,配天進賀頒詔謝恩,不可遲待節行之兼付進賀兼謝恩使,令該曹卽爲差出,拜表日字,亦令該曹,從近擇吉,進賀則有方物,謝恩則無方物,表咨文,令槐院依此撰出,而使价絡續,行期在邇,員譯額數,比今秋進賀行,益加裁減,務從簡略,乾糧物種,今番則勿爲求請於各道,以京盤纏磨鍊,而自該曹從便措處之意,分付,何如?傳曰,允。
鄭尙愚,以壯勇營言啓曰,今十二月二十九日·三十日年終放砲時,次知將官將校及別破陣火箭軍姓名器械數爻,別單書入之意,敢啓。傳曰,知道。
鄭尙愚,以壯勇營言啓曰,本營來庚申春等試射時,將官將校各技入格優等人,別單書入之意,敢啓。傳曰,知道。
鄭尙愚,以摠戎廳言啓曰,本廳諸將官今己未年射講居首人,依例別單書入之意,敢啓。傳曰,知道。
李尙度,以義禁府言啓曰,今此勅使在館時,三門把守假都事三員,依舊例,令該曹預爲差出,以爲習儀時分差之地,何如?傳曰,允。
李尙度,以義禁府言啓曰,因忠淸監司金履永査啓,戶曹啓辭內,德山前縣監林淳浩,更令該府,參考査啓捧直招,以爲嚴勘之地事,允下矣。姑放罪人林淳浩,還囚捧口招以入之意,敢啓。傳曰,知道。
禁府啓目,德山前縣監林淳浩原情云云。以査啓內辭意,發問目取招,則吏奴當納條之石數相左,稱以道査之分爲二條是白乎乃,官需之徑用,新還之預捧,急於上納之充數,果爲徵捧是如,今已遲晩,究厥罪犯,誠極痛駭,照律勘處,何如?判付啓,區別功議,草記勘放爲良如敎。又啓目,公州前判官閔致謙,恩津前縣監李義敎等原情云云。傳旨內辭緣,泛稱遲晩,竝只刑推得情,何如?判付啓,竝只除刑推考律,今日內草記,區別功議勘放爲良如敎。
右尹韓用龜疏曰,伏以,臣於向日,敢將悲苦之私,冒上咫尺之疏,揆分猥越,恭俟威罰,而惟我殿下,以盡倫之聖,垂體下之仁,至以微末去就,俯詢筵臣,辭敎惻怛,逈出常格,特解藩宣之任,俾及窀穸之期,此豈但臣之隕結之忱?貫澈幽明,凡在臣隣,亦莫不爲臣而感泣,如臣無似之賤,何以得此於聖明之朝也?臣於荐慽之餘,獲保殘喘,生入玉關,已是天地莫量之異恩殊私,而匍匐叫號,心神惝怳,若將逢迎於桑梓之間,說道隔歲之離懷,攢頌曠世之隆渥也,臨冗送訣,情私獲伸,臣雖卽日滅死,萬萬無憾。第臣之逖違天陛,倏已歲帀,瞻望觚稜,微忱倍激,而身方訟愆,跡阻反面,日夕惶蹙,如無容措。噫,寧邊府獄囚行査之命,出於欽恤之聖意,而臣臨事矇眛,不能對揚,檢吏欺隱之罪,旣未窮覈,宋女誣罔之訴,亦不擧論,大違審克之義,竟陷疎漏之科,秋曹之覆啓,臺臣之論列,後先迭發,據理峻斥,臣之孤負之罪,於是乎益著,論以邦憲,合被重戮,而聖度天大,薄罷旋敍,繼而有京兆新命,罪反爲榮,眷庇愈隆,臣手奉除旨,惶隕感激,不知所以圖報也。以臣戀結之忱,固當竭蹶趨造,少伸犬馬之誠,而臣之被論屬耳,豈敢以已經薄勘,拚棄廉隅,憑恃寵靈,揚揚冒膺,不思自靖之義乎?玆敢略陳短章,仰瀆崇嚴,伏乞聖慈,俯垂鑑諒,亟遞臣職,仍治臣罪,以肅朝綱,以安賤分,不勝幸甚,臣無任云云。答曰,省疏具悉。卿其勿辭行公。
己未十二月二十八日辰時,上御便殿。左承旨·禮房承旨入侍時,行左承旨李尙度,右副承旨徐有聞,記事官金啓溫,記注官金景煥,記事官李存秀,以次進伏訖。上敎尙度曰,新印雅誦,卿其得見乎?尙度曰,刊行後,以私力印出矣。上曰,朱書,當從近始役矣,知卿嘗所用力於朱書,或有箚錄之屬否?尙度曰,臣於平日,資性昏短,雖或有着力於此書,而至於疑義箚記之類,未能有之矣。上曰,近因詩敎之頹廢,慨然於俗尙之難回,年前杜·陸之印頒,蓋有深意,而篇袠浩汗,未易致力,至於大庭懸題,皆不識題意,故全夏用工,選其千首,今日始完印矣。卿亦當頒賜一件,卿其退出印所,安寶後祗受也。尙度先退。敎有聞曰,正朝祭報府所塡差者,多不成樣,三銓事駭然矣,卽令亞堂,使之入來付標,而大祝之眼昏者,勿爲塡差。且當歲時祭官中,篤老侍下者,皆勿差祭,以示老老之意,此後則正朝差祭時,用此例事,分付。除夕誓戒時百官班,亦不可不成樣,今番則抄啓文臣,未下直閫帥守令,差使員上來守令,蔭官前銜畿內守令察訪,禁府都事·童蒙敎官·檢書官吏·文學官,皆令通融塡差事,分付。仍命退,承史以次退出。
上在昌德宮。停常參·經筵。
鄭尙愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李尙度啓曰,行大司憲宋煥箕,掌令金履喬,持平康聖翊·朴在冀在外,執義曺允遂傳旨未下,掌令朴鍾淳差祭,監察茶時之意,敢啓。傳曰,知道。
以都摠管趙尙鎭,牌不進推考傳旨,傳于鄭尙愚曰,更爲牌招,處義伸之又伸,何敢更爲違召乎?
傳于徐有聞曰,右副承旨入侍。
李尙度啓曰,都摠管趙尙鎭,飭敎之下,謂有情勢,屢度催促,終不承膺,事體所在,萬萬未安,推考,何如?傳曰,此啓辭,何承旨書入乎?爲先問啓於重臣以所以處義之由。
以都摠管趙尙鎭問啓,傳于鄭尙愚曰,如此張皇問啓,何可捧入?廉隅猶以爲未盡伸,則亦欲姑遞,以開進身,摠管之任許遞,令該曹口傳付軍職。
以監軍單子,傳于鄭尙愚曰,差祭佐郞改差,令該曹口傳差代。
吏曹口傳政事,以韓致海爲兵曹佐郞。
以副應敎尹序東牌不進罷職傳旨,傳于徐有聞曰,只推。
徐有聞,以弘文館言啓曰,本館上番闕直,事甚未安,副應敎尹序東,旣有只推之命,副校理趙得永,由限已過,竝卽牌招,以爲推移入直之地,何如?傳曰,允。
以副應敎尹序東,副校理趙得永,牌不進罷職傳旨,傳于徐有聞曰,只推。
兵曹口傳政事,上護軍趙尙鎭。
徐有聞,以弘文館言啓曰,本館上番闕直,事甚未安,新除授校理尹命烈與副校理金履載,竝卽牌招,以爲推移入直之地,何如?傳曰,允。
以校理尹命烈牌不進罷職傳旨,傳于徐有聞曰,只推。
以咸鏡監司具㢞狀啓,端川金店事査實登聞事,傳于李冕膺曰,寧有如許無嚴之狀聞乎?道伯,當拿致王府,嚴問繩以重律,而爲先此狀啓還下送,待其首實,以爲處分之地。
以江原監司南公轍狀啓,杆城郡流民還接形止馳啓事,判付內,啓下備邊司爲旀。免役之期尙餘,其所招來,不可泛忽,況今番別般嚴飭之後乎?繡衣則已爲抄啓,待結構當差送,而舊戶安接,益加銘心事,今日內行會爲良如敎。
徐有聞,以弘文館言啓曰,本館下番副修撰臣金熙周,以永寧殿春享大祭祭官,今日禮曹肄儀時,晝仕出去之意,敢啓。傳曰,知道。
宋銓,以吏曹言啓曰,來正月初三日,行三角山·白嶽山·木覓山·漢江祭獻官中,時無職名人員,令該曹口傳付軍職,何如?傳曰,允。
李冕膺,以戶曹言啓曰,謹依下敎,湖西各邑田稅大同,初再運舟橋船五十七隻到該邑月日,及裝載發送京江到泊日字,區別別單書入之意,敢啓。傳曰,知道。
徐有聞,以禮曹言啓曰,卽接永陵令所報,則今此正朝祭享,兩官當爲備員,而新除授參奉沈能簡,時在慶尙道星州地,未及上來云,莫重祭享,兩官不可不備,在外參奉沈能簡,今姑改差,其代,卽令該曹口傳差出,以爲備員將事之地,何如?傳曰,允。
吏曹口傳政事,以沈來永爲永陵參奉。
鄭尙愚,以兵曹言啓曰,來庚申年各處頒給信漢符別單,及文宰二品以上武臣蔭官曾經摠管人員章標頒給別單,修整以入之意,敢啓。傳曰,知道。
鄭尙愚,以備邊司言啓曰,頃因禮曹判書徐邁修所奏,頒勅時呼嵩節次,以事屬賀儀,姑爲停止矣,配天頒勅事面,與三名日有異,亦旣送使進賀,則儀注中呼嵩一節之獨爲停止,似涉斑駁,更令依例磨練,結綵,亦是舊例,今且依前設行,而如毛物等屬之無關瞻視,徒涉煩弊者,永爲除之之意,分付該曹,何如?傳曰,允。爲弊於貢人多端,雖非毛物,可除者除之,仍以爲式,可也。口傳分付結綵例爲五處,而闕門·城門·迎恩門三處兺,定式爲之,各別從約,無或一毫爲弊於貢人事,該房嚴飭。
鄭尙愚,以備邊司言啓曰,頃因水原留守徐有隣所啓,迎華驛及五驛救弊事,分付道臣,仍成節目報來,以爲自本司別單啓下之意,覆奏行會矣。卽見京畿監司徐鼎修所報則以爲,迎華驛,自京擧行之役,已爲除減,五驛矯弊之方,竝成節目修報云矣。觀此報辭,參互節目,則迎華與五驛除役減匹及釐弊等諸條,頗爲詳備,故原節目,依前筵稟,別單書入,待啓下分付道臣,使之依此擧行,亦爲捧甘各司,而旣成節目,遵而行之,則迎華除役之後,五驛自可無添苦之患,如或不善檢飭,有所違越,以致驛卒輩稱冤之弊,則與初無節目,何異乎?向後遵行之責,專在於道臣,以此意一體嚴飭,何如?傳曰,允。
鄭尙愚,以備邊司言啓曰,卽見統禦使柳孝源狀啓則以爲,本營有軍需庫,巨細公費各項責應,皆從是庫出,而松椵島屯租,登年或過千石或八九百石,遇歉但爲四五百石,此爲本庫主財,三道耗條之捧入,昔爲五百石,今爲二百九十三石,平安兵營貸來取殖錢二千兩蕩減代,因戊戌帥臣洪秀輔狀請,本營常賑穀四千石,許令全耗取用者,始爲四百石,今爲五十六石,而軍器修補戰船修造之物力,校吏卒隷之衣料,帥臣交遞之費用,俱是裁減不得者,其他許多名色,不可條擧,而白地責出於監色,營屬料布,率多屢朔闕給之時,而今年島農免歉,屯租爲一千數百石,料條庶有嗣歲之道,錢條萬無拮据,前帥臣吳載徽,請劃海四小米三百十三石,而不過爲一時之用,更無分錢餘在,就三道某邑某樣穀中限六百石,某樣錢限千兩,特許區劃。本營無城郭之周遭,而周覽形便,果有古昔築城基址,且有東南二門之巋然者,而周城爲一千二百十五步,亦有石材可運處,如得萬餘兩錢,庶幾完役,竝請令廟堂稟處矣。昨年三百餘石小米之劃給,蓋以流來支放未報之數夥然,將未免拖犯引用於來頭所需,故劃給此穀,以爲更勿煩請之地,而今此所請,又復倍前,加以緡錢區劃之請,若此不已,則其將逐年劃給,視作應例乎?若是前帥臣引用之致,則卽令査啓,依前覆奏重勘,如無引用之事,時帥臣自當節略排用,以爲支過之道,何敢無難煩請,有若當然之事乎?狀辭勿施,該帥臣從重推考。至於築城之論,形便雖曰如此,姑非急務,亦爲置之,何如?傳曰,允。
鄭尙愚,以司僕寺一二提調意啓曰,梁山郡守尹魯東上疏批旨內,分養馬之旣罷喂養,反責贖木事,爾言亦然,無馬而責其飼需,猶近無名,竝責故失之贖,有足關聽,令該寺從長回啓事,命下矣。取見其疏本則以爲,各邑分養馬還納後,喂養贖木等價,輸納於本寺矣,在前分養時,來往之費,故失之贖,本是出於民者,則今以前日之所出,移於今日之所納,在於民似無所損,而自朝家,旣罷分養之法,復徵分養之價,當初除弊之意,果安在哉?國馬喂養價,仍依當初永罷之法,自太僕亟許還寢爲辭矣。國馬分養,自是軍國大政,法典所在,永罷初非可論,而近來各邑分養,有名無實,徒滋去來之煩弊,故關問權罷便否於諸道,則若而邑外,擧皆願之,不害爲大同之論,依願施行矣。喂養之需,本以公穀會減,所謂贖木馬裝作紙故失等雜費,爲七十兩,而減給其半,蓋以故失,非歲有之事,而諸般雜費,竝入於減半所納之中,則折長補短,足爲各邑永久之益,該邑亦在於自願之邑,而今此疏陳如此,雖未詳其委折,初非靳行,所當仍舊,而通同權罷之餘,獨許一邑之分養,事涉斑駁,更令本道,詳問其願不願,不願之邑,則使之依前分養,何如?傳曰,允。
鄭尙愚,以司僕寺一二提調意啓曰,拜峯鎭別將,兼內乘啓下,箭串牧場,使之兼管,則本寺屯田色,別無所關於本寺,以其土地,分給場內居民,仍爲魚鱗作隊,屬之本鎭,牙兵牧子等役,兼管擧行事,草記蒙允矣。土地馬政,今旣屬之本鎭,則場屬接濟諸般需用,不可不及今措置,自本寺錢五千兩每年劃給,以爲支放之資,牧場事例,追後成節目施行,何如?傳曰,允。
鄭尙愚,以壯勇營言啓曰,本營軍器什物,尙多未備者,亦有不可不以時修改者,而本庫財力,姑無措置,其在經遠之道,實甚疎虞,自本營,無他辦備之道,亦不可一任抛置,以致有軍卒無器物之患,諸道所在備局句管穀中三千石,劃付軍器色,爲先措備之地事,令廟堂稟處,何如?傳曰,令廟堂句管穀物中劃給,可也。
鄭尙愚,以狀勇營言啓曰,來庚申正月當本營左司屬京畿五番水原軍兵,逢點實數一百二十六名,今已點閱整齊,仍爲立番本營,舊軍放送之意,敢啓。傳曰,知道。
鄭尙愚,以訓鍊都監言啓曰,今十二月二十九日·三十日年終放砲時,次知將官將校姓名及兼別破陣等容貌年歲器械數爻,竝別單書入之意,敢啓。傳曰,知道。
禁府啓目,樂安郡守李謙會原情云云。傳旨問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,觀此所供,九月一面,可謂脫空,分揀放送,俾卽還官爲良如敎。
李尙度,以義禁府言啓曰,時囚罪人林淳浩口招公事,判付內,區別功議,草記勘放事,命下矣。林淳浩本府結語內,以査啓內辭意,發問目取招,則吏奴當納條之石數相左,稱以道査之分爲二條,官需之徑用,新還之預捧,急於上納之充數,果爲徵捧,今已遲晩,究厥罪犯,誠極痛駭,照律勘處。罪,取考律文,則大明律那移出納條有曰,凡各衙門收支錢糧等物,不正收正支,那移出納,還充官用者,計贓准監司自盜論,罪止杖一百,流三千里,大典通編推斷條有曰,犯私罪,杖一百以上決杖,告身盡行追奪,雜令條有曰,王府決杖者,代以金贖矣,林淳浩杖一百收贖,告身盡行追奪,流三千里定配,而其五代祖㥠,振武原從功臣,永安尉異姓五寸親云,功議各減一等,杖九十收贖,告身盡行追奪,忠淸道瑞山郡豐田驛,徒二年半定配,而以査啓及本府結語內辭意,具罪目,依例發遣府羅將,押送配所,何如?傳曰,允。
李尙度,以義禁府言啓曰,時囚罪人閔致謙·李義敎等原情公事,判付內,考律今日內草記,區別功議勘放事,命下矣。閔致謙·李義敎等傳旨內,稅穀事體,所關何如?諉之歲歉,拖到新穀之後,深秋裝發,入冬上納,都是守宰全不董督之致,拿處。罪,取考律文,則大典通編漕轉條有曰,諸道漕轉,趁限發船,上納過限,則該守令奪告身,大明律制書有違條有曰,凡奉制書有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,閔致謙·李義敎等,各杖一百收贖,告身盡行追奪,而閔致謙六代祖光勳,寧國原功臣,驪陽府院君七寸親云,李義敎十二代祖溥,敵愾功臣,永安尉異姓五寸親云,竝功議各減一等,各杖八十收贖,奪告身三等放送,何如?傳曰,允。
行護軍李集斗疏曰,伏以,臣人品則無能而倥侗,事務則不曉而糊塗,不足備淸朝之任使,猥蒙洪造之陶甄,已往踐歷,盡溢涯分,內班奔走,縱效駑力之强策,外臬承宣,尤非蚊負之可堪。不意前歲,濫叨宸簡,冒按藩節,自絶稱塞之望,恒懷兢懼之忱,觸事疎闇,隨處瘡疣,畢竟譴遞,至今惶恧,迺於向者,以慶源殺檢事,果蒙特罷之輕勘,只訟愆尤之莫追,繼而就事論斥,出於司直之地,臣之溺職之失,於斯愈著,實無所逃,官箴之來,固當受以爲罪,豈敢追提,有若自解,而當初事實,蓋有所以然之故矣,致命實因,雖無初覆之違錯,正干兩犯,始緣追後之斯得,爲捧自服之供招,可具檢案之格例,則他官不可以替赴,對衆宜在於檢場,故以此意,發關知委於當初初覆檢兩邑,使之取招成案,具格更報之際,營關邑牒,非止一再,則不但道路之相遠,以至日字之淹延者,專由於正犯所在邑不卽捉送之致,故臣果論罷啓聞,原其顚末,實非爲屍身之復開一官之再檢,到今錄啓之際,生此無限葛藤,誠亦無怪。殺獄檢案,何等嚴重,而臣若臨事克審,仰體愼獄之聖德,則夫豈違例誤事,乃至於此哉?臣方屛伏自訟之中,恩敍遽降,享帖繼到,乃是往役,豈敢爲以此引避?且家有拘忌之疾,月猶未改,臣亦瘡腫在身,動撣不便,恐欠致潔,玆敢據實呼籲,仰瀆崇嚴,伏乞聖明,俯垂鑑諒,亟令該曹,卽爲變通,以便公私,千萬幸甚,臣無任云云。答曰,省疏具悉。疏辭,許令該曹付標。
己未十二月二十九日午時,上御便殿。右副承旨入侍時,右副承旨徐有聞,假注書李泳夏,記注官承膺祚,記事官李存秀,以次進伏訖。上曰,今日肄儀已爲之乎?知入,可也。賤臣承命出問,還奏已畢云矣。命書榻敎曰,前假注書李存秀,仍察廳任。有聞曰,勅行上來時,開城府別問安使,近例則以道內守令中,竝實預差,假承旨借銜單望啓下矣,今番亦依此爲之,而御帖使之上來,齎奉下去,何如?上曰,依爲之。出擧條命退,承史以次退出。
上在昌德宮。停常參·經筵。
李尙度啓曰,行大司憲宋煥箕,掌令金履喬,持平康聖翊·朴在冀在外,執義曺允遂傳旨未下,掌令朴鍾淳差祭,監察茶時之意,敢啓。傳曰,知道。
徐有聞啓曰,明日大駕詣宗廟,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
傳于徐有聞曰,禮房承旨,馳詣宗廟永禧殿·景慕宮,奉審摘奸以來。
傳于李尙度曰,都承旨入侍。
傳于鄭尙愚曰,左副承旨入侍。
傳于鄭尙愚曰,侍衛軍兵毛具。
傳于徐有聞曰,出宮內門路,以協陽門爲之。
傳于鄭尙愚曰,侍衛軍兵毛具。
傳于鄭尙愚曰,明日出宮門路,以萬安門爲之。
李尙度,以戶曹言啓曰,今年內貧寒宗室子女婚扶助數,別單書入之意,敢啓。傳曰,知道。
李尙度,以成均館言啓曰,每年歲末圓點準點人,別單書入事,曾有定式矣,依定式,當年條圓點準點儒生,別單書入之意,敢啓。傳曰,知道。
己未十二月三十日辰時,上御便殿。左副承旨入侍時,左副承旨鄭尙愚,假注書李存秀,記注官金景煥·承膺祚,以次進伏訖。上曰,祈穀大祭執事,多以有故人塡差,三銓生疎而然也?亞銓入來,更爲塡差事,分付。又命書傳敎曰,午後眞殿展拜後,由逌瞻門,展拜于景慕宮,該房知悉,而今夜祈穀大祭受誓戒時開門,人定後爲之事,分付。仍命退,承史以次退出。
己未十二月三十日午時,上御便殿。都承旨入侍時,行都承旨李冕膺,假注書李泳夏,記注官金景煥·承膺祚,以次進伏訖。命書傳敎曰,來初一日,太廟春展謁爲之,曉詣眞殿,行禮後出宮,而景慕宮,亦於明日行春展謁,該房知悉。上敎冕膺曰,明日出宮門路,當由萬安門·敦化門,太廟展謁後,由館峴,詣景慕宮,還宮門路,則當由弘化門,承旨以此意,詳細知委,可也。命退,承史以次退出。
己未十二月三十日午時,上詣景慕宮。展拜入侍時,行都承旨李冕膺,行左承旨李尙度,行右承旨宋銓,左副承旨鄭尙愚,右副承旨徐有聞,同副承旨趙弘鎭,假注書李泳夏·李在秀,記注官金景煥·承膺祚,檢校提學鄭民始,直提學李晩秀,檢校直閣徐榮輔·沈象奎,直閣金近淳,以次隨駕。通禮跪啓外辦。上具翼善冠·衮龍袍,乘輿,出交泰門·永淸門,由明政門·弘化門,入逌瞻門·日瞻門,至宮大門外,降輿,詣版位,行再拜禮,仍詣廟內,奉審,還入齋室。少頃,命入外辦,出齋室門外,乘輿。兵曹判書李在學奏曰,明日擧動時,禁軍幾番隨駕乎?上曰,今夜誓戒時及明日春展謁擧動時,禁軍各三番出用。出駕前下敎又命書傳敎曰,適値歲時,明日當爲春展謁,而日寒若此,百官軍兵,何可徹夜乎?夜刻則一也,開門後受誓戒,待初嚴下整齊事,分付。仍由日瞻門,出逌瞻門,入弘化門。行判中樞府事李秉模,左議政沈煥之,率二品以上·六曹·大司諫,爲除夕問安入來,祗迎于集禮門內。右議政李時秀,以藥院都提調在班。上曰,時·原任大臣入侍。出駕前下敎駐輿而召見,秉模等進前問候。上曰,今夕除夕也,誓戒當差早爲之,蓋軫百官軍兵之徹夜也,卿等亦於參班後早退,善爲過歲也。仍入明政門·永淸門·交泰門,還內。承史侍衛,以次退出。
己未十二月三十日初更,上詣仁政殿。親臨社稷祈穀大祭受誓戒入侍時,行都承旨李冕膺,行左承旨李尙度,行右承旨宋銓,左副承旨鄭尙愚,右副承旨徐有聞,同副承旨趙弘鎭,記事官洪奭周,假注書李存秀,記注官金景煥·承膺祚,直提學李晩秀,檢校直閣徐榮輔,以次侍立。上具遠遊冠·絳紗袍,乘輿,出宣化門·協陽門·肅章門,由仁政門,詣仁政殿月臺,上降輿陞座。命書榻敎曰,讀誓文時,聽誓之任,當爲備員,前判書趙尙鎭仍任牌招,先參班後謝恩。在位百官行四拜禮訖。讀誓文官前吏曹判書金文淳,上階讀誓文訖。在位百官復行四拜禮訖。判府事李秉模,左議政沈煥之,右議政李時秀,以次進前奏曰,侵夜勞動,聖體,若何?上曰,一樣矣。卿等早退,善爲過歲也。左通禮跪啓禮畢。上降座乘輿,出仁政門,由肅章門·協陽門,入宣化門,還內。諸臣以次退出。
