上在昌德宮。停常參·經筵。
吏曹判書李世白疏曰,伏以,臣日昨筵席,猝被校理柳鳳瑞之攻斥,其所爲言,無非危怖,蓋不是尋常相規之意。爲人臣而得此罪名,誠不敢自安於天威咫尺之下,不暇他顧,蒼黃徑出,退伏私次,餘悸未定,旋聞入侍諸臣所傳之言,至以無端徑退,致勤聖敎,臣之驚惶戰越,益無所措,在臣之道,惟當屛氣囚首,恭竢朝家處分,而臣若終邁泯默而止,則胸臆之蘊,旣無以自暴,日月之明,或有所未燭,不得不冒死而畢陳也。臣以萬萬無似,猥加謬恩於人望之外,臣心之恧縮,已不可言,物情之駭惑,固其所也。瀝血之懇,至再至三,猶未蒙準許,則雖知今日冒出,明日斥退,而分義所在,不敢一向强聒,不得不冒昧就列,此豈臣本情也哉?每當注擬,精識未逮,除目纔出,謗言隨至,臣之前疏所謂因仍苟據,久防賢路,則終不陷於機穽云者,實萬分危迫言也。儒臣之言,果出於醞釀之餘,此固臣不早斂避之罪,尙何敢尤人也?儒臣之致臣罪案者有二事,金鎭龜之擬差京兆,有曲折焉。當申汝哲之啓遞判尹也,臣退自筵席,卽於賓廳,就問于左右兩相,歷數當品諸臣以爲,李畬一人外,權說則年老,政府西壁,啓請非例,金鎭龜卽今雖難擧論,臺啓收殺後,則可以備擬云。以此酬酢而退,惟首相方在引入之中,未及往問,此則臣之罪也。其後以擬望乏人,久未差,李彦綱遞刑部之後,始得擬除。及閔鎭長又遞刑部也,當出其代,至於擬者,亦患苟簡,臣問於貳僚曰,金鎭龜,今可擬望耶?答以,曾前之久不擬望,亦未知如何,循例備擬,似無不可云。前而大臣之言如彼諄諄,而僚席之意如此,執筆之郞官,常時得聞物論,非如臣之蒙昧無所聞,而亦不以爲言,故循例末擬,朝著之間,未聞以此爲非者。且今在儒臣者,其時非經幄,則納言而亦未有駁議,故其後京兆之望,不復致疑。就此數臣者,苟苟塡擬,敢於許多可擬人中,故用意取舍而然,而人之爲言至此,不亦異乎?其所謂持公議而見塞之者,亦何其不究事實,而驅逆乃爾也?朴泰淳則重負疵累,世所共知,事旣往矣,姑置勿論,惟其當初通淸,已不厭人望,而及今夏國子之除,不有人言,冒沒廉隅,臺疏重發,猶不知恥,物情嗤點,久而不已。故臣果歎其諫長之望,而承宣之擬,固自然也。至於李史齊,曾前負累,亦非尋常,雖不必到今深論,向來被選紅錄之時,誤議固已喧藉,其後儒臣疏中,論及甚嚴,執此一款,已不可謂無疵,而至於前後處置時,乖當之失,誠聖敎中所云。且頃者李台龍之請遞李晩成,出於師尙之指授,不但傳說狼藉,亦登章奏之間,臣亦未敢的然無疑,而凡論議之際,其頗僻謆訿,大抵如此,則稍加威抑,以懲浮薄之習,實是銓曹之責,臣未知其不可也。當此論議歧貳之日,調和保合,固是先務,而是非所在,則亦何可含糊渾圇,全無分別乎?然臣於兩人事,本不言暴揚其過失,故政席酬酢之際,略示微意而已,今者人言勒加,有若以臣爲挾私左右者然,臣安得不索言也?若果爲春澤地,則當初首發之李東馣·金弘楨,何獨仍擬於淸望乎?朴泰淳之見擬,非由於此論,亦可見矣。況甲戌之初,泰淳等已嘗被塞於淸路,則未知其時亦有春澤之論而然耶?近來一種論議,以此爲穽,作一鉗制人之好題目,今此徒知有春澤,不知有君父云者,如出一套,危險益甚,直欲驅人於罔涯之科,噫嘻,亦太甚矣。今之爲銓長者,不亦難乎?衆目睢盱,吹覓多端,少有不愜,抨彈輒加,雖以忠樸謹愼之人,亦遭不忠之名,況如臣孤危蹤跡,爲世所輕侮者,安得免顚沛謬辱之至於此也?聖敎有曰,果如此說,則豈止遞職?雖流放竄逐,未爲不可。臣之今日所遭輕重,卽殿下知之矣,臣何敢復言?在聖上處置之道,惟當亟黜無狀如臣,俾公議快伸,而〈乃〉反以敢言之儒臣,斥補於絶島之外,臣重得罪於公議,於此而又加一節矣。席藁累日,未有明命,靦然遵冒,跼蹐彌深,不得不仰首嗚號,臣罪尤大萬萬矣。伏乞云云。答曰,省疏具悉卿啓。鳳瑞之外假春澤之事,欲售擠陷異己之計者,不啻如見肺肝而已。噫,人君之所深惡者黨論,而身居論思,挾雜私意,縱恣至此,寧不大加痛心哉?於卿小無所嫌,安心勿辭,速出行公。
答吏曹參判徐宗泰疏曰,省疏具悉。已諭於長官之批矣。卿其勿辭,從速察職。
答吏曹參議洪受瀗疏曰,省疏具悉。已諭於長官之批矣。爾其勿辭,從速察職。
兵曹啓曰,今月初五日乃仁政門百官朝參日次,故循例稟啓,而適値大祭齋戒,單子還爲出給矣。取考大典後續,則每月十一日,二十一日,二十五日,皆是應行之日,此三日中,何日定行乎?敢稟。傳曰,二十一日定行,可也。以上兵曹謄錄
備邊司啓曰,殿最應遞守令之代,例可於大政差出矣。近緣政官有故,大政未免遷就,卽今歲色已飜,外方賙賑之政方急。在前如此之時,或有變通差出之規,諸道殿最居下及堂上居中守令之代,令該曹勿拘都目,竝急速差出,俾無等待遲延之弊,何如?傳曰,允。已上備局謄錄
有政。以南弼星爲慶州府尹,柳鳳徵爲興海郡守,李萬夏爲陽川縣監,魚史徽爲持平,尹弘离爲掌令,李健命爲執義,李喜茂爲修撰,閔鎭周爲都承旨,金錫命爲竹山府使,成重三爲德源府使,黃鎭爲玉果縣監,洪得龜爲錦城縣監,李碩寬爲穩城府使,柳星樞爲驪州牧使,車義轔爲巨濟縣令,池日賓爲興海縣監,金昌集爲白川郡守,洪錫胤爲南海縣監,李昌齡爲文化縣監,李萬枝爲谷山府使。
左尹金萬增辭職上疏。大槪。入啓。答曰,省疏具悉卿懇。勿辭察職。
都承旨李玄錫辭職上疏。入啓。答曰,省疏具悉卿懇。至此本職,今姑許遞焉。
獻納李敏英上疏。大槪。答曰,省疏具悉。假容黨論,萬無是理,爾其勿辭察職。
答校理趙泰甲疏曰,省疏具悉。朴行義之疏,專出於詆誣儒賢之計,良可駭異也,可不痛斥焉?
備忘記,罰已行矣。前留守趙尙愚,前府尹柳以復竝敍用。
朴行義上疏,傳曰,噫,先正臣李珥之道德學問,不惟寡昧之所尊信,抑亦士林之瞻仰也。況從享文廟,是非已定,則何敢綴拾邪論,恣意醜正乎?乃者修撰朴行義投進一疏,至請速撤輯要之講,而其辭曰,以臣所聞,本非可師之人。噫噫,此何言耶?輯要一部之書,修己治人之道,燦然備具,要約精切,非李珥之臆說,乃聖賢之謨訓,則行義之詆誣李珥者,適所以詆誣聖賢也,甚矣,人心之蔽塞也。此而置之,無以明是非熄邪說,朴行義削奪官爵。
院啓,柳鳳瑞·李師尙斥補之命事,洪受疇罷職之命事。措辭見前臣等伏見朴行義疏本,侵詆先賢,語極誣悖,臣等不勝駭憤也。李珥道德學問,實爲百世師範,至於輯要一書,莫非聖賢謨訓,修齊治平之典,燦然大備,此聖明之所以尊尙其人,而進講其書也。今行義以其兄倡疏排斥,嫌於侍講,偃然投疏,至以本非可師之人爲語,敢請勿講其書,雖緣黨論弊痼,甘心陷溺之致,而渠有一分知識,何敢挺身醜正,遣辭無嚴,乃至於此哉?幸賴聖明特降嚴敎,痛斥邪論,士林之憤,庶幾少洩,其立幟私黨,輕蔑朝廷之罪,不可以削奪官爵而止,請及第朴行義,門外黜送。答曰,不允。朴行義事,依啓。
上在昌德宮。停常參·經筵。
謝恩,左尹金萬齡,掌令尹弘离,持平魚史徽。
吏曹判書李世白更申崩迫之懇,乞蒙亟賜處分事。入啓。答曰,省疏具悉卿懇。已諭於前疏之批矣,決不可許改,卿勿過辭,從速行公。
領議政柳尙運二十度呈辭,左議政尹趾善二十七度呈辭。入啓。答曰,卿之引入,歲已換矣,誠不料棄予若是之邁邁也。噫,大臣,以人主之股肱,佩國家之安危,雖在治平之時,去就不宜自輕。矧當災荒溢目,莫保朝夕之日,不思所以鞠躬盡瘁之義,乃引不當嫌之嫌,必欲去位而後已,是豈平日所望於宿德元老者乎?噫,歲色已飜,而民憂愈棘,廊廟殆空,而緊務多滯,此又不可不念處也。至於無妄之疾,將攝已閱月矣。神明所扶,宜有勿藥之喜也。玆遣申誥至意,卿其須念國事,亟斷來章,速出論道,勉副虛佇。仍傳曰,遣承旨敦諭。
府啓,李彦綱事。措語見上答曰,無煩。
府啓,柳鳳瑞·李師尙特除還收事,洪受疇罷職還收事。措語見上答曰,勿煩。
掌令尹弘离啓曰,前者重被李師尙之構劾,縮伏私門,倍切慙悚,不意僨敗之餘,復叨憲職,驚懼踧踖,不知措躬於何地也。仍伏念臣之所遭,不是尋常糾正之比,臣若緘口結舌,泯默無言,惟以冒進爲崇,而不顧其他慮,是爲忘廉冒恥之鄙夫,師尙所謂壞損事體,羞辱臺閣之謂,在所難免,臣雖欲無言,亦不可得也。師尙之劾臣也,有曰,始則贊美春澤之爲人,終以參酌允從,肆然仰對。又曰,啓辭中春澤之罪,初無明白顯著之事,一句語旣呈之後,簡通改之。又曰,外畏公議,不敢崖異,而內懷依阿,游辭營護,其所醜詆,極無限節,果可謂官師相規之道耶?伊日臣之所仰對者,不過嗟惜春澤之門閥,而慨其行身之不謹,正與啓辭中名門華胄,身爲儒士等語之意相同,至於參酌允從云者,亦不過參酌其罪,有所處分之意,而本非減等請罪之辭。謂之語涉不緊,則臣不敢辭,直謂之贊美其人,大是情外,此則聖明業已洞燭,而其後筵中,又勤聖敎,筵席事袐,雖不得其詳,而不足以痛辯。臣初無贊美之事,今不必呶呶分疏,以傷事面,而若其春澤之罪,初無明白顯著之事一句語,臣草啓中,果有之而旋卽簡通,改之則有何深咎之端,而乃反拾得刪送之數字語,欲作臣之罪案,噫,師尙之論人亦刻矣。至於游辭營護等語,尤有所未曉者,果使臣實無崖異,而畏於公議,有所不敢,則公議所在,莫如朝廷,臣獨畏在外之公議,而不恤在廷之公議,乃敢營護於君父之前耶?可謂臆逆之甚巧,而語意之太謬也。蓋師尙之目臣以營護者,其所主意,專在於停論,而臣則伊時,與首發加律之諫臣,一體停止,若使師尙果有公心,則宜無彼此於其間,而一時停啓之事,姑置不擧,榻前仰對之言,抉摘增衍,汲汲攻斥,如恐不及,若是者果可謂出於公心耶?其他許多悖說,今不必逐條追辯,而旣被重彈,決不可冒沒行公,請命遞斥臣職。答曰,勿辭,退待物論。以上私記
義禁府啓曰,罪人李祥輝逐日嚴刑事,判下矣。今當刑推,而判義禁臣李世白,方在陳疏乞遞中,知義禁臣申琓,亦差祭官,同義禁臣崔奎瑞,陳疏受由,只有臣寅煥,無以備員。今明日不得開坐,而且初四日祈穀祭受香,初五日大祭齋戒,初六日正日,自今日至初六日,不得加刑之意,敢啓。傳曰,知道。以上義禁府謄錄
上在昌德宮。停常參·經筵。
謝恩,都承旨閔鎭周。
去夜,同副承旨朴明義,牌不進,依承傳罷職。
左議政尹趾善二十八度呈辭。入啓。傳曰,安心調理。
傳曰,大臣·備局堂上引見。引見時,戶曹參判李堥改差事,榻前下敎。以上朝報
引見時,上曰,彌串僉使擇送事,本道道臣纔已狀聞,雖非曾經閫帥之人,各別擇送解事武弁,可也。以上兵曹謄錄
大臣·備局堂上引見時,右議政崔錫鼎所啓,平安監司李徵明狀啓,陳米穀開市價本難辦之狀,而今見齎咨官手本,則倉石一石之價,定以六錢之銀,其處運價之給不給,雖未及知,而水陸運送之穀,合四萬石,一半之價,自平安道措備,一半之價,自戶曹備送,似宜矣。上曰,依爲之。戶曹判書李世華所啓,今此開市咨文中,所謂倉石一石,當爲我國二石云,然則元數四萬石,爲八萬石也。一半則付諸西路,一半則運致京中,以紓都民之急,而江都木價銀二萬餘兩,方在關西,曾已分付,使之上納矣。爲先以此移給米價元木,則徐徐推移充數,何如?上曰,依爲之。以上戶曹謄錄
禮曹啓曰,卽接宗廟署所報,則永寧殿第二室神榻上班子一井上仰土剝落,所塗靑綾花破傷,西夾室班子井上仰土剝落,所塗靑綾花亦傷破云。依例本曹與本署提調,眼同奉審後,稟處之意,敢啓。傳曰,知道。
又啓曰,卽者臣琓進詣永寧殿,則本署都提調及提調,俱有病故,不得進參,故臣與本曹郞廳,眼同奉審,則第二室神榻上班子一井仰土剝落,所塗靑綾花破傷,西挾空室班子一井上所塗靑綾花,亦爲傷破,蓋仍仰土墜落於班子井上,所塗綾花,以此穿破之致,而當此寒節,改塗仰土,則新舊土,不相接連,必不無更墜之患,似當姑待春奉審時,更審擧行,而井上所塗綾花,則不可不趁卽改塗,故修改吉日,問于日官,則今正月初十日辰時爲吉云。正殿第一室第二室第三室第四室,及西挾第一室第二室第三室,先告事由祭,同日曉頭設行,所用雜物,令該司急速措備進排之意分付,臣曹與戶曹堂上·本署提調,眼同修改,何如?傳曰,允。以上禮曹謄錄
禮曹啓目粘連,觀此平安監司李徵明狀啓,則平壤鄕校,上蔡侯·枝江侯兩位位版見失是如爲白臥乎所,近來人心悖惡,有此聖廟位版偸出之變,極爲驚駭。見失位版,斯速改造奉安,而所造栗木,令奉常寺急速上送爲白乎旀,從享位版,旣已逢變,則不可無慰安之擧,慰安祭及新造位版奉安及地衣改補時,告由祭香祝,令該司照例磨鍊下送,不卜日設行爲白矣,自前如此逢變,守令不爲論罪,已有前例,今亦置之爲白乎旀,當日守直校生及典僕等,不謹守直之罪,在所難免。令本道各別科罪,作變人多般機察,期於捕得之意,回移,何如?啓依允。
引見時,行兵曹判書李世華所啓,連値大侵,人心波蕩,從前鄕曲有明火賊,今則沿江上下,京城十里之內,處處竊發。京中則左右捕盜廳當之,而一廳定給之軍,不過五十名矣。其數本來零星,而書吏·使令,亦在其中,只以三十餘名立之,以此軍卒,難以懲暴。捕廳軍卒,量宜加出,三軍門有排而巡邏之事,臣所掌禁衛營,三日一次巡邏,亦是捕盜之役。三軍門巡邏將卒,亦以加定,合力於捕廳,都城·江外,一體糾檢,何如?上曰,所達是矣。參酌加定,可也。以上禁衛營謄錄
引見入侍時,右議政崔錫鼎所啓,今此中江開市,似當有接伴官差送之事,而外議或以爲,差送文官堂上爲宜,或以爲,差送武臣嘉善中解事人,則凡於米穀買賣之際,亦可以商確矣。行兵曹判書李世華曰,接待市人及買賣事,雖差送武官,亦或可也,而事體則以文官堂上,凡於接待之際,雖有難處之事,往復消詳,似優於武臣矣。戶曹判書李濡曰,今此開市,異於年例開市,彼旣別遣吏戶部侍郞,使之管市,則在我國事體,以秩高文臣差送,似爲得當矣。上曰,旣曰,開市,則宜送戶曹佐貳之官,而參判年迫八十,今姑改差,以年少人擇差送,可也。以上司譯院謄錄
引見時,右議政崔錫鼎所啓,灣上例有差送譯學,而今此開市,事體有異,且或有周旋之事,堂上譯官中,各別擇送一人,何如?上曰,堂上譯官中擇送事,分付,可也。戶曹判書李濡所啓,歲色已飜,農節將近,而連歲大侵之餘,耕牛殆盡,朝家申禁,非不嚴矣,而法令不行,屠殺無已,卽今幾至絶種。似聞,湖西則一牛之價,至於五六十兩云,城內屠肆,蓋爲泮人生利,而一日宰殺,不知其幾。只令嚴禁外方,則來賣京中,屠販興利者相續,亦無嚴禁之效。臣在關西時,本道牛畜甚繁,一邑之內,小不下數千頭,故方當救死不贍之日,不必一切禁斷之意,有所啓聞矣。到今西路亦當絶種云,若不別樣嚴禁,則此是農作之根本,實非細慮。京中則旣係泮人生理,雖難盡罷,或減其數爲可,下詢于大臣而處之,何如?上曰,此事何如?右議政崔錫鼎曰,城內屠肆爲先革罷,則尤可繁息,而猝難變通矣。上曰,永罷則誠難矣。右副承旨崔商翼曰,農家根本,莫大於耕牛,而連値凶歲,屠食賣食,將無餘種,誠如重臣所達。京中則成均館典僕屠肆外,餘當痛禁,而國無紀綱,法令不行,法司常加嚴禁,私屠之處尙多。至於外方,諸道監司別樣嚴防處,則稍有其效,而諸道各邑,或不能一一守法,誠可寒心。當此農節,必用一切之法,然後耕牛庶得保有餘種,實爲勸農之急務矣。李濡曰,城內屠肆,雖難猝然變通,外方則各道監營,爲其將士支供,或有仍循謬規者,爲先一切停罷,各別嚴禁之意,申飭,似當矣。上曰,外方之事,專在道臣,道臣嚴禁,則法可以行矣。此意各別申飭,可也。兵曹判書李世華所啓,臣曹所管馬政,甚爲緊切,朝家傳命,專靠於此。靑坡·蘆原兩驛保卒上軍應捧身役之價,竝入於畿湖全減之中,許多人馬,無以資生應役,事甚切至。故臣於頃日上箚變通,除出禁衛營略干米錢,排日分給,僅僅支撐,而人疲馬憊,將未免顚仆之患。每於奉命乘馹之行,責立科外人夫,鞭扑隨之,持馬入番者,棄其馬而隨其往,其弊不貲。曾在壬辰年間,自本曹入啓,中使承旨史官之行,只前道一名責立,其他諸上司郞廳之以公事乘馹者,自各其衙門,備立前導事,定爲恒式。其後乙亥年,判敦寧府事徐文重,爲本曹判書時,依壬辰年本曹啓辭施行事,榻前定奪捧承傳,而日月已多,其弊猶前。當此大殺,凡事尤宜十分節省,常時奉命之行,只左右牽馬及步從一名外,切勿濫數責立人馬事,更爲申飭,何如?上曰,依爲之。以上備局謄錄
引見時,司諫呂必容所啓,昨日筵中有柳鳳瑞·李師尙斥補外邑之命,臣不勝驚惑之至。憲臣處置,旣甚乖當,鳳瑞一言非斥,固合相規之意,而至於侵及銓司,語欠和平,此所以聖聰之駭聞,而天怒驟發也。然職在經幄,昵侍威顔,自附無隱之忱,乃敢卒口而發,其言雖有不摡於聖心,以殿下寬洪之德,諄諄諭責,宜若嚴父之詔子,而今乃盛施聲色,過加摧折,被之以情外之罪目,黜之於海中之荒域,已非聖明包容之道,而至於師尙追咎於事過之後,竝罪於激惱之餘,一時急逐,若治同罪,實有歉於大聖人不遷怒之德,臣尤惜之也。竊惟殿下平素深惡黨習之痼,痛斥偏私之非,勤敎嚴飭,非止一再,而在廷之臣,不能仰體聖意,奉承德音,或有言議之過激,每致天心之疑怒,此則群下誠不得辭其責矣。但今鳳瑞爲慮注擬之或偏,乃因言端而俾發,此豈有擠陷之計,而殿下不賜恕察,直以黨同伐異,爲其罪案,南島西塞,斥逐太遽,聽聞俱駭,氣象不佳。臣恐人情益激,朝論自此愈潰,豈不大可憂哉?請加三思,還收校理柳鳳瑞大靜縣監,司果李師尙陽德縣監特除之命。上曰,君上則意在痛斥黨論,或曰卒口而發,或曰偶因言端而發,告君之辭,豈容如是?柳鳳瑞以徒知有春澤,不知有君父等語陳達,而當初金春澤事,其時金弘楨在諫院發論,則大司諫徐文裕,以兩司不宜俱發,立異引嫌,憲府則李東馣首發矣。其後金弘裕·李東馣兩人,無見塞之事,而鳳瑞假托春澤之事,必欲擊去銓官,以售其擠陷之計,其用意顯然可知,而今此臺啓,乃以不成說話之言,肆然伸救,殊涉無據,亟停勿煩。
又所啓,近來論議歧貳,朝著潰裂,無一日寧靖之時。聖明下敎,再三申飭,在廷群下,非不欲仰體聖意,痛革其習,而第職在論思言議之地者,隨事是非,亦嘗無相規之道乎?一言一事,輒歸黨論,今日爲言,誠亦難矣。校理柳鳳瑞目見持平尹爾霖處置乖當,不勝慨然。偶發言端,仍及銓曹通塞,若無爾霖處置乖當之失,鳳瑞必無所達之事矣。其非出於蘊蓄之心,可以推知,故臣於還收啓辭中,卒口而發云者,良以此也。噫,經幄之臣,有懷必陳,雖不摡於聖心,固宜優容寬假,諄諄戒責,而一言纔奏,前席未撤,威怒震疊,迫令斥黜於窮溟絶島之邑,此豈所望於聖明者哉?臣官以諫名,意在匡救,敢有所論列,而誠意淺薄,不得回天,反以肆然護黨,無據甚矣爲敎,臣安敢一刻仍冒乎?請命遞斥臣職。上曰,經幄之臣,固宜優容,而至於肆爲黨論者,豈可竝爲優容耶?避辭中若無尹爾霖處置乖當之失,則鳳瑞必無所達之事等語,蓋欲歸罪爾霖,全脫鳳瑞,顯爲黨論,榻前豈敢如是放肆乎?爾霖之事,雖未得其中,而元無言及銓曹之事,則惟當就事論事,斥其處置之失當而已,乃反假托處置一事,只以徒知有春澤,不知有君父爲言,專出於擊去銓曹之意,雖三尺童子,灼然可知,而今此引嫌措語,殊偏僻也。爾其勿辭,退待物論。
持平魚史徽所啓,李彦綱罷職事。措語見上答曰,勿煩。又所啓,引嫌而退。措語見前筵席所陳,決非營護,則情外之斥,不必追嫌,請掌令尹弘离出仕。上曰,依啓。以上私記
上在昌德宮。停常參·經筵。
吏曹口傳政事,戶曹參判李寅煥。
領議政柳尙運二十一度呈辭,左議政尹趾善二十九度呈辭。入啓。傳曰,安心調理。
正言李坦啓曰,臣伏聞昨日筵中,右僚以柳鳳瑞·李師尙外補還收事陳戒,而批命極嚴,誨責切至,臣不勝惶怖震駴,實未知措躬之所也。夫黨論乃當世之痼病,臣亦嘗慨然於斯,而但鳳瑞心慨銓曹之注擬稍偏,目覩憲臣之處置失當,乘憤之言,不得其平。此雖鳳瑞平日所抱,而乃其言端,則有激而發,其實固率爾也,又非預思熟講,用意擊去之計。故臣之啓辭中,偶因言端,卒口而發等語,只自形容伊日事狀,豈敢有扶植黨論,欺誣聖聰之意哉?若夫兩臣見塞,旣不由於春澤,則鳳瑞所奏,實欠詳愼,臣之初啓中,所謂不諒銓官本情者,正指此也。但是一時錯忘之擧耳,謂之假托擠陷,則恐非其情實也。且念銓曹之用舍是非,經幄之臣,得以論之,自是交修之義,若嫌黨論,不敢開口,則言路漸塞,亦非朝廷之福。殿下惟當兼聽竝觀,別無可否取舍而已,豈可以誤引一事,而輒加以重罪乎?臣之力請還收,非爲一鳳瑞地,只欲聖明無過擧,而辭拙誠淺,不能感回天聽,乃者措語之失,致勤嚴敎,此莫非臣之罪也,臣何敢一刻仍冒?請命遞斥臣職。答曰,勿辭,退待物論。
政院啓曰,戶曹參判口傳差出事,命下矣。吏曹郞廳來言,判書有病,參判·參議皆以病呈辭,口傳政事,不得爲之云。三堂上竝牌招,使之口傳差出乎?敢稟。傳曰,依爲之。以上私記
政院啓辭,臣等敬奉文會書院御筆扁額,伏想殿下體聖祖侈儒宮之盛意,出尋常萬萬也。臣等聚首敬玩,不勝感歎之至。此實賢祠之至寶,曠世之盛典,似不當循例傳送,別遣近侍,頒額,何如?傳曰,允。
文會書院追續聖祖之美意,重頒四字之恩額,庶盛事之不淺,永有傳於千億。時崇禎紀元戊辰之後,七十一年春正月也。御筆頒下。以上禮曹謄錄
備邊司啓曰,中江開市,例在於二月十五日,依前商賈預爲整齊,多持物貨,及期入送,而今番開市,與米穀開市相値,各別檢飭,俾無混雜奸濫之弊事,兩西監司及開城留守處,知委擧行,何如?傳曰,允。又啓曰,以戶曹判書李濡建白,平安道淸北各邑田畓陳荒處,自官募民開墾事,允下矣。擧行節目,相議磨鍊,別單書入之意,敢啓。傳曰,允。以上備局謄錄
傳曰,今此淸市,實關生靈之性命,而畢竟准請而來報,喜熟大〈?〉,齎咨官李後勉,特爲加資。以上司譯院謄錄
上在昌德宮。停常參·經筵。
自午時至申時,日暈有冠。
領議政柳尙運二十二度呈辭,左議政尹趾善三十度呈辭。入啓。傳曰,安心調理。
獻納李敏英啓曰,臣於柳鳳瑞之事,累以所懷陳達於筵席,而未及論啓矣。今者還收之請,追發於本院,則臣之不卽爭論之失,於此著矣,而又伏聞再啓榻前臺啓之批,辭旨極嚴,肆爲黨論者,豈可竝爲優容爲敎云。此難因其避辭,有所責諭,臣於此事,嘗以譴罰過重爲達,則亦安得晏然而已乎?且臺閣之規,凡有新啓,毋論同僚呈告,必相簡問者,例也。日昨朴行義之啓,臣忝在僚席,而終無問及之擧,此亦臣疲〈劣〉見輕,不敢有無之致,以此以彼,俱難一刻仍冒,請命遞斥臣職。答曰,勿辭,退待物論。
正言崔重泰啓曰,昨者諸僚相繼引嫌,臣當處置,而第臣於本院三臣還收啓辭中,李師尙事,有難參涉者。蓋師尙之前日論臣也,假以春澤之事,屢加抑勒之斥,此已聖明之所優燭,通朝之所共知,則今於還收之論,固不可是非於其間,而多官避退之後,勢不得冒嫌處置。且朴行義辱賢之罪,決不可一黜而止,而伊日同僚之簡問,不及於臣。雖以臣名在呈告之致,而例問之簡,不宜專廢。右僚旣以此爲避,則見輕之嫌,臣亦一般,請命遞斥臣職。答曰,勿辭,退待物論。
禁府,李震休拿來囚。啓。以上私記
上在昌德宮。停常參·經筵。
吏曹判書李世白上疏。大槪,屢違嚴召,罪戾益深,不避煩瀆,敢伸哀籲,懇乞亟削臣職,以幸公私事。入啓。答曰,省疏具悉。卿勿固辭,從速行公。
府前啓,刑曹判書李彦綱罷職事,停啓。
政院啓曰,今日爲政事,命下矣。判書李世白陳疏,參判徐宗泰,參議洪受瀗皆呈辭,不得開政云。判書上疏旣已入啓,參判·參議竝牌招,開政,何如?傳曰,允。
領議政柳尙運二十三度呈辭,左議政尹趾善三十度呈辭。入啓。傳曰,安心調理。
大司諫金洪福啓曰,竝引嫌而退。措辭見上外補還收之論,誠爲得體,前席過重之敎,俱無所嫌,辭旨雖嚴,似無難安之端。新啓闕簡,亦非見輕之致,難於處置,其勢宜然,俾未簡問,在我何嫌?請司諫呂必容,正言李坦,獻納李敏英,正言崔重泰,竝命出仕。答曰,依啓。呂必容之避辭中,若無尹爾霖處置乖當之失,鳳瑞必無所達之事云者,一抑一揚,秉心不佳。噫,人皆有是非之心,而惜乎必容,溺於私意,喪其公心也。凡臺閣之處置僚臺也,先擧避辭,以定立落,自其引嫌文字,已經省覽,不得添刪,而爾乃敢汲汲於申救,猝創新規,自若無爾霖以下十八字,公然刪去,混請出仕者,實曾所未見之事也。何其無嚴至此之極耶?不勝痛心也。司諫呂必容遞差。
謝恩,左副承旨沈枰,同副承旨崔商翼。以上私記
請對入侍時,戶曹判書李濡所啓,京畿劃給醬太一款,各邑還上會計之穀,擧皆絶乏,前頭祭享之需,亦難繼用,故頃以此意,陳達還寢,請以空名帖參酌分給,使之捧太以用,而大臣防塞。其後仍京畿監司狀啓,空名帖一千張,始爲許給矣。當初啓下之事,旋又還寢,民情似必落莫,依前所達,以其空名帖除出,分給各邑,以備醬太事,分付,何如?上曰,依爲之。
又所啓,卽今經費匱竭,前頭經用之資,專恃田稅之上納,而連歲大侵,人心不淑,船人之偸食和水,以致無面者正多。漕轉事目中,偸食和水者,應爲梟示江上,法非不嚴,而年久之後,各邑不過傳謄故紙,視爲尋常。以前日事目,陳達榻前,如有偸食無面者,卽爲梟示江上之意,各別嚴飭,則似有警惕之道矣。右議政崔錫鼎曰,法久則自爾廢弛,更爲嚴飭,似可矣。上曰,依事目隨現論斷之意,另加申飭,可也。以上戶曹謄錄
請對入侍時,謝恩使差出事,榻前定奪。
右議政崔錫鼎,戶曹判書李濡,請對入侍時,右議政崔錫鼎所啓,今此開市時,彼旣出遣重臣,則其在接待之道,不可只送接伴使,亦宜差出問安使,奉御帖以送,而他大臣之意或以爲,近來凡事,務在省弊,戶曹參判兼問安使而去爲可云。或以爲,問安使則異於接伴,別無留滯之弊,卽當回還,以承旨假銜如平壤問安使之例,差送堂上官爲宜云,此言似當矣。上曰,接伴使則當仍留,問安使則當卽還來。若令接伴使,兼問安使,則不但事有掣肘,亦涉苟簡,別送問安使,可也。
又所啓,京畿監司狀啓中以爲,湖西則因監賑御史之累次陳達,朝家多有顧見之事,而畿民則凡干賙擠之道,無以措手。兩南及海西如有可以推移之穀物,請得三萬石云云,而他道穀物,似難推移。今秋開市,穀物運來後,則亦當分給於京畿·海西及兩南,穀物移給事,今不可依施矣。上曰,前頭開市穀物運來後,以此推移,可也。
又所啓,統制使李弘述啓本中,因湖西監賑御史閔鎭遠陳達,請得嶺南公作米四千石價本,則自監營及統營,以重記所付銀布計給事,旣已定奪,而統營則無物力,勢難辦備云。蓋此時公作米,如有不得已變通之事,則本道之民,必有仰哺之心,不給本道,而劃給他道,似宜,統營則米價辦送,果似未易,此事有難施行矣。上曰,事勢如此,徐觀前頭,推移劃給,可也。
又所啓,統制使李弘述啓本中,許多軍卒,賙賑極難,本營營穀之留在各邑者請得,從便移運所用云,此則勢當許之,敢此仰達。上曰,依爲之。以上備局謄錄
請對時,上曰,日昨筵中,大臣以柳鳳瑞情理可矜,參酌處分之意陳達,而鳳瑞當初所達,殊甚放肆,故不卽允從矣。更思之,不必遠斥絶島。柳鳳瑞移配興陽事,更爲分付,可也。
上在昌德宮。停常參·經筵。
謝恩,應敎金時傑。
領議政柳尙運二十四度呈辭,左議政尹趾善三十二度呈辭。入啓。傳曰,安心調理。
正言李坦啓曰,臣於引避退待之中,諸僚相繼引避。以臣於朴行義論罪時,不爲簡問爲辭,而且及擬律太輕之意,臣竊瞿然也。臣於伊日朝,以前啓連啓事發簡之後,又有朴行義論罪之擧,臣往右僚,與之相議,而以門黜停當,具草詣闕之際,日勢迫暮,不得與在告諸僚,往復論確,例簡更未出送,其爲昏謬不察甚矣。今者諸僚之避如此,臣之擬律乖當,墜落臺規之失,無以自解。且伏見處置之批,而有司諫呂必容特除之命,而辭旨極嚴,臣尤不勝惶怖之至。還收之啓,臣與必容,終始同事,臣之避辭,所謂柳鳳瑞言端有激而發,必非預思熟講云者,與必容避辭,所謂若無處置之失,必無所達云者,語雖差異,言實相符。凡受罪罰,宜無異同,而特遞之命,獨及於必容,臣何敢以獨免爲幸,而晏然而已乎?以此以彼,俱不可一刻仍冒,請命遞斥臣職。答曰,勿辭,退待物論。
戶曹參判趙亨期上疏。大槪,非意陞擢,旣出人望之外,奉使西下,尤見職責之重,揣分量力,決難承當,冀蒙鐫改,以幸公私事。入啓。答曰,省疏具悉。卿其勿辭察職。
吏曹參判徐宗泰上疏。大槪,嚴召,式日斯降,而臣之廉義,則終不可進。犯分違慢,靡有底止,國體傷壞,日以益甚。跼蹐震懼,置身無地,不得不冒死復籲,伏乞亟命鐫削臣職,重堪臣罪事。入啓。答〈曰〉,省疏具悉。卿勿固辭,從速察職。
持平金致龍上疏。大槪,請暇省墓,歸伏城外,而中路觸寒,病情危劇,實無入肅供職之望,亟命鐫削臣職,以安私分。兼陳區區所懷事。入啓。
大司諫金弘福啓曰,臣以無似,忝居言地,朝有闕事,景像愁慘。臺閣之臣,方事論爭,臣誠不敢計,一身之疾病,扶策出肅,亦已有日,而無一言仰效救正,愧懼之私,寔自耿耿。昨日處置諸僚之時,適緣承旨有故,不爲接待,不獲已臣自仰寫啓草,直爲入啓,而猝當許多書役,眼昏而手掉,筆路艱澁,字樣不楷。臣於此已不勝惶悚竢罪,而及入啓之後,聞有呂必容避辭取入之命,臣始反覆考見其避草,則其中若無尹爾霖處置等十八字,果出於簡通小紙,粘付元草,捲在紙尾,未及展見,只仍一原草謄書,仍以入啓,昏忽顚錯之罪,已無所逃。及承聖批,乃疑以急於伸救,用意刪去,至以無嚴痛心爲敎,臣誠驚悸震慄,心骨俱寒,直欲部心,而不可得也。亞僚避草之書諸別簡,忘忽落書之曲折,喉司諸臣,臺廳衆目之所共覩聞而知之者,臣安敢多辯也?君臣之間,猶父子焉,父若有過,則子當隨泣而諫之。其有匿情用意,先欺父兄而能爲□子者乎?今日聖明有過擧,居言責者,其欲幾諫,則披腹剖肝,無所不宜。其欲驟言,則牽裾批鱗,亦何所不可,而若臣處置同僚,只循臺例爲之,有何許多層拍之難了,而故爲此黠黮回僻之擧,下而欺臣心欺人目,上以欺君父,自陷頃刻間手脚盡露之域哉?爲人臣苟近此萬分之一,則此眞竄抹簿書,誑騙耳目者之所爲,人將不食其餘,臣雖不肖,豈忍爲此態也?若以臣之處置,涉於愚妄而罪之,則臣固甘心,而今以用意刪去爲罪,則恐非大聖人平心體下之道,臣不能無憾於天地之大矣。臣於此抑有所慨然者,竊瞷殿下,近來厭聞劘切之論,便萌拂吝之念,辭氣失平,指揮非常。不審聖上本心之有何煩惱,而致此耶?仰惟聖明深惡向來朋黨之弊,每疑群下之黨同伐異,淵衷湛然之中,未免常蓄此意,故聽納進退之際,多涉偏係。弓蛇之影,怳惚成疾,竊鋏之似,擧皆卽眞。睽乖之歎劇,和平之象蔑,日以至於津渙淪沈之境,而民憂國計,置之相忘之地,今日國事,誠可爲流涕者矣。臣工正衆,賢不肖不齊,固不能人人而皆執公心。然而今日任殿下股肱耳目者,豈必事事悉出私意?惟當觀其是非得失而處之而已,若疑臣下之有私,先以私意應之,則恐非所以正表求影也。況聽言之道,與任事有別,任事者善則有賞,不善則有罰,固也。至於聽言之道,則可用則取之,不可則置之,自是應然之體,而今日處分,實有矯枉過重,因藥發病之弊,臣竊不勝憂歎也。緣臣妄〈?〉,至令言事之僚於特遞,此亦臣不侫之罪也。昨夜聽批之後,更鼓已深,不敢煩瀆於丙枕不安之中,朝來病劇,今始力病自列,臣罪尤大。以此負犯,實無面目,可以復意於朝端?請命遞斥臣職。答曰,勿辭,退待物論。
獻納李敏英,正言崔重泰啓曰,卽者同僚引避而退,臣等當爲處置,而其避辭中,不爲簡問一款,旣因臣等之避,則臣等有不敢可否之嫌,亦何可仍冒乎?請命遞斥臣等之職。答曰,勿辭,退待物論。以上私記
政院啓曰,中江開市,事甚緊急,而戶曹參判趙亨期,今日不爲出肅,卽爲牌招察任,以爲急速西下之地,何如?傳曰,允。以上備局謄錄
義禁府啓曰,罪人李祥輝逐日嚴刑事,判下矣。判義禁臣李世白,方在陳疏中,同義禁臣崔奎瑞,本職未肅拜,同義禁臣李寅煥,時未付軍職,今日不得開座之意,敢啓。傳曰,知道。已上義禁府謄錄
政院啓曰,文會書院額號,以御筆頒降矣。下送本道,使之摹刻,則外方匠手,必不及京匠之精巧,宜自本院,直爲摹刻,仍爲陪進懸揭後,眞本則奉安於書院,永作多士寶玩之資,亦爲得宜。年前松都南門樓御製板,亦有自京刊送之例,敢此仰稟。傳曰,知道。已上禮曹謄錄
上在昌德宮。停常參·經筵。
自巳時至未時,日暈。申時,日有重暈,內暈有兩珥,暈上有背,色內赤外靑。夜一更,月暈。
謝恩,禮曹參判趙亨期。
答持平金致龍疏曰,屢悉予意於筵中矣。他餘事,令廟堂稟處,爾其勿辭察職。
領議政柳尙運二十五度呈辭,左議政尹趾善三十三度呈辭。入啓。傳曰,安心調理。
吏曹參議洪受潤,牌不進,依承傳罷職傳旨。傳曰,只推勿罷。
吏曹參議洪受潤,再牌不進,依承傳罷職。
府啓,竝引嫌而退。措語見上情勢難安,姑置勿論,不爲簡問,有乖臺體。意外嚴敎,雖無可嫌,措語落漏,在例應遞。僚席之避,旣由於我,嫌難處置,其勢固然,請正言李坦,大司諫金弘福,遞差,獻納李敏英,正言崔重泰,出仕。答曰,依啓。
館學儒生洪禹鼎等上疏。大槪,先正臣文成公李珥,酷被前修撰朴行義之醜詆,臣等不勝驚惋痛駭,相率封章,仰瀆宸嚴,伏乞痛斥邪說,益勉聖學,以重斯文,以幸士林事。入啓。答曰,省疏具悉。噫,人心陷溺,邪說不熄,世道之憂,庸有極哉?爾等居首善之地,痛先正之被誣,乃以勉聖學斥邪說之義,縷縷陳戒,予甚嘉尙,可不體念焉?
院啓,前日朴行義侮辱先賢之罪,實是聖明之所深惡,輿情之所共憤,而懲惡之典,止於削黜,臣竊惑焉。夫李珥之道德學問,師表百世,凡有人心,莫不尊慕,比於靑天白日,奴隷亦知,而不幸世道交喪,黨習漸痼,一種媢嫉之輩,倡爲詆誣之言,前後迭出,恣意醜正,嘻嘻,可勝痛哉?幸賴聖上痛斥邪說,廓揮乾斷,快從多士之請,升躋文廟之享,尊賢尙德之誠,夐出百王,斯文有光,朝野相慶,庶幾詖混之說,不敢復作於聖世,而今者行義,乃於國是大定之後,掇拾誣悖之論,不惟詆斥,令人竝與其書而訿毁之,顧此一部輯要,李珥之平生精力,盡在於此,而裒集前聖之謨訓,彰明大學之旨意,帝王修己治人之要,無過於是書,而乃敢以本非可師,何必此書等,肆然筆之於告君之辭,其所以辱先正,乃所以辱前古之聖賢也。況其疏辭,以其兄辱賢被罪之事,爲其一己持書進講之嫌,敢以更命他書爲請,今日朝廷,小有紀綱,此輩之慢弄君父,何敢若是其無嚴乎?伊日備忘記,洞燭奸腑,剖析是非,可謂太陽亭午,魍魎莫逃,而前後怪鬼之誣辱先賢如李玄齡·朴行義等,旣服投荒之典,則今此行義之請掇進講,又添輕蔑朝廷之罪,而降施門黜之薄罰,益激士林之憤惋,請門黜罪人朴行義遠竄。答曰,不允。前啓,柳鳳瑞大靜縣監,李師尙陽德縣監特除之命還收事,及右副承旨洪受疇罷職之命還收事,停啓。以上私記
備邊司啓曰,今此中江及海運米穀開市節目,淸侍郞接待節目,竝商確磨鍊,別單書入之意,敢啓。傳曰,知道。以上備局謄錄
禮曹啓曰,章陵王后陵改莎吉日,徐觀前頭日氣,更爲稟定事,允下矣。陵上失火之後,所當卽爲改莎,而凍節起役之難,曾已備陳於前日啓辭之中,且正月則旣有拘忌,而所謂墓龍在朔云者,乃是大端,士大夫家,亦且致愼於此等拘忌,則陵寢事體,至爲重大,故以二月擇日以入矣。更爲詳問於日官,則二月之朔,當入於正月二十三日入節之後,則便是二月,陵上動役,無復拘忌云,且近日日氣,稍稍向暖,若過念後,則向陽之處,可以動役。二十六日最吉云,以此日擧行,而應行節目,依例磨鍊以入之意,敢啓。傳曰,知道。
上在昌德宮。停常參·經筵。
夜一更,月暈。
領議政柳尙運二十六度呈辭,及左議政尹趾善三十四度呈辭。入啓。傳曰,安心調理。
禁府啓目,李祥輝刑問十八次不服,加刑得情,何如?啓。傳曰,各別嚴刑得情。
院前啓,請門黜罪人朴行義遠竄。答曰,勿煩。
政院啓曰,吏曹參判徐宗泰,牌不進推考傳旨,今方捧入,而判書李世白承牌來詣闕外,陳疏退去。政事命下,今已兩日,而政官前後違牌八九度。且聞判書·參判俱自闕下,直爲待命于金吾門云。前頭開政無期,事涉未安,而每每請牌,亦傷事體,何以爲之?敢稟。傳曰,參議有闕之代,問于大臣差出。以上私記
上在昌德宮。停常參·經筵。
領議政柳尙運二十七度呈辭,及左議政尹趾善三十五度呈辭。入啓。傳曰,安心調理。
備忘記,嗚呼,予以寡德,慕奉丕業,夙夜祗畏,罔敢暇逸,勵精思理,志非不切,而仁不被物,政多綴繆,姑擧其大者而言之,則賦稅之不均,由經界之不正也。白骨之徵布,由身役之偏重也。黃口之編伍,由軍制之漸廣也。守宰愼簡,而貪暴居多,剝割是事,而膏血殆竭,痼弊,予所知,而不知其善變,汚吏,予所憎,而無一人抵法,民之困苦,莫此時若也。人怨騰聞于上,天災乃降于下,旱澇風霜,饑饉荐至,恒暘於南訛之節,肅殺於流火之月,三年大備,災出一套,敢曰流行,亶係存亡。嗚呼,矧玆畿甸·湖西,實我國家根本,而遭害愈酷,蕩無農收,豈非天戒孔昭,深儆予衷也耶?俯仰跼蹐,憂慙何極?嗚呼,言念今日之國事,可謂痛哭之不足也。積爲飢火之所惱,牿亡秉彝之良心,骨肉相棄,屠臠相食,道途丐乞,殞斃繈續,鄕閭空虛,煙火斷絶,正當陽春布和,萬物暢茂,而不惟賑貸,茫無計策,種糧俱乏,農耕不興,苟或東作,又失其期,將如之何哉?嗚呼,匹夫匹婦,不被其澤,若已推而內之溝中,則況萬姓之顑頷濱死,不啻匹夫匹婦之不獲,寡昧痛切心骨,又不啻推內溝中也。愛欲其生,乃父母之至情,八路仰哺,似赤子之飢啼,而財穀殫盡,不能普濟,惟畿曁湖,切欲專意,而空言無補,實惠未究,是竝畿·湖之民而棄之也,豈王政之所忍爲者乎?嗚呼,致咎之本,職由一人,上帝降恪,寧不我躬,哀此元元,何罪何辜,事已至此,無可奈何?然而濟人之急,奚待盈豐,予已與廟堂之臣,反覆商確,略有區劃,爾等,須勿以予言爲不可信也。嗚呼,予雖無良,作爾等之父母,惟我祖宗之至仁厚德,浹爾等之肌髓,胡忍忘祖宗之遺澤,棄父母而去乎?嗚呼,年年設賑,私蓄亦罄,而士大夫,如能體朝廷之德意,以獨活而爲治,調恤窮餓,全活聚多,則褒賞之典,予豈吝惜哉?噫,以萬民之命,付旬宣之臣,卿宜極慮,而與我同憂,招集父老,諄諄布告,申飭列邑,孜孜賑政,或以便宜,或以狀聞,稍有涉於利民,則勿憚於煩繁,至若勸課農耕,另加着意,畢竟戶口無損,田疇不荒者,宜居第一,別爲有奏。嗚呼,一紙丁寧,言非騰口,必精必詳,用副予意事,下諭,而京畿監司,仍念前此凶歉,不如近歲,一視同仁,推廣惠澤,獨於今日,有若秦越者,此豈厚薄於同胞之民而然哉?蓋事力之不逮,而其失如保赤子之道,大矣,罔非予咎也,關西一坊,首尾六年,災害之作,愈往愈甚,至於淸北五六邑,一望蒿蓬,便作空墟,兵燹之禍,未足以喩其慘也,卽今歲事已新,賑飢勸農,在所當先,亦爲下諭諸道方伯及留守。
府啓,柳鳳瑞·李師尙等,斥補之命,實出於意慮之外,竊爲聖明惜者,擧措之失當也。鳳瑞,慨銓曹注擬之偏,憤憲臣處置之乖,咫尺前席,敢陳所懷,其言雖甚過激,其意,則出於無隱者,在聖上優容近臣,恢廣言議之道,其不宜譴罰也,明矣。至於李師尙,則追咎旣往之微事,有此遷怒之過擧,尤非古昔聖王平心應事,物各付物〈之〉道也,以殿下之聖明,不察乎此,而威怒太過,南徼西裔,一時屛逐,氣像愁慘,瞻聽錯愕,此豈聖世之所宜有乎?兩臣被譴,雖不已恤,妨言路而損聖德,誠非細故,請加三思,還收柳鳳瑞興陽縣監,李師尙陽德縣監除授之命,兩臣斥補之命,實是聖上過擧,凡在臺閣臣者,卽請反汗於前席,事理當然,獻納李敏英,略陳所懷,不卽論啓,厥後又陳一疏,語意糊塗,尤不足以感回天聽,逮夫本院發啓之後,呈徹纔數次,而遽爾停止,其不有公議,壞損臺體,甚矣,不可無規警之道,請獻納李敏英,遞差。答曰,勿煩。
有政。吏批,以洪重箕爲平壤判官,趙相愚爲大司諫,徐文裕爲左承旨,李喜茂爲司諫,韓益彙爲瑞山縣監,姜銑爲判決事,權尙游爲正言,權持爲安岳郡守,崔奎瑞爲刑曹判書,南正重爲獻納,李國芳爲寧海府使。以上私記
備邊司啓曰,今此中江開市時,戶部侍郞·吏部侍郞前問安御帖及禮單,問安承旨,當爲齎去矣。卽者大臣,送言問吏部侍郞,則不爲出來云,御帖及禮單,不必竝爲齎送云,吏部侍郞前御帖及禮單,姑勿下送之意,敢啓。答曰,知道。
又啓曰,彌串僉使,因本道狀啓,旣已擇差矣。今聞淸侍郞,非久來到中江云,僉使李錫根,不可不速爲發送,令該曹給馬,使之明日辭朝,義州府尹李鼎明,亦可數日內辭朝事,分付,何如?傳曰,允。以上備局謄錄
上在昌德宮。停常參·經筵。
領議政柳尙運二十八度呈辭,左議政尹趾善三十六度呈辭。入啓。傳曰,安心調理。
掌令尹弘离啓曰,臣獲忝憲職,亦已有日,賤疾作苦,尋單縮伏,且緣同僚,受由下鄕,未行會議矣。昨日同僚,以柳鳳瑞·李師尙外補還收事,論啓,拘於體例,不相簡問,而竊念鳳瑞之前日所達於榻前者,假借他事,擊逐銓曹,其所用意,殊涉不韙,此聖明所以深惡痛斥者,而第其遠補絶島,有欠於天地包容之道,則諫院還收之請,雖不可已,移陸之後,隨卽停論,實允公議,同僚之必汲汲更發,有若以直道見黜者,然臣實未曉其意,而至於劾遞諫官,不亦偏着之太過乎?臣意見旣異,終難苟同,且於師尙之事,有不敢可否之嫌,通朝之所共知,以此以彼,俱無仍冒之理,請命遞斥臣職。答曰,勿辭,退待物論。
明日宗廟展謁擧動時,出宮初嚴,巳初二刻,二嚴,巳正一刻,三嚴,午初初刻。
司憲府照目,前禮曹參判權是經,以顯陵奉審時禮官,必聽參奉之言,則事當卽請陵官掩置之罪,仍請帶率工匠奉審,而不此之爲,特下備忘記之後,始爲啓稟,有若塞責,罪杖八十贖,奪告身三等,私罪。啓功減一等。
副校理南正重上疏。大槪,臣被人反斥,有不敢晏然,略暴危悃,冀蒙鐫削事。入啓。答〈曰〉,省疏具悉。爾無所嫌,勿辭,從速察職。
京畿監司書目,富平府使柳尙載,高陽郡守趙泰期,廣州府尹鄭齊泰,安山郡守鄭尙樸,交河縣監閔鎭崇,坡州牧使金斗明,濫率自首,罷職事。啓。傳曰,特爲推考,使之仍任。
持平金致龍啓曰,臣伏見聖上過擧,職忝言地,義難容默,敢有所論列,而臺啓之遽然停止,殆近塞責,公議爲駭,故臣果竝論矣。卽伏聞,昨日筵中,聖上,以近日論議之歧貳,特發臨朝之歎,以臣還收之請,及請遞諫臣之啓,俱涉無據,爲敎,筵說袐嚴,雖未得其詳,而臣於此,一倍悚慄,不知置身之所也。鳳瑞言語,磯激過當,臣於前疏,固已陳之,而經幄之臣,有懷乖陳,而至被重譴,誠非聖世之美事。李師尙事,不過處置間措語之過重,而久遠之後,始乃譴黜,恐有傷於不遷怒之德,至於臺閣汗汗之請,則乍發旋停,甚非誠心匡救之道,而前後擧措,俱極苟且,此臣所以慨然於中,不得不論列者也。噫,黨論之弊,終必爲亡國之歸,臣豈敢推波助瀾,益其罪戾,而但君父之過擧如此,公議之咈鬱如此,而身居言地,終無一言,則亦豈事君無隱之道乎?且臣竊有所慨然於中者,人主之尊如天,其威如雷霆也。必以聽於至愚,屈於匹夫爲貴者,豈不以帝王之盛德,而在於虛心觀理,舍己從人乎?今殿下,未免爲激惱所使,有此處分之過,終靳轉圜之美,臣於此不得不爲殿下惜之也。臣於平日,事君無狀,區區誠悃,旣不足以感天心,而今殿下,疑之以黨論,歸之於分疏,臣將何顔面,復廁於臺端乎?且臣卽伏見掌令尹弘离避辭,以臣所發兩啓,皆以爲非,或曰汲汲更發,或曰劾遞諫官,不亦偏着,臣之意見,旣以悉陳,則支蔓苟且之事,不必更爲多辯,而以此以彼,不可仍冒於臺席,請命遞斥臣職。答曰,勿辭,退待物論。
備邊司啓曰,前頭開市時,所貿米,京運三萬石之價,以平安道所在江都木價銀,入送義州之意,纔以覆稟矣。今聞江都木價銀,曾前留庫及近來差人輩,自京運納營下者,合以計之,僅一萬八千餘兩,而管運餉銀貨,亦甚零星云,開市旣始之後,若有價物不足之患,則事極狼狽。賑恤所在江都木價銀一萬兩,急速下送于平安監司處,使之以此補用,以爲京運發賣後,捧價還充之地,而許多銀貨,運致之際,不無道路間虛疎之慮,分付訓局·御營兩營門,使之別擇勤幹將校各一人,監護領運,到黃海兵營,替授於營下將校,俾令次次領付於平安監營,宜當。以此分付該廳,及京畿·黃海·平壤等道,何如?答曰,允。已上備邊司謄錄
上在昌德宮。停常參·經筵。
領議政柳尙運二十九度呈辭,及左議政尹趾善三十七度呈辭。入啓。傳曰,安心調理。
府啓,竝引嫌而退,嫌礙之端,姑置勿論,而旣有意見,理難苟同,獨發兩啓,俱涉乖激,而游辭自餘,未免偏係。請掌令尹弘离出仕,持平金致龍遞差。答曰,依啓。
前啓,柳鳳瑞興陽縣監,李師尙陽德縣監除授之命還收事,及獻納李敏英遞差事,停止。
正言崔重泰啓曰,臣於李師尙事,旣有嫌礙,本院還收之請及寢啓之論,俱不敢參涉,及至同僚,以停論被憚之後,餘論復起,不卽收殺,臣於其事,雖不干預,而臣之情迹,終始臲卼,尋單未徹,方切悶蹙矣。伏見吏曹參議李墪之疏,其造意遣辭,似不專指臣身,而其疏大意,蓋以冒嫌一款,全歸於白地。又以處置之辭,謂之彈文,而疑眩搖惑等語,有非尋常,然則伊日論斥處置之臣,皆陷於構捏誣罔之科,臣竊悚駭也。當初李墪之引避也,臣以不顧嫌礙,反劾其人等辭,爲請遞之目,繼因尹趾仁之疏斥,臣又不得不歷擧,兪信一疏中顯然指目之語,措辭引避,玆事顚末,聖明之旣已洞燭,臣不敢更爲煩復,而墪疏所謂,何嘗一毫近似?突然被之於臣云者,便以抑勒構陷,施之。此則公議難掩,臣不敢多辯矣。其時信一之疏指斥昭著,正重之避,辯釋詳備,其所冒嫌,宜難自餘,到今事過之後,尙且含怒,不惟不自反省,反以尤人,而至以誦其言述其意等說,又辱論己之人,前後自處,俱不爲反罵之歸耶?臣之所遭,實與南正重,少無異同,適著〈?〉不卽引避,露。
上在昌德宮。停常參·經筵。
領議政柳尙運三十度呈辭,及左議政尹趾善三十八度呈辭。入啓。答曰,安心調理。
傳曰,忠淸道監賑御史閔鎭遠,留待引見。
領府事南九萬上疏。大槪,敢陳昏疾老殘實狀,乞蒙天恩,亟先許遞臣內局都提調之任事。入啓。答曰,省疏具悉卿懇。年齡雖高,筋力尙旺,內局之任,亦非劇務,則卿之控辭,不其過乎?須遵前旨,安心勿辭行公,以副至意。仍傳曰,遣史官傳諭。
禁府啓曰,罪人李祥輝,逐日嚴刑事判下,而今十二日宗廟展謁,三十日國忌齋戒,十四日正日,十五日望祭正日,此四日不得開坐加刑之意,敢啓。傳曰,知道。以上禁府謄錄
忠淸道監〈御〉賑使閔鎭遠,留待引見時,所啓,頃者倭供木三百同手標價,自慶尙監營及統營充給事,定奪於榻前,而日昨大臣以統營無他物力,手標價一款,姑爲安徐,前頭開市時,所貿穀物,量給湖西之意,陳達蒙允矣。彼中穀物,姑未必趁麥前來到,而爲此難待之彼穀,失此已得之手標米,豈非失計之甚者乎?手標,果無出處,則聞嶺南義城縣,素稱饒邑,其前官重記中,有五十同木,此乃年年例捧之木云,以此取用於手標價,恐無害於事理,且嶺南木六十同,曾已劃給於湖西,今將轉納於宣惠廳云,此六十同,姑勿上納於宣惠廳,還送嶺南,充給手標價一百十同之數,其餘九十同,則自戶曹及賑廳,以銀貨代給後,以前日定奪湖西漁箭收稅者,追後充價,則手標價二百同元數,自可充差,元木價米四千石,則依前定奪,取用於賑資,何如?上曰,彼中穀物,姑未必其趁麥秋運來,所達之事,似涉順便,令廟堂稟處。以上禮曹謄錄
又所啓,私賑人中,或有非兩班,非常漢,不文不武者,不願得加設帖,欲得各軍門屯營及史庫參奉云,此則異於實職,以此募得,似無所妨,大臣之意亦如此,敢此仰達。上曰,依爲之。
又所啓,上年論賞私賑諸人時,或除拜當職,或給加設同知僉知帖,而應除實職人等,頃者緣臣陳達,抄用一人,卽令吏兵批應除者,各有一人。前頭大政時,自當依傳敎收用,而第應受加設帖人中,聞有兩班子枝,而或是出身,或是儒士,渠輩所望,只在於拔身,而旣得加設帖,則永礙於仕路,故渠甚落莫,至有來訴於臣者,外議亦以爲,渠旣不欲,則不當勒授云。且聞此輩財力,亦可以私賑,而以此缺望,不復生意,此外雖有可以私賑之人,而亦皆懲羹於此事,而不肯爲之云。其中厭避加設帖者,姑爲還收,別爲開諭,使於今年,亦爲隨力私賑,全活衆多者,合兩年濟活之功,各別論賞,則公私殊極兩便,賞典,亦不過濫問于大臣,則亦以爲宜,故敢此仰達。上曰,令該曹稟處。以上兵曹謄錄
午時,上御熙政堂。忠淸道監賑御史閔鎭遠,留待引見,右承旨金世翊,監賑御史閔鎭遠,記事官李東彦·李肇·洪重益。此下六丈缺
上在昌德宮。停常參·經筵。
夜自一更,至五更,月暈。
領議政柳尙運三十一度呈辭,及左議政尹趾善三十九度呈辭。入啓。傳曰,安心調理。
獻納李敏英啓曰,臣以無似,忝叨匪據,冥行摘埴,全昧時勢,妄停重論,自速臺評,實所自取,尙誰尤焉?其所謂不卽論啓於前席,臣於前疏,已嘗引以自咎,而至於停論一款,臣之愚見,非以今日處分,爲十分穩當也。蓋聖明之當初特補,出於一時裁抑之意,則參酌移授之後,曠日爭執,上下相持,恐非所以鎭定之道,至於李師尙追咎旣往,竝罪於激惱之餘,不能無歉於包容之聖德,而自兩臣言之,皆有以致之,其與全無所失而枉被罪罰者,不亦有間乎?累啓靳允,循例停止,有何大損於臺體,而乃以擧措苟且等語,盛加譏斥,臣竊未曉也。抑臣又有所慨然者,鳳瑞於前後,少有不協,輒以侵攻爲事,半年之內,再逐銓官,似此手段,殊涉不韙,其可一任其所爲而無所裁制耶?臺臣告君之辭,曾無一言及此,唯以停論爲罪,何也?臣性本疎迂,不能苟循時好,徑情直行,譏謗沓至,一身顚沛,有不足恤,而緣臣處事不審,致令臺啓,再發再停,秪益紛爭之端,事體之傷損,論議之轉激,臣實啓之,臣雖悔恨,其可及乎?卽今臺啓,雖已收殺,廉義所在,萬無耐彈行公之理,尋單閉伏,惶蹙罔措,不意此際,召牌下臨,不得不趨走闕外,而露章哀籲,而見阻喉司,又不得上徹,到此地頭,計無所出,玆敢抗顔詣臺,復此瀆擾於淸齋之中,臣之罪戾,至此尤大,請命遞斥臣職。答曰,勿辭,退待物論。以上朝報
上在昌德宮。停常參·經筵。
領議政柳尙運三十二度呈辭,及左議政尹趾善四十度呈辭。入啓。傳曰,遣承旨敦諭。
引見時,持平魚史徽所啓,竝引嫌而退,嫌難參涉,情勢或然,而論以臺體,不可輕遞,當初處置,實循公議,則到今侵詆,不足爲嫌,伊日停論,自有意見,而旣遭臺評,勢難仍在。請司諫李喜茂,正言崔重泰,出仕,獻納李敏英,遞差。上曰,依啓。
又所啓,人家至近之地,不得埋葬,國法至嚴,而京畿水使閔暹,爲亡妻占葬地於通津大村之畔,除明哥水軍之役,而劫買其田,錄劉哥軍官之案,而誘奪其家,乃以當塗閫帥之勢,有此冒法入葬之計,一村之人,莫敢誰何,而怨聲徹天,無處告訴,使凶歲饑餓之民,將不得保其田廬,聽聞所及,莫不驚駭,請京畿水使閔暹,罷職。上曰,依啓。
又所啓,大祭享官,必以崇品差遣者,蓋所以重祀典也。日者全城君混,見差大祭獻官,而捉致吏曹祭享色吏,數罪重杖,蓋其意,發憤於差祭,移怒於吏胥,爲此前所未有之擧,此而置之,則日後宗班之差祭厭避者,怙勢效尤,後弊難防,不可無規警之道。請全城君混,從重推考。上曰,依啓。以上朝報
上在昌德宮。停常參·經筵。
傳曰,近來玉堂之官,投疏徑出之弊,比比有之,極爲未安。記昔有一玉堂,違約不早替者,在直之官,久待於西門內,而不敢徑出,其所以重禁直,蓋可見矣。自今以後,各別嚴飭,無踵前習。
領議政柳尙運上疏。大槪,恩諭之下,末由趨承,惶恐待罪事。及左議政尹趾善上疏。大槪,乞蒙恩遞於一縷未絶之前,安意就盡事。入啓。答曰,省疏具悉卿懇。予意已竭,而巽辭愈懇,是何情志之不孚,一至於此哉?愕然之極,寧欲無言。噫,今卿之不當引入,不必待多誥,而自有道理之明甚者,饑荒孔劇,邦本將蹶,只此一事,決非大臣丐閑之時,則客使之臨境,酬應之緊急,猶是第二件事耳,卿若念及于此,必幡然而起矣。予志已定,終難允許,卿毋困我,卽起視事,以副如渴之望。仍傳曰,遣史官傳諭。
傳曰,夜對爲之。入侍,承旨李思永,玉堂金時傑·任胤元,假注書李烶,史官李擘·洪重益。以上朝報
初更。上二張半缺上御熙政堂,夜對。入侍,參贊官李思永,侍講官金時傑,侍讀官任胤元,假注書李珽,記事官李肇·洪重益。講綱目,時傑,讀缺數字載春正月缺數三字僭號至賊將孫孝哲,陷長安缺五六字讀之,任胤元,讀自郭子儀·李光弼引兵至寶丹,至自缺數三字。上曰,承旨讀之。李思永,進讀纔數行曰,臣年老眼暗,不詳文字,故不能讀,惶恐。上曰,史官上番讀之。李肇進讀,自制諫官言事,勿白宰相,至吐番陷威戎等軍,時傑,講文義曰,安杲卿,罵賊不絶於口,至死不屈,如此之時,可知臣子勁節也。李林甫·楊國忠,受禍輕,杲卿,受禍重,天之報施,宜有殃慶之類至,而其輕若彼,其重若此,理所難恃者也。胤元曰,袁履謙節義,與杲卿無異,而無可表著者,蓋履謙,始爲杲卿所脅,與之起義,故史筆尤重杲卿矣。思永曰,若不遇兵難,則孰知顔杲卿·張巡·許遠之節義乎?林甫作相,壅蔽上聰,故此人等,不得顯用於常時,誠可痛惜。時傑曰,板蕩識誠臣,疾風知勁草,此之謂也。思永曰,張巡·許遠,激以忠義,故雷萬春,亦以忠義自勵,此由爲上者勸勉也。以此知國家用人之道,莫貴於聳動激勸而已。胤元曰,明皇之播越也,蒼黃顚倒,失其威儀,故綱目書之以出奔,此蓋朱子筆法也。時傑曰,以開元之全盛,禍亂猝起,乃至於此,此非一朝一夕之故,良由用舍失宜,賢邪倒植也。時傑曰,雖變起倉卒,以草草宦者,皇子若干人隨行,而失人君之威儀,足爲後世之慨歎也。胤元曰,以糲飯之進,費給一萬錢,而到此地頭,諸皇子,掬食立盡,一時豐侈,不足爲恃。是故,安不忘危,儉約爲務,不至於一朝顚沛,可矣。時傑曰,馬嵬之驛,若無割恩之擧,則人心尤不可收拾,而終難免覆亡也。上曰,然矣。胤元曰,當其危急之日,明皇,猶不覺悟,力士等割恩之請,尙且持難,良可嘅然。胤元曰,明皇至普安,群臣,無有從之者,高力士以爲,張垍·張均等,受恩最厚,當來云,而房琯,獨追至此,亦板蕩識誠臣者也。思永曰,張垍等,受國厚恩,非與琯比,而垍等不來,琯獨至,惟此臣節之如何耳,豈係於親疎乎?時傑曰,張巡,守一隅城,忠義炳炳,當此時,不但有却敵禦戎之材,文武備具,識見高明,未識人倫,焉知天道等語?責六將以大義,以激勵士心,此可想其大意也。時傑曰,斬六將,以鼓動群心,當此之時,士氣愈勵,蓋以大義責勉故也。胤元曰,肅宗在靈武時,若請命於上皇而後卽位,則可以名正言順,而徑自卽寶,此事殊非矣。上曰,不請而促取大物,此果爲非,而至於冊寶,置之別處,甚是假飾虛文也。思永曰,肅宗此事,貽譏後世,所當鑑戒處也。胤元曰,回紇,遣兵入援,缺數三字之深仁厚澤,入人者深,非爲玄宗也。又曰,諫官,人主之耳目也,缺三四字后而林甫,請關白宰相,然後奏聞此事,殊非矣。上曰,然矣。胤元曰,明皇,以女戎召寇,而肅宗,當顚沛流離之際,復寵嬖張良姊,與之相情,唐之軍門不正,其流害至於如此。又曰,肅宗,無可法之事,而胡氏之註,雖爲日食之天戒,若能修省,則必有其應云者,語甚切實,此則君上所當惕念處也。思永曰,自上進講綱目,討論前代事蹟,誠爲幸矣。卽今民間形勢,前史所罕有者,誠可悶念。城內累萬戶生靈,擧將塡壑,朝家雖爲賑恤,實惠未易下究,國儲已竭,更無措手之地,而各別周急勸農之意,此後大臣入侍時,收議申飭事,敢達。上曰,所達是矣。賑政外勸農一款,尤爲急務也。思永曰,今雖賑恤,民將不免餓死,畿·湖兩道尤甚,而他道亦然。死亡之餘,或有保其田里者,而種糧俱盡,莫可農作,伸飭大臣及守令,使之惕念奉行,勸農之意,似好矣。時傑曰,承旨之言,是矣。賑政周急,誠難及今爲之,而勸農之道,須十分着實爲之,俾免前頭流丐之患,何如?胤元曰,流丐之徒,元非良民,皆以劫掠爲業,雖不可立視其死,而土着之民,尤宜軫念矣。思永曰,胤元之言,非矣,流丐之人,其初,則良民,爲飢餒所迫,失其良心,豈可區而別,不思普施之政乎?胤元曰,臣之所言,非謂此也,蓋欲輕重緩急於其間也。思永曰,以關西之穀,移給畿湖人民,以淸穀代給西民,似甚便宜。右相及李濡之言,雖好,而必須急速經營,可免後時之患,至於淸侍郞,至境時,朝家,似當送接伴使及本道監司,亦似迎接,而朝家尙無分付之事,故敢達。上曰,雖不往灣上,事無不可爲者矣。遂罷出。燼餘
上在昌德宮。停常參·經筵。
領議政柳尙運三十三度呈辭,及左議政尹趾善四十一度呈辭。入啓。傳曰,安心調理。
吏曹判書李世白三度呈辭。傳曰,調理出仕。
傳曰,下直守令留待引見。
禮曹來,己卯式年鄕·漢城試,進士初試,來八月二十八日,生員初試,同月三十日,文·武科初試,九月十七日,雜科初試,同月二十八日推擇,啓。
傳曰,召對爲之。入侍,承旨沈枰,玉堂金時傑·任胤元,假注書李烶,史官李擘·洪重益。
禁府啓目,李祥輝刑問,二十次不服,加刑得情,何如?啓各別嚴刑得情。以上朝報
下直,連山縣監鄭橝,陽川縣監李萬夏。
徐文裕,以侍講院言啓曰,本院上番六員內,輔德徐宗憲,呈辭受由,兼輔德李健命,文學閔鎭遠,奉使在外,兼弼善未差,弼善李東馣,累日入直矣,猝患重病,委頓直次,連日缺四五字入侍,揆以事體,殊涉未安,而他無變通之路。兼文學李寅炳,自本館旣已牌招,玉堂,則不無他推移之員,使之替直本院,以爲侍講之地,何如?傳曰,允。
弼善李東馣上疏曰,臣之患寒彌留,已涉四朔,雖不至委頓,眞元,則已澌削矣,乃於直廬中,添得別症,宛轉床席,作一僵屍,連日書筵,終未進參,到今氣息奄奄,若將垂盡,今日侍講之列,尤無自力之勢,惶隕之極,臣罪萬死。伏乞天地父母,特加矜察,亟遞臣職,俾得急時調治,以尋生路,不勝幸甚。答曰,省疏具悉。爾其勿辭,調理察職。
崔商翼,以弘文館言啓曰,本館下番,連以上番姑降,事體苟簡,新除授修撰李寅炳,因草記允下,今方牌招矣。李寅炳,以春坊兼任之故,卽者侍講院,又爲草記,移入於本院之直,本館下番,則他無推移之員,而副修撰崔昌大,只推勿罷之後,尙未肅謝,卽爲牌招入直,何如?傳曰,允。
沈枰,以義禁府言啓曰,罪人李祥輝,逐日嚴刑事判下,而判義禁臣李世白,呈辭受由,同義禁臣李寅煥,以武臣堂上朔試射試官進去,一員未差,僚員不備,不得開坐加刑之意,敢啓。傳曰,知道。
李思永啓曰,伏見禁府公事,則罪人李杙原情中,不書年歲,致勤點下,其不察甚矣。本府當該堂上·郞廳,竝推考,何如?傳曰,允。
午時,上御熙政堂召對。入侍,參贊官沈枰,侍講官金時傑,侍讀官任胤元,假注書李珽,記事官李擘·洪重益,陽川縣監李萬夏,連山縣監鄭橝。
講綱目,時傑讀自肅宗丁酉二載春正月,止郭子儀克弘農,凡十八張,胤元,繼讀自冬十月尹子奇,止以侯希逸爲節度使,凡二十張。時傑,講文義曰,如張巡者,難矣。雖功不就,盡忠竭誠,極力死戰,斬六將,以激勵士心,至謂之死當爲厲鬼,以滅賊,古無其人矣。上曰,生無以報陛下,死當爲厲鬼等語,千載之下,亦可想其爲人矣。胤元曰,先儒,論許遠與張巡,無上下矣。上曰,豈有優劣乎?胤元曰,收復東京,回紇之功,居多,而以郭子儀缺五六字,此尊中國之筆法也。上曰,然。胤元曰,李佖,恢復之後,卽請還山,蓋以肅宗外任姦臣,內殺其子故也,而肅宗,終不悟,良可嘅然。時傑曰,肅宗,若推誠待佖,則佖豈必遽求退去乎?上曰,肅宗,纔經林甫之致亂,而又寵任李輔國,誠是異事也。時傑等曰,自上以爲覆轍之戒,甚幸甚幸。胤元曰,上皇還西京後,肅宗,凡事備禮,至於乘馬引道,而初旣不正,後修屑屑之末禮,不足貴也。上曰,唯。時傑曰,時政得失,昭著於古史,豈必縷縷條達乎?惟在聖心之鑑別而已。胤元曰,肅宗欲免張垍·張均之至,以何面目,見於九泉之下云者,尤爲不似矣。上曰,肅宗,崇信鬼神,此是怪事。時傑等曰,惑於神仙·鬼神之事,誠如聖敎,豈獨唐宗乎?唐以下代代爲之,至於服藥金丹,迷惑不悟者,有矣。胤元曰,房琯,失職怏怏,君臣分義掃如,由學識不明故也。又曰,回紇,有大功,故以公主處之,先儒以爲,此是不得已之事,異於常時云,而終有所未恰矣。上曰,雖出於不得已,未知其穩當也。胤元曰,以其有所依據也。時傑曰,以所生女公主妻之,此尤非矣。胤元曰,以宦官魚朝恩,觀軍容使,此亦可異也。上曰,處置,殊爲怪矣。枰曰,懸吐多有誤處,改懸吐,似可矣。上曰,唯。大段誤處,害於文義者,改吐,可也。上曰,父子,謂張說父子,非指肅宗父子也。進講中語,而胤元誤讀,故上言及之胤元曰,因告身之事,有所懷敢達。卽今空名受帖者,至追贈其祖父左·右尹之職,豈無名器之混淆乎?若以同知追贈,猶或可矣。上曰,令該曹稟處,可也。出擧行條胤元曰,向者閔鎭遠,以加設同知事,亦有所陳達矣。近來外方兩班私賑之徒,因空名帖,望其遷轉矣。今聞不得遷轉,擧有落莫之心,欲爲還納其空名帖,然而肅謝後,則不得還納,例也。渠若自願還落者,使之差于備局,處之,何如?上曰,從自願事,已有稟處之事矣。胤元曰,肅謝後,則無還落之事云,肅謝後,亦爲從自願還落事,分付,何如?上曰,令該曹一體稟處,可也。出擧行條上曰,郭子儀,忠貫日月,名動華夷,誠不易得之良將也。枰對曰,非特外夷缺四五字魚朝恩,亦有所見憚矣。時傑等曰,子儀之令享福祿,古所罕有。缺數三字上曰,子儀八子七婿,其福祿無比矣。枰進伏曰,下直守令,留待門外,招入乎?上曰,史官招入,可也。珽卽趨出,招入陽川縣監李萬夏,連山縣監鄭橝等,上曰,進前。萬夏進前俯伏,上曰,履歷幾何?萬夏仰對。又問七事,萬夏又仰對。上曰,陽川,至殘之邑,當此畿甸之凶荒,十分盡心,可也。萬夏拜辭而退。上又謂鄭橝曰,進前。橝進前俯伏,上曰,履歷幾何?橝仰對。又問七事,橝又仰對。參奉,司饔奉事,司憲府監察上曰,七事,非但口誦而已,須着心行之,可也。連山,卽湖邑也,飢困尤甚云,各別爲之。橝拜辭而退。遂皆罷出。燼餘
上在昌德宮。停常參·經筵。
領議政柳尙運三十四度呈辭,及左議政尹趾善四十二度呈辭。入啓。傳曰,安心調理。
吏曹判書李世白上疏。大槪,三單特諭,實出格外,惶蹙憫迫,益不知所出,情勢之外,賤疾漸劇,斷無一分冒出之望,不避嚴誅,輒申哀籲,伏乞聖明,亟賜處分,以嚴國體,以安私分事。入啓。答曰,省疏具悉卿懇。卿勿固辭,安心行公。
備邊司啓曰,頃因銓官之引入,都目大政,尙今遷就,揆以事體,至爲未安。吏曹判書李世白,雖有情勢之難安,嚴召未赴,至於累度,三告請急,亦有調理出仕之命,則今不當引嫌不出,卽爲牌招察任,俾無大政遲滯之弊,何如?傳曰,允。以上朝報
觀象監,夜三更,雨雹,狀如大豆。
沈枰,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
崔尙翼,以義禁府言啓曰,罪人李祥輝,逐日嚴刑事,判下矣。今當刑推,而判義禁臣李世白,呈辭受由,同義禁臣李寅煥,式暇,一員未差,無以備員,十九日章陵改莎草修改告祭受香,而且修改正日,不得開坐加刑之意,敢啓。傳曰,知道。
金世翊,以禮曹言啓曰,卽接永昭殿參奉牒報,則正殿前簷右邊缺處蓋板,滲漏,前簷左邊蓋板二立,滲漏,椽木二處,滲漏,右邊蓋板五立,滲漏,內一立,腐傷,後右邊春椽,滲漏,後簷蓋板五立,滲漏,內二立,腐傷,夫防草一張,墜破,左邊簷蓋板五立,滲漏,內三立,腐傷,後左邊春椽,滲漏,左右平交臺,腐傷云。依例本曹堂上郞廳,進去奉審,稟處之意,敢啓。傳曰,知道。
又以禮曹言啓曰,臣等,進詣永昭殿奉審,則正殿前簷右邊蓋板三立,前簷左邊蓋板二立,椽木二處,右邊蓋板五立,後右邊春椽,後簷蓋板五立,左簷蓋板五立,後左邊春椽,皆有滲濕之痕,而右邊蓋板五立中一立,後簷蓋板五立中一立,左簷蓋板五立中三立,後左邊春椽左右平交臺,顯有腐傷之跡,後簷夫防草一張,墜破,此外蓋板,間間有潤濕渝色之處,不可不竝爲修改。吉日問于日官,則今正月二十五日卯時爲吉云,先告事由祭,同日曉頭行,移安,同日同〈?〉,還安及還安祭,事畢後,臨時設行,而所用雜物,令各該司,急速措備,亦令繕工監,別定監役官,使之監蕫,何如?傳曰,允。
持平李晩成上疏曰,伏以,臣頃忝本職,妄論一事,群譏衆怒,竟至顚沛,蟄伏循省,愧懼冞深。不意玆者,新命復加,臣誠驚惶震惕,益不知所以自措也。臣之向來所遭,不是尋常,今不可諉以事過,而終自泯默,玆敢略暴難安之義,以冀聖明之垂察焉。蓋臣前疏所陳,只論科場不嚴之弊而已,初非有一毫他意於其間,而李師尙·李墪等,迭上伸護之章,公肆譏斥,至於李台龍之處置措語,便同彈文,臣實駭訝,不欲與之相辨,而第伏見大臣箚本,拈出臣疏中巨室二字,謂之待以權奸,驅之於湛宗之科,仍又歷數前後言者之說,至比於三至之讒。噫,巨室之說,見於鄒傳,而先儒,釋之以世臣大家,未知此外,抑別有他註疏,而臣未之見歟?今大臣,身宅百揆,民所具瞻,而若弟若子,俱授華顯,則雖謂之非大家,臣不敢信也。若夫前日之事,國言不啻喧藉,則臣之所論,豈出於粧撰,而今乃缺數字讒言,無所持難焉,孰謂大臣包容之量,猶有此慍憾缺數三字,此無非臣之自取,尙誰尤哉?況大臣再箚批,極其嚴峻,追思至今,餘悸未已,臣之情勢,誠亦危蹙矣。且頃者李宜晩,因丙子榜不踏印之事,强爲引避,遺辭至深,蓋其意,以臣猥添其榜,而後榜違格,當拔之論,適出於臣口,遂乃證以其姪之試券,以爲脅持臣身之計,惟急於營護崔守慶,而不覺其言之破綻,良可笑也。夫丙子榜之不踏小印,雖未知伊時事實之如何,而一榜試券,都不踏印,則此固非擧子之所得知也,至於前秋之科,則一榜盡皆踏印,而惟一守慶之試券,獨無印跡,其間情僞,有不可測者,外人之疑惑,其安得免乎?丙子,則踏者爲違格,前秋,則不踏者爲違格,而今欲以丙子之都不踏印,爲曲恕守慶之一大證,誠非常情之所及也。然其是非曲直,固不須言,而臣之情迹,則決難冒廁於臺端,矧自數日以來,重感風寒,僵臥床簀,氣息危綴,旬望之內,無望起動。伏乞天地父母,曲賜憐察,特許遞改職名,以便公私,不勝大幸,臣無任屛營祈懇之至,謹昧死以聞。答曰,省疏具悉。爾其勿辭,從速察職。
崔商翼,以備邊司言啓曰,今此淸侍郞之出來,雖與奉勅客行有間,官品旣是重臣,所幹亦非輕歇,故接伴使,纔承命下去矣。該道監司,馳進灣上問侯,事體所在,恐不可已。灣府供給之弊,雖涉可慮,暫時往還,異於留滯,而其在接待王人之道,似無未盡之事,平安監司處,以此分付,何如?傳曰,允。
金世翊啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
吏曹判書兼判義禁府事李世白上疏曰,臣負罪如山,求死不得,席藁金吾,冀伏刑章,聖恩曲貸,溫批反降,歸伏私次,跼蹐靡容。惟其情跡之外,賤疾亦劇,冒尋長單,庶幾仁覆之下,得有全生之望,不意,格外恩命,猶靳三告例遞,至以調理出仕,爲諭,臣於是益復惶隕感激,不覺汗淚交迸,若使臣果有一分可出之理,則臣雖頑蠢,亦獨何心,八煩疏章,而不知止,八承召牌,而不敢進,甘自陷於犯分蔑法之誅哉?雖其情窘勢窮,實出於萬萬不得已,而爲人臣而有此負犯,毋論其本罪之如何,只此一款,已難逃於王法,而猶且蹲冒,至令偃息自在,則國體朝綱,將由臣而壞,盡無餘矣。此豈臣私義之所敢一刻安者也?況論臣之人,方在遠斥之中,公議拂鬱,久猶未已,臣若徒侍聖眷,揚揚復入於銓注之地,則是殆近於人言不足恤,而終不免爲無忌憚之歸矣。臣雖萬萬無狀,誠不忍爲此也。此伊時僚席,旣已坐罷,臣以終始同事之人,缺仍冒,斷無此理,一身廉義,雖不暇論,朝家處分,豈有異同?臣之決難復出,本自如此,恩旨雖隆,分義雖嚴,而匹夫有志,褊性難回,區區至懇,天日照臨,如有一毫游飾,則神明必殛之矣。至於疾病實狀,已悉於辭草之中,而源委旣深,日就危篤,旬月之內,萬無自力復起之望,銓衡重地,亦何可一任瘝曠,致令國事漸壞,而曾莫之恤乎?玆不得不更冒萬死,輒伸疾痛之呼,伏乞聖慈,天地父母,俯垂哀憐,亟將臣本兼諸任,一倂鐫削,以嚴邦憲,以安微分,千萬幸甚,臣無任危迫懇祈之至。答曰,省疏具悉卿懇。卿勿固辭,安心行公。燼餘
上在昌德宮。停常參·經筵。
備忘記,噫,國家不幸,東西標榜,邇來百年轉輾沈痼,可勝歎哉?然而自其在上者,一視之道,觀之,莫非君臣,譬如父母之於諸子,本無愛憎之別也。況我國偏小,門閥是尙,用人之路,已患不廣,而朝廷之上,一進一退,半國之人,又多滯鬱,此弊不除,何以爲國?推究其源,實予不能以大公至正,建極于上,有以致之,我責我躬,心焉慙恧,而在下之人,亦豈無不韙處乎?銓曹,則採公議收錄,而或托病不來,或乍進乍退,全無誠實底意,如李湜·睦林重之事,是已,向所謂不韙者,此也。嘻,目今迫切之憂,莫如民事,而朝廷,卽四方之標準,鎭定保合,獨非急務耶?嗚呼,陽春載回,和氣蕩然,與時俱新,寧不在今,其令銓衡之臣,除關係名義者外,略其過而用之,有其才則擧之,以盡蕩平之道,惟爾諸臣,深心易慮,無如前日之爲,用勉共濟之圖,而至於是非所在,不可不一定而不撓,如有誣詆兩賢,伸救兇黯者,則投畀有北,以嚴懲惡焉。
院啓,請門黜朴行義,遠竄。答曰,不允。
領議政柳尙運三十五度呈辭,及左議政尹趾善四十三度呈辭。入啓。傳曰,安心調理。
府啓,昨者,豆毛浦居喪人金次仁呈狀內,其妹夫裵時賢稱名人,卽姜參判跟隨下人,而上年姜參判家,船卜穀物,與船人輩,同謀偸食,仍爲逃走,故姜參判家,呈刑曹捉囚其父,使之推現時賢,嚴冬在繫,病死獄中,窮天之冤,無處告訴云云。臣等,聞來不勝驚駭,卽招刑曹該吏,取考其文案,則上年十二月初一日,自刑曹果爲推致金次仁父英吉,督現其女壻時賢,而捧招拘留矣。同月十九日,囚典獄署,病重手本,刑曹,題以保放救療,而物故手本,同日繼呈,則英吉之致斃獄中,明白無疑,而大槪連歲荐饑之餘,人心大變,士夫家船卜穀物,中間偸竊者,比比有之,如此之類,法曹所當隨現嚴懲,而第時賢,旣已逃走不現,則一向久囚其妻父,終至於病死獄中,實有乖於重惜人命之道,而亦非所以仰體欽恤之至意,請刑曹當該堂上·郞廳,竝從重推考。答曰,依啓。凡大小罪囚,獄官,必親自看檢,而其中或有病重者,則先爲手本,保放救療,乃其應行之職責也。今此金英吉物故,在於上年十二月十九日,而病重手本,亦在同日,以此觀此,則英吉病劇之後,獄官,欲免其不卽報知之責,有此臨死請放之擧,事之無據,莫此爲甚,而其常時不能看護獄囚之罪,亦無所逃,請典獄署當該官,先罷後推。答曰,依啓。
吏曹判書李世白上疏。大槪,窮蹙之中,召牌又降,從來積罪之餘,不敢一向違傲,趨詣闕門之外,而臣之情勢,節節有難冒之端,不得不陳疏徑退,罪戾益深,萬殞猶輕,伏乞亟賜處分,以幸公私事。入啓。答曰,省疏具悉卿懇。三告不許,意非偶然,大政遷就,不可不念,須勿過辭,從速行公。
政院啓曰,今日爲政事,命下矣,判書李世白,陳疏,參判徐宗泰,病不來,參議金盛迪,服制,尙不得開政矣。判書疏批已下,判書李世白,參判徐宗泰,竝卽牌招開政,何如?傳曰,允。
傳曰,夜對爲之。以上朝報
下直,白川郡守金昌集。
徐文裕啓曰,再明朝參擧動時,承旨,不可不備員,而都承旨閔鎭周,受由下鄕,未及還來,將不得備員,何以爲之?敢稟。傳曰,改差。
李思永,以兵曹言啓曰,本曹所屬靑坡·盧原兩驛位田,多在於兩驛近處,驛卒等,以其所出,有資生應役之地,其來已久,而近年以來,人戶繁殖,凶荒連仍,位田之造家居生者,其數已多,年年耕食,不爲給稅者,亦不可勝數,至於兩班,其弊尤甚,驛卒等,莫敢抗衡。祖宗朝以來劃給田土,公然見失於不干之人,貧殘驛卒輩,不得收捧其稅,雖欲自耕,亦不能下手,事之寒心,莫此爲甚。不可不矯草其弊,故造家執耕,不給其稅之人,試令兩驛三長,査出,列錄以告,則盧原所屬位田,他人執耕六十六處,靑坡所屬位田,他人執耕七十處,造家十二處,而査出之際,三長等,或拘缺數字,或牽顔情,落漏不告者,亦多云,從當發遣郞廳,一一摘奸,而現告造家執耕人等,各年未收之稅,亦爲治罪徵給。今年爲始,驛卒等,各其折受位田,願爲自耕者,推給本主,勿令他人如前橫占,本主耕種之後,如有作梗者,則各別重治禁斷事,作爲事目,嚴明申飭,何如?傳曰,允。
金世翊啓曰,今日政廳,臣世翊,吏批進去,左副承旨李思永,亦以兵房,當進兵批,而申退之後,守廳無人,何以爲之?敢稟。傳曰,吏兵批兼進。
吏批,判書李世白進,參判徐宗泰病,參議金盛迪服制,右承旨金世翊進。
兵批,判書李世華病,參判未差,參議兪得一未肅拜,參知閔鎭厚進,右承旨金世翊進。
吏批,以姜鋧爲承旨,閔震炯爲掌令,李寅炳爲吏曹正郞,柳以井爲善山府使,鄭治爲珍山郡守,尹扶爲戶曹佐郞,閔鎭周爲同義禁,李寅熺爲軍資判官,許爲歸厚別提,呂必容爲輔德,閔鎭遠爲副校理。
兵批,副護軍閔鎭周,副司直金壽增·元聖兪·徐宗憲。
備忘記,傳于金世翊曰,前參判權是經,前監司申厚命,前參議洪受瀗·李墪,前承旨朴明義,前郡守尹德駿·朴世,竝敍用。
京畿監司宋昌,以通津居私奴李天宗等,燒死事,狀啓。傳于金世翊曰,燒死人等,令本道恤典擧行。
錦川君兼副摠管榰上疏曰,臣猥以無似之質,再叨宿衛之任,感激天恩,黽勉行公者,久矣。今於入直之後,伏聞臣之老母,重觸風寒,達夜苦呻,症情非細,委頓牀席,臣聞奇驚遑,五內分崩,人子至情,所當出直救護,而顧臣方在直所,宿衛重地,不敢徑出,不得不冒死仰籲於天地父母之前。伏乞聖慈,不待替直,遞臣兼帶摠管之任,俾得救護母病,千萬幸甚,臣無任云。答曰,省疏具悉,卿其勿辭,救護母病。
兵曹判書李世華上疏曰,伏以,陵寢有事,則繕工提調一人,隨參於奉審修改之役,乃是規例也。卽今本監提調一員未差,臣獨當之,以本職及兼帶禁衛將任,不可經宿於外處之故,頃日章陵大變奉審之行,未得隨往,以工曹堂上代之,雖非臣自便圖,心甚惶悚,若無所容,矧今本陵改莎之役,當在不多日之內,卽屬先爲下去,而臣之職名猶在,無由往參於監董之列,本兵之任,雖曰緊重,陵寢事體之大,尤如何哉?以臣庸魯不似之身,冒蹲不敢當之地,廢却該監應行之事,又以他人代行,則不但臣惶懼冞深,其在國體,所損非細。伏乞聖明,俯察微悃,將臣本兼將任,亟賜遞改,俾得及時下往,專力於陵上董役,公私萬幸,無任激切屛營之至。答曰,省疏具悉卿懇,卿其安心,勿辭行公。
刑曹判書崔奎瑞上疏曰,伏以,臣家世單寒,才識魯莽,環顧內外,無一可取,而徒以蒙被恩私,猥玷通顯,節次推排,以至宰班,公議之唾點,固不可言,而臣亦中夜思惟,不省所以致此之由,每當恩除,未嘗不騂發面而汗流背也。今玆意外,又有新命,乃以上卿峻秩,司寇重任,猝然加之於眇末無似之身,而陞擢注擬之命,實出於睿簡云,臣始焉驚惑,終焉惶惕,誠不知措身之所也。臣之立朝供職,首尾十有餘年,入遍華要,旣蔑絲毫之補,出試外服,亦乏可記之效,本事畢露,更無餘地,不知聖明,何所取於微臣,而恩數之非常,至於此哉?朝家任人,自有其道,苟非才望超等,有以厭服於人心,則必須積勞循次,猶爲不駭於衆聽,今臣旣無可用之實,而忝叨亞卿之列,纔數年耳,於斯二者,俱無一可。今日朝廷,雖云乏人,然其地望踐歷之當先於臣者,不爲無人,臣安得以已試蔑效之身,猥居於衆人之先,而敢當於不敢當之地哉?秋曹訟獄之繁,素號難理,固非昏劣如臣,所可堪任,而臣之所大憂而寒心者,在於國家,官方之日壞,名器之日紊,至若稱塞之難,僨敗之憂,猶是第二件事,臣不暇言也。竊想言議之地,必有駁正之論,恭俟數日,尙未有聞,而劇地曠官,已多日月,不可引日遲待,以妨事務,玆敢冒死,自陳於天地父母之前。伏乞聖明,俯賜鑑燭,將臣新授資級及所叨職名,亟許改正,使上無淆官之失,下遂守分之願,公私不勝萬千,臣無任云云。答曰,省疏具悉卿懇。簡自予心,公議亦同,安心勿辭,從速行公。
正言崔重泰啓曰,日者朴行義,侮辱先賢之罪,實是聖明之所深惡,輿情之所共憒,而懲惡之典,止於削黜,臣竊惑焉。夫李珥之道德學問,師表百世,凡有人心,莫不尊慕,比如靑天白日,奴隷亦知,而不幸世道交喪,黨習漸痼,一種媢嫉之輩,倡爲詆誣之言,前後迭出,恣意醜正,噫嘻,可勝痛哉?幸賴我聖上,痛斥邪說,廓揮乾斷,夬從多士之請,升躋文廟之享,尊賢尙德之誠,夐出百王,斯文有光,朝野相慶,庶幾詖淫之說,不敢復作於聖世,而今者行義,乃於國是大定之後,掇拾誣悖之論,不惟詆斥其人,竝與其書而疵毁之,顧此一部輯要,李珥之平生精力,盡在於此,裒集前聖之訓謨,彰明大學之旨義,帝王修己治人之要,無過於是書,而乃敢以本非可師,何必此書等語,肆然筆之於告君之辭,其所以辱先正,乃所以辱千古之聖賢也。況其疏辭,專以其兄辱賢被罪之事,爲其一己持書勸講之嫌,至以更命他書,爲請,今日朝廷,少有紀綱,則此輩之縱恣無忌,豈至於此乎?伊日缺數字,洞燭肝肺,剖析是非,可謂太陽亭午,魑魅莫逃,而前後怪鬼之詬辱先賢,如李玄齡·朴性義等,旣服投荒之典,則今此行義之請輟進講,又添輕蔑朝廷之罪,而降施門黜之薄罰,益激士林之憤惋。請門黜罪人朴行義,遠竄。新除授正言權尙游,時在忠淸道淸風地,請斯速乘馹上來事,下諭。答曰,不允。下諭事,依啓。
十九日夜初更,上御熙政堂夜對。入侍,贊官李思永,侍講官金時傑,檢討官崔昌大,假注書李珽,記事官李肇·洪重益。講綱目第四十五上,金時傑,讀自己亥二年春正月,史思明自稱燕王,止田神功入廣陵,崔昌大,繼讀自辛丑二年春正月,田神功擊劉展,止圍史朝義於莫州,凡十八張。時傑,講文義曰,方相州九節度之兵潰,獨李光弼·王思禮,整旅而歸,可知其缺數字嚴明矣。昌大曰,先儒,亦嘗論此矣,光弼·思禮,皆是一代名將,而以魚朝恩統領,故軍政不一,而致敗矣。時傑曰,朝恩,嫉子儀功名,因其敗短之於上,以光弼代之,光弼雖名將,而子儀,最得士卒心,故當其還京之日,士卒涕泣請留,蓋子儀尙寬,光弼尙嚴故也。然若與之同心協力,恢復無日,而用舍顚倒,不使展才,誠可慨然。上曰,士皆涕泣請留,可知其深得軍情也。昌大曰,光弼,間世之材也,中潬之戰,以短刀置鞾中,志必死敵,有以激勵將士,所以能捷也。又曰,子儀,百世難得之才,命統諸道兵,取范陽定河北,制下纔旬日,爲宦寺所沮,棄之散地而不用,良可慨惜,此後裵度之終不見用,亦此類也。上曰,唐太宗之後,小人無代無之,若李林甫·楊國忠·盧杞·元載等,接踵而出,可異事也。時傑曰,豈獨唐乎?君子小人,世世互有之,如陰陽晝夜然。昌大曰,宋世亦然,王安石·章蔡·賈似道·韓胄·史彌遠等,代各有之,自古危亂之時,必小人迭出得志也。又曰,小人雖得志,亦間有君子,若李佖·陸贄輩,可謂賢矣,而不見用,可勝歎哉?李思永曰,君子道長,則小人何所容哉?然末竟小人必得志矣。時傑曰,君子,則難進而易退,小人則易進而難退,此所以小人之必勝也。昌大曰,人君孰不欲用賢而退邪也?惟其不知所以辨之,故用舍失宜,終至亂亡,若君子,則憂國盡忠,小人皆爲身謀,此等處,所當深察而明辨之也。上曰,然矣。時傑曰,李輔國,矯稱上旨,遷太上皇於西內,又奏貶顔眞卿蓬州長史,肆行胸臆,略無顧忌,此一節,可見小人道長也。上曰,肅宗以爲,防微杜漸,以安社稷,誠可笑也。昌大曰,輔國,亦揣上之意,必不能以此爲罪,故其肆行胸臆,若是耳。思永曰,輔國,遷上皇,又奏貶顔眞卿·高力士等,仍使上皇,寢以成疾,其顓國蔑君之罪,孰大於是乎?時傑曰,亂臣賊子,何代無之?未有如輔國之甚者也。上曰,代宗,以輔國殺張后,爲功,不欲正其罪而顯誅之,陰使人殺之,至復贈官,可異也。時傑曰,賀蘭進明,擁兵坐觀,不救睢陽,而不以其罪罪之,此等事,失刑之甚者也。缺五六字剖棺,罪不明白,而進明之罪,亦不得明白,前後一串耳。時傑曰,殺之而不能明正其罪,奸人何所懲戢乎?昌大曰,唐之刑賞,如是倒植,故終至藩鎭跋扈,國勢不振矣。又曰,輔國,固請除節度,而肅宗,不得已從之,主勢降于下,如此,而何以爲國乎?時傑曰,輔國,用事顓權,諸道節度,皆出其門,若不由己,則皆貶黜之,此所謂威福在下也。又曰,肅宗,不惟信輔國,崇信巫覡,制去尊號及年號,以祈致福而彌禍,此正愚婦之所爲也,可謂昏迷之甚者也。時傑曰,諫君之道,有直諫,有幾諫,有譎諫,肅宗,因李唐之言,始往朝上皇於西內,唐之言,極有力矣。當是時,若非此一言,終難感悟也。時傑曰,唐時,易置藩帥,曲循軍情,安得不亂亡乎?若鄧景山之見殺,雖緣撫御之失道,而朝廷旣不能制其屈强,又從其代帥之請,此實處置乖當也。上曰,因其所欲爲而從之,是命令,不能自天子出者也。昌大曰,裵茙,以來瑱幕下,謀奪瑱位,而肅宗,信聽其計,以密勅使圖之,御下之道,極非矣。時傑曰,尊夏攘夷,誠是難事,而與外夷結婚,有云寧國公主無事還歸,此事極爲無據矣。上曰,與外夷結媾,而不以爲恥,可怪也。昌大進曰,若是大有利於國家,則一女子,固非可關,而此則非不得已而爲之者,誠爲可怪。時傑曰,爲其一時之藉兵力而輕與之結好,其後終至見凌,故智者作事,必謹其始。昌大曰,每事,幾微之際,不可不愼也,唐太宗,却胡拓地,前古所罕,而終致華夷雜亂者,以其當初待夷之未得其當也。昌大曰,史記,要爲後人之監戒,如張光晟,爲其主將,下有授之而沒其姓名,可見無要功之心也,此等處,不宜尋常看過。時傑曰,非是要功,而他日相逢,執手從容,爲解辛雲景之冤,其高義亦有過人者矣。昌大進曰,肅宗,安於小成,苟且姑息,無恢拓中原,收復兩京之志,故李佖,進直取范陽之策,而不能用,及至憲宗,盡復舊疆,是故人君貴在明斷。上曰,李佖之計,好矣,而肅宗,終不能用之,可慨也已。上曰,肅宗爲太子時,見林甫之病國,而曾未幾何,躬蹈覆轍,又惑於輔國之奸,怪事怪事。時傑進曰,親見於身,而不制鑑戒,世安有如肅宗之昏劣者乎?時傑,讀至勅小錢一當十,其重輪者,當三十。時傑進曰,錢是無用之物,往來不窮,而終必有弊矣。上曰,歷觀前史,用錢皆有弊,行之甚難矣。李思永曰,錢之爲物,用之國中,無相欺之弊,有通財之便,而卽今民間,以用錢愈困云矣,昌大曰,錢是不可無者,而錐刀射利之心,因此而益甚,故有弊,此由在上之人,用之乖方也。時傑曰,觀此書大小錢皆當一,故民始好之,其後更鑄大錢,一當五十,故民乃不便,惟在用錢之善不善如何耳。思永曰,因是而又有私鑄之弊矣。時傑曰,方今錢極賤,米極貴,市直大異於用錢之初,以其凶歲連仍而然也。昌大曰,近因鄕人聞行錢之弊,蓋古者殖貨之規,有別利而已,今則不然,當春夏間,米貴錢賤之時,給利者,以米從市直計給之,及其秋成之後,米賤錢貴,而又從其秋時市直求償,故其利不啻倍蓰,以此富者益富,貧者益貧,行錢以來,弊莫甚於此者也,錢雖未可卒罷,利息之規,朝家酌定,則似好矣。思永曰,求償者,如是倍倍徵捧,故亦不無爭訟之端矣。昌大曰,國有定式,則何敢牟利,而多索其直乎?上曰,今日第一之弊,以用錢爲言,頃日鄕儒之疏,亦言及之耳。遂罷出。燼餘
上在昌德宮。停常參·經筵。
下直,谷山府使李萬枝。
領議政柳尙運三十六度呈辭,左議政尹趾善四十四度呈辭。傳于金世翊曰,安心調理。
李思永,以都摠府言啓曰,副摠管崔橚,以禁軍別將禁軍等操鍊事,除標信慕華館進去之意,敢啓。傳曰,知道。
傳于金世翊曰,今日召對爲之。
金世翊啓,黃海道白川郡文會書院扁額御筆,近侍當爲陪進,仍爲賜祭,何承旨進去乎?敢稟。傳曰,左承旨進去。
忠淸監司任弘望,以大司憲尹拯,病重不得上去事,狀啓。傳于金世翊曰,卿之固辭,一至於此,本職,不得已今姑勉副事,回諭。
右尹金錫衍上疏曰,伏以,臣痼疾纏身,衰朽益甚,杜門屛蟄,藥餌爲命,而分外誤恩,屢及於不似之身,分義所在,不敢每每言病,黽勉供職,數年于玆,而小失調攝,輒復添劇,尋常畏懼,如防大敵,冒寒供劇之餘,宿患吐血眩暈之症,一昨竝作,轉輾沈頓,差歇無期,而適當太廟擧動之時,右僚,亦不得行公,卽官之替行淸道,雖有前例,在臣微分,不敢以賤疾爲辭,忍死趨參,觸風勞動,精神荒瞀,頭目眩暈,渾身寒戰,殆至昏仆,擔曳還家,僵委牀褥,頭疼如碎,面浮如瘇,服藥調治,今已累日,而晝夜叫苦,有加無減,病根旣深,添感又多,回甦之期,難以時月望,而職名虛帶,官務久曠,私心憂悶,又添一病。玆敢不避煩猥,冒死呼籲於天地父母之前,伏乞聖明,俯賜矜察,亟遞臣所叨職名,俾得專意調治,以尋生路,不勝萬幸。臣無任惶悚祈懇之至,謹昧死以聞。答曰,省疏具悉。卿其安心勿辭,調理察職。仍傳曰,遣御醫看病。
判尹李玄錫上疏曰,伏以,臣歲前落傷之病,至今委頓,腰脚痿痺,不能運行,骨節疼痛,針藥罔效,不出戶庭,殆一朔矣。備局仕進,亦且末由,夙夜惶蹙,只俟處分矣。日昨牌召,出於千萬意外,臣聞命震駭,心膽悸慄,而欲起還仆,竟未祗赴,冒死呼籲,亦未上徹,臣誠惶隕罔措,直欲攢地以入,而不可得也。乃者新授職名,又及於千千萬萬夢寐之所不到,臣愕然喪魄,若墜坑塹,茫不知何以自致此也。臣之冒陞資級,皆緣例典,雖其義有所不敢辭,而其悚愧羞縮,何嘗暫忘於心哉?不料玆者,超資越序,猥玷京兆之首席,豈意聖朝官人之方,乖謬舛誤,若是之極耶?竊想分議,必不仍置,而側聽數日,尙無駁正之論,意者容臣自處,不欲迫人于險耶。顧臣之庸陋譾劣,最出群臣之下,重以蒲柳早衰,疾病纏身,實無奔走供職之望,若以考績責實之法,言之,則當在於降黜之科,決矣,豈有一豪近似於陞擢者哉?況乃墜跌撲損之厄,昨今年來,已三四度矣,其筋骸之不及平人,固可推知,而今番致傷最劇,萬無復起爲人之望,自分永訣於堯·舜,便作明時之棄物,臣竊自悼也。伏願聖慈天地父母,察臣才無可用,諒臣病有難强,亟命鐫削臣本兼諸職,竝與資級而還收,公私幸甚。臣無任悶縮煎灼祈懇之至,謹昧死以聞。答曰,省疏具悉卿懇。簡自予心,公議亦同,安心勿辭,從速行公。
都承旨姜鋧上疏曰,伏以,臣孤露餘生,所恃惟母,而獲戾神明,遽告愍凶,號號莫遞,至痛罔涯,頑忍不死,苟延視息,隙駟如流,外除倏過,而銀臺首席之命,遽及於千千萬萬意慮之外,臣聞命驚惶,不覺涕淚之汍瀾也。仍伏記,臣於昔年,屢忝是任,天廚異味,至尊餘波,歸遺老母,相對感泣,而春萱已謝,風樹不停,追思嗚咽,益增哀痛,區區烏鳥之情,無處可施,愛君一念,益激于衷,一縷未絶之前,無非願忠之日,豈不欲速瞻日月之光,小伸狗馬之戀,而不幸臣重得寒病,於積敗之餘,增寒壯熱,目眩頭疼,屢試和解之藥,未得分寸之效,委身牀席,症情非細。明日朝參擧動之時,斷無趨參之望,朝廷大禮,將未得備儀,病衷惶悚,又添一倍,抑臣於昨日憲府之啓,有萬分難安者,其間曲折,雖不盡如呈狀中措語,而旣已擧論臣家,則何敢以猥屑爲嫌,而有所一豪隱也?臣家本貧窶,値此大殺之年,尤無聊生之路,窮迫之極,觸事艱險,薄田所收,數石荒租,又爲偸兒所掠去,呈狀法曹,誠不獲已,而呈狀之後,則處置惟在於法曹,雖非臣家所敢與知,而緣臣家呈狀,轉生層節,問備之罰,至及於秋曹,臣於此,亦安得晏然而已乎?伏乞聖慈,察臣至情,諒臣病重實狀,將臣新授職名,卽賜處分,法座親臨時,俾無近侍闕員之弊云云。答曰,省疏具悉。卿其勿辭,從速察職。以上燼餘
上在昌德宮。停常參·經筵。
領議政柳尙運三十七度呈辭,左議政尹趾善四十五度呈辭。入啓。傳曰,安心調理。
今日朝參時,判尹李玄錫,刑曹判書崔奎瑞,吏曹判書李世白,參判徐宗泰,牌招察任事,及懸房屠肆,限兩朔禁止事,榻前定奪。
傳曰,召對爲之。
備忘記,我國之制,晉接輔相與樞密之臣,一月之內,只是三次,雖在平時,固已稀闊,而況民憂國計,到此地頭之日乎?從今賓廳之會,更定其式,每月以初五初十,十五,二十,二十五,三十日,爲日次,而六次之中三次,則原任大臣,亦令入參,以爲聚精會神,共做國事之地。
今日朝參時,掌令尹弘离所啓,古阜郡守李鳳徵,蠱惑邑婢,已犯不法,憑藉賑事,徵斂無藝,種種貪鄙之狀,不可憚擧,而姑以其中最甚者言之,上年春還上分給時,每石除出二三斗,以爲入己之資,以十餘斗穀,作石以給,貧民迫於飢餒,不得已授去,及至秋成,以完石竝耗收捧。連年大殺,民事罔極,爲守令者,雖盡心撫活,尙難救活,而割取民食,爲此不忍爲之事,無由顚連,於何仰哺,而得保其生乎?如此太甚之類,不可仍置字牧之任,請罷職。上曰,更加詳察處之。
獻納南正重所啓,請門黜罪人朴行義,遠竄。上曰,勿煩。以上朝報
朝參入侍時,應敎金時傑所啓,今日此擧,甚盛擧也。實是百僚之聳瞻,八方之所欣忭,而歲纔更新,春陽載和,此又萬物咸遂,各得其所之時也,敢因日昨夜對時,諸臣所陳達,給糧勸農之說,復申區區未盡之懷矣。夫農者,天下之本,目今農節方急,凡係種資農糧,自朝家旣無申飭之道,而然其循其例分付,亦豈能大有所警飭乎?勸農,誠爲方今之急先務,古者有發遣勸農使之規,今亦倣此擇送近班,有如暗行御史之例,視田野之荒闢,察守宰之勤慢,實合勸課之道,湖西旣遣監賑御史,使之賑飢給種,勸農亦在其中,而其餘諸道,各別擇送御史,及時勸農,則必有所益,而且使巡覽滯獄,除關係重犯外,其他罪囚,審決疎通,亦庶爲導宣和氣之一道,卽於百僚咸造之日,特爲詢問而處之,似好矣。上曰,請倣古規,別遣勸農使,警飭各道守令,兼理滯獄,而疎釋罪囚,此事,何如?若送御史,則可耶?右議政崔錫鼎曰,儒臣所達,誠是,而第外方各邑,方此料理賑政,此際若遣御史,則不無弊端,前頭暗行廉問時,詳察守令賢否,及還朝時,以朝家勸農之意,親自申飭於道臣,至於獄之滯鬱者,亦爲另飭於道臣,俾卽疎釋,似宜矣。上曰,儒臣之意,蓋欲別送勸農使,而比諸差送暗送送,何事着實耶?金時傑曰,暗行出沒村閭,只探守令能否,不得顯然遍歷,申明飭警,出頭之後,雖欲課農,亦必有後時之患,農不及時,又失今年,則前頭飢困,將益甚焉。臣愚以爲,今日之急務,不但在於賑救目前餓殍而已矣。左承旨徐文裕曰,儒生所達,大意固好,而各邑廚傳之弊,亦甚可慮,別爲申飭於各道都事處,使之別樣勸課,則似宜矣。判敦寧府事徐文重曰,朝家如刑獄等事,例有檢察,而至於勸農一事,未免疎略,今當連歲大侵之餘,尤爲切急。儒臣之言,果爲着實,而所謂勸農,非別有猷爲,只令不失其時,或給種資農糧,或給役軍役糧於修堰貯水處而已,此時差送御史,則廚傳亦甚有弊,別爲下諭于各道道臣,使之勸課,宜當,何必別送勸農使乎?右相所達,誠是矣。崔錫鼎曰,道臣巡歷,曾因年凶停止,其後,以減其騶從,巡審災邑之意,分付,而一路觀風之任,不爲周巡郡邑,則何以備諳道內事情耶?若令道臣,着實申飭,巡歷之時,或行到諸護府處,把集守令,各別勸課,則亦似便好矣。徐文重曰,不必別遣勸農使,而儒臣所達,亦不無所見,更問于在外大臣而處之,何如?徐文裕曰,戶判,今方入侍,下詢,何如?戶曹判書李濡曰,此時急務,莫先於勸農,別送勸農使,雖爲着實,而或不無弊端,至於暗行御史,則廉察他事,似不能專一,臣謂以堤堰事,申飭都事,另加修治之意,有所定奪矣。今此勸農一事,亦宜申飭都事,使之檢察,而自朝家別作名目,或稱勸農官,則似爲着實,道臣則專摠一道凡事,而有難隨意往來於列邑,若使監司,主管大綱領,都事,巡審勸督,而末稍暗察時,考其勤慢而處之,亦可矣。金時傑曰,八道中畿·湖大侵,故朝家特爲軫念,而嶺南·湖西等道,雖云稍勝於畿·湖,亦未免於飢荒云,其他諸道,可推而知矣。朝家,固宜一體顧恤,不當置之於相忘之域,若或別遣御史,警飭守令,均給種糧,勸課耕作,則民人輩,似當咸仰朝廷非常之德思,可以安集歸農,不負稟聖明之至意,故有此仰達矣。崔錫鼎曰,別遣勸農使,終亦有弊,依戶判所達,使都事兼管勸農使之任,着實勸課,何如?李濡曰,朝家,以此意,各別下諭,各道都事中亦有窠闕,三司出入人等,極擇送,似好矣。上曰,勸農使之名,乃是堂上以上官之號,都事,不可兼帶,令都事兼勸農御史,且各道都事中,可遞者,姑爲改差,別擇三司出入人,差送,可也。
右議政崔錫鼎所啓,治國之道,惟在於聚會人才,各適其用,古云,人各有一能,若取長捨短,廣加調用,則豈不足了一世事哉?我國,以科第取士,門閥用舍,進人之路,已狹,又有黨目,一邊人材,恒有鬱滯之歎,如此,而安能做國事乎?東西色目,已成百年弊痼,進退與奪之際,錮人材傷國脈,亦已多矣。先正臣李珥,當朝紳分黨之初,惓惓一心,必欲調制保合,而言旣不行,未克展其素志,朋比之習,轉輾日甚矣。仁祖中興,收召耆舊,才俊之臣,列于庶位,共任國事,雖其彼此形迹,未盡消融渾化,而淸班要職,大抵通同,五十餘年之間,朝著寧靖,無大段乖張之弊,近年以來,朝紳一進一退,用舍未免大偏,名器殆同私物,朝廷有若傳舍,識者之寒心,可勝言哉?乙亥年間,領府事南九萬,在相職,通用一邊人事,陳疏,自上嘉納,而其時一邊人,罪斥未久,未府擧行,其後臣忝在銓曹,非不欲通調竝用,而每爲格例所拘,事勢所礙,終未免因循舊套,此則臣之罪也。待罪本職之後,亦有進達之事,而未能盡其所蘊矣。伏見特下備忘,大哉王言,一札十行,切中今日之痼弊,而陽春和氣,與時俱新之敎,實與漢詔,德意相符,反已責躬之意,亦與禹·湯勃興之盛德,一揆。凡在觀聽,孰不欽仰感歎,苟能行之,則不但向時滯鬱之人,咸思感激,卽今在朝之人,亦豈不砥礪精白,以爲共濟之道哉?雖然,凡事,必有其實,然後可以責效,卽今向時人擬望調用者,不過若干人,日昨別敍,亦止於數人,以此如前注擬,則殆近於塞責,殊非聖明別爲傳敎,思欲通用之意,似聞被謫蒙放之類,及其他未及收敍者,亦多云,今若就其中,更加甄敍,則該曹亦有奉行之地。且備忘中誣詆兩賢,加以投畀之典等語,必於明是非之意,而似指將來而言,以爲懲後之地,曾前黜享參疏之人,事在旣往,不念舊惡,古聖有言,況當咸與維新之日,亦不宜點檢前過,一向防塞。頃年左議政尹趾善,以出享疏下,只敍凡事,勿許三司事,有所陳達,而此出於一時定奪,卽今年少文官,不爲參疏者,絶小云,若無變通之擧,恐無通用之實,旣有所懷,敢此仰達。上曰,日昨備忘辭旨,與今日所達,大意一樣,後日登對時,當問諸大臣,更爲定奪,使之抄啓,以廣用人之路,而至於誣詆兩賢之類,只言懲礪將來之意,非謂前日參涉之事,此則當在竝用之中矣。
戶曹判書李濡所啓,日者臣以屠牛嚴禁事,陳達,而第緣泮人生理之難,只請申飭外方矣。退而思之,京中屠肆,終有所不可不竝禁者,蓋自前牛畜,或因疫斃,而此非八路一時通患,故不至於絶種矣。連年荐飢之中,或宰殺,或見偸,今幾殆盡,屠牛之禁,只行於外方,則持牛者,輻輳京中,歸於屠肆者,日不知其幾,農節已迫,耕牛絶種,朝家雖有勸農之擧,將何以耕作乎?聞外方一牛之價,多則五六十兩,小不下於三四十兩,貧民,豈能辦此?外議皆以爲,泮人生理,旣無所賴,都下牛肉,亦難永斷云,而事有輕重緩急,自上減御供,罷酒房,皆出於爲民,則豈可爲泮人生理及都下無肉之慮,而不恤農民之廢耕乎?臣意,須限三月禁止,然後牛價漸低,民可買耕矣。上曰,此無掣肘之事耶?李濡曰,無他掣肘之事,只以泮人生理爲難,而第泮村人戶,不過五百戶,前頭海西運米來到後,除出一千石,每一朔分給五百石,則可以支保,而米或不能趁期運到,則爲先自賑恤廳·戶曹,推移繼給,且自前泮人屠肆革罷之時,別許他廛,俾作生理,今亦依前許之,事涉便當矣。左承旨徐文裕曰,所謂掣肘之事,只是三司收贖矣。漢城府·刑曹,則有奴婢身貢,而憲府,則無他物力,全靠於收贖,故前日泮人屠肆輟罷時,本府員役料布,例自戶曹充給,今亦依前例擧行,則禁斷何妨?李濡曰,當此經用蕩竭之日,有司之臣,豈欲濫費,而亦何惜數千兩之錢,不念一國廢農之患乎?較其得失,誠不可以此易彼矣。上曰,戶判所達,誠爲着實,泮人屠肆,限兩朔姑爲禁斷,可也。
義禁府啓曰,罪人李祥輝,逐日嚴刑事,判下,而今日以朝參殿坐,不得開坐加刑之意,敢啓。傳曰,知道。
又啓曰,咸鏡監司監賑御史書啓,刑曹粘目,前慶興府使朴泓,移本府處置事,允下矣。朴泓,時在京畿水原府中軍任所,依例府書吏發遣拿來,何如?傳曰,允。以上謄錄
上在昌德宮。停常參·經筵。
領議政柳尙運三十八度呈辭,及左議政尹趾善四十六度呈辭。入啓。傳曰,安心調理。
傳曰,下直守令,留待引見。
罷推現告,典獄奉事南壽明。
吏曹啓曰,來二十四日,都目政事爲之之意,敢啓。傳曰,知道。
府啓,請古阜郡守李鳳徵罷職。措語見上答曰,依啓。
傳曰,召對爲之。入侍,承旨沈枰,玉堂趙泰采·崔昌大,正言崔重泰,同爲入侍。
領府事南九萬上疏。大槪,敢陳引年之請,乞蒙天恩,遞許本職及兼帶,歸伏田廬,以終餘年事。入啓。答曰,省疏具悉卿懇。入參之敎,予意本非偶然,國勢岌嶪,謝事斷非其時,予豈忍舍卿,卿豈忍棄予乎?況禮記,有若不得謝之語,此至不許其致仕言〈之〉謂也?禮經之意,若是著明,予之倚重,不啻柱石,則許其致事,萬無此理,卿其安心勿辭入參,以副至望。仍傳曰,遣史官傳諭。以上朝報
有政。
吏批,洪受瀗工曹參議,閔鎭長大司憲,吳道一禮曹參判,李寅煥兵曹參判,尹趾仁副修撰,金致龍文學,尹拯贊善,金克謙成均博士,尹榏校書正字。
召對入侍時,正言崔重泰所啓,國運不幸,連歲大飢,朝家恤民之政,靡不用極,西北公賤之捧米許贖,實爲一分助賑之地,亦出萬不得已之計也。近來紀綱大弛,法令不行,身爲其道臨民之官者,不體聖上如傷之德意,至於蔑法潛奸之官,敢售乘時圖贖之計,各樣賑穀,蓋多名目,而乃以官穀,憑依幻弄,虛充文簿,所昵官妓,擧皆贖良,狼藉率來,致令朝家惠澤,不究於塡壑之民,而許多公賤,便爲其私蓄之人,此習若不痛徵,後弊將難嚴杜。請乙亥以後西北兩道公賤,爲其道內官員者,贖良率蓄之類,竝令査出論罪,所贖官妓,一一還賤,申飭各道監司,此後外官,復踵前習者,使之啓聞,別樣重處。上曰,依啓。又請門黜罪人朴行義遠竄。措辭見上上曰,勿煩。
義禁府啓,今日本府,將爲開坐之際,同義禁李寅煥,除拜兵曹參判,未及肅謝,將不得備員開坐,卽爲牌招察任,何如?傳曰,允。以上謄錄
觀象監,今月二十二日,自昧爽至辰時,有霧氣,夜四五更,月暈廻木星,啓。
上在昌德宮。停常參·經筵。
備忘記,噫,人主,作萬民之父母,一人之饑,猶己之饑,一人之寒,猶己之寒也。矧今餓莩,日積於市,而莫之救,曷堪痛傷?連觀京兆之啓,五日之內,僵屍之掩埋者,繼以四五十數,通一月計死者,幾許?噫。雨露之惠,枯荄均沾,王者之澤,禽獸亦及,則惟彼流丐於道路者,雖非土着之農民,以枯荄禽獸,亦及惠澤之意,推之,則豈忍立視而已耶?其令賑廳,時加濟恤,更飭諸部,着實埋胔,用示予惻怛之意。
傳曰,召對爲之。
領議政柳尙運三十九度呈辭。入啓。傳曰,疏單之批,罄盡所蘊,而誠意未孚,巽牘至此,益自愕然,無以爲諭。第卿之心事,予已洞已悉,則今玆章四十上而不止者,豈卿不諒予意而然哉?蓋出於不獲已也。與其一向相持,鼎席久虛,寧暫安卿,本職不得已今姑勉副之意,遣史官傳諭。
左議政尹趾善四十七度呈辭。入啓。傳曰,前後疏單之批,罄盡所蘊,而誠意未孚,巽牘至此,益用愕然,無以爲諭。噫,此時大臣之累月引入,實非所望於卿者,而況辭單之上,殆近五十,亦所罕聞,無益於狀請,有損於事體,以卿休休之量,胡不念及於此耶?昨者備忘中辭旨,出於振作之意,則尤不可恝視也,決矣。卿其亟斷來章,卽出視事,無孤予望。仍傳曰,遣史官傳諭。
院啓,請門黜罪人朴行義,遠竄事。措語見上入啓。答曰,勿煩。
吏曹啓曰,大臣處置,政事,取稟。傳曰,當日爲之。
判尹李玄錫上疏。大槪,病勢沈痼,委頓牀席,七日之內,再違嚴召,論以邦憲,萬殞猶輕,冒死呼籲,請伏嚴誅,兼陳區區所懷事。入啓。答曰,省疏具悉。先正臣宋時烈,荷不世之寵,處賓師之位,小子之尊信,士林之矜式,爲如何哉?縱有一時之誤引適統何歸之說,足以見其斷斷無他,則到今云云,予實未曉也。至若陰慘陽舒,自是理物之大柄,而如柳命天·柳命堅·李雲徵之流,貪權樂勢,負國而死黨,此則決不可赦也,卿其勿辭,從速行公。以上朝報
禮曹啓曰,卽接齊陵·昌陵·恭陵·敬陵參奉牒報,則守護給復之規,毋位田處,則每石無稅,給復一結五十卜,而又無草米備納之事,有位田處,則每名稅外,給復九十卜,而自本官,又有春秋徵捧草米之規矣。本陵之若干位田畓,上年酷被無前旱災,枯損赤地,無一掛鎌之處,而以其不入於災傷覆審之中,故獨未蒙朝家蠲減之惠,餘存飢饉守卒,將不得保存云,民結被災者,則入於結災,至於陵卒,則以其無覆審之事。故獨不入於結災之中,非但有欠於一視同仁之意。其在陵寢事體,守護軍,則比諸他民,所當優恤,故獻陵·英陵,曾以此牒報,已蒙蠲減之惠,今此四陵之卒,亦當有一體矜恤之擧,令該廳分付各其本官,春秋草價米,竝爲減除,俾無陵卒呼怨之弊,何如?傳曰,允。以上謄錄
吏批,以李畬爲繕工提調。
上在昌德宮。停常參·經筵。
假注書朴弼明啓曰,臣承命往諭于左議政尹趾善處,則以爲,臣疾病沈淹,無望復起,日夕所冀望者,只在於解釋重負,安意就盡矣。聖明不諒,尙靳允兪,屢煩誨諭,臣狼狽罔措。又以辜負聖眷,爲萬萬死罪,而每當辭單之上,未嘗不惶振危凜,寧欲溘然而無知矣。不意今者,溫諭又降,其眷遇之隆,責勉之意,有非老病垂死之臣所敢承當者,而至以損事體爲敎,臣於是汗淚俱迸,置身無所,益不知所以仰對也。臣之病狀,旣無調治差愈之望,惟俟朝夕溘盡之期,神精,無復治省筋力,殆不運動,特一未冷之尸,其何復出而承命,以副我聖上委寄之重耶?昨於備忘之下,仰認聖上勤政講論之盛意,出尋常萬萬,區區憂愛之悃,竊不勝欽頌感歎,而末由一登前席,以近耿光,此尤臣之撫躬自悼者也。伏地血泣,不知所達云矣,敢啓。傳曰,才諭至意,更何多誥?君臣之間,貴在知心,輔弼之責,不在筋力,豈可以疾病爲辭,使我日增鬱抑之懷耶?待卿出仕,正如枯旱之望雨,卿毋困我,卽起視事之意,更往傳諭。
記事官李東彦啓曰,臣敬奉聖旨,更爲傳諭于左議政尹趾善,則以爲,臣,以年,則禮防已過,職事難堪,不宜苟然蹲冒於朝堂,以病,則經時沈篤,鬼事迫近,惟思溘盡於朝露。是以,區區罔知所處,不得已連尋辭單,冀蒙允許,臣雖愚昧,豈不知瀆擾之罪,無所逃於眷遇之下?顧玆病狀,終無以一分自力於職次耳。朝者史官,臨諭聖批,而不能趨承,惶恐危怖,只願速就逋慢之誅,庶得粗安於私悃矣。不意聖上,猶未體諒,更辱恩諭,一日之內,再煩史官之傳諭,只以日增抑鬱,爲敎,臣驚魂未定,感淚交迸,莫知置身之地也。臣亦知今日,非引疾之時,而筋力已盡,死期不遠,雖欲自力强起,而其勢末由,到此地頭,但有涕淚,當俟精神之稍定,略具端疏,仰暴微忱云矣,敢啓。傳曰,知道。
都政。吏批,以馬格爲典籍,徐文裕爲金川郡守,柳尙重爲尙衣直長,沈友文爲三嘉縣監,李碩亨爲典獄奉事,李商任爲輸城察訪,李洙爲司宰主夫,禹玄珪爲燕歧縣監,趙鳴鳳爲刑曹佐郞,李翊夏爲監察,鄭宇柱爲兵曹佐郞,李順坤〈爲〉朔州府使,愼碩泰爲禮曹佐郞,尹憲柱爲司宰奉事,南淵爲瓦署別提,崔後章爲安寄察訪,尹明運爲司宰直長,李必益爲鎭岑縣監,高汝弼爲居山察訪,李奎成爲鐵山府使,李東馣爲司䆃正,閔鎭周爲漢城左尹,姜世龜爲工曹參判,李百謙爲麻田郡守,南哲明爲引儀,李天挺爲軍資直長,李世禎爲濟用奉事,李震壽爲修撰,李允文爲中和府使,閔涵爲肅川府使,李漢珪爲古阜郡守,權重經爲豐德府使,任命元爲濟用直長,李萬鍾爲嘉山郡守,趙正誼爲平市奉事,朴斗寅爲廣興主夫,崔鼎臣爲刑曹佐郞,吳時翊爲藍浦縣監,元浻爲宗廟令,金夏重爲順川郡守,姜聖復爲司饔奉事,權斗經爲直長,權頀爲果川縣監,李震一爲引儀,朴世集爲永春縣監,洪大猷爲典籍,尹普爲刑曹正郞,朴澄爲平安都事,南哲明爲司評,趙得重爲司圃別提,宋相抃爲司饔奉事,南淵爲監察,李臣龍爲掌樂主夫,洪日章爲司畜別提,柳行三爲直講,鄭度興爲軍器主夫,李大成爲歸厚別提,金夏明爲司贍直長,具昌柱爲監察,李益興爲尙瑞直長,宋光澤爲典牲主夫,劉大義爲禮賓別提,尹天成爲栗峯察訪,金錫保爲軍器主夫,崔相殷爲監察,李震一爲禁府都事,金錫昌爲禮賓奉事,李善咸爲尙衣別提,李翊亮爲義盈主夫,趙宗烈爲引儀,元善長爲引儀,尹世綱爲繕工假監役,申詠爲活人別提,李綖爲內資主夫,沈齊賢爲宗簿主夫,趙㶅爲監察,蔡成胤爲高山察訪,權卨爲尙瑞副直長,李觀命爲司贍主夫,校書正字單金潤海。
兵批啓曰,缺,朴興宗,前萬戶車義軷,及第李之翰·金鼎象,飢民賑救,司果安世章,前司果梁得尙·崔挺博,及第李東白·閔銑·宋徹·李萬輝·李廷佑,閑良朴夢英·姜八起·孫必省,軍官鄭尙運,兼司僕朴宗達,賊人指捕,俱有加資之命矣。李萬彬·朴興宗·車義軷,雖已資窮,未經准職。李之翰·金鼎象·安世章·梁得象·崔挺博·李東白·閔銑·宋徹·李萬輝·李廷佑,未資窮未准職,朴夢英·姜八起·孫必省·鄭尙云·郭宗達,係是閑良,何以爲之?敢稟。傳曰,竝特爲加資。
又啓曰,統營虞侯,本來堂上之窠,而時任虞侯李碩,以戰船軍器別備之功,特陞嘉善矣。嘉善之帶行虞侯,曾無前例,何以爲之?敢稟。傳曰,改差。
又啓曰,兩界江邊萬戶,以宣傳官陞出六品,付任六品職者,差送事,曾已定奪矣,卽令兩界江邊萬戶窠闕,有三處,而可擬之人,乏少,無以備望。參下武兼宣傳官,本以宣傳官薦通用,則出六之後,時任六品職,與實宣傳官出六者,小無異同,竝爲擬望事,定式施行,何如?傳曰,允。
李漢爲副摠管,李彦綱爲知中樞,閔泳爲洪州營將,李尙馣爲訓鍊副正,李道敏爲都摠經歷,朴尙□爲忠淸兵虞侯,辛曘爲海州監牧官,邊是說爲豐川監牧官,鄭擔爲訓鍊判官,申益恬爲慶尙右兵使,金汝器爲同知,成稷童爲訓鍊主簿,李國華爲五衛將,元萬衡爲五衛將,金義萬爲統虞侯,李益晟爲訓鍊主夫,閔聖濬爲訓鍊副正,朴齊華爲都摠經歷,李震白爲都摠都事,金震挺爲從浦萬戶,李震發·安世衡·韓積·田得秋爲副司果,尹徵美爲宣傳官,李之夏爲兼司僕將,洪一源爲左水虞侯,李以峻爲防踏僉使,邊昌協爲草芝萬戶,李承立爲位羅萬戶,安瑞奎爲龍津萬戶,吳聖輝爲木浦萬戶,張時漢爲吾叉浦萬戶,趙以粹爲宣傳官,李震發爲訓鍊主夫,金壽會爲都摠經歷,姜汛爲柔遠僉使,權淪爲訓鍊判官,趙相抃爲訓鍊僉正,鄭履祥爲宣傳官,申益武爲都摠都事,崔斗元爲玉浦萬戶,李自興爲西北僉使,金信克爲克城僉使,宋尙文爲鎭東萬戶,申禹圭爲部將,朴東樞爲守門將,吳震熻爲守門將,洪錫九爲廣梁僉使,張□□爲馬島僉使,金河振爲宣沙浦僉使,金讚銊爲長木浦別將,金厚□爲淸江萬戶,崔□□爲古突別將,鄭休爲禿用山城別將,咸有逸爲鳳山城別將,李後說爲朱乙溫萬戶,鄭益僑爲龍媒萬戶,尹商五爲兼內乘。
吏兵批,姑罷。
沈枰,以備邊司言啓曰,右參贊李畬,爲兼帶文衡之任,久未行公,頃日牌招不進,殊涉太過。且其所帶觀象·繕工提調,俱宜進參陵寢修改之役,而改莎日字迫近,監董諸臣,明日當詣陵所。大司憲閔鎭長除授之後,未卽出肅,其所管諸務,俱甚緊重,有不可引日稽緩,竝卽牌招察任,何如?傳曰,允。
又以兵曹言啓曰,當日私奴銀生稱名人,自金虎門入來,差備門外擊錚,極爲駭愕,令攸司囚禁治罪,同門守門將金戣,常時不能禁斷雜人,以致闌入,亦難免其責,推考,何如?傳曰,允。
崔商翼,以戶曹言啓曰,卽接廣興倉所報,來二月朔領料次,倉官進去于左議政尹趾善,判府事柳尙運家,請受祿牌,則左議政尹趾善,以爲,前日雖迫於嚴命,不得不冒受,而方在呈告中,每每受祿,有所不敢云。判府事柳尙運,時未肅拜云,祿牌不爲出給,係是大臣祿,何以爲之?敢稟。傳曰,竝令倉官輸送。
崔商翼,以賑恤廳言啓曰,備忘記,噫,人主,作萬民之父母,一人之飢,猶己之飢,一人之寒,猶己之寒也。矧今餓莩日積於市,而莫之救,曷敢痛傷?連觀京兆之啓,五日之內,僵尸之掩埋者,計以四五十數,通一月計死者,幾許?噫,雨露之惠,枯荄均霑,王者之澤,禽獸亦及,則惟彼流丐於道路者,雖非土着之民,以枯荄禽獸,亦及惠澤之意,推之,則豈忍立視而已耶?卽令賑廳,時加濟恤,更飭諸部,着實埋胔,用示予惻怛之意事,命下矣。都下流丐之民,顚連道路,啼飢號寒〈之〉狀,誠不忍見,試給衣糧,旋爲買喫餠肉之資,以致道殣相續,廟堂諸議,終不得善處之策,而今承聖敎,哀傷惻怛之意,溢於辭表,不可以事體之難處,而致令至澤,有所不究,分付漢城不時復聚,以本廳所在米升,或錢文,間間俵給,以救目前之意,敢啓。傳曰,知道。
持平魚史徽啓曰,臣於日者,京畿水使閔暹罷職事,論啓蒙允矣。卽聞喬桐人民,爲水使呈備局訟冤,備局以臺啓一款,朝廷亦有爽實之言,姑待公論出場,爲題云,臣不勝瞿然也。蓋閔暹,未除水使也,遭妻喪占葬地於通津大村之後,買得民田,經營入葬之際,因村人之起訟,見敗而中止,仍爲移葬於長湍地,及授是職,敢生挾勢更圖之計,其所占得之處,乃劉尙俊家後明悅之田畔也。明悅,則除水軍之役,而施之以恩,尙俊,則錄軍官之案,而待之以特厚,籠絡兩漢,設計謀占之狀,不但傳說藉甚。臣亦有諗知之者,擧此論劾,以懲其居官不法之罪,玆啓之發,一村之人,無不快悅,而今觀喬桐民之狀辭,則盛陳水使之政績,且論迎送之有弊,至於占山一款,終無条陳辨明之語,啓辭之非出於虛傳,據此可知,而第其買山買家事,人或有稱冤者,此則臣亦未敢自信所聞,而備局題辭,又以爽實爲言,則臣之論人不審,於此著矣。其何可晏然仍冒於臺次乎?請命遞斥臣職。答曰,勿辭。
掌令尹弘离啓曰,頃日同僚,以京畿水使閔暹罷職,簡示於臣,臣亦頗有所聞,故書送謹悉,論啓蒙允之後,聞有稱寃之說,而未得其詳矣。卽者喬桐民人等,呈狀備局,以臺啓一款,朝廷,亦有爽實之言,姑待公論而出場,爲題云,朝廷,旣以爽實爲言,則公論,固已出場矣,論人不審之失,在所難免,而同僚,先以此引避,則發論隨參,元無異同,臣何敢一刻晏然於職次乎?請命遞斥臣職。答曰,勿辭。
沈枰啓曰,持平魚史徽,掌令尹弘离,再啓煩瀆,退待物論矣。傳曰,知道。
徐文裕啓曰,卽伏見全羅都事南迪明,漕軍歲抄啓本,則官御中,不書都事,只書兼御年月下,又無具御着名之事,有違啓本格例,難免踈漏之失,推考,何如?傳曰,允。
正言崔重泰啓曰,請門黜罪人朴行義,遠竄。措語見上卽伏見判尹李玄錫疏本,臣不勝駭惋之至。先正臣宋時烈,受孝廟不世之遇,荷列聖賓師之禮,其道學節義,昭如日星,竭誠盡瘁,可質神明,而不幸媢嫉之徒,假托禮說,群起誣陷,竟使忠魂義魄,御冤於穹壤,士林之隱,至今未已,俎豆躋享,蓋循一世之公議,則玄錫醜正之門,固不足多辨,而至於禮論一款,其時所遵用者,國制,而讒口羅織,必欲網打士林,奸人之以此媒禍者,自先朝痛斥,而明辨之,我殿下,亦燭其情狀,頒布禮論之禁令,而國是大定之後,玄錫,乃敢不有邦禁,復售臧賢之緖論者,可謂絶悖無嚴,而今日聖批中,嫡統何歸之說,足以辨其〈?〉斷斷無他等敎,誠可謂日月之明,無幽不照矣,況己巳黨人被罪之類,或干倫常,或係名義,而至若半日庭請,及不恭敬等語,論其所坐,罪實通天,當初貸死,已極失刑,爲今日臣子者,何敢於此等罪名,肆然爲伸救之計乎?國運屯厄,艱虞溢目,聖上爲慮用人之不廣,思欲滌瑕,與之維新,則人臣分義,固當悛改舊惡,感激圖報之不暇,而顧彼怨國之輩,甘心死黨,隨事立幟,必不欲立朝而後已,乃者李玄錫,暫出供仕,而反爲彼輩所擯斥,今此所論,安知其不得不爲動撓而然耶?此莫非國綱解弛,懲討不嚴之致,此而置之,則如此之類,將又接跡而起。請判尹李玄錫,削奪官爵,門外黜送。答曰,勿煩。
備忘記,傳于崔商翼曰,前佐郞金日佐,官雖微,罪則同,不宜一敍一否,一體敍用。
刑曹判書崔奎瑞上疏曰,伏以,臣竊伏聞,古人將進講,必預先齋沐,蓋以專精致潔,積其誠意,然後爲能感動於講說之際故也。今王世子年齡沖妙,學業方新,宮僚之侍講者,尤當致謹於此,而臣所叨本職,素號劇地,非但趁日膠擾,神思不專,且其身處用刑之所,長襲穢惡之氣,此與古之齋沐者,正相反也。決不宜出入於書筵淸淨之地,曾前兼此兩任,則見遞賓客,已有成例云。伏乞聖明,遞臣右副賓客之任,以重胄筵之事體,不勝幸甚。答曰,省疏具悉。卿其勿辭察職。
大司憲閔鎭長上疏曰,伏以,臣頃蒙恩暇,往省丘墓,寵溢賜奠,榮動宿草,幽明之感,殞結難酬,日夜戴祝,惟有涕淚盈襟,第於冒寒跋涉之餘,宿疾添苦,勉强驅策,官務多滯,擬上請急之章,乞伏癏曠之誅,而猥越是懼,惶蹙方深,忽於千萬夢寐之外,遽有柏府新命,臣驚駭愧恧,直欲逃遁而不可得。仍竊伏念,臣本以世祿餘裔,早筮蔭仕,意在爲貧,素乏奇節,中年決科,亦出僥逾,比歲超躐,尤溢涯分,過福之懼,鬼瞰之憂,何常頃刻而忘于中也?不幸飢饉連仍,國勢岌嶪,區區微分,有不可固守,惟思竭心殫力,奔走於簿書期會之間,而若其疲殘庸懦,了無短長,則已莫逃於天鑑之下矣。今此風憲之任,夫豈一毫近似於臣乎?況今朝著淸明,群彦布列,以臣蹤跡之嫌礙,乃敢抗顔而就列,則其所以辱朝廷而蔑公議者,尤如何哉?縮伏以俟,過〈?〉過數日,駁正未行,召牌遽降,固當趨走承命,不俟駕屨,而反覆思惟,終不敢冒進,跡涉違迕,臣罪萬死。伏乞聖明,上念及昵之戒,俯察由中之懇,亟遞臣新授職名,仍治臣逋慢之罪,以昭平明之治,以嚴振肅之政,抑臣於備局之啓,尤有所不安者,國家待臺閣體貌自別,凡於宰樞合坐之時,不許隨參,舊例則然,而今以臣之所兼職務緊急,至請牌招,是以臺面責攸司之事也。祖宗朝待臺閣之規,未免緣臣而虧損,臣雖無似,其在愛禮之義,恐不當如是,若欲遵守舊例,便作局外之人,則跡阻廊廟,事多防廢,卽此一款誠甚難便,竝乞明賜處分,以存事體,臣無任屛營戰灼之至,謹昧死以聞。答曰,省疏具悉。卿其安心勿辭,從速行公。
平安監司李徵明上疏曰,伏以,臣本病未蘇完之前,數日酬應事務,因致觸寒感傷,痰塞頭痛,昏不省事,不宜一向瘝曠,以益罪戾,故玆上乞免之章,伏想朝家已有處分矣。卽伏見備局關文,則使臣往問侍郞於灣上,臣雖遞職,未交龜之前,宜卽奉行,而第今病勢,雖房戶之內,亦須人起動,決無自力登程之望,事勢急迫,有難等待批旨之回來者,玆敢冒死仰暴於宸嚴之下。伏乞亟正臣罪,以示尊事體之意,千萬幸甚。答曰,省疏具悉。卿其俟間,從速往來。
左議政尹趾善上疏曰,伏以,臣辭竭,無以仰籲,勢蹙罔知所措,其惶悶煎迫,不啻氷炭之交懷,而望〈?〉聖明猶不察諒,一日之內,再煩批諭,史官來宣,此〈何〉等重擧,此何等異遇,而謬加於老病垂死之賤臣,上以虛辱寵眷,下而重增罪戾,臣於是感淚,有若抱冤之人,不能自白於天日之下矣。臣之至今遵守遲回,未有埃涓,一毫可以有補於國事,一分可以仰報於聖恩,只以鞠躬盡瘁,死而後已之義,自勉於心,惟俟早晩丘壑之顚矣。老旣及耋,病又纏髓,經時沈淹,日就危篤,精神都亡,氣力垂盡,無復生人貌樣,凡有廟堂公事之來示,亦不能檢視,不知爲何事,則是臣辜負國恩,而區區所常勉者,至此而更無餘地矣。殿下於諸臣之賢否,情僞無不照燭,而日月之明,天地之仁,猶有所歉,況以萬萬不敢當之任,加之於臣身,不許免於飾巾待盡之日,是殿下獨於臣之才分病狀,未免謬加,而誤疑耳,莫非臣誠意淺薄,不能感動天心,有以致然,而其於國事,何哉?此又臣之慙懼靡容,求得速死,而不得者也。況今民憂孔棘,時事罔極,前後備忘之責勵臣工,振作百度者,將以大有爲計也。當此之時,輔相之任,尤不可以如臣之瘝曠廢職者,苟然充位,使求助交修之盛意,緣臣而不行,臣之罪,萬死有餘,玆敢不避斧越之誅,更申肝血之懇。伏乞聖慈,申垂體下之仁,俯諒疾痛之呼,臣所帶相職,亟許遞免改卜,使重任不至久曠,微臣安意就盡,千萬幸甚。答曰,省疏具悉卿懇。予意已竭,而卿辭又至,只自愧恧,無以爲諭,卿其速遵前旨,安心勿辭,速出論道,以副虛佇之望。仍傳曰,遣史官傳諭。
上在昌德宮。停常參·經筵。
章陵陵上莎草修改次,大臣崔錫鼎進去,下直。
左議政尹趾善四十八度呈辭。答曰,安心調理。
院前啓,答曰,勿煩。廣興主簿朴斗寅,汰去事,依啓。以上內下記草
下直,玉果縣監黃鎭,興德縣監池日賓。
李思永啓曰,備邊司郞廳來言,今日賓廳坐起日次,而左議政,呈辭,右議政,章陵陵上莎草修改事出去,不得開坐云矣,敢啓。傳曰,知道。
沈枰啓曰,行大司憲閔鎭長,掌令閔震炳,持平李晩成,未肅拜,執義李健命,呈辭,掌令尹弘离,持平魚史徽,避嫌退待,今日以監察茶時之意,敢啓。傳曰,知道。
又啓曰,忠淸右道御史書啓中,海美兼營將,以楊遇漢書之矣。卽伏見兵曹回啓,則以楊選漢書塡,故招問政吏,則非遇漢,而選漢爲是云,人名誤書,難免不察之失,御史李健命,推考,何如?傳曰,允。
崔商翼啓曰,卽見全羅左水使柳星彩狀啓,則紙尾無踏啓字之餘紙,殊甚未安,柳星彩推考,何如?傳曰,允
左議政尹趾善四十八度呈辭。入啓。傳曰,安心調理。
以李基夏,爲左邊捕盜大將。
沈枰,以訓鍊都監言啓曰,都監千摠,自前必以曾經閫帥之人,差除,雖或未經閫帥,亦必擇聲望表著之人者,所以重軍門宿衛之地也。右部千摠閔涵,曉解戎務,能擧其職,而昨日政,除拜肅川府使,此時守令,雖重,都監堂上將官,爲任亦不輕,且其代,實難得無故可合之人,閔涵肅川府使,今姑改差,使之仍察千摠之任,何如?傳曰,允。
以統制使狀啓,熊川居保人朴正伊等,渰死事,傳于徐文裕曰,渰死人等,令本道恤典擧行。
吏批,行判書李世白進,參判徐宗泰進,參議金盛迪進,都承旨姜鋧進。
吏批啓曰,新除授平安都事朴澄,與江界府使朴昌漢,有同姓三寸叔姪應避之嫌云,未赴任都事,改差,已有前例。朴澄改差,何如?傳曰,允。
以姜言爲尙瑞副直長,金輔臣爲長興庫主簿,鄭夏晉爲司議,李咸齡爲引儀,李觀命爲工曹佐郞,李臣龍爲戶曹佐郞,禹大義爲軍器主簿,李日三爲判校,柳明才爲司饔僉正,韓後相爲司宰僉正,鄭啓章爲成均博士,韓世億爲校書博士,李徵夏爲平市令,金世欽爲校理,丁時潤爲弼善,林世儉爲廣興副奉事,李成坤爲敦寧參奉,魚史衡爲繕工假監役,黃壽嶷爲工曹佐郞,趙以健爲肅川府使,金鳴殷爲典籍,金聖源爲監察,趙固春爲造紙別提,金世弘爲內贍主簿,具泰柱爲司贍主簿,李鶴齡爲禮賓別提,尹憲周爲學正,安節爲校書著作,申詠爲掌樂主簿,宋炳翼爲司䆃主簿,徐宗孝爲禁府都事,沈玹爲禁府都事,鄭世沃爲典設別檢,朴東相爲樂安郡守,呂必容爲掌樂正,趙得重爲禁府都事,金日佐爲典籍,尹樟爲景陽察訪,權以鎭爲說書,南五熏爲戶曹正郞,具文河爲桃源察訪,朴世搢爲活人別提,兪命雄爲輔德,林濩爲宗簿正,趙益彬爲敦寧判官,趙廷淹爲繕工監役,南九萬爲社稷都提調,尹趾善爲御營都提調,閔鎭長爲尙衣提調,崔邦彦爲慶安察訪,金器夏爲厚陵參奉,李世松爲長陵參奉,李翛爲穆陵參奉,李基漢爲貞陵參奉,朴□□爲齊陵參奉,呂必重爲金泉察訪,洪泳爲獻陵參奉,韓墪爲徽陵參奉,柳星徵爲厚陵參奉,蔡宇柱〈爲〉孝陵參奉,任歚爲崇陵參奉,李鼎和爲顯陵參奉,李挺英爲慶基殿參奉,李涑爲繕工假監役,金萬興·安翼齡爲假引儀,李箕禎爲司圃別提,洪得圭爲顯陵參奉,閔聖魯爲靖陵參奉,李汝玉爲軍器僉正,鄭東望爲海美縣監,金儁相爲禮賓正,吳尙文爲平安都事,判校柳曼通訓滿三十朔,依法典陞堂上。
兵批,行判書李世華進,參判李寅煥進,參議兪得一,新番軍士,點考坐起進,參知閔鎭厚進,左副承旨李思永進。
兵批啓曰,新除授惠山僉使元萬衡,呈狀于政廳曰,老母年今七十五歲,不忍遠離赴任云,親年七十五歲以上者,許遞邊任,已有定式,依近例改差,何如?傳曰,允。
又啓曰,鷹牌頭尹趾缺一字,呈狀內,重得風寒之症,卽今病情,十分危惡,旬月之內,無望供仕云,莫重供上之官,不可等待其差歇,今姑改差,何如?傳曰,允。
以姜缺數字爲於蘭萬戶,李東伯爲景福假衛將,魚史忠爲忠壯衛將,閔鎭斗爲部將,趙時耘·李必益爲都摠都事,尹遇進·李萬松·金承尹爲副護軍,統虞侯李碩輔,今加嘉善,柳之發爲同知,鄭壽徵爲僉知,蔡以章爲羽林衛將,成德望爲北虞侯,李尙銓爲京畿水使,成稷童爲羅暖萬戶,李雲機爲加里浦僉使,金鑌爲武兼宣傳官,沈浩爲副率,鄭濬爲訓鍊僉正,李世翊爲曹司衛將,魚震奭爲五衛將,閔純爲五衛將,洪夏臣爲南原營將,許衎爲訓鍊主簿,趙鳳錫爲訓鍊判官,盧大泌爲宣傳官,鄭泰英爲都摠都事,鄭覺先爲副率,蔚山監牧官趙有穡,造山監牧官朴興宗,以上,今加折衝,李震白爲中樞都事,柳東亨爲內禁衛將,前縣監鄭善綱·李萬彬,今加折衝,姜斗望爲守門將,李景應爲訓鍊判官,成腆爲都摠經歷,趙行彬·金時保爲侍直,李輯·鄭東寧爲訓鍊主簿,朴星錫·蔡以章·趙有穡·李萬彬·鄭善綱爲副護軍,鄭昌周爲黃海兵虞侯,元萬衡爲惠山僉使,李湛爲四山監役,洪萬源爲衛率,朴崇阜爲翊衛,沈潗爲司禦,李杙爲中樞經歷,郭基之爲都摠都事,李亨蕃爲五衛將,金千望爲舒川萬戶,前宣傳官閔孝重,今加折衝,李再成爲部將,成倜爲訓鍊判官,成楚俊爲都摠經歷,金永徵爲訓鍊僉正,安世衡·韓績·田得秋·趙爲武兼,朴尙文爲部將,金生麗爲武兼,鄭時雄爲訓鍊主簿,南命重爲鷹牌頭,李漢宗爲洗馬,權管馬之海·尹衡丁,自作仇非朴正龜,栗浦高瑞鳳,所非浦韓相周,吾村魚遇翼,安原李從雲,乾原李時遇,於汀盧之蓋,寶化堡姜武臣,黃土歧朴枝萬,嗭洞安濟世。
崔商翼啓曰,新除授左邊捕盜廳將李基夏,卽爲牌招,命召及大將·傳令牌,傳授,何如?傳曰,允。
執義李健命啓曰,臣之情勢,決不可復廁於言責之地,而頃者急於復命,冒沒祗謝,私心之愧恧,已不可言矣。且於承命在外之日,有冒禁之罪,據實自列而阻喉司,不得不尋單縮伏矣。今聞臣書啓中,海美兼營將楊選漢之選字,以遇字誤書之故,政院至有請推付標之擧云,奏御文字,事體至重,而乃有此錯誤之事,則臣之昏謬不察之失,著矣,何可一刻晏然於臺席乎?請命遞斥臣職。批答見上
沈枰啓曰,執義李健命,再啓煩瀆,退待物論矣。傳曰,知道。
正言崔重泰啓曰,請門黜罪人朴行義,遠竄。措語見上昨伏見判尹李玄錫疏本,臣不勝駭惋之至。先正臣宋時烈,荷三朝賓師之遇,負一代山斗之望,忠貞節義,可質神明,而不幸媢嫉之徒,前後誣捏,竟令賢士,抱冤於泉壤,士林隱痛,至今未已,俎豆躋享,實循朝野之公議,則玄錫醜正之說,固不足多辨,而至於己亥禮論,則其時所遵用者,蓋從國制,若其據證一款,宋時烈平日疏中,旣盡辨破,聖明亦已洞悉,而藉爲嚆矢,釀成禍祟者,本來宵人之事業,奧自先朝,已慮後日,嘗加痛斥而明辨之,逮我聖上,亦頒明敎,嚴立禮論之禁令,今此聖批中,節節無他之敎,可見日月之明,照燭無遺,而玄錫之疏,不有邦禁,復襲戕賢之緖論,何其謬悖無嚴,若是之甚也?況彼己巳黨人被罪之類,或干倫常,或犯名義,此等罪狀,聖鑑之下,已莫敢逃,而至若半日庭請之臣,其罪豈特將順而已?奏文外不恭敬等語,罪通天地,聖敎中無將心三字,嚴於鈇鉞,當初貸死,已是失刑,從又移陸,重失太寬,則爲今日臣子者,何敢諉以年老位高,而肆倡伸救之說耶?臣竊爲倫綱憂之。噫,時虞溢目,人才眇然,惟我聖上,爲此之憂,特降備忘,以示蕩平之意,陞擢之命,迺及於玄錫,而顧彼怨國之輩,不思銘感聖德,共濟國事之義,猶蹈前轍,更惹邪其毒正病國之一復如初,今此玄錫之疏,亦不得不撓於群咻衆脅之中,而自不覺其同陷於忘君死黨之罪,此莫非人心陷溺,國綱懈弛之致,此而置之,則將無以杜讒口嚴國體,而日後探試眩惑之流,恐不至此而已。請判尹李玄錫,削奪官爵,門外黜送。批答見上燼餘
上在昌德宮。停常參·經筵。
左議政尹趾善四十九度呈辭。答曰,安心調理。
院啓,執義李健命出仕事,持平魚史徽,掌令尹弘离竝遞差事,當該注書,從重推考事。答曰,不允。處置事及推考事,依啓。已上內下記草
沈枰啓曰,行大司憲閔鎭長,持平李晩成,未肅拜呈辭,執義李健命,掌令尹弘离,持平魚史徽,避嫌退待,掌令閔震炯,未肅拜上疏,今日以監察茶時之意,敢啓。傳曰,知道。
崔商翼,以侍講院言啓曰,新除授輔德兪命雄,時在黃海道白川地,弼善丁時潤,時在京畿龍仁地,說書權以鎭,時在慶尙道金泉驛任所,書筵入番事緊,竝斯速乘馹上來事,下諭,何如?傳曰,允。
又以漢城府言啓曰,本府參軍臣兪道重,與五部官員,自今正月二十一日至二十五日,都城內外僵屍,眼同摘奸,則東部字內中路契近處,有一屍,永渡橋近處,有一屍,川邊契近處,有一屍,蓮池洞契近處,有一屍,阿峴近處,有一屍,文智兀近處,有二屍,活人署近處,有一屍,米廛上契近處,有一屍,米廛下契近處,有一屍,蓮池契近處,有一屍,南部字內韓守堅契近處,有一屍,眞梳里契近處,有二屍,水口門內契近處,有三屍,靑寧尉契近處,有一屍,雙里門洞契近處,有一屍,駝駱洞契近處,有一屍,北部字內俊秀坊契近處,有一屍,司宰監契近處,有二屍,中部字內廣州京主人契近處,有一屍,鍾樓西邊契近處,有三屍,沙器廛契近處,有一屍,鷄兒廛契近處,有一屍,鍾懸屛門近處,有三屍,原州京主人契近處,有一屍,朴井契近處,有一屍,缺數字契近處,有一屍,中魚物廛一牌契近處,有缺數字東部·南部·中部僵屍,則埋置於水口門外□葬峴近處,西部·北部僵屍,則西小門外大峴之意,敢啓。傳曰,知道。
又以弘文館言啓曰,新除授校理金世欽,時在慶尙道安東地,副修撰李震壽,時在京畿果川任所,經筵入番事緊,請竝斯速上來事,下諭。傳曰,依啓。
正言崔重泰啓曰,請門黜罪人朴行義。前啓同判尹李玄錫,措語見上削奪官爵,門外黜送。廣興主簿朴斗寅,本以牟利京江之輩,初藉蝨附凶黯之力,齒列仕籍,玷辱衣冠,吏胥唾點,同列羞汚者,久矣。節次躋陞,遽除倉官,觀其爲人,則不成官員貌樣,考其所行,則無非商賈鄙事,江廩管穀之任,不可付〈諸〉如此鄙瑣之人,請廣興主簿朴斗寅,汰去。臺閣啓辭,例以草本呈于政院,則堂后□寫,登時奏御,不敢一刻淹滯,而近來注書之厭苦書役,怠緩自便,以致臺啓之不卽登徹,不傳之啓,或至犯夜者,已極可駭,而昨日傳啓之後,注書不肯趁卽書入,不得已屢使院吏催促,而略不動心,日勢將昏,入啓無期,臣又據例致責其堂后使令,則反肆忿怒,至有不識事體,顚倒可□之擧措,新進生疎,固不足責,而後弊所關,不可無警礪之道。請當該注書,從重推考。持平魚史徽,缺五六字掌令尹弘离,以避嫌見上,執義李健命,以避嫌見上,缺六七字,論人之際,旣未詳審,公議爲非,勢難仍在,缺六七字,初旣同參,應遞之嫌,宜無異同,書啓缺數字元非大段,不可以此輕遞言官,請執義李健命出仕,持平魚史徽,掌令尹弘离,竝命遞差。批答在上
沈枰啓曰,臺諫出仕事,命下矣。今已日暮,明日待開門牌招之意,敢啓。傳曰,知道。
獻納南正重啓曰,日昨同僚,以啓草簡問於臣,而臣方在母病受由中,不得坼見矣,及見其具書,則乃李玄錫論罪事也。臣於此,有不可聯名之嫌,蓋玄錫疏中,有請宥諸罪人之語,而臣之亡父竄謫時,首倡構誣者,亦入於其中,則臣何敢自同恒人,有所參涉於此啓乎?此啓未收殺之前,決無晏然行公之理,請命遞斥臣職。答曰,勿辭。
沈枰啓曰,獻納南正重,再啓煩瀆,退待物論矣。傳曰,知道。燼餘
上在昌德宮。停常參·經筵。
召對入侍時,檢討官尹趾仁所啓,監司之乘獨轎,殊無威儀,而其於觀瞻,甚不宜,且以驛路之弊言之,人夫之入,雖少減於雙橋,驛馬之致傷,尤有多焉。不但一路所聞如此,卽今凡事,務在節損,則旣有朝令之後,雖乘獨轎,亦涉未安,臣以忠淸監司任弘望,乘獨轎事,略及於書啓中,而措語,不免未瑩,回啓辭語,與臣修啓之有所錯違,敢此仰達。參贊官徐文裕曰,然則獨轎之乘,更爲申飭,御史書啓,亦令吏曹改爲覆啓乎?上曰,回啓旣已啓下,以此辭意,出於擧行條件,獨轎,亦爲申禁之意,分付,可也。以上備局謄錄
禁府啓曰,罪人李祥輝,逐日嚴刑事判下,而今日罪人行刑,不得開坐加刑之意,敢啓。傳曰,知道。禁府謄錄
藥房問安。答曰,知道,無事。中腕受灸,定以來月初七日,宜矣。
左議政尹趾善五十度〈呈辭〉。答曰,安心調理。
下直,寶城郡守金相。
藥房都提調南九萬,提調姜鋧啓曰,寒盡春生,日氣不適,伏未審此時,聖候,若何?伏聞頃日入侍醫官之言,自上中腕穴受灸,以今月晦間推擇以入,爲敎云矣。臣與諸醫等相議,則今月晦前,無受灸吉日,來月初七日·初十日,皆吉云,定以何日乎?竝此仰稟。批答見上
以李命世,爲事變假注書。
傳于姜鋧曰,今日召對爲之。
李思永啓曰,事變假注書魚史商,缺數三字仕進,聞其病勢不輕,今姑改差,他假注書差出,何如?傳曰,允。
李思永啓曰,事變假注書李命世,時無職名,付軍職冠帶常仕,何如?傳曰,允。
又以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,今日入直軍士,中日習射事,標信,命下矣。罪人行刑相値,不得爲之之意,敢啓。傳曰,知道。
又以兵曹言啓曰,當日私婢鋤乙禮稱名人,自通化門入來,差備門外擊錚,極爲駭愕,令攸司囚禁治罪,同門守門將李九齡,常時不能禁斷雜人,以致闌入,亦難免其責,推考,何如?傳曰,允。
正言崔重泰啓曰,日昨執義李健命,以書啓誤字,引缺數三字,物議皆以爲,書啓浩穰中,偶錯一字,有非大段,且爲臺閣啓辭之誤書,亦不無間隔云,臣意亦然,昨日處置,果爲請出矣。今聞物議,又以爲,誤書人名,亦非泛然誤字之比,處置請出,未免失當云,臣於是,不敢仍冒也,決矣。方以此詣臺自列之際,伏聞今日入侍承旨,提擧臣請推堂后事,有所仰達,而諉以援例,實則譏切臺臣甚力,臣實瞿然,繼又惑焉。近來朝著之間,百隷怠慢,而至於注書之厭苦書役,偃蹇自便,每令臺臣之啓,淹滯中間,不得登時上徹者,事極寒心,兩司齊坐之時,已有一番糾劾,懲礪日後之議矣。日昨本院啓辭,午時入呈,而過申時不爲書入,累度催促,入啓無期,臣果致責於堂後使令,蓋政院下吏,兩司,固無捉致之規,而所謂堂後使令,則兩司,以啓辭書寫間事,捉出致責,非今斯今,臣於十年前,久爲堂后,缺數字其時亦多見臺諫之用此規,而今此筵臣之謂無其規,無乃曾前放過,而錯認以今日之創始耶?至於堂后之捉入諫院下吏,揭懸謬辱,自有臺閣以後,未或前聞,其爲擧措,則誠極妄率,而此不過新進生踈之致,臣之啓辭,亦以爲不足責也。然臣之論啓主意,不過爲規警其怠慢之習,稍存事體之正,而筵臣,不顧其規正之大體,反引措語中可笑二字,輕加凌踏之語,臣竊駭笑,而此亦臣疲軟見輕之致,尤何一刻抗顔於職次乎?答曰,勿辭。
沈枰啓曰,正言崔重泰,再啓煩瀆,退待物論矣。傳曰,知道。
崔尙翼啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
執義李健命啓曰,臣於日昨,以書啓中誤書之失,據實自列,處置請出,出於意外,召牌之下,不敢不祗詣,而今者物議皆以爲,誤書人名字,與他泛然文字,有異,其在臺體,不宜强出云,而處置諫臣,旣以此引嫌,則臣之應遞,到此缺數字,其何可一刻苟冒於臺席乎?請命遞斥臣職。答曰,勿辭。
沈枰啓曰,執義李健命,再啓煩瀆,退待物論矣。傳曰,知道。燼餘
上在昌德宮。停常參·經筵。
政院啓曰,備邊司郞廳,來言,今二十五日賓廳日次,而大臣今有故,不得來會,二十九日,又爲日次,而與國忌齋戒相値,將不得來會,故今日雖非日次,而有稟定之事,故來會賓廳云,敢啓。傳曰,引見。
傳曰,大臣·備局堂上引見。引見入侍時,戶曹判書李濡所啓,牙山反畓給災事,纔已回啓,而有別判付,更爲議處之敎矣。近來守令,每於給災之時,例多虛實相蒙之弊,或隱置餘結,以施私惠於民者,已成謬習,稅入之大縮,經用之難繼,職由於此矣。今此牙山六百結被災云者,果是曾前以田爲畓之處,則仍存田案,不應畓稅,可見其避苦就歇之狀,而到今以其不給田災之故,始稱反畓,事甚無謂,故敬差官之陞實修啓,蓋以此也。侍從之臣,雖日目覩,必不能遍審,監賑御史,亦以傳聞之語,有所陳達,則未能遍知某處之爲反畓,幾結之爲被災,而泛然許施,終未妥當,令本道都事,取其田案踏驗文書,憑査反畓被災實狀,急速啓聞後,處之何如?行判敦寧府事徐文重曰,本道監司,不爲査出成冊,載其災結之數,而泛稱幾結被災,啓請給災,事涉疎漏,必知其某處被災結數多少,然後可以給災,戶判之所達,是矣。右議政崔錫鼎曰,非但牙山一邑,扶餘有反畓被災數三百結,其餘他邑,亦間間有反畓,而都事趙九畹,不爲明査結卜,覆審旣過之後,泛然以大邑千餘結,小邑數百結,請爲分等給災,事甚未妥,故防啓不許,如此之類,似涉難處,而設或給災,牙山一邑外,似不可許矣。上曰,令本道都事,査出啓聞,可也。以上戶曹謄錄
右議政崔錫鼎所啓,接伴使報狀以爲,彼穀一萬石,旣已劃給於西路,而道內宣·郭等四邑,與中江相遠,運致爲難,以海運都劃給,則取用爲便云,當初爲慮海運之遲滯,至有關西所在穀,先爲京運之議,西邑之請,如此,中江米六千石,使之添入京運,海運穀到來後,準此數劃給,事涉兩便,似當許之矣。判敦寧府事徐文重曰,海運船泊處,旣是龍·鐵近處,則取用果爲便近,許之宜矣。上曰,依爲之。又所啓,臣見忠淸監司任弘望狀啓,則本道田稅,留置補賑,以湖南移轉米相換爲言,而監賑御史閔鎭遠,亦以形勢便當之意,馳啓矣。山城米穀色品,與田稅不同,事勢亦似難便,米則許之爲難,而太則昨年不給田災,所捧頗多,米一石代太二石,依定式相換許給,以爲賑救之資,湖南移轉米,則使之京運,爲宜矣。戶判方爲入侍,下詢,何如?上曰,此言,何如?行判敦寧府事徐文重曰,此外泛然論之,則似易,而其米色不好,相換似難,太則昨年稍稔,所捧亦多,以太許之,宜矣。戶曹判書李濡曰,勿論米太,田稅相換,事甚重難,而湖西饑饉之慘,自朝家今方軫恤,米雖難許,太則特爲換給,宜矣。徐文重曰,雖得相換,此與京納,有異,必難準捧補賑矣。濡曰,左道形勢稍勝,水上京運,且易,而右道,則災荒特甚,只許右道,似可矣。行大司憲閔鎭長曰,卽今湖西形勢,左道則猶或可捧,而右道必難準捧矣。臺臣陳疏,以全減一道爲言,而在藩臣之道,不敢請蠲惟正之供,有此相換之請,今若只留右道之太,則名爲留賑而似不着實矣。上曰,以太,通一道許令換給,可也。又所啓,上年軍餉及倉穀諸處移轉,多有未捧,京倉,則去冬當納者,至今未納,殊甚未便,而江原道,雖曰稍勝,卽今開春之後,賑政方急,勢難輸納,故監司李壄狀啓,江都及京倉穀各邑所捧,留爲賑資,而待秋捧納爲言,下詢于入侍諸臣,何如?上曰,此言,何如?行大司憲閔鎭長曰,南漢楊津倉,則本道狀啓中,有待解氷船載輸納之語矣。京倉及江華移轉,則姑令仍留補賑,以爲待秋上納之地,爲宜矣。崔錫鼎曰,當初以京官摘奸事分付,意在督捧,而此時郞廳往來,不無貽弊之端,不必下送矣。鎭長曰,前秋畿邑移轉留捧各邑時,判府事柳尙運,以畢捧後發遣京官摘奸之意,仰達矣。關東移轉捧留者,旣停摘奸,則畿邑,當爲一體不爲摘奸乎?判敦寧府事徐文重曰,他穀旣捧之後,則虛實難知,京官摘奸,姑徐宜矣。上曰,京倉及江都移轉,則仍令留賑,京官嫡奸事,一體姑徐,可也。又所啓,慶尙監司李彦紀,以手標木作米,不可許給湖西之意,馳啓矣。頃日監賑御史下去時,以此陳達,而此事甚爲難便,故曾以難許之意,仰達,而有更爲稟處之敎矣。湖西,則湖南米二萬石,旣已劃給,且有連續願見之事,今此手標木一款,仍爲停止,似當矣。行判敦寧府事徐文重曰,監賑御史請得穀物之數,已多,手標木,則停止宜矣。大司憲閔鎭長曰,手標作米,如是難便,則西運米,量宜加給,而手標木,則停止爲宜矣。上曰,手標木一款,姑爲停止,可也。又所啓,國家,軫念畿湖災荒,諸般身役,雖已全減,而騎兵,則十月當上番者,因該曹啓稟,使之仍爲立番,故其餘闕番者,例當備納番布矣。今見暗行御史書啓,則湖民,以此爲呼冤云,當此身役全減之時,往年未收,旣皆停捧,則騎兵,以無年條之故,獨被侵責,未蒙蕩減之德意,似爲不均,依他身役未收例,一體停捧,何如?判敦寧徐文重曰,騎兵,本無年條,上番三年二次矣。上年十月,當旣已當上番,則納布者,亦當一體施行,而卽今以目前之督徵,爲切迫,有此呼冤矣。往年未收,旣皆停捧,則當番布,亦難獨徵,若使退捧於來秋,則可得均蒙惠澤矣。上曰,御史書啓中,以此爲言,宜有變通之道,退捧,可也。又所啓,都下飢民,日甚,自朝家不可無賙賑之道,前頭公私船運上來之後,則稍有資生之道,而卽今形勢,甚爲切急云,賑廳所儲,雖云匱竭,前頭西運之穀,非久當來,二月旬間,爲先一巡發賣,以救一時之急,何如?大司憲閔鎭長曰,都下切急之狀,誠如大臣所達,而卽今賑資渴乏,一番發賣之後,更無可繼之穀,故無待西市消息而定奪矣。西運米上來遲速,有不可期,民間切急,日甚日日,不可不趁二月旬間發賣救急矣。上曰,依爲之。大司憲閔鎭長所啓,四道諸般身役作米應捧之數,合爲一萬數千石矣。黃海道江原道所捧二千餘石,則劃給京畿,慶尙道山郡,全羅道與忠淸道接界處所捧三千餘石,劃給忠淸道,何如?上曰,依爲之。又所啓,卽今畿湖種租,切急,自朝家當爲覔給,而無他出處,湖南所在宣惠廳雜物價及軍布代租,其數爲二千餘石,畿湖兩處,各給一千餘石,而極擇精捧,實合於種資者,別定差使員領運,湖西,則使之趁二月畿內,則使之趁三月旬前缷給,而山郡所在者,則令湖西往覆於湖南,次次移運,何如?上曰,依爲之。右議政崔錫鼎所啓,臣見平安道啓本,則泉流庫別將李徵文,負債人鄭之昌事,令都事査啓,而其數,至於一萬五千餘兩之多云,莫重公債,公然不償,事極可駭。出債人,當爲梟示,別將,亦當嚴治,而未捧而徑先梟示,則將爲永失之物,此不可不慮也。自今定限,使別將同力捧納,而若不準納,則出債人,則梟示,別將,亦爲從重論罪,爲宜,下詢于入侍諸臣,何如?上曰,此事,何如?判敦寧徐文重曰,管餉留庫前來銀子二十餘萬兩,而卽今只有數萬兩云,一人給債,至於一萬五千兩之多,誠極寒心,而梟示之後,則無可捧之處,使別將,一體同力捧納,爲宜矣。戶曹判書李濡曰,關西給債之弊,其來已久,一人所受,多則數千兩,小不下數百兩,一番出給,積年未捧,此蓋由於給之則頌德,捧之則呼冤故也。今此鄭之昌所受之銀,至於萬餘兩,似聞本道飢荒之中,欲補勅使時民役,有所料理取殖,而一人處給債,若是之多,事極可駭矣。第念許多公貨,未及收拾之前,不可徑先梟示,或以周年,或以半年,姑爲定限,限內不納,然後梟示爲宜。別將李徵文,則受賂分利實狀,旣無明白覈得之事,而直與之昌,一體論以梟示,恐涉太重,臣自關西臨歸時,以各庫別將之給債未捧者,比負債未納者,減一等論罪之意,狀啓定奪矣。今亦依此施行,似可矣。徐文重曰,營下牟利之徒,不可無懲戢之道,使李徵文與負債人,同力還償後,啓聞,觀其未納之數,論罪宜矣。崔錫鼎曰,出債之物,今方入送北京,將以殖利云,若以半年,或數朔爲限,或有未及周旋之慮,以周年定限,限內不爲準納,則斷不饒貸,宜矣。上曰,限周年不納,則梟示,而別將,亦令一體徵出後,論罪,可也。又所啓,昨因尹趾仁陳達,各道監司,勿許乘獨轎事,定奪於榻前矣。第按道之臣,事體自別,威儀不可埋沒,而乘轎之禁,雖出凶歲節損之意,獨轎之乘,亦爲竝禁,則非但有損於觀瞻,諸道道臣,豈皆年少强壯之人耶?其中或有老病者,跨馬誠難,不得已若乘獨轎,則未免爲違犯朝令之歸,旣犯之後,有難容恕,此事何以處之?判敦寧徐文重曰,當初節損之令,中外旣不能一體爲之,則獨於外方,有難嚴切,況路有遠近之別,人有老病之異,一切禁斷,不無難行之患矣。崔錫鼎曰,雖無禁令,故判書朴泰尙,曾任平安監司時,不爲乘轎,判府事柳尙運,曾按關西,巡歷江邊七邑時,跨馬往來,且閔鎭厚,爲忠淸監司時,亦不乘轎云,其意俱在省弊,此則好矣,而至於定式嚴禁,則恐不無窒礙處,乘轎之禁,臣意,則欲觀秋成變通,而今若竝禁獨轎,則未免煩碎之歸,或有老病者,亦難一一遵行,今姑置之,未知,何如?上曰,尹趾仁,以御史纔還,有所陳達,故旣已爲允從,出於擧行條件,而似未及行矣。予意亦不以爲甚當,而大臣所達如此,今姑置之,可也。又所啓,頃以城中流丐事,特爲備妄記,可見聖上如傷之至意,如有一分可救之責,則豈不思所以仰體聖意乎?或者以爲此皆無根着作賊之類,存活無益云,而小臣待罪京兆時,以枯松帖四十餘丈,分給於流丐收養,以爲救活之地,過了三四朔後,點見,則初似鬼形者,擧皆如常,亦無偸竊之事云,以此觀之,則偸竊非其本心,實緣飢餒所逼,失其常性而然也。戶曹典僕虞星,使喚苟簡,今若擇其流丐中稍勝者,或以捧上時落庭等米,救活,仍爲限己身使喚,而日後如有其主之推尋者,則卽爲出給,事涉便當,故敢此仰達。右議政崔錫鼎曰,流丐之類,實爲難處,此言似好,若只爲役使,則異於奴僕,使之分付,着實收養,可也。上曰,頃見草記,五日之內,死亡之數甚多,故心深矜惻,有此下敎矣。戶判之言,似是,依此爲之,可也。戶曹判書李濡所啓,捕賊論賞一款,頃者有稟處之敎矣。此事酌定爲難,而亦甚緊急,故敢此仰達矣。捕賊論賞,自是規例,而近仍賊患熾發,改定事目,所謂助捕之類,以米布受賞者,甚多,其間奸濫混雜之弊,有不可言,而外方穀物,擧皆絶乏,不能一一分給,穀旣無出處,賞亦不可廢,此誠難處矣。臣之淺慮,則凡賊徒之隱伏者,若有告官指示之人,則發將吏·軍卒捕捉,例也。領去者,或將官或軍官,而隨往者,皆是官家使令·軍牢輩,非有別人出力助捕於其間也。今於官軍屬中,毋論衙前·官奴·使令·軍奴,抄出其壯健者,或五六十名,或數十名,常加優恤,俾得休息,而有賊發捕之時,以此調用,亦有賊贓,則盡爲分給,最能效力者,量減他役,通計一年功勞,撮其尤者,參酌施賞,似爲得宜,問于大臣而處之,何如?判敦寧徐文重曰,近來賊患甚多,而人心不淑,捕捉之際,奸僞太半,其間虛實,亦難詳査,然而治盜方急,賞格不可剋損,米布亦有難繼之患,而應爲受賞之類,使之送京後,以錢代給,何如?右議政崔錫鼎曰,各邑抄出官屬,使之捕捉後,通計一年內捕捉之功,拈出優異者,論報爲宜矣。李濡曰,臣待罪關西時,嘗以抄出官屬,以備捕賊之意,啓聞定奪矣。捕賊之策,此爲着實,而今亦以此定式後,助捕之賞,姑爲減除,爲宜。上曰,諸臣所見,何如?禮曹判書申琓曰,戶判所達,實爲矯弊之策,而至於殘邑,則官屬不多,似難備數十人之數矣。大司憲閔鎭長曰,助捕者,每出於討捕軍官,或官屬,則不必別爲抄定,而第米布難繼,通一年計功,其中若有勇力過人,善爲窺捕者,則時時啓聞,別爲論賞,似好矣。刑曹判書崔奎瑞曰,閔鎭長之言,似好矣。兵曹參判李寅煥曰,臣意亦與閔鎭長同耳。上曰,通一年計功論賞之言,好矣。以此相議,作爲節目,更爲稟處。以上備局謄錄
答領府事南九萬箚曰,省箚具悉卿懇。前疏之批,已諭至意,復何多誥?卿其勿待罪,俟間入參,以副予望。
答副修撰崔昌大疏曰,省疏具悉。爾之情事,予用矜念,而經幄之任,亦重,爾其勿辭,抑情察職。
答右承旨徐文裕疏曰,省疏具悉。爾其勿辭,從速察職。以上內下記草
午時,上御熙政堂召對,入侍,參贊官徐文裕,侍講官金時傑,檢討官尹趾仁,記事官李東彦·李肇·洪重益,講綱目。以下十七行缺上曰,文王以七十里興,蓋以此也。趾仁曰,奉天之危,岌岌凜凜,而德宗,以一言責己,激動明士,終成興復之功,此人君所當監戒處也。徐文裕曰,罪己之詔,一下,驕悍流涕,此記,乃陸贄之所撰也。上曰,唯。時傑曰,陸贄忠懇,到頭愈著矣。上曰,勤勤懇懇於章奏之間,無非出於至誠矣。時傑曰,德宗,固不能遠邪納忠,而募陸贄以千金,此蓋洞知贄之忠誠,故贄之言,雖或從或否,而其愛重如此,贄之過人,此可推知矣。又曰,德宗,不得已黜盧杞,若顯揚其罪,則天下可服,而今乃不然,致缺數三字輕蔑朝廷,胡氏之言,誠的論也。趾仁曰,杞之奸邪,德宗,終不悟矣。上曰,人言杞奸,德宗曰,缺十五行餘目今朝家,務在調劑,而日後此輩,接迹而起,則後弊難防,不可無懲礪之道,公議方張,尙靳允兪,故敢此仰達。上曰,李玄錫疏中所言,乃是朝家已知是非之事,至於下款語,朝家處分已定,汲汲爲言,事涉不當,第玄錫平日爲人,予所素知,本非忘君死黨之流,其言雖不韙,其是非,予所明知,不必削黜而後,是非明夬,故不爲允從矣。時傑曰,聖敎誠然,而此人之爲此,尤爲不當矣。上曰,予知玄錫心事,元非偏黨之人,而其言則非,故疏批,亦以爲非,欲缺數字等語,不復肆行,而至於削黜,則過矣。趾仁曰,聖敎旣云洞燭是非,而第前日備忘中,旣言建極之道,則如此之類,必須略施罪罰,然後方可合於保合消融之道矣。時傑曰,玄錫心事,臣等亦知,但建極調和之敎纔下,而首發此等言語缺習不美,玄錫尙如此,則前頭缺數三字有旣乎?姑先參酌施罰,明示是非,則庶有調鎭之道矣。上曰,玄錫疏辭缺知其非,而顧其平生缺六七字黨之徒,削黜以下缺
上在昌德宮。停常參·經筵
禁府啓曰,罪人李祥輝,逐日嚴刑事,判下,而今日國忌齋戒,來初一日,國忌正日,初二日,釋奠大祭正日,初三日,社稷大祭正日,此四日,不得開坐加刑之意,敢啓。傳曰,知道。
宣祖大王忌辰齋戒。
傳曰,史官一員待命,騎馬三匹立之。穆陵忌辰祭摘奸。
答左議政尹趾善疏曰,省疏具悉卿懇。纔斷巽牘,造朝有期,心之欣幸,曷維其已?卿其須體此意,勿以病病爲辭,速出論道,弘濟時艱。已上內下記草
右承旨金世翊狀啓,臣承命奉陪御筆文會書院額號,缺四五字香祝,今月二十二日離發京城爲白有在果,當初缺啓下單子中,雖以人夫擔陪磨鍊缺到高□郡,觀其形勢,則路泥軍疲,不善運步,未免遲滯,勢難趁期下來乙仍于,不得已以雙馬奉駕,則不但除弊,亦甚安便,二十五日無事陪到白川郡,二十七日午時,賜祭後,仍爲懸額,而執事大祝白川郡守金集,齋郞兼典祀官金川郡守李守長,祝史殷栗縣監金缺是白乎旀,本郡及隣邑儒生來參者,竝一百二十五人是白置,臣段,當日回程上去緣由馳啓,啓下。
姜鋧啓曰,吏曹郞廳來言,臺諫有闕,政事何以爲之?敢稟。傳曰,過齋戒後爲之。
崔尙翼啓曰,左議政上疏到院,而今日國忌齋戒,留院之意,敢啓。傳曰,入之。
司諫李喜茂啓曰,臣於門黜罪人朴行義加律之啓,有不可參涉之嫌,以此自列不得蒙遞,辭單見阻,尙此久蹲,而仍傳前啓,終有所難便。正言崔重泰,以堂后請推事,被斥於承旨徐文裕,引避退待,而文裕,卽缺嫌處置,亦有所不敢,以此以彼,俱不可仍冒臺席,請命遞斥臣職。答曰,勿辭。
李思永啓曰,司諫李重茂,再啓煩瀆,退待物論矣。傳曰,知道。燼餘日記郞廳白大成書兼校正。
上在昌德宮。停常參·經筵。
大司憲閔鎭長啓曰,諫院多官,相繼引避,本府今當處置,而臣伏見獻納南正重避辭,則以李玄錫疏中,有諸罪人請宥之語,不可聯名於玄錫論罪之啓云,臣於此事,不宜參涉,與諸臣無異,何敢晏然處置乎?請命遞斥臣職。答曰,勿辭,退待物論。
政院啓曰,兩司多官,相繼引避,已過屢日,而憲府諫院之官,或在外,或未肅拜,或未署經,或呈辭受由,或呈告引入,以致多官處置稽遲,旣甚未安,而大政時新除授守令,皆未署經,凶歲曠官之弊,亦涉可慮。呈告未肅拜人員,竝與牌招,以爲處置署經之地,何如?傳曰,允。
右承旨金世翊,白川文會書院御筆頒額後,入來。
持平尹趾仁,謝恩後,避嫌。大槪,諫長處置,歸於本府,而臣之負犯,尤無一刻苟冒之理,請罷事。呈政院還出給。
府啓,竝引嫌而退,嫌難參涉,其勢固然,不可以此輕遞言官,請推當否,姑置勿論,處置失當,勢難仍在。請獻納南正重,大司諫趙相愚,司諫李喜茂,大司憲閔鎭長,竝命出仕,正言崔重泰,遞差。答曰,依啓。出朝報
上在昌德宮。停常參·經筵。
左議政尹趾善上疏。大槪,辭竭情迫,更以陳疏,而聖明不諒,批旨愈隆,有若以造朝陳力,更望於臣者,臣誠悶蹙,不知置身之所,不敢不復此哀籲於仁覆之下,伏乞聖慈,特念重職之不可久曠,且憐賤疾之終難自强,亟命鐫改臣職名於一縷未絶之前,公私萬幸事。答曰,省疏具悉卿懇。予之望卿造朝,不翅大旱雲霓,而一向引入,若是恝然,此豈平日所望者?愕然之極,寧欲無言,予志有決,斷不可允許,卿毋困我,速出視事,以副如渴之望。仍傳曰,遣史官傳諭。
傳曰,明日諸承旨,持留院公事入侍。出朝報
上在昌德宮。停常參·經筵。
諸承旨,持公事入侍時,右承旨金世翊所啓,今觀忠淸監司任弘望,開坐守令七事狀啓,此乃古規,初出於責實之意,而近來,則反歸文具,全無着實修擧之事,不過循例狀聞而已,誠爲慨然矣。上曰,非但湖西一道,其餘諸道,莫不皆然,設法本意,則蓋欲其從實狀聞,以知各邑守令之能否,而近來,則未免爲文具之歸,誠如承旨所達,夫諸道各邑,豈盡一樣修擧七事,而觀其狀啓,則各道擧皆雷同,與法典本意,大相乖謬,今後,則申飭諸道,着實擧行,無應文備數之歸,可也。世翊曰,就其中數事言之,如堤堰,豈盡修築,桑木,豈盡培養,學校,豈盡勸課,而泛然混稱,一體儱侗,徒爲彌文,聖敎誠極允當,而第未知申飭一款,當別以有旨分付乎?上曰,學校之興,非謂祭服·祭器等末節,而只事虛文,堤堰之處,當言或廢,或修之實狀,而不爲區別,據此數條,想其虛僞,其事體,殊極不當,以有旨別爲分付,可也。又所啓,臣於日者,承命往返白川郡,略有沿路所聞,敢此仰達。凡朝家傳命,專靠驛路,而近來畿內各驛難支之弊,甚多,凡八路使客之往來者,毋論遠近,擧皆路由畿郵,實爲四方之都會,應役之繁,比〈諸〉遠方各驛,尤爲偏重,但驛卒,以其有奉足及位田復戶之故,各邑雖當賙飢之時,視驛卒不及凡民,而上年,則畿湖諸般身役,沒數蕩減,驛卒奉足,豈能徵捧?至於馬位復戶等事,近因荐歉,尤無捧食之路,昨年,則失農尤甚,驛卒輩資生無策,而或有備置大馬者,或有喂養騎卜馬者,而旣不能糊其口,則又安能養其馬乎?臣之所經畿驛,驛卒輩,遮道丐活,所見悶惻,若令趁今別樣顧恤,則前頭空驛絶站之患,在所難免,事極可慮。今春各邑,似當有一體賑救之擧,而自朝家別爲參酌賑給,以救其急,俾爲保存應役之地,實合事宜,至於驛人馬,例有立待於本驛察訪及營之規,裹糧留京,其弊不貲,今若減數立待,則可除一分之弊矣。且過客之公然濫騎驛馬者,自有其律,若或私相借騎於監營及察訪者,則元無濫騎之律,故借乘者頗多,此亦禁斷宜矣。上曰,分付該曹稟處。又所啓,國之大事,在祀,而臣方待罪禮房,近見祭享時,實差獻官,或於受香日,改付標,夫疾病事故,人所難免,若有實病,則前期變通改付標,使之趁期受香事理當然,而乃於受香正日,始爲改付標入啓,啓下之際,自爾日晩,非但事甚稽緩,殊無重祀典之意,此後別樣申飭,受香日勿爲改付標之意,分付該曹,宜矣。同副承旨崔商翼曰,臣於前月晦日,以代房當傳香而其日爲獻官,皆來到,穆陵忌辰祭獻官,亦在其中,適緣永昭殿獻官之改付標,以致日晩,受香未到,陵所摘奸,旋已隨後,事甚未安。莫重祭享,先期差定獻官,使之致齋行事,非但事體固宜,實出敬謹之道,而每於受香日改付標,顚倒窘急,殊極不當,事當請推該曹,而今姑安徐,另加申飭,俾不如前,宜矣。上曰,依爲之。金世翊曰,臣於頃日路上,逢着陪進祭物典祀官之行,日晩猶未出城,此乃近來怠慢成習,互相推諉之致,事甚駭然。今因獻官改付標之弊,竝此仰白。上曰,一體申飭,可也。又所啓,臣方待罪禮房,伏見香室祝文書寫,事體重大,宜使精書者,當其任,不可使宗室不精者,苟充於其間,蓋香室忠義,例爲抄出宗室及功臣子孫,取才差定,準任三十朔,則捧承傳陞附東班實職,而近來雖無此規,第朝家旣已廩給,使之書祝,其所任,實非等閑,此後,則各別取才,擇其善書者,啓下宜當。且此輩,無冠帶常仕之規,恒着笠子,故或於燭下書祝之際,笠子掩翳燭影,字劃欠精,若着紗帽,似無此患,渠輩旣食廩祿,使之冠帶書祝,實合致敬之道,以此定式施行,何如?上曰,莫重祭祝,着笠書寫,事涉未安,常時,則依例着笠,而使於書祝時,權着帽帶,可也。出朝報
有政。以趙泰耉爲獻納,吳道一爲右副賓客,任胤元爲執義,林濩爲司諫,南正重爲副修撰,李喜茂爲副校理,尹拯爲左參贊,申汝哲爲工曹判書,李徵夏爲黃州判官,李晩成爲正言,李坦爲持平,尹憲周單付兼養賢直長,李裕民單付奉常奉事。出吏曹政事軸
上在昌德宮。停常參·經筵。
進士張植等上疏。大槪,目見儒臣被誣,不勝憤惋之忱,倡率多士,仰籲於紸纊之下,伏願殿下,夬降明旨,痛斥邪說,特施屛裔之典,以幸斯文事,入啓。答曰,省疏具悉。儒賢之心事,予已洞燭,李玄錫疏辭之不美,予非不知,而第此人之平日,不喜黨論,因其長處,參酌施罰,明其是非,未爲不可,至於屛裔之典,似乎過矣。多士之封章,蓋出伸辨之意,予用嘉尙焉。
左議政尹趾善五十一度呈辭。傳曰,安心調理。
吏曹判書李世白上疏。大槪,格外加由,惶蹙冞深,以臣情病,斷無一分蹲據之理,冒死畢陳危懇,乞免本兼諸任,以幸國事,以安微分事。答曰,省疏具悉卿懇。三度加由,實非偶然,疏末事,令次官獻讞,卿其勿辭,安心行公。
傳曰,召對爲之。
傳曰,明日卒慶順郡主發引時,水口門,四更一點開門,過後還閉事,分付。
兵曹判書李世華上疏。大槪,三度呈告,實緣情病之難强,而加由之命,反下格外,惶隕冞增,置身無地,瀝血陳懇,乞遞本兼諸任事。答曰,省疏具悉卿懇。三度加由,意非偶然,本兵之長,不宜輕遞,卿其勿辭,安心行公。
府啓,頃日濫率衙眷之守令,本道査啓也,畿內數邑,先入査問之中,俱被只推勿罷之命,旋因御史廉問,郡守洪天敍,以濫率坐罷,此是當初本道査啓中,見漏之人,其査出不嚴之狀,據此可知,不可無警責之道,京畿監司宋昌推考,大凡初入仕之類,必行愼簡,然後官方無濫,仕路可淸矣,新除授典設別檢鄭世沃,爲人怪僻,行己無狀,一生所作爲非,酗酒悖妄,卽非理爭訟,況於年前作挐於高陽郡,擅出罪囚〈?〉獄中,伊時被配,歲久蒙赦,而見棄於人,除目之下,物情俱駭,如此之人,不可齒在衣冠之列,請典設別檢鄭世沃,汰去。答曰,竝依啓。
院前啓,請門黜罪人朴行義遠竄事。答曰,不允。請判尹李玄錫削奪官爵門外黜送事。答曰,罷職不敍。新啓,廣興主簿朴斗寅,本以鄙瑣之流,初藉蝨態,同列羞汚者,久矣。節次躋陞,遽除倉官,觀其爲人,則不成官員貌樣,考其所行,則無非商賈鄙事,江廩管穀之任,不可付之如此之人,請廣興主簿朴斗寅,汰去。答曰,依啓。出朝報
上在昌德宮。停常參·經筵。
左議政尹趾善五十二度呈辭。傳曰,安心調理。
院前啓,請門黜罪人朴行義遠竄事。請判尹李玄錫削奪官爵,門外黜送事。答曰,勿煩。出朝報
今日引見時,大司憲閔鎭長所啓,開城留守鄭載禧,請得帖文狀啓,措語間,有未安處,似當有警責之道矣。右議政崔錫鼎曰,狀啓,以地望高下,爲言,似有不平之色矣。朝家於畿·湖,則以其年事之慘兇,視之異於他道,鄭載禧地望,豈下於畿·湖方伯耶?上曰,狀啓措語,果爲未妥,推考,可也。右議政崔錫鼎所啓,平安監司李徵明,全羅監司金宇杭,以濫率自首,監司,職在糾檢列邑,而有此犯禁,事甚未安。且道臣,身自犯禁,則守令之有犯者,勢難査啓,李徵明·金宇杭,從重推考,査啓事,令都事擧行,何如?上曰,李徵明·金宇杭,竝從重推考,守令之犯禁者,令都事査啓,可也。戶曹判書李濡所啓,農節已屆,賑政亦急,守令不可不催促下送,而近日都目政事,及前後差出守令,尙未辭朝,都事,亦以勸農事,當爲急速下去,未赴任守令·都事,及受由上京都事,令政院催促下送,何如?上曰,守令,乃親民之官,遞易頻數,則非但邑弊多端,難以責其成效。頃見沔川郡守辛聖重原情,則六年之間,經七官云,六年,卽堂下守令之瓜限,而其間數遞,若此之多,其邑之蕩敗,可知,諸道亦多有如此者,官家何以支保乎?廟堂相議變通,俾無此弊,爲宜。崔錫鼎曰,經曰,聖人,久於其道,而天下成化。凡事必久任,然後可責成效。頃者特下備忘,賓廳引見,以一月六次,爲定,此與漢宣帝五日一聽政,同符矣。漢史稱宣帝之政,棕覈名實,久任責成,守令若有異政,則增秩賜給,且遷其官矣。近來,則守令之名爲善治者,必陞資移擢,不治者,得罪遞來,故無久於一官者,守令之遞改,而無大段爲害者,監司及吏曹,啓請仍任,雖善治者,必待瓜滿後,陞遷爲可,當依聖敎,與大臣相議,從便稟達矣。上曰,相議爲之,可也。崔錫鼎所啓,今番大政,私賑人及北道人有除拜齋郞者,而陵寢之官,與他有異,以私賑及遐方人除拜,事體未安,以慶基·濬源等參奉,相換,何如?上曰,依爲之。出朝報
大臣·備局堂上引見入侍時,右議政崔錫鼎所啓,接伴使狀啓中,淸侍郞,能書能詩者云,譯官洪世泰,以詩名世,文官李礥及李龍徵,亦善文,此三人,宜令製詩律數三首,而寫字官李翊臣,譯官安愼徽,素稱善寫,洪世泰書法,亦可自寫云,此人等處,分付,使之製寫下送,何如?以上承文院謄錄
上在昌德宮。停常參·經筵。
下直,順川郡守金夏重,平壤判官洪重箕,麻田郡守李百謙,巨濟縣令車義麟。
以左議政尹趾善五十三度呈辭。傳于姜鋧曰,安心調理。
傳于金世翊曰,今日召對爲之。
李思永,以義禁府言啓曰,以京畿暗行御史書啓,刑曹粘目,竹山前府使元德夏,陽川前縣監金啓明,忠淸左道暗行御史書啓,連山前縣監缺三字,鎭岑前縣監宋元錫等,移本府處置事,允下矣。元德夏·金啓明,缺三字今方待命於本府,卽爲拿囚,宋元錫,缺三行
吏批,以李德成爲同副承旨。
兵批,判書李世華呈辭受由,參判李寅煥病,參議兪得一病,參知閔鎭厚進,左副承旨李思永進。
兵批,以徐文裕爲副司直,李礥爲副司果。
姜鋧啓曰,同副承旨除授日肅拜,乃古例也。新除授同副承旨李德成,卽爲牌招察任,何如?傳曰,允。
姜鋧,以吏曹言啓曰,新除授果川縣監權頀,連呈狀內,時在禮山地七十老母,重得非常之病,三朔沈毒,元氣如縷,焦灼度日,身且自數年,重得眼疾,視人而莫知面目,對書而不辨字劃,幾成盲癈,以此情理病勢,萬無赴任之勢云。聞其親病身疾,果是實狀,有難强令赴任,旣在遠地,題退往還之際,動淹時日,而災邑賑務曠廢,委屬可慮,果川縣監權頀,依近例罷黜,何如?傳曰,允。
又以宗親府郞廳,以有司堂上意啓曰,宗簿寺草記,自上年六月至十二月,擧動時,一不進參宗班,令本府抄出,竝從重推考事,允下矣。依前例年老病廢及衆所共知有病人外,一不進參人員,竝別單抄啓之意,敢啓。傳曰,知道。
李德成,以漢城府言啓曰,本府參軍兪道重,與五部官員,今二月初三日至初五日,都城內外僵屍,眼同摘奸,則東部字內金衆契,有一屍,昌善坊契,有一屍,西部字內阿峴近處,有二屍,文智兀近處,有二屍,南部字內靑寧尉契,有三屍,瓦有頭里契,有一屍,竹前洞契,有一屍,甫十外契,有一屍,仇里介契,有一屍,會賢洞契,有一屍,北部字內安國坊契,有一屍,中部字內古兵曹契,有一屍,鍾樓西邊契,有一屍,水標東邊契,有一屍,河順元契,有一屍,東部·南部·中部僵屍,則埋置於水口門外送葬峴近處,西部·北部僵屍,則埋置於西小門外大峴近處之意,敢啓。傳曰,知道。
正言權尙游啓曰,請門黜罪人朴行義,遠竄。請判尹李玄錫,削奪官爵,門外黜送。措語竝見上,漢儒之言曰,太子乃生,選天下端士,以輔導之,使之見正事,聞正言,行正道,誠以敎導之責,專在於缺五六字春宮邸下玉質夙章,學業日就,此擇進正人左缺四行胄筵,輔導之地,以累淸朝掄選之方。請右副賓客吳道一,遞差,引避而退。相避之法,在下當遞,請獻納趙泰耉,遞差。答曰,不允。吳道一劾遞之論,殊涉已甚,予實不取也,勿爲煩論,處置事,依啓。
正言權尙游啓曰,士夫立身之大防,人主礪世之大柄,無過於禮義廉恥,管子,以四維不張,爲滅亡之徵者,誠非過語也。臣伏見右副賓客吳道一處心行身,麤悖無倫,貪權樂勢,忘廉冒恥之狀,實國人所共唾鄙,而特以氣勢所壓,心非口不言,臣心常慨然。竊以爲如欲今日礪士夫廉恥之節,救朝廷朋黨之習,莫如先斥此人,況賓客之職,爲任最重,待以師友之禮,專其勸講之責,必須極擇端方之士,以資薰陶之益,使之朝夕輔益,成就允德,則如道一之蔑禮無恥者,決不可一日而任斯責也。臣職在言地,不言有咎,故敢有所論列矣。伏承聖批,以劾遞之論,殊涉已甚,予實不取爲敎,此無非如臣無似,不能見信於君父之致,臣何敢一刻抗顔於臺次乎?請命遞斥臣職。答曰,貪權樂勢之題目,大不襯合於吳道一,而亦有何令人心非口不言之氣勢乎?殊未可曉也,勿辭。
崔商翼啓曰,正言權尙游,再啓煩瀆,退待物論矣。傳曰,知道。
行判中樞府事兼工曹判書申汝哲疏曰,伏以臣犬馬之齒,今爲六十五歲,年迫日索,疾病沈淹,與死爲隣,無復人樣,而國恩未報,重負未釋,日夕憂懼,懍懍危厲,不意今者,又有水部新除之命,臣一倍惶恐,措躬無地,臣之從前叨冒此任,亦非一再,而當時筋力,猶未全衰,故不敢辭避,今則形容枯槁,神精幻脫,伏枕呻痛,飭巾待盡,家間祭祀,都廢不行,賓客接應,亦且休罷,作一未冷之屍,實無人世之念,雖一命之官,尙不堪當,況六卿之任,三軍之長乎?方今上下憂遑,引接頻煩,臣獨何人,不死不生,虛帶職名,久妨賢路,臣實慙懼,不知所出。臣雖冥頑,豈不識分義之至嚴?休戚之與同,而病勢至此,實無陳力之望,伏乞聖明,俯賜矜察,許遞臣水部·訓局備堂諸任,以重國事,以安私分,臣無任血泣祈懇之至,謹昧死以聞。答曰,省疏具悉卿懇。卿其安心勿辭,從速行公。
左尹閔鎭缺四行遂廢舊例,終致公貨之大縮,則亦非事理之所宜,始乃勉許一缺二字貨,而仍或以勿任前日負逋之類,極擇道內勤實之人,則徵文,果以鄭之昌爲名者,保擧臣於商賈牟利之輩,旣不識其名姓,則其善惡貧富,有不可燭知者,之昌,方爲轉販監官,似與無根着者有異,故不得不姑從典守者之言,前後所給之債,竝本錢雜費,爲九千餘兩之多,之昌,受債五朔,空手而還,臣不勝駭憤,初欲依律準繩,旋念殺一懲百,雖快聽聞,竝利過萬之貨,全失可惜。且其違限未久,或不無徵捧之路,仍爲更定期日,不住催督,纔千餘金,而臣狼狽解歸,其間曲折,大抵如許,而向見本道査啓,則之昌於臣未到任之前,亦有逋債二千餘金,是則與臣勿任負逋之意,大相逕庭,而其所謂去核換貿二千餘金,卽臣之所題許,而以其轉販之流例,不復覺察者也。苟使臣嚴於束下,人知畏懼,詳考文書,覷破奸狀,則任使之人,豈敢不遵敎戒,公肆欺罔,一至於此哉?臣初不量力,猥當重寄,昏謬顚錯,隨事生疣,慙恧悚怖,實無對人之顔,況聞廟堂處分至嚴,受者與者,將皆置之重律,則臣以其時道臣,理不當諉以見欺,而獨逭王章,伏乞聖明,亟命有司,勘臣罪名,以爲人臣尸職者之戒,千萬幸甚,臣不任屛營之至,謹昧死以聞。答曰,省疏具悉。卿其勿辭,從速察職。
忠淸道木川居幼學柳景星疏曰,伏以臣,草野一貧賤者耳。生長畎久之間,備嘗稼穡之艱難,飽聞父老之言,詳知閭里之弊瘼,徒自目擊而心傷,常懷漆室之憂,思欲刳肝瀝血,以獻芹曝之誠,而迹賤也,人微也,不敢聞於上,而耿耿于中者,日月稔矣。乃者陰虹貫陽之變,出於閉藏之節,我殿下,仰觀乾象,大警于心,特降絲綸,欲采蒭蕘之說,其對越之誠,至矣,憂民之意,切矣。臣圭復再三,感淚自零。噫。風旱霜雹,連歲荐飢,則天之降災,未有甚於今日者也。餓莩相繼,人類殆盡,則民之阽危,未有甚於此時者也。古人曰,天變之來,民怨召之也。仁愛之天,其警懼于我殿下,而抑將扶持而全安之也。臣雖疎遠,豈畏鐵鉞之誅,而含默不言,以負我聖明遇災,求言之盛意乎?玆敢條陳區區所懷,仰瀆宸嚴,伏願聖明,試垂察焉。其一曰,勸農桑,夫民事,不可緩也,亦不可失時也。比來飢饉荐臻,種食俱乏,春不播而夏不藝,以至膏沃之地,擧皆荒廢缺五字九空,則書云不耕胡獲者,正爲今日道也。今聞莫若申飭缺四行方春注秧,夏初移栽,則用力少而爲利大,故愚頑之民,反利其用力之少,擧生其注秧之計,書云惰農自安,不服田者,政指今日言也。雨水周洽,然後當爲移栽,故比來連値旱魃之酷,每靳時雨之降,或節晩後移,則秀而不實者,有矣,或終不得移,則揠而自枯者,多矣。農夫相聚於野,莫不含淚怨天,此則非歲也,乃人事之不齊也,豈不痛哉?此規,始於西南,而兩南,則堤堰築垘,無不力服,故雖當旱乾,或不失其時,而比年,則亦多不移之處,湖西去秋之獨歉,亦未必不坐於此也,況畿內之民,反不及西湖之懶農,而猶且貪其便利,擧皆注秧,無一移種,沃野盡蕪,此其爲尤酷於他道也。伏願殿下,申令諸道方伯列邑,一切禁斷,則始雖有不便者,終言令便矣。三曰,均糴糶,春頒而秋斂,乃是周禮也。糴糶之弊,不一其端,臣討歷數而陳之,糶於春者,爲濟民也,而貧糶之時,爲守令者,視其形勢之厚薄,多者五六石,少者三四石,下戶編氓,多不過升斗之穀,糴於秋者,爲備後也,而收糴之際,多食者,恃其形勢,安坐而不納,無告殘民,箠楚狼藉,囚繫滿獄,終至閱歲,不脫而死,朝家事目,非不參酌定限,歲前收捧,文書磨勘,則例也,而今則不然,緩督於開倉之初,催徵於匱乏之餘,限前不捧,則始畏其犯科,虛錄於文簿,春初亦且嚴督,至於分給之時,以捧上樣移施行,不給其民,其爲罔民虛民,豈有如今日之甚哉?溫綸屢下,而只資縣官之糊塗,斂散雖設,而反爲列邑之賊穴,甚者,春之分給,則小其斗而取其剩,秋之收斂,則大其斗而取於民,奸吏因緣,恣行胸臆,而身自犯之,何以制下乎?若無糶之之道,則民將盡劉,其惠,則大矣,而及其糶之也,反歸怨於國家,臣不敢知誰任其咎也。且也移粟賑民,古人良法,而今也,八路公私所儲,枵然,所恃者,南漢·江都二處,而陸運處,則或二三日程,或四五日程,民之所受者,猶未滿往來之糧,故民皆呼哭於道,及其還納之時,則一石之代,或費二三石,此乃民怨之甚者也。今計莫若令諸道方伯及御史缺二字捧上實數,較其分給石數,不滿其數者,從重論罪,則雖或不無虛缺四五字無多給稱冤之端矣。且移粟之擧,當此飢歲,斷不可已者,而缺四行之囊橐,流丐之得活者,鮮矣,乾糧,則膺是任者,虛張其數,以爲眩能之資,疲殘之得食者小矣,而況朝家白給之錢穀,秋來沒數收捧,其果有體聖上之意者乎?各邑亦有自備穀物,以補賑資者,而秋間勒令高價而換貿,及當分賑之時,終無救活之實惠,其所以救民者,乃所以虐民也。臣愚以爲設粥,則遠近流丐,會於一處,積屍如山,莫如考其戶牌,移送所居之邑,尤甚無依者,或饋糜粥,或給乾糧,土着飢民,亦分等還上及乾糧,次知分給,則庶可得以濟活矣。臣又聞彼國屢萬石之穀,將爲漕運云,此則生民之幸,而水路遲速,難以遙度運來之際,莫救目前之急,臣愚以爲,海西沿邊邑,除其二月分給數,急速輸運,趁此時分賑,其代,以彼穀推移充給,則彼此俱便,可救涸轍之急矣。卽今閭里,已至百尺竿頭,若將朝夕垂盡,而在廷之臣,無一人體聖明屢降之溫旨,出一言劃一計者,臣切有歎焉,不特此也。外而儲置及各樣穀物,一倂逋欠,內而各廳及軍門留在,擧皆虛簿,此則臣雖不能遍觀而目覩,有口者皆言。若如傳說,則緩急需用,何以應之,將來賑資,何以辦之?伏願聖明,抽栍某處,發遣近侍,搜取文書後,別定剛明可任事者,與中使眼同反庫,則可以明辨其虛實,內外之官,亦可以悉心奉公矣。其間或不無一二人修擧職事者,同僚,厭其勝而毁之,吏胥,憚其明而謗之,終至駁遞而後已,居今世,亦難矣。伏願聖明,廓揮明斷,痛革此弊焉。五曰,撫軍兵,司馬光之言曰,養兵之術,務精不務多,此眞格說也。八路生靈,一經辛亥之後,太半虛簿,害及隣族,其後數十年間,幾盡充額,而邇來三年大殺,振古所無,死亡者,十室而九矣,奠居者,百家之一矣。今年雖或稍稔,各年逋欠,一時竝擧,則諸色軍丁,何以充定,諸般身布,何以辦備?白骨徵布,黃口編伍,誠如聖敎矣。今計莫如減其歲抄之例規,行其生聚之缺二字若一邑軍丁中,百人闕額,則寬其年限而漸次充數,若十人未缺四字而特爲蠲減,積年逋欠,一倂許除,則部伍充壯,皆懷死缺四行穀貿錢,秋則以錢貿穀,無升合相資之路,貧民之漸至艱難,職此之由也。賊徒之漸至熾蔓,亦由於此也。且列邑,稱以賑恤,出給錢兩,勒捧穀物,市直以之漸下,穀物以之深藏,奸吏輩,憑藉官威,侵漁村閭,人皆曰罷此錢,然後保此生,此非臣臆說,乃萬口之一談也。臣愚以爲一國通貨,猝然革罷,則間有多積者,必興失利之怨,自朝家知委八路之後,寬其數年之限,某年,則諸般身役,以錢收納,某年,則大同及稅入,以錢代捧,然後更鑄其各色器皿,轉換米布,則公私兩便,民不歸怨於國家,亦無失利之冤矣。且甲乙矛看,難於永革,則別爲申飭,一切禁其官鑄,以杜漸賤之弊,則亦一幸也。伏願聖明留神焉。七曰,治盜賊,古語曰,年凶則良民化爲盜賊,不幸今者,竊發之患,到處有之,大村,則大其儻而掠之,小村,則雖白晝,亦奪之,穿窬之徒,因其黨而發覺,則反其杖而打殺,行路之人,見其形之單弱,則脫其衣而取去,遠近騷然,人心洶懼,救死不贍之餘,重以殺掠之患,惟此下民,亦孔之哀,任其責者,所當嚴治,而或有圖囑而緩治,或有行賂而全釋,故賊勢乘勝,漸至熾盛,將至於國不爲國,豈不大可憂哉?爲今計,令諸道列邑,設頂筒之規,一一搜捕,隨現重究,則穿窬之徒,可以戢矣。又使內外討捕之官,重賞購捕,隨發加法,斷不饒貸,則徒儻散落,因此而漸熄矣。八曰,擇守令,先儒曰,生民休戚,係守令之賢否,旨哉斯言,豈非今日之所當戒者乎?臣之上所陳七條,皆係於守令,而其弊旣如此,閭里疾苦,難以毛擧而鞭算,則姑撮其大者而言之,侵漁白屋,都占肥己之資,坐嘯黃堂,專委奸吏之手,糶糴賑政,視爲何事者,有之,治盜詰兵,全然抛棄者,有之,徒以善事要譽,爲能事,如此而可望字牧之責耶?貪贓汚吏,間或現發,而掌法之官,亦呑其遺,故或請査覈而終至白脫,或緩議讞而克逭刑辟,效此甘心,無一懲礪者,臣愚以爲,斷自缺四五字極擇侍從之臣,抽栍列邑某官,或一月一遣,或間月一遣,缺四行半餙,富民屋壁被文繡,不幸近之,衣服之踰制,莫此時若也,器玩之過濫,至今日極矣。宋儒之言曰,節儉自宮掖始。伏願聖明,克加省察,考其國制,先令都下士夫及下流,犯其禁條者,一一摘發,依律定罪,知委八路,一切禁斷後,使暗行御史,犯禁者,隨現重究,則可絶怙侈滅義之風。漢儒曰,奢侈之害,甚於天災,臣以是惓惓焉。十曰,嚴科場,周禮曰,三年大比,考其道藝而興,我國家設科取人之義,亦倣周禮,而尤爲備具也。比來私逕大開,公道已塞,掌試之官,不考其文而援其名,擧業之士,不勤其學而趨其勢,至於有才者,含淚而渡灞,乳臭者,冒據於榮塗,向之冒據者,今爲考官,則人才之眇然,固也。伏願殿下,擇其公正之人,付以掌試之任,如有循私之跡,則克施大明之律,斷不饒貸,永久遵行,則人才輩出,官方以正矣。十一曰,祛朋黨,臣歷觀前史,朋黨之禍,何代無之而未有如今日之甚者也。近來備忘,必以此而首之,時下御製,亦以此而著之,臣莊敬跪讀,心竊欽仰曰,其慮之也深矣,其憂之也切矣。自今以後,庶幾乎同寅協恭,革祛舊習,而無人擺脫此臼者,亡國而後已者,誠如聖敎矣。臣愚以爲,殿下於引接之時,必察其人之賢否,於奏對之際,必審其言之是非矣。臣願斷自聖心,公其好惡,人之賢者,升之,否者黜之,言之是者,採之,非者斥之,則痼習自祛,庶絶傾軋之風。伏願殿下,另加留心焉。臣聞漢儒董仲舒對策曰,正心以正朝廷,正朝廷以正百官,正百官以正萬民,此豈非今日之所當法者乎?蓋蘊諸方寸而運四海者,心也,存乎腔子而酬萬化者,心也。此心苟正,以臻治平之功,則弘規懿範,可擧而措也。天心未豫,則以誠心而對越,民心已離,則以實心而保卹,操存於幽獨得肆之時,涵養於深宮燕閑之中,無偏無黨,有終有始,則朝廷自正矣,百官亦正矣。至於君德成就,春宮輔導缺四五字勤政也。自是殿下之能事,亦近已陳之蒭狗,臣不缺四行半生民幸甚。臣干冒天威,無任激切屛營之至,謹昧死以聞。答曰,省疏具悉。疏辭,令該曹稟處。
戶曹啓目粘連云云。觀此忠淸道木川幼學柳景星疏,條陳弊瘼,以應救言之旨,其曰,勸農桑禁移秧,實是今日民事之最急者是白乎等以,旣已定奪磨鍊節目,使各道都事,專管,且令監司,摠察,以爲着實課督之地,更無可論是白乎旀。其曰,均糶糴分給時,守令之視形勢厚薄,收捧時殘民之被箠楚偏酷,且其緩令急徵,以虛爲實,用斗大小,以取剩餘,吏行胸臆,怨歸國家者,俱極可駭。如此之類,若於廉問時現發,各別懲礪,以杜其弊爲白乎旀。其曰,革錢弊,春給錢,秋捧米,富益富,貧益貧之說,與梁振鳳等疏一般是白在果。民之艱厄,賊之熾蔓,無非凶歲之故,未必全由於錢是白乎旀。至於定其年限,身役田賦,以錢代捧,更鑄器皿,轉換米布,則公私兩便是如。以此爲其漸次革罷之策是白乎所,諸役之捧錢,鑄器轉換米布,有所不易,亦涉未妥兺不喩,設有其弊,固多其利,革罷之事,決不可輕議是白置。他餘條件,令各該衙門稟處,何如?啓依允。出燼餘日記
戊寅二月初六日午時,上御熙政堂召對,參贊官崔商翼,侍讀官李喜茂,檢討官崔昌大,假注書姜履相,記事官趙正緯·洪重益入侍,講綱目第四十七唐德宗紀中編,李喜茂,先讀自夏五月以渾瑊爲會盟使,止戶戶復其徭役乎。上曰,下番讀之。崔昌大,讀自戊辰春正月以劉昌爲涇原節度使,止始專軍政矣。喜茂曰,李晟等,勳高一世,而終爲讒舌所困,幾不得保全,德宗之多疑不明,可知矣。昌大曰,張延賞,以私憾敗國殄民,事敗之後,始有慙懼之意。上曰,延賞,不爲遞職,亦不致詰,德宗之過也。喜茂曰,人臣有大功,則主必猜疑,故漢高,終殺韓彭,功臣之不得保全,自古然矣。李晟,有不世勳業,而讒人,得以慫惥,德宗之疑忌,乃至於此也。昌大曰,漢高時功臣,有難制之患,故竟至誅滅,而若晟與瑊,則豈缺三字邑之事乎?蓋由於奸臣之讒而然也。上曰,缺五六字失人心矣。昌大曰,聖敎至當矣。喜茂曰,唐府兵之制,與我國缺四行半崔商翼曰,都監軍士,有闕勿補,自先朝有成命,而猶充其代定矣。昌大曰,都監軍士,盡是游食之徒,故亦不精銳矣。昌大曰,德宗,好文雅蘊藉,故不悅柳渾之質直,而惟質直者,可與任議政事,如漢之汲黯者,是也,故取人之道,不必專尙文雅矣。上曰,然矣。喜茂曰,德宗,止有一子,而讒說一入,便欲廢子立姪,若無李佖之言,則太子幾危,此專由德宗之不明,人君之所當監戒者也。李佖此一着,爲第一功業矣。昌大曰,德宗之於李佖,君臣之契頗密,而情志流通,故畢其辭,而德宗亦聽矣。喜茂曰,趙光奇之言,切中時病,而德宗不悟有司之生奸,而只復光奇之家,其昏謬可知矣。昌大曰,科外徵斂,故澤不下究矣。上曰,儒臣之言,是矣。喜茂曰,德宗於李佖之言,無不聽從,至於科外徵救,泌,力諫之而猶有宣索之擧,德宗多慾故也。商翼曰,司馬光,謂李佖,欲弭德宗之慾,而豐其私財,財則慾滋矣,是猶啓門而禁出,此言好矣。喜茂曰,德宗,以盧杞之故,至於蒙塵,而眷眷不忘,蓋其心,與小人合,故如此也。昌大曰,盧杞,小人,德宗之言,無不曲從,迎合容悅者,皆如是矣。李佖資稟溫粹,進言之際,氣和色順,故能感回天心,此泌之所以能善諫也。上曰,然矣。喜茂曰,爲上之道,優容直言,爲可,而進言之規,納約自牖,亦宜矣。昌大曰,李佖,談仙詭誕,位至卿相,而不娶妻,不食肉,此非君子之道,而恰似張留侯辟穀道引之意,君上,誠信而倚任,必不如此,若太公·閎夭·散宜生,無此事矣。上曰,張良,明哲保身,李佖,亦此類也。商翼曰,李佖,鑑識過人,而以竇董自代,不薦陸贄,其失大矣。昌大曰,果如承旨之言矣。商翼曰,臣伏見平安監司狀啓,則成川府社稷位版床卓,竝遭火變,不勝驚駭,莫重位版奉安之室,常時不能嚴飭謹守,流丐任缺五六字安,而逢變日子及發覺之日,竝不擧論,尤涉矇然,成川府使沈益昌,缺四行半有此變,其罪不輕,而況新位版之不爲啓稟,徑先擅,亦甚駭然缺四字姑舍勿論,其不能申飭謹守,不知作變之在於某日,其抛棄職事之罪,不可推考而止,成川府使沈益昌,拿推。監司李徵明之不卽馳啓,亦涉未妥,一體推考,可也。出擧條商翼曰,伏見江原監司李壄狀啓,則高城郡村家,有飢民兄弟,一時餓死,而自相噉食云,此實莫大之變也。連歲大侵之餘,雖不得賙賑,一境之民,當此初春,兄弟相食,而不能救活,身爲字牧之官,難免立視之責,高城郡守南宅夏,從重推考。江原道嶺西,則田穀稍勝於畿湖,而嶺東,則畓多田少,飢荒特甚,爲道臣者,所當惕念拮据,申飭各邑,尤甚濱死之類,爲先抄出,使之及時濟活,〈而〉致令道內,有此天倫莫大之變,事極驚慘,春初如此,則來頭可慮,不可無警礪之道,江原監司李壄,推考,何如?上曰,兄弟相食之變,極爲驚慘,高城郡守南宅夏,從重推考,江原監司李壄,推考。出擧條商翼曰,賑儲已竭,西米亦不如所料,而卽今民間飢困,特甚,方在渴急之中,都下及畿內,似當有救卹之道,故敢達。上曰,以旬間發賣事,旣已定奪於日昨筵中矣。昌大曰,進講冊子,有相議懸吐之事,本館多官及未肅拜人員,竝待明朝牌招,何如?上曰,依爲之。喜茂曰,召對時原任大臣,例爲入侍,而召對命下之後,每値急遽,老病大臣,未及入來,而大臣去就,臣等,亦不敢變通,待其入來,座目以入乎?上曰,召對時,原任大臣入侍,自可隨便爲之,而座目,則不可等待以入,依前爲之,可也。遂罷出。出燼餘日記
上在昌德宮。停常參·經筵。
下直,寧海府使李國芳,善山府使柳以井,珍山郡守鄭治,居昌縣監鄭箕齊,草芝萬戶邊昌恢。
李思永啓曰,吏曹郞廳來言,臺諫有闕,政事何以爲之?敢稟。傳曰,當日爲之。
藥房都提調南九萬,提調李濡,副提調姜鋧啓曰,旣雨且雪,屢日陰濕,伏未審此時,聖候,若何?今日中腕受灸,已爲稟定,而雨雪如此之日,受灸,卽醫家所忌,與諸醫相議,則以前擇日初十日,退定受灸,宜當云,敢來問安,竝此仰稟。答曰,知道,無事。受灸,退定於初十日,宜矣。
以修撰李震壽牌不進,罷職傳旨,傳于李思永曰,推考傳旨捧入。
崔商翼,以兵曹言啓曰,廣州將官鄭時雄,以曾前將官久勤,除拜別提·主簿等,東班正職之後,又差本州將官,屢年勤仕,首久勤報來之故,今番大政,依例備擬於訓鍊主簿,至於受點矣。今聞時雄,曾未登科云,不察之失,在所難免,不勝惶恐。未科之人,不可仍置其職,汰去,何如?傳曰,允。
李思永啓曰,右議政·戶曹判書李濡,來詣請對矣。傳曰,引見。
有政。吏批,行判書李世白,受由未出仕,參判徐宗泰病,參議金盛迪進,行都承旨姜鋧進。
吏批啓曰,判書李世白受由未出仕,參判徐宗泰病不來,小臣獨政未安,何以爲之?敢稟。傳曰,只出緊任。
又啓曰,兩司及春坊闕員,今當差出,而擬望之人乏少,相避·外任竝擬,何如?傳曰,允。
吏批,以呂必容爲輔德,金德基爲掌令,南正重爲獻納,權相殷爲果川縣監,李觀周爲司僕判官。
兵批,行判書李世華病,參判李寅煥式暇,參議兪得一病,參知閔鎭厚進,右副承旨崔商翼進。
兵批,以閔震炯爲副護軍,趙泰耉爲副司直。
李思永,以禮曹言啓曰,卽接順陵參奉牒報,則本陵丁字閣創建久遠,基址傾仄,棟宇腐傷,前後陵官,逐年枚報,已至十餘年之久,卽今有頉之處,比前漸加,正殿四面敞房,竝皆動退,北邊第一第二柱,皆西傾寸許,神門上付椽,連合皆違退寸許,月廊四面柱礎及梁頭都里鉢盂,或有違退處,或有傾陷處,前頭潦雨,事甚可慮云,本陵丁字閣年久傾仄之由,已具於昨年報狀中,監司奉審時,雖或執頉,不至大段云,故欲觀前頭有所稟處矣。卽今有頉之處,比前尤甚,至以潦雨傾仄爲慮,則不可不及時奉審,本曹堂郞,帶率工匠進去奉審,以爲書啓後稟處之地,何如?傳曰,允。
以忠淸監司任弘望,海美縣監李成金。缺五六字三十一名渰死事狀啓,傳曰。以下皆缺出燼餘日記
上在昌德宮。停常參·經筵。
左議政尹趾善五十五度呈辭。傳曰,安心調理。
傳曰,召對爲之。
傳曰,明朝大提學命招。
府啓,方伯之任,實掌一道風憲,必須先自守法,然後可以檢率管下,憚壓道內矣。頃日兩道監司,俱以濫率衙眷,上章自列,朝家爲慮遞易之弊,置而不問,而其壞國法損朝綱之罪,已自難貸,況今特施推考之罰,又令都事,査出守令之犯科者,則其在事體,尤不可仍置外臺之職,以畀黜陟之責,且旣是同罪,則亦不當以已遞而獨免,請全羅監司金宇杭,前平安監司李徵明,竝命罷職。答曰,不允。
大司諫趙相愚上疏。大槪,臣之所患,賤疾,一向沈痼,供職無期,敢陳乞免之章,兼附區區所懷,以備裁擇事。答曰,省疏具悉。憂時進言,予甚嘉尙,權尙游之論劾吳道一,不免已甚之歸,實非和平之福,故略示予未安之意〈矣〉,卿言可謂得其宜也。可以議處事,令攸司稟處,卿其勿辭,從速察職。出朝報
上在昌德宮。停常參·經筵。
下直,鎭岑縣監李必益。
夜三更四更,月暈。
以左議政尹趾善五十六度呈辭。傳于姜鋧曰,安心調理。
姜鋧啓曰,大提學承牌來詣矣。傳曰,書題書入。
傳于姜鋧曰,都承旨持此書題,與大提學偕往泮宮,儒生等試取以來。
崔商翼啓曰,正言權尙游引避退待,已至屢日,而諫院多官,或在外,或未肅拜,或呈辭尙未處置,事甚未安,除在外外,呈告未肅拜人員,竝牌招,使之處置,何如?傳曰,允。缺二行半
李德成,以禮曹言啓曰,宗廟春奉審,及雨漏處修改事,旣已啓下矣。卽接宗廟署所報,則都提調南九萬,藥房都提調,受灸問安相値,提調徐宗泰,呈辭受由,皆不得進參,修改,則先告事由祭,今已受香,勢難退行,臣曹與戶曹堂上,先爲眼同修改,而春秋奉審,則從前提調有故之時,曾無奉審之例,今姑退行之意,分付,何如?傳曰,提調徐宗泰,卽爲牌招,使之進參。
李德成啓曰,宗廟提調徐宗泰,承牌來詣,而闕門已閉,明日待開門入肅後,進去奉審之意,分付,何如?傳曰,知道。
行大司諫趙相愚啓曰,引嫌而退。卽今朝議,務急寅協,駁正之論,未免矯激,請正言權尙游,遞差。答曰,依啓。
行大司憲閔鎭長,持平尹趾仁啓曰,請全羅監司金宇杭,前平安監司李徵明,竝命罷職。措語見上,桃源察訪具文河,爲人怪妄,全不解事,本不合於百執事之任,且曾任齋郞,侵虐陵卒,致有石物之變,而欲爲掩跡,任自補缺,及其事發,至於被配,則據此一款,可知其不宜復入仕籍,而郵官之除,物情爲駭,請桃源察訪具文河,汰去。答曰,不允。末端事,依啓。
吏曹判書李世白疏曰,伏以臣旣承格外恩命,不宜更瀆宸聽,而疾痛之極,輒煩呼號,僭猥已甚,罪實難逭,伏蒙聖慈如天,譴責不加,溫批丁寧,至今安心行公,臣誠惶隕感激,不知所出。噫。情勢二字,臣亦支離,今且姑舍勿論,乃敢陳暴難冒之實,冀聖明之矜察焉。臣本庸駑,地望素輕,懶拙自將,交遊亦罕,物情是非,有同聾瞽,器品高下,莫辨涇渭,況末路人才,鮮得其全,而人之聞見各異,臧否易眩,則進退用捨之際,固難望其銓量得宜,旣被瑕摘,心常憂懼,惟恐職責不效,乃於顚沛危懍之餘,猝然出當大政,豈不洗心惕慮,倍加重愼,仰副聖上飭勵之旨,而惟其鑑識至暗,觸事憒憒,注措之間,動輒乖戾,使臣反求,亦難自恕,傍觀竊議,益將謂何?一味慙訟之外,雖不敢更有所言,而蓋其罅漏已生,釁處難掩,上累聖簡,下負初心,多矣。其何可一日仍蹲於進退人物之地,使賢路久妨,而官方益淆也?況臣涯分已溢,鬼責洊至,缺五六字已悉於前疏之中,而卽今臣之家間,有可疑之疾,女息二人,相缺四行半玆敢力疾封章,齋宿投進,瀆擾之誅,有不暇顧,伏願聖慈,俯賜諒察,特遞臣本兼諸任,公私實爲萬幸,臣無任屛營煎迫之至,謹昧死以聞。答曰,省疏具悉卿懇。卿勿過辭,安心行公。
忠淸監司任弘望疏曰,伏以臣於上年冬,留待引見時,以年例巡歷,雖已停止,而就其中道里便近之道,聚會守令,詢議賑事之意,仰達蒙允,到任訖,卽往海邑,轉向山郡,適當嚴寒,衰病且劇,跨馬遠行,非但筋力不逮,當初禁制,只在於雙轎日傘,而至於獨轎,元不擧論,由是錯認,晏然乘行,殆過數十日,而不悟其不法,及見邸報,然後始知陷於違令之罪,而該曹覆啓,置之勿問之科,臣於此,益切惶隕,不知置身之所,身爲藩臣,旣違朝令,則將何以糾察管下之冒禁犯科者乎?廉問之啓,卽一彈文,揆以公法私分,決不可倖免。伏乞聖慈,亟鐫臣職,仍治臣罪,以重國法,以嚴朝夕,不勝幸甚,臣無任恐懼祈懇之至,謹昧死以聞。答曰,省疏具悉。卿其勿辭,從速察職。出燼餘日記
戊寅二月初九日未時,上御熙政堂召對,參贊官金世翊,侍讀官趙泰采·李喜茂,假注書姜履相,記事官李肇·洪重益,入侍,上講綱目第四十八唐憲宗紀中編,趙泰采,先讀自二年春正月大赦,止豈得不妨其漸乎。上曰,下番讀之。喜茂,讀自十一月彰義節度使吳小誠卒,止可者嫁之。上曰,承旨讀之。世翊,讀自以李絳同平章事,止非虛言也。泰采曰,憲宗英明之主,與德宗相反,德宗,徵稅,而憲宗,蠲租稅,知王政之本也。上曰,然矣。喜茂曰,魏徵之玄孫稠,貧甚質故第,所當收錄,而只給官錢贖還,是欠典也。泰采曰,以魏徵之功烈,子孫,不爲錄用,唐政之失也。泰采曰,旣申禁絶封之令,而〈?〉均,又進銀器,憲宗,不能却退,復有進奏院之擧,此慾缺三四字喜茂曰,憲宗,有爲之君,而好貨,乃其病處也。泰采曰,安國寺碑,樓承璀缺四行半斥退可也,而憲宗,知元義方之奸,而終任用,此其失德也。泰采曰,置缺二字天德營里,有歲省度支之效,而臣推演文義,敢此仰達,以我國言之,則廣津越邊,有空地,〈而〉昨年躬往露缺一字耕作收獲,得二千五百石,留置南漢山城,以爲賑資,國家若任用如李世華之人,則何事不做乎?世翊曰,國事,專在得人而任用矣。上曰,受任之人,如是着實,則國事何患不做乎?泰采曰,臺諫避嫌後處置,例不得經宿,而日昨正言權尙游,避嫌過三日,不爲處置,則諫院之官,政院當出牌,而昨日,則以大司諫趙相愚,將欲陳疏之故,不請牌招云,相愚陳疏,在於午後,則其前似當請牌,而遷延竟夕,終不出牌,事體未妥,今後申飭政院,俾無處置稽緩之弊,似宜矣。上曰,此後,則申飭,可也。世翊曰,自上頻開講筵,引接臣僚,憂勤惕慮,丙枕不安,凡在群臣,亦當仰體聖意,各自飭礪,而玉堂之官,推諉入直,不肯隨便交替,若一人入直,則雖過屢日,脫直無期,或以齊會懸吐,或以番次苟簡,牌招之請,殆無虛日,而承牌入來之員,只以違牌,爲未安,纔入闕中,旋卽還去,承牌之意,安在?玉堂,在論思之地,以備顧問,其輪回入直,何等重事,而必待牌招後入來乎?且進講冊子懸吐,儒臣,若爲一齊來會,相議爲之,則似無急遽苟簡之患,而以其承牌後卽出之故,終無齊會着實之效,經幄之臣,猶尙如此,其何以責庶官耶?禁直徑出,頃因申命,姑無此弊,而承牌徑還,番次苟簡,猶夫前日,誠爲未安,必須各別勅礪,然後庶無如此之弊矣。泰采曰,承旨所達,誠然,近來承牌入來之人,必來到政院,或本館爲可,而只欲免違牌之名,來到闕門內,旋卽出去,已成謬規,自今定式,俾勿如前,則好矣。上曰,此事,從前累度申飭,而必待承牌替直,已極。以下缺出燼餘日記
上在昌德宮。停常參·經筵。
下直,藍浦縣監吳時翊,西北僉使李自興,龍媒萬戶鄭益僑。
藥房都提調南九萬,提調李濡,副提調姜鋧啓曰,久雨之後,餘寒尙峭,伏未審此時,聖候若何?今日中腕穴受灸,已爲稟定,時刻早晩,定以何時乎?敢來問安,竝與仰稟。答曰,知道。無事,受灸時刻,定以午初,宜矣。
中宮殿·世子宮·嬪宮,藥房問安。答曰,知道。
李思永啓曰,吏曹郞廳來言,臺諫有闕,政事何以爲之?敢稟。傳曰,當日爲之。
沈枰啓曰,備邊司郞廳,以大臣意來言。缺二行半
沈枰,以都摠府言啓曰,今日當爲中日習射,而宗廟奉審相値,不得爲之之意,敢啓。傳曰,知道。
李思永啓曰,右議政來詣請對矣。傳曰,受灸時同爲入侍。
以備忘記傳于李思永曰,居首幼學李晩堅,直赴殿試,之次進士李挺英·宋宅相·韓世良·李遂大,幼學尹世綏,各給一分。
大殿受灸後,藥房·政院·玉堂·二品以上·六曹·大司諫單子問安。答曰,知道。
沈枰,以備邊司言啓曰,會寧·慶源開市,旣已完畢,令承文院依例撰出回咨,別定禁軍下送于義州府尹,使之轉給鳳凰城將,以爲入送北京之地,何如?傳曰,允。
李德成,以兵曹言啓曰,闕內諸處,今夜郞廳巡檢事,自政院旣已微稟巡檢時,必佩通符,故開見郞廳上直房藏置樻子,則旣無所存,不勝驚駭。遍索郞廳房及廳內而終不見得,槪於上年十二月間,巡檢之後,此非常時所佩,故已經數月,今始開見,而所藏櫃子,元無封標,則其時巡檢郞廳之別置他所與否,時未的知,待明朝査出,而若或見失,則其爲典守之道,極爲惶恐,今夜,則旣無所佩,不得巡檢之意,敢啓。傳曰,知道。
行大司憲閔鎭長,持平尹趾仁啓曰,請全羅監司金宇杭,前平安監司李徵明,竝命罷職。答曰,勿煩。措語見上
吏曹參判徐宗泰疏曰,伏以臣身負罪戾,決無處職之理,旣經大政,政在應遞之科,賤疾且劇,陳力無路,尋單請急,得蒙恩由,不意昨夕,以宗廟奉審事,召牌遽降,臣倉卒聞命,怵迫罔措,惟以分義爲重,冒昧趨承,仍參今日奉審之列矣。此雖出於所重有在,全抛私義之致,而受由後出,大乖事例,廉隅虧喪,聽聞俱駭,臣之情跡,倍增悶蹙,何敢晷刻仍冒於職次,而自安於心乎?且臣日昨獨政時,右副賓客之望,以禮曹參判吳道一首擬,道一之地望,固無論,原任文衡,見帶經筵,而元來獨未經是任,其所備擬,偶循政例而已矣。不料新銳臺臣,抨駁至重,以道一爲不合於胄筵賓僚之任,果如言者之論,則擧擬政官,安得晏然?噫,今日朝象日益泮渙,急務惟在和靖,而黨論層生,益增乖激,缺四字寅協之明旨,臣於是不勝憂〈?〉慨然,此爲臣不安中一事也,固不暇言,而卽今缺六字當遞之人,決不容一日虛帶,朝家亦宜爲之早賜處分。缺三行半
左副承旨沈枰疏曰,伏以臺官處置之不得經宿,非不申明定奪,而近來處置之稽延,猶復前日,或至四五日之久,臣不知其事體未安矣。再昨日該房僚員,有故不來,臣適以代房在院,諫臣退待,已經再宿,臣先使諫院掌吏,探知在告諫官詣臺與否後,欲爲請招矣。向午之後,掌吏來言,大司諫趙相愚,方爲陳疏,不得詣臺處置云,姑待呈疏後,隨其捧却而更爲變通,似或無妨,故不得不暫爲遲待,而諫長之疏,繼又來呈,批辭之下,在於夜深,翌日朝該房,始請牌招矣。昨日儒臣,以政院之不卽請招爲非,陳達前席,至以趙相愚陳疏之故,遷延竟夕,終不出牌,其在事體,殊未妥當爲言,不勝瞿然慙悚也。臣於其日,不得啓請,曲折如右,而儒臣所達,如是嚴切,臣之終不請牌者,專由於等待諫長之疏,以致遷延也。論其罪過,不但在於稽緩不職而已,臣何敢晏然仍冒於出納之地,以致職事之再壞乎?伏乞聖慈,亟命鐫遞臣職名,以警他人,不勝幸甚,臣無任惶悚祈懇之至,謹昧死以聞。答曰,省疏具悉。卿其勿辭,從速察職。
幼學曺胤昌疏曰,臣伏聞含糗茹藿者,不足言太牢之味,被氈衣葛者,不足論純綿之美,臣生於畎畝之中,長於蓬茨之下,坏土焉是務,捽草焉是事,素無遊觀廣覽之智,顧有至愚極陋之累,至於朝政之得失,生民之休戚,有若夏蟲之語氷,則其何敢揚眉吐吻,以備玉旒之聽納乎?然而憂愛一念,出於秉彝之性,豈可自爲疏賊而不爲之言乎?噫,試看今日可言者多,天怒於上而災害疊臻,民困於下而怨咨朋興,輦轂之下,奸究不絶,閭巷之間,餓莩相續,彝倫之變,風俗之敗,罔有殫記,則是何淸明之時,有此可怪可愕之事耶?若使賈誼,生此之時,則不但爲流涕太息而已,或曰天災可憂,而臣意則未也,盜賊可憂,而臣意則未也。國儲虛竭,非臣之憂也,彝倫斲喪,非臣之憂也,此其末也,本者存焉,本者何謂?民産是已。書曰,民惟邦本,本固邦寧。鼂錯之言曰,農者,天下之本,何者?固邦之道缺四行半目今三年連凶,萬姓焦熬,環東土數千里之地,擧將爲枯魚之肆矣。噫嘻,此何等時耶?年前失稔,畿甸爲最,湖右爲次,八路居民,臣雖未能遍觀,耳於人言而熟聞之矣,目於其地而審察之矣。富者則雖遭旱澇,而種食有餘,故勤稼力穡,僅免其死亡,而貧者,則糧餉專乏,種儲亦無,播植者失其時,耕耨者不以時,朝暮叩扃,專事賃傭,故東作旣愆,西成無望,而加以徵斂日催,不保其生,挈妻攜子,轉丐四方,望哺京城,襁屬而至,鬼面蓬頭,塡咽於康莊,因思失業之由,莫非棄本之致也。荒廬敗舍,在處有之,居者十常一二,亡者十常八九,今日殿下之民,保其家安其堵者,無幾矣。天災之疊至,寇賊之不息,皆由於此,而彝倫之傷敗,風俗之偸薄,職此而馴致,則未知殿下,其將何策而捄止之乎?卽見春日載陽,萬物咸亨,而惟我生靈,獨阽危苦,聖上之憂勤,必不下於漢文矣。臣近聞朝家,別差勸農御史,以勸民事云,臣於是歡欣聳忭,深惟殿下,明農務本,率人以身之盛意也。流者還集,飢者且飽,咸得穀腹之樂者,自今日始矣。第念列邑之蓄積不富,生民之噞喁方急,未知爲勸農者,以何計策而設施之乎?臣仰屋長慮,未獲其可,謹以皮裡之算得者,條列於左,惟聖明澄省焉。其一,勸農之道非一,而其要莫大於分糶,當春耕作時,非賑則無以濟其飢,非糶則無以補其種,國家之設倉儲穀,豈偶然哉?此是救民之大節,而近觀列邑守令,以國儲爲私橐,親舊之來請者,隨願而給之,搢紳之折簡者,屬望而與之,踰境越界,私分狼藉,故小民之受食常患不足,分糶之穀,只爲所親者之尾閭,則此豈賑民之道乎?先防此弊,然後賑給可均矣。其二,先使守令,擇其官糶之有實者,別置一處,以爲給種之資,而各邑去夏賣帖之牟穀,趁此春耕之時,先爲分給,以爲種,可乎?夫麥者,耕者缺四五字之大糧也,其麥多者,其糧多,故善爲農者,先種缺二行半此勸農之先務也。其三,各里士族中,擇其有風力者,差除勸農上有司,都察一里之農事,而詳問種子之有無,果無者,則抄報官家,以爲備給事。其四,官穀,不可每人而周給,各里中如有種食有餘之人,上有司,親自檢問,出一石穀者,則除給一年徭役,出二石者,則除給一年租稅,則有穀者,必有分種之道矣。如是而不肯從令者,有司牒報官家,以爲治罪,而受種之人,若有食而不耕者,亦爲査報,從輕重治罪事。其五,上有司,每五日省視民田,某人已付種,某人未付種處,論列報官,則守令,卽爲摘奸,若有未付種者,招問田主,有種而未缺二字助,而終其耕,無種而未付者,給種而勸課事。其六,近來缺四字過半斃死之後,十家僅有一牛,貧者無以自辦,故無牛之人,未免耕播之失時,農事之不成,良由此也。里中有牛之人,有司,抄報官家,以五家作爲一統,而有牛者居之,一統之人,轉相借用,以爲助耕,而勿使他統之人,私自借用,或有發覺者,則與者受者,各治其罪事。其七,御史,每月一巡列邑,以視其農,守令,每月三巡其境,以勸其農,而守令,責其有司之勤慢,御史,責其守令之勤慢,過春後,御史,更爲巡視,多有陳廢處,以此論罷守令事。其八,築堰瀦水,以備旱災也,氷雪消流之時,春雨優渥之日,豫爲堤防,則瀦水盈滿,引渠渠渴,而懦惰之民,不爲早築,臨夏亢陽之時,乍聚乍散,不能缺三四字源川旣渴之後,仍有小旱,則全不引水,計日移種者,終至於闕,此由旱時不預築之故也,防水之處,有司報于官家,守令卽爲下帖于堰下之民,刻日堤防,而役鉅民少,則自官發遣官軍,以爲堅築瀦水事。其九,夏間鉏耘之日,惰民,不勤力役,故或多荒廢,在上者,不能勸率,則無以成其功矣。守令,各別巡省,察其勤慢而勸課,則似有起醫之道矣。其十,作田者,勿論陳起,皆爲收稅者,一年再耕之故也,耕牟取食之後,則雖不根耕,徵稅可也,而至於磽确之地,初雖起墾,而缺四五字收稅,不亦冤乎?如此處,有司抄報官家,以爲給陳,勿缺四行半里有司,每秋各計其里農民種穀之多少,捧聚一處,合爲埋置,及春然後發買分給,此勸農之急務也,凡此十一條,乃大略也。廣廈細氈之上,忠言嘉謨,崇論谹議,計已日陳於殿下之前,則以臣淺淺之言,豈槪於宸嚴之聽乎?古語曰,耕當問奴,織當問婢。臣生於畎畝之間,熟知畎畝之事。殿下,欲知稼穡之務,則臣之言,不下於耕奴之智矣,伏願聖明,勿以人微而垂察焉。臣聞朱子之言曰,守令者,民之父母也,守令之任,顧不重歟?然而慈詳愷悌者,世無其人,貪饕苛刻者,滔滔皆是,故誅求之徵,毒於永蛇,箕斂之急,遍於四境,爲其子女,則求其文繡之服,治其第宅,則起其田園之廣,浚民之膏,以事權貴,割民之,以充其家,則哀我蒼生,如何以保生乎?聖上雖有愛民惻怛之心,下無承宣之人,則十行綸音,只爲悅目之文具矣。伏願聖明,補窠之際,勿循調敍之,格別擇忠勤廉平之人,以置字牧之任,則千里湖山,莫非樂業之民矣。由此而天災可弭,盜賊可息,彝倫俗尙,亦可得以反淳矣。我國家億萬年無疆之休,其在斯歟,其在斯歟。臣之愚言,未免爲出位之譏,而愚衷所激,敢冒嚴威,伏惟聖明,裁察焉。瞻望魏闕,不勝屛營之至,謹昧死以聞。答曰,省疏具悉。疏辭,令該曹稟處。
戶曹啓目,粘連啓下,觀此幼學曺胤昌上疏,則專論安民固本之要,務農生穀之源,其所歷擧勸課設施之方者,言多切實,目今急務,莫先於勸農一事,故別缺四行半,今日尤爲切實,凡係興作,除非萬萬緊急外,一切停罷之意,更加申飭京外爲白乎旀,守令擇差事乙良,令該曹稟處,何如?啓依允。出燼餘日記
初十日午時,上御熙政堂受灸。右議政崔錫鼎請對入侍。都提調南九萬,右議政崔錫鼎,提調李濡,副提調姜鋧,記事官李東彦,記事官李肇,記事官洪重益,醫官金有鉉·鄭惟覺·李應斗·李焯·李以禎·朴星瑞·卞三彬入侍,右議政崔錫鼎曰,譯官玄萬始,昨夕入來,更無他事情,而聞萬始言內,必須五兩外添定數兩,然後庶可成事,且鳳城買缺四行半吾當送咨文於帝京云云,如是而彼若終不聽從,雖缺一字意入送於北京,亦似無妨,原任大臣,方入侍,下詢,何如?上曰,原任大臣之意,何如?南九萬曰,自古弱少之邦,與强大之國,凡有事端,受弊偏多,今此開市,當初講定時,臣意,則以爲重難,而民事方急,故朝家不得已爲此,事旣乖謬,若又仍此惹起事端,則尤極難處。且乘時射利,乃商賈之恒情,今以二萬輛雇車之價,刁蹬至此,而蓋道遠路濘,渠輩必不無勞費,今以四两銀,決難償費,留已數旬,今又以咨文事,定奪於彼中,往返北京,則缺三四字費了數三旬,彼輩,積置穀物於江邊,露處屢日,則缺四五字別樣事端,不可不慮。且其咨文,使侍郞轉奏,則彼必缺二三字決不助我國,聞彼輩以爲,米旣來此,而儞國,知其必不還輸而去,故有此抑賣之計云。此際又以移咨北京之意言及,則必益乖激,臣意,則事已至此,費價雖多,斯速好樣完了,以爲日後無事之地,爲宜矣。上曰,咨文往復,當費數旬,如是之際,日月轉淹,殊無爲飢民救急之意,卽今無論價之多少,速完固宜,而第以彼中咨文中意見之,似有連數歲和市之意,非但春開市,又當有秋開市,今雖某條完了,前頭事,殊可慮也。然而陸運來到之報,已到北京,則今以咨文,更爲往來,亦涉難處矣。李濡曰,頃見接伴使狀啓及私書,則十二兩外,無加減,通官,以其私謂譯官曰,若於二兩外加數兩而不從,則使接伴使,呈書于侍郞,吾當周旋其間云,至於請誓云。今來玄萬始,則曰,彼以一大石之價,折銀一兩二錢,自牛庄,至鳳城·中江,各雇車,價定一兩二錢,且小石二石,爲一大石,而小石布帒,爲四件,一件入布二十尺,折價丁銀五兩分數合帒價本賈,彼輩當得一二兩贏利云,而今此右相所達咨文一款,不過欲使皇帝缺四五字被輩所言,虛實刁蹬之狀而已,第出示缺三行半詳載前後事狀,則彼此折價之高低,自當明缺一字等語,措辭言及於彼,則我無失利,而亦無惹起事端之慮矣。崔錫鼎曰,玄萬始,疾馳而來,身且有病云,急送李後勉,爲可矣。南九萬曰,戶判所達,是矣。使侍郞奏文,則必不利於我,自此奏文,則事體不當,彼亦不必信聽,若只限五兩,無加減則好矣。崔錫鼎曰,臣意,亦非必欲送咨北京也。朝家,若送咨文於侍郞,以爲我國形勢,萬分切迫,不得已爲此云,則辭遜理直,故敢此仰達。南九萬曰,送咨於侍郞,勝於送咨北京,而第彼旣許給倉穀,使商賈定價者,蓋不欲自朝家自當,而今我國,則自朝家直論價之輕重,事體亦不當矣。上曰,彼此所事,只在價之輕重,而朝廷事體,則輕重顯言矣。南九萬曰,今此四兩之說,出於朴萬石之言。蓋萬石則事必順成,然後有利於渠,故姑以四兩之說寬我,而臣意,則彼中商賈輩,必欲得勞費之贏利,雖增定五兩,亦難必其順成矣。卽者聖敎,慮在秋市,此則不必爲慮也。今番爭詰完事後,遲待我國秋事稍稔,以前日事,多有難便,不可更爲和市之意,言送則似涉不可,直以民窮財竭,無力買賣之意,防塞以送,似或不妨。且此事,本非彼人强令和買之事,秋市則雖停,似無難處之端矣。李濡曰,每事皆在通官之手,今此五兩之說,亦令譯舌相通,以示朝家元不與知之意,則或可完了,至於送咨侍郞事,則更觀前頭事情而置之,爲可矣。崔錫鼎曰,此事,係是賑救飢民,大關民事,則雖以事體言之,朝家,豈可不明言於彼輩乎?臣以此意,敢有所達,而臣亦安能自信所言之必是乎?缺四行査勅出來時,中書前,有文房等物贈遺之擧,今此餽問於侍郞之行,似無所妨矣。上曰,連見狀啓,則侍郞屢日露處,又値雨雪,一番問遺,可也。南九萬曰,然則當自此直送乎?李濡曰,自前勅使有疾,則例送問慰官,今此侍郞前,則似當名以問候官,送之矣。上曰,曾前勅使有病,則例送禮曹郞廳,今亦依此例出禮曹郞官,可也。出擧條,崔錫鼎曰,頃者東萊府使朴權狀啓,備陳與倭問答之語,以爲裁判入去後,當爲論罪書契,改給付送於館守等事,出於島主之意云。若因此機,成送書啓,則似合於收殺之道,又以爲特送使倭年少無識之人,不過隨衆闌出,專爲游覽,究其情實,不無原恕之端云云。卽今事勢,雖似與前差異,而我國,則東萊府使及釜山僉使,竝爲拿來論罪,而彼人,則主謀犯禁之裁判,不惟不卽正罪,至於招還一事,亦不肯爲,而徑請成給書契,揆以事體,極涉無謂。且李世載,以倭人所言五件利害,及前後哀乞之辭,屢度陳啓,欲爲寬恕,謂之玩愒邊情而置罪,則今此朴權之敢請原恕特送倭,事甚不當,不可無罰,姑先從重推考,何如?上曰,原任大臣所見,何如?南九萬曰,我國之接待倭人,雖江戶,自是交隣之國,與接待淸人,事勢自別,而至於對馬島,則乃是日本小島,貢獻於我國者也。至於館中倭人,則又是對馬島之差人,自前朝家,待之太過,毋論事之是非曲直,難易輕重,凡有所言,每加曲從,蓋以東萊府使及接慰官下去時,或慮有無禮作拏之擧,事事寬假,至于今日,其弊如此,我國於淸人,則無如之何。今乃每見侵困於對馬島差人,豈不痛惋乎?且今館倭之犯約條,闌尤出意外,在我元無所失,約條如是分明,有何疑畏,必欲曲從其言乎?倭人闌出後,我國,則東萊府使·釜山僉使,竝爲拿問,而館倭,則所謂裁判,稱以島主之寵臣,乃欲使我國寬假者,尤極無狀。且前府使李世載,以請宥裁判之故,罪之以玩愒邊情,至於拿問,而朴權,乃於裁判未卽去之前,又請先給書契者,益損國體矣。目前,則雖或苟且了當,倭人之輕蔑,必自此煎甚,日後之弊,何以堪之乎?至於特送使,則上年闌出之初,判府事柳尙運,爲領議政時,以何以回啓,問於臣。臣曰,今此闌出裁判爲首罪,特送乃之次,且渠之持來進上,退却不捧,終始堅持似難,若以末終之堅持爲難,不如今不擧論何如云,則柳尙運曰,裁判,雖首謀,只指揮而已。渠身,則猶不出館門,至於特送,則與從倭似異,而身自犯約闌出矣,但罪指揮之裁判,而不問身出之特送,決有所不可云。臣曰,若然,則旣爲回啓分付之後,決不可中變,益爲倭人之見輕云矣。今者朴權狀啓中,特送年少無識,請勿問,且闌出者,數百餘人,旣不能皆處死罪,則何獨於特送罪之乎云,數百人之不可盡爲正法,事勢則誠如此矣。元無自我分付勿罪之言,欲因此而竝特送勿問者,尤極非矣。裁判,斷以一罪,必如約條,則有不可知,至於卽還島中,亦稱以寵臣,而不肯爲邊臣,必請徑先下送書契之後,寧有自島中罪裁判之理乎?朴權之事,誠極不韙矣。李濡曰,裁判當招去,書契成給館守倭云者,乃是狡詐之言,此必先要書契之下送館守倭,仍令裁判持去之計也。上曰,我國之於倭人,每事輒屈意勉從,故倭人,習以爲常,事事不守約條,每如此,日後之弊,似必無窮矣。崔錫鼎曰,朴權,更不嚴責館守倭,至以下送書契,爲請,許多闌出之倭,欲爲一倂包容,其爲失體,甚矣,不可不推考矣。上曰,朴權,則姑先從重推考,書契,則依當初分付,遲待島中招去裁判,他倭出來後,成給,可也。崔錫鼎曰,倭人若召去裁判,則不必等待他裁判之出來,自此成給書契於館守,亦無不可,以此分付,何如?上曰,裁判旣去,則傳給書契於館守,亦可,而但必待裁判入去島中,然後給書契於館守之意,更爲明白分付,可也。出擧條,缺二行崔錫鼎,先爲退出。上,將受灸。南九萬曰,依前例提調,侍閤外,醫官入侍乎?上曰,依爲之。醫官以次入侍。上曰,中腕穴,異於他穴,多灸爲可,今年,則受灸二百壯,何如?金有鉉曰,玉體受灸二百壯,似過矣。上曰,二百壯,不多矣。鄭惟覺曰,時無目前關重症候,受灸,乃預防將來之道,二百壯太過矣。李應斗曰,前頭當更受灸,一時二百壯太過矣。李焯曰,初受灸,則雖二三百壯,猶爲不多,今旣年年受灸,壯數不必過多,以預防之道言之,百五十壯爲可矣。李以禎曰,臣之所見,與李應斗相同矣。朴星瑞曰,今此受灸,蓋爲預防,而凡中腕施灸,壯數多,然後方可收效,故方書,腹部,則必以二三百壯爲限,且二百壯與百五十壯之間,不相懸異矣。卞三彬曰,中腕穴連年受灸,只爲調攝,則百五十壯,似爲適中矣。南九萬曰,當更觀前頭而定壯數乎?今日直定壯數乎?上曰,中腕雖灸二三百壯,亦無妨,定以二百壯,不爲過多矣。南九萬曰,然則當以二百壯定數乎?上曰,唯。應斗,點穴,諸醫一齊審視,鄭惟覺,告受灸,朴星瑞,付艾受灸十一壯畢,上攬衣起坐,諸醫退伏戶外。南九萬曰,當此受灸之時,以係於自己事,仰達,萬分惶恐,而臣兼帶諸司提調。缺四行陳疏,而或恐如前例批,趑趄至今,敢此仰陳於前席,不勝惶恐。上曰,兩處提調,決無不可兼帶之事,卿其安心行公。南九萬曰,宗廟·社稷,何等重地,而以一人兼帶,其在國體,誠極未安,此非但爲臣一身而言也。且有諸大臣可以兼帶者,敢此冒死更達。上曰,自前大臣,若有宗廟·社稷提調一時兼帶之事,則今此竝兼,未爲不可,該曹相考前例,稟處,可也。出擧條遂罷出。出燼餘日記
上在昌德宮。停常參·經筵。
下直,古城僉使金信克,宣沙浦僉使金河振,玉浦萬戶崔斗元,禮山縣監李楙,燕歧縣監禹玄圭。
藥房都提調南九萬,提調李濡,副提調姜鋧啓曰,夜氣凄寒,伏未審聖體受灸後,調攝若何?今日受灸,亦依前定以午初乎?臣等不勝伏慮,敢來問安,竝此仰稟。答曰,知道。無事矣。
左議政尹趾善五十八度呈辭。傳于姜鋧曰,安心調理。
備忘記,傳于沈枰曰,今下弓矢,宣沙浦僉使金河振,古城僉使金信克等處,給送。
有政。吏批,判書李世白受由未出仕,參判徐宗泰病,參議金盛迪進,行都承旨姜鋧進。
吏批啓曰,判書李世白受由未出仕,參判徐宗泰病不進,小臣獨政未安,何以爲之?敢稟。傳曰,只出緊任。
又啓曰,長興主簿金輔臣,身病甚重,不得察任之意,屢次呈狀,改差,何如?傳曰,允。
又啓曰,新除授慶州府尹南弼星,戶奴呈狀內,矣上典,本以病殘之人,年迫七十,疾病種種,衰朽日甚,添得寒疾,閱月彌留,勢難察任之意,屢次呈訴,以調理赴任之意,論題退送矣。近日又復呈狀,以爲俟病少間,惶懼分義,祗謝恩命,扶曳出入,將攝失宜,更觸風寒,前患復發,轉益沈重,旬月之內,萬無赴任之望云。聞其疾病,果是實狀,此時守令不可久曠,遠地夫馬,屢日留滯,亦甚可慮,南弼星,依近例罷出,何如?傳曰,允。
以趙泰采爲正言,宋炳翼爲南平縣監,金鼎臣爲金山郡守,尹憲卿爲廣興主簿,厚陵參奉柳星徵,慶基殿參奉李挺英相換,孝陵參奉蔡宇柱,濬源殿參奉李東夔相換,前正宋基泰,今加通政。年七十侍從臣父加資事,承傳。
傳于姜鋧曰,有闕守令,今日政差出。
以金構爲平安監司,沈極爲慶州府尹,元聖兪爲淸風府使。
兵批,行判書李世華式暇,參判李寅煥進,參議兪得一病,參知閔鎭厚病,左副承旨沈枰進。
以權尙游·姜錫範爲副司果。
大殿受灸後,藥房·政院·玉堂·二品以上·六曹·兩司長官單子問安。答曰,知道。
兵曹判書李世華,參判李寅煥,兒房啓曰,內司所上巡檢牌見失事,昨夜已爲入啓,而徹夜遍索,終不見得,事之驚駭,莫此爲甚。推覈曲折,則上年十二月初二日夜,入直郞廳,持牌巡檢後,仍爲入盛櫃子,封標藏置於郞廳上直房壁藏中,而有此意外之事,不知某月日某人偸出,而入直郞廳·書吏,則或以軍號省記進呈事,出入政院,空其直宿之房,而大廳直,則晝夜守直,須臾不離者也。不謹守直,以致見失之罪,專在於大廳直,故輪回入直大廳直二名,方爲囚禁,一邊究覈,可疑處期於推得,而莫重巡檢牌,空然見失,此實曾所未有之事,不但歸罪於幺麼大廳直而已。上年十二月初二日以後,內司入直郞廳,旣是典守之官,雖於政院出入缺四五字不空其房舍,出入之際,所當十分嚴飭,堅封壁藏,俾無虛疎。缺四行半
崔商翼,以義禁府言啓曰,罪人李祥輝,逐日嚴刑事,判下,而自上方在受灸中,不得加刑之意,敢啓。傳曰,知道。
李德成啓曰,伏見忠淸道監賑御史閔鎭遠狀啓,則紙尾連幅處,不書臣字着署,推考,何如?傳曰,允。出燼餘日記
十一日午時,上御熙政堂受灸。入侍,都提調南九萬,提調李濡,副提調姜鋧,記事官李東彦,記事官李肇,記事官洪重益,醫官金有鉉·鄭惟覺·李應斗·李焯·朴星瑞·李以禎·卞三彬入侍。南九萬曰,連日受灸,聖候若何?上曰,無事矣。諸醫以次入侍後,南九萬曰,壯數,定以幾壯乎?上曰,定以十五壯。鄭惟覺,告受灸,朴星瑞,付艾,上受灸十五壯畢,攬衣起坐,諸醫皆出。南九萬曰,曾在辛亥年泮人屠肆停罷時,城內無懸房,故自內醫院分付,使之宰牛內入事,有謄錄矣。卽今牛禁新嚴,屠肆纔罷,內間無他供進之路,方當受灸調補之日,自上無適口之膳,殊切仰慮。今亦依前例,自內醫院分付,何如?上曰,更觀前頭,分付。南九萬曰,議藥同參時,醫官李時聖,崔時省兩人遭喪之代,以前主簿朴聖錫,針醫中李以禎,啓下之意,敢啓。上曰,依爲之。南九萬曰,針醫李以禎,啓下議藥同參之代,以御醫廳針醫吳重卨啓下之意,敢達。上曰,依爲之。竝出擧行條南九萬曰,李以禎,以針醫,本帶軍職,移啓下後,亦當仍帶軍職,而朴聖錫·吳重卨,時無職名,此二人,竝令該曹付軍職冠帶常仕,何如?上曰,依爲之。出擧條李濡曰,泮人屠肆之停罷,誠爲重難,而農節方屆,民事政急,故臣屢次陳達,則自上斷然行之,農民則極爲感祝,而泮人則以生理爲悶,而凡事,當觀其緩急輕重,何暇顧他乎?第旣罷泮人屠肆,則私屠之禁,尤當申嚴,而近來國綱解弛,風俗大壞,私屠之弊,猶夫前日,如閭閻無賴之徒,則固不足責,而爲兩班者,使之宰殺於行廊,事之痛駭,莫此爲甚。方當聖候調攝之日,藥房都提調,以依前例別爲供進牛肉之意,仰請,而自上不爲允許者,似由於纔已爲民事申禁故也。所謂兩班者,乃敢不體朝家至意,如是犯禁,紀綱如此,何事可做?三司牛禁,自是應行之事,而例多循常,未見有着實之效,此則三司,亦不得辭其責矣。臣待罪京兆時,犯松者,一切施以杖一百之罰,略不饒貸,而習俗難變,民猶犯法,兩班奴輩,尤易犯禁,臣以兩班奴子犯禁者,論罪其主,朝士則罷職,士子則囚禁之意定奪筵中,其後,則禁令頗行。蓋立法缺二行半依此爲之。南九萬曰,戶判之言,是矣。以此警飭,則自有實效云者,有所不然,凡朝家設法,若終不可行,則毋寧初不設法,旣已立法之後,則雖係貴近及士夫,必一切行之,斷不饒貸,然後法可行而令必信矣。上曰,然矣。出擧條李濡曰,臣以海西田稅一款,陳達筵中,丁丑條退捧之稅,必於九十月間使之上送事,定奪矣。更思之,乙亥·丙子兩年條,卽今當納之數,不過一萬八千餘石,而當初各邑中,或有兩年條,專不納者,其餘未捧之邑,亦多有之,故道臣,爲慮三年條一時俱徵之難,乃以退捧丁丑條,爲請,廟堂覆啓,亦依此施行,而乙丙兩年條,已納於當時者,到今別無疊徵之弊,則丁丑條,有何空然不捧之理乎?雖以湖西之大殺,當年應納之稅,則尙無所減,海西農事,非如湖西之慘,而如是全減,殊無意義,此則不可不更爲往復詳細,區別而處之,事係重大,下詢大臣,何如?上曰,此事,何如?南九萬曰,臣於朝家機務,無所參聞,玆事首尾,不能詳知,而朝家,蓋慮三年田稅疊徵之難,故丁丑條,使之退捧,而列邑中,元無乙丙兩年條捧稅之邑,又令退捧丁丑條,則殊非當初朝家退捧之本意,其在事體,殊非均惠之道,戶判所達,誠是矣。李濡曰,丁丑條退捧之令,蓋出於欲除疊徵之弊,而若於九十月間督納,則民間形勢,亦必爲難,反不如及今上納,當以此等辭意,相議於本道,從便處之矣。南九萬曰,第此事,旣自廟堂覆啓,分付矣。今此處置之事,不可不使當初覆啓廟堂知之,以戶判所達,〈出擧條〉令廟堂更爲稟處,則事有次序矣。上曰,依爲之。出擧條遂以次罷出。出燼餘日記
十一日未時,上御熙政堂召對,參贊官李德成,侍講官金時傑,侍讀官李喜茂,假注書姜履相,記事官李肇·洪重益入侍。講綱目第四十八唐憲宗紀下編,金時傑,先讀自八年春正月以田融,止加檢校司空。上曰,下番讀之。李喜茂,讀自冬十月以柳公綽,止詔以蘊爲禮部員外郞。上曰,承旨讀之。德成,讀自夏四月王承宗納質,止降者相繼。時傑,進釋文義曰,朋黨,亡國之道,黨有君子小人之別,蓋薰蕕不可相雜,在人君所當明察而用舍也,李絳,甚爲精要矣。喜茂曰,柳宗元,以梓人傳觀之,極是人才,而不爲擇交,終身廢棄,誠可惜矣。時傑曰,唐代之好神仙,其來已久,而至於憲宗,極矣。上曰,世豈有神仙哉?誠〈是〉誕妄。憲宗,終以金丹取禍矣。德成曰,文藝末也,故善於文辭者,若柳宗元·劉禹錫輩。缺三行半其害大矣。喜茂曰,楊朝汶之誅,憲宗羞見宰相,是賢臣開悟之力也。喜茂曰,下番崔昌大,病不得入直,他無推移之員,累日以上番姑降,事甚苟簡。修撰李震壽,副修撰閔震炯,待明朝牌招,以爲推移入直之地,何如?上曰,依爲之。德成曰,柳公綽,爲京兆尹,執法嚴猛,臣因文義敢達所懷,連年凶荒,道路顚連,可憂之氣象,不一而足,不遑此事,而卽今四山禁松,屢百年長養,鬱蔥佳氣,皆在於此,近來有蟲食之災,連年斮伐,已至濯濯,所見蕭索,蟲食之木,不可置之,故已爲發賣矣,臣在海藩時,自漢城府松種覓納,以爲京山播種之地,而四山稚松,今方茂盛,此松,亦不無偸斫之慮,令漢城府各別嚴禁,則不數年,稚松可至長養,詞訟外,禁松亦重,判尹,勿論文·南·武,有威望之人,差出,久任責成,則此爲嚴禁之道矣。上曰,四山禁松,朝家申飭,非止一再,久任事,姑觀其擧職着實者,然後亦可爲之也。遂罷出。出燼餘日記
上在昌德宮。停常參·經筵。
下直,古阜郡守李漢珪,於蘭萬戶姜渭老,龍津萬戶安瑞奎。
藥房都提調南九萬,提調李濡,副提調姜鋧啓曰,連日受灸之後,伏未審聖體調攝,若何?今日受灸,亦依前定以午初乎?臣等,不勝仰慮之至,敢來問安,竝此仰稟。答曰,知道。無事矣。
左議政尹趾善五十九度呈辭。傳于姜鋧曰,安心調理。
金世翊啓曰,假注書姜履相,家有拘忌之疾,不得察任,改差,何如?傳曰,允。
以金相稷爲假注書。
大殿受灸後,藥房·政院·玉堂·二品以上問安。答曰,知道。
以黃海監司李寅燁,白川居武學張永善等,燒死事狀啓,傳于金世翊曰,燒死人等,令本道恤典擧行。
傳于李思永曰,今日召對爲之。
李德成,以吏曹言啓曰,今二月初十日受灸入侍時,藥房都提調南九萬所啓,當此受灸之時,自己事仰達,誠萬萬惶恐,而臣兼帶諸司提調數多,頃者又兼社稷提調,旣兼宗廟提調,而又兼社稷,非但臣之私分不安,朝家事體,亦甚不當,卽欲陳疏,而或恐如前例批,趑趄至今,敢此煩瀆於前席,不勝惶恐。上曰,兩處提調,決無不可兼帶之事,卿其安心行公。南九萬曰,宗廟·社稷,何等重地,而一人兼帶,國體未安,且有諸大臣可以兼帶者,敢此更達矣。上曰,自前大臣,若有宗廟社稷提調一時兼帶之事,則今此竝兼,未爲不可,該曹相考前例,稟處可也事,命下矣。取考前例,則甲申年昇平府院君金瑬,兼帶兩署都提調,至戊子乃遞,庚申年領議政金壽恒,兼帶兩署都提調,至己巳乃遞,前例如此,伏惟上裁。傳曰,仍帶,可也。
行大司諫趙相愚啓曰,臣於李玄錫削黜之啓,嫌不得隨參,則其於姑停缺四五字同,而未之審察,泛然書出,昏謬做錯。以下缺出燼餘日記
二月十二日午時,上御熙政堂受灸。入侍,都提調南九萬,提調李濡,副提調姜鋧,記事官李東彦·李肇·洪重益,醫官金有鉉·鄭惟覺·李應斗·李焯·金兌堅·朴星瑞·崔尙熽入侍。南九萬曰,連日受灸,聖體若何?上曰,無事矣。金有鉉·鄭惟覺等,診脈後,有鉉曰,左右脈候,調勻,極爲和平矣。惟覺曰,脈候,極爲和平矣。李應斗點穴,惟覺告受灸,朴星瑞付艾。上受灸畢,攬衣起坐。南九萬曰,醫官輩所用之針,例爲間三年造給矣。今年,則經費匱竭,雖零瑣之費,亦且重難,而卽今諸醫所操之針,造給旣久,可用者少云。本院提調,乃是戶判也,亦以爲所費不至大段,依例造給,爲可云,分付該曹造給,何如?上曰,依爲之。出擧條九萬曰,臣方待罪司饔院提調,敢此仰達,本院御供生雉,例使鷹牌頭進排,而價則收捧諸道鷹軍矣。今年,則以畿·湖身役蠲減之故,雉價,自賑廳計給,而折米於元數中,蓋卽今米價踊貴,故折米給價,似可敵常年全給之價,而近來物産絶乏,生雉尤貴,以米價貿得實難,況當春節,則例爲山獵,生捕畜養,當夏節供上,而山獵糧資,亦無出處,渠輩稱冤,其勢固然。鷹牌頭,枚報兵曹,自兵曹移牒賑廳,而賑廳,猶不許給,前頭闕供之弊,可慮,分付賑廳加給,俾不至闕供,何如?上曰,依爲之。出擧條遂罷出。出燼餘日記
二月十二日未時,上御熙政堂召對。入侍,參贊官李思永,侍講官金時傑,檢討官閔震炯,記事官李東彦·李肇·洪重益,入侍,講綱目。時傑,讀自起乙亥唐憲宗元和十四年,止非所以爲孝矣。上曰,下番讀之。震炯,讀自秋七月以鄆曹濮,至十將。李寂等曰,此云十將,而文勢,則似是大將矣。上曰,大字是矣。震炯,仍讀,止上從之。上曰,承旨讀之。思永,讀自二年春正月,止關播罷。時傑,進釋文義曰,韓愈佛骨表,其斥異之義,愛君之誠,誠足以缺三行判自朝家,亦令嚴禁,聖德何以加此?夫說惑衆心,惟佛爲最,韓愈此表實萬世之龜鑑也。上曰,韓愈貶潮州時,詩曰,一封朝奏九重天,夕貶潮陽路八千,欲爲聖明除弊事,肯將衰朽惜殘年云云。覽此可想其爲國精誠之切至矣。震炯曰,憲宗,英明之主,而迷惑如此,其時世道之弊,可知。裵度·崔群,論救韓愈,而只稱其狂,亦不能痛斥釋氏之虛誕,愈言之剴切矣。上曰,裵度·崔群之言,亦不知愈者也。思永曰,非眞以爲狂,意在回天,故其言如是,蓋納約自牖之義也。時傑曰,裵度之纂憂勤機略,出付史官者,近於謟諛,先儒謂之歸美於上,不自居功,其言是矣。上曰,先儒歸美之論,是矣。時傑曰,憲宗,不但崇佛,又尙仙術。柳泌不得藥而逃隱,觀察使,傳送京師,而皇甫鎛輩,營救得免,其後竟以藥發躁怒,遂至上賓,誠用慨惋。震炯曰,憲宗,漸不克終,由任用之匪人故也。上曰,憲宗,旣平淮·蔡後,乃反疑度之朋黨矣。震炯曰,憲宗,謂皇甫鎛報怨之說者,似乎覺悟,而竟惑於小人,使君子日遠,可勝歎哉?時傑曰,自古君子易疎,小人易親,故如韓愈者,見斥矣。震炯曰,裵隣之言,欲上之開悟,而終遭見逐,尤可惜也。上曰,隣之言金石酷烈,請使方士先餌者,實由愛君,而怒貶者,何意耶?可慨也已。時傑曰,胡氏論輔導太子之道,其曰在乎薰陶涵養之期,左右前後輔導之人,尤宜愼簡,此自上最當留意處也。上曰,先儒之言,儒臣推演陳達,言甚切實,當各別留念焉。上曰,柳公綽·公權,非凡常之人,故二人,皆載於小學書矣。思永曰,此二人,皆非凡常,且其所謂心正筆正者,眞格言也。震炯曰,貶錢徽一事,此爲唐末朋黨之本,牛黨,雖多小人,而彼此傾軋,好惡互變,卒至於亡唐矣。時傑曰,若使明主在上,而勿令雜進,則豈至亡國?漢則尙淸議,唐則好黨論,同歸於亂者,皆由主聰之不明,先儒之論,是矣。上曰,然矣。上曰,唐以公主,結婚回鶻,非止一二,蓋漢,則猶以家人子妻之,而唐則送親公主,殊可怪也。震炯曰,劉敬,始爲作俑,後世因之,而至於嫁與親公主,其所關係,豈不重大乎?上曰,居安思危,安不忘危,古之道也。蕭俛·段文昌等,以天下爲已安,至欲銷兵,非計之得也。思永曰,文昌,本是小人,其言豈有可取乎?上曰,纔平諸藩,旋致其亂,千載之下,不勝慨歎。思永曰,憲宗卽位之初,平蜀平夏,易如拉朽,惟其立心不固,裵度一人用捨,頓異於前後矣。時傑曰,爲治之道,立志爲貴,玄宗之不克終厥德,德宗之不終用陸贄,憲宗之使方鎭復亂,皆由於始勤終怠矣。上曰,憲宗,削平藩鎭,旋用小人,而復致亂階,當初戢定之效,果安在哉?穆宗以來,押昵群小,以至敬宗·文宗,連遭弑逆之變矣。時傑曰,牛·李分黨,始起微細,駸駸然以勢利相爭矣。上曰,初以李宗閔對策文,構嫌矣。震炯曰,李德裕,多長處,牛僧孺,亦才臣,而傾軋如此,使國家不靖矣。上曰,唐,連以狃安姑息,釀成藩鎭之亂,以至於亡矣。震炯曰,唐亡時,朱溫之輩,皆藩鎭之臣矣。遂罷出。出燼餘日記
上在昌德宮。停常參·經筵。
下直,嘉山郡守李萬鍾,樂安郡守朴東相,木浦萬戶吳聖輝,位羅萬戶李承立,防踏僉使李以峻,加里浦僉使李雲機,吾叉浦萬戶張時漢。
藥房啓曰,春寒猶峭,伏未審夜間,聖候調攝,若何?今日受灸,亦依前定以午初乎?臣等,區區憂慮之至,敢來問安,竝此仰稟。答曰,知道。無事矣。
沈枰,以都摠府言啓曰,今日入直軍士,中日試射,請出標信。傳曰,知道。
傳于李思永曰,下直守令,洪州營將留待。
左議政尹趾善六十度呈辭。傳曰,安心調理。
李德成啓曰,卽伏見水原防禦使許墀,本營中軍朴泰圭啓請狀啓,則泰圭之圭字,誤以奎字書之,殊甚不察,推考,何如?傳曰,允。
大殿受灸後,藥房·政院·玉堂·二品以上·六曹單子問安。答曰,知道。
以朴師東爲事變假注書。
傳于李思永曰,今日召對爲之。
沈枰,以備邊司言啓曰,吏曹判書李世白三度加由之後,引入不出,久未行公,參判徐宗泰,承牌出仕之後,還爲呈告。開政之際,事多苟簡,且禁府時囚,多有積滯,而引判金吾引入,久未處決,委屬可慮。吏曹判書李世白,參判徐宗泰,竝牌招察任,何如?傳曰,允。
李德成,以備邊司言啓曰,因戶曹判書李濡所達,海西田稅一款,令廟堂更爲稟處事,命下矣。丁丑條,許令退捧,本爲三年田稅,一時疊徵,民力有所難堪,而乙丙兩年之稅,不爲退捧之類,則竝與丁丑條而不捧,果涉偏歇,乙丙兩稅,當年已納之類,丁丑條,使之收捧,乙丙兩條中,退捧於上年者,依前定奪寬限,俾免疊徵之弊,似合事宜。以此分付該曹該道,何如?傳曰,允。
又以兵曹言啓曰,江華所屬,各鎭堡立番防軍等,給代布,每年以本曹所捧餘丁價布,一朔七同式,磨鍊下送,一年通計,則八十四同,而畿·湖兩道餘丁身布,入於全減之中,他道餘丁身布,亦自賑恤廳作米,本曹,則無一匹所俸,遺儲亦甚匱竭,年例下送之木,無路充數,本府,今方定送船隻,督促出給,事極渴悶。推移之道,他無計策,姑以本府所在會付木同,限其餘丁身布收捧間,參酌計數出給,不然,則以本府軍餉耗穀,除出計給,宜當,而事係變通,本曹不敢擅便,令廟堂稟旨分付,何如?傳曰,允。
以咸鏡監司李東郁啓本,濫率守令安邊府使任舜元,定平府使吳重周,不卽啓罷事待罪事,傳于李德成曰,勿罷,只推,勿待罪事,回諭。
行大司憲閔鎭長,持平尹趾仁啓曰,牛禁,在常時固宜申飭,況當此朝家各別嚴禁之日,隱屛而私屠者,尤極痛駭,故連日出禁,嚴飭府吏,必欲另加摘發,而猶不能一一捕捉矣,今者重臣,以例多循常,未有着實之效,三司不得辭其責爲言,則臣等,忝居執法之列,其尸職之罪,在所難免,請命遞斥臣等之職。答曰,勿辭。
執義任胤元啓曰,臣病伏尋單,伏見重臣陳達筵中之語,則私屠之弊,猶夫前日,至曰牛禁,例多循常,未見有着實之效,此則三司不得辭其責云,臣看來不勝瞿然之至,臣忝叨憲職之後,緣僚員有故,替行茶時,連至兩日,出牌申禁,亦非不嚴,而猶未能一一摘發,則循常不職之罪,臣亦有之,其何敢仍冒臺次乎?請命遞斥臣職。答曰,勿辭。
沈枰啓曰,大司憲閔鎭長,持平尹趾仁,再啓煩瀆,退待勿論矣。傳曰,知道。
李德成啓曰,執義任胤元,再啓煩瀆,退待物論矣。傳曰,知道。
又啓曰,正言趙泰采·李晩成,牌招事,命下矣。今已夜深,待開門牌招之意,敢啓。傳曰,知道。
吏曹參判徐宗泰疏曰,伏以臣當遞未遞,情跡狼狽,病疾彌重,昏昏負席,日夕悶蹙,惟冀長單之復得上徹矣,臣見帶觀象監提調,今十五日翼陵改莎草時,臣當進詣陵下,而病勢如此,無以自力趨往,尤不勝惶悶之至,伏聞同任提調臣李畬,身病方苦,亦不得進往云,莫重陵上修改之役,書雲提調,決不可缺二行爲先遞改,俾無陵寢重役苟簡之患,千萬幸甚,臣無任惶懼祈懇之至,謹昧死以聞。答曰,省疏具悉。卿其勿辭進往。
正言趙泰采疏曰,伏以臣於本院李玄錫削黜之啓,有不可晏然參涉之嫌,詣臺自列,見却喉司,尋單縮伏,蓋不獲已,卽以長僚處置事,召牌遽降,嚴畏分義,黽勉趨詣,而第臣旣不得隨參前啓,則冒當處置,實無是理,故以嫌難可否之意,更爲自列,則喉司,終始牢拒,不爲捧入,臣之進退,實爲狼狽。玆敢仰籲於宸嚴之下,伏乞聖慈,亟許遞臣職名,以便公私,不勝幸甚,且臣有區區所懷,附陳於辭章之末,亦願聖明之垂察焉。日者正言權尙游之論劾吳道一,固有意見,而第其遣辭之際,未免過中。尙游,旣以道一,爲非端方之事,而不合於賓客之任,則只陳其不合之狀,而論遞之可也。何必臚列罪狀,有若大奸巨慝而後,方可得駁正之體乎?此則新進之臺,不能斟量而然也,然觀其啓辭者,雖或爲過,而不爲非,論其處置者,皆曰當立而不當落,公議可見,臺體亦然,而今此長僚陳章分疏,偏厚於故舊之情,而過於容護,處置請遞,獨違於臺閣之例,而欠於明白,臣竊惜之。噫,朝議歧異,聖旨申戒,務主寅協,固爲臣子之責,而隨事是非,亦係言者之職,苟有可論之人,豈可徒諉以寅協之義,而廢其是非之公乎?此亦臣所未曉也。今日痼弊,雖在黨論,豈皆人人而黨論,事事而黨論乎?況道一論議之不公,進退之無據,實同朝之所知,聖鑑之所燭,前後攻道一者,何可盡歸之黨論,而右道一者,亦未知一出於公平也。伏願聖明,勿以爲疑,惟是非之所在,必加明察焉,臣無任屛營祈懇之至,謹昧死以聞。答曰,省疏具悉。吳道一之不合於賓客之說,終未知其得當也,爾其勿辭,從速察職。出燼餘日記
二月十三日未時,上御熙政堂召對。入侍,參贊官崔商翼,侍講官金時傑,檢討官閔震炯,假注書金相稷,記事官李肇·洪重益。時傑,讀綱目第四十九中,夏四月朔日食,止崇德可汗死。上曰,下番讀之。震炯,讀自敬宗皇帝,止烏重胤卒。上曰,承旨讀之。商翼,讀自二年春三月,止循州司馬。時傑曰,張平叔,以糶鹽多少,爲刺史·縣令之殿最,而韓愈·韋處厚,皆非之,其言是矣。上曰,韓愈之言,果是矣。時傑曰,犯贓之罪,似重於舞文,而公綽在山南時,反誅舞文者,其意蓋有在,而舞文之弊,實甚於犯贓矣。上曰,然矣。震炯曰,國不治平,而政事紊亂者,皆由於舞文也。時傑曰,韓愈,上佛骨表,而一事旣是,故在京兆亦然,而人心畏缺三行半時傑曰,逢吉,黨於守澄,以韓愈·李紳文移間事,至於奏劾,逢吉之用意,甚不美矣。上曰,然矣。震炯曰,李紳·韓愈兩人,逢吉,皆惡之,小人手段,如是矣。上曰,郭釗上牋之事,實非偶然,有乃祖之風矣。時傑曰,劉栖楚,頓首龍墀,能爲直諫,而敬宗,以爲諫議,可謂盛事矣。震炯曰,敬宗,以不德之君,所爲能如此,亦奇事矣。時傑曰,敬宗,能有是德,而所爲多不善,此由於不能輔導之致。上曰,蒙以養正,蓋謂此也。時傑曰,韋處厚,不諫先帝酒色之說,胡氏非之矣。上曰,處厚之言,不成說話也。震炯曰,大抵無學力而然矣。時傑曰,進諫之道,最難得中,崔發之罪,果係不敬,則何論老母之在堂乎?以此陳達,非矣。上曰,然矣。震炯曰,崔發事,其時士流,雖皆憤嫉,而敬宗之以老母放釋,何害也?所恨者,不明其罪,直以此得釋耳。商翼曰,以老母爲言,有何所害乎?時傑曰,赦文不言未量移者,逢吉用意爲之,非韋處厚,則必不得追改矣。上曰,德宗,亦以陸贄陽城之故,久不爲赦矣。時傑曰,敬宗,欲幸溫陽,張權輿,叩頭而諫,實非偶然,而不爲直諫,是可欠也。上曰,以禍福言之,不爲正直也。震炯曰,其時諸臣,大抵無學力,故所言,率皆如此矣。時傑曰,裵度,識量過人,唐室之扶持不已,實賴此人矣。失印而自若,得之而不應,如此等事,可見其度量矣。上曰,度量則可謂大矣。震炯曰,以裵度之賢,而見疑如此,君臣際遇,誠難矣。時傑曰,唐之宦官,二日之內,三易其主,裵度缺三行半上曰,漢唐之亡,皆以宦官,而唐尤甚矣。商翼曰,唐實甚於漢矣。震炯曰,以立國規模言之,漢亦勝矣。而後君,不能遵守,至於大明太祖皇帝,立國規模,甚爲嚴切,而其後世,亦無異矣。上曰,後世,則與唐少無異矣。商翼曰,宋則仁厚立國,而末世終至於微弱,以此觀之,皆係於立國矣。震炯曰,唐雖如此,而後世,若有繼述之君,則何至於此也?上曰,晉武,無遠大之規模,而不久亡滅,規模,不可不見也。至如高麗太祖,非賢聖之君,而享國五百年,是未可知也。震炯曰,王建,統合三韓,而立國之初,專以奉佛矣。上曰,高麗,則以奉佛爲主,而至於辛旽之事而極矣。震炯曰,國雖久存,實不得爲國矣。商翼曰,高麗之扶持者,專賴於元矣。無遮大會所費之米,至於三萬餘石,其時物力,可謂富盛矣。商翼曰,下直守令留待矣。上曰,玉堂出去後,令史官招入,可也。金相稷,出去招入。商翼曰,以李玄錫陳疏之故,諫院之官,紛紜引避,而其中不無輕重深淺之別矣。大司諫趙相愚,以其父故判書珩,曾參禮議之故,不敢連啓之意引避,獻納南正重,以其父故判書龍翼之竄逐也,首發論啓之人,亦入於玄錫請放之中。以此引避,此兩臣避辭,則不得已捧入,而至於正言趙泰采·李晩成,皆以其叔父被罪時事,謂有嫌礙之端,相繼引避,此與趙相愚·南正重,輕重有間故退却不捧矣。今日以趙相愚處置事,竝爲牌招,則承牌之後,又爲引嫌,自政院退却,則仍又呈單退去,其所引嫌,元非大段應避之事,而屢度引嫌,不爲行公,致令處置,曠日遷就,非但事體之未妥,每每請牌,亦甚煩擾,必有定奪,然後可無如前紛避之弊。正言趙泰采·李晩成,更爲牌招,使之趁速處置,何如?上曰,臺官,若有不得已之事,則例當引避,而此則無大段可避之嫌,牌招使卽處置,可也。出擧條商翼曰,勸農別諭,入侍承旨,書於紙末,守令下直時,以傳敎言送矣。但旣以上敎爲之,則末端略爲措辭,又爲啓下,似宜矣。上曰,依爲之。商翼曰,留待守令,旣引見矣。別諭,當爲申飭於榻前乎?上曰,出去後,分付,可也。閔泳進曰,臣乃洪州營將閔泳也。上曰,何營也?閔泳曰,乃前營也。上曰,連歲凶荒之故,軍務等事,幾至抛棄,營將,當爲留念,毋使廢墜,且治盜之事,亦爲嚴明,不使良民,混被冤枉,可也。泳曰,當盡誠爲之矣。朴東相進曰,臣乃樂安郡守朴東相也。上問履歷,東相略擧所歷而仰對。上曰,連歲荐飢,民間遑遑之狀,必已知之,須各別拊摩,勸農之意,朝家旣已申飭,亦須盡心爲之,可也。李萬鍾進曰,臣乃嘉山郡守李萬鍾也。上問履歷,萬鍾略擧所歷而仰對。上曰,關西,連歲荐飢,百姓不能支保,形勢比他尤急,須盡心賑救。缺二字等事,亦着實擧行,可也。遂罷出。出燼餘日記
二月十三日午時,上御熙政堂受灸。入侍都提調南九萬,提調李濡,副提調姜鋧,記事官李東彦·李肇·洪重益,醫官金有鉉·鄭惟覺·李應斗·李焯·金兌堅·朴星瑞·崔尙熽,入侍。南九萬曰,連日受灸,聖體,若何?上曰,無事矣。鄭惟覺,告受灸,朴星瑞,付艾。上受灸畢,攬衣起坐。九萬曰,明日及再明日,連有拘忌,姑停受灸之意,敢達。上曰,依爲之。李濡曰,卽見接伴使狀啓,則通官求請鳥銃數柄,人參數三斤,貂皮數三百,故答以蔘,則我國所禁,有難辦得,以此爲托,而所求三種,皆是前後勅使所求請得去之物,終難牢塞云。頃送禮單,則彼旣不受,只求此等物,其在接待之道,似不可防塞,或參酌給送,未知,何如?上曰,在前勅使往來時,例給此等物,今難防塞,參酌給送,可也。出擧條又所啓,卽見平安監司狀啓,則中江米價,設或差減於十二兩之數,必不入於五六兩之內,本營物力,雖三四千石之價,有難辦出,此外只有錢文若干〈?〉儲,當初朝家,劃給於本道,一萬石之價,若自朝家,有料理添給之事,而設令米價,終始不減,仍爲貿取乎云云,狀啓措語,殊欠分明,而蓋以萬石之米,不足以遍救一道,價又難辦,欲自朝家貿給本道之意,而朝家事力不逮,出價貿給,其勢誠難。況今開市米元數四萬石,而斗數欠縮,似不過三萬餘石,若以完石計給,則本道難於辦價,朝家又難添給,以小石計給,則亦不能周遍於一道,本營如無公貨,收合私財而充價,且以所儲雜物,推移計償,則或可耶?本道所劃給一萬石,雖曰不足,本道形勢,比京稍緩。一萬石內,量宜減給於本道,其餘,則自朝家送價貿取,運致京中,則亦未知如何?大臣之意,如此,而事係緊急,小臣適又入侍,使之陳達,故敢此仰稟。上曰,彼此形勢,雖有輕重緩急,劃給本道,其若不滿萬石,則似爲太寡矣。李濡曰,當初開市,專爲西路,而到今,則都下及畿·湖形勢尤急,欲爲貿運於京中矣。第聞卽今開市時,責應凡事,灣上獨當,雖無貽弊道內之事,如空石等物,自本道分定遠邑,此非出於朝家本意,而民間不無稱冤云,今又差減缺四五字劃給,則事不着實,今此聖敎,誠爲允當。價本,則缺三行。
上在昌德宮。停常參·經筵。
下直,忠淸兵虞候朴尙廉。
藥房啓曰,朝晝異候,伏未審連日受灸,聖體調攝,若何?臣等,不任區區伏慮,敢來問安。答曰,知道。無事矣。
沈枰啓曰,兵曹巡檢牌,令政院稟旨改造事,允下矣。依例造給,何如?傳曰,允。
傳于沈枰曰,今日召對爲之。
姜鋧啓曰,明日仁政殿儒生殿講時,命官,何大臣進去乎?敢稟。傳曰,判敦寧進去。
備忘記,傳于姜鋧曰,噫,卿之引入,自冬徂春,而閱四箇月矣,卿之巽牘,旣斷復上,而已六十度矣。予之面諭,至于再,至于三,而不啻縷縷矣。心腹之誥,庶可見諒,昔者之疾,庶或今愈,而一向邁邁,棄予如遺,不料君臣之間,情志之阻隔,至此之甚,而每覽疏章,只增愧恧。噫,卿之終不可恝然者,有三,此足以回遐心,何必支辭蔓語耶?嗚呼,三歲大飢,萬姓顚連,土崩之勢,匪朝伊夕,其在休戚之義,不可不出,一也。五日視事,志在振勵,弘濟屯艱,輔弼是賴,其在相須之義,不可不出,二也。平生忠樸,至老彌篤,當此之時,予豈捨卿,其在盡瘁之義,不可不出,三也。此其道理明甚,卿必惕然而悟矣。玆遣近侍,申誥至意,卿其卽日視事,不使喜哉熙哉,獨美於往古?仍傳曰,遣承旨傳諭于左相。
金世翊啓曰,臣敬奉聖旨,傳諭于議政府左議政尹趾善,則以爲,臣之久宜病免,不當仍冒之狀,聖明或已俯燭,而請急之單,今至六十上之多,猶靳允兪,每令調理,臣誠憂懼悶迫,莫知置身之所也。虛帶重任,曠廢職事,尙難幸逭於大刑,而當此聖上受灸,朝廷問安之日,臣終不能一趨起居之班,少伸臣子之義,此尤臣之萬萬死罪也。欲以惶懼之懷,上章陳暴,而亦恐未蒙譴何,徒歸煩瀆,不得已連呈辭單,以冀體下之仁,終賜諒許,而又未免爲引日持久,苟逭罪戾之歸,臣於是情窮勢急,寧欲溘然無知而不可得也,此莫非臣之誠意淺薄,不足以感回天聽而然。疾痛之極,不呼父母,則更何從而望其顧戀乎?方欲復申將死之鳴,而不意此際,特遣近侍,宣諭批旨,其所以眷遇責勉者,愈往愈隆,有非愚賤病朽,所敢承當者。臣奉讀以還,感淚盈襟,實未知無狀如臣,何以得此於君父也?殿下之任使臣,今幾年所,其長短是非,宜莫逃於聖鑑之下,殿下,尙以此等職責,望於缺二行實由於疾病之難强。今於備忘之下,不知所以爲對,撫躬自悼,但有涕泣,惟當不計朝夕,死生以承嚴命,而臣久病委臥,不能起身,若於數日,或得少間,則舁進闕庭,以俟進退云矣,敢啓。傳曰,知道。
崔商翼,以義禁府言啓曰,罪人李祥輝,逐日嚴刑事,判下,而今日望祭受香,十五日望祭,十六日國忌齋戒,十七日國忌正日,此四日不得開坐加刑之意,敢啓。傳曰,知道。
持平李坦啓曰,伏聞兵曹巡檢牌見失,累日尙未推得,不勝駭然之至。夫闕中巡檢,爲任至重,牌面,且承御押,則典守之官,尤宜謹護,而今不知見失於何時,其不能數數巡檢之責,固已難免。龜玉毁櫝,咎將誰歸?事體所關,不可置而不論,請兵曹前後當該堂上,從重推考,郞官,拿問定罪。行大司憲閔鎭長,持平尹趾仁,執義任胤元,竝引嫌而退。避辭見十三日申禁嚴飭,旣盡其責,重臣泛論,何必爲嫌?請竝命出仕。答曰,依啓。
正言李晩成啓曰,昨因長僚處置,承牌詣臺,而臣於李玄錫之前啓,有不敢參涉之嫌,長僚所避,旣是一串事,則決不宜冒當處置,故不避煩猥,有所自列,而喉司不諒,終不捧入,不得不尋單退出矣。卽伏聞昨日筵中,有以處置之遷就,至煩陳達,嚴召之命,復降此際,分義所在,黽勉趨承,而玆事委折,旣蒙聖明開釋,則固不當終執已見,復此塵瀆,而第頃者政曹之擬差臣見職也,堂上頗有持難之意,郞官,强而後備擬,至於受點云,臣雖卑微,所叨之職,係是淸望,旣有人言,不可一刻苟冒,而日久之後,今始得聞,臣之冒恥冥行,亦已多日,其何敢淟涊蹲處,自喪廉隅,重貽臺端之羞辱乎,請命遞斥臣職。答曰,勿辭。退待物論。
正言趙泰采啓曰,右副賓客吳道一,心麤氣勝,傲慢自恣,搢紳之間,詬罵是事,進退之際,廉義大壞,據此數事,可知其非端方。春宮輔導之任,不可責之此人,請右副賓客吳道一,遞差。行大司諫趙相愚,引嫌而退。嫌未參啓,書出姑停,揆以臺體,殊涉不察,請大司諫趙相愚,遞差。答曰,不允。處置事,依啓。
領中樞府事南九萬箚子,伏以臣自數日來,左眼胞,生瘡浮痛矣,今則漸至膿脹,不能開目,今日問安,不得進參,不勝惶恐,伏俟嚴誅。取進止。答曰,省箚具悉卿懇。病未進參,有何所傷?卿其安心,勿待罪。仍傳曰,遣史官傳諭。
工曹參判姜世龜疏曰,伏以臣犬馬之齒,六十七歲衰朽羸瘵,自然之理,重以非分名器,實召神讁,比年以來,奇疾纏綿,漸成虛勞,一臥經年,不能起於床,正月以後,一倍困篤,全廢食飮,朝熱上升之時,有同昏醉,痰嗽發作,胸膈窒塞,人命至此,寧保朝夕?溘然就盡,蓋無日矣。不意新命遠下,以臣爲工曹參判者,臣伏地祗承,感泣而已。顧臣病勢,無由起身,趨謝恩命,人臣之義,於此益乖,伏惟日月在上,無幽不燭,父母之於子,惟其疾之憂,臣何獨自阻於仁覆之下,不以垂死之狀,仰徹淵聰,以祈哀憐乎?伏乞聖慈,察臣悃愊之無僞,悶臣危綴之實狀,亟遞臣新授職名,使臣得以安意畢露於牖下,則結草之報,銘在丹心,不敢渝也。臣無任感激隕越之至,謹昧死以聞。答曰,省疏具悉。卿其勿辭,上來察職。出燼餘日記
二月十四日午時,上御熙政堂召對。入侍,參贊官沈枰,侍講官金時傑,檢討官閔震炯,記事官李肇·洪重益,假注書金相稷。講綱目第四十九下,時傑,讀自四年春正月,止朝野駭歎。上曰,下番讀之。震炯,讀自冬十二月,止幾再亂矣。上曰,承旨讀之。枰,讀自以薛允賞,止李固言罷。時傑曰,公綽之爲節度,專以誠信,與子儀單騎馳往之事相類,古之善爲將者,或以威武,或以誠信,如羊祐·子儀·公綽之類,可謂有古名將風矣。上曰,然矣。枰曰,公綽,非武將,乃儒將,而謹守家法之人矣。時傑曰,德裕進退,雖不能善,而至於謀事,則有才略,在西川時,諳知道路險易,以斷南詔入寇之路,非如僧孺之比,楊志誠之逐缺四字僧孺,以不必計其逆順,如此等事,皆不如德裕矣。震炯曰,其時黨禍無限,文宗之末,兩邊之人,皆目以黨人,而訓注,仍以用事矣。若於用舍之際,能盡難愼之意,則雖有黨而自然消散矣。文宗雖有美質,窮理旣少,執德不固。宋申錫事,身旣與謀,而中間讒間之說,不能覺悟矣。枰曰,此非見欺也。上曰,初則見欺矣。時傑曰,文宗去河北賊之說,徒憂而不知所以進退,雖似覺悟,而處置失宜,譬如氷炭不同器,而猶不能指的明辨矣。震炯曰,幽州悉怛謀事,僧孺之言近是,故司馬公,亦是之,僧孺,每每與德裕相反,此議若不出於德裕,則僧孺之論,不必如此,此非公心也,至於德裕之謀國,可謂是矣,而猶且擠排其不悅己者,此未免於黨人之目。時傑曰,鄭覃,自是儒生,當京城訛言之時,能與李石陳君賞鎭定之,城門若閉,則必不免標掠之患矣,此與晉謝安圍碁圖墅之事,相類矣。上曰,此是善爲之事矣。震炯曰,覃,以經術之士,負望而無一事建白,只爲醇謹之人而止耳。時傑曰,魏謩以李孝本二女入宮之事,旣已陳疏,以欲觀起居注事,亦有所達,而言皆切直,可謂有自來矣。震炯曰,此人所難言,而文宗,能稱賞之,其時君上之事,亦甚美,而終不免爲衰亂之歸,可勝歎哉?時傑曰,論詩之事,鄭覃所言,果是實非王者之所爲也。引古爲諭,其言亦是矣。上曰,覃言,甚爲着實矣。震炯曰,處分得宜,則紀綱立,而藩鎭,無倔强之志,王涯之死,處分不明,故從諫藉此上表,此紀綱不立之致也。上曰,第三十六張古人之下所懸之吐,以隱懸之,似好矣。震炯曰,此無舊吐,而張數旣多,以此或有誤思處,且不能致察,不勝惶恐。枰曰,忠淸監司任弘望,以道內濫率守令等,令疏狀定奪指揮事,狀啓已久,而本曹堂上,不爲行公,尙未回啓矣。聞本道守令中,濫率犯禁之人,非止一二,而擧皆引嫌,不爲坐衙,或離任還家者,亦多有之云。卽今歲翻已久,糶賑等事,一日爲急,而漸至遲延,誠爲可慮,蓋道臣,以狀啓未及回下之故,尙未指名査啓,以致如此,以不待該曹回啓,急速査啓之意,分付本道,缺二行誠爲可慮,而査覈命下之後,則其在方伯之道,所當直爲査啓,而忠淸監司任弘望,以犯禁守令,謂之事有可恕,費辭馳啓,先請變通,以致査事之漸遲,而各邑有曠官之弊,其在事體,殊未妥當,不可無警責之道,推考,何如?上曰,依爲之。出擧條枰曰,今此守令濫率事,因臺啓有査覈之命,則事體不輕,爲道臣者,所當劃卽奉行,而平安·全羅兩道監司,則旣有引嫌之端,不得査啓,事勢固然,而其他監司査覈啓下之後,已過累朔,尙不擧行,事甚稽緩。諸道監司中,無故不卽査啓者,竝推考警責,何如?上曰,依爲之。出擧條。震炯曰,卽今未及進講之冊,不過十七八卷,而下番李震壽·崔昌大,方在呈告中,不爲行公,使之牌招,相議懸吐,何如?上曰,不可每每牌招,從速行公之意,分付,可也。枰曰,此似當出擧條,而干員差出事,不爲分付乎?上曰,呈告人行公事,先爲分付,而不必出擧條,以榻前定奪,爲之,可也。遂罷出。出燼餘日記
上在昌德宮。停常參·經筵。
下直,淸城僉使金厚門,馬梁僉使張復興,果川縣監權相殷,永春縣監朴世集。
備忘記,傳于崔商翼曰,今下弓矢,淸城僉使金厚門處,給送。
姜鋧啓曰,吏曹郞廳來言,臺諫有闕,政事何以爲之?敢稟。傳曰,過國忌後爲之。
又啓曰,今日儒生殿講時刻已晩,而行兵曹判書李世華,以昨日憲府啓辭,引嫌陳疏,不爲入來。本院以爲,旣已兒房待罪,則不必更爲引嫌,且推考後,不爲陳疏,曾有定式。不爲捧入辭疏之意,言之,催促入來,而屢次往復,終不來詣,兵曹判書李世華,推考後牌招,何如?傳曰,允。
又啓曰,刑曹判書崔奎瑞,殿講試官落點之後,以前日兵曹佐貳之故,引嫌陳疏,不爲入來,兵曹參議兪得一,旣已詣闕之後,諉以與判書不可異同,又爲出去。日勢已晩,而儒生殿講,尙不得爲之,事之未安,莫此爲甚。崔奎瑞·兪得一,竝推考後牌招,何如?傳曰,允。
又啓曰,殿講儒生,曾時讀書啓單子中,幼學尹師文之文字,以敎字誤書,元單〈子〉中改付標以入,而莫重單子,應講儒生名字之誤書,不察甚矣。當該成均館官員,從重推考。啓單〈子〉書寫下吏,令有司囚禁治罪,何如?傳曰,允。
崔商翼啓曰,備邊司郞廳來言,今日賓廳坐起日次,而左議政,方在呈告中,右議政,翼陵修改事進去,不得來會云矣,敢啓。傳曰,知道。
又以備邊司言啓曰,勸農節目,磨鍊分付於各道都事處,使之着實擧行事,旣已定奪。與度支之長及諸宰,商確磨鍊,別單書入之意,敢啓。傳曰,知道。
備忘記,傳于李德成曰,居首幼學徐騎龍·吳守經,竝直赴會試,進士洪尙賓,給二分,進士朴始采,幼學徐景麟,各給一分。
李德成,以戶曹言啓曰,故驪陽府院君閔維重,癸亥年恩賜田結,尙未準授矣。慶尙道醴泉郡數外官屯田畓,竝二結九十五卜七束,自本家望定願受,依例折給之意,敢啓。傳曰,知道。
又以漢城府言啓曰,本府參軍兪道重,與五部官員,自今月十一日,至十四日,都城內外僵尸,眼同摘奸,則東部字內蓮池契,有一屍,中路契,有一屍,於義洞契,有一屍,西部字內文知凡近處,有三屍,阿峴近處,有一屍,租前契,有二屍。缺四行半
獻納南正重,正言趙泰采啓曰,右副賓客吳道一遞差事。措語見上陵寢改莎,事甚重大。繕工·觀象兩監提調,例當偕詣監董,而一時陳疏,皆不進往,雖未知疾病輕重之如何,而其在事體,殊甚未安,不可無規警之道。請繕工提調李畬,觀象監提調徐宗泰,竝命推考。正言李晩成,引嫌而退,政席酬酢,元非大段,以此引嫌,殊涉太過,請正言李晩成,出仕。答曰,不允。推考事及處置事,依啓。
吏曹判書李世白疏曰,伏以臣於日者,伏奉聖批,又不許準臣所辭,臣於是彌切悚悶,固宜連章申籲,無使職事久曠,而不但數日之內,賤疾倍劇,且於避癘奔遑之中,輒以此等文字,每煩登徹,尤有所惶懼。以此挨過數日,泯默危縮而已。迺因備局之啓,遽有牌召之命,回視向來,罪積如山,臣雖頑蠢無狀,豈欲更犯違慢之科,而第臣狗馬之疾,彌留日久,漸就綴澌,奄奄殘喘,去死不遠,雖欲强起,固無其望,而況臣出自賤息病所,曾未多日,私情所在,亦未能截然不相通。方於所寓,又有疾患,雖未知同是一症,而猶不無畏約之心,雖一家親舊之間,伻人往來,亦且廢絶,則其何敢晏然出入於淸禁之地乎?不然,當此連日受灸之日,亦何敢息偃在床,一不造起居之列乎?回徨狼狽,罔知所出,席藁私次,恭竢嚴誅。伏乞聖慈,特垂矜察,將臣本兼諸任,竝許鐫改,仍命有司,勘臣罪律,以肅朝綱,以安私分,臣無任屛營祈懇之至,謹昧死以聞。答曰,省疏具悉。卿勿固辭,安心行公。
兵曹判書李世華疏曰,伏以臣奉職無狀,巡檢牌見失之變,出於千萬意外,臣驚惶震惕,罔知攸措。躬詣政院,是實俟罪,聖敎寬宥,不加顯戮,臣不敢更有煩瀆,黽勉供仕,今因臺啓,郞僚六人,一時就理,臣獨免焉,臣以本兵長官,曹中凡事,無不管攝。況於歲末,入直內司,歲飜後始出,計其日字,則凡六日矣。六日之內,以未點檢,專不知某日有此變,見失之後,尙未推得,論其罪犯,臣實爲首,臣何敢晏然在官,歸罪於郞僚乎?席藁私次,恭竢萬殞之中,忽有殿講考官之命,負此罪戾,趨入闕庭,有若無故之人,決非臣子之所敢爲者,冒進一疏,乞蒙顯戮,而喉司不諒,不惟不爲捧入。又請牌招,顧臣情勢,終有所不敢承命者,未免違牌。本罪之外,違慢之罪,益無所逃,待命於金吾門外,甘心萬殞。伏乞聖明,亟削臣職,仍命有司,戡斷臣罪,以重國法,不勝幸甚。臣無任兢惶戰慄之至,謹昧死以聞。答曰,省疏具悉。卿其勿爲待命,安心行公。
大司憲閔鎭長疏曰,伏以臣猥以無似,忝叨匪據,辭不獲命,黽勉供仕,適値受灸起居之時,不能更上乞免之章,而若其職事之相妨,終有所難便者,雖以向日前席事言之,始焉隨逐廟堂諸宰之後,末乃齒在兩司論事之列,一人之身,乍退旋進,兼行有司臺閣之任,其爲顚倒苟簡,已不可言。且於廟堂稟議事,每使郞胥往復,言傳易訛,機務多滯,卽此一節不可仍帶憲職,玆敢冒死仰籲,伏乞聖明,諒臣微懇,非爲一身,亟命遞臣本職,以存事體,抑臣有區區所懷,敢此附陳。今年民事,到春轉急,流離之四,道殣相望,而催科缺二行分糶之資,喁喁望哺之赤子,其將何所賴而得延晷刻之命乎?思之至此,誠可於邑。伏聞畿邑田稅,前冬或有已納者,而卽今未納之數,竝其雜費,太則四千九百餘石,米則一千五百餘石云,六千餘石之穀,姑令停催,無大損益,而若慮地部經用,仍此益縮,則各衙門所儲,雖竭,亦不無取彼補此之道。況畿邑穀熟最早,還償之期,不過五六朔間耳,在各司,似無大段難支之患。伏願聖上,下詢廊廟,畿內未捧田稅米太,竝許退捧於秋後,待早穀産出,卽使輸納,俾令各邑,得以所有糴穀,專意救民,不勝幸甚。臣無任屛營祈懇之至,謹昧死以聞。答曰,省疏具悉。疏辭,令廟堂稟處,卿其勿辭,安心行公。出燼餘日記郞廳白大成校。郞廳李聖運書。
上在昌德宮。停常參·經筵。
藥房啓曰,夜來風寒復峭,伏未審聖體調攝,若何?今日受灸時刻,亦依前定以午初乎?臣等,不勝伏慮之地,敢來問安,竝此仰稟。答曰,知道。無事矣。
沈枰,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
傳于李思永曰,左議政留待,受灸一時入侍。
大殿受灸後,藥房·政院·玉堂·二品以上·六曹問安。答曰,知道。
傳于李思永曰,今聞益平君,移葬于長湍新卜之地云,在例應爲禮葬,而當此之時,禮葬之稠疊,其弊不些,宜有參酌變通之道。其令該曹,葬需從優磨鍊題給,擔持軍,亦令本道量宜定給。
傳于李思永曰,長生殿外棺板一部,歸厚署外棺板一部,送于內需司事,分付該曹。
觀象監,今月十六日自午時至申時,日暈。夜三更四更,月暈,回火星。啓。出燼餘日記
二月十六日午時,上御熙政堂受灸。左議政尹趾善留待引見入侍時,左議政尹趾善,提調李濡,副提調姜鋧,記事官李東彦·李肇·洪重益,醫官金有鉉·鄭惟覺·李應斗·李焯·朴星瑞·金兌堅·玄悌綱入侍。尹趾善進伏。上曰,當此岌嶪之秋,雖大臣備位,尙難濟國事,卿累月引入,不但予心缺然。國事危迫,故復遣近侍敦勉矣。卿今出仕,其幸可言。尹趾善曰,臣老病侵尋,缺三行之共濟,是臣報效之願,而旣承屢次敦勉,不得已冒昧出仕,惶恐何喩?上曰,卿年齡雖高,筋力尙强,況大臣職責,不在筋力奔走,何可過辭?安心行公,是予所望也。尹趾善曰,今此開市一款,當初固慮有難處之事,而卽今事端,有甚於當初所慮。然事已至此,雖傾一國之財,勢將不得已完了,而國事如此,實爲悶蹙矣。上曰,此事,異於當初所料矣。尹趾善曰,都下飢饉日甚,賑廳無物可救,聞東萊府倭供米一年例給一萬六千石,前府使李世載,頗能節用,卽今留庫八千餘石,且丙丁兩年未收,今方收捧,合以計之,則可以支用一年,而亦有戊寅條應捧之米,除出□□□來京中,則可以補用於賑資,而列邑運納此穀於萊府之時,亦有例給之船價,其數不足,以元未添給其價,使上來之數,必備一萬石,則或以木及雜物,隨便備償,何如?李濡曰,臣頃聞李世載之言,則戊寅條倭供米,自朝家□□□木捧給之命,而今年嶺南沿海各邑年事,比他□□□至於木,則尤貴於米,民間,以辦木爲難云。凡倭人處所給之米,一疋木,例於八斗外,添補爲十二斗,卽今若只捧八斗而上納,則各邑守令及民人,必以爲便。當初朝家,雖或痛惡倭人有此作木之令,而今此戊寅條,則還爲以米代捧上納,以補賑資,作木一款,前頭商議定奪,似當矣。上曰,依爲之。出擧條尹趾善曰,日者,京畿監司狀啓中,龍洞宮免稅一款,內司文移,以爲本宮免稅,例以各面中稍實處換定,雖在被災之年,無減稅之事云。凡宮家收稅,雖在常年,其數,必多於元收稅,而乙亥年,則與元田結一體減捧矣。惟此上年宮稅,獨無所減,則民人之稱冤,勢所必至。聞仁川,則旣已若干收納,而此外,亦多有未收云。通津·富平·仁川·金浦四邑宮稅,與元收米一體減捧事,依啓聞施行,似可矣。上曰,依爲之。出擧條尹趾善曰,卽見大司憲閔鎭長疏本,則以畿內民事,萬分遑急,宜有各別軫恤之道。本道田稅,宜令退捧於八九月,戶曹經費,則以各衙門財穀,姑先推移用之,爲當云,而卽今各衙門物力,皆入於省減中,實無餘儲,唯宣惠廳大同貢物,鱗次繼給,必不盡於一時。今若自戶曹爲先取來,如軍門放料及其他繼用,以此推移用下,京畿田稅,則依疏辭退捧於八九月,似合事宜,敢此仰達。李濡曰,畿內民事,方在切急之中,宜有軫念之道,而目今本曹經費匱竭,廣興倉餘儲,雖稱二萬石,流來逋欠亦多,恐不足以支用於三月前矣。宣惠廳大同米,則非數月內所可盡者,今姑推移取用,四五月,則各處田稅來到,則庶可繼於秋前,畿內田稅,依大臣所達,變通似宜矣。上曰,依爲之。出擧條李濡曰,此事旣已定奪,而自前畿內田稅,則各自運來留置江倉之外矣。卽今雖有退捧之命,其已到倉下者,似當仍爲捧納矣。上曰,旣已上來者,捧納,可也。出擧條尹趾善曰,都下流丐遍滿,母子兄弟,扶携呼哭於路上,仍爲餓斃,埋葬城外,極爲愍惻。夫救活無告之窮民,王政之所必先,或俵給乾糧,或依上年例設賑於栗島,限麥前賑救,則庶救一分之急,問議於賑廳,從長區劃,何如?上曰,都城內流丐之類,頃者各別軫念,特下備忘矣。大臣所達又如此,與賑廳相議救濟之道,更爲稟處,可也。出擧條尹趾善,先爲退出。上將受灸,醫官,以次進伏,鄭惟覺,告受灸,朴星瑞付艾,上受灸十五壯畢,攬衣起坐。李濡曰,明日,乃拘忌日,受灸姑停之意,敢達。上曰,唯。遂罷出。出燼餘日記
上在昌德宮。停常參·經筵。
世宗大王忌辰。
藥房提調李濡,副提調姜鋧啓曰,夜來風寒倍緊,伏未審昨日受灸後,聖體調攝,若何?臣等,區區伏慮,敢來問安。答曰,知道。無事矣。出燼餘日記
上在昌德宮。停常參·經筵。
藥房都提調南九萬,提調李濡,副提調姜鋧啓曰,風寒益峭,伏未審聖體調攝,若何?今日受灸,依前定以午初乎?第日氣寒冷,亦且雨濕,似或有妨於受灸。臣等,區區伏慮之至,敢來問安,竝此仰稟。答曰,知道。無事,受灸,以前時刻爲之。
崔商翼,以兵曹言啓曰,新除授北虞候成德望呈狀內,所騎驚跳墜落之際,足掛鐙子,倒曳數馬場許,支體皆傷,不能起動云,故使之調理赴任矣。今又呈狀曰,屢日醫藥,不得寸效,方在死生中云。病勢如此,爲日已多,邊上緊任,不可久曠,成德望,依近例罷黜,何如?傳曰,允。
又以兵曹言啓曰,兼司僕將李夔呈狀內,重患寒病,添得關塞之症,屢日作痛,不省人事之外,且以前任海美事,入於御史書啓,方在待命中,斯速入啓處置云。病勢旣如此,待命之事,究竟亦未易,則莫重宿衛之職,不可久曠。李夔,今姑改差,何如?傳曰,允。
以江原監司李壄,三陟府內奴富鐵等燒死事狀啓,傳曰,燒死人等,令本道恤典擧行。
有政。吏批,行判書李世白,受由未出仕,參判徐宗泰病,參議金盛迪進,都承旨姜鋧進。
吏批啓曰,判書受由,參判病不來,小臣獨政未安,何以爲之?敢稟。傳曰,只出緊任。
又啓曰,全羅監司,今當差出,而擬望之人乏少,承旨竝擬,何如?傳曰,允。
以徐文裕爲大司諫,許熲爲原州牧使,崔寯爲永同縣監,黃奎爲咸安郡守,李基夏爲右尹,趙泰耉爲校理,李翼年爲江原都事,李思永爲全羅監司,金盛最爲豐德府使,李湜爲承旨。
兵批,行判書李世華進,參判李寅煥病,參議兪得一病,參知閔鎭厚進,右副承旨崔商翼進。
以柳㬅爲五衛將,朴世章爲訓鍊主簿,徐盛爲惠山僉使,李尙爲兼司僕將,李時冕爲北虞候,副護軍張授漢·李尙,副司直金灌單付。
吏批啓曰,豐德府使權重經戶奴呈狀內,矣上典,久閑之餘,有此除命,所當含畏義,卽爲赴任,而矣上典,早喪父母,鞠養於祖父,名雖祖孫,實同父子,相依爲命,未曾相離。祖父年今八十七歲,老病沈篤,已至十分地頭,氣息奄奄,若將不保。矣上典,身自扶護,日夜涕泣,戶庭之間,亦不得任意出入。若迫於朝命,泯默捨去,則九十老人,尤無一刻支保之望,當此孝理之下,宜有體下之道,敢此枚擧呈狀云。以情理雖如此,道里不遠,災邑曠官,亦甚可慮,斯速赴任之意,措辭題送矣。其後連五次呈狀固辭,想其情勢,誠甚切迫,當此賑事方急之日,災邑久曠,亦不可不念。豐德府使權重經,依近例罷黜,何如?傳曰,允。
崔商翼,以兵曹言啓曰,出身柳瀷·李昌旺,閑良金振海等,以賊人招捕,軍器別備,俱有加資之命矣。柳瀷·李昌旺,未資窮,金振海,係是閑良,何以爲之?敢稟。傳曰,竝特爲加資。
傳于姜鋧曰,今日召對爲之。
金世翊,以宗簿寺官員,以提調意啓曰,丹原守江之子棱,年滿十五,因其呈單,啓下付職矣。今者呈單,以爲渠之初娶妻,離異之後,生三子,其中棱,旣已年滿,得付初授。有如後妻所生者然,追悔莫及,到今自首云。江之前妻,卽逆堅之女,而離異之後,再娶邊氏,以其前妻所生子女,冒稱邊氏所生,入錄於璿源錄,以致循例授職。其欺詐冒濫之狀,誠極可駭,丹原守江所犯,令該曹稟處,而其子女之仍存屬籍與否,亦令該曹考例稟處,何如?傳曰,允。
又以弘文館言啓曰,新除授校理趙泰耉,時在忠淸道大與地,經筵入番事緊,斯速上來事,下諭,何如?傳曰,允。
答工曹判書申汝哲疏曰,省疏具悉卿懇。卿其安心勿辭,調理行公。仍傳曰,遣御醫看病。
答掌令兪命雄疏曰,省疏具悉。卿其勿辭,上來察職。
持平尹趾善·李坦啓曰,昨者靈光工曹匠人李仁金等,呈狀本府以爲,丙子年,京人金碩鼈·林之建·金明發等,圖納錢文於工曹,受出關文,下來本郡,督徵匠人價布,而每名二疋之代,捧米二十二斗,或十九斗,定監色刻日勒捧。渠等四百餘名,皆以遐外貧弱之民,東貸西乞,傾囊掃橐,堇堇備給矣。朝家爲慮民弊,特有匠布作米之令,一疋之代,捧以六斗,故隣官匠人及本邑匠人,皆依此定式納米,而渠等,以京人防納之故,獨不蒙均施之惠。以此冤狀,呈備局受題,到付刑曹,則刑曹査覈本道之後,不問曲折,無端退却云。縷縷呼訴,臣等取見刑曹文案,則金碩鼈等,果爲防納工曹,受關下去靈光,督徵於匠人等處,本土木價,適甚踊貴,故匠人等,不得不以米願納,所謂自願,出於不得已,非樂爲之事也。碩鼈等,雖以令定爲言,防納射利,已是犯禁,而一邑匠人,遍先被督,實由防納之弊,本官之參酌捧給,雖依巡營匠布作米之例,比諸新頒事目,則未免濫徵。且稱人情船價,每名加捧三斗,則定式外所納之數,殆過四五斗,民情,豈不冤乎?況本木十九同之中,九同,則自本官一邊徵米,捧給於京人,一邊以從民願納錢之意,馳報工曹之狀,昭載文書,有不可掩。工曹之輕許防納,本道之瞞報上司,俱有其罪,不容但已。至於刑曹,則旣已査問之後,所當重治防納之京商,以慰冤呼之遐氓,而不此之爲,乃以謀陷土主,罪仁金,謂以自官酌價,不問碩鼈等,殊無禁濫雜,伸冤抑之意,請工曹·刑曹當該堂郞,竝推考。靈光當該郡守,先罷後推,碩鼈等,囚禁科罪後,靈光丙子條匠布作米加捧之數,令該曹一一徵納,移施翌年身布,俾無遠民呼冤之弊。答曰,依啓。
獻納南正重,正言趙泰采啓曰,務安縣監金坽,到任兩年,無一可稱,其鄙瑣不法之事,不可殫擧,而上年災實磨勘之際,隱漏三十餘結,每結勒捧二十五斗,盡歸私用。戶籍旣畢之後,抄出民戶中有率丁者,私作分戶,逐口使役,民不堪苦。傳關路價之米,直捧官廳,以爲肥己之資,而傳關,則役以閑丁,怨聲載路,當此大殺之歲,拊摩之責,不可付之此人。請務安縣監金坽,罷職。答曰,依啓。新除授大司諫徐文裕,時在京畿果川地,請斯速乘馹上來事,下諭。答曰,依啓。前啓右副賓客吳道一遞差事,停啓。
大殿受灸後,藥房·政院·玉堂·二品以上·六曹問安。答曰,知道。出燼餘日記
二月十八日午時,上御熙政堂受灸。入侍,藥房都提調南九萬,提調李濡,副提調姜鋧,記事官權詹·李肇·洪重益,醫官金有鉉·鄭惟覺·李應斗·李焯·朴星瑞·金兌堅·趙慶基入侍。南九萬曰,日氣寒暖不適,亦且陰濕,聖候若何?上曰,連得無事矣。惟覺,告受灸,星瑞,付艾,上受灸訖,攬衣起坐。李濡曰,勸農事,旣已定奪申飭矣。平安都事,尙不下直,想有呈狀該曹之事,而時節已迫,不可不趁速催送矣。如有實病,則雖或遞改,不可一任稽延矣。今日政,新差江原都事,令政院一竝催促下送,何如?上曰,依爲之。出榻敎遂罷出。出燼餘日記
二月十八日未時,上御熙政堂召對。入侍,參贊官李德成,侍讀官李喜茂,檢計官閔震炯,記事官李東彦·李肇·洪重益入侍,講綱目第五十編。喜茂,讀自起戊午唐文宗鼎成三年,止罪而廢之。上曰,下番讀之。震炯,讀自盧龍軍亂,止墮敗舊風故也。上曰,承旨讀之。德成,讀自築望仙現於禁中,止進兵攻討。上從之。喜茂曰,文宗,以甘露之變,欲盡殺宮人,旣失人主愼刑之道,且其時李石,稍優於朝臣中,而又罷去,其病痛,專在自用矣。震炯曰,文宗,讀書恥爲凡主而乃曰,受制於家奴。缺四行半震炯曰,太子永,暴薨,蓋由當初處置之失當,導迪之乖方,而綱,只書其卒,不言其暴薨,且此後,廢陳王成美,出於閹寺之手,元非文宗所知,而綱,不言宦者廢之,此皆史法也。上曰,然矣。喜茂曰,太子永,昵近小人,淫遊無度。向使文宗,敎誨有方,則豈至如此?此皆文宗敎之失其道也。震炯曰,柳公權,能直言外間疑似之言,而文宗,猶能聽納,卽出二女,此則盛德事也。上曰,然矣。喜茂曰,文宗時,只有裵度一人,而使處散地,終不得盡展其才,其時任用之失宜,良可慨惜。文宗性質不明,不能決難覃·楊嗣復之是非,昏庸甚矣。震炯曰,嗣復所謂非獨臣應得罪,上累聖德云者,乃小人之言也。德成曰,柳公權,嘗曰,心正則筆正,人謂之筆諫,蓋公權善諫,每如此矣。震炯曰,嗣復,斥韋溫以志在澄淸,欲濟其私,此尤小人之態也。喜茂曰,文宗,見童子緣撞,其父狂走,乃曰,朕貴爲天子,不能保一子,追切悔恨,此與漢武帝望思臺相同矣。上曰,然。震炯曰,武宗,强毅果斷,臨御十年,別無失德。而第卽位之初,處變骨肉之間,實多未盡。如殺安王·陳王。李德裕,排擯異已,局量狹隘,以此武宗,享年不久,亦無子孫,德裕,功名雖盛,後裔凋殘矣。震炯曰,德裕,雖量狹,其爲國籌劃,算無遺策,此其長處也。上曰,德裕,蓋欲盡心於國事矣。喜茂曰,德裕,乃是唐末名臣,而報復僧孺·宗閔,太甚鼓唱黨論,此其大段過失也。震炯曰,德裕,恩讐太分明,當平澤·潞之際,誣宗閔以通劉從諫,此則殆缺四行半。喜茂曰,德裕,拜柳公權太子詹事,蓋德裕,不與公權相善,而以其恩非己出,至於左遷,國家公器,如是顓弄,此豈事君之道乎?震炯曰,德裕,取舍白敏中·白居易兄弟,亦甚私僻。居易,乃善士,而舍此而取敏中,亦由於黨論之太甚也。喜茂曰,武宗,蓋是英明之主,見諫官疏章,卽撤遊獵,擢用諫官,臨事易悟,如此矣。震炯曰,維州取舍,爲一大是非,而先儒所論,亦不一,以當時時勢度之,則胡氏之論,似是,而以司馬公高明之見,其言尙如此,殊未可曉也。喜茂曰,玆事是非,自古難明,如許矣。震炯曰,平澤·潞之事,實由於德裕算無遺策,武宗英斷出常,此與憲宗平蔡,不異矣。喜茂曰,古人,以德裕雖無德量,而才則勝於裵度云矣。震炯曰,仇士良致仕時,告戒其黨之言,極其無狀,渠雖有是心,何忍發諸言辭,如是放肆乎?蓋婦寺之輩,鮮能直忠,只以道諛承順爲事,故程子云,接賢士夫之時多,親宦官宮妾之時少,則可以薰陶德性云者,眞格言也。上曰,然矣。德成曰,士良,欲斥德裕,方當御樓宣赦之際,敢生證奸之計,蓋此輩常居近君之地,易售入腹之讒,故其情狀如此矣。震炯曰,讀史之法,蓋欲觀古昔之得失,爲之鑑戒。故史記中,固多可法可懲,而至於極衰之世,則亦無大段鑑戒處。然究其所以至於衰亂之由,諦觀而深思,則亦有益於窮理上工夫矣。上曰,然矣。遂罷出。出燼餘日記
上在昌德宮。停常參·經筵。
下直,廣梁僉使洪錫九,舒川萬戶金千重。
藥房都提調南九萬,提調李濡,副提調姜鋧啓曰,雨濕連日,伏未審夜來,聖體調攝,若何?今日受灸,依前定以午初乎?臣等,區區伏慮,敢來問安,竝此仰稟。答曰,知道。無事矣。
沈枰,以都摠府言啓曰,今日入直軍士,中日習射,請出標信。傳曰,知道。
傳于金世翊曰,今日召對爲之。
以接伴使趙亨期,開市米價,久未了當,待罪事狀啓,傳曰,勿待罪事,回諭。
沈枰,以兵曹言啓曰,別軍職及禁軍,夏等馬草價布四十四同三十疋零,當爲磨鍊上下,而本曹舊儲順贊木及餘丁木,皆已垂乏,畿·湖兩道應捧之木,入於全減中。他道軍布,亦自賑廳作米,尤無充數上下之路,不得已以順贊·餘丁騎步布,推移磨鍊,而猶且不足,以錢文交給之意,敢啓。傳曰,知道。
正言趙泰采啓曰,務安縣監金坽,鄙瑣不法之事,傳說狼藉,搢紳之間,亦多稔聞者,故昨以劾罷事,構草簡問于右僚,則以面議停當,答之,而不甚持難。及夫詣臺之後,以傳啓之意,更爲簡問,而適値右僚出他,下吏尋覓之際,日勢已暮。臣意以爲此非泛然風聞之比,則右僚,似不必終始持難,不待回示,先傳啓草矣。闕門垂閉之時,答簡始到,而右僚,又以惟在諒處爲言,凡臺閣之規,必書謹悉,然後聯名,例也,而雖有諒處之語,旣無謹悉二字,則臣之率爾傳啓之失,在所難免。承批之後,卽當自列,而更鼓已下,瀆擾是懼,泯默退出,今始來避,所失尤大,請命遞斥臣職。答曰,勿辭。
沈枰啓曰,正言趙泰采,再啓煩瀆,退待物論矣。答曰,知道。
獻納南正重啓曰,昨日同僚,以務安縣監金坽論劾事,簡問于臣,缺二行半臺閣之規,必書謹悉,然後聯名傳啓,自是例事,而同僚詣臺後,不復消詳,先啓後簡,殊欠僚席間商確底意,無非臣疲劣見輕之致,其何可仍冒於臺次乎?請命遞斥臣職。答曰,勿辭。
沈枰啓曰,獻納南正重,再啓煩瀆,退待物論矣。答曰,知道。
大殿受灸後,藥房·政院·玉堂·二品以上·六曹問安。答曰,知道。
刑曹判書崔奉瑞疏曰,伏以臣,疏迂昏劣,不比恒人,豈有一分近似於所叨之職,而辭不獲免,黽勉供職,觸事乖謬,唯俟公議之駁正,果於昨日臺啓,以李仁金告狀,有問備之擧,臣不勝瞿然悚恧。今此米穀酌捧,都出官令,而仁金之操切侵轢,無少顧藉,臣非不知京商防納,其習可惡,而部民告訴,實爲風化所關,妄意其不當听理,此實臣見識之不逮也。如是而其何可仍蹲於詞訟之地哉?且金碩鼈等三人,當自本曹囚治,而臣以誤決之人,不當復按此事,靦然論罪。伏乞聖明,亟許遞臣職名,以便公私,幸甚,謹昧死以聞。答曰,省疏具悉。卿其安心,勿辭行公。出燼餘日記
二月十九日午時,上御熙政堂受灸。入侍,都提調南九萬,提調李濡,副提調姜鋧,記事官權詹·李肇·洪重益,醫官金有鉉·金汝器·李應斗·李焯·金兌堅·朴星瑞·白興銓,入侍。九萬曰,連曰陰濕,此時受灸,恐有所妨,下情不勝憂慮。上曰,未知其有大段妨害矣。汝器,告受灸,朴星瑞,付艾。上受灸十五壯畢,攬衣起坐。李濡曰,今此開市,侍郞之來,使監司待候境上,而監司病不能行,故使兵使代行矣。卽見兵使報狀,則以爲有病故,不卽往,將欲作行到彼,禮貌問事,請自廟堂指揮矣。當初之有此分付,蓋欲重其事體,而伏聞外間之議,多以爲彼使,不入境內,監司待候境上,似爲太過云。皇帝雖到瀋陽,亦無監司待候之事,至令兵使代往,尤爲不可。臣雖未及往復於大臣而入來,及其未發行,當爲分付,使勿作行,故敢達。下詢入侍大臣,何如?上曰,何如?九萬曰,使監司行而病不行,臣則不知其使兵使往矣。卽者兵使報狀,請自廟堂指揮其禮貌,而此與監司陪勅使事,有異,不必令兵使代行矣。上曰,兵使,姑未及行,且此與勅使異,不必代送兵使之言,不無意見,使之姑徐,可也。濡曰,此等所達,當出擧條矣。上曰,此則親承,不當出擧條矣。上曰,吏判引入已久,且兼帶判義禁,而獄囚議讞,亦多滯。吏曹判書李世白,牌招察任,參判徐宗泰,亦同爲牌招,可也。出榻敎遂罷出。出燼餘日記
二月十九日未時,上御熙政堂。召對入侍,參贊官金世翊,侍讀官李喜茂,檢討官閔震炯,記事官李東彦·李肇·洪重益入侍。講綱目第五十篇中編。喜茂,讀自四年春正月河東都將,止五十一百五十一。上曰,下番讀之。震炯,讀自五年春二月,止以令狐綯同平章事。上曰,承旨讀之。世翊,讀自二月沙州降,止不可以官爵私近。喜茂曰,馬元實受叛帥之賂,恣虛喝於朝廷,德裕,能燭其狀而折之,猶不能正其罪,此可限也。上曰,德裕,不眩於馬元實之言,此固不易,而止於此而已,不能罪元實缺四行半騁誕尙僞,誑惑重心,殆與無爲而守靜者,異矣。德裕,所當推源討根,使宣宗覺悟,可也,而旣不能出此,故宣宗英明,雖曰百歸眞不能惑云爾,而終無納諫之實效矣。上曰,然矣。喜茂曰,漢氏,則雖尙黃·老,亦能致治,而後世,則不然矣。震炯曰,漢代之治,本以王伯雜之。文帝,雖尙黃·老,文景二帝,自是明君哲辟,父子相繼,故能致治,至於崇尙淸淨,不喜作爲,本來西京風俗,喜茂所謂尙黃·老而致治者,似未瑩然矣。喜茂曰,宣宗,旣不選進楊妓,俄拜杜悰爲相,此等事實,後辟之所當取法處也。上曰,然矣。喜茂曰,特書貶牛僧孺·李宗閔,乃所以貶德裕也。上曰,欲明德裕之失而書之矣。喜茂曰,德裕之上尊號,實是導諛君上也。上曰,非但武宗,世世上尊號,視以爲應行之常事矣。震炯曰,其時國勢,唯當逃憂免責之不暇,而汲汲上尊號。武宗,則五疏不許,而在下者,不能將順其美,殊可惜也。喜茂曰,特書殺江都令吳湘,此乃德裕,以私怨殺之,故書之矣。上曰,不當死而死者,不加誅字,例加殺字矣。喜茂曰,特書韋弘質之貶,亦所以貶德裕也。爲人臣者,亦可以容受人言,德裕,則如此,故一敗塗地,終不能復起,何莫非放恣所致耶?震炯曰,唐世上下學術空疏,全無治身之功,故德裕才略,雖是一代名臣,奈無學術何?上曰,才略則勝於裵度矣。震炯曰,金丹一術,前車旣覆,後車不戒,大臣憂之,而不能尋根討源,使之頓然覺悟,若使言者,言無不明白懇切,則豈不能動得乎?如德裕際遇之盛,只陳微言,終莫能開悟君心,不但無學術之致,亦由於患失之心。缺四行半喜茂曰,宣宗,一變會昌之政,蓋緣量挾,而如道敎法籙,遵守勿罷,尤可異也。震炯曰,宣宗,作雍和殿,此事則近於令主矣。上曰,此則勝於文宗·武宗矣。喜茂曰,郭太后事,大爲宣宗之累矣。上曰,勤政樓之欲自隕,豈有如此之變乎?震炯曰,胡氏謂之弑逆,而史記言,外人頗有異論云,此如燭影之事,有不可詳知者矣。上曰,旣云欲自隕,上大怒旋又暴崩,則似近於弑逆矣。喜茂曰,令狐綯,讀金鏡錄,至治未嘗不任忠賢,宣宗,以此言爲第一義,蓋知爲治之道矣。震炯曰,宣宗,見貞觀政要,頗能勤政,故得有少康之效。此等處,無或□□放過,看得是臣之望也。上曰,唯。喜茂曰,生民休戚係於守令,故漢宣褒循吏而能致中興,蓋其間或有如王成者,而漢氏之治,蓋由於褒奬良吏。宣宗,拜韋宙官,撰其父遺愛碑,故亦臻少康之治矣。凡常稅,雖貴戚不得免,平原君,卽趙之貴介弟,而以其不出稅之故,趙奢,罪其用事者九人,鄭光,亦以外戚之故,宣宗,欲蠲其稅,旋卽停止,而我朝,則宮家田畓,皆免稅,國初宮家,猶不多。近來,則賜牌處甚多,而一竝免稅,度支經用,以此大縮,此宜變通矣。震炯曰,遽請變通,事體不當,而中古以來,言事者,皆以此爲言矣。遂罷出。出燼餘日記
上在昌德宮。停常參·經筵。
下直,柔遠僉使姜汛,海美縣監鄭東望。
沈枰啓曰,備邊司郞廳,以大臣意來言,今日雖與受灸相値,有稟定事來會賓廳云矣,敢啓。傳曰,引見。
傳于沈枰曰,今下弓矢,柔遠僉使姜汛處給送。
姜鋧啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
崔商翼啓曰,卽接慶尙監司李彦紀狀啓,則以東萊府城隍·癘祭·大海三位版見失事,馳啓矣。纔有泰安·成川等邑意外之變,而今此東萊位版見失之事繼出,事之驚駭,莫此爲甚。所當急急馳聞,以稟朝命,而徑先分付,使之改造,已涉疏忽,値此無前之變,只以鄕色治罪之意,泛然啓聞,其在事體,亦未妥當。府使朴權,雖曰到任未久,一日在職,當盡一日之責,不能申飭守護之失,在所難免。慶尙監司李彦紀,東萊府使朴權,竝從重推考,何如?傳曰,允。
沈枰,以禁衛營言啓曰,軍門體貌,至嚴且重,將令一出之後,雖水火不當避,而今日慕華館禁軍習陣事,臣世華,昨已出令,故趁早出來,則羽林衛將金淮,因朝前小雨,不爲來待於陣中。臣到敎場後,緩緩追到,事極可駭,平常無事之時,擧措如此,脫有緩急,何以得力乎?羽林衛將金淮,決棍汰去,何如?傳曰,允。
崔商翼啓曰,獻納南正重·趙泰采,引避退待,而大司諫徐文裕,司諫林濩,正言李晩成,累日呈告,不爲處置,今日賓廳,亦無來待之員,正言李晩成,卽爲牌招,何如?傳曰,允。
沈枰,以兵曹言啓曰,內禁衛將柳東亨,明日入直受點,而東亨,方被臺彈,勢難行公,原單子中,改付標以入之意,敢啓。傳曰,知道。
崔商翼,以觀象監官員,以提調意啓曰,今戊寅日課二月二十日下懸注,晝夜刻數分排之處,六刻二字,當在夜四十之下,而誤爲倒書,莫重曆日,有此排字倒錯之處,而臣等,不能趁時覺察,不勝惶恐,當該官員及均字市出匠等,令攸司囚禁,從重科罪,何如?傳曰,允。
以忠淸監司任弘望,泰安等十八邑守令濫率自首罷黜事狀啓,傳曰,只推勿罷。
傳于崔商翼曰,夜對爲之。
答左承旨李湜疏曰,省疏具悉。爾其勿辭,從速察職。
答判中樞府事柳尙運箚曰,省箚具悉卿懇。有疾未參,其何所傷,卿其安心勿待罪,從容善攝。
答禮曹參判吳道一疏曰,省疏具悉。卿之心事,惟予知之,末路嘵嘵何足介懷,安意勿辭,從速察職。
答行吏曹判書李世白疏曰,省疏具悉卿懇。卿勿過辭,速出行公。
答正言李晩成疏曰,省疏具悉。爾其勿辭察職。出燼餘日記
今日引見時,左議政尹趾善所啓,臣以都城流丐之數,特爲賑救事,頃已陳達矣。諸議,或以設粥於栗島爲宜,或以分給乾糧爲宜云,而母論設粥與乾糧,必有主管之人,然後事可着實。兵曹判書李世華,昨年設粥栗島時,頗有全活之效,閔鎭長,方兼帶賑廳堂上。此兩人,使之專爲句管,何如?上曰,依爲之。
持平尹趾仁所啓,卽今畿內賑民之策,只恃糴穀,而各邑守令,或捧空殼之租,虛張無計之數,唯冀罪責之苟免,不顧賑政之無實,事之可駭,莫此爲甚。今玆之弊,其來已久,雖在常年,固宜痛禁,況今饑民之仰哺者,專在於此乎?朝家,則只憑各邑成冊所付之穀數,謂可以活得幾口人幾日命,而民人,受不食之穀,無救死之道,若不先査賑穀之虛實,唯問前頭分糴之多少,則其所以救之者,反所以害之也。請依年前定奪,發遣京官,嚴加査覈其捧租,尤甚不審之守令,從重論罪,仍令賑廳,別爲酌給穀物於本縣,以爲均一救濟之道。上曰,依啓。又所啓,守衛王宮之任,是武弁淸選,其不可人人而濫冒也,決矣。內禁衛將柳東亨,地卑望劣,且多疪謗,曾爲海西守令,重被臺彈,後任軍門將官,尙有物議,及授本職,群情皆以爲駭,羞與比肩,請內禁衛將柳東亨,罷職。上曰,不允。出朝報
上在昌德宮。停常參·經筵。
自午時至申時,日暈。夜五更,月暈。
大殿受灸後,藥房·政院·玉堂·二品以上·六曹問安。答曰,知道。
吏曹判書李世白,身病出仕。
忠淸道監賑御史書目,德山縣監睦天麟,政令多疵,不可仍置,受由上京,無意還任,爲先罷黜,其代,令該曹極擇差出,一兩日內辭朝。其他未赴任守令,亦令催促發送,以爲及時賑民之地事。
府前啓,請內禁衛將柳東亨,罷職。答曰,遞差。措語見上竝引嫌而退。不待答簡,徑先傳啓,殊違臺規,勢難仍在,所失在彼,於我何嫌,請獻納南正重出仕,正言趙泰采遞差。答曰,依啓。出朝報
上在昌德宮。停常參·經筵。
自卯時至未時,日暈。
藥房啓曰,雨濕未已,伏未審夜間,聖體調攝,若何?今日受灸,依前定以午初乎?臣等,區區伏慮,敢來問安,竝此仰稟。答曰,知道。無事矣。
持平尹趾仁啓曰,臣於日昨,以濫率衙眷之守令,査出不嚴,請推京畿按道之臣矣。卽伏聞淸州牧使李益著,延豐縣監李仁著,俱以濫率,入於本道査啓中,此皆臣所受命廉問,而不得摘發者也。臣不勝瞿然惶悚之至,其奉使不職之罪,唯當恭俟譴勘,而至於以身之所不能,妄論於人,則始雖不覺,終歸昏謬,其何敢一刻苟冒於臺席乎?請命遞斥臣職。答曰,勿辭。退待物論。
傳曰,召對爲之。
大殿受灸後,藥房·政院·玉堂·二品以上·六曹問安。答曰,知道。
受灸時,上曰,昨日引見時,分付銓曹,廣加調用事,下敎矣。罷職奪告身人員,竝別單書入事,分付,可也。
府啓,凡蔭官陞出六品之後,不卽除拜守令,自有定式。若非生進,則必經七書考講而後,乃除守令,實是國朝金石之典,非一時銓官所可破壞也。前長興主簿金輔臣,素非學術之士,而直拜六品之職,已不叶於物議,陞拜屬耳。未經考講,而遽爾首擬於永同縣監之窠,定式由是而廢閣,法典自此而破壞,事之寒心,莫此爲甚。請吏曹當該堂上郞廳,從重推考。引嫌而退。廉問之體,異於按道,初未摘發,事勢適然,請推警責,臺體得宜,不可以此輕遞言官,請持平尹趾仁出仕。答曰,依啓。出朝報
上在昌德宮。停常參·經筵。
藥房啓曰,伏未審夜間,聖體調攝,若何?今日受灸,依前定以午初乎?臣等,區區伏慮,敢來問安,竝此仰稟。答曰,知道。無事矣。
吏曹啓曰,命下矣。取考歲抄文書,則削奪官爵被謫蒙放及近日因事坐罷人外,無罷職奪告身久未調用之人,書入一款,何以爲之?敢稟。傳曰,削奪以下書入。
右議政崔錫鼎箚子。大槪,敢陳難安情勢,乞賜鐫遞事。答曰,省箚具悉卿懇。一時臺論,不必深嫌,卿其安心勿辭焉。仍傳曰,遣史官傳諭。出朝報
上在昌德宮。停常參·經筵。
藥房啓曰,伏未審夜來,聖候調攝,若何?臣等,區區伏慮,敢來問安。答曰,知道。無事矣。
執義任胤元,持平李坦啓曰,臣等,日昨以請推銓官事,陳啓蒙允矣。伏見大臣箚本,以臺官只據常例,未及深究,爲言,臣等,不勝瞿然之至。夫有學行茂著,淸路將通之人,則不必苦拘常例,而猶且循序歷試,況金輔臣,素無經術之稱,特因一時陳白,遽超六品之職,未經七書之講,先擬百里之宰,格例有違,官方無漸,雖曾有申明之事,若非別薦,不可輕議。臣等,若此不已,倖路易開,常典益壞,臣等區區之見,只在於此,大臣旣以不及深究爲言,則臣等率爾論啓之失,著矣。其何敢一刻苟冒於臺席乎?請命遞斥臣等之職。答曰,勿辭。退待物論。
府啓,引嫌而退。大臣所薦,雖異常調,縣宰之擬,殊涉太驟,據例論列,爲重官方,未究之斥,不必深嫌。請執義任胤元,持平李坦,竝命出仕。答曰,依啓。出朝報
上在昌德宮。停常參·經筵。
藥房啓曰,夜氣凄寒,伏未審聖體調攝,若何?今日受灸,依前定以午初乎?臣等,區區伏慮,敢來問安,竝此仰稟。答曰,知道。無事矣。
傳〈曰〉,前判書吳始復·尹以濟·兪夏益·申厚載·權愈,前參判李瑞雨,竝收用,曾經三司居中居下洪重夏·李廷謙·趙大壽·李徵龜·睦林重·李光佐·李師尙·崔啓翁·趙泰老·梁重廈·洪柱震·任堂,竝勿論。
大殿受灸後,藥房·政院·玉堂·二品以上·六曹問安。答曰,知道。
傳曰,大臣·備局堂上引見。引見時,右議政崔錫鼎所啓,臣曾以金輔臣陞六事陳達,其後臺啓重發,今又以備擬縣窠之故,臺言又發。此由於臣之初不明白定奪之致。蓋自先朝以後,或因大臣筵達,直出六品,則一依薦剡施行,故雖幼學·蔭官,無考講之規,至有爲三曹郞官者矣。其後臺臣陳疏,請更申明考講之法,伊時因廟堂稟定,直出六品者外,雖別薦者,亦令考講,而戊辰年間,別薦人精擇,且以學行被薦,故又罷講規矣。今此臺啓中所謂學行茂著,淸路將通之人,則不必拘常例云者,誠是矣。金輔臣,則素多氣槪操行,且有才局,而擧其重而以志操薦聞矣。旣已直出,而初非經學之士,則此類,宜有指一稟定之事,且於近間新定式生進,則必經三曹,幼學,則必經京兆·隷院·禁都·監察等職,庶類,則必經馬官後,除拜守令,旣定令甲,則今臣之備擬守令之望,未免誤着。此係定式之事,左相今方入侍,下詢處之,何如?上曰,此事,何如?左議政尹趾善曰,旣云薦目,則雖外道臣所薦之人,曾前亦無考講之事。今因大臣所薦,直出六品,則此與常調有間矣。右參贊李畬曰,小臣之意,則除講與否,惟在薦目輕重,不宜以道臣·大臣所薦,有所分別矣。大司諫徐文裕曰,臣等昔年待罪臺職也,以文學學行外,一竝考講,定式施行之意陳疏,因該曹覆啓蒙允矣。凡有學行文學者,固是絶等,而其餘或以才諝,或以武藝,及各技被薦者,擧皆除講,則殊無立法考講之本意,今此金輔臣事,雖未知薦目之何如,旣非文學學行之人,則幼學·蔭官之以薦除講,實爲不當矣。崔錫鼎曰,此事,當初申明,果由於文裕之言,而其後雖非學行之人,亦不考講,至今未知何以定式耶?此後則有節行之人外,皆令考講耶?尹趾善曰,人之節行與否,灼知誠難。若眞有節行,則豈可拘於常例,而不用乎?上曰,今此金輔臣之守令備擬,似涉太驟,臺啓所論,誠是,而但此事,前因臺疏而申明,其後又有戊辰年間事例,有一定之規,何以處之?崔錫鼎曰,臣意,則經術文學之士,固無拘礙,至於節行操行之人,雖亞於經術之士,亦非才諝之比,考講則依前勿拘,先除漢城·隷院等職,以試履歷,然後除拜守令,似可矣。吏曹參判徐宗泰曰,守令考講,雖非舊典,已成近制,不可容易變改,志槪薦目,視才諝雖重,而有難指的區別。臣意,則學行薦目外,皆具考講,爲宜。志槪之士,雖有不屑就之慮,而如此而後,遵守爲易矣。上曰,學行之人,則勿爲考講,其後,則必令考講,然後該曹之區別施行,自當簡便,依此定式施行,可也。上曰,近來遷葬,實爲痛弊。夫卜其宅兆,以安厝之,固是人子之義,至於遷葬,亦或有切迫不得已者,則雖不可一槪論之,第有數遷墓地,至再至三,甚者或至四五巡,末又還定舊穴,予嘗目見其弊,已極慨然。間見擊錚公事,則或橫占於大村中者有之,蓋以地有盡而人家遷葬者,無限,故以至於此。夫以風水擇地,亦人子情理之所不能已,而崇惑堪輿,實是士夫間弊風,宜有別樣申飭之擧矣。崔錫鼎曰,韓愈作佛骨表,斥之以蠹財病民。卽今世人之專爲禍福,數遷墓者,非但崇信之不當,亦有耗財病民之患矣。上曰,此皆動於禍福而如此。不獨財力之耗竭,凡爲人子之道,數遷其父母及祖父母之葬地,使體魄不寧,其害於義理,何如哉?至於大村中用山者,尤宜各別嚴飭矣。崔錫鼎曰,臣嘗待罪都憲時,陳達以爲,相地官,難於占得空山,或於他人山所及大村中,占得空地,故山訟滋興。此後,則凡干山訟,爲先刑推相地官,然後可使無訟,以此爲請,而該曹回啓,循例爲之,故別無實效。今後如有爭山相訟之葬,無論曲直,必先刑推地官,若果理曲,則主喪者定配。如此,自無山訟之紛紜,而遷葬之弊,多惑於地家禍福之說,已成痼弊。輕動其祖先體魄,已極不可,而至於奪人家後及村中者,不可勝數。今以此弊,設爲禁令,不如以地理之元不可信,皎然曉諭之爲愈。世宗朝魚史瞻,嘗辨論山家地理說之非,不惟其所論如此,乃葬其親於家園之側,及其身沒,其子世謙等,又葬考於泮瀕。其不擇地如此,而其後子孫,別無禍敗,此固已著之明驗。若以此等事,援理曉諭,則或可謂矯弊之道矣。上曰,丁卯年因地師陳疏,有奉審長陵之擧,而久遠陵寢,不可撓惑於術家未瑩之說,故竟寢遷陵之議。此事,若在士夫家,則必不能如是矣。金時傑曰,此一款,亦可以打破衆惑矣。崔錫鼎曰,儒臣所達,是矣。以此措辭,以有旨申飭乎?抑自廟堂分付乎?李世華曰,不必有旨,出於擧行條件,作爲事目,而頒布內外,似可矣。上曰,不必有旨通諭,以今日筵中說話,頒布宜矣。李畬曰,人家或有臨葬,啓舊壙而遇水火之變,而不得已遷葬,若且爲子孫求福,屢遷其祖先瑩隴,則其惑,甚矣。夫體魄安寧,然後子孫受福,臣曾見數數遷墓之家,鮮有不遭禍敗者也。李濡曰,惑於風水,用山於大村中者,固宜嚴禁,而凡移風易俗,實由於上行下效。朝廷之上,宰相貴人,先行之,然後在下者,慕效,若只定禁法,則恐無實效。以近事言之,益平君家遷葬,已至數三度矣,前後特命禮葬,或給葬需,此於親親之義,固是盛德事,而隨其遷葬,每施恩典,則亦近於導成,殊非矯弊之道。此後,則雖應給禮葬之喪,遷葬時,勿爲題給,似宜矣。尹趾善曰,勿論勳戚大臣,遷葬時,不復許禮葬,何如?上曰,此後,則遷葬時,勿許禮葬,可也。出朝報
引見入侍時,上曰,頃因受灸時,謝恩使入送事,與諸臣相議,而當初欲以冬至使兼行矣。卽今萬石之穀,出於別擧,則節使兼送,似爲太晩矣。諸臣之意,何如?右議政崔錫鼎曰,節使,則冬初方爲發送,其在事體,果爲遲緩,專差使臣,別爲謝恩,似爲得宜,故頃者李濡,亦以速差使臣,必趁秋開市前入送之意,有所陳達矣。臣意以爲,頒詔勅行言之,牌文初到之時,無預出謝使之規,必於臨時差出者,乃是規也。李濡所達,有意見而卽令發送,則日字急迫,資裝爲難,六七月,則潦水行役,亦甚可慮。海運穀來到之後,差使臣,以初秋發送,而秋開市,則價直難辦,勿爲運來之意,言于今來侍郞,似好矣。左議政尹趾善曰,秋開市不遠之意,或送齎咨官,或送咨於鳳城,宜矣。上曰,今番萬石穀,出於別擧,節使兼差謝恩,果爲遲緩。前出謝使,趁秋發送,可也。以上承文謄錄
上在昌德宮。停常參·經筵。
藥房啓曰,伏未審夜來,聖體調攝,若何?今日受灸,依前定以午初乎?臣等區區伏慮,敢來問安,竝此仰稟。答曰,知道。無事矣。
右邊捕盜廳啓目,章陵作變罪人士賢,雖未及輸情,弼成,作變同參節次,旣已承服,則事係陵寢,罪關惡逆,令攸司稟旨擧行,何如?啓。傳曰,陵寢作變,係是惡逆,則士賢,雖未輸情,此非自本廳推問,罪人弼成,竝以卽爲移送禁府,使之依法設鞫。
政院啓曰,陵寢作變罪人士賢·弼成等,移送禁府,設鞫事,判下矣。推鞫處所,何處爲之乎?敢稟。傳曰,本府爲之。
領府事南九萬箚子。大槪,感傷猝重,今日問安受灸,俱未得進參,惶恐待罪事。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣御醫看病。
大殿受灸後,藥房·政院·玉堂·二品以上·六曹問安。答曰,知道。
傳曰,召對爲之。
鞫廳罪人崔弼成,元情承服,安士賢,元情不服,弼成·士賢面質。傳曰,推鞫姑罷。
召對時,檢討官閔震炯所啓,臣於日昨被罪諸臣別單敍用之事,竊有所懷,敢此仰達。前後被謫及被黜之人,或已蒙放,或已蒙敍,而其中,不無未及放還而身死之人,此則獨無擧論之事。臣問于該曹則以爲,罪名旣載於禁府文書中,蒙放之後,自禁府移文本曹,則本曹始爲別錄於歲抄文書,而未及放送,身死之人,則禁府元不擧論於移文中,故例皆落漏云。雖古例如此,自古朝家待臣僚之道,凡係身死人之事,則比諸生存之人,稍加優異。今則不然,一被罪譴之後,恩典永阻於泉壤,罪名長載於丹書,或有同以一事被罪,而生存之人,獨蒙恩宥,其在事理,恐不當如是。似當有特爲變通之擧。且本府前例如此,則今後勢將每有此弊,令該府別爲定式,俾無如是疎漏之患,似合事宜矣。上曰,被罪身死之人,竝令該曹書入稟處,而此後,別爲定式事,亦爲一體分付,可也。出朝報
上在昌德宮。停常參·經筵。
藥房啓曰,日氣凄寒未已,伏未審夜來,聖體調攝,若何?今日受灸,依前定以午初乎?臣等區區伏慮,敢來問安,竝此仰稟。答曰,知道。無事。今日姑停。
藥房再啓曰,卽伏聞醫女所傳之言,嬪宮有肢節之痛,夜間寢睡不安云,卽今症候加減,何如?當令醫女入診,議定當進之藥。臣等無任仰慮之至,敢此問安,竝爲仰稟。答曰,已言于醫女矣。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
正言崔重泰啓曰,臣前忝是職,以厚陵參奉李讓錫,多斫陵內樹木,斥賣狼藉之狀,論啓蒙允矣。今伏聞本道査覈狀啓以爲,讓錫之禁伐太嚴,以致謗言,傳聞于臺官云。又以爲豐德地,無鹽瓦之所,而斥賣之說,歸於孟狼云,臣誠瞿然,亦不得不駭惑也。夫讓錫之守法禁斫,果猛於他人,則陵寢重地,累百年長養之材,何如彼一時濯濯,而摘奸時初斫木根,亦何至十餘株之夥耶?況且本陵處,舟楫所通之地,而沿海多以燔煮爲業之戶,則今此査啓,又何擧臺啓中所不言豐德之地,鹽瓦所之有無,爲喫緊證據耶?此皆臣所未曉也。雖然,査事亦云虛套,耳聞亦異目覩,則論人爽實者,不可復居言地,請命遞斥臣職。答曰,勿辭。退待物論。
藥房三啓曰,臣等,卽伏承聖批,因醫女所傳之言,與金有鉉等諸醫,商確議藥,則今此嬪宮肢節疼痛之候,由於風濕挾寒之致,傷寒門,荊防敗毒散,連進三貼,以爲及時發散之地,宜當云。此藥三貼,劑入之意,敢啓。傳曰,知道。
鞫廳罪人安士賢,刑問一次不服,二次不服。傳曰,推鞫姑罷。
罪人崔弼成,當日軍器寺前路行刑。啓。
持平李坦上疏。大槪,敢暴才不稱職,病難供仕之實狀,附陳區區所懷,以備財察事。答曰,省疏具悉。吳道一侵攻之論,迄可止矣,而嘵嘵之言,尙且沓至,其亦支離也。至於李玄錫事,所論得之,而十餘年來,監司不必推覈,但當從今嚴飭而已。廣·高二倅,果有疵政,則隨聞彈劾,乃其職耳。釋此不爲,泛及疏末,殊欠臺體也。爾其勿辭,從速察職。
院啓,引嫌而退。斥賣之說,雖或泛聞,斫木一款,旣是實狀,以此引嫌,殊涉太過,請正言崔重泰出仕。答曰,依啓。出朝報
上在昌德宮。停常參·經筵。
自卯時至未時,日暈。
藥房啓曰,伏未審夜來,聖體調攝,若何?今日受灸,依前定以午初乎?嬪宮症候,加減,如何?昨日劑入荊防敗毒散,其已試服,而有發散差減之效乎?臣等不任伏慮,敢來問安,竝此仰稟。答曰,知道。無事。嬪宮所患,與昨一樣矣。
傳曰,召對爲之。
鞫廳罪人安士賢,刑問三次不服,四次第二度承服,當日軍器寺前路行刑。啓。
大殿受灸後,藥房·政院·玉堂·二品以上·六曹問安。答曰,知道。
正言崔重泰啓曰,卽伏見憲臣疏中,提擧前日李玄錫論罪之啓,至以輕重失宜,爲言,顯加譏斥。臣以發論之人,勢難自安,而亦有訝惑者,蓋玄錫之疏,無非謬戾,而營救名義之罪人,尤果放肆矣。然而論列之際,只逐其上下語脈,而次第辨破,則今何以句語之先後,斷爲有輕重之別乎?至於禮議一款,彼此禮訟,末稍分爭之後,始有援經辨證之說,而當初喪禮,實遵國制,則前後黨人之藉此構禍者,用意凶險。今日辨論,惟在打破其情狀而已,國制與禮經,亦不當追辨於邦禁旣久之後也。臣之意見,不過如斯,而人之非斥,反如彼,臣何敢自謂無失,而晏然在職乎?請命遞斥臣職。答曰,勿辭。退待物論。
答持平李坦疏曰,省疏具悉。爾其勿辭,調理察職。
院啓,引嫌而退。論人之道,各有意見,措語先後,不必爲嫌,請正言崔重泰出仕。答曰,依啓。出朝報
上在昌德宮。停常參·經筵。
藥房啓曰,春寒未解,伏未審聖候調攝,若何?嬪宮症候,荊防敗毒散連服之後,有差勝之效乎?臣等區區伏慮,敢來問安。答曰,知道。無事。嬪宮所患,顯有差勝之效矣。
傳曰,召對爲之。出朝報
上在昌德宮。停常參·經筵。
藥房啓曰,春寒未解,伏未審夜來,聖候調攝,若何?嬪宮症候,比昨益有差勝之效乎?前劑入湯藥,已盡於昨日,當令醫女入診,詳知卽今症候,議定繼用之藥。臣等無任伏慮,敢來問安,竝此仰稟。答曰,知道。無事。嬪宮所患,日漸差減矣。醫女入診事,依啓。
傳曰,大臣·備局堂上引見。引見時,廣州府尹鄭齊泰,高陽郡守趙泰期改差事,榻前下敎。
大司諫徐文裕所啓,己巳卿宰之疏,創出國朝所無之擧,構害忠良,貽禍國家,其爲慘毒,尙忍言哉?當初門黜,旣用輕典,旋卽放釋,亦云太寬,則今此收敍,又是意外。此雖出於蕩滌收拾,共濟國事之至意,而當初罪名,實係重大,其不可混然全釋,容易收用也,決矣。聽聞俱駭,公議益激,請還收吳始復等六人敍用之命。答曰,不允。又所啓,章陵作變之賊,次第承服伏法,而賊人招辭,旣已渠輩作變,由於爭差所任之致,而賣田行賂之說,狼藉於供辭中。身爲齋郞,有此汚衊之言,听聞莫不爲駭,不可仍置其任,請章陵參奉李澤罷職。上曰,依啓。
持平尹趾仁所啓,引見命下之後,入侍諸臣,所當精白承休,預爲來待,而卽者引對之際,吏曹參判徐宗泰,初與諸臣不能同進於閤門之外,末乃追到簾陛之下,未知曲折之如何,而事體未安,請吏曹參判徐宗泰推考。上曰,依啓。出朝報郞廳白大成校正。郞廳李聖運書。
上在昌德宮。停常參·經筵。
酉時,日有右珥。夜三更,火星在太微垣中,犯謁者星。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?嬪宮症候,昨日劑入湯藥煎服後,有差減之效乎?臣等不勝區區伏慮之至,敢來問安。答曰,知道。以上朝報
成均館啓曰,今三月三日儒生製科,當爲設行,而方有受灸問安,政府以下諸臣,有難會坐。今月內無故日退行之意,敢啓。傳曰,知道。以上成均館謄錄
義禁府啓曰,章陵放火罪人崔弼誠妻,士賢等妻子族屬,令本道査出成冊上送事,移文矣。士賢妻子族屬,査出成冊,先爲來到,而士賢長子儀京,應爲緣坐處絞。依例府都事發遣,與本郡郡守,依法眼同處絞,其餘妻子爲奴定配,而弼誠妻子族屬,査出成冊上送之意,移文本道者,今已累日,以其發關先後言之,則弼誠妻子族屬成冊,當爲先到,而尙今不來。莫重緣坐罪人擧行之事,如是稽緩,事甚可駭。本道監司推考,更爲催促,俾無遲緩之弊,何如?傳曰,允。
又啓曰,正刑罪人士賢子儀京,依法例緣坐處絞事,允下矣。都事卽當發遣,而今明,乃國忌,待無故日發遣都事,處絞之意,敢啓。傳曰,知道。
上在昌德宮。停常參·經筵。
自巳時至未時,日暈。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?今日中腕穴受灸,滿二百壯後,繼灸脚部三里左右之穴之意,前以稟定矣。受灸時,依前定以午初乎?嬪宮症候,連用湯劑之後,加減,如何?臣等無任伏慮之至,敢來問安,竝此仰稟。答曰,知道。無事矣。嬪宮所患,一樣矣。
判尹閔鎭長所啓,乙亥以來,連歲荐饑,朝家軫念淸白吏妻子,因大臣陳達,廩給救濟矣。其後更無成命,不敢擅給,而卽今窘急尤甚,無以保存。似當依乙亥例參酌廩給,敢此仰達。上曰,依爲之。
閔鎭長曰,故大臣妻,只有完南府院君李厚源妻,而亦甚貧窘云。此雖與淸白吏妻子有異,亦爲一體廩給,何如?左議政尹趾善曰,此則乃是功臣妻,應有廩給之典,而若竝論故大臣之妻,則故左議政朴世采妻,窮乏尤甚云矣。上曰,一體廩給,可也。
今日受灸時,禧陵參奉愼爾定,嬪宮病患議藥同參事,榻前定奪。
藥房再啓曰,嬪宮症候,今日亦無差減之效,故更爲議藥之意,陳達於榻前矣。臣等,退與金惟鉉·鄭維覺等諸御醫,反覆商確,則以爲流注作痛之候,專由於肝經風熱未祛之致。前劑入疎經活血湯,仍爲連用,驅風膏一劑,兼用宜當云。此藥,卽爲劑入之意,敢啓。傳曰,知道。
成均館官員,以知館事意啓曰,今三月三日儒生課製,當爲設行,而方有受灸問安,政府以下諸臣,有難會坐,今月內無故日退行之意,敢啓。傳曰,知道。
獻納南正重,正言崔重泰啓曰,日昨臣等,與長僚行相會禮,以章陵參奉李澤論罪事相議,而臣等之議,俱在請拿,長僚之意,初欲汰去,末乃罷職,停當,以此論啓蒙允矣。今聞物議以爲,賊人之陵上作變,蓋由於圖差所任,而行賂汚衊之說,又發於賊人之供辭。身爲齋郞,果有是事,則罪名旣非尋常,事體亦甚重大。不可不拿問覈實,施以當律,而今此請罪之啓,未免失當云,臣等何敢晏然而已乎?請命遞斥臣等之職。答曰,勿辭,退待物論。以上朝報
義禁府啓曰,章陵放火罪人崔弼誠妻子族屬等査出成冊,今始來到,而長子永進,旣已年滿,依例發遣府都事,與本府府使眼同處絞,其餘妻及年未滿子女,與同生三寸姪等,依律文區別定配之意,敢啓。傳曰,知道。以上義禁府謄錄
上在昌德宮。停常參·經筵。
未時至申時,日暈。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?今日受灸,依前定以午初乎?嬪宮症候,湯劑及膏藥,其已兼試,而有差減之效乎?臣等區區伏慮之至,敢來問安,竝此仰稟。答曰,知道。無事。嬪宮所患,比昨差減矣。
正言李東馣上疏。大槪,敢陳病勢難强之狀,伏乞蒙恩遞,兼陳區區所懷,以備財擇事。入啓。答曰,省疏具悉。玆事是非,予已知之,爾其勿辭,從速察職。
冬至使書目,臣等一行,二月初十日北京離發,還到通州,先來出送事。
大司諫徐文裕啓曰,臣於日昨,與諸僚相議李澤之啓也,臣以爲賊人等,圖差所任,敢生作變之計,而賣田行賂之說,旣發於供辭中,士夫汚衊之說,莫此爲甚。當該齋郞,不可不論劾,但兩賊,旣已伏法,今不可只以一邊之言,究得其實狀。且賊人之得差所任,在於作變之後,則不待拿問,而俾售奸計之跡,已無可疑者。此臣之所以不請拿問,而直以罷職論啓者也。今者諸僚,乃以擬律失當,引避於停啓蒙允之後,此固臣之未解者也。迷滯之見,前後無異,今不宜中變,以苟從僚席之議,何可仍冒於臺端乎?請命遞斥臣職。答曰,勿辭。退待物論。
左議政尹趾善,右議政崔錫鼎,請對入侍。入侍時,謝恩使今日內口傳差出,及問安使速爲差送事,及平安道監司金構催促下送,及接伴使申厚命速令下去事,榻前定奪。
大殿受灸後,藥房·政院·玉堂·二品以上·六曹問安。答曰,知道。
傳曰,召對爲之。
吏曹口傳政事,謝恩正使,判府事柳尙運,左議政尹趾善,右議政崔錫鼎,副使閔鎭周,書狀官金時傑。
傳曰,謝恩正使,宗班中備擬。
有政。吏批,以宋相琦爲承旨,以洪瀯爲平安都事,以李徵龜爲獻納,以申厚命爲左尹,以李宇謙爲宗簿正,以李大成爲長興庫主簿,以鄭載恒爲高陽郡守,以李廷謙爲掌樂正,以南正重爲修撰,以呂必容爲執義,以金世翊爲廣州府尹。
左右相請對入侍時,上曰,昨見謝恩使狀啓,則彼中,初以親行爲言,末乃以遣最親最貴者,爲言,與接伴使狀啓中,彼人,以當率百官叩謝爲辭者,同一意矣。右議政崔錫鼎曰,大臣則時任當行,宗臣則外議,以正二品中,亦可借銜以送云,何以爲之乎?左議政尹趾善曰,臣雖老,我境往來,異於出疆,竊欲奉命以行,以爲一分報效之圖矣。上曰,此雖與燕京有異,卿年齡已高,何可往乎?崔錫鼎曰,左相,不但年高,卽今朝無首相,身任國事,不可遠出,小臣當行。旣遣大臣,則宗臣不必送之乎?上曰,右相下去爲當,而彼旣以竝來爲言,不可不竝遣矣。崔錫鼎曰,然則宗臣,亦當於今日議定以送矣。上曰,宗臣,於正二品中擇送。當品中無故者,幾人,而可合者,何人耶?崔錫鼎曰,宗臣中晉平君澤,爲人頗佳云,送之似宜矣。上曰,資級旣是正二品,借銜帶犀以送,可也。崔錫鼎曰,接伴使申厚命,亦當以判書借銜。禮單,亦當比前加贈乎?上曰,申厚命,判書借銜,禮單加贈事,分付該曹,可也。崔錫鼎曰,彼中至有親行之議,則其在重事體之道,似當別爲揭帖,以自上病不得躬臨,爲辭,大臣·宗臣,率道臣及各務差員等,稱謝,似爲合宜矣。且聞侍郞之行,今月十五日發船,若遇順風,則一兩日可達云。接伴使·問安使及大臣·宗臣,似當趁卽下去,大臣·宗臣,則到彼稱謝後,卽當回還,問安使呈銜帖後,亦當卽還。下船宴,則大臣·宗臣,皆當押宴,上船宴,則使接伴使及方伯押宴,而與勅使時事勢有異,不當又送宴慰使矣。上曰,然矣。以上司譯院謄錄
左右相請對入侍時,謝恩使,今日內口傳差出事,榻前定奪。請穀米石一萬斛,白給謝恩。以上禮曹謄錄
備邊司啓曰,卽見接伴使狀啓,則開市米價,旣已完定,而入送銀貨不足之數,一萬一千二百十三兩零,急速下送,以爲稱給之地云。今此不足之數,他無辦出之路,戶曹所在銀一萬二千兩,趁速下送,使之充給,其零餘之數,可以移用於海運之價,以此分付,何如?答曰,允。
召對入侍時,參贊官李德成所啓,慶尙左水使李行益,宜松山失火狀啓,紙頭刀割,雖未知其故,事甚不謹。當推考警責,而第行益,頃日上送狀啓,亦有刀割之跡。修啓封上之際,行益,必親自檢封以送,而乃有此事,似是奸人中間用奸之致,令備局分付連道査覈,似可矣。上曰,日者行益狀啓,亦有傷敗處,今來狀啓,又如此。當初修啓時,必不如此,此似是官吏輩,嫉其官員,故爲生事之致。李行益,姑勿推考,分付本道,中間作奸人,使之摘發重究,可也。以上備邊司謄錄
禁府啓曰,正刑罪人士賢子,緣坐處絞,罪人儀京,九化,當初逃避云,故跟捕之意,分付本道矣,卽接金浦郡守權守經牒呈,則九化,始爲捕捉云。富平縣監柳尙載牒呈內,正刑罪人弼誠子,緣坐處絞,罪人永進妻海陽,今始自首云。竝依律文爲婢定屬之意,敢啓。傳曰,知道。以上義禁府謄錄
上在昌德宮。停常參·經筵。
夜一更,月暈東井星。
吏曹口傳政事,謝恩正使,全城君混。
江原監司書目,以伊川府使李筬,殺獄罪人金時男,越獄逃躱,已過百日之限,尙未跟捕,罷黜事。傳曰,只推勿罷。
昨日左右相請對時,左議政尹趾善所啓,平安監司金構,再疏承批之後,尙不出肅,以前任淸風時,濫率犯禁事爲難之端云。道內守令濫率査啓,則使都事擧行,不當以此爲嫌,金構,催促下送,何如?上曰,此與前監司李徵明事,有間。徵明則以時任濫率,見遞,金構則旣係前任守令事,不當爲嫌,催促下送,可也。
大殿受灸後,藥房·政院·玉堂·二品以上·六曹問安。答曰,知道。
傳曰,召對爲之。
院啓,己巳卿宰之疏,創出國朝所無之擧,構害忠賢,貽禍國家,其爲慘毒,尙忍言哉?當初門黜,旣用輕典,旋卽放釋,亦云太寬,而今此收敍,又是意外。此雖出於蕩滌收拾,共濟國事之至意,而當初罪名,實係重大,其不可混然全釋,容易收用也,決矣。聽聞俱駭,公議亦激,請還收吳始復等六人敍用之命。答曰,不允。陵寢作變,何等惡逆,而賣田行賂之說,旣發於諸賊供辭中。爲其陵官者,苟有是事,則罪名實不尋常。所當明加嚴覈,依法科罪,不可罷職而止,請章陵參奉李澤,拿問定罪。答曰,依啓。竝引嫌而退。變生陵寢,事係重大,擬律太輕,勢難仍在。請正言崔重泰,大司諫徐文裕,遞差。答曰,依啓。
今月初四日受灸時,藥房提調李濡所啓,禧陵參奉愼爾定,以同參議藥事,除職矣。今於嬪宮證患時,有招來之命,以其出往齋所,未卽來詣,事不着實。相當京官,換差似好,而都提調之意,亦如此,故敢達。上曰,依爲之。
持平李坦啓曰,臣於病伏中,伏見正言李東馣疏本,擧臣疏中兩款事,大加詆斥,臣不勝訝惑焉。臣一自糾劾重宰之後,屢被反攻,輒敢陳章辨覈,臣亦自知支離,聖批誨責,豈不宜哉?今不欲更爲臚列,重犯嘵嘵〈之〉戒,而諫臣,旣責無脊抵牾,又慮以是非紊亂,公議泯絶,則臣於此,有不可不略辨者矣。夫道一,凌轢儕流,脫略威議,憑酒罵坐,意極麤率,大臣前席之言,亦以心麤目之,以但其用意甚察。無論他事,只以自辨疏,觀〈之〉,攻斥金·李之罪,固是淸議,而脅持之術,終歸於文過,收拾敗局之人,近乎公平,而猜怨之意,偏〈?〉同朝。若其平昔好處,固在於贊助淸議,而但其私意太勝,每於臨政之際,偏引付已之徒。臣之所論,一皆探本摭實,平其長短,辨其心跡,不使混是非塗耳目而已。何嘗有一毫逕庭之語,而諫臣費辭詆斥若是,其何也?且道一,旣同被劾,斷自新渥,若復擴充,此矯革前非,則今日攻劾之言,未必非他山之石,爲其儕友者,宜於勉責,而今者諫臣,不顧嗤點,輒爲周遮,游辭緣飾,極意贊揚,至以攻道一之論,爲今日世道之憂,抑獨何心哉?且於近來,寒劣犯罪,則動被彈劾,名流有過,則輒皆寬恕,未嘗病之。臣聞鄭齊泰,自在南邑,已騰誚謗,及任畿輔之後,政多疵纇,民甚怨苦,恐其難堪於荒歲賑救之責,略有所論列矣,諫臣,又擧前後聞見,自作證左,而其所爲言,無一不反於臣言者,諫臣,豈爲阿好而發此也?不過所聞之不相同耳。臣旣重被攻斥,而所患〈疾〉病方㞃,經宿之後,僅僅力疾引避,所失尤大。以此以彼,不可一刻苟冒於臺次,請命遞斥臣職。答曰,勿辭,退待物論。以上朝報
禁府啓曰,以平安監司狀啓,刑曹粘目,前植松萬戶安壽先,移本府處置事,允下矣。安壽先,時在任所,依例發遣府羅將拿來,何如?傳曰,允。
又啓曰,卽接月令醫員金時夏手本,則保留罪人宋元錫,病勢今已向差云,拿囚之意,敢啓。傳曰,知道。
傳旨,前章陵參奉李澤,當爲陵寢作變,何等惡逆,而賣田行賂之說,旣發於諸賊供辭中。爲其陵官者,苟有是事,則罪名實不尋常,所當明加嚴覈,依法科罪,不可罷職而止是如爲昆,拿問定罪爲只爲,下義禁府爲良如敎。以上義禁府謄錄
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,受灸已畢,伏未審聖體調攝,若何?嬪宮症候,夜來加減,亦復何如?前劑入疎經活血湯五貼,已盡於昨日,當令醫女,更爲入診,詳知卽今症候後,議定繼用之藥。臣等不勝區區仰慮之至,敢來問安,竝此仰稟。答曰,知道。無事。嬪宮所患,似有差減之效矣。入診事,依啓。
再啓曰,嬪宮症候,卽因入診醫女所傳之言,與金有鉉·崔聖任諸御醫等商議則以爲,流注作痛之候,旣有差減之效,而餘症猶未盡祛,疎經活血湯元方,去草龍膽,代以黃苓酒炒一錢,依前加入,更用五貼,宜當云。此藥卽爲劑入之意,敢啓。傳曰,知道。
判敦寧徐文重箚子。大〈槪〉,敢陳區區所懷,以應明旨之事。入啓。答曰,省疏具悉卿懇。縷縷箚陳,亶出憂國,可不詢于廟堂而變通焉?
都承旨姜鋧初度呈辭。入啓。傳曰,還出給。
傳曰,備局堂上引見。引見時,務安縣監崔啓翁,除朝辭赴任事,及北評事趙泰東改差事,榻前定奪。
正言李東馣所啓,伏見持平李坦避辭,乃以不顧嗤點,自作證左等語,大加詆斥,臣不勝駭惑也。臣疏,只陳吳道一被攻之源委,鄭齊泰治郡之實狀而已。有何贊揚阿好之事,醜罵之言,一至於此,誠可異而亦可笑也。蓋道一自明之疏,提擧數件事者,前日諫臣,或論以譸張,或斥以黨比,故不得不略及此事,以明其金·李數事,別無論議之參涉,以證其卽今同朝之間,無排軋之私心而已,臣未見其脅持之計,猜怨之意也。今憲臣之論道一也,一則淸議,一則公平,其所奬許,亦云不淺,而猶且斥其心跡,驅之於不韙之科,雖曰不相逕庭,臣不信也。此果勉責之道,而非斥去之意乎?道一,立朝以來,力贊淸議,憲臣,亦不能掩得,則當此人物眇然,淸議削弱之日,極力詆排,必使之不容者,抑獨何心?豈不爲世道之慮乎?齊泰前後治理,臣實稔聞而知之,憲臣所謂政疵民怨,不堪凶歲賑救之責者,何其與臣所聞,大相不同?齊泰到任以後,廉簡自飭,盡心官務,而至於賑民之事,尤加致意,此固邑民之所共頌也。未知憲臣,從何得聞其怨苦之言耶?臣之尤所慨然者,論人之道,貴在平恕。雖在他人,固當詳愼,而況憲臣丘墓所在,便有城化之分,彈劾之辭,曾不擇發,雖自許以不顧名流,而其於道理,果何如也?人之意見,各自不同,暫有差異,輒加詬罵,此又臣之未解者也。然旣被其無限譏斥,何可晏然仍冒乎?請命遞斥臣職。上曰,勿辭。退待物論。
持平尹趾仁所啓,卽者持平李坦,引嫌退待,臣當處置,其中一款,卽前廣州府尹鄭齊泰論劾事也。臣之兄左議政臣尹趾善,日昨筵中,以見斥於臺疏,引罪,而仍辨齊泰之枉被謗毁。臣於此論,旣有嫌礙,又難是非,何敢晏然仍冒臺席乎?請命遞斥臣職。上曰,勿辭。退待物論。
去夜,兵曹判書李世華上疏。大槪,敢陳愚見,以備裁擇事。入啓。答曰,省疏具悉卿懇。箚辭,令廟堂稟處,卿其勿辭,安心行公。以上朝報
大臣·備局堂上引見。入侍時,右議政崔〈錫鼎〉所啓,黃海監司李寅燁狀啓,丁丑田稅,已令退捧者,今難收納,以列邑還穀米,推移上納事,已有戶曹定奪,未準之數,待秋卽捧上納事,依狀啓施行,谷山等四邑稅米,以錢布代納事,似難聽許矣。戶曹判書李濡曰,谷山等四邑,峽路險隘,出浦甚難,自前以米代布,米一石代捧上六疋布矣,上年,則以其布貴之故,以米捧留事,分付矣。今此李寅燁狀啓中,丁丑條退捧者,請以列邑還穀,推移上納,而此四邑田稅,則旣令以米捧留,不可代捧錢布矣。左議政尹趾善曰,此等邑田稅,自前以布代捧,如是之際,不無弊端,以本色捧留,宜當矣。上曰,依爲之。以上戶曹謄錄
大臣·備局堂上引見入侍時,判尹閔鎭長所啓,卽今栗島飢民之增,當初僅四百人,今已至七百餘人,飢病相混,實難保活,不可只饋白粥。欲時饋湯粥,而賑廳,則元無沈醬。各軍門所儲沈醬,爲先取用,加又難繼,則江都·南漢所儲沈醬,多少間,參酌取用之意,敢達。上曰,依爲之。以上摠戎廳謄錄
義禁府啓曰,罪人李祥輝,逐日嚴刑事,判下,而今日,先蠶祭受香。待無故日加刑之意,敢啓。傳曰,知道。以上禁府謄錄
傳曰,大臣·備局堂上引見。
大臣·備局堂上引見入侍時,左議政尹趾善所啓,永柔縣令吳命峻,陳疏請得北米五百石。今此開市,本爲西民,則彼中白給之米,除出分給於西路,事體固宜,而只令本道監司,隨各邑形勢之緩急,量宜俵給,宜當。豈可自朝家逐邑分給乎?依日昨定奪義州例,分付監司,一體分給,似可矣。上曰,以此分付本道,可也。
又所啓,以接待海運侍郞,大臣·宗臣竝遣事,纔已定奪,而外議,皆以爲不必竝遣。同副承旨李德成疏中,亦以竝遣爲不當,其言誠是,而事係重大,到彼之後,或不無便宜區處之事,當送大臣,而宗臣,則不必送矣。行判敦寧府事徐文重曰,旣以重臣來到境上,自此亦以大臣往待客,或可矣,而至於宗臣之竝遣,未免爲一從其言之歸,事涉不當矣。右議政崔錫鼎曰,領府事南九萬,亦以爲必不得已而送之,大臣·宗臣中,惟當只送一人而已,一從其言,則似涉太過云矣。上曰,初欲竝送,而諸臣之言,不無意見,除宗臣,只送大臣,可也。崔錫鼎曰,揭帖措語中,改以勅使入京,則例爲迎勅宴享,而今此侍郞之行,則遠臨境上,雖不得親自迎接,旣荷特恩,不可無迎謝之禮,故玆遣大臣云云,何如?戶曹判書李濡曰,揭帖措語中,只陳此意,而不必擧論他事,大臣下去後,彼人輩,若有提起他端之事,則使通官輩,嚴辭峻斥,似可矣。上曰,揭帖措語,以此改之,可也。
又所啓,漂人,領來差倭,請改書契事,因東萊府使狀啓,該曹,旣已回啓,有令廟堂稟處之命,而當初書契中,後勿爲例一款語,必欲刪去,狡詐甚矣。何可曲從其請,而改給乎?右議政崔錫鼎曰,以式例論之,則今番差倭,不宜接待,而今此厚待,亦出於交隣之道,則今何曲從其言,改給書啓乎?行判敦寧府事徐文重曰,今來差倭,元非裁判等任,渠豈敢擅自請改乎?東萊府使,所當直爲防塞,而有此狀聞,廟堂決不可許改其書契也。上曰,倭人之每欲請改,其習可惡,以當初改定之言,仍存以給,可也。上曰,東萊府使狀啓中,倭人書契事,纔已言之,而自前倭人輩,雖小事,必欲務勝,狡倭情狀,誠極可痛。東萊府使,不能據理斥絶,循例狀聞,事涉未安,府使朴權,從重推考。以上備局謄錄
上在昌德宮。停常參·經筵。
謝恩,工曹判書申汝哲。
禮曹參議李善上疏。大槪,方差問安使之任,不日西下,而所患感冒等症,猝然添劇於少,愈乍出之餘,欲起還仆,有時昏塞。以此病狀,萬無跨馬登程之望,懇乞鐫改本職及問安使之任,仍治臣違慢負國之罪事。呈政院,還出給。
中殿·世子宮·嬪宮,藥房問安。答曰,知道。
藥房啓曰,日氣凄冷,伏未審夜間,聖體調攝,若何?嬪宮症候,向歇之後,益有差減之效乎?臣等不勝伏慮之至,敢來問安。答曰,知道。無事。嬪宮所患臂痛·脚痛,間作而不至大段矣。
吏曹參議金盛迪再度呈辭。入啓。傳曰,還出給。
左承旨李湜初度呈辭。入啓。傳曰,還出給。
京畿監司書目,安山呈,以領敦寧尹趾完上疏上送事。啓。答曰,省疏具悉卿懇。縷縷疏陳,稟出憂國,可不詢于廟堂而變通焉?
兵曹,副司果崔恒齊,今月初五日身死,曾經臺侍。啓。別致賻。
昨日引見時,禁府輕囚,令次官議決事,榻前定奪。
傳曰,召對爲之。
今日召對時,修撰南正重所啓,竝引嫌而退。隨事論列,雖得臺體,語多支蔓,有欠穩當。前席大臣,旣有所陳,嫌難可否,其勢則然。人有指點,冒嫌分疏,譏斥之來,無非自取。請持平李坦,正言李東馣,遞差,持平尹趾仁出仕。上曰,依啓。
昨日引見時,右議政崔錫鼎所啓,臣以槐院分館事,陳達,當該行首掌務官,旣已論罪矣。其後分館未久,完定新榜中,至有身故者,而尙此遷就,其在事體,殊極未安。今當改分館之事,自前如此之時,或別敍被罪之員,而更爲完定,此乃舊例,而中間或有仍置被罪之員,而改令分館。此則本非定規,今則何以處之?上曰,紀綱解弛,分館之不卽完定,非今斯今,必有朝家勸督,然後完定,此實無前弊習,事極駭異。行首掌務官,敍用,使之從速分館,可也。
判敦寧徐文重所啓,卽今畿內飢荒轉甚,而今此公主禮葬及駙馬遷葬時,擔軍諸役,一時調疊,飢困之民,難以支保。且禮葬,例有祭奠,而上年因凶年,旣有減省祭享諸需之擧。況今屠肆已罷,生物亦貴,今此禮葬祭需,實難依常年辦備。當此大殺之時,宜有節省之道,敢此仰達。上曰,當此凡百節省之時,似難如前豐侈,各別節損,從略設行事,分付,可也。
戶曹判書李濡所啓,日者忠淸道監賑御史閔鎭遠狀啓,蓋出於目見民事之慘,依倣古人之事,而惟正之供,事體重大,不可專斷。古人之如矯制發倉等事,或以路道夐遠,急於拯救,有難等待其報可故也。今此湖西,則不過六七日間,足以啓稟定奪,徑先發關停捧,實涉不當,亦關後弊,故敢此仰達。右議政崔錫鼎曰,臣亦聞此事矣。凡所謂便宜從事者,謂若節目間事,而至於莫重田稅正供,乃引古人矯制之義,一邊發關停捧,一邊報聞,其在事體,殊未妥當。閔鎭遠,從重推考,何如?上曰,依爲之。
咸鏡監司書目,鍾城府使洪受漸,去月二十二日身死。新府使極擇差出,數日內催促下送事。啓。傳曰,鍾城府使身死之代,卽爲口傳差出事,分付。
有政。吏批,以金弼夏爲歸厚別提,以李廷謙爲輔德,以洪受瀗爲大司憲,以閔鎭周爲工曹參判,以朴泰淳爲刑曹參判,以李敏英爲司䆃寺正,以李允明爲兵曹正郞,以趙泰老爲司諫。禧陵參奉單愼爾定,永昭殿參奉單朴尙彬,相換。
禮曹啓曰,宗廟夏享大祭親行事,已爲啓下矣。禮文內,有大祀後,陳賀訖,行飮福宴之文,而近年以來,親祭後陳賀·飮福宴等節目,竝爲停止。今則何以爲之?敢稟。傳曰,權停。以上禮曹謄錄
上在昌德宮。停常參·經筵。
慶尙監司書目,今此湖西移轉租,趁不發船,草溪郡守沈搢,機張縣監田有成,罷黜事。啓。傳曰,草溪郡守,機張縣監罷黜之代,卽爲口傳差出事,分付。
領府事南九萬上疏。大槪,疾病沈淹,將無復起之望,藥房議藥之地,決非無限養病之場,冒萬死更陳血懇,冀免內局之任事。入啓。答曰,省疏具悉卿懇。疾患如此,不得進參,有何所傷,卿其須體予意,安心勿辭,從容善攝。仍傳曰,遣史官傳諭。
掌令兪命雄啓曰,臣於數昨,自鄕上來,而長路撼頓之餘,賤疾添劇,未卽謝出恩命,已極惶悚。而且伏見禮曹參判吳道一疏本,則以終前論斥之謂之捃摭粧撰,又謂之胡辭亂說,臣竊不勝駴惑之至。臣曾忝是職,亦嘗論劾道一,而言之是非,自有公論。且其反罵之言,未必專指臣言,則臣不欲更爲提起,呶呶爭辨,被其侵詆,則固已大矣。何可晏然冒據於臺端乎,請命遞斥臣職。答曰,勿辭。退待物論。
府啓,安城人柳以俊,呈狀於本府,以爲渠之先世奴鄭世良妻三月所生奴婢等,居在全羅道長興地,無事服役者,已至百餘年之久矣。鄭世良外四代孫秋望爲名者,敢生橫叛之計。曾在庚午年,投屬於碧沙驛,接訟於沃溝縣,以其名不載於驛案之故,決得,而秋望等,以渠之行色孤單,故誘入僻處,萬端威脅,勒成鄭世良等四五人贖良文書,劫奪他奴婢,竝付都文記及決訟立案。故身僅逃還,其後呈于本官,欲推其見失文記,則秋望,持其文記,避匿不現矣。上年十一月,自刑曹以押公爲私,有行關推捉之擧,渠則適往嶺南,其弟推捉上京,只納始訟之招,及渠追後上來。因判書久不行公,姑爲下鄕,下刑曹不待兩隻憑閱,只以秋望所志,構成文案,旣已決給於秋望,渠以鄕曲至賤之人,伸辨無路,冤痛爲如何哉,而且當初刑曹,推捉關文中,有囚次知起送之語,故渠之叔母,久被囚繫於凍獄,終至致死,尤極痛迫,卽欲自決云云。臣試爲取考刑曹文案,則當初兵曹,因秋望所訴,移文刑曹,謂是驛奴婢,而使之捉致,以俟從速決給,刑曹依其關旨,乃有此事,而其所決給者,全不提擧屬驛與否。其間秋望,又變其說,或云三月,曾屬於金天老,而旣無現納之文。又云轉賣於白雲者,而未免僞造之歸,或云寺奴,或云他奴,而皆無可據,秋望之贖良於以俊者,爲明白,而猶以三月之以鄭世良之妻,懸錄,爲以俊祖先之死,而終令秋望,仍前從良,訟理曲直,雖不可的知,而秋望投驛之事,旣歸虛罔,累次變說,亦皆誣飾,而從良根因,不爲明辨。又不捧招於以俊,而輕先結案,殊違於聽訟之例,宜其有稱冤之端。況當此荐歲飢荒之日,凡係訟爭,竝令停止,旣有朝令,外方訟獄之自京司捉致,亦曾申禁,則兵曹之移文刑曹,刑曹之行關外邑,公肆推捉,俱未免違法貽弊,請兵刑兩曹當該堂上·郞廳,竝從重推考。答曰,依啓。以上朝報
有政。吏批,以安世徵爲鍾城府使,以宋光材爲機張縣監,以崔鎭漢爲草溪郡守。
工曹啓曰,今年各津過涉船,限滿當爲改措者,一隻,改槊船八隻,而因年凶,本曹匠布及船稅,不得收捧之故,卽今曹儲板蕩,各樣船材,無路措備,事甚切急,而無他變通之路,不得已各衙門,諸宮家,各軍門材板,留泊於京江者,計其容入之數,爲先取用後,從後還報之意,敢啓。傳曰,知道。以上禁營謄錄
備邊司啓曰,海運侍郞接伴之行,今方下去,開市節目及接待事件若干條,更爲磨鍊,別單書入之意,敢啓。答曰,知道。以上備局謄錄
禁府啓曰,以兵曹啓辭,刑曹啓目,前部將柳台三,移本府處置事,允下矣。柳台三,方待命於本府,卽爲拿囚之意,敢啓。傳曰,知道。以上禁府謄錄
上在昌德宮。停常參·經筵。
自巳時至申時,日暈。酉時,日暈右珥。夜一更至三更,月暈。
忠淸道監賑御史書目,林川郡守宋光涑,爲先罷黜,罪狀,令攸司稟處,其代,以有聲績人極擇差出發送事。
今日召對時,平安監司金構,卽爲牌招肅拜事,榻前定奪。
吏曹判書李世白上疏。大槪,再違召命,惶蹙罔措,懇乞亟削臣職,仍治臣罪,以謝人言,以肅朝綱事。入啓。答曰,省疏具悉卿懇。意外侵斥,不須介懷,卿其安心勿辭,從速行公。以上朝報
有政。吏批,以李震壽爲正言,以李晩成爲持平,以趙持恒爲林川郡守,草溪郡守沈搢,機張縣監田有成。仍任事承傳,承文著作單,李德英。
禁府啓曰,罪人李尙輝,逐日嚴刑事,判下,而知義禁申琓,同義禁閔鎭周,以儒生製述事,泮宮進,同義禁李寅煥式暇。今日不得開坐加刑之意,敢啓。傳曰,知道。以上禁府謄錄
召對入侍時,上曰,昨見備邊司單子,則堂上之以病懸頉者,甚多,事甚未妥,除衆所共知實病外,一竝推考。以上備局謄錄
上在昌德宮。停常參·經筵。
下直,原州牧使許穎。
藥房提調臣李濡,副提調臣姜鋧啓曰,伏未審夜來聖體,若何?嬪宮症候,比昨益有差減之效乎,臣等,區區伏慮之至,敢來問安。答曰,知道。無事,嬪宮所患,與昨一樣矣。
中宮殿,藥房問安。答曰,知道。
傳于沈枰曰,今日召對爲之。
宋相琦,以軍器寺官員,以提調意啓曰,本寺,乃武庫重地,而年來貢物節省之中,凡干物力,不能成樣,誠可寒心矣。僉正崔鎭漢,爲人勤幹,盡心職事,二字缺料理,堇以成樣矣。再昨移拜草溪郡守,事甚可慮矣。前郡守,旣已仍任,前僉正崔鎭漢,使之仍察本職,以責成效,何如?傳曰,允。
宋相琦啓曰,假注書李世瑾,受點之後,聞其親病極重,勢難入來供仕云,姑爲改差,他假注書差出,何如?傳曰,允。
以姜履相爲假注書。
應敎金時傑疏曰,伏以臣近患寒疾,委頓叫苦,忽於此際,又膺燕京攝价之命矣。臣性魯才劣,百無一長,由科發身,十有五年,而歷試內外,絲毫靡效,徒懷願忠之誠,恐無報答之階,尋常所自期者,惟在於竭力奔走,不避燥濕,則今於數月往返之役,豈敢萠圖避之心哉?第臣有區區私痛,有不可自隱於天地父母之前,玆敢冒死仰籲,以冀處分焉。臣之高祖父文忠公臣尙容,丁難授節,實在丁丑,此乃國乘之所昭載,聖明之所悉燭,其爲後裔者,固有百世同讐之義。況今使价之職,又非迎勅隨扈之比,臣之情理,誠不忍諉以王事,自赴讐庭,其在聖朝體下之仕,亦何必枉人之志,强使之行哉?伏乞聖慈,曲加矜諒,許遞臣新差謝恩書狀之任,則此不但爲微臣一身之私幸,抑或有補於淸朝風化之萬一也。臣無任切迫祈懇之至,謹昧死以聞。答曰。省疏具悉。爾其勿辭往來焉。
二字缺南正重疏曰,伏以臣老母,自數日前宿患痰火之症,復發,時時呻痛,而猶不至大段,故不敢煩達,黽勉入直矣。卽聞夜來,病勢添重,腹病兼作,咳喘甚重,達宵不寐,元氣漸敗。臣以獨身,離違病側,扶護無人,藥物未試,人子情理,當復如何?玆不得不疾聲呼籲於孝理之下,伏乞聖慈,俯垂矜察,亟許遞臣職名,俾得趁時救護,不勝幸甚。臣無任煎迫祈懇之至,謹昧死以聞。答曰,省疏具悉。爾其勿辭,救護母病。
午時,上御熙政堂召對,入侍,參贊官李德成,侍讀官李喜茂,檢討官閔震炯,記事官權詹·李肇·洪重益,講綱目第五十六上。喜茂,讀自起丁亥盡丙申,至十二丈楚兵大敗遁去而止。上曰,下番讀之。震炯,讀自夏四月唐以從榮,至深合古人用兵之意。上曰,此吐誤矣。喜茂曰,然矣。至二十二丈朔方始受代而止。上曰,承旨讀之。德成,讀自吳加徐知誥,至三十三丈越海奔唐而止。上曰,刲字,當以閨音讀之矣。上曰,下番翰林讀之。肇,讀自十二月唐石敬瑭,至終篇極土木之盛而止。上曰,矟字,當音朔矣。喜茂奏文義曰,崔協,無可取,而但用孔三字缺置相誤矣。將相,人君當自擇,豈可如此乎?震炯二字缺唐明宗,於五季時,稍有可觀,至於置相之際,廷臣,各以私意取舍,況其他乎?喜茂曰,慮囚,慮字,卽錄字之義也。喜茂曰,孟知祥,專殺李嚴,國有紀綱,則豈敢如是乎?上曰,嚴之母,先知其必死矣。喜茂曰,初不誅從謙,至是始誅之,緩於討賊矣。上曰,從謙,有弑君之罪,而不卽誅,失刑甚矣。喜茂曰,季興自取夔州,故綱以討,書之矣。喜茂曰,鄴,卽魏地也。叛亂之起,輒自此地,自祿山亂後,藩鎭之叛成風,終至於亡唐矣。喜茂曰,徐溫之辭荊南,是也,而受其貢物,故胡氏半義半利之論,明之矣。喜茂曰,任圜,性剛急,故所以取禍也,明宗,有盛德,而亦如是,君臣之際,難矣。震炯曰,重誨,亦多長處,而至於讒殺任圜,爲人所誤矣。上曰,重誨,多有長處矣。喜茂曰,自古人臣柔懦者,多見容,剛方者,易取禍,人主當於此等處,監戒矣。震炯曰,剛直者,不被禍,回邪者,不見用,則豈不爲國家之福乎?喜茂曰,書契丹,與唐修好者,示其强也。震炯曰,自此以後,中國不能制夷狄矣。喜茂曰,安重誨,以明宗腹心之臣,殺任圜,讒從珂,卽其非處,功過,當相半矣。喜茂曰,書免逋負,識善政也。震炯曰,人君始終,鮮能如一,明宗,初頗儉約,稱爲令主,終以近習之讒,至殺親臣矣。喜茂曰,玄豹,術士也。趙鳳之諫,是矣。自古術士致禍者,多矣。喜茂曰,書有年,不書唐,天下皆豐也,明宗時,再書有年,德化所致也。喜茂曰,孟知祥,不書唐如敵國,示不臣也。喜茂曰,敢循邪妄之人,所謂職居近密,不宜復與皇子爲昏者始,重誨計,好矣,重誨之怒,狹矣,此與左傳所載申公巫臣之諫取夏姬,相類矣,其自爲計,則疎矣。喜茂曰,不定國本,使爲北道留守者,非矣。震炯曰,如擇名儒,使輔導之,則五代人君所未有者。喜茂曰,明宗,目不知書,而能如此者,知其本也。喜茂曰,以其國禍亂之萌,語諸敵國,德勳之事,非矣。上曰,其國事,語諸他人,不可矣。震炯曰,義理晦塞,其時之人,不足責矣。喜茂曰,書收麴稅,爲民事也。喜茂曰,臣晏球之爲將,不殺人,有吊伐之意矣。上曰,晏球之事不偶然矣。德成曰,其不喜殺人,與宋曺彬,同矣。喜茂曰,重誨,惡帝子之不屈,必置之死,重誨之罪,大矣。震炯曰,只計利害,不識義理,故君臣父子之間,不能相全矣。上曰,戱登御榻,醉中之事,則初非死罪矣。德成曰,此與秦時公子處事,頗同矣。上曰,商鞅,則意在立法,與此不同矣。喜茂曰,張昭遠之言,切矣。如皇子精擇師傳,屈身師事等語,可作千載之法也。震炯曰,五代法制不正,不能早建儲,故多致禍亂也。喜茂曰,是時兩川,强如敵國,故書唐遣使矣,仁矩,親重誨,恃主恩,而驕慢,固宜不免,而董璋之欲斬者,乃將叛之漸也。喜茂曰,希聲,不告命而專殺腹心之臣,乃亂亡之徵也。喜茂曰,馮道所記聶夷中之詩,明宗,傾聽而錄其詩誦之矣。此詩,曲盡農家情狀,人主所當監戒也。震炯曰,馮道所解言喩之語,亦切矣。夷中詩語,儘好,蓋農家,不願小豐,小豐,則徵斂不已,此皆傷痛之辭也。上曰,爲天下者,亦猶是之,譬喩切矣。喜茂曰,李仁矩,使董璋促叛,而得爲節度,重誨之謀,不善矣。喜茂曰,曹后王妃相陸宮中美事,重誨切諫,則其長處也。明宗,性儉約,用度稍侈,終始如一,難矣。震炯,此雖一事,爲戒數端,齋家納諫,戒奢,皆在其中,觀史之道,必於此等處留意,好矣。上曰,由奢入儉,難,由儉入奢,易矣。喜茂曰,從珂,唐主之養子,而因飮酒爭言,重誨,必欲置之死,此乃所以遠禍也,終欲歸罪彦溫,以滅口矣。震炯曰,明宗處心,稍爲正大,而無燭理之明,故至親間,亦至傷害矣。喜茂曰,誅告密人者,美法也。我國之法,不傳無名之狀,法制好矣。喜茂曰,人臣久全,則君必疑之,人必毁之,重誨,以腹心謀臣,處事時,或無狀,至爲奸人所讒毁,冤矣。胡氏所謂虛文相處者,得之矣。重誨雖有非事,遇讒而死,非其罪矣。震炯曰,明宗,不知,故所以至於此也。喜茂曰,唐主,遣重誨督征,而卽召還,仍讒毁之言也。喜茂曰,宋齊丘態求隱居矯情,以爲養望之計,心術不正矣。喜茂曰,書罷麴稅,爲便民也。喜茂曰,書殺致仕安重誨者,以其無罪且已甚者,卽送其二子,有何罪而誣以爲罪,天下耳目,其可掩乎?震炯曰,閩雖國也,其作寶皇宮,必書之者,欲以監戒也。德成曰,因馮道,擧聶夷中詩,儒臣旣皆陳達矣。春種帖中,不但此詩,如四海無閑田,農夫猶餓死等語,伏想已經下覽矣。今歲豐凶,係國存亡,民皆顒望有年,而春旱不雨,牟耕不佳,卽今耕作之節,欲雨不雨,民事萬分切急矣。一心對越,以爲敬天恤民之道焉。上曰,承旨之言,好矣。予當各別留意焉。德成曰,常時在京,不知民事之至是切急,及至出外,目擊閭里艱苦,道路流丐,田疇荒廢之狀,尤爲驚慘矣。雖在深宮燕安之際,必若親覽民事艱苦之狀,念慮不已,則好矣。上曰,然矣。喜茂曰,唐宗重民事,故治爲少康矣。震炯曰,節儉重農愛民,足爲五代之明主矣。以麴稅行罷,眷眷書之,見之,古人重民事之意,切矣。日者軍制變通事,臣亦不知,而有所對矣。戶布事,諸大臣獻箚,未知歸輒如何,而以臣愚昧之見,戶布之法,非不美矣,卽今凶年之餘,不暇布置他事。且我國民心不堅,安故厭新,先自騷擾,此亦可慮矣。欲除良民之疊役者,意非不好,而我國之稱以兩班,閑遊逃役者,居多。卒難編役,當此之時,人心騷擾,則如風雨後木葉,乍動卽脫,似難行新法,雖行之,若或因其騷擾,而旋卽停之,則初不如不爲之愈也。如除白骨兒弱收布之弊,則別爲審思變通之道,似宜矣。喜茂曰,我國用蔭,故士夫子弟,不爲軍役,良民識字,賂占校案,豪民有財,投屬軍官。其中殘戶貧氓,則一家十人,皆充軍籍,其弊不可不變通矣。第不意行戶布之法,則人心必騷擾,不可行之,三字缺不入考講,而不文者多,守令,汰定軍役軍官四字缺役者,亦皆沙汰,則好矣。德成曰,戶布事,非臣識見淺短者,所敢容議,而國勢人心,至此,如大病之用藥,不知利害,而不可輕試矣。行錢,初皆以爲美制,而久而有弊,處置爲難,號牌作統,所以防奸,而卽今人輒受出二三號牌,無益於防奸,戶布若果無弊,則豈不好矣,而第恐末稍有弊難行,則不如不爲也。大凡如此之時,民事當任其自爲,雖賑濟,若不善爲,則反爲有弊矣。喜茂曰,唐明宗,均田稅矣,我國,久不量田,故稅入不均矣。德成曰,校案額外,營門歇役及各處募入,皆可罷補軍役闕額,而人心,易以騷擾,故此時,則亦不可爲之矣。德成曰,今日修撰南正重,雖以母病陳疏,承批召對命下之後,不待遞番,徑先出去,修撰閔震炯,雖家在僻左,亦不卽入來,以致時刻之差遲,請竝推考警責,何如?上曰,依爲之。出擧行條遂罷出。
上在昌德宮。停常參·經筵。
夜自一更至四更,月暈。
藥房提調臣李濡,副提調臣姜鋧啓曰,春雨連宵,伏未審聖體,若何?嬪宮症候,比昨,如何?前劑入疎經活血湯,已盡於昨日,當令醫女入診,詳知卽今症候後,用藥施灸,更爲議定。臣等,不勝伏慮之至,敢來問安,竝此仰稟。答曰,知道。無事,嬪宮所患,日漸差勝矣。
中宮殿,藥房問安。答曰,知道。
藥房再啓曰,伏承問安之批,有嬪宮所患,日漸差勝之敎,臣等,不勝喜幸之至。卽因入侍醫女所傳之言,與金有鉉·崔聖任等諸御醫商議,則以爲疎經活血湯,旣不無其效,依前加入,又用五貼,宜當云。此藥五貼劑入,中脘穴施灸,更觀數日,議定亦當云,敢啓。答曰,知道。
崔商翼,以都摠府意啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
傳于崔商翼曰,大臣·備局堂上引見。
宋相琦,以義禁言啓曰,罪人李祥輝,逐日嚴刑事,判下,而判義禁臣李世白呈辭,知義禁臣申琓式暇,同義禁臣李寅煥賓廳坐起進,無以備員。今日不得開坐加刑之意,敢啓。傳曰,知道。
李德成,以弘文館言啓曰,本館上番副校理臣李喜茂,纔遭異姓四寸姊之喪,今方出去,而應敎金時傑,雖有身病,不至大段,校理趙泰耉,亦未肅拜謝,而其所遭服制,亦盡於今日。竝卽牌招,以爲推移入直之地,何如?傳曰,允。
姜鋧,以司饔院官員,以都提調意啓曰,卽接安山捉魚所郞廳所報,則帶去奴子,病痛累日,症勢可疑,莫重進上封進之時,不可仍留,故移送於他處矣。自數三日內,郞廳,亦有身病,雖未知必是可疑之疾,不敢留在漁所,將爲舁載還家之計云。所報如此,勢難强使留在察任,以奉事宋相抃,替代,使之下去察任之意,敢啓。傳曰,知道。
以應敎金時傑,牌不進罷職傳旨,傳于李德成〈曰〉,推考傳旨捧入。
崔商翼,以備邊司言啓曰,畿內各邑賑穀摘奸事,分遣本司郞廳矣。今始還來,考見呈課文書,則林再茂所管七邑內,賑穀之不實,仁川爲甚,富平次之,其穀顆之精實,還上之多捧,交河爲最。鄭世翊所管八邑內,賑穀之不實,南陽爲甚,楊根·陽城次之,其各穀之精實,私備之頗多,水原·利川,爲最。此外諸邑賑穀之不實者,居多,蓋由於上年畓穀失稔之致,而尤甚不實之邑,不可無罪責。仁川前府使沈廷輔,南陽前府使李文興,竝罷職,楊根郡守尹遇明,富平縣監柳尙載,陽城縣監尹揄,竝從重推考,何如?傳曰,允。
傳于李德成曰,夜對爲之。
以慶尙監司李彦紀,以仁同府使趙錫周,河陽縣監徐文在,新寧縣監李萬吉,昌寧縣監金夏錫,安東府使李麟徵,順興府使鄭重昌,龍宮縣監李海朝,奉化縣監李公榦,慶山縣令兪命,榮川郡守權德潤,晉州牧使尹悠期,咸陽郡守金鏜,聞慶縣監李德齡,比安縣監李相敦,義興縣監李世瑜,軍威縣監朴台東,玄風縣監南錫明,靈山縣監李志奭等,冒禁濫率事狀啓,傳于三字缺曰,竝只推勿罷。
李德成,以禮曹言啓曰,卽接典牲署牒報內,本署遺在猪口五百四十七口,祭用後未會減,一百十六口,書員庫直等無面,二百九十口。計除,則所餘留養,不過百餘口,皆是貢物主人等之無面,故每當祭享之時,再三督徵,則所納猪口,俱是體小,不合於祭享之用。自今年三月,至十二月晦日,計其應入之數,則將至三百餘口,若有無時別祭,則所用多少,不可預料,近因連歲飢荒,絶無京外畜猪之處,貢物主人等處,當年元貢,旣已准納,則來年之條,今難徵捧,久遠無面,則流來已久,當此凶歲,亦難徵出之路,若無別樣變通,則前頭祭享之外,四月夏享親臨大祭進排之猪,亦將闕封,本署之事,萬分渴悶。京畿各邑所在戶曹會付猪,限二百口,依丙子年例,別爲卜定,及時進排事,斯速入啓變通云。本署猪口之無面,其來已久,旣難徵捧於一時,而每當祭享迫頭之時,事勢切急,曾在丙子年,已有變通取用之例,卽今事勢,尤爲切急,夏享親祭,亦且迫近,不可無別樣變通之道,姑依所報。京畿各邑所在戶曹會付猪口,限二百口,別爲卜定取用,而本署書員·庫直等,當初無面,已極痛駭,而稱以年凶祭享所用猪口,流來無面之數,至於此多,誠極寒心。令該署一一摘發,移送刑曹,囚禁徵捧,宜當,以此意分付,何如?傳曰,允。
宋相琦啓曰,卽者前廣州府尹鄭齊泰遞來密符,稱以身病,使其軍官替納,雖未知病勢輕重之如何,而事甚未安,鄭齊泰推考,何如?傳曰,允。
兼輔德李健命疏曰,伏以臣自十數日前,重得外感,症情甚惡,食飮專廢,肢節疼痛。春坊輪直,亦且久曠,尋單請急,蓋不獲已,而喉司退却,召牌繼降,分義是懼,扶舁詣闕,而病勢添重,不能就次,還歸私室,負席呻痛,一日二日,有加無減,旬望之間,斷無自力之望,胄筵侍講,職非等閑,而其不可一任瘝曠也,決矣。且伏見刑曹參議朴泰淳疏本,提起臣名,恣加凌踏,臣不勝駭訝之至。夫已過難掩,而欲掩則彌彰,公議難誣,而欲誣則愈激,使泰淳,內自反省,寧不知所負之累,而今乃移怒於他事,追憤於旣往,公肆詬罵,欲爲自脫之計,何其不思之甚也?自古失身汚名,爲時賤惡者,惟當懺悔自責,以冀世之或怜,而未聞自恕而尤人,强辨而得伸也。臣固不欲一一辨破,以傷事體,而旣被其侵詆,理難晏然於榮次。伏乞聖慈,亟遞臣職名,以快人心,以安微分,千萬幸甚。答曰,省疏具悉。爾其勿辭,從速察職。
弼善丁時潤疏曰,伏以臣事君無狀,自速罪戾,病伏田野,一味危懍,四字缺之外,叨此非分,感激恩私,且驚且惶,惟當卽日就途,少伸私義,而第沈痼之疾,旣無以自力,臲卼之蹤,終有所難安,敢暴危悃,以俟處分。聖度如天,反降溫批,臣是何人,得此異數,縣道再疏,旣有禁令,一向違命,逋慢是懼,忍死擔舁,間關上來,而觸冒風日,病勢添㞃,眼胞赤腫,合而不開,患臂疼痛,痿而不收,昏倒叫苦,殆不省事,露章陳懇,見阻喉司,縮伏私寓,一倍霣越。不意此際,召牌遽降,不得不扶曳趨謝,而徊徨悶蹙,不知所出矣。退伏承聖敎,辭旨嚴截,誨責備至,臣奉讀惶駭,尤不知置身之所也。臣雖至愚,粗知君臣之義,安敢有一毫飾辭圖遞之計哉?連章仰籲,亶出於病勢之萬分難强,情勢〈之〉萬分難安,而微誠未徹,聖旨斯勤,有若臣都無情痛之可言,而徒事瀆擾者然,臣於此不能無憾於天地之大也。以臣如許病狀,如許情勢,迫於嚴敎,苟然趨承,則是不過爲貪冒淟涊之一鄙夫而已。聖上奚取於如此之人,而亦豈臣事君誠實之道也?此臣所以雖被譴罰,終不敢冒進者也。玆敢更竭危衷,疾號於天地父母之前,伏乞聖慈,曲加矜察,亟削臣職,仍治臣罪,以安私分,以肅朝綱,千萬幸甚。臣旣不能奔走供職,仰酬聖意之萬一,而目見危亡之象,又無一言,則忘君負國,臣罪尤大。玆於丐免之章,略陳狂瞽之說,竊附古人以言事君之義,惟聖明之裁察焉。嘻,昊天不吊,災眚荐酷,徂玆三歲,飢荒孔慘,哀我民生,殆將盡劉,天其欲顚覆我邦家,先殄其本,而人莫之悟耶?抑亦仁愛我聖上,以是警告之,而殿下應天之方,或未能盡其實耶?父子兄弟,天倫之至也,而不惟不相保,至於相殘相食者,比比有之,龍川之母子相食,高城之兄弟相啖,特其十之一二耳。噫,彼亦人耳,豈忍於所不忍之地,而饑渴之害,汨其本性,不復知有天倫,作此覆載間所無之變,聞之心痛,言之骨寒,至若鵠形菜色,提挈顚頓,僵尸枕籍,烏鳶萃喙,驚心慘目,有不忍言,而惟殿下,深居九重,獨未知盡燭耳。倘得一二登聞,則以殿下恤民之盛德,哀傷惻怛,必無所不用其極,而牧民之官,不以實報,按道之臣,不以實聞,至於京兆,亦識其實狀,其愛民憂國之意,與古人圖上流民者,一何相左也?孟子所謂,有司莫以告,上慢而殘下者,不幸近之矣。乙亥以後,八路俱飢,而關西爲尤甚,殿下,至出內府之貨,且捐江都之餉,賙賑之費,不特鉅萬,而實惠未究,鮮有全活,村落丘墟,人煙斷絶,以至邑里蕩殘,不成貌樣,則臣未知所賑者,何民也。獨惜其許多財力,從三字缺使朝家拯救之意,竟歸虛套也。以此推之,今玆京畿之賑三字缺別樣申飭之擧,則臣恐終無異於昨年之關西也。泉流之貨,甲於西路,經費恃以爲重,而近年以來,徒擁虛簿,憲臣追覈之論,誠爲得之,而殿下乃反留難,終靳一問,臣竊惑焉。臣尤所未解者,內而兵戶曹賑恤廳各軍門,外而監兵營管運餉庫儲財貨,一竝枵然云,其中該管賑資者,猶有說矣。其不攝於賙賑之政,同歸於罄竭者,抑何故也?辛亥飢饉,只是一年之災,而自玆數十年之間,國有餘害,民有餘毒,間或有稍登之歲,而公私蓄積,猶未豐裕,秉國之臣,惟當一意撙節,以備不虞,而徑減貢賦於穡事未判之前,廉賣布帛於木花,乞憐於萬里之外,今之國事,可謂哀痛,臣未知所得紅腐,能活幾許近止之命,而設令大有利益,爲今日臣子者,固不忍甘心者也。況聞其直倍蓰,其費鉅萬,所獲,不足以償其所費者乎?徵求責應之間,事有至難,冠蓋絡繹之際,民受其害,金繒陸續,郵撥交馳,供億之費,列邑不支,徵發之役,兩路騷然,以致國力先屈,民怨益沸,曾謂救民之策,反爲病國之歸乎?惜乎作事之不善謀始,以貽此無限羞辱,無限之弊端,以聖上明睿之算,倘或念及於此,則亦必有不安於丙枕者矣。矧今解凍之月,淫雨成霖,播百之節,凄風釀旱,不幸而今年又不登,則其將逐年乞賣,以爲活民之資乎?此又臣之所大憂者也。臣伏見殿下告諭民間之敎,有曰,汚吏予所憎,而無一人抵法者。嗚呼,殿下之言,及此,國家幸甚,然而殿下,旣知而憎之,而終不能致之於法者,何也?犯贓之罪,初不現發,則覈實按法,不容少緩,而試以蔘米事,言之,或經年緩刑,尙未俱獄,或遷就時月,一不鉤問,臣未知其間,有何難便底事,而治贓之不嚴,乃至此乎?與者受者,法宜同科,而與之者有罪,受之者無恙,揆諸政令,安有是理?殿下,又慮自首之紛紜,特下勿問之敎,此出於一時寬大之典,而抑有所不然者,邊民犯之,則繩之以重律,朝紳受之,則置之而不問,是殿下之法,獨施於賤弱,而太恕於貴强也。臣恐似此擧措,終無以服人心而立紀綱也。尤可惜者,許以廉謹者,尙且染指,號以名流者,亦多不屑,噫,朝廷,四方之根本,而猶尙如此,其何以責汚吏之貪饕,而礪一世之廉節也哉?況且旣廢之汚吏,遽請收用,已極無嚴,而二字缺旣不能正其罪,又從而甄錄之,殿下,雖日下烹阿之敎,而汚吏之抵法,終無日矣。伏願殿下,嚴飭有司,更申贓法,毋令頒示之敎,徒爲紙上之空言也。臣世受國恩,區區願忠之忱,終不能自已,採摭村閭之目擊,掇拾道路之耳剽,不避忌諱,敢瀆宸嚴,如使臣言,盡歸虛妄,而無一彷彿,則大幸大幸矣。倘或一毫近似,而殿下,不以人廢言,則臣雖萬殞,亦所甘心也。伏願殿下,恕其狂察其愚焉,臣無任戰灼祈懇之至,謹昧死以聞。答曰,省疏具悉。噫,三歲饑饉,邦本將蹶,切急之憂,孰大於此哉?當是之時,爾宜革心改慮,同舟共濟,而誠不料外托進言之名,欲售疑難之計,勸君父以不信群臣,若是其密也。嗚呼,君臣之大義,無所逃於天地之間,而必以不立朝,爲高致,亦一世道之變也。
戊寅三月初十日午時,上御熙政堂,大臣·備局堂上引見。左議政尹趾善,右議政崔錫鼎,判尹閔鎭長,右參贊李畬,戶曹判書李濡,右尹李基夏,兵曹參判李寅煥,左副承旨崔商翼,掌令兪命雄,正言李震壽,副修撰閔震炯,假注書姜履相·沈龜瑞,記事官李肇·洪重益入侍。尹趾善曰,雨後日候和暖,聖體,若何?上曰,無事矣。
尹趾善曰,接伴使狀啓,以爲請侍郞,倭牛皮十令,螺鈿竹數十箇求索云。此物雖非我國土産,其數零星,似當覓送矣。上曰,依爲之。
崔錫鼎曰,海運米,前頭當出來,而支待之事,有異於今番侍郞,其弊亦多,誠爲可慮。見平安監司狀啓,則接待事,以道內列邑分定,定以七次,爲言矣。趾善曰,分定列邑,至於遠邑,則相距五六日程云,夫馬之弊,亦多,誠爲可慮矣。上曰,遠邑夫馬之弊,可慮也。趾善曰,勅使出來時,以列邑分定出帖夫馬之弊,甚多,故例以乾物接待,而亦至浩大矣。今番又定帖役,而當此方農三字缺及於西民,亦少,其弊則甚多。令龍·鐵·宣·郭等四邑,使之接待三字缺當參酌爲之,而立役人,以運米白給,則亦爲賑救之道,夫馬價,則以京儲移給,以爲支待之地,爲宜矣。上曰,此亦列邑除弊之道,以此分付,可也。
尹趾善曰,臣頃於榻前黃海監司李寅燁狀啓回啓時,海州等四邑丁丑條田稅,退捧一款,落漏不爲擧論,故敢此仰達,四邑年事,甚慘,入於尤甚中,而其數不多,退捧似宜矣。李濡曰,海西田稅事,前已陳達,而當初本道監司狀聞,以丁丑條退捧,乙丙條上納爲請,廟堂循例覆啓許之。其後見收租案丁丑條,其數爲三萬三千石,乙丙條,爲一萬八千石,故乙丙兩年田稅,曾已捧納者,別無疊徵之弊,丁丑條,使之上納事,定奪矣。朝家,旣許退捧,又使上納,事涉顚倒,故以所捧還上米,准丁丑條應納之數,直爲推移上納事,更爲分付矣。上年年事之慘,莫甚於畿湖,而湖西田稅,雖因御使停捧,其代,則當以湖南移轉穀,上送畿內,田稅退捧之代,亦當取用於宣惠廳,此皆由於經費匱竭故也。海西四邑,雖曰凶歉,未必有加於畿湖,則今不可無端退捧矣。崔錫鼎曰,四邑未收不多,而所捧還上,些少,亦難推移上納云,許其退捧,爲宜矣。濡曰,當退而考見,其數不多,則亦或有推移變通之道矣。上曰,海西四邑,年凶尤甚,變通退捧,可也。出擧行條件
崔錫鼎曰,關西卽今多有應責之事,而新監司金構,稱以情勢難安,尙不出肅,其所引嫌者,旣是前任時事,朝家已爲區別勘定,則似不必以此過自爲嫌,而新都事,纔下去,査事未畢,監司,以外臺之官,似難晏然,故如是控辭,未知何以爲之乎。上曰,此言,何如?尹趾善曰,金構之尙不出肅者,非但其心有所不安,且緣外議之似或有難赴之言而然矣。一向强迫,終始相持,則亦有傷於事體矣。李畬曰,以西路事勢之緊急,許遞金構,則更爲差出他監司下送,尤當遲滯,只爲都事之代査,爲難安,則都事旣已下去,監司出肅赴任之際,査事當畢,姑勿許遞,爲宜矣。上曰,朝家旣已區別,不可一向引嫌,而本職,亦不可因此輕遞,速爲出肅事,分付,可也。榻前下敎尹趾善曰,貴主發靷時,護喪中使,自各殿,例爲出送,而卽今列邑貽弊,亦多。益平尉公主葬事,大殿中使,雖不可不送,各殿二字缺則當此凶歲,宜有權減之道矣。上曰,大殿中使,往于葬所,而各殿,則只往喪家矣。
尹趾善曰,小臣年老且病,無補於國,而卽今久無首相,且右相非久,當奉使西下,廟堂機務,如臣老病者,何可獨爲區劃乎?枚卜之舉,似不可已,故惶恐敢達。上曰,右相回還後,相議爲之,可也。
崔錫鼎曰,小臣回還遲速,姑未預度,而似在於四月間,接伴使,明日下去,小臣,亦於望前,當辭朝矣。
閔鎭長曰,今此淑安公主禮葬時,生軍三十名,一朔赴役事,命下矣。葬時祭奠,旣爲十分節省,則役事之不至大段緊急者,或使待秋畢役,而生軍,量減其數,以示年凶節損之意,似爲合宜矣。尹趾善曰,今年,異於常年,凡事當參酌減損矣。上曰,石物等役,已令待秋擧行矣,生軍二十名,二十日赴役事,改爲分付,可也。出擧行條件
閔鎭長曰,漢城府員役料布,例以泮人牛肆,收贖繼給矣。卽今牛贖已罷,無以充給,枯松發賣價錢,未及移送賑廳者,有數百兩,以此取用,何如?上曰,依爲之。出擧行條件
李濡曰,諸宮家田畓所出,不許添載稅船,曾有事目矣。今見內司公事,金貴人房全羅道田畓所出,使之添載於稅船云,此旣有違於事目,勿爲施行,何如?上曰,依爲之。出擧行條件
李濡曰,故校理臣尹集,卽丙子年被禍於彼中者也。辛酉年間,有因故相臣趙師錫爲戶判時,陳達,特命廩給其子婦矣。今其子婦,年已七十,亦甚貧窶,宜有如前廩給之擧矣。上曰,依爲之。出擧行條件
閔鎭長曰,臣頃以淸白吏被抄人子孫,依乙丙年例,自賑廳周給事,仰達矣,退而更聞淸白吏被抄人外,多有可合於抄選者,而廟堂以數多之故,不爲盡抄,而其妻子,窮不能自存,乙亥年自賑廳有廩給之事,而臣誤以被抄人陳達,不勝惶恐。乙亥年廩給之類,今亦依前周給,何如?上曰,依爲之。出擧行條件
兪命雄曰,新除授持平李晩成,時在京畿高陽地,請斯速上來事,下諭。上曰,依啓。
李震壽曰,今此吳始復等收敍之命,蓋出於蕩滌瑕垢,共濟時艱之至意,凡在瞻聆,孰不欣仰,而始復等,往在己巳,創出無前之疏擧,構殺顧命之大臣,其戕賢害國之罪,固無不逃,而當初門黜,已失太寬,到今收錄,曾是不意,罪名旣重,公議益激,請還收吳始復等六人,敍用之命。上曰,勿煩。震壽曰,臣待罪畿邑,有所見所聞,敢此仰達。畿內本來脊薄,常年所捧,亦甚薄略,而卽今,則連値凶荒,無異兵燹,昨年諸般身役,旣已全減,畿湖之民,孰不感祝德意乎?畿湖,亦一體被災,而至於畿一字缺漢南,則其中之尤甚者也。卽今朝家賙恤之策,與湖西有間,亦何以濟活將死之民乎?國儲雖已蕩竭,如湖右,而竝爲軫恤,則飢民,皆無流散之弊,而庶有耕作之望矣。上曰,此言,何如?尹趾善曰,因湖右來人聞之,則猶勝於畿內漢南,而至於山郡,則比漢南頗勝云矣。震壽曰,果川民戶,亦至二千九百戶,而實無拯救之道,將未免擧皆顚連之患矣。崔錫鼎曰,京畿形勢如此,故待西米之運來,當卽爲分給矣。上曰,風順,則神速易來矣。閔鎭長曰,傾儲發賣,則畿邑則可給,而都民無可給之道,以是爲悶矣。李濡曰,畿內災邑中,仁川尤甚,自賑廳似當救恤矣。鎭長曰,若干賑資,或可許之,而亦不可預給矣。趾善曰,仁川,則元無所捧云矣。鎭長曰,江原道作米,時未上納,上納,則或可救恤矣。上曰,待西米之運來,移給,可也。趾善曰,西米船運時,直爲移給,宜矣。李基夏曰,聞水原飢荒特甚云,先臣汝發,曾在水原時,軍兵,別爲撫恤,而値此連歲凶歉,卽今無可救之道,流散顚連,亦甚可慮。自朝家特加軫恤,似宜,故敢達。趾善曰,李基夏,以軍兵爲重,如是仰達,而南陽·仁川·安山,最急,亦不可一體分給矣。上曰,西米運來後,水原,亦爲分給,可也。上曰,摘奸備郞之言,何如?錫鼎曰,水原·利川兩邑所捧,爲最,富平·龍仁·楊根·交河·高陽等邑,爲次,仁川·南陽,爲末云矣。震壽曰,嶺南穀物,盡爲劃給於湖西,故嶺南之民,莫不呼冤云。自朝家以不得不移給之意,慰答嶺南民情,似宜矣。錫鼎曰,臺諫所達,誠好,而亦似無端矣。上曰,大意固好,亦無端矣。趾善曰,慰答嶺民,似涉殊常矣。
崔錫鼎曰,小臣,今方西下,侍郞出來後,如有所問,則隨其所問而答之。且有求索之物,而國力盡竭於開市米價,禮單,則郞中二人,差等備給,通官亦當出來,亦似贈物,與戶曹相議,備給,何如?上曰,依爲之。李濡曰,頃日出來,侍郞及郞中·通官,當有贈物,而今番大臣下去時,自戶曹都合下送,使之參酌贈給,海運侍郞之來,禮單,大臣當贈給,接伴使亦當贈給,而以問安承旨禮單,亦似有異矣。錫鼎曰,通官輩,亦求索銀貨云,各給三百兩,何如?上曰,依爲之。
李濡曰,嬪宮中脘穴試灸,以姑觀數日之意,朝已稟達於四字缺而聞諸御醫之言,則劑進之藥,旣已責效,且節序已晩,故諸御醫,皆以重難云,今姑停寢,爲宜矣。上曰,嬪宮痛勢,姑無發作之事,而水刺厭進之症,尙爾矣。中脘試灸,通治四末,厭食等症,且年歲幼沖,以艾小攤試灸,似好也。
崔錫鼎曰,我國使臣赴燕時路費,例爲求請於外方,而使臣,私自發簡,及其備送之後,使軍官修答,而皆是白文,非如踏印文書,不但事體之苟簡,亦無憑考防奸之道。至於至彼地後,自鳳城至燕京,多有禮單贈給之事,而使行,有同權設衙門,曾無成置文簿,以憑後考者,事甚虛疎。故臣於昨年赴燕時,訪問前例,參以聞見,成一冊子,細錄各處應用之數,踏印署押,以爲後成使行參攷之資矣。中國,則此等事,有行人司掌,而我國,雖有承文院,只管事大文書而已。至於使行凡事,無所主管,臣意宜設行人司,以禮曹堂上一員,槐院提調一員,爲提調,郞廳亦置二三員,而亦以禮曹·槐院官兼帶,使之專管,則似爲着實,而此則造次間,有難猝定,容俟更議,而發簡求請一款,不可不爲先變通。今後自備局行關諸道監司,使之分付各邑,依例備送,則使臣,成出捧上尺文,踏印以送,似合事宜,旣有所懷,敢此仰達。上曰,此事,何如?尹趾善曰,事固當如此,依此爲之,誠好矣。上曰,白文,似涉虛疎,依所達爲之,可也。出擧行條件遂罷出。
戊寅三月初十日初昏,上御熙政堂。參贊官宋相琦,侍讀官趙泰耉,檢討官閔震炯,假注書姜履相,記事官李肇·洪重益,入侍。講綱目第五十六中篇唐明宗紀。趙泰耉,先讀自秋九月唐敕解縱五坊鷹隼,止閩主璘惡之以謀叛族誅之。上曰,下番讀之。閔震炯,讀自唐閔帝從厚應順元年四月以後唐主從珂淸泰元年,止後義先利雖奪之猶不饜也。上曰,承旨讀之。上曰,史官出去,下卷持來。姜履相,出去持下卷,入來進納。宋相琦,讀自唐主從珂弑鄂王從厚于衛州,止第五十六下編唐閔帝紀晉陽城中亦日窘糧儲浸之。上曰,上番翰林讀之。李肇,讀自九月契丹德光將兵救石敬瑭唐兵大敗,止有二京六府九節度百二十郡。泰耉進文義曰,五季昏亂極矣。戎狄醜類,混雜撓攘,不足監戒,而自上亦諦覽,可矣。震炯曰,唐明宗,亦多有美政矣。相琦曰,明宗,衰季之明主,得輔弼之良,則治道可興四字缺康澄之疏,切於治道,明宗,只以優詔奬之,而不置輔相之位,是可欠也。震炯曰,五代昏亂,得失無可言者,而吳越規模家法,頗有可觀者矣。歷五代數十年,能得粗安者,良以此也。泰耉曰,吳越,僻處一隅,而敦厚輯睦,兄弟之恩,君臣之義,不相失矣。震炯曰,唐明宗,五代中稍可者,而短於知人,不識任用之道矣。上曰,明宗,質美而不學無識矣。泰耉曰,明宗,天姿如此,有學術之臣輔佐,則其治,豈至於此也?馮道·趙鳳輩,爲相,故不能致治也。上曰,自唐藩鎭,至五代,而昏亂極矣。相琦曰,治亂興亡,世各不同,而唐明皇時,則節義之士,表表可稱者,張巡·許遠·顔杲卿輩,而唐末,則寥寥無聞矣。震炯曰,唐只崇文華,不敦學術故也。上曰,節義之士,唐末,甚無之矣。相琦曰,培植節義,有國之當務也。上曰,然。相琦曰,自宋太祖帥臣始釋兵權,無邊鎭之患矣。上曰,國家權柄,漸移於藩鎭,以至於朱全忠也。相琦曰,石敬瑭,以幽·薊十六州,賂契丹,以貽天下無窮之禍,宋朝之亡,蓋由於此,徽·欽以後,中國土地之割入戎狄者,甚多矣。震炯曰,戎狄,至今貽禍,石敬瑭,天下之罪人也。上曰,戎狄之禍,自唐藩鎭及石敬瑭而始矣。上曰,孟子曰,後義先利,不奪不饜,此聖人之格言也。相琦曰,從珂·敬瑭,皆見利忘義之徒,故致弑逆之禍矣。上曰,蜀主孟昶,宋太祖時來降者也。震炯曰,從珂之於石敬瑭,屢示猜疑之心,故促禍矣。上曰,然。從珂,示猜疑之心,釀成其禍。上曰,終始無自安之理矣。相琦曰,梁震五代之子房也。功成而能退,司馬光之言曰,自古有國家者,能如是,夫何亡國敗家之有?其爲人,求之十一國,蓋少倫矣。上曰,曹操,治世之能臣,亂世之奸雄,明君,駕馭用之,則可以爲能臣矣。相琦曰,果如聖敎,不可以一箇論之,而唐堯之世,有四凶,心性苟爲奸邪,則雖在治世,亦有難化者矣。震炯曰,五代時,只見利害,不顧義理,故敬瑭,於契丹,割地稱子,而亦不以爲恥矣。上曰,然。相琦曰,此中善惡皆備,以大綱爲領監戒,可也。經筵官退出。上曰,承旨進來,相琦進伏,上命讀弼善丁時潤上疏,至廉謹染指之說。上曰,此謂李世華也。讀訖,命書批答,又讀副應敎金時傑推考傳旨,讀訖。二字缺下司憲府,又讀京畿監司宋昌啓目。二字缺下。上曰,丁時潤疏,名雖〈?〉驟觀則似好,而細觀,則用意至密,終歸於不美矣。相琦曰,誠如聖敎矣,情狀,如是洞燭,更無所達之言。上曰,蔘米事,與受同科云者,尤亦不美矣。相琦曰,泉流庫及地部北穀事,一家人犯之,臣則不得容議於其間矣。上曰,外托進言之名,欲售疑亂之計,而語意,皆在於勸君父以不信群臣。且君臣大義,無所逃〈於〉天地之間,而以必不立朝,爲高致,誠極無嚴也。臺閣上必有公論,批答,爲先明其是非矣。相琦曰,關西賑政,任事之臣,竭心殫力,故萬口一談,皆稱頌不已,而至以中間消磨無惠,爲言,誠危險矣。上曰,有可言之事,則指陳,可也,而以卽今朝廷,混同言之,以爲疑亂之計,其習殊甚可惡,漸不可長也。遂罷出,更鼓已至五更矣。殆昏
上在昌德宮。停常參·經筵。
下直,金山郡守金鼎臣,南平縣監宋炳翼,全羅左水虞候洪一源。
自辰時至酉時,日暈。
夜一更二更,月暈。
藥房副提調臣姜鋧啓曰,春寒未解,朝晝異候,伏未審夜來聖體,若何?嬪宮患候,向歇之後,益有差勝之效乎?臣無任區區伏慮,敢來問安。答曰,知道。無事,嬪宮所患,益有差勝之效矣。
中宮殿,藥房問安。答曰,知道。
傳于宋相琦曰,今聞卿,待命於金吾,而似因昨日丁時潤之疏而然矣。於卿,少無不安之事,安心勿爲待命之意,遣史官傳諭于左相。
傳于李德成曰,今日召對爲之。
備忘記,傳于宋相琦曰,噫,今日人心世道,無復可爲也。別諭才宣,責勵共濟,縷縷辭旨,出於誠心,則庶幾有消融保合之望,而迺者弼善丁時潤,投進一疏,遣辭無嚴,嘗試惎間,用心不正。噫,時潤,亦一人耳,豈不知情態難掩,手脚盡露,而故爲甘心於此者,無他焉,必欲其不立朝而然也。人臣分義,至此而掃地盡矣。嗚呼,昔唐德宗奉天之詔,至使驕將悍卒,莫不涕泣者,何也?以其感發于中也,倔强之藩鎭,猶尙如此,而予莫能感化同朝之臣,實甚漸恧,而繼之以慨惋也。輕蔑朝廷之罪,不可不懲,羸豕蹢躅之漸,不可不防。丁時潤,先施末減之典,削奪官爵,門外黜送。
宋相琦,以義禁府言啓曰,罪人李祥輝,逐日嚴刑事,判下,而判義禁臣李世白呈辭,知義禁臣申琓,同義禁臣閔鎭周連有式暇,無以備員。今明日不得開坐加刑之意,敢啓。傳曰,知道。
以黃海監司李寅燁,以海州牧使李翊周罪黜狀啓,傳于李德成曰,只推勿罷,催促赴任。
又以黃海監司李寅燁,以延安府使李世弼,瑞興縣監李徵楫,平山府使金璟罷黜狀啓,傳于李德成曰,只推勿罷,勿待罪事,回諭。
崔商翼,以兵曹言啓曰,今日一所監軍都摠府經歷成腆,受點之後,卽者都摠府,以成腆今朝猝得中惡之症,病情危重,決無起動受牌之勢云。原單子中,不得已改付標以入之意,敢啓。傳曰,知道。
李德成,以漢城府言啓曰,本府參軍臣宋世泰,與五部官員,自今三月初六日,至初十日,都城內外僵尸,眼同摘奸,則東部字內,姑無,西部字內租前契,有二屍,文智兀近處,有二屍,京營庫契,有一屍,南部字內靑寧尉契,有五屍,水口門內契,有一屍,北部字內大峴近處,有二屍,中部字內備邊司契,有一屍,鹽前契,有一屍,南部·中部僵屍,則埋置於水口門外送葬峴近處,西部·北部僵屍,則埋置於西小門外大峴近處之意,敢啓。傳曰,知道。
掌令金德基啓曰,臣本庸魯,無所肖似,霜臺新命,遠降下邑,驚惶感激,黽勉上來,而臣於頃年駁論重宰,一言才發,衆鏑叢集,僚臺,勒加以構陷之目。時議,直毆於傾軋之罪,到今思之,駭怖未已。且自在南時,重患風濕之痛,長途撼頓,症情彌篤,委頓床席,實無自力承命之勢,敢以一疏,仰陳情病之俱難冒據,而喉司不諒,未免見却,一向撕捱,稽謝恩命,揆諸分義,亦所不敢,不得不强顔出肅,而第臣到京之後,始伏見禮曹參判吳道一辭疏,以從前擧劾,或謂之粧撰捃摭,或謂之胡辭亂說,此雖非專指臣身,而臣是首劾道一之人,則今於反詈之辱,理難晏然苟冒,以貽淸朝之羞。且伏見前正言李東馣伸救道一之疏,有曰,甲戌之重遭彈章,豈無所由?此則專爲臣曾前論劾而發也。其言是非,自有辨者,未知東馣,果自以爲公論耶?噫,孤根弱植,獨立無助,歷數朝廷,無與臣比,而事君盡誠,出於天賦,糾劾官邪,係是職責,故不量時勢,妄有所論,而積憾深怒,歲久愈激。自明之疏,營救之章,旨意相符,侵詆至此,臣不欲更爲呶呶,以傷事體,而其不可觸犯衆怒,冒玷言地,則決矣。賤疾危苦,不卽自列,今始扶曳來避,臣罪尤大,請命遞斥臣職。答曰,勿辭。
掌令兪命雄啓曰,掌令金德基,引避退待,臣當處置,而第其避辭中,以見斥於吳道一自明之疏,引以爲嫌。其所謂反詈之言,雖未知的指誰某,而臣以論劾道一之人,亦在侵詆之中,則何可晏然處置於其間乎?請命遞斥臣職。答曰,勿辭。
宋相琦啓曰,掌令金德基,再啓煩瀆,退待物論矣。傳曰,知道。
又啓曰,掌令兪命雄,再啓煩瀆,退待物論矣。傳曰,知道。
左議政尹趾善疏曰,伏以臣罪名甚重,惶怖罔措,不得不自就司敗,以待刑書,而不料聖度天大,不惟不加之罪,至遣史官,諭以勿待命,臣感愧冞增,不覺汗淚之俱下也。辭受之節,古人所戒,而臣身在三事,首犯此科,自劾之章,終歸勿問,臣包羞忍恥,不敢以免罹罪網,爲幸,惟以累淸朝治化,爲大懼矣。今者弼善丁時潤之疏,語意深重,至以與者有罪,受者無恙,獨施賤弱,太恕貴强爲言,臣罪至此,雖萬被誅戮,猶不足以贖也。凡人之罪,雖事在未明,苟有人言,則尙不敢晏然,如是負犯,旣露難掩,而特以聖上寬假之故,猶且蹲據重任,使聖朝刑政,由臣而不立,臣於是,置身無地,速就刑章之外,更有何願?況其他所論斥,皆是時政之大者,其責,當歸於廟堂,此又臣之所大恐,而亦有所不暇自列矣。犯冒公議,干瀆宸嚴,固知義所不敢,而淹留時日,猶在職次,尤有所惶懼不自安者,冒萬死仰申疾痛之呼,伏乞聖慈,亟命有司,勘臣罪犯,以重國體,以謝人言,千萬幸甚,臣無任云云。答曰,省疏具悉卿懇。時潤之負犯,已悉於前後備忘中矣。此等危險之說,何足掛齒,而引咎至此,豈不有損於國體乎?卿其體予至意,安心勿待罪,速出論道,以濟時艱。仍傳曰,遣史官傳諭。
右議政崔錫鼎箚曰,伏以臣得見弼善丁時潤疏本,多論國政之得失,朝臣之疪咎,而其中乞憐殊邦,甘心忍辱等語,卽指淸米開市事,而臣忝在大臣,與聞斯議,至於刑政之紊舛,財穀之殫竭,風雨之不時,無非時政之大者,而論其大體,其責亦在於廟堂,難安之端,非止一二,臣安得晏然而已乎?國家不幸,饑饉荐仍,連年賑發之餘,貯積空匱,無以救目前殍亡之急。是以有和市之請,寔出於萬不獲已,而羞辱之無限,淸議甚嚴,勞費之多端,始慮不及,人之爲言,不亦宜乎?其他所論,莫不由於輔相之臣,彌綸失道,燮理乖方之致,此皆臣之罪也。其何敢不恤人言,靦然冒據於台鉉乎?伏乞聖明,俯諒危懇,亟命鐫削職名,以嚴國體,以謝人議,不勝幸甚。取進止。答曰,省箚具悉卿懇。時潤之負犯,已悉於前後備忘中矣。此等危險之說,何足掛齒,而引咎至此?豈不有損於國體乎?卿其體予至意,安心勿辭,速出論道以濟時艱。仍傳曰,遣史官傳諭。出燼餘日記
戊寅三月十一日未時,上御熙政堂召對。入侍時,參贊官李德成,侍讀官趙泰耉,檢討官閔震炯,假注書姜履相,記事官李肇·洪重益講綱目第五十七上編,後晉高祖紀。趙泰耉,讀自起丁酉盡丙午凡十年,止以受天明命惟德允昌爲文。上曰,下番讀之。閔震炯,讀自八月晉上尊號於契丹,止何必棄民以資敵國乎?上曰,承旨讀之。李德成,讀自秋七月閩王曦城福州西郭度僧萬人,止自百緍至千緍從之。泰耉,進文義曰,吳·徐知誥,建國金陵,特書于綱,著其纂逆之罪也。震炯曰,張誼,胡氏稱之,蓋昏亂之世有開眼者也。晉祖,能知納善言,而雖未能採用,其從諫之明,亦有可嘉者也。震炯曰,石晉人物論之,則桑維翰,有過人之才略,而但無學術矣。上曰,桑維翰,才略則過人也。泰耉曰,桑維翰才略,誠如符堅之王猛矣。上曰,比之王猛,則不及也。震炯曰,果不及矣。震炯曰,晉詔求直言,特筆書之,蓋與之也。泰耉曰,知其言直,而不見施用,則爲虛文矣。德成曰,臣因張允上駁赦論,推演文義,略有所懷,敢達矣。臣昨年在海營時,旱災孔棘,自上疏釋罪囚,靡不用極,而至如外方死囚,則倖免重辟,無限節,故或有遲回觀望者矣。上曰,外方死囚疏釋,與京外同宥之意也。震炯曰,赦前犯罪者,發覺者,赦後則宥,古之赦法,而與冬啓覆時見之,則赦前犯罪者,有二人,亦未可知也。德成曰,非常之典,或施於一時,則可矣。而至今遵行,不可也。震炯曰,馮道,言征伐大事,在聖心獨斷,其所見甚卑,專在於求媚,以此一言,其爲人,蓋可知矣。泰耉曰,五代君臣,皆不知節義,此時之人,何足責也。上曰,馮道輩,何責節義乎?震炯曰,晉主歸于杜光業等,而唐主,不受,此唐主之過也。司馬公曰,違令者,將也,士卒,從將之令者也。又何罪乎?此言是矣。泰耉曰,罪在主將,而竝棄其卒,制事如此,而何以爲國乎?五季之壞亂,皆由於此等事也。上曰,然。泰耉曰,胡氏曰,安重榮,恥臣契丹,是也。請不獲命,而興師,則叛,故似忠而非忠,似正而非正。不能不忍,卒蹈大難,匹夫之勇,淺中之見,不足尙也,此言是矣。上掩卷,遂退出。出燼餘日記
上在昌德宮。停常參·經筵。
下直,從浦萬戶金震挺。
藥房副提調臣姜鋧啓曰,春日尙寒,伏未審夜來聖體,若何?嬪宮症候,比昨益有差勝之效乎?卽伏聞昨夕入侍醫官之言,諸證旣已減歇,中腕穴施灸,今姑停止宜當,而惡心之候,猶未盡祛云。當令醫女入診後,議定他藥,臣不勝區區伏慮之至,敢來問安,竝此仰稟。答曰,知道。無事,嬪宮所患,幾盡差愈,而惡心厭食之候,一樣,以此議藥,宜矣。
中宮殿,藥房問安。答曰,知道。
宋相琦啓曰,行大司憲朴世堂,持平李晩成,在外,執義呂必容,持平尹趾仁,牌不進,掌令金德基·兪命雄,引避退待。今日以監察茶時之意,敢啓。傳曰,知道。
以執義呂必容,持平尹趾仁,牌不進罷職傳旨,傳于宋相琦曰,推考傳旨捧入。
藥房再啓曰,伏承聖批,有嬪宮所患,幾旣差愈,而惡心厭食之候,一樣,以此議藥之敎矣。與金有鉉·鄭惟覺等諸御醫,反覆商議,則以爲惡心厭食之候,皆由於胃口痰熱未散之致,淸熱二陳湯,加黃連干汁炒五分,連用五貼宜當云,此藥五貼,劑入之意,敢啓。傳曰,知道。
宋相琦啓曰,掌令金德基·兪命雄,昨日引避退待,而行大司憲朴世堂,持平李晩成在外,執義呂必容,持平尹趾仁,竝卽牌招察任,何如?傳曰,允。
備忘記,傳于崔商翼曰,今下弓矢,從浦萬戶金震挺處,給送。
備忘記,傳于沈枰曰,明朝左右相命招,使之卜相。
傳于沈枰曰,明日開政事,分付。
傳于沈枰曰,今日召對爲之。
崔商翼,以備邊司言啓曰,頃以中江開市時米價,賑廳所在銀貨下送之際,不無道路間虛疎之慮,分付訓局·御營兩軍門,別擇將校,監護領送,俾令次次領付事,啓達分付擧行矣。米價銀一萬二千兩,尙且不足之故,以戶曹所儲,依此數下送事,旣已定奪。今當運送,亦依前日已行之例,別定兩軍門將校,次次領付兩道,宜當。以此分付該曹該廳,及京畿·黃海·平安等道,何如?傳曰,允。
行兵曹判書李世華疏曰,伏以如臣庸陋,百不及人,濫蹲榮班,隨事生疣,一身釁累,至于申鍵饋參而極矣。臣徒知一家之情,專昧辭受之義,自速重犯,曾以此意,首實俟命,而聖度包容,不加顯戮,到今丁時潤之疏,又復如此,廉謹染指之說,果指臣身而發,則臣之愧懼,尤有倍於他矣。顧臣平日居官處事,有何一毫彷彿於廉謹二字,而聖朝不察,勒加美名,臣於伊時,瀝血控辭,至再至三,而聖兪終靳,若固有之,致有此無限汚衊,臣所忝竊,本來虛名,人之此言,一則譏笑臣身,一則顯斥臣罪,臣固無辭自解,而緣臣草芥微物,累朝廷羞當世,至於如此,臣何敢擧顔於朝端,以冀苟容哉?退伏私次,席藁俟罪,敢陳崩迫之情。伏乞聖明,亟削臣職名,仍下司敗,勘定臣罪,以謝人言,不勝千萬幸甚,臣無任云云。答曰,省疏具悉卿懇。已諭于大臣之箚批矣。卿其安心勿辭,從速行公。
左議政尹趾善疏曰,伏以臣之負犯,固非尋常眚災之比,勘以邦憲,以快人言而後,私分庶可少安,國綱不至大壞,而臣自詣金吾,未伸待罪之忱,繼陳血懇,又荷安心之批,其所以委曲開諭,有非負罪賤臣,所敢承當。臣於此,惶愧深增,危懼罔措,不知置身之所也。臣之萬萬無狀,猥據重任,前後廟堂之所區劃,無不預議,則不善謀始之罪,臣實當之,而至於與受同科之請,實是守法嚴正之論,顧臣情罪之不敢自安,有不可言,而其在國體,亦豈可置而不究哉?臣則犯重戾而得免,反使言者,重被譴罰,此尤臣之一倍危蹙者也。玆敢不避煩瀆,冒死更籲於天地父母之前。伏乞聖慈,曲諒臣情之不可苟冒,公法之不可終廢,亟命先遞臣職,仍勘臣罪,不勝萬幸,臣無任云云。答曰,省疏具悉卿懇。才諭至意,復何多誥?自古得行惎間之計,而能國其國者,未之有也,與受同科,果如時潤之言,則其將一竝以贓律治之乎?此必無之理也,一之太過,何用再辭?卿其安心勿辭,亦勿待罪,速出視事,以副予望。仍傳曰,遣史官傳諭。
行判中樞府事柳尙運箚曰,伏以臣伏見丁時潤疏本,其中一款,有曰作事不善謀始,以貽無限弊端。臣於此不勝瞿然之至,國家不幸遭歲大侵,無他生穀之道,爲此和市之擧,誠出於萬不獲已,而臣於伊時,謬當首任,徒知目前之爲急,不能慮及於末終,以致弊端滋大,人言至此,不善謀始之罪,臣實爲首。伏乞聖慈,亟令攸司,勘臣罪名,以重國體,以謝人言,不勝幸甚。取進止。答曰,省箚具悉卿懇。時潤之負犯,已悉於前後備忘中矣。此等危險之說,何足掛齒而引咎至此,豈不有損於國體乎?卿其須體至意,安心勿待罪。仍傳曰,遣史官傳諭。
行都承旨姜鋧疏曰,伏以臣苦堊餘喘猥塵邇列,伏覩聖上値此艱虞,夙夜憂勤,逐日開筵,終夕惕厲。凡所以振作策勵之道,靡不用極,至於朝紳之呈告紛紜,前後申飭,不啻丁寧,臣忝在出納之地,何敢先自于冒,以速鈇鉞之誅,而顧臣有崩迫危悰,君父之前,不得不畢陳。臣頑忍不滅,奄過終制,而展省丘墓,尙今闕焉。雨露旣濡,春序將盡,追慕至痛,益復無涯,外除之後,卽縻是職,旋値受灸問安之日,不敢言私。憂遑度日,自上畢灸之後,卽呈辭單,蓋出於解職省墓之計,而微衷未暴,遽有還給之命,臣之情事,一倍煎迫,初不敢以禽鳥微悰,仰陳於仁愛之天,而泛然以長單例告者,此又臣之罪也。臣之强病供仕,已至五旬,而私情悶切,一日爲急,與其被瀆擾之辜於申令之初,毋寧少伸至情於孝理之下,區區危悃,不得不冒死哀籲。仰惟嬪宮患候,雖已向歇,而猶未停問安之禮,此際控瀝私懇,尤有所不敢,而情理所迫,煩溷至此,臣罪萬死。伏乞聖慈,怜臣血懇,亟賜恩遞,俾得任意往來,無任懇禱云云。答曰,省疏具悉。卿其勿辭往來焉。
京畿監司宋昌疏曰,伏以臣猥以不才,叨受重任,適値無前之凶歲,目見民命之近止,晝思夜度,庶效職責,前後狀聞,不避煩瀆者,莫非餓殍顚連之狀,請穀賙賑之事,則伏想聖明,亦已洞燭無餘矣。只緣公私儲蓄,擧皆罄乏,許多望哺之民,有不能遍救,死亡相續,驚心慘目,而力竭計窮,有同立視,居常憂懼,若負重累,昨伏見丁時潤疏本,有曰按道之臣,不以實聞。又曰,上慢而殘下,不幸近之,臣於此不勝瞿然之至。噫,人臣之罪,莫大於欺蔽,設令事有利益於己者,亦不敢肆爲此態,況此饑餓死亡之狀,每欲畢陳於紸纊之下,而恨其未能形容,何敢故爲隱諱,自速其罪戾哉?疏中,又有畿湖若無別樣申飭,則終無異於昨年關西之語,昨年關西賑政之能否,雖不敢知,揣以事理,似無許多財力公然消磨之事,而至於畿甸,則元無財力,有何消磨之慮也?乃擧旣往之事,以爲未然之戒,其所爲言,亦可怕也。然而人言之來,乃是藥石,惟當益加警惕,以爲善後之圖,而顧臣識慮短淺,觸事憒憒,因仍苟冒,不早引退,則日後僨敗,必不至此。況臣衰病轉甚,精神筋力,實無供職之勢,不得不冒死呼籲於天地父母之前。伏乞聖明,俯諒臣情勢之悶蹙,疾病之難强,亟命鐫罷臣職名,以安私分,以謝人言,不勝幸甚,臣無任云云。答曰,省疏具悉。已諭於大臣之疏批矣。卿其勿辭,從速察職。
判尹閔鎭長疏曰,伏以前弼善丁時潤之疏,滿紙縷縷,無非中外諸臣誣上蠹國之罪,而其所歷擧,多係臣曾任與見帶之職,臣誠驚怖危慄,莫知所措。自夫荐饑之後,諸司歲入日縮,東西破補,朝不及夕,而若其用度之不可闕者,則或不能量入而爲之出焉。新收之未蓄,舊儲之漸耗,此固理勢之必然,而末俗喜論,傍聽易疑,時潤之自許孤忠,盡言不諱者,誠不爲過矣。至於道殣之相續,非獨時潤知之,抑亦有目所共見,而京兆本無上聞之規,及至臺啓申飭之後,始有五日一啓之命。部官,計數而埋瘞,郞僚,摘奸而奏達,其所謂諱其實狀者,臣未知何所指而發也。臣以庸駑,冒受重任於國計板蕩之際,上之不能奉承德意,救活溝壑之瘠,下之不能理財生穀,贍濟軍國之用,徒使府庫之藏,捐費於賑資,臣之尸職之罪,不待論斥,而臣自知之,前後疏章,乞被譴罰者,良以此也。第臣所大懼者,人言不諒,迭出交攻,始焉略擧給債之事,卒乃考覈而無實,則又復擠之於蓄積枵然之科,使人莫測端倪,無所摸捉,幸賴聖明在上,無幽不燭,而及至市虎成三,疑似難辨,則殿下,雖欲終始曲全,其可得乎?玆敢不避猥越,冒死申籲於天地父母之前。伏乞聖慈,俯察危懇亟命有司,按覈賑廳·本兵·禁衛·守禦,丙子以後財穀出入之簿。且考京兆及各部僵尸收埋之籍,明日處分,以嚴國法,以快人心,臣無任云云。答曰,省疏具悉卿懇。已諭於大臣之疏批矣。予旣深惡時潤之情態,而又使之行査,則是猶有不信之心也。寧有是理哉,卿其安心勿辭,從速行公。
戶曹判書李濡疏曰,伏以臣得見弼善丁時潤之疏,有云乞憐貽辱,不善謀始,許多財力,從中消磨,旣廢汚吏,遽請收用,凡此數者,似皆指臣而發也。臣誠慙恧,繼以危怖,不知所以自措也。國家不幸,連歲大侵,孑遺之民,擧將顚壑,而中外蓄積,俱竭,束手坐觀,拯救無策,誠可爲痛哭而流涕,當此之時,雖草野之人,苟有可以一毫裨補者,亦當殫誠獻忠之不暇。況臣受恩深厚,致位宰列,其所以夙夜耿耿,思效萬一者,寧有極哉?追先朝辛亥間講論之意,據名臣壬辰後已行之事,輒敢一陳愚見,蓋出於萬不獲已也。至於節抑橫生,勞費多端者,非臣淺慮之所能逆覩,而卒至有貽辱聖朝之語,則不善謀始之責,自知難逭,故日昨前席,已請其罪人之爲言,固其宜也。關西荐飢之慘,殆有不忍言者,自甲戌至丙子,皆臣忝按本道之日,非不欲竭心力賙賑,而呴沫之惠,不足以及民,竟使一路生靈,太半歸於死亡,追思至今,愧負靡容,以此爲罪,臣亦無辭矣。第其內府之貨,江都之餉,不特鉅萬,而從中消磨云者,語意至深,有若全不救民,而盡爲私用者然。內府之貨,初不下於關西,而告君之辭,不加詳審如此,則其他抑勒之說,又何足論也?江都之餉,爲念前頭輸納之難,別爲備置四萬兩之銀。以爲待時料理還充之地,此等實狀,一番行査,可以立見,泉流庫儲,亦宜從憲臣之言,亟行追覈,明示處分,以快人心也。臣竊觀近來爲守令者,率多要譽之風,雖在被災之年,實結應納之賦,在所當捧,而惟思姑息,不以趁期會爲事。至於惟正之供,事體莫重,而猶且任其延拖,不卽徵納,若此流皆得赫赫之聲,其間或有任怨擧職之人,則謗毁朋興,終不免顚沛獲戾者,多矣。卽今經費之蕩然,固是累年飢荒之致,而亦未必不由於此也。此臣之所嘗病者,而趙泰來之在茂朱也。還上貢賦,最能着實收捧,至其後來被囚行査,別無明白現著之迹,而直以汚吏,爲其斷案,從前居官之如何,臣固不知,而茂朱時事,則臣亦目見,故適論要譽之弊,而略及任怨之狀,此其偶發於言端,非專爲伸救,而至於收用之請,曾不出於臣口,則其所云云,臣未知其何謂也。噫,今日在廷之臣,値此極艱之會,才疎計短,勢窮理極,上不能副聖主之望,下無以救民命之急,只自懷憂,遑遑罔措,而同朝之人,不思協心共濟之道,乃反有覓疪求過之意,比如中流遇風,舟楫將傾,而傍觀者,略無惻隱驚動之心,又從而擠陷之,其亦不仁,甚矣。臣旣被其無限詆斥,何敢一刻靦然苟冒於職次乎?伏乞聖明,亟命鐫削臣職,乃治臣罪,以嚴國體,以謝人言,不勝幸甚,臣無任云云。答曰,省疏具悉卿懇。已諭於大臣之疏批矣,予旣深惡時潤之情態,而又使之行査,則是猶有不信之心也,寧有是理哉?卿其安心勿辭,從速行公。
行吏曹判書李世白疏曰,伏以臣於病伏中,伏見丁時潤之疏,歷詆朝紳,語意至深,而臣亦有不敢自安者,臣於昨年待罪度支,殆周一歲,兼管賑廳,前後亦久,而朝家蠲救之政,多出於爲民,有司經費之慮,亦有所難恤,則蓄積之漸至哀痛,卽其勢,然也,而今者人言至此,臣之不職之責,烏得免乎?臣之忝長金吾,亦且數月于玆,而情迹臲卼,長在祈免中,出而行公,曾未多日,則此非臣之故爲遷就,而至以有何難便等語,隱然爲眩惑之計,臣竊駭然也。仍念臣狗馬賤疾,漸就沈痼,復起供仕,斷無其望,日尋長單,蓋非獲已,而見阻喉司,狼具冞深,如使臣猶可一分自力,則臣之受恩如何,此時又是何時,而乃敢息偃在床,冥然不動,甘自陷於忘公負職之誅哉,卽今病狀,猥褻是懼,雖不敢臚列,而痰火極盛,神識昏瞀,寢息殆廢,眞元大脫,胃脘之痞痛,手脚之攣痺,俱是目前切迫之症。若不就閑日久,調息以時,則螻蟻微命,幾何不至於澌滅也。本職之外,兼帶緊務,一任瘝曠,曾莫之恤,則臣心惶慄,已不可言,其於國事,亦將奈何?臣之冒昧號籲,非專爲人言而已。伏乞聖慈,亟將臣本兼諸任,竝行鐫免,以重國體,以安微分,千萬幸甚,臣無任云云。答曰,省疏具悉卿懇。已諭於大臣之疏批矣,卿其安心勿辭,從速行公。
禮曹判書申琓疏曰,伏以臣伏見弼善丁時潤之疏,其中一款,卽申鍵饋參之事,而其所指斥,語意至深,臣於此不勝惶悚慙恧之至。其時事狀,已悉於前日首實之疏,固已聖明之所洞燭者,今不敢復爲覼縷,而如使臣詳審於饋遺之節,謹愼於辭受之義,則人之爲言,何以至此?臣於伊時,徒感聖明之曲貸,不知負犯之至重,冒沒至今。有靦顔面,緣臣無狀,致令士夫之廉義,傷損,朝家之刑政,壞了,臣之罪戾,雖萬被戮,猶不足以自贖也。況其疏末經年緩獄,一不鉤問等語,皆有所指斥,而臣方待罪於議讞之地,則治獄不嚴,遷就時月之罪,尤無所逃,以此以彼,決無抗顔就列之望,伏乞聖明,亟命勘臣前後罪犯,以正國法,以謝人言,不勝幸甚,臣無任云云。答曰,省疏具悉卿懇。已諭於大臣之疏批矣,卿其安心勿辭,從速行公。
原州幼學李道三疏曰,伏以古先哲王之於用言也,不以人廢言,故雖卑賤之人,而其言適於用,則必採,雖蒭蕘者,而其說宜於事,則必取,人君用言之道,當如是矣,而雖至卑至賤者,苟有格君匡時之術,則何憚猥越之罪,而不進藥石之言乎?然則臣雖田野之賤氓,而目時之艱,耳時之弊,而亦有所究得於平素,則寧避出位之嫌,而不效獻曝之忱耶?玆陳衆弊之所由,期效興邦之大猷,伏願殿下,勿以愚臣之言,爲至卑至賤,而少垂察焉。嗚呼,歲饑民窮,何代無之,而豈有如今日者乎?自乙亥迄于丁丑三年之內,士民之流亡殆盡,國家之經用已匱,至于今歲,殆有甚焉。泰山之夜鬼悲哭,中澤之鴻鴈哀鳴,石壕窮村,人煙冷落,漠漠荒郊,餓殍相望。言念及此,天愁地慘,臣跧伏草野,視自局外,而猶不覺流涕而太息,而況龍樓半夜,玉漏方滴,而聖念及此,當復如何?肆殿下悲怛慘傷,不啻如已,特降哀痛之綸,用示安集之意,廣詢廟堂之臣,不緩移粟之政。凡於賑救濟活之方,靡不用極,蠲減賦役,蕩滌逋負,則雖成湯之子惠,文王之如傷,不是過也,然則殿下愛恤之非不至矣,而以臣觀之,則太倉空矣,地府虛矣,鑿空何出,穿無焉有?當此之時,雖使湯·文措之,到此地頭,其亦無如之何矣。無已則有一焉,不發蓋藏之家,奚救涸轍之急?蓋我國,無井田之制,故富者貧者,大相不均,而風俗不美,無相周相恤之道。故隣里鄕黨,越視秦瘠,富者紅腐陳陳,而益思加富之道,貧者,盡賣田宅,而未免餓死之患,樂歲尙然,而況於凶歲乎?爲今之計,莫若下敎諸道各邑,抄其富家,出其餘粟,以救窮乏,則雖十室之邑,可得千石之穀,苟能如此,則不但救死而已,將見鼓腹之盛矣。此非常行之道,而爲今日之計,則雖使古所謂賢智之士,籌之,其所料,不出乎此矣。不但此也,國家自近年以來,設行錢之規,而京外通用轉貨之便,莫過於此,而第此物,飢不可食,寒不可衣,富者益殖利之資,貧者斷稱貸之路,風俗由是而漸薄,盜竊由是而爲患,則若是乎行錢之規,豈非今日之巨弊乎?今若一切禁之,則其可救民也,敦風也,戢盜也,不啻爲小補也。嗚呼,惟此二說,俱係對病之良藥,而但富者,有牽援之力,而錢文多積於勢利之家,則臣之此言,必不免爲冷談而已矣。說者曰,發藏之說,未免有弊,發富救貧,雖是均平之道,而但連歲凶荒,富者貧者,或未免俱困,而同歸於顚壑,則又不若不發之爲愈也。此大有不然,爲民父母者,當一視同仁,豈有愛憎厚薄於其間哉?且以一邑論之,則富者少,而貧者多,若無發粟均分之擧,則是貧者盡死,富者獨生也,臣未知將何以爲國乎。說者,又謂行錢之規,誠爲民瘼,而但國家之財用已竭,而其所餘者,只是錢文,今若卒然罷去,則雖是小補於民,而國家之日用,將何以成樣,亦有所不然者。古人曰,百姓足,君誰與不足?今日財用之不足,蓋緣於黎庶之窮乏也。今若一切罷去,用致富庶之盛,則國用之匱乏,非所虞也。嗚呼,今日救民之急務莫過於斯二者,而第惟殿下,長于深宮,不聞閭里之事,安於循常,不思自新之方。其所究度於心慮者,不過循途守轍之計,而欠却涇渭自斷之實,故其於時務變通之事,一委稟處,此固謹愼詳審之意,而但謀夫孔多,是用不集,則雖至切至之計,不無滯礙之患,臣竊爲殿下不取也。今殿下,下敎各邑,抄出蓋藏之家,發其所儲之穀,而計其所發之數,一如官糴之樣,待秋徵捧,還給本主,則富者貧者,均得其生,而梁野無餓莩之慘矣。至於行錢之弊,則不待臣之縷縷,殿下之所洞燭也,朝野之所共知也。今殿下,若能嚴飭中外,一切罷去,則謀利之弊,息矣,貸用之路,開矣,其除一弊之效,如發十萬之倉矣。嗚呼,今日可憂之端,鱗生螺集,有不暇一一,而姑就其大者而論之,則上天之譴告未已,朝著之論議橫潰,戎政之懈弛殆甚。此三者,實衰世將亡之祟,而奈何叢於殿下之身耶?嗚呼,天視自我,變不虛生,一隨君德,報應昭昭,則去年虹貫之變,臣未知緣何事而發也。嗚呼,日者,衆陽之宗,虹者,陰翳之氣,以陰翳之氣,犯衆陽之宗,臣亦不敢知何樣禍機,隱於冥冥之中,而其兆之先見者,乃至於如此耶。嗚呼,殿下畏災之意雖切,而不知弭災之方,何以言之?殿下,自虹貫之後,特下求言之敎,辭雖懇切,而小側循之誠,則未免文具之歸耳。中外自虹貫之後,或呈應旨之疏,語雖張皇,而觸不急之務則未免空言之歸耳。九萬里蓋高無親之天,果可以此而感動耶?宋儒有言曰,吾之心正,則天地之心亦正,然則銷災之方,莫過於修德也。昔高宗,遇雊雉之異,而終致殷道之隆,宣王,因雲漢之災,而克成中興之功,此前事之可徵,而後王之當法也。嗚呼,忘予之天,不可爲也,恕予之天,猶可爲也。今殿下,若能恐懼修省,一如殷宗·周宣,則去年虹貫之變,安知非今日國家之祥耶?嗚呼,黨比之患,何代無之,而豈有如今日之甚痼乎?四分五裂傾軋成風,甲是乙非,是非矛盾,試看前史,朝著之不靖,至於如此,而其國,不至於危亡者未之有也。標榜各立,而終致建安之亂,洛蜀才分,而竟釀靖康之禍,此其尤大彰明較著者也。殿下,中朝發嘆,欲祛此習,下敎頻繁,克勅臣僚,而朋比之患,轉轉層加,互相攻擊,殆無寧日者,豈有他哉?是殿下靖朝之意,雖切,而無自反之實也。漢儒有言,正心以正朝廷,然則靖朝之方,莫過於自正也。嗚呼,君子之德,風也,小人之德,草也。今殿下,若能克去偏係之私,一遵至公之道,黜陟進退,勿以好惡,則在下者,必將觀感興起,革面改心,莫不一於雍協,而無分裂之患矣。嗚呼,祖宗百年之恥,寧忍忘之耶?我國,北接山戎,南隣海寇。此二賊,實天下之勍敵,而我國臣子,所與不共戴天之讐也。然則我國軍政,不可不整勅,而摠括軍額者,一委奸吏,莫肯更張。故入於軍簿,家稍富饒,可以擔當者,行賂吏輩,圖脫簿額,而無賴閑游之民,其窮殘者,無以圖出,而一人兼三四之役,不但三四之役也,又服一族之役,故不堪賦役之繁,逃躱于四方,載錄於元額者,逃故殆半,而其所見者,不過老羸兒弱,則果可以此,防南北暮夜之變乎?今殿下,苟能求得賢智之士,一委軍兵之任,使之整勅,使之鍊閱,則必將戎兵克詰,器械乃完,南北之患,非所憂也。嗚呼,治兵之要,莫急於得賢,而致君也,澤民也。凡治國之方,又莫急於得賢,當此之時,不言得賢,臣亦無策,何者?今日之國勢,若長江大河,殆不可復返,而苟得一賢而任之,則挽回世道,不啻若反覆手也。臣請明其所以然,不得其賢,則西晉,以已安之天下,土崩瓦解,不自收拾,苟得其賢,則昭烈,雖奔波瑣尾,而終能三分天下,鼎足而立。然則若使得古所謂伊尹·太公,一以爲相,一以爲將,則雖在崖山一片之中,必成中興之業矣。今之國勢,雖曰岌嶪,姑無敵國外患,而列聖之深仁厚澤,猶有所未斬,則雖値數年之凶歉,而得一賢而當局,則民生之流亡,國用之匱乏,胡至於如此,而亦何將今日之國事,置之於無可爲之境耶?當此之時,脫有外變,則臣未知殿下之國,將至於何樣之地耶。嗚呼,殿下之求賢,非不至矣,而第其所以登庸,不越乎其名門巨族,而不及乎草野巖穴,故滄海之中,遺珠莫拾,而斗牛之間,怨氛未消,臣不勝嘆惜之至。試看前史,英髦俊傑,希出於名門巨族,而多出於草野巖穴,如傅說之發於版築,呂尙之擧於磻溪,臣得而徵之矣。臣非不知一發此說,中外必將掩口而笑曰,世降俗末,人才不出,傅說·呂尙,安從而可得乎?此則有不然者,天之降才,豈以古今而有異哉?日月星辰之麗乎天者,古亦如此,至於人才,獨無所同然乎?只在人君求之誠不誠如何耳。伏願殿下,繼自今於薦拔之際,必以巖穴爲先,求之以誠,用之不次,則鶴鳴子應,群英接武,鳳儀鸞翔,衆哲聯裾矣,豈不休哉?然後委軍國之事,而展其所蘊之術,任賑救之策,而厲其便宜之道,則黎庶無殞命之患,而軍兵有克治之美,以至於百爲庶事,無不咸熙上焉而天變可消也,朝焉而黨比可破也,以之而隆古之治可以挽回也,以之而衆弊之滋,可以消釋也,苟能如此,則宗社幸甚,臣民幸甚。嗚呼,書不盡言,言不盡意,然則臣雖有未盡之餘,而文字支繁,不可盡載,惟殿下裁擇焉,臣無任云云。答曰,省疏具悉。進言之誠,予用嘉尙焉。出燼餘日記
戊寅三月十二日午時,上御熙政堂。召對,入侍時,參贊官李湜,侍讀官趙泰耉,檢討官閔震炯,假注書姜履相,記事官李肇·洪重益,講綱目第五十七中編,後晉高祖紀。趙泰耉,先讀自秋七月晉以劉知遠爲北京留守,止乃釋贊贊以憂卒。上曰,下番讀之。閔震炯,讀自晉開運元年,止明日城陷斌自殺。上曰,史官出去,下卷持來。姜履相出去,〈持〉下卷入來進納。上曰,上番翰林讀之,肇,讀自晉以馮玉爲樞密使,止縱不自反恐其殺人耳。上曰,下番翰林讀之。重益,讀自晉開運三年止延廣伏地請死乃鎖之。泰耉,進文義曰,胡氏曰,晉祖,爲楊光遠而出桑維翰,爲杜重威而出劉知遠,此亡國之本也,此言是矣。他日契丹入寇,維翰無權,而知遠顧望,蓋晉祖使然也。震炯曰,委任桑維翰,晉不至促亡矣。上曰,然。泰耉曰,晉主,納叔母馮氏爲后,言之可以汚口也。上曰,所可道也,言之醜也。泰耉曰,五代時,吳越,爲稍勝矣。震炯曰,奢儉,安危所係,於此等處,可見矣。泰耉曰,奢儉之分,人君所當深察也。上曰,然。上曰,李濤之論張彦澤事,誠爲可嘉矣。震炯曰,果如聖敎矣。泰耉曰,漢主窮奢極麗,以金玉爲飾,所當監戒者也。上曰,晉祖,以幼子托馮道,而終背顧命,可謂付托不得人矣。泰耉曰,晉主有疾,命幼子出拜馮道,蓋欲輔導立之,而乃背顧命,晉主,誠不知人矣。又曰,沈斌義,不降虜,其忠烈可觀矣。上曰,然。震炯曰,晉至,疎桑維翰,而任馮玉輩,其亂亡,宜矣。泰耉曰,唐主初政,頗有可觀處,而畢竟進用憸侫,排擯忠良,以至於亂亡之域,良可惜矣。上曰,歷代人君,不明,則同爲一揆,終歸於亂亡矣。震炯曰,聖敎如此,誠爲幸甚。又曰,閩主所爲,與桀·紂無異矣。泰耉曰,天理人欲之分,安危所係,自上體念爲宜矣。上曰,當留意焉。震炯曰,唐之國祚三百年亡,其亡,蓋出宦寺之顓權,而究其本源,則自玄宗爲始,此亦不越乎天理人慾之間也。上曰,儒臣之言,好矣。掩卷。經筵官先退。李湜進曰,臣有所懷,敢達。凡死於國事之人,國家各別恤庇,此祖宗朝美意也。臣聞故弼善鄭雷卿妻,今年八十七身死云,而其獨子維岳,方在放歸田里中,雖在竄謫者,遭其父母喪,則許令奔哭,見於襄葬,已成近例。況雷卿之死,國人悲憐,至今且放歸田里,非如竄謫之比,宜加軫念,使之入觀斂葬。且臣聞丁未年雷卿之母,身死,因其時相臣陳達,朝家特給喪需,而前者黃一皓妻死,亦給喪需,褒崇節義之典,人皆感歎,竝此仰達。上曰,葬需,令該曹題給,鄭維岳,亦許奔哭,可也。出擧條遂罷出。出燼餘日記
上在昌德宮。停常參·經筵。
宋相琦啓曰,行大司憲朴世堂,持平李晩成在外,執義呂必容,持平尹趾仁呈辭,掌令兪命雄·金德基避嫌退待,今日以監察茶時之意,敢啓。傳曰,知道。
藥房副提調臣姜鋧啓曰,伏未審夜來,聖體,若何?嬪宮患候,亦復何如?惡心厭食之症,昨服湯劑後,有差減之效乎?臣不勝區區伏慮之至,敢來問安。答曰,知道,無事。嬪宮惡心厭食之症,一樣矣,勿爲逐日問安。
中宮殿,藥房問安。答曰,知道。
崔商翼,以都摠府言啓曰,今日入直軍士,中日習射,請出標信。傳曰,知道。
沈枰啓曰,吏曹郞廳來言,今日爲政事,命下矣。判書李世白,參判徐宗泰呈辭,參議金盛迪陳疏,不得開政云,竝卽牌招,使之開政,何如?傳曰,允。
宋相琦啓曰,執義呂必容,持平尹趾仁,昨日,牌不進後,有只推勿罷之命,而今日亦爲呈辭,憲府多官,引避退待,已過累日,尙不處置,設有難安情勢,或疏或避,未爲不可,而一向引入,無意行公,事甚未安。執義呂必容,持平尹趾仁,更爲牌招,以爲趁卽處置之地,何如?傳曰,允。
崔商翼,以備邊司言啓曰,平安監司金構,身病甚重,赴任未易云。卽今客行在境,凡諸需應,萬分緊急,勢難等待其差復,平安監司金構,今姑改差,其代,趁卽差出,催促下送,何如?傳曰,允。
有政。吏批,行判書李世白進,參判徐宗泰病,參議金盛迪進,都承旨姜鋧進。
吏批,以李墪爲工曹參議,任胤元爲掌樂正,崔柱三爲司宰僉正,尹世緯爲典設別檢,尹道敎爲石城縣監,尹熙載爲章陵參奉,趙道彬·李萬葉爲長興直長,金儁相爲奉常正,李廷謙爲檢詳,申瓁爲司僕僉正,柳尙運拜領議政。柳尙運單付承文都提調,尹憲柱單付奉常副奉事,金潤海單付參奉,宋德涵單付兼養賢奉事,軍器僉正崔鎭漢仍任事,承傳。
吏批啓曰,平安監司有闕,依近例,令備局議薦,何如?傳曰,允。
兵批,行判書李世華病,參判李寅煥病,參議兪得一進,參知閔鎭厚病,左副承旨崔商翼進。
兵批,金構·宋光村,付副護軍。
李德成啓曰,吏曹郞廳來言,平安監司有闕,政事,何以爲之?取稟。傳曰,明日爲之。
宋相琦,以義禁府言啓曰,前海美縣監李夔,前鎭岑縣監宋元錫原情公事,除刑推議處事,判下矣。御史封進不法文書,竝爲啓下後,可以憑考稟處,敢啓。傳曰,知道。
宋相琦,以兵曹言啓曰,當日幼學梁卿三稱名人,自宣仁門入來,差備門外擊錚,極爲駭愕,令攸司囚禁治罪。同門守門將崔休發,常時不能禁斷雜人,以致闌入,亦難免其責,推考,何如?傳曰,允。
傳于李德成曰,夜對爲之。
執義呂必容啓曰,臣頃以受人饋參事,首實引罪,聖度之大,反賜溫批,繼下備忘,曲加開釋,臣感激異數,惟思隕結,而竊自念,雖是一家間藥物之遺,見事遲鈍,不審辭受之節,側迹淸朝,重負汚衊之名,尋常自訟,若無所容矣。彈擊之論,又發於從臣之疏,痛斥治贓不嚴,至以與受同科爲言,臣罪旣自深重,人言復極嚴截,聖明雖欲終始寬貸,有不可得,而不惟不加之罪,遽又使之處置同僚,顧臣負犯,決難抗顔冒出,終至坐違,陳章自列,義所不敢,鈇鉞之誅,席藁以俟矣。勿罷之敎,旣出格外,嚴召之命,逐日斯下,分義所在,不可一向逋慢,擔舁病軀,僅僅祗承,而罪名未勘,公議可畏,臣將自劾之不暇,何敢論人是非乎?臣之情迹,有難一刻冒據臺次,請命鐫削臣職,仍正臣罪。答曰,勿辭。
持平尹趾仁啓曰,臣之無狀,不謹辭受,曾於年前,有冒受申鍵藥蔘之事,而儒臣請査之日,臣適奉命出外,未卽首實,及忝本職之後,詣臺自劾,不得上徹,尋常愧悚,若隕淵谷。昨伏見弼善丁時潤之疏,極論治贓之不嚴,以與受同科爲言,臣於是赦顔惶汗,莫知置身之所也。臣陋惷鈍緩,見得未能思義,近膩不覺汚人,終至於累身名而辱淸朝,臣雖萬被誅戮,不足以贖其罪犯,陳章請罪,亦有所不敢,席藁私次,恭俟重勘,昨於牌召,未敢祗赴,危怖罔措,彷徨靡容,勿罷之命,遽下於格例之外,再招之擧,又非微末賤臣所敢當者,分義所在,不敢一向違傲,不得不承牌詣闕,而顧臣罪名甚重,揆以公議王法,理難幸逭,其何敢一刻苟冒於臺次乎?請命鐫削臣職,仍勘臣罪。答曰,勿辭。
宋相琦啓曰,執義呂必容,持平尹趾仁,再啓煩瀆,退待物論矣。傳曰,知道。
工曹參判閔鎭周疏曰,伏以臣昨伏見丁時潤疏本,則極論西關賑事之實惠未究,泉流虛簿之不爲追査,至以發帑捐餉,從中消磨爲言,臣慙惶震駴,不覺精爽隕穫也。臣以湔劣愚鈍,謬當西藩重寄,非不夙夜憂遑,彈竭智慮,而材疏計拙,終未能少救溝壑之塡,畢竟賙賑無效,死亡日積,則受任之臣,實無所逃其責者。俟罪之狀,請譴之疏,悉出肝膈,而聖度寬大,輒賜蠲貸,至今追思,夢愕心悸,今若責之以全活甚解,所賑何民,則固無以自解,而乃若帑藏軍餉,初無受去之事,則消磨之斥,未知何所指而發也。上年,朝廷特捐海西穀,江都木,使補賑資,其分賑形止,俱載於賑後啓聞,而江都木,則別爲重記,一送備局,一留本營,其取剩補賑,去來區處,明白懸錄,以備後考,今皆可以覆案也。泉流庫儲米及收拾之實狀,臣於前疏,旣已備陳,今不必更贅,而蓋緣臺臣査閱之請格而不行,使人致疑,轉輾至此,則殿下雖欲終始掩覆,其何可得哉?且臣曾任京兆,方帶金吾,其於饑民不以實聞,贓吏久不輸情,兩事,尤有所不敢自安者。伏乞聖明,亟令攸司,勘臣前後負犯,以嚴邦憲,仍命詳査西關文簿,以解人惑,不勝幸甚,臣無任云云。答曰,省疏具悉。已諭於大臣諸臣之疏批矣,卿其勿辭,從速察職。
右尹李基夏疏曰,伏以臣伏見前弼善丁時潤疏本,一則曰,僵屍枕藉,京兆諱其實狀,一則曰,各軍門儲貨,一竝枵然,一則曰,蔘料與受,法宜同科而受之者無恙。臣於此不勝慙悚之至。京兆·御營,俱是臣待罪之地,而至於受蔘一款,冒死首實,未蒙勘律,居常惶隕,若無所容,今玆論斥之辭,若是其嚴重,居官尸素之狀,辭受失義之罪,俱萃一身,理難終逭,玆不得不仰籲於宸嚴之下,伏乞聖慈,先削臣本兼職名,仍令勘正臣罪律,以嚴國法,以謝人言,不勝幸甚,臣無任云云。答曰,省疏具悉。已諭於大臣諸臣之疏批矣,卿其勿辭,從速察職。
同副承旨李德成疏曰,伏以臣伏見前弼善丁時潤之疏,歷陳中外民事,多所蒙蔽之狀,財力竝皆罄竭之事,而至曰道臣不以實聞,又曰監兵營管運餉,一竝枵然,誠不勝瞿然之至。臣於數年以來,出守灣府,繼按海藩,救民之政,非不竭力,而顚連之類,無以盡活,負職之罪,尋常自訟,至於死亡之數,非所可諱,而耳目有限,虛實或蒙,則上聞之際,誠難保其必無遺漏,荐歲飢荒,賙賑不輟,需用至繁,生財無術,則蓄儲之有縮無羸,其勢固然,而人之爲言,乃至於此,其所指論,雖未知其的在誰某,而若論其罪,臣亦難免,今於諸臣引咎自列之日,其何敢晏然於職次乎?伏願聖明,亟命鐫改臣職名,仍治臣前後不職之罪,以謝人言,以安微分,不勝幸甚,臣無任云云。答曰,省疏具悉。已諭於諸臣之疏批矣,爾其勿辭,從速察職。
兵曹參判李寅煥疏曰,伏以臣伏見前弼善丁時潤疏本,則有曰,作事不善謀始,以貽無限弊端,無限羞辱,此是中江和市事也。國家不幸,遭此大侵,濟活生民,實無其策,徒知目前之急,未料末終之弊,果以此擧,似當試爲之意,仰對於前席下詢之時,則實出於萬不獲已也。至於緩治犯贓云爾,則其罪,臣亦當之。申鍵之蔘,旣有勿問之聖敎,祥輝之米,屢施刑訊,尙不承款,其間有何難便之事,而人之爲言,至於如此也。臣竊未曉其意之所在,然如臣庸陋,忝在籌司,識慮淺短,緩法王府,究覈不嚴,觸處釁咎,重被譏斥,臣於此不勝慙恧危蹙之至,玆敢不避斧鉞,冒死呼籲。伏乞聖慈,亟命攸司,勘臣罪名,以重國體,以謝人言,不勝幸甚,臣無任云云。答曰,省疏具悉。已諭於諸臣之疏批矣,卿其勿辭,從速察職。
大司成趙相愚疏曰,伏以臣,曾以受蔘餽事,露章自列,冀被重誅,而聖度包容,終不置法,臣誠惶愧,至今不敢以一時苟免而爲幸也。今者前弼善丁時潤之疏,至以與受同科,一問一否,無以服人心,立紀綱爲言,臣於此,益不勝震駴惶汗之至。冒受禁物,罪固難赦,而執法之論,又復如此,殿下,雖欲終始曲全而寬貸,其於王法何,其於國綱何哉?伏乞聖明,先削臣職,仍勘臣罪,以謝人言,以正邦憲,不勝幸甚,臣無任云云。答曰,省疏具悉。已諭於諸臣之疏批矣,卿其勿辭,從速察職。出燼餘日記
戊寅三月十三日初昏,上御熙政堂,夜對入侍時,參贊官宋相琦,侍讀官趙泰耉,檢討官閔震炯,假注書姜履相,記事官李肇·洪重益,講綱目第五十八上編,後漢高祖紀。泰耉,讀自二月漢高祖劉志遠立,止恤人以其貪虐謂之白麻答。上曰,下番讀之。震炯,讀自漢制,盜賊母問贓多少皆死,止聞蜀兵食盡引去威乃還。上曰,史官出去,下卷持來。履相出去,持下卷入來進納。上曰,承旨讀之。相琦,讀自第五十八下編,漢乾祐二年,止宦官林延遇等用事。上曰,上番翰林讀之。肇,讀自周太祖郭威廣順元年,止師暠爲殿直都虞候賜予甚厚。泰耉進文義曰,凡革命之際,必有一二可稱之人,而獨於石晉,無之矣。震炯曰,昏亂之君,信讒諛而亡,英明之主,用賢能而治,所當監戒處也。上曰,五代之君,柴世宗,稍勝也。相琦曰,柴世宗,非特五代之明君,漢唐之代,亦罕有之君也。又曰,漢主,殺李從益及王淑妃,勢難相容故也,王淑妃,臨死一言,令人至今悲傷矣。又曰,治盜之法,若及於全族隣保,則甚於秦芟夷之法也。上曰,幽谷戍卒千五百人,漢主盡殺之矣。震炯曰,白起,坑卒長平,故有陰報矣。泰耉曰,蒙恬,亦多殺人,故禍及其身,此亦報復之理也。相琦曰,五代時,中國雖甚擾攘,華人猶恥夷狄之風,不欲臣服,而近來則中原陷虜已久,明末降虜之人,已盡死亡,卽今漢人之子孫,漸染習俗,不以爲羞,而亦無奮慨之志矣。泰耉曰,胡無百年之運,而使中國久假夷虜之手,誠可痛心矣。上曰,中原竝混爲一體乎?相琦曰,漸染習俗皆同,而亦無念舊之意矣。上曰,郭朝瑞,何如?相琦曰,郭朝瑞,居在瀋陽,而昨年往返時來見矣。上曰,年幾何耶?相琦曰,年癸酉生云,而漢人中稍俊異者也,契闊甚窮困,故我國使臣往來時,每爲接待,而亦有贈物矣。震炯曰,五代時事,固不足責,而西京留守王守恩,於富室娶婦,必與俳優往爲賀客,得銀數鋌而返,鄙陋之甚者矣。又曰,汝爲防禦劉審交,減其租賦,可見公廉慈愛之心矣。上曰,公廉慈愛,亦非容易矣。相琦曰,近來人心乖異,徒以慈愛而不用刑杖,則亦不可行政矣。震炯曰,卽今世降俗末,只用慈愛,而不可行政,承旨之言,是矣。相琦曰,書生,徒事記誦,則不知理,文士,專尙浮華,則無實用,此非治道所貴,以儒而徒尙浮華,則末流之弊,必多矣。震炯曰,後漢公卿以下,無一人切諫者,而格言出於司天監,良可異也。上曰,兪。泰耉曰,南漢主,以宮人爲女侍中參政,五季昏亂之君,固無足責,而亦是監戒處也。上曰,兪。相琦曰,周太祖,治國規模,頗勝矣。震炯曰,後唐明宗,亦知治體矣。上曰,兪。泰耉曰,周太祖,監漢隱之亡國,碎寶玉於庭,有志於爲國,此爲差勝矣。上曰,周太祖,勝矣。上掩卷。遂罷出。出燼餘日記
上在昌德宮。停常參·經筵。
未時,日暈。
宋相琦啓曰,行大司憲朴世堂,持平李晩成在外,執義呂必容,掌令兪命雄·金德基,持平尹趾仁避嫌退待,今日以監察茶時之意,敢啓。傳曰,知道。
沈枰,以弘文館言啓曰,本館上番校理臣趙泰耉,以東學兼敎授,今日儒生製述坐起時,晝仕出去之意,敢啓。傳曰,知道。
有政。吏批,行判書李世白進,參判徐宗泰病,參議金盛迪病,右承旨沈枰進。
吏批,以趙亨期爲平安監司,李廷謙單付舍人,宋曅爲司䆃主簿,金裕慶爲宗廟奉事,權是經爲歸厚提調,朴守儉爲禮賓正,宋德涵單付學正,李泰錫·黃□嶷·兪命雄·李震壽·金致龍·李態徵·丁道明·成璹·李翼年·洪瀅·朴見素,爲兼春秋。
兵批,行判書李世華病,參判李寅煥病,參議兪得一進,參知閔鎭厚病,左副承旨崔商翼進。兵批,承旨啓曰,當日無政事之意,敢啓。傳曰,知道。
傳于沈枰曰,今日召對爲之。
宋相琦,以義禁府言啓曰,以忠淸道監賑御史狀啓,刑曹粘目,前林川郡守宋光涑,移本府處置事,允下矣。宋光涑,方待命於本府,卽爲拿囚之意,敢啓。傳曰,知道。
以全羅監司金宇杭,以業武丘致嶧等二十餘人渰死事狀啓,傳于李湜曰,渰死人等,令本道恤典擧行。
宋相琦,以弘文館言啓曰,卽者兩司處置,歸於本館,而上番副校理臣李喜茂,嫌不進參,以臣孤陋之見,不可獨爲處置,校理趙泰耉,方以東學儒生課製事進去,副修撰趙泰采,遭服制,應敎金時傑,修撰南正重,卽爲牌招,以爲相議處置之地,何如?傳曰,允。
宋相琦,以禮曹言啓曰,卽接厚陵參奉牒報,則本陵,以有若干位田之故,守護軍處,春秋草價米,例有收捧之規,而上年則位田多被雹災,故秋草米,則艱難備給,而今春等草米,萬無備納之路,而兩參奉,皆未差出,不得一時枚報,請依他陵例,本陵三十名守卒,一體減給云。曾前有位田陵卒草價米,皆以蠲減,則本陵陵卒,亦當有一體軫恤之擧,依他陵例減給事,分付該廳,俾無呼冤之弊,何如?傳曰,允。
又以義禁府言啓曰,今日宗廟望祭受香,明日正日,罪人李祥輝,不得加刑之意,敢啓。傳曰,知道。
司諫林濩疏曰,伏以臣,遠蟄窮鄕,久違朝命,自知見非於淸議,獲戾于明時,思諐田舍,絶意榮塗。不謂聖庇曲加,誤恩荐降,先除宗簿之職,復畀言責之重,恩召遠臨,促臣上來,驚惶感激,無地自容。顧臣愚昧遲鈍,百無一能,重以多病早衰,心力凋耗。蓋嘗忝叨經幄,而不能發揮道要,感格君心,歷踐臺閣,而不能獨持風裁,振擧綱維,其爲聖朝之棄材也,明矣。假使臣貪冒利祿,冒進不止,猶將斥而不用,棄而不收,以昭國家綜核之治,況臣自知已明,自量已審,懇辭榮寵,自屛田里,何必每垂記憶,猥加收用,責之以所不能,而强之以所不堪也哉?大凡從古明王之召在外之臣者,政以其人,進可以尊主庇民,退可以礪世範俗故也。夫從事斯學,自任道德則召之,深藏巖穴,泥塗軒冕則召之,蓋未嘗輕加旌招於庸陋無用之人也。今臣,本以凡品,初無奇節,偶忝科第,累玷朝班,則於斯二者,有何彷彿於萬一哉?不審殿下,何取於臣而收召不置耶?臣竊惑焉。雖然,臣連被恩命,尙稽趨謝,自揆私分,如負大何,今當促裝登程,以列前後逋慢之罪,不當終始堅臥,從容辭遜,重觸雷霆之威,自納不測之誅,而第臣年紀旣晩,衰憊益甚,宿患諸症,種種添劇,無日不病,無時不痛。加以痰入心胞,言語顚錯,火上頭惱,心神迷亂,左邊虛冷,肌膚牽掣,中風之發,匪朝伊夕,其他危惡之症,不一而足。凡此病狀,實難勉强,瞻望宸極,只自隕涕而已。伏乞聖慈,特加矜察,推明王用人之道,諒實病難進之狀,亟賜鐫罷,以便公私,不勝千萬幸甚,臣無任云云。答曰,省疏具悉。爾其勿辭,上來察職。出燼餘日記
戊寅三月十四日未時,上御熙政堂,召對入侍時,參贊官沈枰,侍讀官李喜茂,檢討官閔震炯,記事官權詹·趙正緯·洪重益,講綱目第五十九上編。喜茂,讀自壬子盡己未,至燒府門,喜茂曰,懸吐誤矣。上曰,兪。喜茂曰,匿材之材字,財字誤矣。上曰,唯。喜茂曰,贖其主下,懸吐誤矣。上曰,唯。至十二丈爲武安行軍司馬而止。上曰,下番讀之。震炯,讀自周罷戶部營田,至策馬前。喜茂曰,當爲句矣。上曰,策馬前下,當懸吐矣。至二十五丈契丹主許之而止。上曰,承旨讀之。枰,讀自周遣行營部署,至三十四丈又足放乎而止。上曰,上番翰林讀之。正緯,讀自周顯德二年,至終篇而止。喜茂曰,政亂則忠侫無別,賞罰不當,此乃治國之先務,唐主之救彦超,非矣。叛臣,人所共嫉,故聞其言而大慙矣。震炯曰,後三代賓興之制,則科擧,其次也,不然則不可罷矣。枰曰,執政不由科擧,故罷之不可矣。上曰,罷之不可,故書之網矣。喜茂曰,蕭儼,數疏攻馮延已,而延已救之,卽其長處也。喜茂曰,殉以寶玉,唐末弊習也,健勳之遺戒,切矣。上曰,周太祖臨終,亦有遺戒矣。喜茂曰,兵戈搶攘之際,能謁孔子祠,又拜墓事,可尙已。喜茂曰,書大水壞廟,災也。喜茂曰,書海眞之請降,慕華也,禁民毋得入契丹界俘掠,善政也。喜茂曰,歷數五季之君,可稱者,周世宗·周太祖·唐明宗而已。震炯曰,立訴訟法,亦好矣。上曰,周太祖,於五季,最多可觀處矣。喜茂曰,李縠,病不能執筆,至令刻名印之,其禮待大臣,亦可見矣。喜茂曰,稅牛皮法,亦善政也,使民亦得以用革,弊多矣。喜茂曰,周罷營田,亦美矣。有兵革之事,則屯田,可矣,常時豈可爲之,卽今各軍門屯田,州縣不受賦稅,民丁避役投屬,爲弊不貲,今若一竝撤罷,移屬戶曹,以給軍需則好矣。震炯曰,如漢時趙充國,屯田,爲邊圉用兵之故也。戰休則耕作,行師則備糧,而我國之屯田,處處有之,其弊甚夥矣。喜茂曰,初以山谷間地,稱爲屯田,而傍近元田與山田,混入其中,奸民避役而願屬,州縣不能制,事極無據矣。枰曰,外方屯田之弊,皆如此,儒臣所達,誠是矣。上曰,然矣。喜茂曰,周主,誅仁魯而恤其母,與諸葛亮誅李嚴事同矣。上曰,初雖以罪誅之,終能存恤其母,情法二者,俱行矣。喜茂曰,王峻,忌郭榮之英烈,賊臣之心也。震炯曰,其時人心甚惡,人臣之懷將心者,輒忌其皇子之英明矣。五季,惟周,稍有刑政規模,而如王峻之賊臣不誅之,貶爲司馬,失刑甚矣。上曰,其罪當死矣。喜茂曰,以郭榮封晉王,史氏美之矣。周太祖之稱馬全義忠於所事,與漢高責丁公之不忠,同矣。上曰,周世宗,在位六年,大功未成,中道而殂矣,若使臨位稍久,則削平混一,不難矣。震炯曰,宋之混一,亦因世宗之餘業矣,宋祖才略,似不及世宗矣。上曰,然矣。枰曰,宋祖,度量則差勝矣。上曰,世宗,度量雖不及宋祖,英武則過之矣。震炯曰,三代以下,功業稱漢·唐·宋,而德量言之,則宋過於漢·唐矣。上曰,太祖之洞開重門,有人君之度矣。喜茂曰,王殷,罪固多矣,而誣以作亂,死非其罪,故書殺之矣。喜茂曰,徐鉉之籍民田,悉歸其主,是矣,而不免專擅之讒,至於流貶,可惜矣。震炯曰,歸民田而亦被讒,讒諛之害,無古今矣。喜茂曰,周祖,遺戒儉葬,似漢明遺令因山而葬矣。上曰,不尙文飾,眞實可嘉也。喜茂曰,世宗,自誅樊愛能以後,軍法行矣。上曰,誅之以明軍法矣。枰曰,賞罰嚴明,然後征伐可以成功矣。喜茂曰,北漢民,迎訴劉氏賦役之重,其積失民心,此可見矣。喜茂曰,馮道之具官書卒,未知其筆法矣。上曰,道,事五代,仕契丹,後漢時,迎謁謟卑,甚矣,爲人臣子而如此,他何足觀乎?歐馬諸人之論,備矣,書卒,例奪官爵,而此則具官,不可知矣。震炯曰,餘人,固不足責,道以孝謹文學拔身,臣節掃地,誠可惡矣。枰曰,反不如王凝之妻李氏矣。喜茂曰,符后事,如許負之相薄太后矣,薄氏則以妾誕文帝,故稱后,此則旣已適人,不當爲世宗娶之,而如此,可異矣。震炯曰,其時之事,豈可盡責以禮義乎?上曰,高錫之言,是矣,而北漢主,不能用之矣。震炯曰,孟漢卿之罪,乃微細之事,不當抵死,而世宗賜死矣。上曰,世宗,知之而賜死,欲以立法矣。喜茂曰,以王晏事,觀之,群盜亦有人才,古語立賢無方者,然矣。喜茂曰,軍兵,務精,不務多,世宗,因高平之戰,始知其弊矣。上曰,浚民膏血,養此無用之物者,誠確論也。喜茂曰,王逵,能說符彦通,而不用征討以取之矣。喜茂曰,周行逢,良吏也,在下之人,而其言尙如此,人主於此等事,尤宜留意也。喜茂曰,王朴,周時第一人才也,其所論,頗好矣。震炯曰,猷策之言,無不切實矣。枰曰,先儒亦稱許其才矣。上曰,王朴,人才也,其言儘好矣。喜茂曰,寺院僧尼有弊,故廢之禁之矣。喜茂曰,張美,曲爲供副,而世宗,不以公忠待之,爲人臣者,不當曲意承順矣。震炯曰,此事,亦高出世主矣。中其意者,他事亦可知,故雖愛其才,而終不大用,此亦世宗之明於知人也。上曰,然矣,如此知之,亦不易矣。喜茂曰,我國僧則有役,中原僧則無役,故我國,不若中原之多僧,而中原有度牒,我國則無之矣。上曰,僧徒,皆避軍役者也。喜茂曰,世宗之不顧拘忌,往哭鄭仁誨,與太宗之辰日哭,同矣。上曰,張謹哀聞辰日哭,同矣。枰曰,受灸畢後,灸瘡完合間,視事頉稟矣,不得循例仰稟,何以爲之乎?上曰,灸瘡今幾完合,過三四日後取稟,可也。枰曰,石城縣,以災邑,民事甚急,新差縣監,當卽發送,而聞縣監尹道敎,前除扶餘縣監,只出諫院署經,未及憲府署經,而憲府方引避,不及處置,處置則當自玉堂從速爲之,而或有別樣變通之道乎?敢此仰稟。上曰,湖西賑事,一日爲急,除署經卽爲發送,可也。出榻敎出燼餘日記
上在昌德宮。停常參·經筵。
辰時,白雲二道如氣,起自艮方,直指乾方,長爲竟天,廣爲尺許,良久乃滅。
藥房副提調臣姜鋧啓曰,春雨連宵,伏未審此時,聖體,若何?嬪宮所患,惡心厭食之證,數日內益加平復乎?臣不勝區區伏慮之至,敢來問安。答曰,知道。無事,嬪宮惡心厭食之症,日漸差勝矣。
中宮殿,藥房問安。答曰,知道。
宋相琦啓曰,行大司憲朴世堂,持平李晩成在外,執義呂必容,掌令兪命雄·金德基,持平尹趾仁避嫌退待。今日以監察茶時之意,敢啓。傳曰,知道。
崔商翼啓曰,今日賓廳日次,兩司當爲來待,而憲府多官,皆在引避中,玉堂今方處置,而諫院,則大司諫洪受瀗,服制,司諫林濩,獻納李徵龜,正言趙泰老俱在外,正言李震壽陳疏,除在外人員外,大司諫洪受瀗,正言李震壽,竝卽牌招,何如?傳曰,允。
沈枰啓曰,假注書姜履相,家有子病,症涉可疑,而初不覺察,旣已親自往見云。不可仍在近密之地,姑爲改差,他假注書差出,何如?傳曰,允。
以李㙫爲假注書。
姜鋧啓曰,假注書李㙫,時無職名,付軍職冠帶常仕,何如?傳曰,允。
宋相琦,以義禁府言啓曰,李夔辭連,以折衝南世泰拿問事,啓下,而南世泰,時在忠州地本家云,依例發遣府書吏拿來,何如?傳曰,允。
弘文館修撰南正重,副修撰閔震炯等箚曰,竝引嫌而退。旣往之事,不必提起,以此爲嫌,俱涉太過。當初聖敎,開釋備至,雖有人言,何必深嫌,請掌令金德基·兪命雄,持平尹趾仁,執義呂必容,竝命出仕。取進止。答曰,依啓。
掌令金德基啓曰,臣於詣闕之後,伏見禮曹參判吳道一疏本,其下至擧臣避辭,極力侵詆,而一則曰强爲自當,一則曰無所顧忌,末乃以公議難誣結之,臣看來不勝駭惑之至。道一前疏中,所謂胡辭亂說,旣是指斥前後論劾之人,而不爲擧名直斥,則臣以首劾道一之人,何可臆料其不指臣身而不爲引嫌乎?臣之年前啓辭中措語,槪因其時事端而及之,而今乃拈出此一款,必欲費辭自明,以爲反攻言者之計者,抑何意歟?其間是非,當付公議,盛氣張皇,乃是自道,則臣不欲索言力辯,有若呶呶,而積怒所發,反詈愈甚,此無非如臣疲劣,受人侮辱之致,其何可一刻仍冒臺端,重貽淸朝之羞乎?請命遞斥臣職。答曰,勿辭。
宋相琦啓曰,掌令金德基,再啓煩瀆,退待物論矣。傳曰,知道
傳于崔商翼曰,大臣·備局堂上引見。
傳于沈枰曰,今日召對爲之。
兵曹口傳政事,以金夢良爲左邊捕盜大將。
宋相琦啓曰,新除授捕盜大將金夢良,牌招,命召及大將牌·傳令牌,傳授之意,敢啓。傳曰,知道。
備邊司薦望,以李思永爲平安監司。
右參贊李畬疏曰,伏以臣,老母痼疾癃羸之中,又自前秋,重得半身痿痺之症,坐臥轉側,無不須人,而臣之死疾,適在一時,以致貽憂於疾中,添發感傷,幾不能救,其後感傷雖減,而痿痺之患,轉益沈痼,難復以針焫藥餌望其差完,爲子不孝,致令母病至此,在臣情理,當復何如哉?臣本無曠側從仕之勢,而猶以母病,異於痛苦之證,不敢輒以爲言,隱忍趨列,庶幾日氣暄暖,母病得有所減矣。數日以來,忽又加重,昏昏床褥,不辨痛處,但見精神昏瞀,氣息促急,危綴之形,莫保朝夕,臣方寸錯亂,不省所爲,更有何心可能及於職事哉?臣所叨本職,雖稱閑局,兼帶諸任,俱係緊重,而母病未歇之前,斷無供職之望,伏乞聖明,俯加憐察,將臣所帶備局·經筵·文衡等任,先賜遞免,以便公私,不勝幸甚,臣無任云云。答曰,省疏具悉。卿其安心勿辭,救護母病。
禮曹參判吳道一疏曰,伏以,臣遭罔極之人言,陷難赦之大僇,席藁待刑,未有指揮,不得不冒死投章,冀蒙重誅,而聖度如天,曲加庇覆,俯賜溫批,慰諭丁寧,臣是何人,得此於君父,神精震越,涕血橫流,惟當生殞死結,少答萬一,不敢更有瀆冒,益增罪戾。第念人臣之情勢難安,自列請譴,而旋自停止者,或出於因事糾警,或出於循例抨駁,而今臣所遭,則有異焉。誠不忍聞,亦不忍言,爲臣子而不思敬謹於君父,則雖伏身碪斧,肆諸市朝,豈足以贖其罪惡乎?古之人,遭如許境界,或泥首而俟罪者,有之,或伏闕而請誅者,有之,終不敢以一時寬假,恬然自若者,實出於天理人情之所不容已也。臣雖無狀,粗聞事君之義,若負此罪名,而今無危怖之心,濫恃誤恩,謂臺論不足嫌,則從前雖無不敬之罪,到今方爲不敬之臣,臣何敢爲此也。仰惟聖意,必欲姑息容護者,不但俯垂哀憐,亦出於務爲調鎭之至意,而此事則所係極重,不容但已。歷觀有國以來,豈有人臣負不敬君父之名,而旣不得自解脫,又得公然免罪者乎?古今天下,必無是理,日月高臨,無微不燭,父母孔邇,無願不遂,儻蒙聖慈,察臣痛迫,覈臣實狀,早賜裁處,使臣知罪,則臣雖萬被誅罰,亦匪怒伊敎之盛德也。且臣伏見掌令金德基避辭,擧臣疏語,引其不當引之嫌,而至於盛氣張皇,臣不勝訝惑焉。從前論臣者非一,徒以醜辱爲快,而實無擧事指斥者,亦多有之,臣之前疏所謂胡辭亂說,蓋指此而言也。德基則不然,當初啓辭中,劾臣以別生怪論,避辭中,罪臣以一疏再疏者,顯斥臣之前後疏論事也。旣往之事,臣固不欲索言,而若啓若避,文字尙在,擧事論列,若是其明著,本無藏頭暗斥之比,則臣豈以德基之言,謂胡辭亂說也哉?今德基,强爲自當,而謂之反詈之辱,自許以事君盡忠,而乃反目臣以官邪,恣加凌蹴,無所顧忌,此則天鑑必照,公議難誣,而臣之不安,則又添一節,隨斥隨應,極知疲困,亦豈臣之所樂爲哉?臺諫之言,卽一彈章,則不敢晏然者,亦出於事勢之不獲已也。伏乞聖慈,亟命削臣諸職,下臣司敗,勘臣前後負犯,以正王法,不勝幸甚,臣無任云云。答曰,省疏具悉。卿勿固辭,宜速察職。
正言李震壽疏曰,伏以,臣伏見前弼善丁時潤疏,以朝紳間受蔘事,大加論斥,語意深重,臣於此不勝瞿然之至。囚人申鍵,曾在西邑時,送以若干蔘料,旣是隣居之人所遺,且係藥物,故不復審量,果爾冒受矣。前冬儒臣陳達之初,臣在縣任,卽自首實於營門,而道臣不許登聞,及忝館職,陳章引罪,而喉司退却不捧,一向煩冒,亦有所不敢,而中心之愧恧則極矣。今者時潤之疏,若是嚴峻,直毆之於贓汚之科,臣一倍危怖,席藁私次,猥以一疏,仰請譴何,而見阻猶前,窮蹙無地,不意玆者,召牌遽降,分義是懼,黽勉趨詣於闕門之外,而顧臣負犯旣重,公議且嚴,咫尺天陛,終不敢冒進,不得不投疏徑退,臣之罪戾,到此益深。伏乞聖明,亟命鐫削臣職,仍勘臣罪,以正公法,以謝人言,不勝幸甚。臣且念凡諸臣僚,若有不安情勢,則仰瀆宸嚴,恭俟處分,乃其所也,今此所遭,實非等閑,封疏叫闔,誠出於萬不獲已矣。日昨大小章箚,紛然沓奏,而唯臣一疏,獨入於喉司操切之中,人雖不似,以諫爲名,則見待朝家,自有所別,今日出納之地,不當隨意取舍,一至於此也,臣竊訝惑,繼以慨咄,然此亦無非如臣疲劣見輕之致,尤不勝反省慙靦也,臣無任云云。答曰,省疏具悉。已諭諸臣之批矣。爾其勿辭,從速察職。
領中樞府使南九萬疏曰,伏以,臣之宿疾,初緣感冒咳嗽,辛苦數十日,幸蒙天恩,旣得從容善攝之溫批,又有遣醫給藥之異數,感傷稍解,喘急稍定,而元氣澌敗,衆症迭作,積痰鬱滯,而食飮不下,脚部戰掉,而行步不良,最是夜臥覺睡之時,肩臂麻痺,或若兩臂之俱失,或若群獸之交噬,胸膈煩逆,或若煙火之昏塞,或若呼吸之悶絶,此是積年痼疾,乘虛重發,而尤極危惡者也。以此,聖體受灸之時,旣不得進參其終,嬪宮議藥之際,又不得與聞其始,偃臥私室,已踰一朔,職在保護之地,唯以自便身計,揆以公義私分,寧有是理哉?前此屢陳血懇,未承恩許,瀆冒天聽,亦切惶恐,悶默徊徨,以至于今,自量病勢,恐無痊可之期,而莫重議藥之地,獨使副提調進參者,已多日矣,事體尤極未安,不得已更陳危忱,仰首鳴號,伏乞聖明,俯賜諒察,亟命遞改臣內局之任,不勝幸甚,臣無任云云。答曰,省疏具悉卿懇。卿之宿患,予已知之,不得進參,別無所傷,卿其宜體至意,安心勿辭,益加善攝。仍傳曰,遣御醫看病。
刑曹判書崔奎瑞〈疏〉曰,伏以臣猥以無似,濫叨匪據,見識昏蔽,觸事乖謬,受任未久,再速臺評,辜負聖明所以拔擢之意,惶懼慙恧,無地措身。今此柳以俊事,處置顚末,旣有問備之命,臣固不敢徑自分疏於章奏之間,而國家之設置刑官,固欲使訟獄淸平,無所冤屈,今臣每一決事,輒煩臺閣之反案,將焉用此刑官爲哉?其奉職無狀,此可見矣。非但臣之廉義,決不可淟涊苟蹲,其在朝家事體,亦豈可知其如此,而仍置詞訟之地哉?且於日昨,伏見丁時潤之疏,歷擧賑廳耗財之狀,金吾緩獄之事,而遣辭命意,極其深峻,臣之兼管賑廳,已至周朞,曾任金吾,亦此數月,則今於人言之來,又安得晏然已乎?不意玆者,召命下降,嚴畏分義,趨詣闕門之外,而其不敢抗顔就列,如右所陳,不得不陳疏徑退,臣之罪戾,至此尤大矣。伏乞聖明,先治臣不職之罪,以謝人言,仍正臣慢命之誅,以警具僚,不勝幸甚,臣無任云云。答曰,省疏具悉。已諭於諸臣之疏批矣,卿其安心勿辭,從速行公。
右承旨沈枰,左副承旨崔商翼,右副承旨宋相琦,同副承旨李德成疏曰,伏以臣等,伏見正言李震壽疏本,以其疏之不卽捧入,至謂之操切取舍,臣等,不勝瞿然之至。丁時潤疏後,諫臣情勢,非不知其難安,而憲府諸臣,旣以此自列,則一體引避,在例當然,故未果捧入矣。意外侵斥,乃至於此,臣等未知,一番詣臺,有何所損於廉隅,而不此之爲,必欲陳疏而後已,此亦臣等之所未曉也。雖然,臣等旣被其侵斥,不可晏然仍居於出納之地,伏乞聖明,亟遞臣等之職,以謝人言,不勝幸甚,臣無任云云。答曰,省疏具悉。爾等勿辭,從速察職。
判決事姜銑疏曰,伏以臣纔經苫堊,苟延頑喘,而宿病沈綿,神精消亡,自量筋力,決無供世之望,而孤露餘生,所恃唯君,區區願忠之誠,倍激于中,尋常所勉勖者,只在於奔走效力而已。强疾供劇,惟以顚仆爲期,而顧臣崩迫私情,臣之墓山,遠在湖中,外除已過,展省尙闕,冷節替薦,冞疚如不祭之心,雨露之感,當復如何?伏受恩暇,已有日矣,而適値聖上受灸之時,不敢辭陛遠出,閔默遲徊,今始下去,禽鳥微誠,庶可少伸,隆天厚地,聖恩罔極,而第念臣所帶之職,係是詞訟劇地,本院堂上,只臣一人,非如諸曹佐貳之比,而遠地往返,必過旬望,帶職下鄕,心所不安,肝膈至懇,冒死哀籲於天地父母之前,伏乞聖慈,俯察危悃,將臣職名,亟賜恩遞,俾得隨意往來,幸甚,臣無任云云。出燼餘日記而姜銑疏批答,燒缺不得入錄
戊寅三月十五日午時,上御熙政堂,大臣·備局堂上引見。入侍時,左議政尹趾善,行吏曹判書李世白,右尹李基夏,兵曹參判李寅煥,左副承旨崔商翼,大司諫洪受瀗,執義呂必容,副校理李喜茂,假注書李㙫·沈龜瑞,記事官李肇·洪重益。趾善曰,風日不佳,上體,若何?上曰,無事矣。趾善曰,今日接伴使狀啓以爲,淸侍郞有久留之計,且與海運侍郞,勢將同會一處,自此接待之間,不可有差等。且聞朴萬碩之言,先來侍郞,意望太過,接待等事,頗有不滿之色,而海運接伴使,以正二品假銜,禮單亦加贈,則兩侍郞同會之後,必無不知之理,慮或有生怒作梗之事,事甚難便。大臣旣已下去,此等事,當爲隨事變通,而兩侍郞接待之禮,不可異同。且先來侍郞所給禮單,亦似薄略,則稍加其數,一體磨鍊下送,似宜矣。上曰,海運侍郞,則領來白給之萬石,出於皇帝特命,故接待間有此加等之事,中江侍郞,未知曲折,同會之後,似或有生梗之事,勢不可差等爲之,一例接待事,分付。且聞朴萬碩,以接待之不同,勅使,顯有不滿之意云。禮單亦分付該曹,加數磨鍊以送,可也。出擧條趾善曰,戶曹判書李濡,漢城判尹閔鎭長,因丁時潤疏,情勢難安,至今引入,疏批已下,卽爲牌招察任,何如?上曰,疏批已盡開釋,而一向引入,殊涉太過,牌招,可也。李世白曰,同義禁閔鎭周,亦爲引入,禁府僚員不齊,罪囚多滯,事甚可慮,閔鎭周,亦牌招察任,何如?上曰,同爲牌招,可也。趾善曰,刑曹判書崔奎瑞,頃以臺啓,久爲引入,備局開坐,連不進參,秋曹事務,亦多積滯,牌招察任,何如?上曰,諸臣一體牌招,可也。竝出榻敎趾善曰,小臣罪戾旣重,屢招人言,誠無足怪,自上開釋備至,分義所在,不勝惶恐,不得已行公,而顧臣情勢,終有所難安者矣。上曰,前後疏批,旣已開釋,榻前辭職,尤爲太過,〈卿〉宜安心。趾善曰,疏批及備忘,已盡洞燭,無可更達之事,而近年以來,連値凶荒,京外罄竭,實非典守者之罪,人孰不知,而時潤,身在鄕曲,只聞國家用度之匱乏,不知事勢之如何,乃謂朝臣誤了,至於內帑之中間消瀜云者,寧有是理也?其疏誠甚非矣。然其在朝家容受之道,不宜罪言事之臣,臣之區區愚慮,竊恐有妨於言路,敢此仰達。上曰,朝家特許參用,則時潤,固當感激圖報,而不此之爲,構陷內外諸臣,欲爲眩惑之計,其用意不正,且極無嚴,今若待以言者而不罪,則必將接跡而起,宜有痛惡懲礪之道矣。趾善曰,卽見接伴使狀啓,則天水僉使朴廷翰,委曲僉使金琓等,領船差使員差定之後,稱病不來云,其所論罪狀,雖有輕重之別,而航海之役,人所厭避,渠豈敢偃然不進,違拒上司之令乎?事極可駭,不可尋常處之,朴廷翰·金琓,竝拿推,何如?上曰,如此之事,尙敢厭避,則脫有緩急,其誰肯赴,事極寒心,竝拿問定罪,可也。出擧條趾善曰,曾以裁判倭招去後,改給書契事,及出來年久倭人等,從速還送事,分付東萊府矣。今觀東萊府使朴權狀啓,則訓別等手本內,裁判今將入去,方乘船待風,還送倭人等,亦當一時同歸,而其書契文字,刪改下送,則俺等當祗受,使一代館倭,入送島中云,而狡倭情態不可知,裁判發船後書契之意,分付,何如?上曰,乘船待風云者,其情僞難知矣,必知其入去後改送,可也。出擧條趾善曰,頃者應敎金時傑,疏陳私懇,乞遞書狀官之任,時傑之情理則然,而朝家旣已定式之後,不可撓改,日者李錫,釜山僉使不許遞改,亦以此也。政院之捧入其疏,誠甚非矣,當該承旨,推考,何如?上曰,疏批旣不許遞,而如此之疏,不當捧入,推考,可也。出擧條趾善曰,今月初五日入侍時,以黃海監司李寅燁狀啓中,道內田稅,以還上推移上納,而不足之數,待秋上納事,及谷山等四邑田稅,勿許以錢布代捧事,定奪,而其中海州等四邑田稅退捧一款,落漏不爲擧論之故,初十日入侍時,又以海州等四邑田稅退捧事,陳達蒙允。退出之後,使之出擧行條件,則前此兩件事,亦不出擧行條件,榻前回啓之事,不可無擧行條件,送言于政院,微稟書入,而此是臣所陳達,誤以右相所啓書入,前後入侍注書,難免不察之失,竝推考,何如?上曰,依爲之。商翼曰,小臣亦未詳聞,難免不察之失,極爲惶恐,當於退出後,改付標以入矣。抄出擧條趾善曰,臣與右相相議,平安監司趙亨期差出矣,卽今淸侍郞,旣有久任之計,接伴使未竣事之前,似難輕離,未知,何以處之乎?上曰,卽今事勢,宜有變通之道,平安監司趙亨期,遞差,可也。世白曰,平安監司遞差事,榻前定奪矣,其代,令備局議薦之意,敢啓。上曰,知道。出榻敎趾善曰,李基夏,常抱疾病,本職之外,備局及將任,俱是重務,至於兼察捕廳,誠有不能堪之勢,宜有變通之道矣。上曰,捕盜大將,改差,可也。出榻敎世白曰,自前新及第之人,若於未分館前身死,則以其終無屬處,故有相當職追贈之例矣,卽今新及第魚史商,纔已身故,而未及分館,似當依近例贈官,故敢達。趾善曰,曾在孝廟朝,韓五相,爲增廣及第,未赴殿試而死,故其後特許贈職矣。世白曰,不但韓五相,近來外方人,爲式年及第,未分館身死,而贈官者,亦有數三人矣。上曰,前例如此,則一體贈職,可也。趾善曰,六品職則似過,當贈參下職矣。世白曰,近來贈官者,皆是參下,而魚史商,則旣經假注書,贈以注書,似當矣。上曰,依爲之。出擧條受瀗啓曰,臣竊嘗以爲,凡被人駁議者,毋論虛實輕重,惟當屛退省愆,以待公議之如何,不可以一遞見任,謂之自處之道,旋復營營於淸望之官,斷斷於怨尤之言,以重傷廉隅也,明矣。臣頃忝銓地,重被儒臣之詆斥,雖因此違牌坐罪,而不敢爲塞責自解之計,競惕慙恧,久而冞深,水部閑冗,猶不敢自安于心矣。不意諫省新命,又及此際,臣益切惶隕,愧汗浹背,臣雖無狀,亦不欲同流合汚,以負素心,則固不可一日冒昧,況伏見刑曹參議朴泰淳疏本,則其反詈之說,殆無餘蘊,至以臣前疏中左袒乖激等說,非但極意分疏,反欲歸之於爲巨室報復者然。所謂巨室,未知,的指何人,而詳其語脈,與儒臣前日之言,同一關捩,其意益密,其言愈險,捭闔抑勒之間,顯示有無限未吐底意,其誣詆之意,可謂無遺巧矣。噫,逃穢入汚,其穢愈積,滾沙止渾,其渾益甚,泰淳縷縷之言,實類于此,臣不欲相較,而臣之前所被斥,旣未消釋,又被此橫逆,實非尋常,則理不可一刻苟冒於臺端,而纔功慽,制限未過,召牌之下,今始來避,所失尤大,請命遞斥臣職。上曰,勿辭。商翼曰,大司諫洪受瀗,再啓煩瀆,退待物論矣。上曰,知道。出燼餘日記
戊寅三月十五日未時,上御熙政堂召對入侍時,參贊官李德成,侍讀官李喜茂,檢討官閔震炯,假注書李㙫,記事官李肇·洪重益。喜茂讀綱目第五十九編,自周顯德三年,止豈可數量哉。上命下番讀。震炯,讀自唐朱元等取舒和。上曰,躬擐甲胄之下,不懸吐矣。喜茂曰,果不能覺察矣,讀至何暇慮後世哉。上命承旨讀。德成,讀自周顯德五年。德成曰,妄讀所諱之字,不勝惶恐。震炯曰,嫌名不諱,雖其字音相似,固不妨矣。上曰,然矣。讀止使還所奏倣此。上命翰林上番讀。肇,讀自周淮南饑。上曰,事周之吐,誤下矣。喜茂曰,此吐果誤,聖敎甚當矣。讀止契丹與唐絶。喜茂曰,周主,伐唐大敗,國家宜使民各安其業,世宗以壽州圍解,農民皆歸村落,大軍至,必復入城,憐其饑殍,遣使存撫,誠得保民安業之道矣。又曰,周行逢,討潘叔嗣斬之,叔嗣,賊殺其帥,以迎行逢,則行逢,數其罪惡而斬之,不少撓貸,行軍之體,宜明賞罰,是其用法,有足多者矣。又曰,唐遣司空孫晟,奉表于周晟,旣知其行不免于危,而自以不負先帝,及詣壽春,以示劉仁瞻,則。又謂受國厚恩,不可開門納寇至世宗怒則曰,豈有身爲宰相,使節度使叛也。觀於唐臣,如晟者,是鐵中錚錚矣。上曰,世宗,終遂釋而不罪,亦可謂有君人之度矣。震炯曰,南漢,以宦者龔澄樞,知承宣院,南漢立國無規,使宦寺亂政,倚任林延遇,至誅滅諸弟,及延遇死,而又復寵用澄樞,其國事,可知矣。上曰,善惡皆我師,於此亦足觀覽以爲戒矣。喜茂曰,唐遣柴克紹救壽州,未至卒,當克宏徑趣常州,徵古,復遣人召之,而克宏,立斬其使,遂襲破吳越,復請往救壽州,未至而死,蓋傷其死而書之史矣。震炯曰,周主如渴口,世宗,欲殺竇儀·范質,以儀罪不至死,而今枉殺近臣,罪皆在臣,泣諫而釋之。質,在當時,重厚文學,鮮有其比,讜直敢言,能悟主意,亦世宗,固非宜凡主,其容受之量,誠足以服人,聖明,〈宜〉體念處矣。上曰,勸戒之言,誠然矣。喜茂曰,周以周行逢爲武平節度使,行逢,留心民事,悉除橫賦,驕將惰卒,一以法裁之,其爲政,多有可稱者,先儒亦嘗美之矣。又曰,周立二稅起徵限,蓋田稅,有國所重,田賦無制,則民失其業,周之起徵,乃是良法,故載之史矣。上〈曰〉,此其美制,故民間所以便之也。喜茂曰,周殺唐使者孫晟,世宗,以晟不言唐事,竟賜其死,晟之忠節,誠罕有其比矣。上曰,周主,後亦拜鍾謨官,蓋是悔恨之意矣。震炯曰,敵國之間,常患如此,若責備於世宗,則就此一事,誠可深惜矣。喜茂曰,周召陳搏,尋遣還山,世宗,以飛升黃白之術爲問,夫長生不死,寧有此理,世宗,是聖德之主,而猶有期慕之志,搏,遂以治天下對,已發其端,而亦不能訪以治道,先儒恨之矣。震炯曰,搏之見識,無異儒者,而惟其生於亂世,志存鞱晦,當時皆知其爲道士,故世宗,不知其所蘊,乃以此爲問矣。上曰,搏,雖非儒者,亦其見識甚高,而惜世宗不以治道咨之也。震炯曰,搏,學如康節,先儒亦嘗以此許之矣。又曰,更造祭器·祭玉,國之大事在祀,固當致謹於器用,故如祭器·祭玉之更造,史記其修明禮樂之美矣。喜茂曰,周主之父光祿卿柴守禮犯法,周主不問,以周主之賢明,身爲天子,而終不能尊其父爲太上皇,反以元舅處之,末乃犯法而不之問,先儒亦言其非矣。震炯曰,天下變禮,處之誠難,孟子以爲瞽瞍殺人,則舜必竊負而遵海濱,誠以此外無處變之道也。上曰,孟子此論,誠權輕重,極正之論矣。喜茂曰,周宦者孫延希伏誅,其刑法之嚴如此,後世,足以爲法矣。震炯曰,雖在近習,苟其罪也,則不少撓屈,周之禮樂刑政,皆有可觀者矣。上曰,使周主苟假以年,則禮樂刑政,不止於斯,而惜乎其在位之不久也。喜茂曰,蜀衛都指揮使李廷珪罷,李太后,以典兵非人言于蜀主,有曰,平時人莫敢言,一朝疆場有事,無以禦敵,夫以一婦人,猶知用將之道,而蜀主,不用其言,誠可恨也。震炯曰,將相乃國家之所注意者,不輕而重,而平居無事之時,雖欲擇用,無以卞別,臨亂然後可知其人。故任將之道,惟平時爲尤難,人君於將相取舍之際,固當愼審,而如蜀主之事,益宜鑑戒處也。上曰,所陳之言,誠然矣。喜茂曰,周以竇儼爲中書舍人,竇儼之疏,可謂切實,而其所言,爲政莫大於擇人,量其才器,黜進能否者,誠合於綜覈名實之道,且其止盜之策,亦甚善矣。震炯曰,其所謂宰相,未得之則以趨競爲心,旣得之則以容默爲事,容默之習,豈非爲宰相者所宜深戒也。喜茂曰,周克唐,楚州張彦卿死之,太平之功,非一日所能就,世宗,不以德信爲先,而徒欲以威武取之,楚州不下,甘心盡死,此其所短,故古人以其非時雨之師譏之矣。震炯曰,楚漢相攻,漢高祖,棄鴻溝之約,先儒非之,蓋與此事相類矣。喜茂曰,唐主,更名景,去帝號,奉周正朔,生民利病,國之存亡係焉,人主不可宴安自取其亡,而唐主,擊毬宴樂,無異平日,置國事於度外,使百姓愁怨於下,馮延已等,爭以浮誕取媚,常夢錫屢諫而不悟,其亡非不幸,宜也。震炯曰,周世宗取唐,非以他也,內治旣明,刑政不紊故也,唐主,信延已之言,不知自修,至如爲國之道,都不關念,馴致覆亡之禍,當是時,國有賢臣,則豈至如此也。喜茂曰,周,遣使均定境內田租,世宗,留心農事,詔分行諸州,欲使租賦皆均,田制悉正,其無輕民事之意,誠爲美矣。我國田制不均,量田之法,實是當今急務,而久未施行,甚是闕典,宜待年事之稍豐,特令行之矣。上曰,不待稍豐,量田之制,亦可當行,朝家苟有此議,而至今不行,實爲欠缺矣。震炯曰,量田,不可期以時日俾責其速成,必先愼簡州縣之官,使之磨以歲月,漸次奉行,則自可了其事矣。喜茂曰,唐,放其太傅宋齊丘,當時陳覺李徵古等,勸其主托國於齊丘,是所謂視君不如奕碁者,奸臣簒竊之計,令人憤惋矣。上曰,此輩,在當時,亦不足爲奸臣矣。震炯曰,中原多事,僅能支綴,有如此之輩,以亂其國,歷觀簒逆之徒,殆無其比者矣。喜茂曰,周,命王朴作律,准定大樂,世宗,有意正樂,以朴素曉音律而詢之,亦修明禮樂之一大規模也。我國,無習知音樂者,因循謬訛,漸就壞缺,豈非可恨之甚者耶?震炯曰,我國家制度文物,大備於世宗朝,音樂皆正,煥然可觀,至今傳爲美事,逮至近世,不尙音律,雅樂無以得正,識者惜之矣。喜茂曰,周淮南饑,世宗,憂民之饑,以米貸之,而不責其必償,誠君人之言矣。上曰,世宗,非但於救民不責其償,其制民之道,能行王政,所以赫然興起,四海賓服,先儒亦以此美之矣。喜茂曰,梁王宗訓,立世宗,英武蓋世,號令嚴明,且好儒者,講論經史,使天下服其明,而性本嚴急,群臣往往不得脫於極刑,後亦寢寬,容受讜言,可謂不世出之主矣。震炯曰,臣工,當輔導其主,得無闕失,自古而然。世宗之臣,如范質〈等〉數輩,淸名直節,能匡救其過,將順其美,使後世稱爲賢主,於此可知其所以然者矣。喜茂曰,南漢,殺其尙書鍾允章,以龔澄樞爲內太師,自是宦寺驕橫,至有自宮以求進者,良可異矣。震炯曰,是時閹豎顓權,一世風習,靡然效之,至有自宮之人,卒之禍其國甚烈,此誠後世之所宜深戒者矣。喜茂曰,宋鑑今將進講,而印出之役尙遠,未知何以爲之乎?敢此仰達。上曰,畢役尙遠,有難等待,玉堂所藏宋鑑舊本,幾許有之乎?喜茂曰,若於未畢役前進講,則求之閭家,可以收聚矣。震炯曰,玉堂舊本,有一二件,雖不求得於私家,如侍講院及諸處,皆有所藏,亦可收採,以備進講矣。上曰,新本未完之前,先以玉堂諸處所有之件,推移進講,可也。喜茂曰,宋鑑畢役,當在於六七月間,卽今所印,僅至二卷,姑先粧䌙以入,何如?上曰,宋鑑畢講後,當繼講明史,皇明十六朝廣彙史,玉堂所有者幾件乎?震炯曰,玉堂,只有一件,而私家亦或有之矣。上曰,曾於卞誣使行,以此冊生事,還爲入送之後,旣無唐本,至於寫本則不精,亟欲刊行,而物力甚殷,此時尤宜惜費,其勢似難矣。喜茂曰,使寫字官書,出送于兩南,分力刊行,似宜矣。上曰,此冊,曾因筵臣所達,得李鳳朝家唐本,嘗經御覽,仍傳寫一本,尙今見存,多有訛誤之處,而使兩南分刊,似爲便當矣。震炯曰,自玉堂訪問於士大夫家,則可以得來,臣等退出後,搜問更稟,何如?上曰,廣問于士夫家,更爲定奪,可也。德成曰,海運侍郞處,問安使下送時,與接伴使假銜之例,不可異同,問安使,亦令假銜承旨以送,何如?上曰,依爲之。德成曰,今此謝恩使差遣,蓋爲申謝之意,而拜表日子太遠,今若進定於六月初,則似爲得宜,故敢此仰達矣。上曰,七月十六日,日期果晩,以五月晦,六月初進定,可也。出榻敎德成曰,北米貨市之事,出於萬不得已,到今其價過騰,雖異於當初所料,深攻之論,未免太過,而伏見接伴使狀啓,以爲侍郞使之稱謝,故已率若干民人而叩謝云。境上奉命之臣,不稟朝廷,遽爾擅便,誠爲未安矣,臣欲以所懷略上一疏,欲附陳此事,而或慮反誤於事機,未敢竝及於疏末矣。上曰,馳稟朝廷,以俟處分,尙爲未晩,而徑先爲之,事果未安矣。德成曰,自上爲慮時事之艱虞,向來屛退罪廢之人,亦欲收用,誠出於蕩平之盛意矣,凡有除命,當卽祗承,而輒引情勢,必欲辭遞,事甚非矣。如左承旨李湜,眼病甚重,實難供職,而以有聖敎之勅礪,不敢力辭,强疾行公矣。第於其辭疏中,以臺閣方有卿宰疏諸人敍命還收之啓,嫌難處於出納之地,以此辭免,如此等事,各自引嫌,則將未免觸事拘礙,如政院,凡於出納之際,自有他房之推移者,尤不必以此爲嫌,今後則勿以此等事,過爲引嫌之意,申飭,何如?上曰,如此之事,每每引嫌,事體不當,今後則另加申飭,而亦自政院詳察此等疏章,還出給,可也。出擧措德成曰,近來賓廳日次,比前頻數,凡所定奪,當出擧行條之事,必於當日入啓,爲宜,而注書或未詳記,入侍諸臣處簡通往復之際,每致遲延,或至屢日,事甚未安矣,自前入侍承旨,當日擧行條,未盡入啓,則仍爲直宿,檢察書入事,曾有定奪矣,近來此規,漸至廢弛,今後則更爲申飭,俾無如前稽緩之弊,何如?上曰,今後則依此申飭,可也。出擧措德成曰,前廣州府尹鄭齊泰,頃以替納密符,有推考之命矣,齊泰,果有重病,終至身死,旣其實狀如此,而雖推考薄罰,仍置於旣故之後,殊甚愍然,敢此仰達。上曰,推考傳旨,爻周,可也。出燼餘日記
上在昌德宮。停常參·經筵。
領議政柳尙運上疏。大槪,聞命震越,冒死陳章,乞收成命,改卜賢德,以幸國事事。入啓。答曰,省疏具悉卿懇。今玆重卜,實非偶然,何用撝謙,以孤至意乎?卿其須念國事,安心勿辭,速出論道,共濟時艱。仍傳曰,遣史官傳諭。
傳曰,史官五員待命,騎馬十五匹立之,津船內摘奸。
忠淸監司書目,尼山呈,以前副提學尹搢,今月初十日卒逝事。
刑曹參議朴泰淳上疏。大槪,被人醜辱,決難抗顔於朝列,乞命鐫削臣職,以快人心事。入啓。踏啓字。
府啓,竝引嫌而退。事之是非,自有公論,反詈之言,在我何嫌?當初引嫌,在所不已,意外侵斥,何必爲嫌?一事再避,殊涉太過,隨聞論劾,臺體則然,處置請出,旣循公議,私書往復,不必爲嫌,請大司諫洪受瀗,掌令金德基,執義呂必容,持平尹趾仁,竝命出仕。答曰,依啓。
有政。吏批,以黃欽爲金羅監司,金時郁爲司藝,鄭澔爲弼善,徐宗憲爲輔德,閔應龜爲恭陵參奉,閔鎭東爲泰陵參奉,李健命爲副應敎,閔鎭周爲戶曹參判,趙泰耉爲吏曹佐郞。以上朝報
上在昌德宮。停常參·經筵。
辰時,日暈兩珥。夜四更五更,月暈廻木星,暈上有冠。
禮曹,謝恩使拜表吉日,來六月初七日卯時,方物封裹,同月初四日改推擇。啓。
禁府,文道器,樂安郡流三千里,李嵂,信山郡元山驛徒三年定配。啓。
大司諫洪受瀗啓曰,臣以就職詣臺之後,得見前參議朴泰淳疏本,則以臣避辭中數款語,過生疑怒,辭意憤厲,臣實訝惑焉。泰淳前疏所謂巨室云者,實與儒臣前席之言,其意吻合,臣不得不略卞矣,今忽別生情外之言,提起李翔之事,欲爲持臣之計,吁亦異矣。李翔,卽臣之妻三寸也,其獄事顚末,一付之公議而已,雖在姻親之間,豈可介懷於參涉之人,有所蓄怒之理哉?況泰淳,曾對臣屢言,元不干與於此事,而彼人浮謗,以致兩家之乖貳云,今忽自當,不思前後之牴牾,乃以過慮觸諱等說,以爲脅勒臣身之欛柄,又若以從前通塞,皆歸於懷私修隙者然,其用意之深,何至於此也。臣官以諫名,未效一字之補,惹人是非,自速無限之辱,扶病詣臺,只事瀆擾,臣罪至此,尤無所逃,請命遞斥臣職。答曰,勿辭,退待物論。以上朝報
上在昌德宮。停常參,只晝講。
自卯時至午時,日暈。
平安監司義州府尹書目,冬至使一行,今月十四日還渡江事。
政院啓曰,來二十一日輪對日次,取稟。傳曰,爲之。
傳曰,明日晝講爲之。
晝講入侍,同知事李濡,特進官徐宗泰,承旨崔商翼,玉堂李喜茂·閔震炯。
府啓,門黜罪人丁時潤,外托論事,內懷奸毒,投進一疏,熒惑上聽,其用意遣辭,可謂巧密,而何幸鬼蜮潛肆之怨,莫逃於聖鑑之下,前後備忘,洞卞其情狀,我聖上燭奸之明,孰不欽仰,而討罪之典,反失之太寬,臣竊惑焉。顧今朝臣之有罪無罪,國事之或得或失,天日昭臨,靡不洞燭,元無毫髮隱蔽之端,若只因事論正,則何所不可,而時潤則不然,巧作疑似之言,欲售傾陷之計,其心所在,昭不可掩,而至於上慢殘下之喩,中間消磨之說,構虛捏誣,直毆中外諸臣於罔測之科,欲擧一網而盡去之,噫嘻,亦甚矣。癉惡之典不嚴,以致乘機闖發之徒,恣爲嘗試疑亂之計,時潤此疏,亦豈無所由而然耶?聖上,若不悟其奸則已,旣悟其奸,而猶不嚴懲,則臣恐覬覦之輩,益無所顧忌,朝廷之禍,將不可復救矣,豈不大可懼哉?其在仁人好惡之道,決不可削黜而止,請門黜罪人丁時潤,亟命遠竄。答曰,不允。以上朝報
上在昌德宮。停常參,只晝講。
中宮殿·世子宮·嬪宮,藥房問安。答曰,知道。
藥房啓曰,伏未審此時,聖候,若何?嬪宮所患惡心厭食之症,加味六君子湯連服之後,漸有差歇之效乎?臣等,不勝區區伏慮之至,敢來問安。答曰,知道。無事,嬪宮惡心厭食之症,漸有差勝之效矣。
京畿監司書目,楊州牧使尹以道,病勢深重,差復無期,當此賑政方殷之日,曠官可慮,罷黜事。
晝講入侍,知事李世白,特進官閔鎭長,承旨宋相琦,玉堂李喜茂·南正重,注書權詹,史官李肇·洪重益,武臣丁益燾。
領議政柳尙運上疏。大槪,更暴血懇,冀蒙諒察,遞臣新授職名,以幸國事事。入啓。答曰,省疏具悉卿懇。已諭至意,更何多誥?卿其亟遵前旨,安心勿辭,卽起視事,用副虛佇之望。仍傳曰,遣史官傳諭。
左承旨李湜上疏。大槪,悉暴病重實狀,冀蒙恩遞,兼陳區區所懷事。入啓。答曰,省疏具悉。丁時潤·李思永事,已諭予意於筵中矣,何如是紛挐乎?良可異也,勿辭察職。
掌令金德基啓曰,臣以傳啓詣臺之後,伏聞左承旨李湜,疏救丁時潤,至斥臣請竄之啓,原疏旣入,未及批下,雖未知措語之如何,而不勝駭惑之至。時潤,職是從臣,則隨事論列,夫誰曰不可,而此疏則外似訐直,內懷疑亂,上自公卿,下至京外,直驅諸臣於貪贓欺蔽之科,欲使聖上盡疑廷臣,以爲一網打盡之計,其用意遣辭,極巧且密,前後備忘,洞燭其情狀,而削黜末減之典,有欠仁人好惡不與同國之道,故臣之迸裔之請,實欲救朝廷罔測之禍,杜奸人惎間之漸,而湜以身居近密之人,不思嫉惡之義,反生營救之計,至以時潤疏語,稱以直言,而以臣所論啓,歸之於排擯,噫嘻,此何言也。時潤疏中,非所執而爲言者,固非一端,而要皆諸臣之所自暴,聖明之所俯悉,則有何疑似於李湜營救之言,而如使時潤,秉心公平,言事白直,無一毫探試疑亂底意思,則臣雖無狀,豈可有請罪之言事者之理乎?噫,朝廷之禍,莫大於朋黨,故殿下,每下飭勵臣工之明旨,使之消瀜保合,共濟時事之艱虞,則爲今日殿下之臣子者,固當痛祛朋比之習,而此輩則不體聖上蕩平之意,專懷陷害朝紳之計,先唱後和,左起右應,日夜之所經營,惟在於熒惑上心,沮遏公議,必欲空朝廷而後已,可勝痛哉?雖然臣旣被人疏斥,則揆以廉隅,不可自以爲是,而晏然仍冒於臺次,請命遞斥臣職。答曰,勿辭,退待物論。以上朝報
上在昌德宮。停常參·經筵。
酉時,日暈兩珥。夜四五更,月暈。
傳曰,明日晝講爲之。
明日輪對官落點,都摠經歷白漢相,司䆃主簿宋華,廣興主簿尹憲卿,中部主簿朴尙糾,南部主簿蔡嗣雄。
吏曹判書李世白上疏。大槪,重被人言,理難仍冒,敢陳危懇,乞遞職名,俾允物情,以安私分事。入啓。答曰,省疏具悉卿懇。人言未必得當,而卽今事勢,不可不變通,使之許改南藩,仍任湖邑,卿其安心勿辭,從速行公。
傳曰,大臣·備局堂上引見。
引見時,平安監司李思永,今姑改差,其代速爲差出事,榻前定奪。
掌令兪命雄所啓,卽伏見丁時潤用意不正,措語甚密,上而眩惑天聽,下而誣陷諸臣,其所以嘗試惎間之態,疑亂傾陷之計,昭然有不可掩者,此聖明所以深加痛惡,特下備忘,辭旨已極明快,責罰又隨其後,殿下墍讒之明,斥邪之德,孰不欽仰,而第人君用罰,貴在得中,今此時潤,罪狀雖重,而削黜之罰,亦足以懲其惡,其於遠竄之請,未免爲過中之歸。臣之意見如此,不可隨參於已發之論,何可晏然仍冒於臺端乎?請命遞斥臣職。上曰,勿辭,退待物論。
正言金泰老所啓,本院,方有吳始復等六人敍用還收之啓,而其中權愈,卽先臣被竄時構誣之臺官也。臣於此論,有不可參涉之嫌,則尤何可晏然於職次乎?請命遞斥臣職。上曰,勿辭,退待物論。
吏曹參判徐宗泰上疏。大槪,復於承宣之疏斥,益有不敢晏然者,懇乞遞職,以謝人言事。入啓。答曰,省疏具悉。卿其勿辭,從速察職。
吏曹參議金盛迪上疏。大槪,臣於前後湖伯之被斥也,有不敢晏然者,乞遞臣職,以謝人言事。入啓。答曰,省疏具悉。爾其勿辭,從速察職。
引見時,判尹閔鎭長所啓,典牲署犧牲羊,自乙亥權減二十口矣。卽今見存之數,不足於一年所用,且太廟親祭迫近,依上年例,自戶曹及宣惠廳·賑恤廳給價貿易之意,敢達。上曰,依爲之。又所啓,栗島饑民監賑郞廳,旣已差定二員矣。今則飢民比前漸加,二員中若有疾病事故,則恐有苟艱之患,而軍器僉正崔鎭漢,曾幹此任,熟諳賑事,更爲啓下,以爲輪回察任之地,何如?上曰,依爲之。以上朝報
引見入侍時,左議政尹趾善所啓,鬱陵島,間二年送人搜討事,曾已定奪矣。今若送之,則四五月風和之時,可以往來,本道邊將中定送,似宜矣。上曰,其時定以間二年入送,依前定奪爲之,可也。趾善曰,前者張漢相騎往之船,皆已朽破,本道請賣,補用於賑資,故旣已許之矣。卽今改造,實有巨弊,以東海齊船乘往,亦不妨矣。判敦寧徐文重曰,東海船,皆是槽船,勢難往返於遠海,如欲改造,其弊不貲,以慶尙道各浦兵戰船定送,似好矣。上曰,依爲之。又所啓,卽接監賑御史閔鎭遠狀啓,則自該曹成送空名帖盡賣後,願募者又有二千六百餘人,而旣已受價者,亦至四百餘人云,今難還給其所捧之價,勢當依此數成送矣。上曰,不幸連凶,賣爵之擧,雖甚苟艱,而旣受其價,則不可不成送矣。
又所啓,頃者儒臣,以通津文殊山城,屬於摠戎廳之後,主將不可不一番看審之後,陳達蒙允矣。當此方農之節,往來之際,廚傳之弊,殊甚可慮,摠戎使,秋成後例有各鎭操鍊之擧,其時使之看審,似宜矣。上曰,依爲之。又所啓,頃者,以東萊府使狀啓,覆奏於榻前,而泛看裁判倭乘船待風之語,未及詳察其顚末,乃以入去後改送書契之意,仰達矣。其後更見狀啓,則末端,有旣已入去之報,臣之不察,甚矣。其書契,令承文院刪改後,別定禁軍下送,何如?上曰,東萊狀啓,當初,予亦泛然看過矣,依爲之。以上備局謄錄
上在昌德宮。停常參,只晝講。
中宮殿·世子宮·嬪宮,藥房問安。答曰,知道。
藥房啓曰,伏未審此時,聖候,若何?嬪宮惡心厭食之症,益有差勝之效乎?前劑入加味六君子湯五帖,當盡於今日,更令醫女入診,詳知卽今症候後,議定繼服調補之藥,宜當。臣等,不勝伏慮之至,敢來問安,竝此仰稟。答曰,知道。無事,嬪宮厭食等症,日漸差勝矣。
傳曰,明日晝講爲之。
晝講入侍,知事李世華,特進官李彦綱,承旨沈枰,玉堂李喜茂·南正重。
藥房再啓曰,嬪宮證候,伏聞醫女所傳之言,非但厭食惡心日漸差勝,手指刺痛,亦已差歇,脚部行涉,幾盡復常云,臣等,不勝喜幸之至。與諸醫等相議,則以爲,前劑入加味六君子湯,當盡於今日,此後不可不用調理脾胃,治痰順氣之劑,歸芍六君子湯,加烏藥·黃芩酒炒各一錢,防風七分,桂皮三分,連服數十帖,以爲收效之地,宜當云,此藥五帖,爲先劑入之意,敢啓。答曰,知道。以上朝報
晝講入侍時,知事李世華所啓,賊人助捕者,米布賞給,旣有從前事目,而近年以來,捕賊甚多,米布匱竭,不能遍及。頃日戶曹判書李濡,陳達於榻前,賊人助捕,前後通計,所捉過二十名以上居首者,施賞事,二月二十日改定節目,啓下矣。當自節目啓下之日爲始擧行,而曾前捕賊,未及覆啓施賞之類,其數亦多,此類追後覆啓,亦出於節目啓下之後,一依新定事目擧行乎?敢稟。上曰,從前未及覆啓之類,亦依新頒事目擧行,可也。以上兵曹謄錄
又所啓,章陵作變罪人安士賢,則忠義衛辛裕聞其同官吳相漢之言,告于大將,發遣軍官,捕捉士賢,推覈就服。崔弼成,則習讀官申倎聞金有憲之言,告于大將,發遣軍官,捕捉弼成,推覈就服。論以指捕,則士賢之現告,出於相漢,弼成之現告,出於有憲。辛裕·申倎等,若非相漢·有憲之言,則何以探知情迹,告于大將乎?至於捕捉軍官,抑其次耳,以此辭意,枚擧覆啓,則有參酌分等稟處之敎,而外議以相漢·有憲等,旣知兩賊情節,則何不直告於大將,而攀緣辛裕·申倎,以爲傳說捕捉之地,不可不更査處之云。此言亦有意見,何以爲之?敢達。上曰,更爲査問稟處。以上捕廳謄錄
有政。吏批,以金洵爲大丘判官,鄭澔爲執義,申命元爲禮曹正郞,李震壽爲修撰,兪得一爲全羅監司,權尙游爲正言,權是經爲工曹參判,柳以復爲楊州牧使,李益壽爲刑曹參議,以鄭載禧爲平安監司,金載顯爲開城留守。
禁府啓曰,罪人李祥輝逐日嚴刑事,判下,而判義禁臣李世白陳疏,知義禁臣申琓受由在外,同義禁臣李寅煥式暇,無以備員,今日不得開坐加刑之意,敢啓。傳曰,知道。以上禁府謄錄
上在昌德宮。停常參,只晝講。
禮曹參判吳道一三度呈辭。入啓。只遞賓客。
備邊司啓曰,卽今關西事務,且有境上接安之事,新除授監司鄭載禧,不可不催促下送,勿令新留守交龜,除朝辭卽爲赴任之意,分付,何如?傳曰,允。
晝講入侍,同知事李濡,特進官崔奎瑞,承旨李德成,玉堂李健命·南正重。
領議政柳尙運上疏。大槪,更冒萬死悉暴血懇,冀蒙矜察,亟賜處分,以幸公私事。入啓。答曰,省疏具悉卿懇。此時此職,卿實優爲,日望造朝,不啻雲霓,卿毋困我,安心卽出視事,以副上下之望。仍傳曰,遣史官傳諭。
大司諫洪受瀗啓曰,新除授執義鄭澔,時在忠淸道忠州地,新除授正言權尙游,時在京畿驪州地,請斯速上來事,下諭。竝引嫌而退。加罪之啓,旣出公議,營護之言,不必爲嫌,公議方張,强爲立異,揆以臺體,不可仍在,軍銜下鄕,元非大段,嫌不極名,亦有近例,請掌令金德基,正言趙泰老出仕,掌令兪命雄遞差。答曰,依啓。
掌令金德基啓曰,臣重被李湜疏詆,引嫌退待之中,又伏見前掌令兪命雄避辭,以臣請竄丁時潤之啓,謂之未免過中,臣實訝惑焉。時潤,因朝著一二事端,遂爲乘時惎間之計,至於捏造虛無之言,構成疑似之罪,必欲空朝廷而後已,其所用意,實聖明之所洞燭,國人之所共見,則削黜末減之典,不足以懲其罪,故臣之所請,只欲嚴國法而杜讒邪矣。今同僚臚列時潤之罪者,與臣言不異,臣以聖上處分,謂堲讒斥邪,而獨於遠竄之請,反諉以過中,終至引避,如使同僚不知其讒邪,則國無可論,而亦旣知之,則今安有不嚴懲讒邪,而能爲國者乎?其以迸流爲重者,實非臣之所可曉也。臣以無似,忝居臺端,一言無補,愧懼徒切,適見時潤情態之可惡,且重朝家懲惡之不嚴,不可不有所論啓,而儒臣·近臣疲力,言不見信之致,日事瀆擾,臣罪尤大,請命遞斥臣職。答〈曰〉,勿辭,退待物論。以上朝報
上在昌德宮。停常參·經筵。
夜二更三更,東方有氣如火光。五更,月暈,流星出北斗星下,入坤方天際,狀如拳,尾長四五尺許,色赤。
中宮殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?嬪宮症候,再昨劑入歸芍六君子湯,始服之後,益有差勝之效乎?臣等不勝伏慮之至,敢來問安。答曰,知道。無事,嬪宮所患,今已差愈矣,勿爲問安。
平安都事書目,江東縣令崔世珪,嘉山前郡守李奎成,順安縣令黃爾章,三登縣令金盛始,寧邊府使李溶,江西縣令趙正紳,祥原□□南延年,碧潼郡守安紳等,濫率自首,依事目罷黜事,狀啓。傳曰,只推勿罷。
正言趙泰老啓曰,掌令金德基,以其同僚立異於丁時潤加律之論,引避退待,處置歸於本院,而第臣一家之人,亦在時潤疏論之中,臣何敢晏然可否於其間乎?臣忝叨言地,無所裨補,兩日之內,連事瀆擾,臣罪尤大,請命遞斥臣職。答曰,勿辭,退待物論。
大司諫洪受瀗啓曰,竝引嫌而退。崖異之論,在我無嫌,引此爲嫌,殊涉太過,嫌難處置,其勢固然,不可以此輕遞言官,請掌令金德基,正言趙泰老,竝命出仕。答曰,依啓。以上朝報
政院啓曰,卽見義州府尹李鼎命狀啓,則墨抹一字,傍書他字,而未及改塡,莫重奏御文字,如是不察,殊甚未安,推考,何如?傳曰,允。以上備局謄錄
上在昌德宮。停常參·經筵。
辰時至午時,日暈。
兵曹口傳政事,崔昌大爲副司果。
領府事南九萬上疏。大槪,敢申前日休致之請,乞蒙恩許事。入啓。答曰,省疏具悉卿懇。備悉決不可許其休致之意於前疏之批矣,卿胡不諒,連章告老若是乎?心切愕然,無以爲喩,卿其體予至意,安心勿辭行公,共濟國事。仍傳曰,遣史官傳諭。
禁府,安壽先拿囚。啓。以上朝報
上在昌德宮。停常參·經筵。
辰時至未時,日暈。
謝恩,領議政柳尙運。
傳曰,大臣·備局堂上引見。引見時,謝恩使行期,以前定七月十六日退行事,榻前定奪。
大司諫洪受瀗所啓,今此吳始復等收敍之命,蓋出於滌蕩瑕詬,咸與維新之至意,而始復等,往在己巳,創出無前之疏擧,捏誣三朝禮遇之儒賢,構殺先王顧命之大臣者,戕賢禍國之罪,固無所逃,而當初門黜,已是失刑,到今收錄,曾是不意,罪名旣重,公議益激,請還收吳始復等六人收用之命。上曰,勿煩。
又所啓,兵曹判書李世華,以章陵作變罪人指捕難辨之意,縷縷陳達,此是該曹所當覈定之事,至煩天聽,有損事體,請推考。上曰,依啓。
又所啓,吏曹參判徐宗泰,以楊州牧使柳以復越等蕩滌事,有所陳達,當初備擬,已是不密,固當待罪之不暇,而强陳畿輔得人之難,敢請格外之典,揆以事體,殊甚不當,請從重推考。上曰,推考。
掌令金德基所啓,臣以門黜罪人丁時潤請竄事,有所論啓,而伏承聖批,以不允爲敎,臣竊悶惑焉。朝臣之有罪無罪,國事之或得或失,天日昭臨,靡不洞燭,元無毫髮隱蔽之端,時潤,職在從臣之列,若只因事論定,則何所不可,而此則不然,外托論事之名,內懷傾陷之計,用意粧撰,遣辭巧密,其心所在,已不可掩,而至於上慢殘下之諭,從中消磨之說,構虛捏無,直毆中外諸臣於罔測之科,必欲空朝廷而後已,噫嘻,亦甚矣。近來癉惡之典不嚴,以致乘機闖發之徒,恣爲嘗試疑亂之計,時潤此疏,亦豈無所由而然哉?前後備忘,痛斥其情狀,我聖上燭奸之明,孰不欽仰,而討罪之典,反失之太寬,臣恐讒邪之輩,益無所顧忌,而朝廷之禍,將不可復救矣,豈不大可懼哉?其在仁人好惡之道,決不可削黜而止,請門黜罪人丁時潤,亟命遠竄。上曰,勿煩。
院前啓,吏曹參判徐宗泰從重推考事,停啓。
有政。以金載顯爲開城留守,以金弘楨爲掌令,以尹德駿爲兵曹參議,以尹趾仁爲校理,金相稷爲承文院博士,金潤海爲校書館正字,李世奭爲持平。
引見入侍時,兵曹判書李世華所啓,栗島饑民,今方監賑,而當初,則日漸增加,至於千數矣,近日以來,或自願歸農,或爲物故,或本主推去,卽今餘數,八百十餘名。前頭鱗次就粥者,又不知其幾許,而其中兒弱之類,有願受立案率養者,則依上年定奪事目,自粥所成給立案,以爲率去救活之地,何如?上曰,粥所饑民,使賑廳堂上,成給立案,可也。
左議政尹趾善所啓,前以北道監賑御史趙泰耉別單中,寺奴之入衛軍者,不爲減貢,內奴之入衛軍者,不爲減貢,事涉不均,覆啓則判付,有問于內司稟處之敎,故問于內司,則回牒內,內奴元貢,本是一疋半,而曾有定一疋役者,減半疋之令,自是之後,內司需用,甚爲苟簡云。事勢如此,則不當全減,仍前置之,似當矣。上曰,旣減半疋,又有給復之規,則恩已施矣,今姑安徐,可也。
刑曹判書崔奎瑞所啓,自捕盜廳移來罪人,皆是無依之人,多有餓死者,而罪人之徑斃,未及正刑,卽卽欠前,而況其未死之前,累日饑餓,終至瘦死,豈不可愍乎?曾前有獄囚救活之事,而中間防塞矣,卽今事勢,有不可不變通者,故敢此仰達。上曰,前日李基夏,亦言此事矣。
領議政柳尙運曰,罪人在捕盜廳時,則雖以賊贓救活爲言,而移刑曹之後,則勢將瘦死,自賑廳宜有救活之擧,刑判,兼管賑廳,其中尤甚者,使之參酌救活,可矣。上曰,自賑廳參酌救活,可也。
吏曹參判徐宗泰所啓,新除授楊州牧使柳以復,前任義州府尹時,有越等,而本曹初不覺察,擬望受點矣。今者以復,有越等不敢赴任之意,呈狀本曹,考見則越等,果是四等,而遞任付軍職之後,三等則已行計減,只有一等矣,在例當爲改差,而楊州仍數遞,近甚蕩殘,字牧得人爲難,或宜有變通之意耶,何以爲之?敢稟。上曰,越等勿論,使之赴任,可也。以上朝報
引見入侍時,領議政柳尙運所啓,今此中江陸運米,西路及船價除給外,一萬三千六百石,已爲裝載上送矣。湖西則以海運米二千石,待其出來分送事,曾已定奪云,而湖西秋牟,雖云有枯損之形,麥出後則民間猶可支保,麥前誠難繼賑,以陸運米二千石,爲先下送於湖西,而各船容載,准二千石,直送湖西之意,分付于江華留守處,使之別定差使員,西船上來時,問知船人名字執捉,直從其餘一萬一千六百石內,京廳五千六百石,京畿六千石,預先分給,京畿劃給之穀,則亦令本道監司,別定差使員,上來船隻,未及到泊京江之前,或沂上於臨津,或留卸於通津,則似或省弊,故仰達矣。上曰,依此爲之,似爲便好,速爲分付擧行,可也。
左議政尹趾善所啓,前以北道監賑御史趙泰耉別單中,寺奴之入衛軍者,減貢,內奴之〈入〉衛軍者,不爲減貢,事涉不均,覆啓則判付,有問于內司稟處之敎,故問于內司,則回牒內,內奴元貢,本是布一疋半,而曾有定軍役者,減半疋之令,自是之後,內司需用,甚爲苟簡云,事勢如此,則不當全減,仍前置之,似好矣。上曰,旣減其半疋,又有給復之規,則恩命已施矣,今姑安徐,可也。以上備局謄錄
引見時,兵曹判書李世華所啓,甲士場看審事,曾以稟達定奪矣。臣於往者,出往看審,則場內十餘里之地,勸課募民,着實耕作,則以其所出,猶可補用於禁軍馬草價,而陳荒處甚多,從前執耕者,擧皆饑餒,種糧無路辦得,許多田土,將未免盡數陳廢,誠爲可惜,農糧則除出禁衛營若干米石,以還上分給升斗,種子則本曹·禁衛營,皆無皮穀,以守禦廳·摠戎廳屯田所出稷稟糖若干石,參酌貸下,從便落種,待秋,以其所出,還報各軍門,則其在勸農救民之道,似有兩得,敢此仰達。上曰,依爲之。以上摠戎廳
上在昌德宮。停常參·經筵。
左承旨李湜初度呈辭。入啓。遞差。
傳曰,明日晝講爲之。
府啓,請門黜罪人丁時潤,亟命遠竄。答曰,勿煩。
禮曹啓曰,謝恩使拜表吉日,以前定來七月十六日卯時,方物封裹,同月十三日推擇。啓。以上朝報
禁府啓曰,卽接月令醫員朴世泰手本,則囚人尹世遇,本以宿病之人,久處濕地,重致添傷,故相當藥物,十分救療,小無寸效,而痰因炎鬱,時時窒塞,食飮專廢,氣息日漸奄奄云。自前罪人如有重病,則例有保放救療之規,敢此仰稟。傳曰,保放。以上禁府謄錄
上在昌德宮。停常參·經筵。
謝恩兼冬至正使臨陽君桓,副使柳之發,書狀官柳重茂,入來。
謝恩,同知柳之發。
傳曰,回還謝恩兼冬至上·副使·書狀官,留待引見。
刑曹,賊人吳守白·李英萬·申起賢,當日西小門外行刑。啓。
府前啓,請門黜罪人丁時潤,亟命遠竄事。入啓。答曰,勿煩。
忠淸監司書目,尼山呈,以左參贊尹拯,病重不得上去事。啓。傳曰,卿其亟遵前旨,安心勿辭,幡然上來,毋孤企望事,回諭。
禁府,李天根拿囚。啓。
館學儒生朴弼禹等上疏。大槪,臣等,以請召祭酒尹拯,前後叫閤,輒承嘉納之批,而意無盡誠必致之擧,竊不勝悶鬱之忱,玆敢倡率多士,更申招迎之請。伏願聖明,益篤誠禮,召致朝端,以濟時艱,以幸士林事。入啓。答曰,省疏具悉。招賢之請,出於至誠,予用嘉尙,可不體念焉?以上朝報
引見時,上使臨陽君桓所啓,臣等,在北京時,通官文奉先以爲,春秋兩處開市,爲爾國弊端不貲,況當荐飢請穀之日,開市尤難,姑待國力稍蘇,權停三四年之意,中江監賣侍郞處,爾國接伴之官呈文,則侍郞必爲奏達於皇帝,許令停市,則於爾國,頗有所益云云。臣等,還到瀋陽,戶部員郞趙姓人,禮部員郞吳姓兩人,來到館中,招致譯舌輩,傳言以,爾國咨文,有使誣往來時,亦爲買穀之請,皇帝已許,故鳳城有私儲穀,以待爾國之買取矣,今此使行回還時,當爲買去耶?臣等答以,今當復路,手中無物,旣難買取,且我國物力匱竭,中江發賣米價,難以銀貨盡備,我〈國〉等赴京時,以出産雜物,充備不足銀數之意,亦已仰陳於朝堂矣。卽今中江買賣米出場前,勢難輕買鳳城之穀,我等還歸本國,商量餘力,且待中江事完,或買或否之意,追當通報于監賣侍郞云矣。今聞朝家,將有差遣齎咨官,請寢開市買穀之擧云。臣之淺見,則纔以民命將盡,請買而旋請停止,事涉顚倒,寧不如依文奉先之言,先使撰伴官,呈文於監賣侍郞,以待回咨後,更爲變通,似宜,敢此仰達。左副承旨崔商翼曰,玆事,朝家極以爲難處,預爲差定齎咨官,以待彼中消息,且觀中江事勢,麥秋後發送,纔已定奪矣,使臣所達如此,爲先分付于接伴使,使之急速周旋於侍郞處,奏聞與否,探問馳啓後,更爲稟定乎?上曰,差出齎咨官者,初非急送之意,而使臣所達如此,令廟堂稟處,可也。
又所啓,臣等,在北京時,通官文奉先,屢次請見,臣始以,私相接見爲難,則固請不已,不得已與書狀同坐招見,則奉先以爲,甲戌冬至使回還時,含錫千餘稱,見捉於鳳城城將處,雖有勿禁之朝令,而此事於柵門,大有弊端,當爲論咨於禮部,待其回咨,然後變通,固執不許一行,含錫物主等,到此狼狽,抵書於我,以爲周旋禮部之地,而白手圖囑,其勢末由,不得已私貸千金之物,曲囑于該府,終至無事出柵,物主等,自相聚斂,僅備二百之數,而其餘商賈人等,無意備給,我爲債主所侵,受困非細。初爲本國事周旋,以致窘辱至此,我等,旣是朝鮮通官,前後效身不尠,而此事,爲終身之害,將不得自保,玆以來告使臣,以爲轉達受債之地云云。臣以此說話,已言于道臣處,而此事,若無申明禁斷之道,則日後之弊,有不可勝言,令本道詳査當初含錫所持賈人等處,隨其多寡,依前約聚斂,待使行輸給於文奉先處,而私逕圖囑之事,永爲牢塞,以杜後日之弊,似當矣。上曰,依爲之。
又所啓,自前使行時,例自灣上,給盈彊一百八十兩,而例患不足,每有加用銀兩之數,到灣後啓稟會減矣。臣等節行,與常時有異,人馬之數,幾至二百之多,灣上所給盈彊,中路乏絶,不得已以文書購得次,賚持銀三百兩內,除出七十五兩補用,而還到江後,旣已狀啓會減矣。臣等入去時,逢回來齎咨官李後勉於東關,則後勉來告於臣等,以爲,所持盈彊,元來些少,北京回還之月,卽爲乏絶,中路未免阻飢,且有護行麻貝,而囊橐盡竭,萬無得達之勢,縷縷爲言。後勉,人雖卑微,旣已將命出疆,則不可恝然而不顧,故文書購得次三百兩中,除出二十五兩,以給後勉,以爲,渡江後還償之地矣。卽今臣等,盈彊不足,加用七十五兩,旣已啓達會減,則後勉所用之物,亦當有一體減下之道,敢此仰達。上曰,一體會減,可也。
書狀官柳重茂所啓,今番臣等入燕時,方物歲幣等物,厥品甚劣,彼中該掌之官以爲,享上之物,如是不謹,誠爲未安。至於歲幣木,自前例用於皇帝上等中,而近來捧留者,品劣如此,恐有生事之慮,不能取用,每以舊儲用之,至於靑鼠皮,長廣比前狹小,誠不可用云。臣未知方物歲幣之品劣,自何年爲始,漸至如此,而日後生事,甚爲可慮,雖不可猝然復舊,此後,則以比近年所送而稍勝者,別爲擇送之意,申飭,何如?臨陽君桓曰,彼中該掌之人以爲,近來方物歲幣大小厚紙,比前品劣,不合於享上,至於靑鼠皮,長廣尺數,懸殊於前云。使行中譯官眼同尺量,則尺數果爲不及於前,前頭慮或有生事之患,不可不別樣申飭矣。上曰,別爲擇送之意,分付戶曹,可也。
副使柳之發所啓,臣等回還時,宣川民人等,聚會呼訴以爲,本道監司,曾有帖價米穀,預爲募得之令,本府捧留皮穀三百餘石,而因備局防塞,帖文不爲下送,其皮穀,勢將還給。穀物之數,雖曰零星,猶可補用於賑資,旣捧還給,誠爲可惜,故臣等,問其捧留與否於宣川府使金重三,則民人等所訴,果爲的實,若得通政帖四十餘張,則可以分給買用云。帖文,依此數下送事,令廟堂稟處,何如?上曰,依爲之。以上備局謄錄
禮曹啓曰,卽接永昭殿參奉牒報,則正殿後面第二間簷椽處,雨水漏入,兩處仰土剝落,右邊簷椽蓋板兩處及左邊中排設廳椽木二處,亦爲雨漏云。依例本曹堂上郞廳,進去奉審之意,敢啓。傳曰,知道。
禮曹啓曰,臣等,進詣永昭殿奉審,則正殿後面第二間簷椽處,雨水漏入,兩處仰土墜落堆積,右邊簷椽蓋板兩處及左邊中排設廳椽木二處,亦爲滲漏,蓋緣昨日雨勢大注,而蓋瓦,多有傷處,故因隙漏入,以致滲漏,墜落之弊,不可不及時修改,不卜日來四月初一日,當爲修改,而適與朔祭相値,先告事由,則祝文中措語,添入朔祭時兼行移安,同日同時還安,及還安祭事畢後,臨時設行,而所用雜物,令各該司急速措備進排,依前例別定監役官,擧行事分付,何如?傳曰,允。以上禮曹謄錄
有政。以金構爲刑曹參判,金時傑爲輔德,徐文裕爲承旨,呂必容爲弼善。
上在昌德宮。停常參·經筵。
午未時,日暈。
觀象監,今月二十七日夜一更,白雲一道,起自坤方,直指巽方,長十餘丈,廣尺許,漸移東方,良久乃滅。啓。
傳曰,嬪宮患候時,藥房都提調以下,竝書入。以上朝報
上在昌德宮。停常參·經筵。
備忘記,嬪宮患候時,都提調領府事南九萬,熟馬一匹賜給,提調李濡,副提調姜鋧,醫官崔聖任·金有鉉,各熟馬一匹面給。注書權詹,兒馬一匹,檢閱李肇,參奉愼爾定,各上弦弓一張賜給。醫官鄭維覺·金汝器,各熟馬一匹賜給。掌務官李道元,醫官李重蕃,各兒馬一匹。醫官丁時悌,半熟馬一匹賜給。醫官柳諶·鄭斗俊·金慶華·韓俊興·李命□·□□□·金世弘·崔萬尙·方□夔·邊永淸·金□□□□□□□□□□申□□·趙興琛·趙□□·李應斗·李悼·朴聖瑞·吳再和·金兌堅·李敏夏·白興銓·□三彬·崔□□·玄悌□·吳重卨·崔迪·趙錫孚·朴聖錫·李以禎·柳萬年·玄萬胄·鄭麟祥·金有章各上弦弓一張賜給。醫女仁香·承禮,竝從自願免賤,承禮,加給木綿二十疋。丹節·彩仙·月媒·天香·麗生及藥色書員金永碩等以下,令該曹米布分等磨鍊題給。嬪宮承言色內官楊世潤·權以中,各兒馬一匹。出入番內官韓悌甲·具義俊·張世健·尹商徵·金明輝·洪□九·姜弼周·金振英,各上弦弓一張賜給。司鑰別監以下,米布磨鍊題給。以上朝報郞廳白大成校正。初一日至初十日郞廳金義采書。十一日至十五日郞廳權□書。十六日至二十三日郞廳徐孝修書。二十四日至二十九日郞廳□□□書。
上在昌德宮。停常參·經筵。
未申時,日暈。
傳曰,明日晝講爲之。
領府事南九萬上疏。大槪,臣於嬪宮患候時,賤疾苦劇,議藥問安,多不得進參,及今平復之後,非但得逭嚴誅,反有賜馬之恩賞,以罪爲寵,惶愧千萬,伏乞亟命收回,以幸公私事。入啓。答曰,省疏具悉卿懇。今玆賞典,自有舊章,卿其安心,勿辭領受焉。
戶曹參判李濡上疏。大槪,乞收賜馬之命,以重賞典,以安私分事。入啓。答曰,省疏具悉。今玆賞典,自有舊章,卿其安心,勿辭領受焉。
忠淸監司書目,結城縣監南相夏,病重罷黜,其代,令該曹急速擇差,一兩日內,催促發送事。
府前啓,門黜罪人丁時潤遠竄事。禁山枯松發賣,蓋是朝家補賑之意,自京兆發遣郞廳,親監其事者,欲防中間奸濫之弊,而主管郞廳,不思檢察,一帖累日,或至亂斫之無算,拘執恐喝,或至斧鎌盡奪,親疏別價,貧賤受害,所帶下吏,又從而夤緣爲奸,潛作帖文,斫賣家材,生松馱載,絡繹道路,其尸居不職之罪,不可不懲,請漢城府當該發賣郞廳,汰去,下吏,令攸司囚禁,從重科罪。答曰,不允。末端事,依啓。
汰去現告,漢城參軍兪道重。
接伴使趙亨期上疏上送事。啓。答曰,省疏具悉。疏事,令廟堂稟處。
修撰趙泰采,牌不進,依承傳罷職。
政院啓曰,接伴使趙亨期,以病陳疏,而無上送狀啓,有違格例,推考,何如?傳曰,允。
承文副正字朴璿,卒淑安公主題主後,入來。
禮曹啓目,今四月二十三日,中宮殿誕日陳賀時,王世子致詞表裏陳賀等事,當爲依例磨鍊擧行,而王世子,方在沖齡,故曾前以此啓辭,不爲磨鍊矣,今番,何以爲之?敢稟。傳曰,勿爲磨鍊。已上禮曹謄錄
上在昌德宮。停常參,只晝講。
傳曰,明日晝講爲之。
晝講入侍,知事李世華,特進官閔鎭周,承旨徐文裕,玉堂李健命·南正重,武臣李夏禎。
京畿監司書目,楊州官呈,以去月二十五日六日雨澤,擧皆周洽,方當播種之節,誠爲多幸事。
開城留守書目,三月二十五日子時量始雨,二十六日戌時乃霽,高下畓擧皆快洽,而已前乾燥畓庫,賴此播種事。
傳曰,今下弓矢,侍寨僉使林振彪處,給送。
吏曹啓曰,粘連,啓下是白有亦,觀此咸鏡監司狀啓,則枚擧北靑判官金龜瑞濫率自首所志,金龜瑞,妻妾俱無,只有成婚一女,率行祠版之日,不可無主饋之人,揆以情勢,不得不率來是白乎矣,旣已自首,據例啓聞,以俟朝廷處分是如爲白臥乎所,金龜瑞,勿論其情理之如何,朝令之下,旣已濫率自首,在道臣,則所當據例請罷是白去乙,今此狀啓,煩陳情勢,辭多原恕,而乃以俟朝廷處分爲請,殊失事體是白置,金龜瑞所犯,旣在應罷之科,依例罷職,何如?啓。只推勿罷。
府啓,內禁將趙世雄,素蔑才能,徒長奸濫,善事拔身,屢典州郡,而其在西邑也,虛張別備之穀,瞞報上司,及其繡衣按問之時,奸僞敗露,則豎碑頌德,以爲媚悅彌縫之計。其在嶺邑也,渠之舊倅,喪出隣邑,而旣不一問,櫬過境內至近之地,又不顧見,殘忍薄情,欲爲獻謟當路之資,聽聞久而愈憤,同列羞與爲伍,如此奸惡無狀之人,不可廁在衣冠之列,請內禁將趙世雄,削去仕版。答曰,不允。前啓,丁時潤遠竄事,停啓。已上朝報
義禁府啓曰,罪人李祥輝,逐日嚴刑事,判下,而本府堂上,非但皆有故,親祭受誓戒以後,則不得用刑,自有定規,初八日以前,不得開坐刑推之意,敢啓。傳曰,知道。
上在昌德宮。停常參,只晝講。
夜五更,巽方有氣如火光。
晝講入侍,同知事申琓,特進官李寅煥,承旨宋相琦,玉堂李健命·南正重,注書李東彦,史官李肇·洪重益,武臣鄭履祥。
全羅監司書目,全州判官鄭復先,以其母病受由上京,累度催促,無意還任,劇地曠官,已至數朔,不得已罷黜事。
京畿都事尹星駿,卒淑安公主發靷護行後,入來。
京畿監司書目,安山郡守鄭尙楳,今月初二日身死,其代,急速差送事。
掌令金德基啓曰,枯松濫賣,郞官尸居不職之說,有口皆傳,臣旣有所聞,論啓蒙允矣。伏見判尹閔鎭長疏本,論救郞廳,逐條伸卞,以臣所論,謂之未詳事實,臣於是始焉瞿然,繼以訝惑也。發遣郞官,本爲檢察弄奸,濫斫之狀,如是狼藉,則何可諉以必然之勢,而經施原情之道哉?請勿燒火,蓋出於可欺其方之計,則以此爲謂之抱屈,無亦太恕乎?況不計當部之納價多少,而許斫之數,惟親疏,不分民人之冒禁與否,而所帶之吏,盡奪斧鎌,臣之所聞,實非泛然,而重臣,反有此分數,臣竊未曉也。臣論一微事,至被未詳未實之計,不可晏然於臺席,請命遞斥臣職。答曰,勿辭,退待物論。
府啓,內禁將趙世雄事。措辭見上答曰,罷職。新啓,引嫌而退。隨聞論列,臺體當然,重臣疏卞,何必爲嫌,掌令金德基,請命出仕。答曰,依啓。
答校理金世欽疏曰,人臣進言,何所不可,而眩惑之態,參錯於其間,則是豈和平底道乎?至於橐參船米,賄賂貪黷等說,隱然掇拾時潤之論,構誣不已,極可馳異也。已上朝報
司饔院,以都提調意啓曰,燔造所諸色匠人及立役募民等,以戶則累百,以口則千餘,無他農作之業,行商之事,皆屬燔造之役,始自二月,及至初冬,其所仰賴而資生者,只在於若干題給之料米,各其奉足之價布,故當此連凶之時,飢餓死亡之患,尤酷於平民矣。今年則各其奉足,在於畿湖兩道者,全數減布,在於諸道者,亦以被災輕重,分等減布,而其代,自賑恤廳題給錢文,而備局折定,則一疋三兩,賑廳所給,則一疋一兩二錢五分,比之本布之價,不滿其半,保人則安坐其家,而得蒙全減或半減之惠澤,匠人則終年立役,而所受奉足之布價,如是刻減,非但苦歇懸殊,施惠不均,卽今匠人之餓斃者,朝夕相續,雖其未死者,各其父母妻子,或有已死者,或有將死者,呼哭之聲不絶,見聞慘怛,監造郞廳,無以行其號令,燔役將廢云,不可無急時別樣救活之道。匠人等保布災減之代,每一疋,依備局定各三兩,令賑恤廳更爲磨鍊上下。且依都民發賣之例,移送家戶,成冊于賑恤廳,發賣一巡,以濟目前之死亡。前頭平安道運來米數百石,亦令賑廳特爲題給,以爲保存供役之地,何如?傳曰,允。已上司饔謄錄
上在昌德宮。停常參·經筵。
政院啓曰,內禁將趙世雄罷職事,命下矣。臺諫,方以削去仕版論啓,罷職傳旨,不得捧入之意,敢啓。傳曰,知道。
府前啓,內禁將趙世雄削去仕版事,停啓。
傳曰,召對爲之。入侍,承旨徐文裕,玉堂李健命·南正重,假注書李相成,史官李肇·洪重益。
政府翰林取才,朴弼明,綱目略。
歸厚別提許,加定官朴振門,卒淑安公主禮葬後,入來。
左議政尹趾善上疏。大槪,臣於校理金世欽之疏,有不敢晏然苟冒者,玆敢復申危悃,伏乞聖慈,先遞臣職,仍勘臣罪,以嚴國法,以謝人言事。入啓。答曰,省疏具悉卿懇。掇拾構誣之誠,未滿一哂,卿其須體前旨,安心勿辭,亦勿待罪,速出論道,以副予望。仍傳曰,遣史官傳諭。
有政。吏批,以李墪爲承旨,李喜茂爲司諫,楊萬榮爲結城縣監,李世恒爲全州判官,沈潗爲安山郡守,徐文裕爲大司諫,金致龍爲正言,申懹爲兵曹參議,檢閱單朴弼明。已上朝報
備邊司啓曰,接伴使趙亨期許遞,其代,以申厚命仍察事,允下矣。申厚命名帖,令政院卽爲成送,而一應接待等事,一體仍察之意,亦令政院,下諭于申厚命處,何如?答曰,允。
上在昌德宮。停常參·經筵。
未時申時,日暈。夜一更,月暈。
傳曰,大臣·備局堂上引見。引見時,吏曹判書李世白,修撰趙泰采,牌招肅拜事,榻前下敎。
全州判官鄭復先,勿罷仍任。
司諫李喜茂啓曰,大司諫徐文裕,卽臣之妻同姓四寸娚也,在法當避,不可仍冒職次,請命遞斥臣職。答曰,勿辭,退待物論。
今日引見時,掌令金德基所啓,副校理金世欽,賦性憸邪,用意傾陷,投進一疏,滿紙捭闔,而潛伺六臣之特敍,敢陳疏宥群凶之請,祖述時潤之餘論,欲售構捏網打之計,肺肝難掩,手脚盡露,此而不罪,則將無以明是非而堲讒說,請副校理金世欽,罷職不敍。上曰,依啓。正言金致龍所啓,引嫌而退。相避之法,在下當遞,請司諫李喜茂遞差。上曰,依啓。又所啓,請還收吳始復等六人敍用之命。上曰,勿煩。
領府事南九萬上疏。大槪,痁病益甚,炙焫成瘡,將不得進參於親祭擧動之列,乞遞內醫都提調之任,差出其代,俾無擧動時不得備員之弊,仍命有司治臣之罪事。入啓。答曰,省疏具悉卿懇。不得陪從,勢固然矣,卿其宜體至意,安心勿辭,亦勿待罪。仍傳曰,遣史官傳諭。
引見時,領議政柳尙運所啓,上年南漢各邑中,沿海五六邑,尤甚失稔,卽今雨水周洽,而無種,未付種處頗多云,西運米及兩道作米,雖已劃給,船路遲速難知,而若失此時,播種愆期,江都所儲,雖甚零星,亦不無緩急之別,江都米二千石,劃給于京畿監司處,南漢沿海邑中,尤甚五六邑,參酌分給,以爲抄出付種畓庫給種之地,何如?上曰,民事,不可緩也,限二千石劃給,使之卽爲分給,可也。判敦寧徐文重所啓,守令數易,則生民之弊多矣,不善治者之見遞,固無足惜,而善治守令,無故遞易,或移拜他邑之類,貽弊不貲,不可不念矣。祖宗朝,則守令與監司,相避之人,則移任他道守令,此不出於不欲輕改之意矣。故判書李尙吉,以益山郡守,善治陞敍,而以本職兼帶繕工副正,其不許遞改,久任之道,如是矣。上曰,大臣所達誠是,以久任之意,更爲申飭,可也。領議政柳尙運所啓,朝家,方講守令久任之法,況全州,素稱難治,而前判官鄭復先,頗有能聲矣,初因罪囚見失,啓罷還仍之後,繼置中考,以此不安,先送老母,受由上來,以母病呈狀,故監司,不得已罷黜矣。當此飢歲,與監司一時遞易,迎送之弊,亦甚不貲,姑令仍任似宜,故敢達矣。上曰,以道臣狀啓措語觀之,則鄭復先,有親病云,故不爲强迫矣,今聞大臣所達,鄭復先之辭遞,不亶於親病,善治守令,不可輕遞,仍任可也。又所啓,鄭復先旣令仍任,則其代李世恒,以戶曹佐郞移拜矣,地部亦當爲久任之地,其代,且未及差出云,李世恒,亦爲仍任戶曹佐郞,何如?上曰,李世恒,亦爲仍任戶曹佐郞,可也。已上朝報
今日大臣·備局堂上引見,入侍時,領議政柳尙運所啓,陸運米二千石,則劃給湖西,六千石,則劃給畿甸事,前已定奪。若令發賣,則窮民,無以備價以納,依還上例分給,而秋成後還捧時,除耗換作大米,輸納江都,似合事宜。分給時,必使受食民人,預知此意爲宜,以此分付兩道,何如?戶曹判書李濡曰,今此米價所費,將至十餘萬兩,則出來以救我國,我國則發賣受價云云。且於發賣之際,亦多難便之端,無寧如大臣之言,以還上分給,作爲江都軍餉,而米價中,江都木價銀三萬兩,直以此計除,明白懸錄於文書,以爲前頭推移,還充本木之地,雖或以米仍存,其於緩急之需,未必不愈於銀布,而其在朝家救民之道,誠爲得體矣。上曰,戶判之言亦是,當觀前頭處之,依大臣所達,以爲先以此分付,可也。已上戶曹謄錄
今日大臣·備局堂上引見,入侍時,領議政柳尙運所啓,上年京畿水使閔暹,以松家島事,有啓聞之事,其時自備局覆啓矣。今聞島民擊錚,自刑曹以令本道定訟官,査報回啓云。以事體言之,則自廟堂覆啓之後,又令本道行査,已涉未安,且令司僕就訟於外方,亦不便。以訟理言,兩度得伸,不宜聽理,而刑判,不知此事本末,旣爲啓下云。此雖微細之事,旣爲啓下則似當稟處,故敢達矣。上曰,自廟當旣已覆啓處之,則不可續續更査,回啓公事,勿施,可也。
刑曹判書崔奎瑞所啓,頃日筵中,以特送倭處置事,有詢問在外大臣之敎,臣往問于領府事南九萬,則以爲,我國不能堅持約式,一節緩於一節,年前仙菴寺闌出之倭,旣已結縛入去之後,我國猶詰責其定法與否,今此裁制倭入去之後,卽爲成給書契,而不復問其正法,則固已緩於處置仙菴寺闌出之倭矣。今此特送倭,不復待其入去,而成給書契,則比之裁制,又緩一格矣。雖以成給書契,謂操縱在我,答於昨年闌出之初,置而不問,則猶或可也,而旣已與裁判同罪之故,經年不爲接待,今乃幸其裁制之入去,而不待彼言,徑先成給書契,旣無曲折,亦必惹起彼人輕侮之端矣。今此公作米一事,方在相持之際,而彼前我國不能堅守,亦必以持久得請爲期,此甚可慮云矣。判敦寧府事徐文重曰,亦以此事,下詢于臣矣。臣意,則裁判,自憚指揮特送,身自闌出,犯禁特送之罪,固重於裁制,而裁制,只奉島主書契出來,以其所犯,雖不接待,固無不可。至於特送,則旣有我國所納之物,又有自此年例載送之米,以其身犯,直廢應行之禮,有若相失於島主,其在事體,未知其穩當。且闌出二百餘人,旣不得盡罪,則裁制與正官接待不許,只令其下都船主於受去書契,似無不可矣。當初廟堂之議,臣亦與聞,詢問之下,敢此仰達矣。上曰,今此特送船,旣是島主年例所送,而島主旣無所失,則在我之道,書給書契,無害於事體,領府事之意,雖出於深慮,而如此處之,亦不至於示弱矣,例前定奪擧行,似好矣。領議政柳尙運曰,都船主以下,則使依例接待,下送回答書契,仍給一百伍日供,而正官則勿許接待,仍前撤之意,該曹及東萊府使處,分付擧行乎?上曰,依爲之。已上禮曹謄錄
領議政柳尙運所啓,仍副使柳之發所啓,宣川府帖文成送事,有稟處之命矣。本府之不待朝廷命令,徑先捧價,殊甚未安,而穀物旣已捧置,其數亦且不多云,似當依數成送矣。上曰,未有朝令之前,徑先捧價,果爲不當,而旣已捧價,則不可不成給帖文,依其成送,可也。又所啓,因回還上使臨陽君桓所啓,令接伴使呈文事,有稟處之命。當初咨請時,蓋慮柵門私商買賣,其數必不多,故以使臣往來,遲待秋檢爲辭,而意外有此水陸運累萬石之擧,傾儲以貿,更無餘力等辭意,撰出呈文,下送于接伴使處,爲先呈文于侍郞,又構一本,使之更呈於追後出來侍郞處,觀其所答後,自此更爲稟處,似合事宜,以此意分付槐院,使之構草,何如?上曰,分付承文院,依此爲之,可也。又所啓,上年漢南各邑中,沿海五六邑,尤甚失稔,卽今雨水周洽而無種,未付種處頗多云。西運米及兩道作米,雖已劃給,船路遲速難知,而若失此時,播種愆期,江都所儲,雖甚零星,亦不無緩急之別,江都二千石,劃給于京畿監司處,漢南沿海尤甚五六邑,參酌分給,以爲抄出未付種畓庫,給種之地,何如?上曰,民事不可緩也。限二千石劃給,使之卽爲分給,可也。已上備局謄錄
上在昌德宮。停常參·經筵。
明日宗廟夏享大祭時,出宮,卯正一刻。
上在昌德宮。停常參·經筵。
大駕詣宗廟,入齋室後,藥房·政院·玉堂問安。答曰,知道。
望廟後,藥房·政院·玉堂問安。答曰,知道。
親祭正時,四更一點,開門,二更一點。
黃海監司書目,去月二十六日,各邑所得之雨,或二犁,或一犁許,秋耕兩麥春牟,今方向茂,黍·唐稷,間間立苗,有水根畓,旣盡發種緣由事。
平安監司書目,道內各邑雨澤形止,及寧遠郡三月下雪,事係變異事。
上在昌德宮。停常參·經筵。
祭罷後,大殿,藥房·政院·玉堂·二品以上·六曹問安。答曰,知道。
大駕還宮後,藥房·政院·玉堂問安。答曰,知道。
觀象監,夜一更二更,月暈。二更,白雲一道如氣,起自巽方,直指暈中,橫過月邊,以至四方長二十餘尺,廣尺許,良久乃滅。啓。
持平李世奭啓,構殺忠賢,敗亂國家,人心所同惡,王法所不赦,雖在前代往事,尙此扼腕而痛心,況目見其事而與之事君,則其果何如哉?噫,己巳群凶禍,尙忍言哉?朋奸黨惡,蔽上毒正,創出無前之擧,作爲卿宰之疏,終必害賊三朝賓師之儒賢,先王顧命之元輔而後已,此實古今之所未有也。兩臣照釋之後,凶疏禍國之類,論其罪犯,自有常刑,而當初薄罰,已拂輿情,曾未幾何,又下敍命,處殿下耳目之任,固當同聲力爭,期得反汗,而諫官所論列,草草措辭,僅僅塞責,尙何望感回天聽,懲礪奸壬乎?兩司竝論,在所不已,故臣以此意,簡問右僚,則右僚,別生崖異之見,使一時共公之議,必知沮止而後已,臣誠駴惑,莫知其意也。此無非臣瘦軟見輕之致,固不敢苟冒,而適値親祀淸齋之日,瀆擾是懼,今始自列,所失尤大,請命遞斥臣職。答曰,勿辭,退待物論。
上在昌德宮。停常參·經筵。
辰時至酉時,日暈。
中殿·世子宮·嬪宮,藥房問安。答曰,知道。
藥房啓曰,親祀太廟,徹明將事之餘,伏未審夜間,聖體,若何?臣等,不勝區區伏慮之至,敢來問安。答曰,知道。無事矣。
忠淸道監賑御史書目,臣於牙山災結査事,有不敢晏然者,乞伏刑章,以爲奏對失實者之戒,兼陳牙民難保之勢,冀蒙察納事,上疏上送事。啓。答曰,省疏具悉。疏事,令該曹稟處。
忠淸監司書目,忠州呈,以執義鄭澔辭職上疏上送事。啓。答曰,省疏具悉。爾其勿辭,從速上來察職。
全羅都事書目,潭陽府使李三碩,茂朱府使李泰龜,和順縣監林淨,淳昌郡守趙楷,鎭安縣監李羽成,臨陂縣監崔錫弼,順天府使朴斗世,金堤郡守尹推,益山郡守李善淵,井邑縣監申喜澄,羅州牧使鄭是先,光州牧使朴泰恒,龍潭縣令吳相玉,萬頃縣令李畯,龍安縣監柳星運,咸悅縣監林世良,綾州牧使柳成運,咸平縣監李彦經,任實縣監鄭翊周,泰仁縣監李堂,海南縣監崔休等,旣以濫率自首,罷黜事。啓。傳曰,只推勿罷。
掌令金德基啓曰,日昨同僚,以吳始復等六人還收事發簡,其在執法之論,所不可已,故書送謹悉矣。不料右僚,初則答以消詳,終乃堅執己見,數日商確,必至崖異,臣誠駭惑,莫知其由也。噫,構殺儒賢元輔,貽禍國家,此何等罪犯,而朝家昭釋兩臣之冤,一邊收敍構殺之人,論以國體邦憲,斷無是理,臺閣之臣,所當同聲力爭,以期回天,而右僚之不有公議,終始持難,其亦異也,發簡同僚,旣以此引避,則書送謹悉之人,其所見輕,理無異同,何敢晏然仍冒於臺端乎?昨緣賤疾猝劇,今始扶洩來避,所失尤大,請命遞斥臣職。答曰,勿辭,退待物論。
正言金致龍啓曰,臣以無似,復叨言責,其不足塞職,臣固自知,而須於召牌之下,不敢偃伏違傲,不得不黽勉出肅,而適於伊日,因右僚有故,入侍前席,而以前啓吳始復等敍用還收事,連啓而退。昨伏見持平李世奭避辭,以諫官所論列,草草措語,僅僅塞責爲言,臣於是不勝瞿然也。謄傳古紙,不復添潤,塞責之譏,臣實當之,而第憲府之竝發與否,非本院之所可干涉,而因其僚議之參差,乃反侵詆他司已發之啓,此實臣所未曉也。然旣被其斥,理難晏然,請命遞斥臣職。答曰,勿辭,退待物論。
掌令金弘楨啓曰,日昨同僚,以吳始復等敍用還收事簡問,而臣意則以爲,始復等罪名旣重,當初朝家之施以黜罰,蓋出於懲惡之典,則今於敍命之下,還收之啓,在所不已,而但諫院,旣已爭執,則兩司俱發,事涉太過,故臣以此意,再三往復矣。同僚强爲引避,至以沮止公議,未知其意等語,大加侵斥,臣何敢自以爲是,而晏然仍冒乎?請命遞斥臣職。答曰,勿辭,退待勿論。
大司諫徐文裕啓曰,伏見持平李世奭引避之辭,以本院之還收六人敍用之啓,謂之草草措語,僅僅塞責,譏斥備至,臣於是不勝瞿然之至。夫臺閣論啓之體,當觀其主意之如何,不必以文字多小,爲之輕重,而今者憲臣避辭,雖極意張皇,要其大意,只請還收敍用之命,則不越乎本院之啓辭,而仍僚議之不一,乃反侵詆他司之啓,吁亦異矣。雖然,臣當初論啓之人,旣被其譏斥,何可苟冒於臺席乎?請命遞斥臣職。答曰,勿辭,退待物論。已上朝報
義禁府啓曰,卽接月令醫官尹聖彦手本,則時囚罪人金啓明,本以抱病之人,聞其老母病重,晝夜用慮,全廢食飮,症勢添劇矣。聞其母訃,仍以昏窒,不省人事,多施藥物,亦無其效,卽今症情,十分危重,則例有保放救療之規,敢此仰稟。傳曰,保放。又啓曰,罪人李祥輝,逐日嚴刑事判下,而判義禁李世白,服制,同義禁李寅煥·閔鎭周,俱有身病,堂上不齊,今日不得開坐加刑之意,敢啓。傳曰,知道。
上在昌德宮。停常參·經筵。
京畿監司書目,廣州等三十六邑及開城府,本月初六日雨澤緣由事。
司諫金時傑,牌不進,罷職傳旨。傳曰,只推勿罷。
傳曰,大臣·備局堂上引見。
今日引見時,持平李晩成所啓,臣於積病沈頓之中,適差太廟親祭時執事,不敢言病,忍死祗肅,仍又徹夜將事,幾乎顚仆,退歸之後,病勢轉劇,更尋長單,蓋不獲已,而今因賓廳日次,乃有牌召之擧,嚴畏分義,不敢不扶病來詣,而玆者同僚,以吳始復等敍命還收竝發之意,簡問于右僚,因其論議携貳,至於相繼引避,臣當處置,而始復等罪名,旣是構殺大臣,則所謂大臣,卽故相臣金壽恒,而於臣爲妻同姓三寸也,旣有應避之嫌,勢難可否於其間,不可一刻仍冒,請命遞斥臣職。答曰,勿辭,退待物論。
應敎李健命上疏。入啓。答曰,省疏具悉。噫,連歲大殺,公私赤立,大命近止,濟活無策,昨來淸市,蓋出於萬不獲巳,而畢境之事,亦略乎咨奏本意,則諸臣有何不審不臧之失,而至於晏然爲辭,不幾於助攻者乎?予實未曉也。爾其勿辭察職。
文學魚史徽上疏。大槪,敢陳瞽說,以備裁察事。入啓。答曰,省疏具悉。疏辭切實,予用嘉納焉。爾其勿辭,從速察職。
今日引見時,左議政尹趾善所啓,四山松木,不可不嚴禁,前以令諸軍門兩捕廳,時時出送將校輩,巡審跟捕事,陳達蒙允,令下旣久,尙無一人捉送京兆之事云。諸軍門,不爲着實奉行,殊無別樣設禁之意,極爲非矣,諸大將,竝推考警責,何如?上曰,依爲之。已上朝報
領議政柳尙運所啓,北米分給事,必須預爲定數分付,可無後時之患,故仰達矣。右議政狀啓,欲以白給中一千石,加給於關西之民,今此和賣之際,西民勞費甚多,不可無別樣顧念事,而元數不敷,一千石,雖難準給,加給五百石,宜當,黃海監司李寅燁,白給一千石,亦爲請得矣。此則當初使之備價買來,故前日回啓時,以此不許云,而終若全無所給,則海西之民,獨未蒙一視之惠,限七百石劃給,其餘四千餘石,則運致京城,以爲區處之地,何如?上曰,依爲之。
左議政尹趾善所啓,臣待罪掌樂院,敢此仰達。樂工樂生,自鄕上來,立仕皆無依着,所食奉足之價,只是每朔一疋,而今年,則畿湖身役蠲減之故,自賑廳,一疋之代,以錢文一兩七錢五分計給,其所代給錢文,如是零星,尤無聊生之路,至於飢死者,比比有之。今番大祭時,自本院,圖得錢二百兩,分給饋飯之資,僅僅成樣,而前頭實無保存之勢,事甚矜惻矣。北米運來後,分給若干,以爲救恤之地,似當,以此下詢于賑廳堂上,何如?判尹閔鎭長曰,陸運北米,應爲運來京中者,其數不過萬餘石,而京畿及各衛分給之處甚多,其勢似難優及樂工輩矣。上曰,參酌分給,可也。又所啓,近來國綱解弛,盜鑄者甚多,凡陳告盜鑄者,與捕賊同賞,而聞近日,則雖有陳告者,法司不加嚴究,就服者旣少,以此鮮有蒙賞者,故人或知而不告,以致中外盜鑄之弊,愈往愈甚,分付捕盜廳及各鎭討捕使,各別申禁,且聞盜鑄者,多入島中,潛自鑄取云。分付京畿水使,使之一體譏捕似可,而萊館銅鐵,亦可嚴禁矣。領議政柳尙運曰,東萊銅鐵之禁,前已申飭,而今此私鑄之弊,未必不由於萊館不能嚴禁之致,東萊府使處,更爲分付,一切嚴禁,何如?上曰,依爲之。已上備局謄錄
今日大臣·備局堂上引見時,判尹閔鎭長所啓,今此淑安公主禮葬時,出軍三十名,一朔赴役事,命下矣。葬時祭奠,旣爲十分節省,則役事不至大段緊急者,或使待秋畢役,而出軍量減其數,以示年凶節省之意,似爲合宜矣。左議政尹趾善曰,今年異於常年,凡事當參酌減損矣。上曰,石物等役,已令待秋擧行矣。出軍二十名,二十日赴役事,改爲分付,可也。已上惠廳謄錄
上在昌德宮。停常參·經筵。
傳曰,明日晝講爲之。
政院啓曰,晝講爲之事,命下,而罪人行刑相値,頉稟事。傳曰,知道。
禁府啓曰,李祥輝刑問三十次不服,加刑得情,何如?啓,各別嚴刑得情。
領議政柳尙運,左議政尹趾善箚子。大槪,臣等於儒臣之疏,有不敢晏然者,乞蒙勘罪,以嚴國法事。入啓。答曰,省疏具悉卿懇。已諭於筵中矣,何用引咎,若是其太過乎?卿等,須體至意,安心勿辭,亦勿待罪。仍傳曰,遣史官傳諭。
平安監司書目,咸從縣令金克之,御史旣已封庫,罷黜事。
玉堂箚子。大槪,請持平李世奭,掌令金德基,正言金致龍,大司諫徐文裕,持平李晩成出仕,掌令金弘楨遞差事。答曰,依啓。已上朝報
義禁府啓目,罪人李祥輝,逐日嚴刑事,判下,而今日刑曹罪人行刑,不得開坐加刑之意,敢啓。傳曰,知道。已上義禁府謄錄
上在昌德宮。停常參,只晝講。
晝講入侍,知事李畬,特進官李基夏,承旨姜鋧,玉堂李健命·趙泰采,注書李東彦,史官李肇·朴弼明,武臣沈橒。
持平李世奭啓曰,臣於日昨,以吳始復等敍命還收事,因僚議參差,至於引避,而遣辭之際,略及諫院啓辭之草率矣。諫臣避辭中,乃以侵詆他司爲言,臣不勝瞿然也。當初臣之避辭,只論其措語之歇後,非謂文字之多少,則有何深意於其間,而今乃以極意張皇,吁亦異矣等語,顯加譏切,此亦臣見輕之致,其何可靦然仍冒於臺席乎?請命遞斥臣職。答曰,勿辭,退待物論。
今日晝講時,正言金致龍所啓,請還收吳始復等六人敍用之命事。上曰,勿煩。
正言金致龍啓曰,卽者筵中,參贊官姜鋧,以權大運全釋事陳達,雖以年老將死爲言,罪名旣重,則其所陳白,殊涉無嚴,而臣意以爲,旣未蒙允,不必規警,果爲泯默而退矣。卽聞物議,以不卽論列爲非,臣之昏謬疏漏之失,著矣,何可晏然於臺次乎?請命遞斥臣職。答曰,勿辭,退待物論。
府啓,自古宵人之賊害善類,何代無之,而未有如己巳卿宰疏之慘毒也。今日吳始復等敍用之命,遽出意外,諫臣還收之請,可見公議,而尙未蒙允兪,臣竊惑焉。噫,先正臣宋時烈,故相臣金壽恒,聖祖之所賓師也,先王之所顧命也。其一節夷險,萬死忠報之誠,日月照燭,鬼神鑑臨,而始復等,群起誣捏,創出無前之擧,百計鍛鍊,必至戕殺乃已,其爲恣肆憯劇,尙忍言哉。幸賴天道好還,聖心悔悟,丹筆昭伸,舊秩牽復,事煥簡冊,德流幽明,而朝議大緩,邦憲不嚴,構殺之罪,反止削黜,削黜無何,卽令放釋,放釋未幾,又命收敍,有若微眚薄愆,事過甄錄者然,臣竊恐殿下,未之深思也。目今時運艱屯,人才眇然,罪名之不至深重者,固宜隨才調用,而若此輩,則罪在於戕殺忠賢,殿下,何取而徑加疏敍,以至壞國體咈人心,而莫之恤耶?噫,殿下,雖竄殛群孽,昭示典刑,追念兩臣之抱冤,而尙宜有九原難作之限,況泉下之目,至今未瞑,而毒正之流,祿位自若,則臣未知,此何擧措,此何道理也?王法不嚴,無所徵畏,輿憤益激,無所沮遏,請還收吳始復等六人敍用之命。引嫌而退,諫臣避辭,元非大段,以此引嫌,殊涉太過,請持平李世奭,出仕。答曰,不允。處置事,依啓。
接伴使左尹申厚命上疏。入啓。答曰,省疏具悉。疏事,令廟堂稟處,卿其勿辭焉。
慶尙監司書目,草溪郡守沈搢,今月初五日遭母喪事。已上朝報
義禁府啓曰,罪人李祥輝,逐日嚴刑事,判下,而判義禁李世白,服制,知義禁李寅煥,兵曹入直,堂上不齊,今日不得開坐加刑之意,敢啓。傳曰,知道。已上義禁府謄錄
禮曹啓曰,卽接宗廟署牒報,則今日曉頭,守僕來告,風物庫·七祀功臣祭器庫及私庫,土壁破毁,本署官員,卽爲親進看審,則七祀·風物庫,則別無偸去之物,而祭器庫中,莞席·磁椀,私庫中爵洗巾·笏記紙·陳設燭·靑衫布袱·盥洗巾,果爲偸去,而守直軍士命伊,以受祿事,待開門出去,行止殊常,故今方拘留云。近因年歲大飢,陵寢諸處,多有偸竊之患,已極驚駭,而至於太廟至嚴之地,又有此患,事之驚駭,莫此爲甚,可疑之人,旣已拘留,卽送捕廳,使之拘問,如有同儻,趁卽密捕,而所失物件,則分付各該司,俾卽進排,何如?傳曰,允。
上在昌德宮。停常參,只晝講。
辰時,日暈左珥。午時申時,日暈。
大司諫徐文裕啓曰,引避而退。無嚴之言,未卽規警,見非物議,勢難在職,請正言金致龍遞差。答曰,依啓。
今日晝講時,持平李世奭所啓,請還收吳始復等六人敍用之命事。上曰,勿煩。又所啓,公州牧使徐敬祖,到任以後,無一善狀,政多乖戾。前冬收糴之時,村民有舊糴未收者,出送官差,使之捉來,則官差,稱以次知,歐脅捉來其民人之妻,而中間索賂,不如其意,故蹴踏亂打,頃刻致斃。面以殺人之變,據實馳報,至過覆檢之後,敬祖欲掩因糴殺人之名,敎誘尸親,使之私相和解,正犯及事干諸人,旋卽放送。殺人,何等重罪,而身爲考官者,不有國法,勒令私和,已極無謂。況其尸親,不欲私和,累度呈卞,則托以侵辱土主,反罪尸親。如此之人,決不可置而不論,請公州判官徐敬祖,拿問定罪。上曰,更加詳察處之。又所啓,鐵原府使李天根,不有朝家擇送之意,徒爲自己希賞之心,乃以無辜之良民,稱爲吉山之同黨,發軍掩捕,張大其事。或嚴刑而脅之,或輟饍而誘之,必令誣服而後已,勒成罪案,瞞報營門,別定推官,更爲考覆,則構誣之狀,節節敗覆。天根,反爲滅口掩迹之計,一夜之間,酷施淫刑,終至徑斃。大凡治盜之法,旣經考覆之後,元無獨斷之規,而天根,急於自掩,不待同推,任自構殺。其時道臣,更定査官於春川,使之憑驗,査官所報,亦與考覆官,前後無異,則其矯誣濫殺之跡,尤無可疑。卽今天根所坐,雖係前任時事,而此一款,亦不可不問,請添入問目中,窮覈得實,依律科罪。上曰,依啓。又所啓,鐵原府使李天根,誘脅良民,托爲賊魁,鍛鍊成獄,瞞報營門,及其考覆之後,情狀盡露,反爲滅口之計,任自拷殺。考覆官及査官,前後所報,鑿鑿符驗,明白無疑,則爲道臣者,固當馳啓論罪之不暇,而終始掩置,不卽上聞,其在事體,殊極不當,請前江原監司兪得一,推考。上曰,依啓。又所啓,頃者慶順郡主禮葬時,由水路行喪,而護喪內官,威虐太甚,沿江一路,民不堪命。曳纜行船之際,驅逐督迫,鞭扑狼藉,瘦民渰死者,其數甚多。及至墓所,益肆侵虐,奸吏挾勢,作弊萬端,傍近邑里,擧皆騷然,聽聞所及,莫不爲駭。請當該內官,拿問定罪,色吏,令本道査覈科罪。上曰,姑先從重推考,觀其緘辭處之。
有政。吏批,以鄭必東爲兵曹正郞,任胤元爲校理,朴東顯爲興陽縣監,安圭爲承旨,趙泰東爲副校理,李喜茂爲輔德,白時耉爲草溪郡守。
備邊司啓曰,本司坐起,不能備三員,則不得開坐,例也。今日本司之坐,只二員進參,規例所在,不得開坐,事體極爲未安。公頉病不進堂上,竝推考警責,何如?答曰,允。
義禁府啓曰,罪人李祥輝,依判付,今日當爲開坐,而判義禁李世白,服制,知義禁申琓,摠管未肅拜,同義禁閔鎭周,身病,無以備員。十四日國忌齋戒,十五日正日,十六日望日,此四日不得開坐加刑之意,敢啓。傳曰,知道。
上在昌德宮。停常參·經筵。
巳時午時,日暈。
政院啓曰,新除授同副承旨安圭,以問安承旨,奉問西下,斯速上來事,下諭,何如?傳曰,竣事後自當上來,勿爲下諭。
又啓曰,卽伏見忠淸道監賑御史閔鎭遠狀啓,則新除授結城縣監楊萬榮,今月初十日,不意身故於所居德山地。其代,令該曹卽速擇差,急令催促赴任事,馳啓矣。今日以國忌齋戒,不得入啓,而結城,以尤甚之災邑,曠官已至累朔,當此賑政方張之日,本邑民事,誠甚可慮,不可無急速變通之道。卽令該曹,口傳差出,催促下送,何如?傳曰,允。
侍講院啓曰,來十六日王世子行會講禮之意,敢啓。傳曰,知道。
府前啓,以國忌齋戒,姑停。
上在昌德宮。停常參·經筵。
上在昌德宮。停常參·經筵。
傳曰,明日晝講爲之。
行判中樞府事申汝哲辭職上疏。入啓。答曰,省疏具悉卿懇。卿其安心勿辭,調理行公。
戶曹判書李濡上疏。大槪,乞削臣職,仍命攸司,勘臣罪名,以嚴國決,以快人心事。入啓。答曰,省疏具悉卿懇。意外人言,不必爲嫌,卿其安心勿辭,從速行公。
黃海監司書目,遂安郡守徐宗謙,承服賊人及殺獄罪人等,越獄逃躱,過限百日,終未捕得,依法罷黜事。啓。傳曰,只推勿罷。
忠淸監司書目,淸州牧使李益著,承服啓聞罪人越獄逃躱,過限百日,終未捕得,依法罷黜事。啓。傳曰,只推勿罷。
府前啓,請還收吳始復等六人敍用之命事。答曰,不允。公州牧使徐敬祖,拿問定罪事。請慶順郡主禮葬時,護喪內官拿問定罪,色吏令本道査覈科罪事。權大運罪名,旣干名義,則當初放歸之命,雖出愍老之意,論以國法,已失太寬,而竊伏聞頃日筵中,都承旨姜鋧,敢以特施雷雨之澤,得以歸家將息等語,肆然陳請於紸纊之下,其在事體,殊甚無嚴。都承旨姜鋧請命遞差。答曰,不允。
有政。吏批,以崔重泰爲文學,尹趾仁爲正言,咸陵守極,單付。已上政
上在昌德宮。停常參,只晝講。
傳曰,明日晝講爲之。
院前啓,吳始復等六人敍用還收事。答曰,不允。
府前啓,吳始復等事,公州牧使徐敬祖拿問定罪事,慶順郡主禮葬時護喪內官拿問定罪,色吏令本道査覈科罪事,都承旨姜鋧遞差事。答曰,不允。末端三件事,依啓。
有政。吏批,以趙泰耉爲弘文校理,李聖肇爲兵曹佐郞,尹世紀爲承旨,李墪爲右承旨,沈枰爲左副承旨,宋相琦爲右副承旨,李德成爲同副承旨。已上朝報
上在昌德宮。停常參,只晝講。
傳曰,明日晝講爲之。
吏曹參判徐宗泰,三度呈辭。入啓。只遞本職。
晝講入侍,同知事李畬,特進官金構,承旨李墪,玉堂李健命·趙泰采,注書李東彦,史官李肇·朴弼明,武臣尹遇進,掌令金德基,同爲入侍。
今日入侍時,掌令金德基所啓,請還收吳始復等六人敍用之命事。上曰,依啓。
院前啓,吳始復等六人還收敍用之命事,停啓。
江原監司李壄辭職上疏。入啓。答曰,省疏具悉。卿無所嫌,勿辭從速察職。已上朝報
上在昌德宮。停常參,只晝講。
全羅監司書目,鎭安縣監李羽成,今月十二日身死事。
掌令金德基,持平李世奭啓曰,臣等,以公州牧使徐敬祖拿問事,論啓蒙允矣。追後詳聞,則敬祖,任自和解殺獄之後,恕其屍親之更爲發狀構報巡營,至於治罪云。身爲道臣,不念殺獄之重大,偏信守令之瞞報,不使成獄,反罪尸親,誠不無所失,而遠外傳聞,初未詳盡,不爲請罪,道臣,已非論事之體,且聞外議,以不爲竝請推治其獄,爲非云。此無非臣等昏謬疎漏之致,何敢晏然於臺次乎?請命遞斥臣等之職。答曰,勿辭。
今日晝講時,知事李世華,特進官權是經,承旨尹世紀,玉堂李健命·趙泰采,假注書李命浚,史官李宜顯·朴弼明,武臣李彦瓀。
今日晝講入侍時,上番翰林洪重益罷職傳旨,爻周,只推勿罷,更爲牌招察任事,榻前下敎。
今日晝講入侍時,掌令金德基所啓,公州牧使徐敬祖殺獄和解之後,發怒於尸親之更爲擧狀,構成他罪,至報營門,爲道臣者,所當另加詳覈,據法處置,使殺人者,伏法,無辜者,免罪,而監司任弘望,偏信敬祖之瞞報,旣不使成獄,反罪其尸親,其在事體,不可無警責之道。請忠淸監司任弘望,從重推考,公州殺獄,更令本道推覈,依律處斷。上曰,依啓。
慶尙監司書目,御史,旣已封庫,河陽縣監徐文在,罷職事。已上朝報
有政。吏批,以金構爲承旨,李畬爲右副賓客,李泰錫爲直講,鄭德徵爲鎭安縣監,趙泰耉爲吏曹正郞,柳重茂爲宗簿寺正,李思永爲工曹參議,李啓爲漢城參軍,愼碩泰爲直講,金日佐爲禮曹佐郞,承文博士單權詹,淸州牧使李益著,今加通政加資事承傳,濬源殿參奉金厚徵,典獄參奉申鳴華相換,朴澄爲順天府使,尹以壽爲司贍直長,呂賢齊爲引儀,崔宇泰爲刑曹佐郞,南明夏爲司饔奉事,高緯奎爲開城敎授,朴泰長爲繕工副正,李賀朝爲工曹佐郞,南正重爲吏曹佐郞,李儀朝爲掌樂主簿,典籍單權詹。已上朝報
義禁府啓曰,以司諫院啓辭,刑曹啓目,首譯鄭忠源,移本府處置事,允下矣。鄭忠源,今方待命,卽爲拿囚之意,敢啓。傳曰,知道。已上義〈禁〉府謄錄
今日晝講入侍時,知事李世華所啓,昨日宮·都城摘奸時,種種執頉處,其數甚多。宮城中,廣智營南邊墻垣,西邊北水口墻垣,東邊墻垈,不可不改築,而爲役浩大,其他都城城堞頹破處,亦多。自前雖有分付營繕修改之規,營繕物力,甚爲涸淺。當此大殺,戶兵曹,亦無計給物力之勢,其中尤甚緊關處,稍待六月當番軍上來,姑以到防軍本曹及營繕官員,眼同修改。其餘巨役,則徐觀今年秋事之如何?三軍門,合力修築,然後可以完役,敢此仰達。上曰,姑觀前頭之擧行矣。先以六月等新番到防軍,修築,可也。已上御營謄錄他軍門亦有之
上在昌德宮。停常參·經筵。
傳曰,明日晝講爲之。
禮曹參判吳道一,三度呈辭。入啓。只遞本職。
傳曰,大臣·備局堂上引見。
今日引見時,鐵原府使·公州牧使拿推之代,爲先差出事,榻前下敎。
大司諫徐文裕所啓,經筵官,入直禁中,所以責論事而備顧問也。雖兼帶他職,如非不得已之公故,則不宜蹔離職次,而今者副修撰趙泰采,以禁衛郞廳,自直中晝仕出去云,旣無前例,事甚未安,請推考。上曰,玉堂,兼帶軍門郞廳者,晝仕出去之規,自前有之,不必推考矣。
掌令金德基所啓,卽者筵中大臣,以掌樂主簿申泳私罪照律,及漢城參軍兪道重汰去事,大加非斥,臣不勝瞿然之至。莫重廟庭樂器,旣已見失,則爲其典守之官者,自有不謹檢察之罪,執法之臣,何敢輕擬以公罪,而私自低仰乎?兪道重行私之說,都下喧傳,有耳皆聞,則隨聞擧劾,亦是臺諫之所不已也。防禁民奸,元非難事,而旣尸其職,自有其責,至於較時勢之得失,計積仕之久近,有罪而曲恕不論者,尤非臣意慮之所及也。且於金世欽之啓,亦以措語過重,爲非,此無非如臣無狀,忝居臺閣,觸事生尤之致,何可晏然仍冒乎?請命遞斥臣職。上曰,勿辭,退待物論。
禁府啓目,李祥輝刑問三十二次不服,加刑得情,何如?啓各別嚴刑得情。
有政。吏批,以朴尙彬爲內資奉事,呂光周爲社稷參奉,朴聖漢爲司僕主簿,南正重爲修撰,尹世鼎爲河陽縣監,韓聖佑爲鐵原府使,尹爲公州牧使,李寅煥爲吏曹參判,李徵明爲刑曹參判,徐宗泰爲禮曹參判,李喜茂爲校理,李寅炳爲應敎,權詹爲禮曹佐郞,典籍單愼惟益,順天府使朴斗世,仍任事承傳。
今日引見時,領議政柳尙運所啓,仁川府,今年正月間,捕賊九名,未得考覈,九名,皆徑斃於獄中云。治盜之規,囚推官,取覆後,報討捕使,討捕使,報監營,定送考覆官取招,例也。此賊人,則捕得於正月,經數月未得考覈,以至經斃,事甚可駭,當該討捕使,從重推考。雖曰,獄中染病致斃,而九名,一時俱斃,本官,亦難免其責,亦爲推考,何如?上曰,依爲之。
左議政尹趾善所啓,小臣丘墓,在於安山,而臣亦曾居生,故詳知鄭尙樸善治之狀,而邑人,皆稱治積,爲鄭世規後一人矣。御史褒啓中,以賜馬判下,而今已身故,不當施以賜馬之典,倘或特贈堂上,則實合褒賞之道,故敢此仰達。上曰,大臣,親見其善治實狀,有此陳達,特爲堂上職追贈,可也。判尹閔鎭長所啓,頃以都承旨姜鋧所達,湖西空名帖及帖價米事,有令該廳稟處之命矣。空名帖價,則守令親爲白得,或無論有土無土,竝以白給分賑,或精抄飢民,竝行白給,與還上其規不一,而頒降事目明白,自可遵行。卽今賑事垂畢之際,自朝家,更爲分付指揮,事甚難便,至於空名帖,或有私用之弊云。此則當爲別樣申飭,分付道臣,隨聞査覈啓聞,何如?上曰,依爲之。已上朝報
領議政柳尙運所啓,右議政崔錫鼎,以接伴事馳啓,申厚命,亦陳疏下備局矣。趙亨期,旣已遞來,海運未及到泊,則申厚命,依朝令仍察接伴之任,事體當然,而如是先自陳聞,未知其得當也。當初船泊處,以鐵山爲定,接伴使,急差以送,而今則旣以灣府,定爲處所,則接待之際,似無未及周旋之理。申厚命,則使之依前定奪,仍察伴任,而至於義州府尹兼帶一款,恐難創此前例罕有之事矣。上曰,依此爲之,而義州府尹兼察,事甚苟且,不可爲之矣。又所啓,栗島飢民,若於麥秋後,卽爲放散,則不但飢民之終爲道殣,貽害農民,亦且不貲,白給米四千石,當爲分給都下民,而其中數百石劃給米,栗島賑所,限七八月,仍爲留賑,而經夏饋粥,必多死亡,使之間間炊飯以饋,而白給米運來遲速,有不可知,以先來北米,爲先代給,姑待白給米之來,充上,何如?上曰,依爲之。又所啓,鬱陵島定送邊將搜討事,曾已定奪,分付本道矣。今觀所報,則頃年張漢相入去時,糧米二百石給送,而本道各邑,今難辦此,必須分定嶺南船隻,則以本邑所在船改修,水夫亦當分定一半嶺南云。今則與初去之時,有異,糧米及船隻水夫,當減定三四分之一,而如是分定往復之際,必致節晩,事勢如此,姑待明春入送,何如?上曰,當初不知水路,故磨鍊太過,今則旣知程途。且以間二年看審定奪,朝令不可數改,依當初稟定入送,爲可矣。判敦寧徐文重曰,旣不造船,則無大段治行之事,依下敎入送,似宜矣。柳尙運曰,四五月,當爲風和之節,而當初分付,在於差晩之後,往復之際,勢將未及發船。五月之初,且此入送搜討之擧,旣已定送官人,則雖已一番往審,他國人所往來之地,亦不可草草發送,致有疎虞之慮。故臣自外送議於領府事南九萬,則亦以爲然,朝令旣下之後,不當還寢,而事勢亦有不可不商量者,故仰稟矣。上曰,然則待明年入送,爲宜,而預爲分付,趁早發,可也。又所啓,先來北米,纔已到泊,依前定奪分給京畿外,五千餘石,則自賑廳捧上,而都下之民,以還上分給,則秋間收捧,爲難。故方爲定價發賣,分俵諸道,餘數無多,以此還充經費,其數幾許,且有司之臣,豈不料理充補,而必有定奪,然後可以擧行,故仰達矣。此皆出於地部經費,戶曹判書,亦且主管財賦,而卽今戶曹判書李濡,久未行公,不得行公,不得相議。令賑廳堂上,與地部官相議,勿論多少遲速,以先運北來之劃給於賑廳者,隨其發賣,別爲料理,以爲還充地部所費銀貨之地,何如?上曰,此則不可不爲,以此分付,可也。判尹閔鎭長所啓,今此船運淸米五千六百石,欲爲發賣於都民矣。旣曰發賣,則不可以白給,混於其間,而京畿水營永宗鎭及司饔院·掌樂院請給之穀,大臣,皆以白給施行。大臣之意,蓋以彼中白給之穀,用之給貸,名義不當,而臣意,則給代,亦是賑饑,以其白給之穀,用之給代,似無所妨,故敢達。柳尙運曰,此與臣相議者也。所謂白給米上來京廳者,不過四千餘石,而彼旣曰白給,則自此亦以白給,分賑於民,名義似爲得之矣。鎭長曰,今雖發賣,折價不多,無以充其本價,而以買取之穀,用之白給,尤爲可悶。且接伴使趙亨期所報中,倉石一斛,雖爲十四斗,而以江都斛子留在,灣府者,量之,則恰爲十五斗云矣。到今船運之時,則別造七斗容入斛子上送,使之以此斗量,此斛二斛,當爲十四斗,而十四斗,當爲倉石一斛云。旣曰,恰爲十五斗,而又令以七斗斛子斗量者,未知何故。而一斛,若以十四斗計捧,則五千六百〈石〉中所縮甚多,尤爲不實矣。上曰,參酌事勢,從便爲之,可也。已上備局謄錄
領議政柳尙運所啓,臣卽見擧行條件,則因兵曹判書李世華所啓,宮城·都城頹圯處,令三軍門改築事,定奪矣。自前繕工監,例爲專管改築,而戶曹·兵曹上下米布,軍門,則無修改之規,此雖出於經費匱乏之致,而前例所無之事,不可創開,以貽軍門之弊矣。上曰,大臣之言,是矣。卽今姑以新番到防軍修築,而前頭,則勿使軍門改築,可也。已上御營謄錄
吏曹判書李世華所啓,以慶尙監司狀啓,禮曹回啓,居昌居老職嘉〈善〉林汝樟之年,一百三歲,其妻年一百一歲云。以前日呂儆母,其夫贈職,其妻封夫人前例,令吏曹稟處擧行事,命下矣。呂儆母,則其夫已死,故贈其職,而其妻從封爵矣。今汝樟,則與其妻皆生存,雖以老職陞嘉善,旣無實職,則其妻,亦無以從夫封爵,蓋夫妻之年,俱過百年,且是名臣後裔云。林汝樟,若除實職,則妻亦可以封夫人,而吏曹無相當之窠,且事係恩典,詢問于大臣而處之,何如?上曰,大臣之意,何如?領相曰,婦人年老賜其夫職,亦有宋文徵前例。此則一百三歲之人,旣已老職嘉善,若付實職同知,而封其妻,則恐無所妨於優老之典矣。李世白曰,臣之祖母,年九十,故臣之祖父,亦蒙贈職封恩典。上曰,實同知除授,則其妻,亦可以從夫爵,依此爲之,似順,分付該曹,可也。已上兵曹謄錄
上在昌德宮。停常參,只晝講。
辰時至申時,日暈。
京畿監司書目,楊州呈,以大司憲朴世堂病重上去不得事。啓。傳曰,卿辭至此,本職,今姑勉副事,回諭。
晝講入侍,知事李畬,特進官李彦綱,承旨李德成,玉堂李寅炳·李喜茂,假注書李命浚,史官洪重益·朴弼明,武臣鄭履祥。
持平李世奭啓曰,伏聞昨日筵中,大臣,以掌樂主簿申泳照律,及金世欽所啓中措語過重,大加非斥云,臣不勝瞿然之至。聖廟祭享,何等重事,而黃鍾一枚,公然見失,則典樂之官,固難免不能檢察之罪,而凡係祭享之事,小有闕失,則勘律之際,例不敢置之公罪者,蓋爲重事體也。今於申泳之擬律,獨何敢有所低昂於其間,而至於世欽事,則臣是首發之人也。大臣旣以爲非,同僚亦已引避,以此以彼,固難仍冒於臺次乎,請命遞斥臣職。答曰,勿辭,退待物論。
掌令魚史徽啓曰,伏聞昨日筵中,大臣,近來臺論率多實失爲言,而至擧前奉事南壽命事,亦煩申辯云,臣不勝瞿然也。臣之當初所論,實出於重惜〈人〉命之意,而蓋其死者之罪,元非大段。冬月在囚,終至病死,則事之驚慘,已不可言,而況保放及物故手本,同日繼呈,則獄官之不能看檢罪囚之狀,於此益無所逃,其在執法之道,果有一分容恕之端耶?積仕之官,猝然見罷,固可惜矣,而無辜窮民,病死獄中,獨非哀矜之甚者乎?然而事過數朔之後,大臣追論其非,則臣何敢自謂無失,而晏然於臺次乎?請命遞斥臣職。答曰,勿辭,退待物論。已上朝報
今日全羅監司留待引見,入侍時,全羅監司兪得一所啓,近來中外之官,鮮有奉法之人,而其中諸道各驛之事,尤有可駭者,故敢此仰達矣。馬官職望,卑下,所領郵卒,不小,且是國家傳命之地,而旣不能修擧馬政。撫安驛卒,亦或有侵漁徵捧,多歸私用之弊,此槪由於朝家,無的定科條,道臣亦無照管之端而然也。臣於待罪東藩時,與各驛察訪,面議相確,作爲詳定,而遞歸之際,怱卒未暇詳審,玆不得啓聞矣。湖南各驛之事,臣於赴任後,察其事狀,固當便宜變通,而若無朝家命令,則以道臣之言,有難永久遵行也。故相臣閔□□爲咸鏡監司時,亦有各邑詳定諸道各驛。今若廟堂,斟酌事勢,作爲詳定,使立役者,無所徵捧,餘丁則薄其收捧,察訪所供外,其餘,則留置以爲補用驛役之地,而各頃公用,待歲末磨勘於營門,俾無疊徵濫用之弊,則庶幾馬政修擧,郵卒安保矣。上曰,令廟堂稟處。已上備局謄錄
上在昌德宮。停常參,只晝講。
院前啓,副修撰趙泰采推考事,停啓。
大司諫徐文裕啓曰,憲府多官處置,歸於本院,臣當處置,而其中掌令魚史徽,以頃日典獄署奉事南壽命事,被斥於大臣,引以爲避,臣以伊時刑曹當該堂上,竝被彈論。又於日昨筵中,略以南壽命罷職過中之意,繼陳於大臣之後,今何敢晏然是非於其間乎?請命遞斥臣職。答曰,勿辭,退待物論。
禁府,金尙潤·金廷輝拿囚。啓。
工曹判書李思永上疏。入啓。答曰,省疏具悉。卿其勿辭,從速察職。
有政。吏批,以李坦爲正言,李尙說爲注書,柳之發爲兵曹參判,閔鎭周爲大司憲,尹趾仁爲修撰,崔尙鳳爲禧陵參奉,兪命雄爲掌樂正,金泓爲活人別提,呂必容爲輔德,李秀文〈爲〉禁府都事,掌樂主簿申泳仍任事,承傳,典籍單康友諒。已上朝報
義禁府啓曰,明日中宮殿誕日,再明日下弦,此兩日,罪人李祥輝,不得開坐加刑之意,敢啓。傳曰,知道。又啓曰,今四月二十日大臣·備局堂上引見入侍時,領議政柳尙運所啓,卽者銓官,以鐵原府使出代事,定奪矣。守令中兼營將,如鐵原等邑,似當與他營將,一體交代後拿問,自今定式施行,何如?上曰,依爲之。已上禁府謄錄
上在昌德宮。停常參·經筵。
申時,日暈,五夜月暈。
中宮殿誕日,大殿·中殿·世子·宮嬪,政院·玉堂問安。答曰,知道。
中殿,二品以上·六曹問安。答曰,知道。
全羅監司書目,賊人張順業等十五人,打殺獄門,乘夜脫逃。討捕使柳商輅,全州兼任高山縣監吳遂一等,不能檢飭,有此意外之患,竝只罷黜事。啓。傳曰,只推勿罷,勿待罪事,回諭。
又書目,寶城郡守金相,濫殺人命,爲先罷黜,其罪狀,令攸司稟處事。
禁府啓目,李祥輝刑問三十三次不服,加刑得情,何如?啓各別嚴刑得情。
院啓,竝引嫌而退,擬律欠當,論人太刻,則揆以臺體,俱難仍在,旣被彈論,且陳所懷,則嫌難處置,其勢固然。請大司諫徐文裕出仕,掌令金德基·魚史徽,持平李世奭,竝遞差。答曰,依啓。
上在昌德宮,停常參·經筵
禁府啓目,李祥輝刑問三十四次不服,加刑得情,何如?啓各別嚴刑得情。
獻納李徵龜啓曰,臣跧伏遐鄕,猥承召旨,感激洪私,卽當趨赴之不暇。第臣老母,年迫九耋,疾病沈痼,氣息綿綴,人子情理,有不忍咎刻蹔離,而久稽恩命,亦分義之所不敢,玆俟母病小間。今始上來出肅,而憲府多官處置,適歸本院,槪觀其避辭,則擬律欠當,論人之太刻,有乖臺體,俱難仍在,直以己見,敢請遞差矣。今聞物議,大加非斥,臣不勝瞿然之至。夫樂器見失,在於廟庭陳設之後,則出待外次之官,安得以謹其檢察乎?擬以私罪,未免過重之歸,發賣行私之說,係是風聞,而本府堂上,疏陳其爽實,入侍大臣,亦稱冤狀,則其無所犯,據此可知。罪囚暴死,在於半日之內,則纔報病重,繼呈物故,理勢固然,不是怪事。以此爲之,不能看檢,無亦冤甚者乎?至於金世欽事,尤有所慨然者,槪蔘·米兩款,諸臣皆自原,聖上又已處分,則世欽之以此疏論,固亦不緊矣。第身居論思之地,敢陳必達之懷,則揆以臺體,其不可駁擊也,決矣,而勒加醜辱,略無顧忌,至以憸邪傾陷構捏綱打等語,爲其罪案,噫嘻,亦甚矣。此非士夫之相敬,而且妨聖明之言路,則以此論遞,在例當然,譏斥之來,實是意慮之所不到。然而旣以處置失當,厚招物議,則臣何敢自以爲是,而晏然仍冒乎?請命遞斥臣職。答曰,勿辭,退待物論。
大司諫徐文裕上疏。大槪,敢陳病重實狀,冀蒙恩遞,兼陳所懷,以備裁察事。入啓。答曰,省疏具悉。疏辭,令該廳稟處,爾其勿辭察職。
漢城判尹閔鎭長上疏。入啓。答曰,省疏具悉卿懇。卿其安心勿辭,調理行公。
有政。吏批,以吳道一爲工曹參判,申鈓爲文學,魚史徽爲弼善,趙大壽爲掌樂正,趙泰耉爲兼文學,趙泰東爲兼司書,丁益燾爲長淵府使,李震壽爲持平,李彦綱爲知義禁,校書著作單尹榏,崔重泰爲持平,權是經爲戶曹參判,李寅炳爲兼弼善,任元聖爲掌令,兪命雄爲掌令,金時傑爲兼中學敎授,柳文燧爲寶城郡守,朱格爲典籍,校書博士單申垕。
上在昌德宮。停常參·經筵。
政院啓曰,今日賓廳日次,兩司當爲來待,而執義鄭澔,掌令任元聖,持平李震壽,正言權尙游,俱在外。大司憲閔鎭周,掌令兪命雄,持平崔重泰,司諫金時傑,正言李坦,未肅拜。大司諫徐文裕,呈辭,獻納李徵龜,引避退待,無一員行公。除在外退待人外,未肅拜呈告人員,竝卽牌招,以爲推移入侍之地,何如?傳曰,允。
謝恩,大司憲閔鎭周,掌令兪命雄,持平崔重泰。
傳曰,大臣·備局堂上引見。引見時,知義禁李彦綱,同義禁李寅煥,牌招察任事,下敎。
大司諫徐文裕所啓,獻納李徵龜,以處置乖當,見非物議,引避退待,臣當處置,而第臣亦是處置中人,則固已不敢晏然,而徵龜避辭中,又擧獄官被劾事,爲言,臣之終難可否之嫌,與前無異,何可一刻苟冒於職次乎?請遞臣職。答曰,勿辭,退待物論。掌令兪命雄所啓,新除授掌令任元聖,時在黃海道長淵府任所,斯速上來事,下諭。上曰,依啓。又所啓,竝引避退,處置乖當,見非物議,揆以臺體,勢難仍在。嫌難處置,其勢固然,請獻納李徵龜遞差,大司諫徐文裕出仕。上曰,樂器見失,非官所知。論劾金世欽啓辭中,憸邪等語,亦且過中,則李徵龜之處置,予未知其乖當,而今旣請遞,勢難行公,依啓。又所啓,臣以獻納李徵龜遞差事,論啓,而聖明,以李徵龜處置,予未知其乖當,爲敎,臣不勝瞿然之至。大凡臺閣之臣,隨聞論劾,乃其職責,論人之道,大意旣好,則不可以措語之過激,以爲請遞之端。今此徵龜,則拈出其句語,且擧旣往之事,請遞憲府多官者,誠未免乖當,故臣敢請遞差矣。及承聖批,以李徵龜不必遞差爲敎,臣何敢自以爲是而晏然仍冒乎?請命遞斥臣職。上曰,勿辭,退待物論。
持平崔重泰啓曰,臣曾添諫職也,以康津定配罪人擅離配所事,縣令吳達海掩置不報之罪,有所論啓矣。其後査啓,達海白脫,臣竊訝之。以臣所聞,則上年秋末冬初,椅之離配上京時,中路逢面者,士夫之間,非止一二。且其引月留滯之際,縱跡累見,而達海,乃敢以眞若朔望點視,元不離配之形,公然自明。至於本道査啓,雖不全沒其擅離之狀,而只以達海未到任前,一番上京之說,塞責啓聞,此臣之所未曉也。且伏聞日者,筵中大臣,以朴斗寅之不成官員貌樣,擧世所知,而附托權奸,興訛造言,以爲媒爵之計,此亦衆所駭憤。故不得不論劾,而一番傳啓後,臣以他引避見遞矣。追聞啓辭中,所謂江右牟利一款語,非其實狀云,論人之道,雖微細之事,苟冤於其人,則斷不可勒加。故臣果以私書往復于新臺,遂至於刪去其措語,其曲折,不過如斯,而大臣,旣以爲非,臣何敢晏然乎?以此以彼,俱不可冒沒言地,請命遞斥臣職。答曰,勿辭,退待物論。
謝恩,知義禁李彦綱,吏曹參判李寅煥。已上朝報
今日大臣·備局引見入侍時,領議政柳尙運所啓,鬱陵島明春搜討事,旣已定奪矣。譯官一人,亦當定送,而在外時,聞領府事南九萬之言,則倭學中善倭語者,則或老病,年少者,則不善倭語云,若以居在東萊,出入倭館,善倭語者,定送,則事似便當,而東萊之人,無此名目,可合任使者,故如是仰達。分付東萊府,使之預擇年少解事善倭語者一人,往來間姑頉其身役,趁明春搜討之節,前期入送,於嶺東該鎭,以爲搜討邊將帶去之地,何如?上曰,依爲之。
戶曹判書李濡所啓,戶曹經費,百物皆匱,而至於銀貨大縮,實無以辦送北米之價矣。賑廳卽今所儲之銀,爲五萬餘兩,賑廳,則凡干所需,以錢用下,固無所妨,而戶曹,則各樣用銀處,甚爲浩多,不可盡爲傾出,米價初巡,則自戶曹先已下送矣。今番,則二萬四千兩,令賑廳下送,何如?左議政尹趾善曰,此非賑廳元會付,而乃是關西取用木價,當送於江華者也。領議政柳尙運曰,賑廳,則多用米布,地部,則用銀亦多,而賑廳卽今所儲,旣是取來於江華者,且甚不敷,亦不必以此數,專責於賑廳。臣意,則賑廳·戶曹,分半下送,似宜矣。上曰,戶判所達,不無意見。賑廳則送一萬四千兩,戶曹則一萬兩,宜矣。
領中樞府事南九萬所啓,小臣兼帶諸司,多有啓稟之事,而連仍疾病,久未入侍,故今姑仰達。司譯院倭學官,以訓導別差,差送於東萊者,本爲接待倭人,傳通朝命也。以此雖是微賤之人,頗爲示重於倭人,凡有罪犯,東萊府使,啓聞朝廷,以待處置,則自朝家或罷或拿,且或使監營決棍者,事體當然,而考見近間備局所在狀啓謄錄,則慶尙左水使,或有捉致訓別等,先爲決棍,追後啓聞之語矣。頃者統制使,亦以漂風諉問情差失之罪,爲先捉去別差,決棍然後啓聞云,此則尤是前所未聞者。訓別,本非統·水使管屬之人,設有大段罪犯,啓聞朝廷,請罪可也,而各司諸營,任意捉去,決棍然後啓聞者,論以法例,殊甚不可。且統營,距東萊三四日程,自朝家差出,接倭之人,不待朝命,離其信地,至於十數日之久,似無是理。自今以後,分付統制使,更勿爲訓別等,直自捉去決棍之擧,以示重邊地差任之意,似爲得當,下詢于入侍大臣而處之,何如?上曰,請罷則爲可,而直自決棍,則誠爲不當矣。領議政柳尙運曰,營門事體,雖重,若開此路,必有後弊。領府事言,誠然,宜令請罪,待朝命回下決棍矣。且以事體言之,訓別,凡有罪犯,自當決棍於監營,而監營,距東萊亦遠,今後訓別決棍事,分付左水營擧行,俾無久離信地之弊,似合事宜矣。上曰,今後,則待朝廷分付後,決棍於左水營事,定式知委,可也。又所啓,近來各衙門各軍門,給送銀貨於赴京商課等,使之息利還納,而定其期限。故商課等,以其轉販難請,以其貿來唐物貨直納,則衙門軍,亦慮還償之遲延,成送公事於訓導別差等處,稱以公家物貨,使之爲先貿銀上送。至於宣惠廳,本非興利之地,而亦有下送物貨,多年不得還推者,尤甚不當。訓別之設,本爲接待倭人,則諸衙門貿易之事其責任。且館倭等,若知京中諸上司,各爲興利之擧,則亦必爲其所輕侮,已前諸上司下送物貨,被執於倭人者,則今無奈何矣。自今以後,凡稱以公貨成送公事於訓別事,一體防禁,實合事宜,故敢此仰達。上曰,大臣所達之言,誠然,着實分付禁斷,可也。又所啓,慶尙道諸營門,凡有需用,則成送傳令,訓別處不送價本,而先使取送倭物。訓導等,以輕賤之人,不敢違拒,不得不先取倭物,以應其求。營門之隨後所給,亦不稱其直,訓別等,不勝其苦云,比事尤極可駭,亦合禁斷矣。上曰,一體申飭禁斷,可也。又所啓,我國熖焇煮取之法,殊甚麤疎,自前每欲學得於中原及倭國,至於懸以重賞之令,而不但他國之人,秘而不傳,我人亦無誠心必欲學得者,以至于今矣。前司譯院正金指南,頃於入往北京時,多費私貨,專得其法云。故臣於上上年冬,令指南,監煮軍器寺熖焇,則煮焇時,用灰用膠,乃是新法,燒木,取用一年雜草,亦甚便易。故功役頗省,而得焇幾倍,且焇品精好,亦勝於前,而指南,以爲渠之所學,猶有未盡其法者,諸更試一年矣。上年朝家,以裁成不給軍器寺煮焇之價,適有本寺上年啓下所得東道枯松木用餘一百迲,乃以其枯松,貿得錢文數百兩,給付指南,則以其錢文,料理拮据,依常年數,煮取一千斤以納。又還納其餘錢,其費用之減省可知,焇品,又益勝於上年。且今山林濯吐木益貴,諸軍門煮焇漸難,至於外方野邑無吐木處,則雖欲煮焇,亦不得爲之矣。今此指南新學之法,不用吐木,而得,焇旣精且多,可以專習爲永久之利。不但兩年監董役事之勞而已,不可與各軍門將校等,造弓造銃者,比以同之,宜有別樣酬勞之道,而第此等賞格,例不過加資,譯官之以他歧加資者,見塞於本院譯任,在渠反有失望之歎。譯官輩,在前亦或有東西班實職除授者,而稀闊之典,有難輕施,或除西北邊將未曉煮焇之處,更試其法,使之傳習,如有功效,則漸加調用,似可,敢此仰達。領領政柳尙運曰,譯官輩,不可遽授以實職,邊將除授,似爲宜當矣。上曰,譯官輩,以他事加資,反塞其前程,非所以酬勞也。相當邊將除授事,分付兵曹,可也。
上在昌德宮。停常參·經筵。
夜二更,黑雲一道如氣,起自東方,直指坤方,長十餘尺,廣尺許,良久乃滅。
謝恩,戶曹參判權是經。
文學申銋辭職上疏。入啓。踏啓字。
刑曹參判崔奎瑞上疏。大槪,臣於諫長之疏,有不敢晏〈然〉,乞遞惠廳之任事。入啓。答曰,卿其勿辭,從速行公。
判尹閔鎭長上疏。大槪,臣之病勢,非時月所可差復,且被諫臣之疏斥,尤不敢抗顔於職次。乞遞臣本職及兼帶諸任,仍治臣征利之罪,以嚴國法,以快人心事。入啓。答曰,省疏具悉卿懇。卿其勿辭,從速行公。
護軍趙亨期上疏。大槪,臣旣有不善事之失,又被意外爽實之斥,乞蒙還收新授資級,以安私分,以謝人怒事。入啓。答曰,省疏具悉卿懇。卿無所嫌,宜勿過辭焉。
禁府啓目,李祥輝刑問三十五次不服,加刑,何如?啓各別嚴刑。
同副承旨李德成上疏。大槪,被斥疏斥,不敢晏然,乞賜遞免事。入啓。答曰,省疏具悉。爾其勿辭察職。
大司憲閔鎭周啓曰,昨日掌令兪命雄,以處置李徵龜事,至煩嚴敎,而臣於徵龜避辭中,所引京兆賣斫一款,亦有所不敢自安者。蓋兪道重發遣,卽臣待罪佐貳時事,則不能檢飭之失,臣實當之。況其所謂疏陳爽實之堂上,卽臣之從弟也。以此以彼,俱不可晏然仍冒,處置同僚,請遞斥臣職。答曰,勿辭,退待物論。
上在昌德宮。停常參·經筵。
卯時,日有右珥。未時申時,日暈。
領議政柳尙運箚子。大槪,伏乞俯諒臣情迹之窮蹙,遞臣職名,以安私分,以謝人言事。及左議政尹趾善箚子。大槪,臣不可苟然仍冒,乞蒙鐫遞臣職名,以謝人言,以安愚分事。入啓。答曰,省箚具悉卿懇。乖激好勝之言,未備一哂,卿其安心勿辭,速出論道,以副至望。仍傳曰,遣史〈官〉傳諭。
大司諫徐文裕啓曰,竝引嫌而退,處置請遞,不失臺體,雖承聖敎,何必爲嫌。當初論啓,未免爽實,揆以臺體,不可仍在。京兆之事,元無所嫌,引以爲避,殊涉過當,請掌令兪命雄,大司憲閔鎭周,出仕,持平崔重泰,遞差。答曰,依啓。
禁府啓目,李祥輝刑問三十六次不服,加刑得情,何如?啓各別嚴刑得情。
禮曹參判徐宗泰上疏。大槪,重被人疏斥,情迹轉益危蹙,伏乞鐫罷臣職名,以安微分事。入啓。答曰,省疏具悉。申鈓危險之說,不是介懷。卿其勿辭,從速察職。
有政。吏批,以李奎壽爲安城郡守,成瑍爲兵曹正郞,任胤元爲獻納,徐宗憲爲司成,李晩成爲文學,學錄單〈爲〉閔受觀。
上在昌德宮。停常參·經筵。
卯時至午時,日暈。
傳曰,晝講時刻,以巳時正,進定。
府啓,庇仁縣監李世機,本以閭閻卑賤之人,居常所爲,率多奸濫。有及授本職之後,日夜所經營者,惟在於侵漁肥己之事。上年春間,朝家爲軫民困,有儲置米分給之令,則在渠之道,惟當奉承德意,思所以爲一分濟活之策,而不此之爲,反生牟利之計,除出其一半,貿得錢文,盡歸私橐,以其一半,出給鄕廳,使之分授官屬,及各面主人,而每一石分給一石。及其收捧之際,倍徵二石,而皮雜穀,則米一石,勒捧四石,民不堪毒,怨聲載路。境內土豪,有公肆屠牛出賣場市者,而不敢禁戢,置之尋常。鹽盆漁戶,酷徵科外之稅,輦輸京家,列肆販賣。故孝經橋項,新開魚物廛之說,傳播都下,不啻藉藉,如此之人,決不可一日置諸字牧之任,以益窮民之害。請庇仁縣監李世機,拿問定罪。答曰,不允。
判敦寧徐文重箚子。大槪,伏乞收臣職名,退歸田里,以靖朝端事。入啓。答曰,省箚具悉卿懇。危險之說,不足掛齒。卿其須體至意,安心勿辭行公。仍傳曰,遣史官傳諭。
禁府啓目,李祥輝刑問三十七次不服,加刑得情,何如?啓各別嚴刑得情。
右參贊李畬上疏。大槪,母病沈篤,難復曠側供職,退乞鐫遞本兼諸任,俾得專意救護事。入啓。答曰,省疏具悉卿懇。卿其勿辭,救護母病。
戶曹參判權是經上疏。大槪,被人醜辱,決難抗顔於職次,乞賜鐫免,以快人心事。入啓。答曰,省疏具悉。卿無所嫌,勿辭從速察職。
傳曰,執義鄭澔,司成徐宗憲,副司果李光佐,前修撰南正重,明朝竝牌招來待。前持平崔重泰,明朝牌招來待。
上在昌德宮。停常參·經筵。
謝恩,執義鄭澔。
政院啓曰,來初一日輪對日次,取稟。傳曰,明日爲之。
明日輪對官落點,工曹正郞朴龍見,奉常主簿全聖準,參奉金潤海,長興直長李萬榮,平市令李世甲,內資主簿李綖,直長權德玄。
傳曰,引見相値,晝講停。
傳曰,大臣·備局堂上引見。引見時,掌令兪命雄所啓,請庇仁縣監拿問定罪。上曰,依啓。措辭上同
執義鄭澔,請對入侍。
禁府啓目,李祥輝刑問三十八次不服,加刑得情,何如?啓各別嚴刑得情。
有政。吏批,以金允基爲禮賓別提,鄭津爲孝陵參奉,金致龍爲持平,韓世讓爲戶曹正郞。已上三十日竝朝報
備邊司啓曰,仍全羅監司兪得一留待引見入侍時所啓,諸道各驛,自廟堂斟酌事勢,作爲詳定事,有定廟堂稟處之命矣。諸道各驛,旣不能修擧馬政,且有侵徵私用之弊,則按道之臣,唯當隨事摘發,據法請罪。或有可以變通者,則量度便否,具由啓聞,以俟朝廷裁處,事體當然,而諸道各驛殘盛,不一,規例亦異,其間事勢之難易,何以斟酌得中,經自廟堂,有所詳定乎?雖以咸鏡道各邑詳定爲言,其時亦無自廟堂作爲詳定事。今此所陳,雖出於矯弊驛路之意,諸道詳定,有難輕議。至於本道之事,必有朝令,然後方可以永久遵行,則隨事啓聞,宜當。以此分付,何如?答曰,允。已上備局謄錄
義禁府啓曰,今日宗廟朔祭受香,明日正日,罪人李祥輝,不得開坐加刑之意,敢啓。傳曰,知道。已上禁府謄錄
今日大臣·備局堂上引見入侍時,領議政柳尙運所啓,忠淸監司任弘望狀啓中,天安等尤甚十六邑稅米,以湖南移轉米換納事,曾有定奪分付,而湖南濱海邑所在之穀,則旣已稅太條沒數上送。其餘,則監賑御史,或船運取來,劃給災邑,更無餘穀。又以換納稅米者云,以事體言之,則朝家旣已蠲減諸般之役,實結所捧稅米,俾令換納,而又有此待秋退捧之請,極涉未安,而本道卽今事勢,難責捧於民結,依此啓使之待新穀産出後,卽爲收捧,何如?上曰,依爲之。郞廳白大成校正。日記郞廳朴起采書。
上在昌德宮。停常參,只晝講。
謝恩,禮曹參判徐宗泰。
正言李坦,三度呈辭。入啓。遞差。
都承旨金構上疏。大槪,臣於今日筵席儒臣所陳之言,則〈有〉不敢晏然仍冒者,乞蒙鐫遞,以安微分,以存公法事。入啓。答曰,省疏具悉。卿其勿辭,從速察職。
晝講入侍,知事李世白,特進官李基夏,承旨金構,玉堂李寅炳·尹趾善,注書李尙說,史官洪重益·朴弼明,武臣黃震文。
上曰,李世選,武臣中可用之人,病遞將任,遽爾身死,予甚惻然。雖有循例致賻,更令該曹顧見事,各別分付。
傳曰,明日晝講爲之。
上在昌德宮。停常參,只晝講。
謝恩,兵曹參判柳之發。
領議政柳尙運,左議政尹趾善,吏曹判書李世白,刑曹判書崔奎瑞,請對入侍。入侍時,戶曹判書李濡,待明朝牌招察任事下敎。
都承旨金構,本職改差事,榻前定奪。
傳曰,史官一員待命,騎馬三匹,卜馬二匹立之。
晝講入侍,知事李世華,特進官金錫衍,承旨沈枰,玉堂李寅炳·尹趾仁,注書李尙說,史官洪重益·朴弼明,武臣李夏禎。
備邊司啓曰,謝恩表咨文撰出等事,當卽定奪擧行,故臣等,今方來言本司,而大提學李畬,戶曹判書李濡,俱不仕進,竝卽牌招,使之參坐,何如?傳曰,允。
晝講時,參贊官沈枰所啓,臣今方代察刑房,故以刑獄間事,敢陳所懷矣。近日自上特軫凶歲送迎之弊,凡守令之罪在應罷之科者,輒命只推勿罷,臣固知聖上處分之意,有在,而第於其間,不無參酌輕重之道。頃日全州囚推賊人之打破獄門,一時逃躱者,至於十五名。全州以營下雄府,異於他邑,而罪人,連有此破獄脫逃之擧,此實前所未有之變也。事之驚駭,莫此爲甚,討捕使及兼官道臣,竝請罷黜,而特令勿罷。兼官高山縣監,則旣非元定兼官,且於獄囚作變時,適以公事,在於他所,容有可恕之道。討捕使,以專管治盜之人,常時若能嚴加檢飭,豈有如許可惡之變乎?上年晉州,亦有打破獄門之事,牧使坐罷,討捕使亦因臺啓而罷職矣。今者全州討捕使,罪止推考,不但朝家用罰之不均,日後如此之類,將無以懲戢,而必有繼起之患,敢此仰達。上曰,觀本道狀啓,則高山縣監,不過一時兼官,故至令推考。討捕使,則欲見緘辭而處之,姑先推考矣。承旨所達,不無意見,當該討捕罷職。又所啓,獄囚逃躱之變,出於營下,則本道監司,亦難免不能檢飭之罪,推考,何如?上曰,依爲之。又所啓,律文中劫囚反獄等罪,有皆斬之文矣。今此全州罪人還捕者,八人,其中雖有未及就服之類,而若論其破獄脫逃之罪,當與劫囚反獄,同其律矣。今若只待本罪之究覈,而不爲照法處置,則何以懲戢他人,而更無如此之患乎?請令該曹,考律稟處,其時刑吏鎖匠輩,不可循例治罪而止,亦令本道,各別重治,以懲日後,何如?上曰,依爲之。
有政。吏批,以柳重茂爲司諫院正言,金夏器爲庇仁縣監,趙大壽爲弘文館修撰。
上在昌德宮。停常參·經筵。
謝恩,持平金致龍。
全羅監司書目,礪山郡守李邰,自數月前重得奇疾,受由上京,還任無期。此時守令,不可久曠,不得已罷黜,其代,令該曹各別擇差,數日內給馬發送事。
上在昌德宮。停常參·經筵。
孝宗大王忌辰。
同副承旨李德成,牌不進,依承傳罷職。
吏曹口傳政事,戶曹參判金構。
戶曹參判金構,牌招肅拜。
李墪啓曰,明日常參·經筵,取稟。傳曰,停。
上在昌德宮。停常參·經筵。
夜五更,流星出五字缺方天際,狀如拳,尾長三四尺許,色赤。
漢城判尹閔鎭長,三度呈辭。入啓。只遞本職。
持平金致龍上疏。大槪,敢陳愚見,以備財幸事。入啓。答曰,省疏具悉。疏辭得宜,而接伴事,予未知其穩當也。
傳曰,明日晝講爲之。
政院啓曰,卽者備邊司郞廳來言,今日,乃賓廳日次,故大臣以下來會矣。大臣,聞有論斥之疏,來呈入啓,卽爲退去云矣。敢啓。
吏曹參議金盛迪辭職上疏。大槪,敢陳身病實狀,冀蒙恩遞,兼附所懷,以備裁處事。入啓。答曰,省疏具悉。已諭予意於李健命之疏批矣。何必如是紛紜乎?爾其勿辭察職。
柳之發啓曰,新除授承政院同副承旨朴明義,時在京畿楊州地,斯速上來事,下諭,何如?傳曰,允。
吏批啓曰,判書李世白,受由在外,參議金盛迪,病不來,小臣獨政未安,何以爲之?敢稟。傳曰,仍爲之。
上御熙政堂,接伴使請對引見。接伴使金構,左承旨尹世紀,記事官李尙說·洪重益·朴弼明入侍。金構曰,命下之後,所當卽爲辭朝,而未有職名之故,尙今遲滯,且有稟定之事,而昨日以國忌相値,待今日請對矣。今此西米之事,未缺四五字泊之期,臣之才識不逮,奉命周旋,誠恐缺三四字矣。〈命〉下之後,雖未知事機之如何,亦不無預爲稟定之事,彼人之雜物貨,則固當一切防塞,而至於私米,則有難終始防塞。臣以任使之人,堅守職分,一以防塞爲主,事理當然,而若有大段難處之端,則亦當上聞。上曰,私米,旣已遠來,必欲見售,終始防塞,不無生梗之患,姑觀前頭處之。金構曰,卽今米價高下,猶未決定,事甚可慮。當期峻辭牢拒,則彼亦無可奈何,而以其自我輾轉添價之故,彼乃一向刁蹬,至今相持,未知將何以收敎。況海運之米,則彼將益高其價,將何以處之乎?上曰,此則不然。陸運,以其雇車之故,其價如此,而海運,則不然。誠能善爲說辭,豈無減價之道乎?金構曰,彼人之求請種種,其中大段者,則自戶曹備送,而小小之物,自本道本官,推移覓給,其爲糜費,亦甚不貲。臣意,則以爲莫如厚賂其中任使之人,使之速還之爲愈矣。上曰,下去後觀勢爲之。金構曰,吏缺兩間,不無猜疑之事云。若使譯舌居間,多行賂物,探知事情,則或可以激成撤還之計,而但其賂物無出處,或取用於灣府,或取用於監營,未知,何如?上曰,依所達爲之。金構曰,此事有煩耳目,不可書出於擧行條件,旣已親承聖敎。且有日記,可以憑考,取用之數,則竣事後啓聞,何如?上曰,依爲之。金構曰,譯官卞爾璹等,方在灣上,府皆屬於申厚命。今臣之下去,或可借用庸劣之輩,苟充任使,事多不便。故以此意議于大臣,則以爲事勢果然,他譯官帶去之際,缺五六字少廚傳之弊,直爲稟定爲宜云。故敢此仰達矣。譯官中卞爾璹爲宜云,臣行帶去,何如?上曰,依爲之。榻前定奪。
吏批,以柳之發爲承旨,朴明義爲承旨,李彦綱爲漢城判尹,崔敬中爲礪山郡守,李東馣爲掌樂正,尹弘离爲宗簿正,李世恒爲戶曹正郞。
上在昌德宮。停常參,只晝講。
謝恩,司諫金明傑。
李墪啓曰,今日開政事,命下,而都承旨柳之發旣已申退,廳中只有臣墪,左承旨臣尹世紀,吏批政廳,則以代房,臣當進去,而兵批,則無進參之員,何以爲之?敢稟。傳曰,吏兵批兼進。
傳于李墪曰,扈衛軍官陳宗缺柳葉箭五中,直赴殿試。
傳于李墪曰,史官一員待命,騎馬三匹,卜馬二匹立之。
柳之發啓曰,假注書李珽,猝得足部腫患,症甚非細,今姑改差,他假注書差出,使之察任,何如?傳曰,允。
以李世瑾爲假注書。
領議政柳尙運箚子。大槪,公議旣發,不可幸免,乞削臣職,仍勘臣罪事。入啓。答曰,省箚具悉卿懇。備悉予意於去月二十九日筵中矣。何必更煩於文字哉?意外人言,不須深嫌,卿其宜體至意,安心勿辭,亦勿待罪,卽起視事,以副如渴之望。仍傳曰,遣史官傳諭。
晝講入侍,同知事申琓,特進官趙相愚,承旨李墪,玉堂李喜茂·尹趾仁,注書李尙說,史官洪重益·朴弼明,武臣朴星錫。
右參贊李畬上疏。再度入啓。答曰,省疏具悉卿懇。卿之情理如此,令廟堂稟處,卿其安心勿辭焉。
兵曹判書李世華上疏。大槪,敢陳俟罪之章,仍附所懷,以備財察事。入啓。答曰,省疏具悉卿懇。卿其安心勿辭,從速行公。
忠淸監司書目,公州兼任定山呈,以監賑御史閔鎭遠上疏上送事。啓。答曰,省疏具悉。卿其勿辭察職。
大司諫徐文裕啓曰,卽者司諫金時傑,以違牌事,被斥於憲臣之疏,引避退待,臣當處置,而憲臣疏中,亦與徐宗憲之違牌,竝擧而論之。宗憲,卽臣之三寸姪也。臣何敢是非於憲臣之疏,處置同僚乎?請命遞斥臣職。答曰,勿辭,退待勿論。
左副承旨沈枰,牌不進,依承傳罷職。
司諫金時傑啓曰,纔上請譴之章,猥承勿辭之批,情窮勢蹙,罔知置身之所矣。今又得見憲臣之疏本,以臣四違召命,大加非斥,結之以私便身圖,而慨然於紀綱之不立,臣於此,尤不勝慙恧訝惑之至。噫,逋慢之罪,臣固自知,何待人言,而第臣私情之痛迫,非惟披露於前後疏辭,通朝之人,殆無不知之者。況憲臣,頃問臣疾於私次,因話臣去就間事,臣之情實,何所不聞?今乃以未知有何情實爲言者,抑何意也?竊聞外議,亦多以臣爲不可抑情銜命,蓋於日者,筵臣所達,亦可見矣。豈非以秉彝之性,人所同有而然耶?臣之妄守己見,不但出於固滯難變,而今者憲臣,欲强人情理之所不忍,以爲丕振頹綱,修擧政令之第一義者,亦異矣。臣以至愚,忝叨言地,一向尸素,徒積罪戾,人之爲言,又復如此,其何可一刻苟冒?請遞臣職。答曰,勿辭,退待物論。
持平金致龍啓曰,臣卽伏見諫臣之避,誠不勝訝惑。頃日與臣相對時,只言向來病狀之深重,別無備陳情勢之說,且有早晩趨命之意矣。臣疏所謂有何情勢云者,不過汎論而已。且臣疏本意,槪言諸臣違牌之未安,而至於銜命等義理,臣未嘗講,亦未嘗論列,而今乃曰强人情之所不忍,有若以爲强迫其行者然,此實臣所未曉。雖以使事言之,果有私情之痛迫,則陳疏申暴,以俟朝廷處分,則可也,而常時除命,一不趨命,乃曰,我有情勢之難安云者,亦未知義理之如何也。臣妄陳愚見,反被情外之譏,何敢冒居臺次乎?請命遞斥臣職。答曰,勿辭,退待物論。
尹世紀啓曰,司諫金時傑,再啓煩瀆,退待物論矣。傳曰,知道。
李墪啓曰,大司諫徐文裕,持平金致龍,再啓煩瀆,退待物論矣。傳曰,知道。
晝講時,同知事申琓所啓,各司官員輪對之規,本爲自上詢問弊端之有無,且觀其人之如何,朝家豈偶然哉?輪對命下之後,例自禮曹,受擧案於各司,一從井間,次第抄書以入,而近來怠慢成習,人懷自便,當次之官,輒皆規避。上司,則以該曹不得推問之故,不但官員下吏輩,亦恃上司之勢,累度催促,終不擧案。故不得已每以他司替入,臣考見井間,則至有四五年不入之司,事甚可駭。科擧時試官,磨鍊文武殿講輪對書啓之時,雖是上司,直捧甘結,乃是前例。自今以後,無論上司,自該曹直爲捧甘,而如有復踵前習,擧案,不卽修送者,則各其當該色吏,移文刑曹重治,然後庶有懲礪之道,以此捧承傳施行,何如?上曰,依爲之。
有政。吏批,以李思永爲右承旨,李墪爲左副承旨,權是經爲兵曹參判。
上在昌德宮。停常參·經筵。
下直,公州牧使尹選。
柳之發啓曰,十一日輪對日次,取稟。傳曰,停。
李思永啓曰,吏曹郞廳來言,臺諫有闕,政事,何以爲之?敢稟。傳曰,過國忌後爲之。
又啓曰,卽者都承旨臣柳之發,左承旨臣尹世紀,以昨日前左副承旨沈枰,以服制出去,而至請缺四五字罷同僚,因其做錯而坐罷情勢難安,竝陳疏出去。左副承旨臣李墪,服制今日已盡,而未及出仕。右副承旨臣宋相琦,受由。同副承旨臣朴明義,竝在外。廳中只有臣思永,不但出納苟簡,□以推移拘於廳規。都承旨上疏,則不敢退却,請招左承旨尹世紀,請招左副承旨李墪,卽爲牌招,何如?傳曰,允。
又啓曰,左副承旨李墪,同姓六寸弟幼學滃,身故,服制已行,出仕,何如?傳曰,允。
又啓曰,假注書李世瑾,身無職名,付軍職冠帶常仕,何如?傳曰,允。
謝恩,左副承旨李墪。
掌令兪命雄啓曰,司諫金時傑以云云,大司諫徐文裕以云云,持平金致龍以云云,避辭竝見上竝引嫌而退。私情痛迫,公議所諒,而屢違嚴召,殊涉未安,旣有嫌礙,在所當避,則不敢可否,其勢固然,疏陳情勢,通朝所知,則捨此泛論,頗欠的當,請司諫金時傑,持平金致龍,遞差。答曰,依啓。大司諫徐文裕出仕。答曰,依啓。
上在昌德宮。停常參·經筵。
仁祖大王忌辰。
李思永啓曰,左議政箚子到院,而以國忌留院之意,敢啓。傳曰,入之。
左議政尹趾善箚子。大槪,臣席藁私次,瀝血哀籲,伏乞亟命先削臣職,仍勘臣罪案,以謝公議,以安愚分事。入啓。答曰,省箚具悉卿懇。已諭予意於領相箚批矣,更何多誥?意外人言,不必深嫌。卿其須體至意,安心勿辭,亦勿待罪,卽起視事,以副如渴之望。仍傳曰,遣史官傳諭。
備邊司啓曰,戶曹判書李濡,今日本司之坐,又不仕進,揆以事體,殊涉未安。李濡,從重推考,卽爲牌招,使之察任,何如。傳曰,允。
上在昌德宮,停常參·經筵。
太宗大王忌辰齋戒。
李墪,以備邊司言啓曰,戶曹判書李濡,昨又違牌不進,事體殊極未安,更爲從重推考,仍卽牌招察任,俾無職事曠廢之弊,何如?傳曰,允。
注書李尙說服制,代以李命世差假注書。
上在昌德宮。停常參·經筵。
太宗大王忌辰。
自巳時至未時,日暈。
李思永啓曰,明日常參·經筵,取稟。傳曰,停。
又啓曰,昨日注書李尙說,服制,代以李命世,備擬受點矣。今聞命世,累日毒痁,病勢極重,不能察職云。今姑改差,他假注書差出,何如?傳曰,允。
假注書李命世改,代以姜履相差出。
上在昌德宮。停常參·經筵。
下直,草溪郡守白時耉。
李思永啓曰,明日常參·經筵,取稟。傳曰,只晝講。
又啓曰,備邊司郞廳,以大臣〈意〉來言,賓廳日次,連因有故,不得開坐矣。今日日次,來會賓廳云矣,敢啓。傳曰,引見。
又啓曰,今日開政命下,而左副承旨李墪,以該房,兵批政廳當進去,而自數日前,身病極重,卽今僵臥直廬,不得行公。都承旨柳之發,左承旨尹世紀,上疏入啓。右副承旨宋相琦,同副承旨朴明義,在外未上來,吏批政廳,該房當進去,而兵批政廳,則無進去之員,何以爲之?今日賓廳坐起,引見命下,則亦無推移入侍之員,亦何以爲之?敢稟。傳曰,吏兵批兼進,都承旨左承旨,待批下卽爲牌招。
有政。吏批,行判書李世白進,參判李寅煥進,參議未差,右承旨李思永進。
吏批啓曰,本曹參議及玉堂兩司闕員,今當差出,而擬望之人乏少,相避·外任,竝擬,何如?傳曰,允。
傳于李思永曰,大臣·備局堂上引見。
上御熙政堂,大臣·備局堂上引見,領議政柳尙運,左議政尹趾善,行判〈敦〉寧府事徐文重,行吏曹判書李世白,行副司直閔鎭長,〈刑〉曹判書崔奎瑞,吏曹參判李寅煥,右尹李基夏,右承旨李思永,大司諫徐文裕,掌令兪命雄,應敎李寅炳,假注書姜履相·李明浚,記事官洪重益·朴弼明入侍。柳尙運進〈曰〉,日候向熱,聖體,若何?上曰,無事矣。掌令兪命雄所啓,臣於日昨處置也,臣意,則以爲金時傑,固有情勢之痛迫,而四度違牌,極涉未安。金致龍之疏中所陳,大意則好,而其所謂未知有何情勢云者,亦欠穩當,故竝請遞差矣。及聞物議以爲金致龍,則別無可遞之事,而竝遞爲非云,臣何敢晏然仍冒於職次乎?請命遞斥臣職。上曰,勿辭,退待物論。大司諫徐文裕所啓,日昨承旨沈枰,自直中遭服制,未及出去之際,政院,啓請牌招。枰以此不安,終至違牌坐罷。院中有對直之員,而請招服制之人,旣非規例,且汲汲啓請於未出門之前,殊欠相敬之意,當該承旨,從重推考。上曰,依啓。李思永曰,都承旨柳之發牌招不進,左承旨尹世紀,罷職傳旨已入,右副承旨宋相琦,受由在外,同副承旨朴明義在外。廳中位甚不齊,只有小臣及李墪,而李墪,自數日前,猝然耳聾,病勢極重,他無入直之員,似當合有變通之擧矣。上曰,李墪之實病如此,則遞差,可也。思永曰,政官當日內牌招開政,李墪之代,以在京無故人,擬望差出,卽爲牌招,何如?上曰,依爲之。榻前定奪思永曰,當日開政事,命下,而廳中獨有小臣,故他無留院之人,而都承旨,拘於廳規,不得請招,何以爲之乎?上曰,都承旨,卽爲牌招,可也。榻前下敎遂罷出。入侍說話中間多缺
謝恩,吏曹參議洪受瀗。
全羅監司書目,雲峯縣監孟養浩,御史旣已封庫,爲先罷黜事,其代令該曹各別擇差,給馬發送事。又書目,南原在囚賊人十一名,四月初十日夜,打破獄門,結儻逃走,四名,則旋卽捕捉,而破門脫獄之事,前後相繼,該邑守令,不能檢飭典守之責,在所難免,南原縣監李寅碩罷黜事。又書目,光州等三十六邑呈,以本月初四日連得雨澤,而田畓多有浦落覆沙,春牟亦多傷損,民事可慮事。
咸鏡監司書目,道內農事形止,鏡城等八邑,去月初三日雨澤緣由,及三水·明川·定平等邑,霜雪雹災,俱係異常事。
黃海監司書目,去月二十八日九日,及今月初三日,連得雨澤,無不適洽,田畓各穀,庶有向茂之漸,前頭民事,誠爲多幸事。
李思永啓曰,掌令兪命雄,再啓煩瀆,退待物論矣。上曰,知道。
李世白曰,頃者全羅監司兪得一,罷黜礪山郡守李邰之狀啓也,有速出其代,給馬發送之請,故自臣曹旣已差出其代,元狀啓,則送于兵曹矣。第此給馬之請,似未得當,外邑事勢,苟無萬分緊急之事,則未嘗輒令給馬,且以事體言之,近來侍從臣承召者,亦不許乘馹,則何可於守令,輕易給馬乎?以夫馬之弊言之,則此時新除守令,無不皆然,何獨於此邑,有此擧,而以夫馬調發,爲民弊則驛路之弊,亦豈可不念乎?雖然驛路之弊,自是兵曹之事,非臣曹所可知,而至於催促發送,當自臣曹爲之,或待本邑人,或自京中雇馬,使之赴任宜當,故敢此仰達矣。上曰,不獨此也,今日雲峯罷〈黜〉之啓,亦有不忍責出夫馬之語,固以爲未妥矣。給馬事,勿施,可也。出擧行條件世白曰,此後如此之類,亦皆一體勿施乎?上曰,依所達一體勿施,可也。出擧行條件
吏批,以李善溥爲右承旨,崔商翼爲左副承旨,李耉徵爲南原縣監,朴彙登爲兵曹正郞,李松齊爲雲峯縣監,李彦純承文院副正字單付,金楺爲長興庫主簿,趙正緯爲侍講院說書,李健命爲司諫院司諫,李大成爲戶曹佐郞,李東馣爲成均館司成,金宇杭爲工曹參議,洪受瀗爲吏曹參議,李世維爲司憲府持平,李震壽爲弘文館校理,趙爾翰爲通禮院左通禮,金時傑爲掌樂正,鄭漢柱爲成均館直講,趙泰東爲弘文館副應敎,李聖肇爲司憲府持平。
午時,上御熙政堂,大臣·備局堂上引見。領議政柳尙運,左議政尹趾善,行判敦寧府事徐文重,行吏曹判書李世白,行副司直閔鎭長,〈刑〉曹判書崔奎瑞,吏曹參判李寅煥,右尹李基夏,右承旨李思永,大司諫徐文裕,掌令兪命雄,應敎李寅炳,假注書姜履相·李明浚,記事官洪重益·朴弼明入侍。柳尙運進曰,日候向熱,聖體,若何?上曰,無事矣。柳尙運曰,連見灣上狀啓,有彼人益加操切市□定,而公米及白給米,尙未交付云,事端之轉至此境者,都在吏部侍郞作梗之致也,誠爲不幸,亦甚難處,事當□與彼人酬酢後,狀啓之入來,方可回報,而臣意,則奉命□朝廷意向,然後可以措辭爲答於彼人矣。卽見金構□人設計操縱如此,故右議政崔錫鼎,雖不得朝旨,□旣與道臣相議,預先措置,待朝廷處分,然後□行之計云。蓋彼人所爲,專出於乘時射利之計,□事許不許間,宜速決定,分付于右相處,以爲完事之□處,故相臣,議於領府事南九萬,則以爲鄭雖弱國,晉·楚□子産,善於辭令故也。若以國書移咨於吏部侍郞曰,陸□給米,則乃是皇帝特恩,感激受之,而至於私米,則以旣□之事,其在各藩事體,不可俱許云云,而爭執則我國□可爲防塞之道,彼若終以皇帝命脅之,事至不得已□許爲宜云,而臣意,則晉·楚雖强,子産所處,不過交□事大,則古有事以皮幣,而不得免者,且古今異宜,有□曲直爲恃,況彼旣以軫念東民爲辭,有此水陸轉輸之擧,□之人,乃生從中射利之意,公米不卽定價,無意交付,必無售其買賣之慾,持操縱而隱然以麥子登場,不出於中國人之語,有所脅持,其意誠不可測,雖依南九萬之所言,以國書爭□慾之必沮難保,而回答之辭意,實未知其終將如何,臣則以此爲難,與右相問答中,有因此設市,長享無窮之利云者,恐不無無限生慾之端,此是咨文外事,故南九萬之意,則欲先事而沮之,則以目前爭論之際,必致惡言爲慮,寧欲許其米,而永塞通□之請,以爲彌縫之計矣。玆事之難處如此,下詢于大臣諸臣,自□亦加裁量而處之,何如?上曰,大臣諸臣,各陳所見。尹趾善曰,領府事之言雖好,而彼人,不可以理責之,事至此境,則決無順還之理,且不無失歡之慮,前後未知更有何許事端,臣意,則一向防塞爲難,至於私米,則決不可防塞矣。徐文重曰,以大體言之,則皆爲許賣,使之順還爲宜,而其咨文,旣有私商禁斷之語,渠雖以皇帝命爲言,亦不可□以咨文回答,則有所難便,初旣不能堅拒,而到今防塞爲難,□貨,則本非救民之資,決不可許,極力爭之爲可,而米則以□則無可爭之端矣。李世白曰,當初咨文中無之,則據□可,而到今形勢亦難,如不能防塞,則莫如早爲之,所彌縫□可矣。閔鎭長曰,私米及物貨,極力防之亦宜,而事多有難□下,大臣及接伴使,旣示先許之端,米則似難防塞,□不可許之矣。崔奎瑞曰,右相,以咨文中所無,略爲爭□從,到此之後,決難一向防塞,而至於物貨,則亦不可許之,□大臣諸臣,皆以事理仰達,臣別無可達者矣。物貨,則□至於私米,則銀貨乏絶,是可慮矣。李寅煥曰,領府事□,而卽今辱國可慮,且彼人還歸之後,未知有何事□之物貨,決不可許之矣。上曰,三司各陳所見。徐文裕曰,不見前後狀啓,未知曲折,□聞所達,始得略知其槪矣。私商禁斷,已成約條,□旣理直,彼豈不從乎?米與物貨,竝爲防塞,可矣。兪命雄曰,□見前後狀啓,今始槪聞,而文書中所無者,則竝爲不□宜,大諫之言,是矣。李寅炳曰,卽今形勢,彌縫送還,爲□彼人情僞,有不可知,彼之所言,皆曲從,則此路一開,後弊難防,決不可許之矣。趾善曰,請論雖如此,防塞之後,不知有何樣事矣。上曰,麥子登場,汝國人之言云者,亦是凶言也。尙運曰,右相私書防塞之語,雖不詳示,而亦豈不極力爭執乎?遠坐而策之者,必不當考者之詳知情形矣。諸臣所達防塞,則以咨文爲據理之資,兩事□防者,其言誠是,蓋一防一許,其勢尤難,而左相,必知其終難盡防之□有此云云也。輕送國書,何以知彼答必善乎?此則斷不可爲也。上曰,領府事之言,正大理直,非不好矣,而夷狄禽獸,不可以義理責之,麥子登場之說,必爲後日執言之端,今若以國書防之,則未回答,將何如也?旣非皇帝之命,而一從渠言,則後弊可慮,此事,當初所料大異,今不可許之,而未知事端之至於何境也。米則或可許之,而物貨,本非救民之資,不可一倂許之,物貨則斷不可許賣矣。上曰,奏草亦有物貨之語矣。尙運曰,彼中文書,雖給重□亦難,彼之先示奏草者之意,不難知也。其文書,亦何缺上曰,旣不得動聽,又未知有何樣事也,而若使空還,則□構捏之如何耳。善爲彌縫則好,而若防塞而不得,則彼□害,其爲後弊一般也。尙運曰,許與不許,均有後慮,就□輕重而處之之外,恐無他策矣。上曰,彼若以爾國,不至凶荒,而有此請米之擧,爲言□矣。文重曰,以米則許之,物貨則不許之意,載於咨文,□可矣。趾善曰,以此意載於咨文,亦不可矣。文重曰,明白□處,亦載於文書,可矣尙運曰,買賣完市咨文中,竝擧□買等事,載送之意言于彼,則彼必以爲恐喝,在我之道,恐缺上曰,物貨,非今斯今,前頭陸續出送,則其弊多矣。尙運曰,缺開市之事,則必先有勅咨等文書,□後可以爲之,此來缺慾,渠不敢擅自行之,今姑彌縫,不至失歡,招然以送,更待缺動靜,可以隨時應之矣。上曰,彼所謂奏聞皇帝云者,蓋欲售大慾而然也。趾善曰,彼缺程道者,蓋欲與倭館開市之意也。上曰,彼人言若爲開市,則爾國雖値凶年,不必爲慮云耳。尙運曰,前頭待皇帝勅而後,可以爲之意,彼豈不知乎?且彼人之構捏於□,亦不可預度,今則姑爲彌縫,待其動靜,隨時隨事據實辨破,□爲不可矣。上曰,物貨,今雖買之,不無後弊,牢塞亦有弊,以輕重言之,則物貨非救民之資,以難買爲言,則言意正直,若牢塞而其慾未售,則□歸後構捏,亦可慮矣。尙運曰,事勢如此,米穀,則多少間隨力許買,物貨不得許之意,出擧條分付西下諸臣耶?上曰,除諸臣所達,只拈出大指於擧行條件,送于右相處,可也。尙運曰,觀其物目所出之紙,則米有各樣,不無貴賤云,飢民口糧不□稻,只賣小米之意,通報右相爲可乎?上曰,其數二萬石云耶?尙運曰,船則大小竝一百二十餘隻,米缺數萬石云,而亦不能的知其數矣。以擧行條件分付,似不可,姑以缺相報,蓋以前日所報,未及回答故也。今亦以私書相報,似宜矣。上曰,然則姑以私書相報,可也。柳尙運曰,秋開市請停之缺,崔錫鼎,則以爲送咨於兩侍郞,宜當云,而群議,多以爲旣缺禮部,則不可不更爲移咨,得其回咨云,事體亦然矣。第缺之前,有難送咨,彼中齎咨譯官,則令該院差出咨文,缺預撰,以待完市後入送,何如?上曰,依此分付擧行,而必於六月內入送,可也。出擧行條件缺柳尙運曰,□兩侍郞回還時咨文,各欲持去云。完市後,移咨缺必欲各持,而在則成送,亦似無妨,分付槐院,預撰咨文,缺塡送數日之地,何如?上曰,依爲之。出擧行條件柳尙運曰,表文草,彼人無可見之缺求見,則示之無妨,謝恩使所齎去謝表,亦令該院預爲撰缺上曰,依爲之。出擧行條件柳尙運曰,接伴使申厚命狀啓中,有缺銀數萬兩下送之請矣。賑廳戶曹銀各一萬五千兩,合萬□下送事,分付,何如?上曰,依爲之。出擧行條件柳尙運曰,今此私商米價,則戶曹所儲,亦已多,不可又送,各衙門各軍門有銀貨處,參酌多少,收合爲三四萬兩,下送平壤,以待灣上分付,所貿之米,則使各其出銀衙門,送船取來□其備上本銀,或補用本衙門之用,何如?上曰,依爲之。出擧行條件柳尙運曰,戶曹所在席子·紙地等物,勿論多少,參酌下送于灣府,俾爲米價充給之地,似宜,以此分付該曹之意,敢達矣。上曰,依爲之。出擧行條件柳尙運曰,倭國開市事,彼人問之云,譯官本成出,卽爲下送于右相處,何如?上曰,依爲之。柳尙運曰,儐臣往復之際,酬應之事,地部專管,而戶曹判書李濡,一向引入,行公無期,事甚悶慮矣。曾前勅使來時,則度支□長,雖或有難安情勢,已有行公之例,此則事體重於勅使時,亦不可久爲引入,此後若有公議,則猶可以自處,而到此地頭,自下亦不得每每□牌,自上各別嚴敎,則似爲必出之道,此事,臣當先爲引罪而引入,而臣如是仰達,亦甚惶恐矣。上曰,已諭於戶判前後疏批,而一向引入,尙不行公,其在分義,殊甚未安,牌招察任事,分付,可也。榻前下敎李基夏曰,國事至於此境,豈三字缺領議政,以各軍門銀貨充數下送之意,仰達,以禦營廳言□赴京使臣,入去時持去者,其數亦甚夥然,幾至數萬兩之多,□臺啓,依公私債例,未捧,故本廳所儲,甚爲零星,傾儲□聞,聞戶曹封不動銀,至於十五萬兩云,以此下送,似宜矣。柳尙運曰,出貸於譯輩,而當此之時,豈惜出用乎?以米代納,爲難□仰達,而此事收殺之後,則自有處置之道,何可推諉於□出入增減,亦可任意,而至於戶曹封不動,則決不可出用,□銀貨,前年使行持去者萬兩,而其前持去者,五千兩,各□千兩,卽今停捧,所儲罄竭,故敢達矣。李寅炳曰,到此地頭,□定奪,而李基夏,以防塞之說,縷縷陳達,殊甚猥越矣。□各軍門銀貨取用事,定奪之後,禦營大將李基夏,敢以此多費辭說,陳於榻前,言辭猥繁,有若全然防塞者然,極爲非矣。李基夏缺上曰,依爲之。此條出擧行條件崔奎瑞曰,日昨筵中,校理李喜茂□禁事陳達,有令該曹稟處之命矣。近來市肆行錢□錢貨之有弊難行,誠有如所陳者,而然若竝禁已前行錢,則有騷擾之患,凡事必究其本而治之,事乃可行,爲今之道,必須別樣申飭,嚴禁盜鑄之類,似爲得宜矣。上曰,此事予亦知其騷擾之弊矣。盜鑄錢,嚴禁,可也。出擧行條件崔奎瑞曰,慶尙監司李彦紀狀啓,强盜承服之後,例定考覆官,而以二分□定,故多致有故遷就,未卽擧行,或有飢斃獄中之患,或有越獄逃躱,□致令獷悍之賊,不得正刑,自今以一員考覆稟處事,啓下臣曹矣。□盜,雖不待時處斷之類,而猶必考覆者,乃重惜人命之意也。輕改舊法,以就簡便,事似未安矣。徐文重曰,罪人同推,必備二員者,重其事體,許多守令,不能備員考覆,至請一員,更改舊章,事甚非矣。上曰,李彦紀狀啓,非矣,勿施推考,可也。出擧行條件大司諫徐文裕曰,臣於日昨,承旨沈枰,自直中遭服制,未及出去之際,政院,啓請牌招,□此不必終至違牌坐罷,院中有對直之員,而請招服制之人,旣非規例,急急啓請於未出門之前,殊欠相敬之意,請當該承旨,從重推考,何如?上曰,依啓。
掌令兪命雄所啓,臣於日昨處置,金時傑·金致龍□,則以爲金時傑,因有情勢之痛迫,而四度違牌,極涉未安,金□中所陳,大意則好,而第其所謂未知有何情勢云者,亦欠穩□遞差矣。及聞物議,以爲金致龍,則別無可遞之事,而竝遞□敢晏然仍冒於職次乎?請命遞斥臣職。上曰,勿辭。李思永曰,掌令兪命雄,再啓煩瀆,退待物論矣。上曰,知道。李基夏曰,公私債缺啓停捧,而臣見謄錄,則判敦寧府事徐文重,爲禦營大將時,公債異於私債,已有徵捧之例,故敢達矣。柳尙運曰,各軍門□譯輩貸去,限前不納者,則似不入於徵債中矣。國事一定,卞別彼此,似爲不當,而且秋成不遠,姑待八月,徵捧,宜矣。上曰,待秋成徵捧,可也。李思永曰,都承旨柳之發,牌招不進,左承旨尹世紀,罷職傳旨已入,右副承旨宋相琦,受由在外,同副承旨朴明義,在外。廳中位甚不齊,只有小臣及李墪,而李墪,自數日前,猝然耳聾。病勢極重,他無入直之員,似當有變通之擧矣。上曰,李墪之實病如此,則遞差,可也。思永曰,政官,當日內牌招,李墪遞差之代,以在京無故人,擬望差出,卽爲牌招察任,何如?上曰,依爲之。榻前定奪思永曰,當日開政事,命下,而廳中,只有小臣,故他無留院之人,而都承旨,拘於廳規,不得請牌,何以爲之乎?上曰,都承旨,卽爲牌招,可也。榻前下敎遂罷出。
上在昌德宮。停常參,只晝講。
午時至酉時,日暈。夜一更,月入氐星,月暈。
柳之發啓曰,明日常參·經筵,取稟。傳曰,只晝講。
李思永啓曰,都承旨入直,則上注書入直,自是本院古例,而昨日都承旨入直,故上番注書李世瑾,請來,則稱病不來,今日亦不仕進,年少新進怠慢之習,不可不懲,李世瑾推考,何如?傳曰,允。
柳之發啓曰,注書李尙說,同姓八寸兄學生尙顔,身死,服制已行四日,出仕,何如?上曰,允。
政院啓曰,大司憲閔鎭周三度呈辭。入啓。執義鄭澔奉命在外,掌令兪命雄避嫌退待,掌令任元聖在外,持平李世維·李聖肇未肅拜,今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
大司諫徐文裕啓曰,引嫌而退,處置失宜,有物議,揆以臺體,勢難仍在,請掌令兪命雄,遞差。答曰,依啓。
謝恩,刑曹參判李徵明,右承旨李善溥,左副承旨崔商翼。
黃海監司書目,鳳山呈,以問安使安圭,今月初九日喪出緣由事。
慶尙監司書目,御史旣已封庫,河東縣監李濟冕,爲先罷黜,其代,令該曹各別擇差,催促下送事。
大司憲閔鎭周,三度呈辭。入啓。遞差。
上御熙政堂晝講,知事李世白,特進官崔奎瑞,參贊官崔商翼,侍讀官李喜茂,檢討官趙泰采,假注書姜履相,記事官洪重益·朴弼明,武臣鄭履祥入侍。晝講時,上曰,義州問安使安圭,以王事遠出,死於中途,極爲驚慘,分付兩道監司處,凡事,各別顧助,可也。此出擧行條件上曰,自前勅行迎餞慰使,每以老敗之人,差遣,或有如安圭客死之事,則朝家使臣之道,不當如是,亦不無生事之慮,此後,則如許等任,必以年少之人差送事,申飭,可也。出擧行條件
巳時,上御宣政殿晝講,知事李世白,特進官崔奎瑞,參贊官崔尙翼,侍讀官李喜茂,檢討官趙泰采,假注書姜履相,記事官洪重益·朴弼明,武臣鄭履祥入侍。講聖學輯要卷之五正心章。上讀前受音,自誠無爲,止將推陛下之所無爲無不如志矣。李喜茂,讀受音。自身有所忿懥,則不得其正,止省察愈精矣。上受而讀之,一遍訖。喜茂,進釋文義曰,此四者,皆七情中二字缺心得其正,則發皆中節,不得其正,則歸於私偏,如鏡三字缺必照,一有垢蔽,則班駁不明矣。人君省察之功,當以爲先,而二字缺不越乎此四者矣。自上尤加惕念焉。泰采曰,心誠工夫二字缺苟無省察之功,則事多係着,爲害多矣。上曰,唯。泰采曰,喜怒,人君之所不可無者,而但喜怒,在三字缺我,日接事物,各當其理,則爵賞刑罰,皆得五字缺要,莫大於此矣。上曰,必加涵養之功,然後可以發皆中節也。泰采曰,三字缺木之佳者,必起計度心,亦係着而然也。喜茂曰,五字缺必有害,故上文,則虛明工夫,下文則存養工夫也。七字缺曰,心卽一身之主宰也。若有四者之發,則視五字缺有之,聽而不聞者,亦有之矣。泰采曰,無操存之功,五字缺馳矣。上曰,唯。喜茂曰,孔子,畏於匡。文王,囚於羑里,而四字缺然,亦不遠心,心有主宰故也。上曰,唯。喜茂曰,顧字,謂常目在之也。無時三字缺商翼曰,武王,一怒而安天下,人君,豈可無喜怒乎?上曰,然。經筵官退出。
上在昌德宮。停常參,只晝講。
李善溥啓曰,明日常參·經筵,取稟。傳曰,只晝講。
崔商翼啓曰,大司憲未差,執義鄭澔奉命在外,掌令任元聖在外,一員未差,持平李世維·李聖肇未肅拜,今日以監察茶時之意,敢啓。傳曰,知道。
有政。吏批啓曰,判書李世白,參議洪受瀗,俱以病不來,小臣獨政未安,何以爲之?敢稟。傳曰,仍爲之。吏批,判書李世白,參議洪受瀗病,參判李寅煥進,右承旨李善溥進。以李畬爲大司憲,魚史徽爲掌令,都永夏爲河東縣監,權詹爲兵曹佐郞,鄭斗平爲延曙察訪,李德英單付承文著作。
兵曹,行判書李世華,參判權是經病,參議申懹病,參知閔鎭厚進,左副承旨崔商翼進。以兪命〈雄〉付副護軍,閔鎭周付副司直。
傳曰,明日晝講爲之。
巳時,上御宣政堂,晝講入侍時,知事申琓,特進官李寅煥,參贊官李善溥,侍讀官李喜茂,檢討官趙泰采,記事官李尙說·洪重益·朴弼明,武臣權揩,入侍。上讀前受音一遍訖。李喜茂進講聖學輯要正心章,自毋不敬,至毋邪思耳。上受而讀之。喜茂曰,容貌辭氣,乃德之〈?〉,故安定辭之功效,至於安民,豈不大哉?□曰,曲禮初章,首言其意,豈偶然□工於敬,至於純熟,則其效自然如此,□安定辭則安民云者,猶一日克己復禮,天□泰采曰,正坐非敬,而外貌之整齊,亦所以治□也,常惺惺,是內面工夫,而其內惺惺,則外缺上曰,惺惺,是不昏昧之謂也。喜茂曰,五字缺則反致紛擾,終至厭倦者,是矜持三字缺泰采曰,痛抑,近於急迫,故云放退,所謂□者,是輕輕勿起念慮處也。申琓曰,程子四字缺字,爲學者下工處第一義,可謂喫緊,而三字缺以何時打破這敬字,爲譏,蓋常情樂於缺也。至於經筵,諫折柳枝之語,不但爲不折三字缺以戱折枝,近於不敬也。李寅煥曰,有主則二字缺實理充然,外患不入,有主則虛,謂方寸□爲外物所侵,語意似不同,事各有歸趣,此實着念用工處也。上曰,唯。罷出。
上在昌德宮。停常參·經筵。
李善溥啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
宋相琦啓曰,行大司憲李□□·魚史徽,持平李世維·李聖肇未肅拜,執義□□□□令任元聖在外,連日監察茶時未安,除在外未肅拜人員,竝卽牌招察任,何如?傳曰,允。
黃海監司狀啓,京江船格軍富平等□等四名渰死事,傳于宋相琦曰,渰死人等,恤典擧行。
崔商翼,以兵曹言啓曰,當日□參奉李泰芳稱名人,自丹鳳門入來,別破□命稱名人,自宣仁門入來,差備門外擊錚,□愕,令攸司囚禁治罪,丹鳳門守門將姜斗望,宣仁門守門將朴東樞等,常時不能禁斷雜人,以致闌入難免其責,推考,何如?傳曰,允。
巳時,上御宣政殿晝講,同知事李濡,特進官金錫□,參贊官宋相琦,侍讀官李喜茂,檢討官趙泰采,記事官李尙說·洪重益·朴弼明,武臣李弘□入侍。上讀前受音一遍訖。李喜茂,進講聖學輯要正心章,自可一向把捉,止踐形盡性之要。上受而讀之。喜茂曰,惟其把捉太過,故未□束放下時,宜其衰颯,用常惺惺法,則自□患矣。上曰,唯。宋相琦曰,一念發動處,覺得當不□察工夫也。上曰,然矣。喜茂曰,不能窮理,則是非不□,權度不能無無差,而惟其本體,固不□故己心爲嚴師矣。相琦曰,孟子曰,歸而求之,必有餘師,師字之義,與此相類矣。戰戰兢兢,出缺皆有畏之之義,人君至尊,而奉宗□帝,謹畏之念,其可一息或弛乎?上曰,然矣。相琦曰,本心,爲食色玩好所牽,三字缺必須痛加省察之功,以理勝私,然後可四字缺靈之體矣。上曰,人心·道心或原性命,或生形氣,不可不三字缺而固守也。趙泰采曰,成湯之聖敬日躋,文王之緝敬止,皆是聖人極功,薛□所謂踐形盡□要皆在於敬之一字者,此也。上曰,唯。喜茂曰,此所謂天君放逸,百體懈弛者,皆由於不敬之致。上曰,天君泰然,則百體從令,自無怠惰之患矣。李濡曰,請米之事,蓋出於萬不獲已,而□臣實主其議矣。近來諸臣章奏,攻斥臣身,不有餘力,臣縮伏俟罪,不敢冒出行公,屢度牌招,分義是懼,不得不出仕,而臣之情勢,終不可晏然在職,惟願亟許遞免,以便公私。上曰,卿之本意,出於爲國□民,斷無許遞之理,安心行公,可也。濡曰,聖敎如此,惶恐罔措,此事未收殺之前,本職,則雖不敢更爲祈免,而兼帶,則爲先遞免,不勝幸甚。上曰,兼帶,亦不可無端許遞,安意察任。濡曰,以秋市一款,急送齎咨官事,廟堂旣已定奪,而臣見領相,則以爲移咨事,更三字缺些難便之端,未及入送謝使,先爲咨五字缺事體有所妨礙,爲先以此言及於吏□郞,使之轉奏,而若不欲轉奏,則自此三字缺咨禮部之意,亦言之,似爲完備,此意□接伴使處,□使小臣定奪於□,敢此仰達。侍讀官李喜茂曰,秋市四字缺少緩,直爲移咨禮部,在所不已,何□於吏部□,臣意,則趁速入送齎咨官,可矣。參贊官宋相琦曰,秋市防塞,不□吏部而決之也。李濡曰,彼人,時在我境,以秋市□事移咨,仍言齎咨官入送之意,實合事宜矣。上曰,請停秋市,移咨禮部事,言及于彼知之耳,非爲就決於彼也。依戶判所達爲□矣。李濡曰,昨日西來狀啓中,吏部侍郞,將欲先□,只留部中筆帖式,爲監賣私米之計云,事□比當□稍變意,私商之米,旣令六字缺到□不可不商量善處,或煩論價之□示,以據理堅執之意,爲宜,以此更爲分付於接伴使,何如?參贊官宋相琦曰,彼人情實,難□測知,而以狀啓觀之,則與當初不無稍異者,畢竟如有迫不得已之勢,則固難堅執,而卽今,則不必自我汲汲許之,頃日筵中,雖已定奪,而以據理防塞之意,分付於接伴使,以觀彼人動靜,而前却爲宜矣。檢討官趙泰采曰,今雖相持,終難防塞,彼豈肯空返耶?今此筵臣所達之言,大臣亦未嘗不言,而但恐畢竟之難塞,故接伴使處,纔以觀勢許市之意,分付矣。今可旋以堅執之意,分付乎?姑置之似宜矣。上曰,此非以前日分付,爲不合而改分付也。卽□情稍變,故欲令姑勿輕許耳。此意更爲分付於接伴使。李濡曰,北米價,當以木布□物,充數下送,而私賣之際,操蹤在彼,必未□售,卽今都下木布·帋地之價,竝皆騰貴,□賣於都民,捧銀下送,則可無與彼乖□,而都民亦得以蒙其利矣。木布所儲,□出數百同,欲爲從市直發賣,敢此仰達。上曰,依所達爲之。宋相琦曰,臣新自湖西□,敢陳湖西民情矣。自朝家北米二千石,□湖西,而米船遲滯,來到於麥秋已成之時,不爲願受,故各官論報御史,而旣有朝令,亦難處置,終未免勒給,且自朝家,使□以大米改色,輸納於江都云,大凡移轉穀上納,則其弊不貲,本色一斗,計其人情船價雜費,當過三斗云,所受邑民情,以此尤爲怨矣。臣□今此北米給糶,本出於救民之意,失利落本,其弊已不可一一計較,況以此反爲害民之歸,則亦非朝家本意,京外之民,旣無異同,其在均視之道,亦豈不有歉乎?今若一依都下發賣之例,以此計捧其價,則雖秋成之前,民必樂從,詢問於廟堂而處之,何如?李濡曰,分糶,蓋爲救□湖西之民,果以麥已登場。且有豐徵之故,不願受米,則御史之强迫分給,亦非得當之事,而□以都民飢困之形,推之,則湖西之民,亦豈無願受者乎?以輸納江都,耗費甚多,爲怨云者,其勢誠然,其所不願者,專在於此。秋成後,或以大臣,或以小米,從便收捧,姑留本官,以待朝家處分,爲宜。至於發賣,則臣之意見,頃以都城發賣,亦不爲是,況於外方乎?決不可爲也。上曰,議于廟堂稟處,可也。宋相琦曰,春□以典牲署,以□祭享所用猪口乏絶,分定於外方,□各官會付,亦且名存實無,故監色等處,□無面之價,使之買得上納,則本署下吏□退之意,恐喝,必令以價備納,一石之價,幾□兩之多云,卽猪口雖貴,其價豈至於此乎?諸牛馬之價,殆有所加,此無非下吏輩操縱之致,以臣沿路所聞,如此之邑,亦至三□各道各邑,可推而知,不可不各別査覈,推問治罪,故敢此仰達矣。李濡曰,分定猪口於□,蓋有曲折,頃於親祭之時,典牲署,以猪口□將未免生事之由,移文本曹,故不得不分定京畿及湖西·海西近京之邑,使之上送,而□或以無可合猪口,徵出亦難之意,有所論□以隨其所有上納事,題送矣。果有直捧價之弊,則事極可駭矣。宋相琦曰,各官文狀,則以上送爲言,而下吏輩,自下弄奸,有此捧錢之官員,只憑文書,亦何以知之,但京中貢物主人及庫直等,亦爲無面,則何必舍此,而遠徵於外方,一任下吏之操蹤乎?李濡曰,下吏,囚禁科罪,當該官員,亦難免不能檢飭之失,亦爲査處,何如?上曰,依爲之。已上竝出擧行條罷出。
上在昌德宮。停常參·經筵。
午時未時,日暈。
李善溥啓曰,明日常參·經筵,取稟。傳曰,只晝講。
都承旨柳之發,副摠管崔橚,三度呈辭。入啓。遞差。
京畿監司書目,楊州呈,以同副承旨朴明義辭職上疏上送事。啓。踏啓字
有政。吏批,行判書李世白病,參判李寅煥進,參議洪受瀗病,右承旨李善溥進。
吏批啓曰,判書李世白,參議洪受瀗,俱以病不來。小臣獨政未安,何以爲之?敢稟。傳曰,仍爲之。以鄭維漸爲正言,鄭履祥爲江界府使,愼惟益爲監察,閔鎭長爲右參贊,洪萬朝·尹德駿爲承旨。
吏批啓曰,新除授行都承旨洪萬朝,與右副承旨宋相琦,異姓四寸相避,何以爲之?敢稟。傳曰,右副承旨改差。
以金宇杭爲承旨。
兵批,行判書李世華病,參判權是經病,參議申懹進,閔鎭厚病,左副承旨崔商翼進。以柳重茂付副司果。
崔商翼啓曰,益山郡獄事,其時同推官,從重推考事,命下矣。臺諫方以罷職論啓,推考傳旨不得捧入之意,敢啓。傳曰,知道。
傳于崔商翼曰,大臣·備局堂上引見。
大司憲李畬辭職上疏。入啓。答曰,省疏具悉。卿其安心勿辭,救護母病。
謝恩,左副承旨李善溥,同副承旨崔商翼。
傳曰,明日晝講爲之。
午時,上御熙政堂,大臣·備局堂上引見入侍時,領議政柳尙運,左議政尹趾善,禮曹判書申琓,刑曹判書崔奎瑞,吏曹參判李寅煥,左副承旨李善溥,大司諫徐文裕,掌令魚史徽,應敎李寅炳,記事官李尙說,假注書李明浚,記事官洪重益·朴弼明入侍。柳尙運曰,近來日侯甚熱,聖體,若何?上曰,無事矣。魚史徽曰,卽者全羅道益山居寡女裵召史,呈狀本府內,其夫韓興道,與本郡士人尹志舜,素有嫌隙,而上年秋間,志舜,以鄕校齋任,送校奴招致興道,不問是非,捉入亂打,捽髮打䝱,幾至隕命,擔舁還家,四日致斃,卽爲發狀于本官,捉囚志舜,旣經覆檢,獄情無疑,而本官,反生庇護志舜之計,或稱尸親,輕先作挐於村里,尸親四人,着枷嚴囚,已是冤枉之甚者,而志舜,乃曰丙子冬間,興道,有侵辱聖廟之事,故一鄕多士,齊會打殺云。推官,以此推問於儒生班首,則班首招內,元無多士與知之端,志舜,果以私嫌打殺,明白納招之後,班首,動於志舜之威䝱敎誘,後又變辭,則推官,所當嚴鞫得情,而遷延時月,尙無覈斷之期,本官,又推興道之子國昌,使之私和,而國昌,極口稱冤,則本官,至於捉囚云。其間事狀,有難准信,而興道之被殺,旣已明白,則淹延重獄,正法無期,揆以獄體,殊極驚駭,其時同推官,爲先罷職,令本道定公正推官,明覈獄情,趁速處斷,何如?上曰,依啓。推官姑先從重推考,觀其緘辭而處之。魚史徽曰,卽伏聞宮牆越入罪人貴奉,年未滿兒弱,特有收贖放送之命,臣竊以爲不可也。渠以迷劣童騃,徒知闕番之爲罪,不知越入之爲死,有此妄作之擧,則原其情,果爲哀矜,而聖明,又必欲減死者,固不害於好生之至德,第其所犯,在應死之科,而至於收贖放送,揆以邦憲,失之太寬,請還收貴奉收贖之命。上曰,勿煩。魚史徽曰,臣以各陵獻官,全不愼擇,每以武臣疲殘者,苟充以送,殊甚未安,至於齊陵·厚陵·英陵香祝,以香陪書吏,前期齎送者,亦甚不敬,故敢以所懷,略陳前席,而至請申飭該曹變通矣。今者大臣,如此等事,不爲論啓請罪,爲非,臣之奏事疎謬之失,於此著矣。何可晏然仍冒於臺端乎,請命遞斥臣職。上曰,勿辭。李善溥所啓,掌令魚史徽,再啓煩瀆,退待物論矣。上曰,知道。李善溥曰,新除授右承旨尹德駿,時在京畿果川地,請斯速上來事,下諭。上曰,依爲之。榻前定奪又啓曰,左承旨李思永,方在式暇,右承旨尹德駿,在外,出納之際,事多苟簡,右副承旨金宇杭,牌招察任,何如?上曰,依啓。榻前定奪中間多缺以上燼餘
吏曹參判李寅煥所啓,本曹有稟處之事,而判書李世白,有所嫌礙,不得陳達,故小臣敢此仰稟矣。頃者檢討官閔震炯,以被謫被黜之人生存者,或已蒙放,或已蒙敍,而同罪未及蒙放·蒙敍,而身死者,則自禁府元不擧論,吏曹又未嘗入錄於歲抄文書。以此生存者,獨蒙恩宥,身死者,長在罪籍,其在事理,不當如是,若不變通,則每有此弊,別爲定式事,有所陳達,自上有被罪身死人,竝令該曹書入稟處,而別爲定式事,亦爲一體分付之命矣。閔震炯所達,蓋欲變通古規,而吏曹,則歲抄時書入者,只是奪告身罷職之類,而至於徒流,則文案,在於禁府,雖或書入,乃是禁府之事,而在謫身死者,則本無擧論之規矣。徒流蒙放之後,敍用等事,自吏曹可以稟處,而至於在謫未蒙放之類,非本曹之所當擧論,書入定式,未知如何?旣有稟處之敎,故玆敢仰達。上曰,大臣之意,何如?柳尙運曰,同罪被謫者,生存,則放還蒙敍,作故,則仍在死籍,似爲不均,而被謫未蒙放之人,則非吏曹所可稟處,此類,則赦令後,令禁府具其罪目,別單稟旨,則似宜矣。尹趾善曰,以同罪生存者,旣自敍用,則身死者,亦當復其官爵。上曰,罪名相同者,生存,則或放或敍,死後,則不得復官,亦涉不均,如此之類,事當還給職牒,依領相所達擧行事,分付義禁府。柳尙運曰,灣上狀啓,上來□已入去云。申厚命以呈文之故,吏部,發怒□私商,旣有禁條,彼致以此爲怒於我矣,□何而他日因他事生梗,是□慮也,吏部□去,則今無大段可慮之事,右相不久□其時事情,自當有詳知之道矣。上曰,然矣。柳尙運曰,觀此接伴使金□□則以前頭儐接事,有此稟旨矣。金□□差送本意,誠如狀啓所陳,而旣以接伴差出以去,申厚命,亦有非便事勢,□狀啓中,亦已有所分付矣,申厚命,則仍□金構,則使之留待戶部竣事,而至於吏部□來,而落後者,則不必仍留接伴,依右相狀陳,使義州府尹,凡干接待等事,着實句□船護送差使員,則邊將守令中,差出後,別飭之意,分付本道監司處,何如?上曰,申厚命,則情勢難安,當使還來,金構則姑待戶部入去後上來,而爲私商落後留□者,使義州府尹,接待爲宜,依此分付,可也。柳尙運曰,因參贊官宋相琦所啓,湖西劃給西米買賣事,〈有〉令廟堂稟處之命矣。湖西劃給之米,其數只二千石,而爲慮沿海邑小米之難辦,有此換作大米除耗之令矣。今以此不爲怨苦云。依李濡所達,大米,則除耗,小米,則竝耗,捧留本官,以爲前頭自該衙門處置之地,宜當,以此分付,何如?上曰,依爲之。柳尙運曰,卽見平安監司報〈狀〉,則淸北立防軍給代之數,當用米一百五十石云,而白給米,則必已船載發送,故以買□米,依此數劃給,使之給代,到京後,以白給米移施事,題送於其報狀矣。以此分付賑廳之意,敢達。上曰,依爲之。柳尙運曰,海運米來到,旣□牟麥且登,民不願受,今於湖西民□苦之說,亦可見矣。追後船運上來之米,□於戶曹及賑廳,使之或藏置以待,或□料理,似宜,以此分付,何如?上曰,所達便好,依爲之。崔奎瑞曰,□罪人貴奉,旣犯死罪,而以其兒弱之故,自上有收贖之命,蓋出於好生之德,而若以法論之,則收贖似太輕,未知何如?柳尙運曰,以死罪減爲收贖,太輕,崔奎瑞之言,是矣。文裕曰,法官所爭,是矣。收贖太輕,論以定配,似或宜當。上曰,旣云其情可恕,則何至於定配,收贖爲輕,□施以何律,宜當耶?柳尙運曰,決杖一百,可爲次律,而決杖,則必死,亦非老弱不加刑之本意。上曰,不必定配,依前判下收贖,可也。崔奎瑞曰,賑廳有稟定事,句管堂上閔鎭長,來詣賓廳,聞有新除未及肅謝,故不得入侍,臣亦兼察賑廳之事,敢達矣。忠淸道補充隊帖文價,補用賑資之後,報來賑廳者,監營,則男女竝二十五張,監賑御史,則男女竝十三張矣。雖不入於狀啓中,而旣有事目,令該曹成送,似當,而史庫參奉帖四十餘張,不爲募粟矣。此□雖是事目之外,旣已捧用,何以爲之?上曰,依爲之。史庫參奉帖,則事目所無,不可創開也。魚史徽曰,臣有所懷,敢此仰達。有國所重,莫過於祀典,而近來各陵獻官,全不愼擇,誠爲寒心矣。文武堂上,其數甚多,而每以武臣之疲殘無履歷者,苟然充數,其受香出去也,以單童,或負衾枕,而牽馬以行,所見已極不似。及其行禮之際,陞降拜跪之節,亦多可駭,揆以事體,極爲未安。自〈此〉以後,別爲定式,武臣,則必以曾經牧·守,履歷有表者差出,而文臣,則堂上中除老病外,亦令差送事,申飭該曹,何如?上曰,臺臣之言,是矣。申飭該曹,可也。魚史徽曰,臣有所懷,故敢達矣。齋陵·厚陵缺三字祝,以香陪書吏前期齎送云,臣嘗稔聞三字缺之信矣。招問香室守僕,則厚陵只行五字缺祀,故香·祝果爲齎送三字缺城府使四字缺陵所。至於齋陵四字缺祀香·祝二字缺吏,前期齎送,而此是流來故規云,未知二字缺何時,而事之不敬,莫此爲甚。此後,則令陵齋郞,親受香·祝事,定式,何如?柳三字缺臺臣,以所懷陳達,而各陵獻官,果苟充以□該曹,似當推考,香·祝不爲親受,則陵官□不査事處之,陵寢祭享,事係重大,恐不□飭而止矣。上曰,誠如領相所達,陵官所爲無據,令該曹□査,可也。柳尙運曰,秋市請停事,迄未停當,今則旣已移咨於吏·戶部處,禮部移咨,在所不已,齎咨官,旣已差定。雖不及於八月望日例□之前,而不可不早送矣。上曰,四五曰內發送,可也。榻前定奪李善溥曰,新除授右承旨尹德駿,時在京畿果川地,請□上來事,下諭。上曰,依啓。榻前定奪又啓曰,左承旨李思永式暇,右承旨尹德駿在外,出納之際,事多苟簡,右副承旨金宇杭,牌招察任,何如?上曰,依啓。榻前定奪
上在昌德宮。停常參·經筵。
未時,日暈,白雲一道如氣,起自艮方,直指坤方,長竟天,廣尺許,良久乃滅。夜一更二更,月暈。
李思永啓曰,明日常參·經筵,取稟。傳曰,只晝講。
傳于李善溥曰,南兵使金夢良留待。
以慶尙監司狀啓,寧海府居良人李雲等渰死事,傳于李善溥〈曰〉,渰死人等,令本道恤典擧行。
持平李聖肇·李世維啓曰,請還收宮墻踰越罪人貴奉收贖放送之命,掌令魚史徽,引嫌而退,陳達所懷,大意固好,不論之失,元非大段,不可以此輕遞臺臣,請出仕。答曰,不允。處置事,依啓。啓辭見上
行都承旨洪萬朝疏曰,伏以臣,至愚極陋,最居人下,立朝三十年來,無絲毫仰裨萬一,而聖德如天,曲加寬容,不惟不賜斥退,又縻之以榮祿,驟躐旣過,忝竊亦多,居常銘篆,磨粉難酬,過福之災,自知不免。不意銀臺新命,遽及於病伏垂死之中,臣驚惶感泣,撫躬如夢,仍念喉司之職,素稱淸選,而任□出納,首席尤別,決非臣名論素輕,無所備數者,所□承當,此則公議所在,宜有駁正之擧,臣何必費辭遜讓,仰干瀆擾之誅哉?第臣之卽今病勢,實無一分自力之望,不得不大聲疾號於天地父母之前哉?惟聖明矜察焉。臣於春初,猝得腦□,毒氣日熾,遍滿項背,下鍼裂破,殆無完合,醫人束手,觀者失色,眞元虛脫,人鬼未分,一三字缺至今日,而瘡口未完,濃血漏出,形骸雖存,二行缺臣之濱死,已閱四朔,奄奄危急之狀,實□所共知,則癃羸之形,醜陋之態,臣不三字缺煩陳,以重僭猥之罪,而誤恩荐降,辜負三字缺望宸極,但有涕淚,顧此所叨本職,實是緊三字缺他司閑謾之任,決不可一刻暫曠。伏乞聖慈,三字缺危篤之疾,諒臣崩迫之懇,亟賜鐫免,俾三字缺路,則自今至死之年,皆聖明之賜也。臣無任涕泣祈懇之至。答曰,省疏具悉。卿其勿辭,從速察職。
右副承旨金宇杭疏曰,伏以臣賤疾彌留,症情危篤,水部佐貳之命,尙未祗肅,陳章控免,未蒙矜許,繼尋長單,見阻未徹,垂死病中,一味悶蹙,不意玆者,新命荐降,召牌下臨。臣益復驚惶,靡所容措。臣雖無狀,犬馬戀主之誠,根於秉彝。臣離違京輦,殆周一年,還朝未幾,忝叨近侍,一登文陛,獲近耿光,是臣區區至願,而顧此病狀,無以自力,欲起還仆,竟未祗肅,逋慢之罪,萬殞猶輕,勿罷之命,又出格外。臣是何人,有此異數,感激天恩,不知死所,臣之素患痰火之疾,源委不輕,兼發於重患時令之餘,卽今火熱升降,氣血俱虛,頭䐉之痛,最爲苦劇,晝夜叫苦,飮啖專廢,形骸換脫,氣息奄奄,親舊來見者,莫不危之,旬月之內,萬無復起爲人之望,出納多事之地,不可久爲虛帶,不得不疾聲仰籲於天地父母之下。伏乞聖慈,察臣病重實狀,亟許鐫改臣新授職名,千萬幸甚。且臣於病伏昏昏之中,伏聞因全羅監司兪得一狀啓,本道今春夏等守令褒貶二行缺褒貶等第,自是例事,而到界旣久,五字缺封啓之限,則待滿五旬,差退擧行,亦來近三字缺得一赴任,在於四月二十六日,則六月十六日,當爲二字缺日,以一旬差遲之故,黜陟之權,不付之於時任二字缺之臣,而使三朔前已遞歸之人,苟然當之者,四字缺寧有是哉?反覆思量,決不可冒昧承當,玆以贅陳祈免之章,伏願聖明,亟回成命,使時任監司兪得一,等第啓聞,俾無莫重殿最苟簡之弊,公私幸甚。答曰,省疏具悉。疏辭,宜□處分,爾其勿辭,調理察職。
巳時,上御宣政殿晝講,知事李世白,□經參贊官崔商翼,侍講官李寅炳,檢討官趙泰采,記事官李尙說·洪重益·朴弼明,武臣尹遇進入侍。上讀前受音一遍訖。李寅炳,進講聖學輯要正心章。自子曰閑邪存其誠,止兼涵養省察而言,上受而讀之。寅炳曰,程子垣場不修之比喩,極其襯着,存誠工夫者手處,正在於閑邪矣。泰采曰,心有主宰,邪自不入,故閑邪,則誠自存,不出便入之喩,可謂善形容矣。上曰,義形於外,非在外,誠本在我,存之,則邪自不入,而存誠之方,蓋在閑邪也。泰采曰,臣□計利害之說,有所感矣。所謂□數計利,固是浮念,而利害之分,亦有所不可不明審□,今以北米之事,言之,當初誠能審察利害,□辨別於未然之前,則豈至此境乎?上曰,然矣。
上在昌德宮。停常參,只晝講。
謝恩,左參贊閔鎭長,司諫李健命,正言鄭維漸。
政院啓曰,來二十一日,輪對日次,取稟。傳曰,爲之。
傳曰,明日晝講爲之。
京畿監司書目,通津府使柳德三,御史旣已封庫,爲先罷黜事。
慶尙監司書目,四月二十八九日,時雨霶霈,高下田原,無不周洽緣由事。
又書目,仁同呈,以今月初四日地震,事係變異事。
府前啓,請還收罪人貴奉收贖放送之命。答曰,勿煩。
全羅監司書目,萬頃縣監李畯,以私屠餘結等事,披捉於御史,雖未封庫,旣犯國禁,且無善治之績,爲先罷黜事。
巳時,上御宣政殿晝講。知事李世白,特進官權是經,參贊官崔商翼,侍講官李寅炳,檢討官趙泰采,記事官李尙說·洪重益·朴弼明,武臣尹遇進入侍。上讀前受音一遍訖。李寅炳,進講聖學輯要正心章,自子曰閑邪存其誠,止兼涵養省察而言,上受而讀之。寅炳曰,程子垣墻不修之比喩極其襯着,存誠工夫着手處,正在於閑邪矣。泰采曰,心有主宰,邪自不入,故閑邪則誠自存,不出便入之喩,可謂善形容矣。上曰,義形於外,非在外,誠本在我,存之則邪自不入,而存誠之方,蓋在閑邪也。泰采曰,臣於計利害之說,有所感矣。所謂不大段計利害,固是浮念,而利害之分,亦有所不可不明,審矣。今以北米之事言之,當初誠能審察利害之分,辨別於未然之前,則豈至此境乎?上曰,然矣。泰采曰,思無邪三字,蓋詩之直旨全體,而魯僖公牧馬之盛,是亦思無邪之效,苟用工於閑邪存誠,而無少間斷欠缺,則日用事爲之間,功效之著見,又豈可勝道哉?上曰,邵子之言,最切實矣。泰采曰,先正臣之裒集先賢格言至論,其所闡開精微,如此。雖蒙學,亦可因此而知爲學之方。況聖學高明燕閑之間,沈潛玩味,則其爲裨益,可勝言哉?上曰,儒臣之言,甚善,當留意焉。崔商翼曰,守令未署經,多未肅拜人員,竝牌招以爲守令署經之地,何如?上曰,依爲之。榻前定奪李寅炳曰,日昨接伴使申厚命·金構狀啓來到,臣雖未得見,蓋聞其措語,去留之間,互相推諉,辭氣不平云,俱以奉命之人,其所去就,宜待朝家處分,而厚命,則經返中路,構,則不欲獨留,彼此較爭,至於馳啓,揆以事理,俱涉未安,合有警責之道,敢此仰達。上曰,儒臣之言,得當,申厚命·金構,竝從重推考。
全羅監司書目,長城府使金汝南,御史,旣已封庫,爲先罷黜事。
上在昌德宮。停常參,只晝講。
李思永啓曰,明日常參·經筵,取稟。傳曰,停。
崔商翼,以都摠府言啓曰,今日入直軍士,中日習射,請出標信。傳曰,知道。
李思永啓曰,今日爲政事命下,而都承旨臣洪萬朝身病陳疏,右承旨臣尹德駿在外,左副承旨臣李善溥式暇,右副承旨臣身病受由,廳中獨有臣思永及同副承旨崔商翼,吏批政廳,臣當進去,而崔商翼,留院,兵批政廳,無進去之員,何以爲之?敢稟。傳曰,吏兵批兼進。
崔商翼啓曰,近日廳中,位甚不齊,事多苟簡,承旨有闕之代,以在京無故人差出,卽爲牌招察任,何如?傳曰,允。
以同副承旨宋相琦,牌不進罷職傳旨,傳于崔商翼曰,推考傳旨,捧入。
有政。吏批,行判書李世白進,參判李寅煥病,參議洪受瀗病,左承旨李思永進。
兵批,行判書李世華病,參判權是經進,參議申懹病,參知閔鎭厚病,左承旨李思永兼進。
崔商翼,以義禁府言啓曰,知義禁臣申琓,晝講入侍,臣李彦綱,服制,同義禁臣李寅煥,有身病,堂上不齊。罪人李祥輝,今日不得開坐加刑之意,敢啓。傳曰,知道。
吏批,以李相勛爲靑松府使,崔弘甸爲陰竹縣監,朴星錫爲通津府使,鄭宇柱爲萬頃縣監,金弘楨爲黃海都事,李墪爲工曹參議,閔鎭厚爲禮曹參議,兪命雄爲弼善,金泰慶爲兵曹佐郞,金萬胄爲禮曹佐郞,慶德昌爲兼引儀,李晩成爲長城府使,趙相愚爲都承旨,宋相琦爲承旨,韓順謙爲典籍,姜銑爲兵曹參知,愼碩泰爲兵曹佐郞,宋道錫爲成歡察訪,金克礪爲假引儀,侍敎李肇單付,右副承旨崔商翼,同副承旨宋相琦。
兵批,護軍朴明義,司直柳之發·洪萬朝·宋相琦·金宇杭竝單付。
右副承旨金宇杭,再度呈辭。入啓。遞差。
都承旨洪萬朝上疏。大槪,卽今萬無起動之望,不得不更暴實狀,乞賜遞改,俾延垂死之命事。入啓。答曰,省疏具悉。卿辭如此,本職,今姑許遞焉。
謝恩,都承旨趙相愚,右副承旨崔商翼。
右議政崔錫鼎辭職待罪上疏。入啓。答曰,省疏具悉卿懇。今日之事,於卿等,別無所失,意外人言,何必深嫌,卿其安心勿辭,亦勿待罪,從速登途,以副至望。
京畿監司書目,果川呈,以右承旨尹德駿辭職上疏上送事。啓。答曰,省疏具悉。爾其勿辭,上來察職。
大司諫徐文裕,司諫李健命,正言鄭維漸啓曰,行護軍趙亨期,當初朝家之陞資,差遣接待客使,意非偶然,而旣不能周旋其間,裨益國事,及其還朝,乃以儱侗無根之說,關听廟堂,殊欠詳審之道,急於謗言之辨明,儕友酬酢之際,語不擇發,听言無所不駭,至於疏章之間,備陳事實,未爲不可,而遣辭麤厲,有同詬罵,身居宰班,侵擾事體,莫此爲甚,請行護軍趙亨期罷職。答曰,勿煩。
掌令魚史徽,持平李聖肇·李世維啓曰,國家之設置陵官,蓋所以守護寢園,則官雖細微,職掌甚重,禁養樹木,固宜盡心,齋室守直,不容暫曠,而長陵前參奉李世禎,陵內之木,恣意斫取,當入之番,偃然在家,傳說藉藉,有耳皆聞,如使世禎,小有恪謹之心,何敢縱恣乃爾耶?事係陵寢,不可以旣往而置之,請長陵前參奉李世禎,拿問定罪。國家之設置訓局,蓋所以鍊習兵陣,修明軍政也。每朔習操,明有定數,則欲令輦下親兵,耳目習於旗鼓合變之用,手足閑於坐作擊刺之法,聖明克詰之意,不是尋常,而近年以來,訓局習操,全然廢閣,自前秋至冬,不過二三番塞責而止,蓋緣主將貴重,養痾自便,以致士卒媮惰,胥效安逸,平時半日之勞,尙且厭憚,槍攘艱危之際,何所得力哉,古之所謂將驕卒惰者,近矣。莫重軍務,不可一任其懈怠,請當該大將申汝哲,從重推考。答曰,依啓。將驕之說,殊涉太過。
巳時,上御宣政堂晝講。同知事申琓,特進官閔鎭長,參贊官李善溥,侍讀官李喜茂,檢討官趙泰采,記事官李尙說·洪重益·朴弼明,武臣崔克泰入侍。上讀前受音一遍訖。李喜茂,進講聖學輯要正心章,自臣按心之本體,止願留睿念焉。上受而讀之。喜茂曰,下聖人一等,必有工夫,可復其初,心之本體,固湛然虛明,而氣拘慾蔽,則如鏡之塵昏,故必須窮理明着,篤志帥氣,以復其虛明之本體矣。泰采曰,臣按以下,皆照應大文而總論之,句句字字,毫分縷析,省察存養之方,未有如此之深切著明者。伏願聖明,留念焉。上曰,唯。喜茂曰,心不可兩用,而乍往乍來之際,相續不絶者,皆由於工夫之未熟,而不可遽爾厭惡,反益擾亂,惟在提攝此心,勿與之俱往,孟子所謂心勿忘勿助長,正是不求速成,不生懈意者也。上曰,然矣。泰采曰,心如印板,板正則印正,故心不正,則百事皆不正矣,正心豈非終身事業乎?上曰,然矣。閔鎭長曰,宣惠廳兩南大同,今方捧納,而湖南郞廳李晩成,今日政,長城府使除授矣。此人,久於此任,頗有謹愼之稱,此時此任,不可付諸生手。李晩成,本廳郞廳,仍任,何如?上曰,依爲之。喜茂曰,親民之官,莫如守令,爲任甚重,所當擇人,至如郞廳之任,則豈無他人之任乎,似不必仍任矣。上曰,以久任之故,啓請仍任,已成。以下缺
上在昌德宮。停常參·經筵。
下直,長淵府使丁益燾,庇仁縣監金夏器。
趙相愚啓曰,明日常參·經筵,取稟。傳曰,停。
李善溥啓曰,摠戎事羅弘佐,以掃墳事受由出去,其所兼帶右邊捕盜大將命召大將牌,及摠戎事密符,來請還納,而考見前例,則亦有仍佩往還之時,今則何以爲之?敢稟。傳曰,仍爲往還。
又以兵曹言啓曰,右邊捕盜大將羅弘佐,以掃墳呈辭受由,京畿廣州地出去,往來間,左邊捕盜大將李尙,姑爲兼察,何如?傳曰,允。
又啓曰,事變假注書李明浚,素有重病,三四日來症情添加,不得察任,今姑改差,他假注書差出,何如?傳曰,允。
以李德英爲假注書。
趙相愚,以承文院都提調意啓曰,院□宗官李絢,在喪終制,依例付軍職,冠帶常仕事,及肄習有闕本,學生趙完碩·金兌基·鄭永輝·韓後愈·李尙崙·姜遇文等筆法,似可成才,屬于本院,使之鍊業,何如?傳曰,允。
崔商翼,以義禁府言啓曰,以京畿監司狀啓,刑曹粘目,前陰竹縣監柳述,移本曹處置事,允下矣。柳述,今方待命於本府,卽爲拿囚之意,敢啓。傳曰,知道。
院前啓,請行副護軍趙亨期罷職。答曰,依啓。
掌令魚史徽,持平李聖肇·李世經啓曰,日昨筵臣,以接伴使申厚命·金構等,較爭去就,互相馳啓事,陳達於榻前,自上有特推之命,而兩人,俱以宰臣,奉命彊場,則其所去就,固當一听於朝家處分,而不此之爲,一則徑返中途,一則不欲獨留,彼此相爭,至於馳啓,事體顚倒,擧措駭異,今日朝廷,小有紀綱,則安敢乃爾,問備之罰,不足爲警責之道。請前後接伴使申厚命·金構,竝命罷職。答曰,不允。
禁府,李世禎·柳述拿囚。啓。
忠淸監司書目,冒萬死更進病重實狀,冀蒙速遞,以便公私事,上疏上送事。啓。答曰,省疏具悉。卿辭至此,令廟堂稟處。
上在昌德宮。停常參·經筵。
趙相愚啓曰,明日常參·經筵,取稟。傳曰,只晝講。
又啓曰,吏曹郞廳來言,承旨有闕,政事,何以爲之?傳曰,明日爲之。
以平安監司狀啓,江東縣居李尙旭等三名渰死事,傳于李善溥曰,渰死人等,令本道恤典擧行。
崔商翼,以義禁府言啓曰,罪人李祥輝推案,今已經年,粘□甚多,不便於出納,依前例浮取以入之意,敢啓。傳曰,知道。
傳于李善溥曰,大臣·備局堂上引見。
巳時,上御熙政堂,大臣·備局堂上引見。領議政柳尙運,左議政尹趾善,□書李世白,禮曹判書申琓,左參贊□□,判書崔奎瑞,右尹李基夏,吏曹參判李寅煥,左副承旨李善溥,大司諫徐文裕,校理李喜茂,掌令魚史徽,記事官尙說,假注書李德英,記事官洪重益·朴弼明入侍。柳尙運曰,日氣甚熱,聖體,若何?上曰,連日無事矣。柳尙運曰,臺啓,論趙亨期之罪,初稱無根之說,後則改之以關聽□廟□不能詳審,況臣至於上達于天聽,則公議方張之日,不能晏然,而文字有□始待罪於前席,不勝惶恐。尹趾善曰,趙亨期所傳文字,僚相傳示,故臣亦見之,有所酬酢□者,亨期被罪,則不能詳審之責,臣實當之,不勝惶恐,恭俟罪罰耳。上曰,旣聞趙亨期之言,則上達得宜,有何引嫌之事乎?安心勿待罪。上曰,接伴使狀啓,大臣見之乎?米價已定云矣。柳尙運曰,北米事,十一日引見時,定奪後,以私書通報于西下大臣處,米價銀四萬兩,收聚下送矣。得見右相答書,則無分付伴臣之語,故臣又卽送書於右相處,想已分付,而其後因筵臣所達,姑勿輕許之意,分付伴臣云,價銀四萬兩內,一萬兩,則使之取用於公八字缺餘三萬兩之留置平壤者,則九字缺米之多少,惟此數許買私米十一字缺塞,以爲速完市事,水陸一十二字缺有追後分付,今當指一定奪十二字缺故敢此仰達矣。尹趾善曰,私十一字缺定奪,以此三萬兩,速爲了當,則十字字缺上曰,勿使輕許者,以接伴使金構十字缺之,觀彼所答而處之,非無一切防塞也。物貨雖欲買取,而私米,則隨力買取之意,分付于接伴使處,可也。柳尙運曰,忠淸監司任弘望辭職上疏,有令廟堂稟處之命矣。觀其疏語,則以情勢病狀,爲言,疾病,則雖未知其輕重如何,而情勢,則似無大段難安之事矣。上曰,其所謂情勢者,因徐敬祖事,臺諫,初以□職發論,而終以推考論啓故也。柳尙運曰,此時□政甫畢,道臣不可輕遞,使之仍爲察任,何如?上曰,賑事未收殺之前,固知道臣之不可輕易許遞,而旣已情勢爲言,故欲見公議之如何,令廟堂稟處矣。大臣所達如此,忠淸監司,仍令察任,可也。柳尙運曰,因平安監司□奴婢身貢變通事狀啓,有令廟堂稟處之命矣。上年冬間,諸般身貢,以錢代捧事,□時,尙方奴婢,亦爲混入,故西下大臣,因奴婢等□狀,泛然題給,而尙方奴婢,則以紬納貢,故乙亥·丙子兩年變通時,奴婢等處,則以錢依定式收捧上送戶曹,自戶曹添價貿紬,納于該院矣。前冬,則添價貿紬一款,不爲擧論,故其後戶曹,則依例行關,本營則已於折錢定式時,知委捧錢有此掣肘之弊,而到今責納本紬於奴婢,則必多已捧錢之處,又令該曹七字缺曹,亦不可每年獨當,丁丑條,則七字缺等處,依定奪以錢捧上,而奴婢九字缺一口,則一疋代,依式捧錢二八字缺而外方營門可合之紬,勢難八字缺曹添價之數,與本營相議七字缺于戶曹,自戶曹貿紬送納于該曹,七字缺所費,可無此時徵民之弊,以此分付六字缺上曰,事似便好,以此分付,可也。柳尙運曰,統制使李弘述,以閑山島事,有此啓本矣。仍都事朴行義啓聞,戶曹覆啓,有定推官打量之命,以事體言之,則打量之後,方可處分,而第臣亦嘗見其島,乃船材長養之地,起耕處無多,雖以朴行義啓聞中,周廻一百里田數□結之語,觀之,亦可推知矣。此島,乃忠武公李舜臣創設統營時所屬之地,則莫重關防,亦遠□屬,到今還奪,亦似重難,終難奪屬則仍□打量,徒貽欲擾之弊,入侍諸臣中,亦有□知本島形勢者,下詢而處之,何如?上曰,曾經本道監司及統制使諸臣,各陳所見。吏曹參判李寅煥曰,小臣,曾經監司,故敢達矣。今觀統制使狀啓,則多陳難支之弊,其中結數,旣爲些少,而屬之統營者,亦久其所資用於戰船諸具者,亦爲不貲,其中能櫓軍,例以海邊居民雇立,海邊若無居民,則何以□得乎?統營,若失此島,則能櫓軍,無以充定,海防重地,難免虛疎之患矣。李善溥曰,臣於待罪嶺臬時,雖未嘗身親經歷,自南海望見其形勢,且聞道內物情,則島中土地,無甚膏膄,若干村落,散居谷谷,不至如朴行義六字缺矣。今此打量奪屬,朝家所益,七字缺若失此島,則將無措手之處,七字缺之地,一朝奪取,似爲不可矣。八字缺,亦曾待罪於統營,故敢達矣。六字缺松茂如織,片片起墾,田土不八字缺閭閻櫛比之說,恐不然矣,能櫓軍七字缺則其勢難支,李弘述狀啓中,五字缺矣。上曰,統營重地,不與他等閑山島,不無奪屬於地部,勿爲打量,可也。申琓曰,頃因臺臣所達,齊陵·厚陵·英陵香祝陵官,不爲親受事,有令該曹稟處之命矣。亂前文書,盡爲閪失,無可考出之處,丙子以後,文書考見,則香祝之前期六朔,以香陪書吏齎送者,乃是流來舊規也。齊·厚陵,則以開城留守及近處守令,爲獻官,英陵獻官,亦以驪州牧使差定,故奉安於兩處,而英陵,則直爲陪進於陵所,□但此也。八道名山大川及北道陵寢,皆爲預蓋以香祝獻官,例爲陪去,而獻官,乃是□守令,則慮或有雨水阻滯之患,故有此□之規耶。旣非陵官,任便不爲陪往之致,□無可査之事矣。今欲變通,則未知何以則可也。上曰,齊·厚陵·英陵道里不甚遠,香祝,猶可以臨時令陵官獻官陪去,而至於咸鏡道諸陵香祝,旣難臨時陪去,則當初定式,意固有在,今欲變通,則同是陵寢,而不無異同之嫌,仍遵前規,宜當。出擧行條件申琓曰,穆陵·仁穆王后陵上莎草蟲損事,陵官報于本曹,徽陵陵官,亦以莎蟲事狀報,□以卽今莎□猶未傷損,莎草亦爲茂盛,七字缺前頭雨水,旣過之後,觀勢處六字缺卒,逐日捕蟲之意題送矣。八字缺不至大段傷損,徽陵六字缺陵上動役,事體重大,今姑二字缺弊,而姑觀前頭,更議宜當。以下缺上曰,令陵官逐日奉審,動捕莎六字缺草盛衰而稟處,可也。崔奎瑞曰,四字缺有時囚賊人等破獄逃躱之事,四字缺於筵中陳達,請依劫囚反獄之律施行,有令該曹考例稟處之命矣。律文,有劫囚反獄皆斬之文,而必經啓覆後處決,與不待時處斬,有異,已承服罪人,則本罪,乃不待時處斬,妻子爲奴之律,更無可議之事,其本罪輕而犯此□然後方可以右律施行矣。至於未承服賊人,則本非旣重,而不爲究覈,遲待啓覆,似爲不當,下詢于入侍大臣而處之,何如?上曰,曾在孝廟朝,刑曹逃躱罪人,有直爲處斬之三字缺崔奎瑞曰,戊寅年間,果有此事,而皆是□入於啓覆之類,故用本罪上加一等之例,不□處斬矣。今此未承服賊人,則本非難重,而不爲□款,則直以一罪,定其本罪,亦似未安矣。柳尙運曰,先推本犯之罪,不得其實,然後方可以反獄之律,斷之矣。尹趾善曰,其本罪承服,則當不待時處斬收孥,豈可輕以破獄之罪,論斷乎。上曰,待其承服,依律處之。魚史徽曰,臣有所懷,敢達矣。伏聞頃日筵中,承旨,有以釜山僉使李錫,及書狀官金時傑事,陳達,而自上無明白指揮之敎,臣未知聖意,將何以處分,而夫法之所在,八字缺之所在,法有時而拘,必也參以法七字缺後方可以矜式於一世矣。迺者十字缺時傑之累度違牌,論以十一字缺之罪,揆以人情天理,不無十字缺定式,蓋因客使時,從臣之不肯九字缺法之事,今兩臣之所處,與一時八字缺而且其子孫痛迫之情,雖累百七字缺夫,豈以代數之遠近,有不差等七字缺於定式,而不繫乎情理,奪人之所守,强人之所不忍,必爲責邊任而畀事者,不但有嫌於體下禮使之規,亦非所以勸忠勵節之道也。古語曰,求忠臣必於孝子之門,蓋忠孝,本無二致。故自古帝王之崇奬節孝者,蓋所以勉人臣忠義之報也。今兩臣,生於節義之門,俱抱痛迫之情,寧犯違□罪,必守匹夫之志,則其事可尙,而不可迫也。李錫之旣罷還仍,已非得宜,而至於時傑,則□漸迫,尙不出論,上下相持,迄無處分,非但□多有窘迫,事體亦甚未安,下詢入侍諸臣,斯速變通,何如?上曰,金時傑,必欲不往云耶?柳尙運曰,臣未□時傑,而聞使臣之言,則尙未得相見云矣。上曰,此事,何如?柳尙運曰,當初吏兵曹,如此之人,不爲擬差,則可矣。旣差之後,或以他事辭遞,似無不可,而先朝定制之後,輒因私情而不赴,朝家亦不得□撓改定制,則從今以後,定制之意,未免歸虛,此誠未安,且李錫情理,與此無異,而其時,則無人陳達,終至赴任。今此金時傑事,則筵臣相繼陳達,終至變通,則是朝家處分,視文武爲異,有所輕重,事體之未安,不但不六字缺此等人,而豈無可往之人,但國家七字缺必爲久遠之慮,定制一撓,則後八字缺者矣。使行行期已迫,不可一向十字缺上處分,左參贊閔鎭長曰,臣八字缺强使赴任,施以不從朝令之六字缺今此金時傑,亦有四度違牌之六字缺上曰,使行行期已迫,金時傑不可矣。六字缺柳尙運曰,因此撓屈定制,誠爲六字缺理言之,則李錫事,亦宜一體處之矣。上曰,李錫之私情,當初非不知之,而定制不可輕易撓改,故仍令赴任矣。今聞到任之後,不擧職事,不參宴享云。金時傑之情事,亦如此,而至於四度違牌,使事發行之期已迫,而終無欲往之意,金時傑·李錫,竝拿推。李善溥曰,卽伏見京畿水使閔暹荒唐船事啓本,則紙尾無踏啓,不察甚甚矣。推考,何如?上曰,依爲之。柳尙運曰,監市侍郞未及竣事□前,有此伴臣被論之事,前頭完市遲三字缺可知,邊倅罷遞之後,則雖有邊情公事二字缺之事,臺啓方張之時,則自朝家使之二字缺,亦非所宜,無寧差出接伴使之代,使之治行二字缺付留灣伴臣,姑令交代間,仍察,以觀前頭事勢而處之,何如?上曰,侍郞之言,汝國接伴,三度遞改,而我獨留滯,而今又遞改,似爲重難矣。柳尙運,果爲難處,而不出其代,仍令被論之人,察任事,以朝命分付,亦甚未安,故不得已請出其代矣。尹趾善曰,以仍察之意,別諭,而別諭中,勿拘小嫌之意,爲敎,似宜矣。上曰,被論之人,不欲察任,其勢,固七字缺甚重,且監司,亦有罷職後察任八字缺臺啓罷職後,使之仍察十字缺裕曰,新除授陰竹縣監崔十一字缺合於字牧之任,且擧止可駭,十字缺此賑政方張,守宰愼簡之十字缺差送,以貽民弊,雲峯縣監李九字缺監時,多有不法鄙瑣之誚,南中九字缺今不可更授南邑,以失民望,請八字缺雲峯縣監李松齊,竝命遞差。上曰,依啓。徐文裕曰禮賓奉事金錫昌,前任齊陵參奉時,斫取松板,盜賣松都之人,傳說藉藉,人皆爲駭,事係陵寢,不可以旣往而置之,請禮賓奉事金錫昌,拿問定罪。上曰,依啓。魚史徽曰,臣以申厚命·金構罷職□昨與同僚,相議論啓,而不賜允兪,臣竊□夫兩人,俱以宰臣,奉命彊役,則其所去留,□一聽於朝家處分,而不此之爲,一則經三字缺一則不欲獨留,彼此相爭,至於馳啓四字缺倒,擧措駭異,今日朝廷,少有紀綱,四字缺爾問備之罰,不足爲警責之道,請前後□使申厚命·金構,竝命罷職。上曰,依啓。罷出。
上在昌德宮。停常參,只晝講。
李思永啓曰,明日常參·經筵,取稟。傳曰,只晝講。
嬪宮誕日,政院·玉堂單子問安。答曰,知道。
崔商翼,以都摠府言啓曰,今日入直軍士,中日習射,請出標信。傳曰,知道。
傳于宋相琦曰,書狀官金時傑,旣已拿推,而使臣行期迫頭,書狀官,今日政差出。
有政。吏批,行判書李世白進,參判李寅煥進,參議洪受瀗進,左承旨李思永進。以李光迪爲承旨,洪萬紀爲長城府使,崔泰基爲黃澗縣監,李箕禎爲陰竹縣監,金日佐爲雲峯縣監,李龜岭爲大同察訪,朴彙□爲京畿都事,朴世爲判決事,申慶濟爲直講,兪命雄爲書狀官。
兵批,行判書李世華進,參判權是經病,參議申懹病,參知姜銑進,左副承旨李善溥進。以羅弘佐爲都摠官,金壽增爲副摠官,李守長爲五衛將,權楷爲宣傳官,尹恒美兼全州營將,皮益炳爲呂島萬戶,曺復卿爲文兼,李堥爲同知,金聖基爲武兼,裵泰期爲部將,李泓爲釜山僉使,尹德駿付副護軍,李晩成·沈樘·卞三彬付司果,李徇付司猛。
趙相愚,以賑恤廳言啓曰,栗島饋粥飢民,自五月初十日,以二十日至,前在加入,竝元數七百七十九名內,前後通計,自願歸農,一百二十一名,雇工收養立案成給率去,二十名,物故,一百三十二名,移送活人署,一百五十名,潛自逃走,一百四十五名,卽今仍留飢民,二百一十名內,壯一百二十五名,弱八十六名矣,敢啓。傳曰,知道。
李光迪,以漢城府言啓曰,本府參軍臣李啓,與五部員,自今五月十六日,至二十日,部中內外僵屍,眼同摘奸,則東部字內,有二屍,西部字內,有六屍,南部字內,有八屍,北部字內,有四屍,中部字內,有一屍,東部·南部·中部僵屍,則埋置於水口門外送葬峴近處,西部·北部僵屍,則埋置於西小門外大峴近處之意,敢啓。傳曰,知道。
謝恩,同副承旨李光迪。
禁府,金錫昌·金時傑拿囚。啓。
工曹參判吳道一辭職上疏。入啓。答曰,省疏具悉。卿勿固辭,從速察職。
傳曰,明日晝講爲之。
司諫李健命,正言鄭維漸啓曰,今番西下大臣之接待客使也。旣有辱國辱命之擧,則爲今日臣子者,義不忍容默,故日昨臣等,與長僚行相會禮,以不可不論之意,發言於席上,則答以雖與大臣,有一家之嫌,而旣是公共之論,且無應避之嫌,則固不可異同,而此係大論,不厭消詳爲言,臣等之意,亦不欲遽發,姑待數日矣。卽今公議,以旣發臺席之後,不卽論啓,爲非,故臣等,昨者更與長僚,欲爲停當則長僚,以爲意見,則與前無異,而第親嫌所在,終有所不安者,勢難同參云。臣等,不勝訝惑之至,長僚於此論,謂無應避之嫌,而旣與之商確,則及停當之時,强引爲嫌者,實非臣等意慮所及,而亦由臣等疲軟見輕之致,何可晏然於臺席乎,請命遞斥臣職。答曰,勿辭。退待物論。此具書勿出朝報
大司諫徐文裕啓曰,臣於日昨,與同僚行相會禮也。以西下大臣有辱國之擧,將無論正之意,問於臣,臣以爲與大臣,旣是一家之親,雖無應避之法,有難參涉。且卽今客使在境,實關事機,不如徐待復命,詳問其間事狀而更議,僚意,亦不以臣言爲非,蓋大臣,卽臣外四寸妺夫也。至親之間,諉以法外,而混雜於請罪之論,於臣私心,實有所不安,故昨者同僚之更議也。臣復以此意,反復商確,而終未釋然,致有同僚之輕先引避,臣之情勢,有不宜苟冒於職次者,且於趙亨期請罷之啓,以儱侗無根之說,關聽廟堂等語,有所論列矣。今聞物議,以爲旣因彼此問答而發,則謂之無根,果非實狀,後雖刪改文字,初不詳愼之失,在所難免,此又臣之不敢晏然者,請命遞斥臣職。答曰,勿辭。退待物論。此具書勿出朝報
宋相琦啓曰,司諫李健命,正言鄭維漸,大司諫徐文裕,再啓煩瀆,退待物論矣。答曰,知道。
巳時,上御宣政殿晝講。
知事李世華,特進官李彦綱,承旨宋相琦,玉堂李喜茂·尹趾仁,注書李尙說,史官洪重益·朴弼明,武臣黃震文入侍。上讀前受音一遍訖。
李喜茂,進講聖學輯要,自檢身章第九,止外有廉隅也。上受而讀之。
喜茂曰,此乃大學正心修身之次第,而敬身之說,無過於此,匹夫之身,猶有恐傷其親之意,何況人君,受祖宗艱大之投,有朽索御馬之危乎?伏願聖上,更加睿念焉。趾仁曰,此下皆引禮記檢身之方,而內外交修之道,無不備矣。惟在聖上體念躬行耳。上曰,唯。
上曰,史官出去,召輪對官入來。臣尙說,承命引入。
舍人李廷謙,社稷令李宇益,戶曹正郞南五熏,禁府都事成至行,典簿閔周昌等,以序進前,各言職姓名。上問其所掌及弊瘼。李廷謙啓辭缺
閔周昌曰,無大段可達之事矣。
南五熏曰,小臣所掌,歲幣料祿,而本曹之事,判書稟旨變通,故無可達弊端矣。
李宇益曰,本署事,兩提調二字缺事啓達變通,故無弊端矣。
成至仁曰,王獄重地,堂上句管,郞廳無可達之事矣。
宋相琦曰,典簿閔周昌,拜起進退之際,頗失〈擧〉措,推考,何如?上曰,不必推考。
上在昌德宮。停常參,只晝講。
下直,礪山郡守崔敬中。
李思永啓曰,明日國忌齋戒,再明日正日,此兩日視事,敢稟。傳曰,知道。
趙相愚啓曰,今日右承旨臣李善溥,左副承旨臣崔商翼,皆以病不爲仕進,兩人一時言病,事極未安,右承旨·左副承旨,竝卽牌招察任,何如?傳曰,允。
禁府啓目,金時傑元情云云。旣已汎稱遲晩,照律,何如?啓依允。
又啓目,李祥輝刑問四十三次不服,加刑,何如?啓各別嚴刑得情。
又啓目,李世禎覈處云云。令本道明査啓聞後,稟處,何如?啓依允。
又啓目,奉事金錫昌元情云云。承服不冬,刑推得情,何如?啓姑停刑推覈處。
又啓目,承任更招云云。彼此違端,俱涉可疑,而承任,當初發告之人,今姑仍囚,禹成績,依前加刑得情爲白乎旀,守今段,今無更問之端,爲先放送,何如?啓依允。
判中樞府事申汝哲上疏。大槪,請伏斧鉞之誅,以爲人臣驕貴者之戒事。入啓。答曰,省疏具悉。卿其安心勿待罪,從速行公。
持平李聖肇·李世維啓曰,諫院多官處置,歸於本府,故臣等與同僚相會議定立落,而臣等之意,則大司諫徐文裕,於完席之議,旣無參差,而强引法外之嫌,已非妥當,至於論劾趙亨期之啓,不服二字,後雖刪改,初不詳愼,則論人不審之失,固在應遞之科,臣等,以此商確,而右僚之意,必欲請出,終至携貳,此無非臣等見輕之致,何敢一刻仍冒乎?請命遞斥臣等之職。答曰,勿辭。退待物論。
掌令魚史徽啓曰,臣與同僚,以諫院處置事商確,則僚議參差,終不歸一,臣不勝慨然也。蓋李健命等所發之論,實是一國公共之議,而當初諫長之必欲消詳,意見固好,及其停當之際,雖因法外之嫌,元非可遞之事,至於前啓二字,雖云不審,而刪改之後,尤無深咎之端,故臣意,則以當出爲主,而僚議,則必以前啓不審,爲應落之科,終始相持,不能調停,此無非臣見輕之致,其何敢一刻苟冒於臺端乎?請命遞斥臣職。答曰,勿辭,退待物論。
李光迪啓曰,掌令魚史徽,持平李聖肇·李世維,再啓煩瀆,退待物論矣。傳曰,知道。晝講時事。皆缺
檢討官尹趾仁所啓,臣有所懷,敢此仰達。畿內郡邑,擧皆凋弊,非所需用,實無一分餘地,監司·都事,乃以私家祭物,每每分定於各邑,此事旣無定式,故其所分定,未有限節,且各邑備送之際,亦有豐略之不同,因此而或有致責之事,至於上下官不相能者,多矣。臣聞數十年,元無此規,而今爲各邑難支之弊,臣於待罪京畿都事時,問於營吏,則監司之分定祭物,未知的在何時,而都事,則蓋自乙未年,始有分定之事云者,非古例可知,而亦非所可遵行者,勿論監司·都事,不爲給價,勒定祭物,事甚苟且,殊欠上官之體,殘邑弊官之難於應辦,亦所宜然,合有禁斷之擧矣。上曰,事甚無據,痛禁,可也。
侍讀官李喜茂所啓,頃日李彦純之付職於槐院,事甚未安。彦純之所坐,甚重,雖無通謀於重爀·時檜之事,當其謫居之時,蓋亦樂聞其陰邪之說,至於書札往復,終亦現露,則朝家雖已原赦其不預陰謀一款,而烏可遽許其復居槐院淸職乎?尹趾仁曰,李彦純,負犯輕重,臣未見禁府文案,故不能詳知其曲折,其所見捉書札,亦未知有何樣語,而今之恕彦純者,以爲彦純與重爀·時掉輩,非有締結同謀之事,只是竄謫中,適聞時掉之言,有所希冀矣。與時掉書中辭說,亦只如此云。蓋當初按覈之際,彦純同謀之迹,更無他發現之端,得免於重罪,則今不可謂與凶人輩,同謀,而只以書問時掉一款,論之,得聞不逞之言,不知其必不得行於聖明之下,而乃生希望之心,則其爲人事,豈合於復通仕籍乎?至於槐院,是參下淸選,渠何敢輒自薦狀乎?吏曹之隨薦狀付職,雖規例卽然,而如彦純負累之人,恐不當許付矣。李喜茂曰,旣無與凶人同謀之迹,故得免重罪,亦何必永削仕籍乎?聖朝本無棄物,以他歧付職,則未爲不可,而至於槐院之職,則決不可許付也。上曰,儒臣所達,不宜付職於槐院之言,是矣。勿爲更付,可也。
上在昌德宮。停常參·經筵。
太祖大王忌辰齋戒。
宋相琦啓曰,行大司憲李畬未肅拜呈辭,執義鄭澔奉命在外,掌令魚史徽,持平李聖肇·李世維避嫌退待,今日監察茶時之意,敢啓。傳曰,允。
李善溥啓曰,吏曹郞廳來言,臺諫有闕,政事何以爲之?取稟。傳曰,過國忌後爲之。
以備忘記,傳于李善溥曰,史官一員待命,騎馬三匹立之。
李東彦受由,代以沈龜瑞爲假注書。
李善溥啓曰,假注書沈龜瑞,時無職名,付軍職冠帶常仕,何如?傳曰,允。
領議政柳尙運,左議政尹趾善,戶曹判書李濡,請對入侍。
玉堂箚子。大槪,請司諫李健命,正言鄭維漸,出仕,大司諫徐文裕,持平李聖肇·李世維,掌令魚史徽,遞差事。答曰,依啓。
司諫李健命·鄭維漸就職。
司諫李健命,正言鄭維漸啓曰,臣等於昨日引避之後,伏見大司諫徐文裕避辭,全沒完席之言,添入生語,槪與臣等之避大臣逕庭,豈長僚於數日之間,未能詳記其酬酢而然耶?或牽於親姻之私,爲此黽勉苟且之擧耶?第臣等難安之勢,則尤有過於見輕者,至引前啓而爲嫌者,亦未曉也。趙亨期,關聽廟堂之說,雖有彼此問答,而終爲無實之歸,則啓辭中儱侗無限云者,槪論其所聞不的,過信輕傳之說,何嘗直驅亨期於做出虛言之科耶?況於翌日,改無根爲未瑩,則尤可見當初下語之本意,而事過之後,忽稱物議,有此强避,抑未知有何節拍,而展轉至此耶。然命言之長官,旣以此自列,而憲臣之論,亦謂之應遞,則臣等,何可淟涊蹲據,以貽臺閣之羞哉?請命遞斥臣等之職。答曰,勿辭。退待物論。具書勿出朝報
上在昌德宮。停常參·經筵。
夜五更,月暈。
謝恩,工曹參判吳道一。
玉堂箚子。大槪,請司諫李健命,正言鄭維漸,竝命出仕事。入啓。答曰,依啓。
司諫李健命,正言鄭維漸,牌不進,依承傳罷職。
全羅監司書目,光州牧使朴泰恒,家有九十老父,病勢危重,受由歸家,曠官已久,不得已罷黜事。
上在昌德宮。停常參·經筵。
掌令任元聖辭職上疏。入啓。答曰,省疏具悉。進言之誠,予用嘉尙,疏辭,令廟堂稟處,爾其勿辭察職。
全羅監司書目,長水縣監尹以徵,謂有邑民,構陷於御史呈狀,請罷告倅之民。今方發關査出,徵治計料,而不治之狀,旣已稔聞於御史,故爲先罷黜事。
禮曹,同知中樞府事金世翊,今月二十三日卒逝,弔祭致賻,依前例擧行,何如?啓依所啓施行。
上在昌德宮。停常參·經筵。
謝恩,掌令兪命雄·任元聖,持平金以下缺
上在昌德宮。停常參·經筵。
大司憲李畬三度呈辭。入啓。只遞本職。
謝恩,大司諫李墪,司諫李喜茂,正言李世維。
傳曰,明日晝講爲之。
江原監司書目,道內農事,江陵·珍富等二面,五月初七日霜降。狼川赤斤村等面,五月初九日雨雹。夏月霜降之災,俱係變異事。
黃海監司書目,信川郡守金夏鼎,御史旣已封庫,爲先罷黜事。
上在昌德宮。停常參,只晝講。
行判中樞府事申汝哲辭職上疏。入啓。答曰,省疏具悉卿懇。卿勿過嫌,安心行公。
傳曰,明日晝講爲之。
晝講入侍,知事李世華,特進官權是經,承旨崔商翼,玉堂李寅炳·尹趾仁,假注書沈龜瑞,史官洪重益·朴弼明,武臣李弘肇。
咸鏡監司書目,安邊等十一邑,去四月二十九日及今月初四日下雨,吉州等六邑段,去四月二十七日,鍾城等四邑段,今月初一日雨澤周洽,早晩各穀,善爲立苖,誠爲多幸事。
侍讀官李寅炳所啓,槐院分館,春間有改爲之事命下,而不遵朝令,至今遷就,行首官三次出令,或稱病故,或稱出外,終不得來會云。分館重事,如是慢忽,事甚未安,宜有警責催促之擧矣。參贊官崔商翼曰,槐院分館罷坐之後,大臣別爲請敍被罪之員,使之趁卽改爲分館,而累次期會,稱托不來云,其在事體,殊甚未安。稱托不來之官員,竝推考,使之趁卽分館,何如?上曰,分館事,至今遷就,事極駭矣。從重推考,使之急速爲之,可也。合啓,今此客使名帖中二字,實我臣民之所不忍見者,誠前古所未有之羞恥,而西下大臣,不能引義揮斥,輕達天聽,殊失奉命周旋之道。其貽辱國家,爲如何哉?且外人相接之際,必以譯舌居間,而只循彼言,一切屛去,旣失體貌,又關後弊。至於私饋之穀,尤無名義,始雖據理退却,而終不能力辭不受,亦難免虧失事面之歸。其在國體,終不可置而不論,請右議政崔錫鼎罷職。答曰,大臣豈不知斯義哉?蓋出於萬不獲已,則今玆所論,實涉過重也。亟停勿煩。具書勿出朝報
上在昌德宮。停常參,只晝講。
入侍,知事李世白,特進官金錫衍,承旨李思永,玉堂李寅炳·尹趾仁,假注書沈龜瑞,史官洪重益·朴弼明,武臣閔涵。
判義禁李世白,今姑許遞事,榻前下敎。
合啓,請右議政崔錫鼎罷職事。入啓。答曰,勿煩。
上在昌德宮。停常參·經筵。
謝恩,大司憲申琓,戶曹參判閔鎭周。
傳曰,大臣·備局堂上引見。
引見時,合啓,請右議政崔錫鼎罷職事。上曰,勿爲煩論。
大司憲申琓所啓,摠府入直,事體甚重,而近來人皆厭憚禁直,而其番次,輒皆互相推諉,事甚可駭矣。副摠管羅弘佐,以年少武將,肅謝累日,每稱有故,久不入直。其偃謇自便之習,不可無警責之道,請副摠管羅弘佐從重推考。上曰,依啓。
大司諫李墪所啓,臣於昨日,見僵屍橫道,極爲驚慘。前後朝家收瘞之令,不啻申明,而慢不擧行,事極可駭。洞任爲先捉來重治,以懲日後之意。自本院依例移關于該曹郞廳,則稱以有定奪,使之具銜牒呈,終不受施。蓋以上年八月李彦綱,爲刑判時,泛論以職品不同衙門,行關於郞廳,爲未安,使勿仍襲事,定奪故也。三司體面,與該司自別,重則啓論,輕則移關推治者,乃自古通行之例,而其在事體,亦應爾也,而以一時之見,遽變流來之規,殊甚未便。請自今以後,三司因公移治之事,一依前例,移關施行。上曰,依啓。
政院,以司謁口傳啓曰,右議政崔錫鼎,來到城外,而臺啓方張,不敢復命,將向江上,以俟罪譴云,敢啓。傳曰,知道。郞廳白大成校正。日記廳郞廳李宜喆書。
上在昌德宮。停常參·經筵。
傳曰,前承旨洪受疇·李德成·沈枰·尹世紀,牧使李蓍晩·尹以道·朴泰恒,府尹南弼星,府使權重經·李文興,參議金盛迪,判決事李益泰,判尹李玄錫,都事趙九畹·金始慶·權世恒,司成徐宗憲,司諫李健命,正言鄭維漸,弼善兪信一等敍用,牧使李震休,府使李世載,司成徐宗憲等,職牒還給事,下吏曹。
合啓,請右議政崔錫鼎罷職事。答曰,勿煩。私記
上在昌德宮。停常參·經筵。
合啓,諫院無城上所,姑停。私記
有政。以嚴緝爲知義禁,柳之發爲左尹,李畬爲禮曹判書,韓宗運爲丹城縣監,李觀命爲咸悅縣監,李宜晩爲聞慶縣監,金盛迪爲工曹參議,南彦昌爲固城縣令,白漢相爲珍島郡守,鄭憲章爲參禮察訪,李裕民爲司錄,朴錪爲延豐縣監,朴廷㘽爲召村察訪,柳重亨爲扶安縣監,李健命爲校理。
禁府啓曰,罪人李祥輝,逐日嚴刑事判下,而新除授判義禁臣閔鎭長,同義禁臣嚴緝,俱未肅拜,同義禁臣李寅煥,政廳進去,堂上不齊,不得開坐加刑之意,敢啓。傳曰,知道。禁府謄錄
上在昌德宮。停常參,只晝講。
判尹李彦綱上疏。大槪,卽聞母病猝重之報,心神亂越,不忍一刻暫留,玆敢留疏出去,伏乞聖慈,亟遞臣本兼諸任,仍治臣徑先下鄕之罪事。入啓。答曰,省疏具悉。卿其勿辭往來焉。
謝恩,校理李健命。私記
禁府啓曰,罪人李祥輝,逐日嚴刑事判下,而新除授判義禁臣閔鎭長,同義禁臣嚴緝,俱未肅拜,知義禁臣李彦綱受由在外,堂上不齊,今日不得開坐之意,敢啓。傳曰,知道。禁府謄錄
禮曹啓曰,卽接永昭殿參奉牒報,則今此大雨,正殿後簷滲漏一處,夫防草一張,隨落,左邊簷椽木,滲漏一處,正殿樑上左邊活只塗灰一處剝落,右邊春椽,雨漏一處,正殿簷前仰帳,滲漏一處,正殿右邊前簷家椽木,雨漏二處,中排設廳左邊三間雨漏,安仁門滲漏一處,挾門前後滲漏一處云。依例本曹堂上郞廳,進去奉審後,稟處之意,敢啓。傳曰,知道。又啓曰,臣等,進詣永昭殿奉審,則正殿後簷滲漏一處,夫防草一張隨落,左邊簷椽木滲漏一處,正殿樑上左邊活只塗灰一處剝落,右邊春椽雨漏一處,正殿簷前仰帳滲漏,正殿右邊簷前架椽木雨漏二處,中排設廳左邊三間,庫庫雨漏,安仁門滲漏一處,挾門前後滲漏二處,一如本殿參奉所報,而此外正殿前簷女防草三張,破傷,簷椽之間,又有小小滲濕之痕。修改吉日,令日官推擇,則今六月十二日卯時爲吉云。先告事由祭,同日曉頭行移安,同日同時還安,及還安祭,事畢後,臨時設行,所用雜物,令各該司急速磨鍊上下,亦令繕工監,別定監役官,使之監董,何如?傳曰,允。宗廟修改謄錄
晝講入侍,知事李世白,特進官金錫衍,承旨宋相琦,玉堂李寅炳·趙泰采,假注書李相成,史官洪重益·朴弼明,武臣李彦瓀。入侍時,李世白所啓,慶尙道暗行御史任胤元書啓,纔已覆啓,允下矣。其中河東縣監李濟冕,前任谷城時,無面之數,到河東時,始爲發覺,故送人姑緩其事,仍爲請囑於統制使,以谷城會付統營穀,先爲充數,其代,則移錄於河東,而亦是虛錄云,李濟冕所爲,誠極無狀。其時統制使,聽其私囑,許令移錄,亦甚不當,而統制使,則非本曹所可請罪,故回啓中,不爲擧論矣。此事終不可置而不論,或令廟堂稟處,宜有處分,故敢以所懷仰達矣。上曰,依爲之。備局謄錄
上在昌德宮。停常參·經筵。
謝恩,左尹李基夏,右尹柳之發,工曹參議金盛迪。
忠淸監司書目,右參贊尹拯,病重上去不得事。啓。傳曰,虛佇之意,屢悉於前後之批,而情志不孚,莫廻遐心,愕然且慙,無以爲喩。卿毋困我,稍竢秋涼,幡然登途,勉副至望事,回諭。
合啓,請右議政崔錫鼎罷職事。答曰,勿煩。
左參贊閔鎭長上疏。大槪,寵擢之命,出於千萬夢寐之外,敬惶震越,置身無地。冒死陳懇,乞蒙鐫改,以重名器,以安微分事。入啓。答曰,省疏具悉卿懇。今玆陞擢判義禁,意非偶然,卿其安心勿辭,從速行公。私記
禁府啓曰,罪人李祥輝,逐日嚴刑事,判下,而新除授臣閔鎭長,同義禁臣嚴緝,俱未肅拜。知義禁臣李彦綱,受由在外,堂上不齊,今日不得開坐加刑之意,敢啓。傳曰,知道。禁府謄錄
上在昌德宮。停常參·經筵。
謝恩,右賓客申琓。
掌令兪命雄,修撰趙大壽三度呈辭。入啓。遞差。
禮曹判書李畬上疏。大槪,母病危篤,情事焦迫,懇乞鐫改臣新授本職及兼帶諸任,俾無瘝曠之弊,仍許臣謝迹朝列,專意救護事。入啓。答曰,省疏具悉卿懇。卿其安心勿辭,救護母病。
傳曰,大臣·備局堂上引見。引見時,合啓,請右議政崔錫鼎罷職事。上曰,勿煩。大司憲申琓所啓,朝家之申飭松禁,非止一再,而近來紀綱解弛,人不畏法,白晝都市之中,亂斫生松,絡繹道路。若此不止,則四山松木,將至濯濯而後己,豈不大可寒心哉?犯禁之類,多是無形勢家廊下居生之人,而所謂契房,互相締結,有此偸斫之致也。該府及四山監役,不能禁斷,有此弊端,誠極駭然。請漢城府堂上郞廳,及四山監役,從重推考,使之別爲稟旨,嚴立科條,一切禁斷。上曰,依啓。又所啓,全羅兵使趙相周,本以微匹武夫,數年之間,陞擢太驟,及授閫臬,物情未愜,到任之後,專事貪饕,養置十匹之馬,輦輸絡繹,南土之人,無不唾鄙。今春又使京居李姓人,船輸無名之穀,其數累百,發賣京市,牟占其利,人言喧藉,聽聞俱駭。如此濫猾貪鄙之人,不可不隨現重究,請全羅兵使趙相周,拿問定罪。上曰,更加詳察處之。
領府事南九萬上疏。大槪,敢陳前席未準之請,冀蒙矜許之恩事。入啓。答曰,省疏具悉卿懇。備盡決不可允許之意矣,更何多誥?卿其體予倚毗之誠,安心勿辭行公,毋孤至望。仍傳曰,遣史官傳諭。
黃海監司書目,海州等十五邑,今五月十四日·二十日所得驟雨,或犁或鉏許,而其中鳳山縣段,雨雹交下,大如鵝卵,小如鷄卵,至於氷塊堆積之處,幾至久許,兩麥各穀,擧皆打傷,民事可慮事。
引見時,判敦寧徐文重所啓,連遭大侵之餘,公私財力俱竭,不可不隨事節損,以省浮費矣。卽今都下,紙地極貴云,每値設科之時,則朝家非不禁斷,而科儒爭相務勝,紙品旣好,價從而貴矣。臣於少日,猶見會試試紙燒火之擧矣,近無此事。試紙之過好,固無足怪,前頭大比不遠,謁聖亦且定奪,今當紙地浮出之時,正宜申飭中外,正草用草注紙,名紙紙品,亦令稍薄,以除許多浮費,科場如有仍前用過好紙,則主試官及踏印官論罪,以革舊弊,何如?上曰,前後申飭,非止一二,今後若又不遵朝令,則主試官,各別論罪,可也。私記引見時,大司諫李墪所啓,摠府,乃宿衛重地,從前武弁之膺是選者,必擇一時之望,不徒以資級之相當,苟然充擬者,蓋所以重官方也。近來備擬之際,全不掄揀,一經閫帥,則無論人地之如何,擧擬之,使人皆有雍齒且俟之望,甚非愼惜名器之道也。請申飭該曹,毋循近套,各別擇差。上曰,依啓。又所啓,臺閣論事之規,或直爲指斥,或泛論事體者,固非一例,而臣於近來武弁之摠管者,全不擇擬之事,心常慨然,故以申飭該曹之意,論啓蒙允矣,儒臣,以不爲指名,只請申飭,爲非。雖未知事體之果如何,而旣被非斥,則不可仍在,請命遞斥臣職。答曰,勿辭。退待物論。憲府謄錄
禁府啓曰,新除授判義禁臣閔鎭長,同義禁臣嚴緝,俱未肅拜,知義禁臣李彦綱,受由在外,今日堂上不齊,不得開坐,而初六日,社稷·永禧殿修改告祭受香,初七日,正日,初八日,弦日,此三日,罪人李祥輝,不得加刑之意,敢啓。傳曰,知道。禁府謄錄
備邊司啓曰,因筵臣陳達,河東縣監李濟冕,前任谷城時,無面穀,統制使,聽其私囑,移錄河東,終不可置而不論,令廟堂稟處事,命下矣。統營會付之穀,亦係軍餉,而聽人私囑,移錄他邑,已極不當,而若以會付之穀,充數於谷城之無面,移錄河東者,亦是虛錄,則事尤可駭。其所移錄曲折,及河東入庫虛實穀名,不數會付內外,竝令一一行査,當該統制使,指名啓聞之意,本道監司處,分付,何如?答曰,允。
引見時,領議政柳尙運所啓,黃海監司李寅燁,以秋開市牛畜難辦之意,有此馳啓,而以送咨彼中,爲請矣。左議政尹趾善曰,乙丑年小臣奉使赴燕時,北關牛畜,因疾多斃,故姑爲停市之意,成送奏文矣,不但事終不成,致有辱國之擧。今此移咨,決不可爲矣。柳尙運曰,例市請停,非可容易送咨之事,此狀啓勿施,何如?上曰,依爲之。又所啓,今番西市事,往復曲折頗多,殊涉支蔓,而接伴使及義州府尹,有不善奉行之事,敢此仰達矣。雜貨許買,則追後分付,未及,固也,貿米事,則五月十一日登對時,至於下詢諸臣而定之,而事係買賣,故不敢上聞之意,西下大臣,曾已言及於彼人,故雖經稟旨,以私書通報事,陳達後,臣退出賓廳,作書付撥。私商米價,各衙門銀貨收合下送事,則出於擧行條件,十三日移文于接伴使,伴使,亦成送到付公文,臣則以此發送日計程,謂當擧行矣。至二十四日,得見金構二十日成貼狀啓則以爲,西來大臣書中,亦言見在內大臣書,旣許買米云,而尙無可據文書,不可以他事旁照擧行云云,仍以臣之本意,每以防塞私市爲主,今則事機頓變,私市若成,則論價,尤非接伴使之職,相當官員,急速差送云。臣見此狀啓後,始知其意,以臣私書,則諉以非公文,以私米價銀下送公文,則諉以他事旁照,而不爲言及。其意若以許貿爲不可,則以此直陳爲可,而不此之爲,或以非職掌爲言,或以無公文爲諉,見二十日公事後,始爲言及於臨發之際,致有彼人不信之心,事甚未安。況以其狀啓中欺瞞探試,難保無日後之疑等語,觀之,因此生事之慮,可謂深矣,而終不擧行,每請他官員之差送,與古者苟有利專之之義,相反,誠難免必欲自解脫而諉他人之責,而旣以公家事體,無文書之事,不可擧行爲言。此是臣不能直爲分付之致,不敢以此爲罪,而但因西下大臣狀啓覆啓分付,則在於五月十六日,海運凡事,不可專委灣府,奉使之臣,尤不當徑先舍歸,帶率譯官,姑留以待朝命事。備局啓辭,則在十八日與完市咨文,一時付撥,咨文旣到,則此公事,必無不見之理,而二十四日狀啓中以爲,旣承戶部歸後上來之命,戶部一行在後,卽爲還歸云。奉行朝令之道,當以後令爲主,而狀啓所陳如此,已涉駭矣。且於五月十一日西下大臣狀啓中以爲,郞中諸人,同住中江,新接伴兼察無妨,戶部撤歸,則義州府尹句管,以終其事云,故依此擧行之意,覆稟分付矣。十八日金構狀啓中以爲,郞中送言,申接伴,何爲徑先還歸,而又不令此接伴接應,置吾輩於此地,漠然無處分,爲怒,仍出小札,辭說極可駭云云,而乃以此等事狀,非吾所知,爲答。遠人接待,關係非輕,則大臣狀啓回下之間,置之於無所接應之地,必無此理,而金構則諉以非職掌,不欲兼察,李鼎命則身爲邊倅,接待彼人,乃其職耳。大臣來時,亦有別爲分付之事云,而乃於二十二日,始爲馳啓,以昨見備局關文,爲言,邊上事情,何等重大,而慢忽如是?國體所在,俱不可但已,接伴使金構,義州府尹李鼎明,竝拿問定罪,何如?上曰,依爲之。
吏曹啓曰,義州府〈尹〉有闕,依近例令備邊司議薦,何如?傳曰,允。備局謄錄
引見時,左副承旨崔商翼所啓,闕內闌入之弊,陳達於榻前者,非至一再,至於跟隨,亦依法典施行之意,帖書闕門,累度申飭,而國綱解弛,禁令不行,誠可寒心。況近來癘疫熾盛,閭里無乾淨之處,尤不可不嚴立科條,各別痛禁矣。大臣今方入侍,亦宜申飭所帶下人,各自禁戢,而兵曹及守門將處,申飭分付,毋論上司下人,使之一切禁斷,如有依前闌入者,當該守門將及兵曹郞廳,從重論罪事,亦爲嚴飭,何如?上曰,依爲之。禁營謄錄
禮曹啓曰,卽接穆陵參奉牒報,則今月初五日午時量,大王陵上曲墻外面辛方,廣四尺高三尺許頹落,而內面無傷,仁穆王后陵上曲墻外面壬坎方廣三尺高二尺許頹落,而其近處,亦多撓動,將有前頭崩頹之勢云。曾前曲墻外面有頉之處,不至大段,則有只遣郞廳奉審之例,亦無慰安之擧。今亦依前例發遣本曹郞廳,奉審書啓後,稟處,何如?傳曰,允。禮曹謄錄
上在昌德宮。停常參·經筵。
領議政柳尙運箚子。大槪,更申前席之請,乞蒙勘罪,以重國體事。入啓。答曰,省箚具悉卿懇。已悉至意於筵中,卿胡不諒,陳章引咎,若是太過乎?心切愕然,無以爲諭。卿其亟遵前旨,安心勿辭,亦勿待罪,速出論道,以副予望。仍傳曰,遣史官傳諭。
左議政尹趾善箚子。大槪,更申前席之請,冀蒙譴斥,以爲謀事不職,致誤國事者之戒事。入啓。批旨上同
府啓,請全羅兵使趙相周,拿問定罪。措辭見上答曰,依啓。
合啓,諫院無城上所,姑停。
獻納任胤元,牌不進,依承傳罷職。私記
有政。以金德基爲掌令,李善成爲禁府都事,任胤元爲修撰,朴聖漢爲工曹佐郞,李泰東爲任實縣監,李翊夏爲同福縣監,李益泰爲綾州牧使,尹憲卿爲龍潭縣令,宋曅爲昌平縣令,兪命雄爲掌樂正,尹海翊爲保安察訪,趙持正爲刑曹正郞,尹趾仁爲獻納,金萬胄爲成均直講,洪得禹爲判決事。
司諫李喜茂啓曰,昨者長僚,以申飭該曹擇擬摠管事,簡問於臣,臣書送謹悉矣。長僚論啓之後,被斥於儒臣,至於引避,臣不勝瞿然之至。今此所論,雖是泛言,而不害爲愛惜官方之道,故臣亦參論矣。儒臣旣以不爲指名,大加非斥,則臣之難冒之端,與長僚無異,何可晏然而已乎?請命遞斥臣職。答曰,勿辭。退待物論。
正言李世維啓曰,長僚所論,乃摠管不能擇差事也。責在西銓,而臣之兄世華,時在西銓長席,則臣於此論,有不敢參涉者。昨日論啓時,臣當以此引嫌,而適在病重尋單之中,未得拆見簡通,故不卽引嫌,而旣不能參涉其論,則尤不當晏然處置,何敢仍冒乎?請命遞斥臣職。答曰,勿辭。退待物論。
府啓,竝引嫌而退。泛請申飭,不無前例,儒臣之言,何必爲嫌?嫌難處置,其勢固然,請大司諫李墪,司諫李喜茂,正言李世維,竝命出仕。答曰,依啓。憲府謄錄
禁府啓曰,義州府尹李鼎命,全羅兵使趙相周拿來事,允下矣。依例交龜後,拿來,何如?傳曰,允。禁府謄錄
上在昌德宮。停常參·經筵。
合啓,請右議政崔錫鼎罷職事。答曰,依啓。私記
院啓,摠管爲任甚重,武弁之擬是職者,必屢經閫任,儲望已久者外,不得以資級之相當,苟然充擬,乃前例也。副摠管崔克泰·黃震文,或纔經水使,履歷尙淺,或未經閫帥,資望素輕。公議旣發之後,不可仍置,請竝命改差。答曰,不允。憲府謄錄
備邊司啓曰,東萊府使朴權,慶尙監司李彦紀等啓聞,下詢諸臣後,昨於筵中,旣已定奪矣。所謂六星銀,兩國通行之初,不可只憑館中一倭人之口語,率爾相許。六星之於八星,計其劣數,準折其價,通用之意,令館倭通于島中,受來書契,宜當。至於作米,則朝家之當初許米,出於懷遠之至德,而館倭等反復無狀,詐謾成習。在前每當年限旣盡之後,渠輩輒爲哀乞,請復退年事,彼此兩國之人,誰不知之,而昨年作米,自我加三年之後,裁判倭,反稱從前不知有年限,變幻其說,恣其狡惡,我之施德而受欺者,誠可痛惋。到今館倭,情見勢窮之後,始乃自服,歸罪於裁判,而今若因其口語,輕易還許,則不足以懲其中間操縱之習,絶其日後更欺之弊,亦令以此辭緣,通報島中,受書契以來宜當,而然此皆彼此買賣間細瑣之事,本不足以煩聞朝廷,島主只當與邊臣往復相議,又不當爲此別送差倭,令島中順付東萊·釜山兩邊臣處書契於歲遣船,宜當。從前島中書契中凡事,未嘗明白擧論,只稱具在差价口中云。今使受來書契者,正以口中之不可取信,必欲得丁寧之書契也。兩款事,必於書契措語,一一論理,俾不得爲如前朦朧閃弄之說,宜當。令東萊府使,以此嚴飭於館倭,未停當前,亦不必續續煩稟之意,竝爲分付,何如?答曰,允。備局謄錄
上在昌德宮。停常參·經筵。
全羅監司書目,道內各邑,本月初四日以後,二旬不雨,憫旱如渴之際,二十五日爲始,大雨數日注下。不但蘇潤枯涸,未移秧處,亦將盡移,民事誠爲多幸事。私記
院啓,請副摠管崔克泰·黃震文改差。措辭見上答曰,勿煩。憲府謄錄
上在昌德宮。停常參·經筵。
午時未時,日暈,暈上有冠,色內赤外靑。酉時,日暈。夜一更,月暈,廻木星與火星。
謝恩,判義禁閔鎭長,同義禁嚴緝。
慶尙監司書目,浹月旱乾之餘,前月二十五日始雨,三日而止,高下田畓,無不周洽,誠爲多幸事。
掌令任元聖啓曰,今此西市之擧,蓋出於救民,而戶曹判書李濡,實爲主張。當初建議,斷斷無他,而情其謀事不臧,駭機層生,兩西偏受其害,畿湖未蒙實惠,國儲蕩竭,民怨紛興,龜毁櫝中,責有所歸。主事之臣,不可無警責之道,故頃以論劾之意,發於完席之上,僚議參差,終未歸一。無非臣之疲劣,不能見信於同僚之致,何敢仍冒臺席乎?請命遞斥臣職。答曰,勿辭。退待物論。
持平李世奭啓曰,大臣請罷之啓,雖已蒙兪,旣謂之奉使不善,貽辱聖躬,則罪固不止罷職,而況其墜喪體貌,傷損事體之失,不特一二,則尤不可只施薄罰,而旋卽停止,有若虛文塞責者然。公議益激,終不可沮抑,故昨與同僚相議,以加等之意,簡問於諸僚,則論議參差,終不歸一。此無非臣疲軟之致,已難仍冒於臺次。且於日昨相會禮時,西市主事人請罪之論,發於右僚。臣之意見,亦無異同,而完席之上,亦有崖異之論,累日相持,亦未通同。右僚旣以此至於引避,則臣以參論之人,尤難苟廁於臺席,請命遞斥臣職。答曰,勿辭。退待物論。
持平金致龍啓曰,右僚,以戶曹判書李濡請罪,發論於完席,而意見不同,不敢苟從矣,昨伏見其避辭,臣不勝訝惑之至。噫,國家不幸,連歲大殺,八路生靈,擧將塡壑,而生穀之路已盡,活民之道無策,此和市之議,所以發也。李濡,雖建請玆事,而當筵席詢問之日,大臣諸宰,無一異議,誠以民事罔極,萬不獲已,而不獨濡之意然也。至於末稍事段之層生,固非當初所可逆料,則到今追咎甚力,不欲論罪,獨何意耶?玆事利害得失,固未能的知其如何,而竭誠爲民之意,終歸於誤事害國之科,恐非所以參酌原恕之道,而且京廛市價之增,西民救急之惠,不可謂全無所益,則右僚所謂偏受其害,民怨朋興者,未知其爲實狀,而果出於平心之論也。意見旣異,決難苟同,而昨者同僚,又以相臣加律事發簡,而因諸公議參差,至於引避,臣於此,尤有所慨然者矣。凡論人之道,罪律相稱,輕重得宜,則是據事而規警也,憑藉捃摭,不顧情實,則是求罪而排乾也。今此相臣請罪之論,本非謂無可恕也,特以揭帖一款,所關重大,痛迫之極,無所歸咎而發,則罷職之罰,足以存事體而示公議,至於粧撰增加,必欲置之重律,則事非規警,迹涉排乾,實非臣意慮之所到也。且日昨合啓,屛去譯舌一款,追聞實狀,則當其儐接之時,雖以文字相通,而我國譯輩終始在傍,見無暫離之事云,所謂一切屛去云者,有若全然驅逐者然,終未免爲爽實之歸。以此以彼,旣不可仍冒臺席,請命遞斥臣職。答曰,勿辭。退待物論。
司諫李喜茂啓曰,日昨憲臣,以右議政加律論啓事,發簡以問,蓋其意,以奉使不善,貽辱國家,罷職之罰,不足以當其罪也。但念論人之道,貴在適中,論庶官猶然,況大臣乎?崔錫鼎所坐,關係雖重,而其不善周旋,自是一時過誤,擬以重律,恐涉過當,敢以此意答簡矣。憲臣終以此引避,而至以公議,不可沮抑爲言,臣之沮公議負言責,多矣。請命遞斥臣職。答曰,勿辭。退待物論。
大司諫李墪啓曰,臣於前右議政崔錫鼎合啓之論,亦已隨參,蒙允矣。追後聞之,則屛去譯舌一款,有大段爽實者。臣輕信人言,率爾搆草之失,實甚懼然,方欲推見元狀,爲自劾之地矣,昨見憲僚之發簡,則乃加律事也。大槪論人之體,貴得其中,而失平之論,易至於偸,此有識之所嘗慨然,而況大臣與庶僚自別,尤不可不參其情而量其勢,以重言事之體,而今此加律之論,誠爲不愜於公議者。蓋彼人名帖中二字,實前古所未有之恥辱,隨狀上聞,不能周旋之失,其在國體,雖不可無糾劾之道,而罷職之罰,亦足以正其失矣。且其屛譯之言,旣非實狀,私饋之受,亦係細故,則何可又加其律,如治大何,然後爲快乎?玆以過中之論,不可苟同之意,爲答,而憲臣,至以見輕引避,臣實未曉也。前旣有爽實之失,又有此見輕之斥,有不敢晏然,請命遞斥臣職。答曰,勿辭。退待物論。
大司憲申琓啓曰,今此西米之事,實是國家之不幸者也。其時奉命大臣,不善周旋於接應之際,以至慢書上聞,辱及聖明,此合啓之所以發也。論罷其職,足以尊國體而謝公議,到今加律,實涉過當。至於首事之人,則原其本情,固出於爲未安之意,而主張太銳,擔當太過。國事至此,無所歸咎,則謀啓不識之責,理所必至,而臣於昨歲儐還也,奏達西路事情,開市請穀之外,無他道理之語,則方將自訟之不暇,何敢隨衆論人乎?同僚,以此事或發完席,或有簡問,而臣意見如此,旣不能苟冒於臺職,請命遞斥臣職。答曰,勿辭。退待物論。私記
禁府啓曰,卽接月令醫員姜渭聘手本,則保放罪人李夔,病勢今己差復云,還囚之意,敢啓。傳曰,知道。
政院啓曰,近日義禁府獄囚多滯,誠爲可慮,且李祥輝逐日嚴刑事有命,而近久停刑,亦甚未安。判義禁臣閔鎭長,再疏批下,同義禁臣嚴緝除授之後,尙未肅拜,竝卽牌招察任,何如?傳曰,允。禁府謄錄
備邊司啓曰,卽接慶尙監司李彦紀報本司文狀,則釜山訓導等手本據,卽今送使倭滿館,前頭又有連續出來之報,而釜山僉使,則自初不參宴享,東萊府使,則猝得□中,差復無期,應行宴禮,皆不得設行,若過元限,自有加料之規,事勢實爲難處,而此是曾前未有之事,斯速從長指揮爲辭矣。雖係等閑一乘障之任,不得輕許處置,意固有在,況此接待遠人之地,兩邊臣,或以私事,或以疾病,一時引入,無意出接,至有過限加料之弊,今日國綱,雖曰頹廢,邊上之事,違誤至此,而按道之臣,亦末之何於不從令之邊臣,乃以無歸宿之語,泛請指揮於廟堂,事之寒心,無過於此。釜山僉使李錫,則旣有拿命,慶尙監司李彦紀,東萊府使朴權等,姑先從重推考,何如?傳曰,允。備局謄錄
上在昌德宮。停常參·經筵。
禁府啓,李祥輝刑問四十九次不服,加刑得情,何如?啓各別嚴刑得情。
禁府,金構拿囚。啓。
傳曰,召對爲之。入侍承旨李光迪,玉堂李寅炳·趙泰采,假注書李相成,史官洪重益·朴弼明。入侍時,趙泰采所啓,大明宣宗皇帝親筆水墨畫一本,適到政院,諸承旨敬玩之時,臣亦參見,問其所從來,則僉知黃世楨,得之於故訓鍊主簿沈天民外孫家云。宣宗御畫,流傳外國,實是希貴之事,自上一番取見,似好矣。至於沈天民,振威出身也。於戊寅年間,明使來泊宣川之時,以接待官,假銜承旨而下去,其於接待之間,隨事曲至,故明使感其善遇之意,出給宣宗御墨及閣老王澤竹畫曰,此皆天下絶寶,引以相贈,以表余情云。天民受而珍藏,以傳其外孫。蓋其時,以私贈糧米事,禍機叵測,李烓,至被賣國之罪,而天民以武夫,終始守義,得以生還,故朝家卽授六品之職,以示嘉奬之意,而還歸未久,不幸身死,識者至今歎惜。自朝家依其假銜,合有褒贈之道。其事蹟,亦在黃世楨家云。若經睿覽,則可知其時事實矣。李寅炳曰,小臣,則雖未得見之,而大明皇帝筆蹟,至今尙存,不可不一番入覽。上曰,書畫,則使政院入覽,天民褒贈事,令該曹稟處,其事蹟,則在黃世楨家云,取進,可也。禮曹謄錄
上在昌德宮。停常參·經筵。
謝恩,獻納尹趾仁。
傳曰,一自金春澤被謫之後,一種論議,竝與其父而疾之太甚,已極可笑,而銓曹又未免畏縮於鳳瑞乖激之言,更不擧擬,作一棄人。鎭龜,胡大罪,而必欲廢錮乎?如此擧措,實未可知也。
傳曰,近來臺臣之彈劾武臣,必以趨附權奸,馱載絡繹,作爲題目。如此措語,心常未安,故屢及此意於筵席矣。日昨全羅兵使趙相周請拿之啓,亦有趨附權奸等語,實未穩當也。問目中此一款,拔去勿問。
正言李世維啓曰,臣於病伏尋單之中,伏見小報,長僚及憲臣避辭,皆以合啓中屛譯一款,爽實爲言,而有曰我國譯輩,終始在旁,初無暫離之時云,則合啓所謂一切屛去者,其爲爽也,明矣。凡官論劾,固宜詳審。大臣請罪,何等大事,而不考實狀,泛然論啓,終未免爲爽實之歸,其何敢一刻仍冒臺席乎?請命遞斥臣職。答曰,勿辭。退待物論。
獻納尹趾仁啓曰,卽者兩司多官,相繼引避,臣當處置,而憲臣避辭中一款,卽戶曹判書李濡論劾事也。今番和市之擧,建議雖出於李濡,其所稟行,乃出於廟堂,故臣之兄左議政尹趾善,方在待命中,臣之私義,有不敢晏然是非於玆事。臣何敢苟然仍冒於臺席乎?請命遞斥臣職。答曰,勿辭,退待物論。私記
禁府啓曰,罪人李祥輝,逐日嚴刑事判下,而今日永昭殿修改告祭受香,明日,正日,不得加刑之意,敢啓。傳曰,知道。禁府謄錄
禮曹啓曰,卽接永昭殿參奉所報,則正殿前右邊內墻一間半,今日雨中崩頹,安香廳北墻二間許,亦爲崩頹云。取考前例,則乙亥年此內墻所築陛砌三層,因雨崩頹之時,別無慰安之事,而別定監役官修築矣。今亦依此例,別定監役官,待晴卽爲修築之意,敢啓。傳曰,允。又啓曰,卽接宗廟署所報,則今朝風雨,園上松木二十八株,拔折顚仆云,極爲驚駭。臣曹與本署提調,卽爲奉審後,慰安祭設行與否,稟處,何如?傳曰,允。宗廟謄錄修改
上在昌德宮。停常參·經筵。
副校理李廷謙上疏。大槪,臣之情勢悶蹙,自速違慢之誅,勿罷之命,出於格外,迄今惶感,方在竢罪之中,不意今者,召牌又降。嚴畏分義,不得不趨詣闕外,而顧臣情勢之外,又犯應遞之科。伏乞聖慈,俯諒危懇,鐫削臣職,仍治臣違命之罪事。入啓。答曰,省疏具悉。爾其勿辭,從速察職。
副應敎趙泰東上疏。大槪,臣於兩司處置,意見與同僚差殊,有不可苟同者,乞賜遞改,以便公私事。及校理李健命上疏。大槪,臣於兩司處置,議定立落之際,意見與同僚差殊,不可晏然仍冒,乞賜遞改,以便公私事。及修撰趙泰采上疏。大槪,臣於館僚異同之論,有不可參涉之嫌,乞賜遞改,以便公私事。入啓。答曰,省疏具悉。已諭於李健命之疏批矣。答校理李健命疏曰,省疏具悉。西下大臣,豈無痛迫之心哉?所引季布之說,思之太緩,不覺其有歉於張昭·徐盛之事也。予非以邢貞之事,時勢與今日相同,以在下之道,言之,則曾不引義爭執,頗失奉使之體,視昔爲歉然耳。公議旣發之後,不可以關係自己之事,而終無是非,故不可不允兪,此足以伸公議而明是非矣。何必加律而後爲快哉?至於李濡事,雖未知立落之如何,而此事之大有所不然之意,屢悉於筵中,則避辭中云云,決知其萬萬不可也。爾其勿辭處置。
吏曹參判李寅煥辭職上疏。入啓。批答與銓長同
禮曹啓曰,臣等,以風落木奉審事,進詣宗廟,本署都提調臣南九萬,亦爲來詣,一同奉審,則宗廟東門越邊松木十二株,雜木二株,御齋室及香廳近處松木十一株,西門外近處松木一株,北神門近處松木四株,折拔顚仆之數,合爲三十二株矣。此非殿內至近之處,株亦不至多,而考見前例,則壬戌年,因九十餘株折拔之事,有慰安祭設行之擧。今此株數,比前雖少,而廟園樹木,因風摧偃之際,不無響震之慮,慰安祭,似當設行。永寧殿·宗廟,不卜日來十四日設行,而折拔之木,令該司卽爲斫去之意,分付,何如?傳曰,允。宗廟修改謄錄禮曹啓曰,卽接穆陵參奉牒報,則今月十二日夜雨,大王陵上曲墻外面,前日頹圮處上邊一尺許加頹,仁穆王后陵上曲墻下,前日頹圮有罅隙處下邊內面五尺八寸許,又爲崩頹,外面前日頹圮處外九尺許,亦爲加頹,蓋瓦亦多傷破云。自前曲墻內面崩頹之時,則有慰安祭設行之擧。仁穆王后陵慰安祭,依前例不卜日來十五日,設行,何如?傳曰,允。禮曹謄錄
上在昌德宮。停常參·經筵。
辰時至午時,日暈。未時,日暈左珥。
備忘記,正言權尙游,除授諫職四箇月,而陳疏承批,而尙不上來,揆以事體,實涉未安。不可無糾警之道,遞差。
校理李健命上疏。大槪,僚議參差之後,決無獨當處置之理,乞賜遞改事。及修撰趙泰采上疏。大槪,臣之難冒之嫌,與前無異,更乞亟遞臣職,以便公私事。入啓。
答曰,省疏具悉。爾其勿辭處置。
副應敎趙泰東上疏。大槪,僚議崖異之後,多官處置,決不可獨當,難冒之勢,與前無異,乞賜遞改事。入啓。答曰,省疏具悉。爾其勿辭處置。
忠淸道暗行御史崔重泰入來。私記
禁府啓曰,罪人李祥輝,逐日嚴刑事判下,而今日,宗廟·永寧殿慰安祭受香,十四日,望祭受香,十五日,正日,十六日,望日,此四日不得加刑之意,敢啓。傳曰,知道。禁府謄錄
上在昌德宮。停常參·經筵。
咸鏡監司書目,安邊等十邑呈,以染病之人,合以計之,則二百七名內,方痛一百二十七名,向差七十四名,死亡六名,而民間大飢之餘,死亡之類,至於此多,誠極可慮。各別救療,嚴飭分付事。
明日仁政殿儒生殿講時,考官二,李世華·嚴緝,參考官四,李益壽·姜銑·李寅炳·兪命雄。
政院啓曰,明日仁政殿儒生殿講時,命官,何大臣進去乎?敢稟。傳曰,判敦寧徐文重進去。又啓曰,兩司多官,引避退待,已經累日,而玉堂論議,終未歸一,尙無處置之擧,事甚未安。副應敎趙泰東,校理李健命,副修撰趙泰采,竝推考,新除授司諫院正言崔重泰,卽爲牌招,以爲趁卽處置之地,何如?傳曰,允。
院啓,竝引嫌而退。誤事之責,旣有所歸,糾劾之擧,蓋不得已,罷職之罰,未謝公議,加等之律,臺體則然,慢書辱國,臣民痛迫,屛譯末節,非不强辨,而崖異重論,迹涉規避,君下公議,反請捃摭,費辭伸護,未免苟且。揆以臺體,俱難仍在,嫌難處置,其勢固然。不可以此輕遞言官,請掌令任元聖,持平李世奭,獻納尹趾仁,出仕,持平金致龍,大司諫李墪,司諫李喜茂,大司憲申琓,正言李世維,遞差。答曰,依啓。
右副承旨宋相琦再度呈辭。入啓。遞差。私記
有政。以趙得重爲加平縣監,崔重泰爲正言,李聖肇爲聞慶縣監,李頤晩爲兵曹正郞,尹世紀爲承旨。
議政府啓曰,領·左相皆有故,今春夏等本府褒貶,限內不得爲之之意,敢啓。傳曰,知道。政府謄錄
禁衛營啓曰,本營郞廳及諸將官,今春夏等褒貶,當爲等第,而都提調臣柳尙運,方在待罪中,限內不得磨勘之意,敢啓。傳曰,知道。禁營謄錄
御營廳啓曰,本廳所屬諸將校,今春夏〈等〉褒貶,當爲等第,而都提調臣尹趾善,有故,限內不得磨勘之意,敢啓。傳曰,知道。御營廳謄錄
上在昌德宮。停常參·經筵。
備忘記,居首生員鄭,直赴會試,其次幼學金八擧·許從,各給二分,進士朴徵曦,幼學尹,各給一分。
掌令任元聖啓曰,合啓之請,雖已蒙允,而辱國之罪,不可以罷職而止,故臣與同僚相議,以加等之意,簡問於諸臺,則諸臺之意見,多有參差,方欲更與相確,期於大同之際,同僚,以此先爲避嫌,則臣以聯名之人,何敢獨爲晏然乎,且臣於持平金致龍之避,尤有所駭惑焉。國家不幸,飢饉荐臻,奉使,主掌之臣,謀事克臧,則調濟貪乏,豈無其策,而創出無前之擧,乞糶萬里之外,終至辱國,害遍邊邑,巨費不償,而府庫已竭,厚恥未雪,而輿情懷憤,僨事之責,在所難免,而張皇費辭,獨謂無罪者,抑何見聞,其言誠可怕也。至於論劾大臣,事體自別,故頃於諸會之日,措辭十分詳審,姑撮其無所彰著者數件事,相議論啓矣。到今屛譯一款,歸之爽實,臣竊未曉其意也。所言,使譯舌終始在傍,只以手書酬酢,而不用其言,使無所致,則雖有譯官,何異屛去,必須全數驅逐,然後方可謂之屛去乎?周遮營護之言,不足與呶呶相辨,而諫官,必以相繼引避,則臣何敢自是己見,而抗顔冒出乎?且臣於本府之論劾趙相周也。曾已隨參者,措語不過據實,事未穩當,爲敎,臣不勝瞿然之至,苟有實狀,不必廻避,而聖敎如此,難安之勢,更加一層,以此以彼,不可復叨,請命遞斥臣職。答曰,勿辭,退待物論。
持平李世奭啓曰,臣不諒時勢,妄論大臣,諸議參差,未免瀆擾,惶愧方深,譴罰是俟,不意處置請出,召牌繼降,嚴畏分義,不得不趨詣臺次,而第臣得見大司諫李墪,持平金致龍避辭,則其所自列,實非臣意慮之所及,臣且駭且訝,繼之以危怖也。不料淸朝之上,乃有如許論議也。夫朝著乖激,固已搢紳所共憂,而今日臺章,有何一毫彷彿於失平捃摭之意哉?奉使大臣,至使醜慢之言,及於聖躬,而不能力爭,泛然受送狀啓之中,略無痛迫之辭,此其關係,果何如也。如以爲不足怒,置之,則可也。苟有駁正之擧,則豈止罷職哉?當初之只請罷職,蓋欲遵依古例,漸次加等之啓,以此意亦嘗發端於一會之日矣。及夫罷職准請之後,臣果更發加等之簡,而僚席之間,異議橫生,終至於起鬧而後已,此無非臣疲軟見侮之致也。臣之愚見,竊以爲大臣有過,輒相容恕,慨然於末俗之不古矣。今者諸議,至於原恕大臣,乃以存事體明義理之論,直驅之於乖激,而反以爲慨然,信乎人人所見,若是其遼越也。職是大臣,故所以責之也正,事關國體,故所以論之也嚴,其謂之與庶僚自別,而必欲參情量勢者,臣未知此何臺體也。至於爽實一款,臣實未曉也。大臣初狀,乃曰接見之時,彼此譯舌,屛去出在幕外,今聞復來之狀,有初雖屛去,旋卽招入,連在左右云,未知大臣何不爲詳知初狀,致令人疑惑也。臣之初聞,只據前狀而發,則後狀□□之語,臣未及知之也。然而後終始招入,初旣屛去,不用其舌,代以文字,則論以事面,失之則均,而諸議之以此爲大段爽實,無乃或近於分疏之嫌,諸臣難安之勢,則到此益加,其何敢自以爲是,而靦然仍冒乎?況儒臣,旣謂之騷擾不靖,聖上,又以何必加律爲敎,臣之妄率之罪,尤無所逃,且臣於且昨,伏見下政院之敎,尤不勝惶隕之至,趙相周放向事,奴事權奸,驟陞邊帥,人言喧藉,久而未已,臣果以此添入於請罪之中,初非輕視武夫,勒加不韙之目,而旣靳聖敎,臣安得晏然乎?以此以彼,俱不可復叨於言責之地,請命遞斥臣職。答曰,勿辭。退待物論。
獻納尹趾仁啓曰,臣之情勢,實難苟冒於今日,臺席引避縮伏,蓋亦萬不獲已,處置請出,出於意外,臣黽勉就職,狼貝罔措矣。卽今憲臣,又爲引避,處置歸於本院,而其所論列,又非前避之比,乃以辱及君上之罪,泝源而歸之於主掌之臣,至謂之厚恥未雪,輿情懷憤,則臣於此事,不敢是非,其歸,則與前無異,而其情,則一倍危蹙矣。臣本庸愚,全昧時義,日昨兩臺之避,或以加等爲辭,或以主事爲言,而臣不敢知其所論兩件事,同一罪名,引避,而爲避者,未免擧此而繼彼,此又臣昏謬之罪,決不可一刻冒居於論議之地,請命遞斥臣職。答曰,勿辭。退待物論。私記郞廳白大成校。郞廳金霔書。
兵批,行判書李世華,慕華館坐起進,參判權是經病,參議申懹進,參知姜銑式暇,同副承旨李光迪進。以宋相琦·李墪·李喜茂付副護軍,金致龍付副司直,李世維付副司果,李㙫付副司正,鄭時凝·文以翼·金永宗·閔純付副護軍。
平安監司鄭載禧上疏。入啓。答曰,省疏具悉。卿其勿辭,調理察職。
掌令任元聖,持平李世奭啓曰,國家不幸,連歲大殺,西市之擧,蓋出於救民靡不用極之意,而事端橫生,輾轉層加,終至貽國家之羞,而罄府庫之藏,害徒遍於邊邑,民未蒙其實惠,今日噬臍之悔,尙忍言哉?噫,堂堂千乘之國,不能自濟,未免乞哺於萬里之外,其爲羞愧,已不可言,而況今厚恥難雪,巨費不償,則雖曰始慮之所不及,而謀事之臣,初欠審愼,終使末梢之害,至於此極,龜毁櫝中,責自有歸,國體虧損,無以復常,人心憤菀,久而愈激,當初建議,雖出於諫臣之疏,而終始主掌其贊成者,李濡也。決不可置而不論,請戶曹判書李濡罷職不敍。答曰,亟停勿論。
政院啓曰,卽見今春夏等褒貶啓本,則平安監司鄭載禧,江原監司李壄,江華留守李頤命,京畿水使閔暹,守令邊將,無一人居下,殊無嚴明殿最之意,黃海監司李寅燁,道內守令今戊寅年春夏等褒貶,無一人居下,竝推考,何如?傳曰,允。
院啓,竝引嫌而退。屛譯之說,初載狀聞,則他臺强避,在我無損,據實論人,旣得臺體,聖敎之下,不必過嫌,加罪之端,自是例事,而所引之嫌,前後無異,則不可以此輕遞言官,請掌令任元聖,持平李世奭,獻納尹趾仁出仕。答曰,依啓。燼餘私記參謄
上在昌德宮。停常參·經筵。
李思永啓曰,吏曹郞廳來言,臺諫有闕,政事何以爲之?敢稟。傳曰,過私忌後爲之。
掌令任元聖,持平李世奭啓曰,請戶曹判書李濡罷職不敍。措辭見上答曰,勿煩。
平安監司書目,道內各邑,雨澤周洽,百穀日漸向茂,民事多幸事。
京畿監司書目,廣州等三十六邑呈,以自本月十一日至十二日,大雨暴注,田畓各穀,多被損傷事。
江原道暗行御史鄭澔入來。燼餘私記參謄
上在昌德宮。停常參·經筵。
李善溥,以都摠府言啓曰,今日入直軍士中日習射,請出標信。傳曰,知道。
藥房都提調臣南九萬,副提調臣李思永啓曰,伏熱比甚,霖雨支離,伏未審此時,聖候若何,卽伏聞醫女所傳之言,嬪宮有脚部微□之痛,寢睡不安,食飮小進,連日不得差減云,臣等不勝仰慮之至,卽今醫女入診,詳知症候加減後,議定鍼藥,宜當,敢來問安,竝此仰稟。答曰,知道。無事,嬪宮症候,已言于醫女矣。再啓曰,卽伏聞嬪宮入診醫女來傳之言,脚部疼痛,有妨於起立,手部無力戰掉,亦不能任意屈伸云。臣等,與諸御醫及鍼醫等相議,則以爲,氣血多虛,不能運行,養筋之致,滋血養筋湯,加威靈仙酒洗一錢,連用五貼,宜當云。此藥卽令劑入,鍼穴則手部合谷·外關,足部太沖·承山等穴,合當云,亦令醫女,不拘時前,卽爲下鍼,何如?答曰,依啓。中宮殿問安。答曰,知道。嬪宮受鍼後,藥房,大殿問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。
政院·玉堂,大殿問安。答曰,知道。中宮殿問安。答曰,知道。世子宮問安。答曰,知道。嬪宮問安。答曰,知道。
掌令任元聖,持平李世奭啓曰,請戶曹判書李濡罷職不敍。措辭見上答曰,勿煩。燼餘私記參謄
禁府啓曰,因全羅道暗行御史書啓,刑曹粘目,雲峯前縣監孟養浩,綾州前牧使柳成運,同福前縣監李瀅,南原前營將閔挺緯,長城前府使金汝南,萬頃前縣監李畯,黔毛浦前萬戶金球,格浦前別將趙有實等,移本府處置事,允下矣。孟養浩·金汝南·李畯,方待命於本府,卽爲拿囚,而柳成運·李瀅·金球·趙有實,時在任所,閔挺緯,在於長湍地本家云,依例發遣府書吏羅將,拿來,何如?傳曰,允。禁府謄錄
上在昌德宮。停常參·經筵。
未時申時,日暈。夜一更,流星出天津星下,入巽方天際,狀如鉢,尾長三四尺許,色赤。
下直,靑松府使李相勛。
有政。吏批,行判書李世白進,參判李寅煥式暇,參議洪受瀗病,右副承旨崔商翼進。
趙相愚啓曰,今日爲政事,命下矣。該房承旨尹世紀,呈辭受由,代房承旨李思永,方在藥房,左副承旨李善溥兵批政廳進去,臣相愚,與政官爲相避,吏批政廳,何承旨進去乎?敢稟。傳曰,右副承旨進去。
以嚴緝爲兵曹參判,洪大猷爲禮曹佐郞,宋光澤爲監察,李洙爲禁府都事,尹寔爲桃源察訪,金宇杭爲承旨,李周徵爲鳳山郡守,崔擎宇爲平山府使,閔聖得爲長連縣監,趙益彬爲載寧郡守,柳萬齡爲懷德縣監,金泓爲靑陽縣監,李震一爲扶餘縣監,金鳴敦爲金郊察訪,洪禹寧爲泰陵參奉,趙大壽爲修撰,金鎭龜爲知敦寧,申泳爲禁府都事,尹世紀爲戶曹參議,兪信一爲司䆃正,兪命雄爲獻納,昌原府使張萬里,今加通政,捕賊,副護軍李道源·尹世紀。
李思永啓曰,都目政事,來二十四日爲之之意,敢啓。傳曰,知道。
李光迪,以吏曹言啓曰,黃海道暗行御史南正重書啓中,平山府使金澋之名,以璟字誤書,靑丹察訪朴慶應,以朴凝慶誤書,今此覆啓時,誤書處,竝付標以入,而南正重不察之失,亦不可置之,推考,何如?傳曰,允。
李善溥,以弘文館言啓曰,本館僚員之不備,未有甚於近日,或未差,或奉使在外,或呈告引入,或不參褒貶,未得行公。卽今上下番入直之外,無他推移之員,事甚苟簡,今日政闕員,盡數差出之後,新除授及呈告人員,竝爲牌招察任,何如?傳曰,允。
大殿·中宮殿·世子宮·嬪宮,藥房問安。答曰,知道。藥房啓曰,雨餘蒸溽,伏未審夜間,聖體若何?嬪宮手部·脚部患候,昨日受鍼之後,加減,如何?昨日劑入滋血養筋湯,已爲煎服乎,患候日久,日氣方熱,連日更鍼恐有傷損之慮,今日受鍼,姑停,更觀明日症候,稟定宜當,諸醫之意亦如此,敢此問安,竝此仰稟。答曰,知道。無事。嬪宮所患,一樣,而湯劑姑未煎服矣。
以李珽爲假注書。
趙相愚啓曰,假注書李珽,時無職名,令該曹使之付軍職,冠帶常仕,何如?傳曰,允。
趙相愚,以漢城府言啓曰,中使金善弼,聽傳敎分付內,今月二十一日,景福宮內風落松木,使四山山直等斫伐事,命下矣。第內苑伐木之役,本非外山山直之任,乃是其人之役,而中間創開,仍循不革,去丁卯年前,因本府啓辭,禁苑伐木之役,依舊例專責於其人,四山山直等,則勿爲赴役事,入啓蒙允,槪慮使四山山直書員等,一時赴役於闕內,則城內外奸民等乘時偸斫之弊,無路禁斷故也,昨以此意,欲呈草記,因私忌不得捧入,而斫役方急,令四山山直等,已爲赴役,勢未及交通,自今以後,依前允下辭意,凡大內及空闕伐木之役,專責於其人,何如?傳曰,允。
以備忘記,傳于李善溥曰,扈衛軍官出身李廷漢,柳葉箭五中,邊將除授。
李光迪,以義禁府言啓曰,以慶尙右道暗行御史書啓,刑曹粘目,知禮前縣監宋耆昌,河東前縣監李濟冕·李秀英,召村前察訪朴凝慶,赤梁前僉使朴世重,知世浦前萬戶朴武賢,尙州浦前權管丁仁好等,移本府處置事,允下矣。宋耆昌·李濟冕·李秀英,方待命於本府,卽爲拿囚,而朴凝慶·朴世重·朴武賢·丁仁好,時在任所,依例發遣府羅將拿來,何如?傳曰,允。
掌令任元聖,持平李世奭啓曰,卽者長僚,以戶曹判書李濡罷職不敍事,不可苟同之意,至於引避,臣等不勝瞿然訝惑之至。任事之臣,當其謀事之初,豈欲故敗國事,而及其僨事之後,則曷嘗有未能逆覩,而有所原恕也哉?今玆西市之事,貽辱朝廷,害遍一國,輿情憤惋,無所歸咎,則主事之人,終安得辭其責哉,當初之不能力爭,今不不過追悔矣。若以事過之後,無乃捄正,爲諉,則自古僨事之臣,誰有伏法之人乎?臣等之論,實出於擧國憤恨之心,而誠不料長僚之言,乃遽至此,臣等,竊爲長官惜之也。然旣被其斥,勢難仍冒於臺席,請命遞斥臣職。答曰,勿辭。退待物論。
禁府啓目,禹成績,刑問七次,不服,加刑得情,何如?啓依允。又啓目,李祥輝,刑問五十一次,不服,加刑得情,何如?啓各別嚴刑得情。燼餘私記。禁府啓曰,罪人李祥輝,逐日嚴刑事判下,而臣鎭長。同義禁臣李寅煥,今明日,俱有式暇,知義禁臣李彦綱,受由在外,同義禁臣嚴緝,本職未肅拜,二十一日順陵告祭受香,二十二日正日,此四日,不得開坐加刑之意,敢啓。傳曰,知道。禁府謄錄。
大司憲權是經避嫌。大槪,臣於本府前啓,意見不同,不可隨參,請遞事。答曰,勿辭。退待物論。憲府謄錄
賑恤廳啓曰,曾在壬子年,都城及英陵,松木雪壓顚仆者甚多,自本廳入啓取用矣。日昨風雨時,都城近處及貞陵·靖陵·宣陵·昌陵。翼陵,多有顚仆之松,而陵官旣不能私用,禮曹亦難處置云,各陵風落木,擇其陵所稍遠之處,依壬子年例,自本廳取用,而都城近處所仆之木,亦爲一體取用,何如?傳曰,允。禮曹謄錄
上在昌德宮。停常參·經筵。
巳時至未時,日暈。
下直,信川郡守呂必寬。
藥房都提調臣南九萬,副提調臣李思永啓曰,日氣陰蒸,伏未審此時,聖候若何,嬪宮脚部痛患,卽今加減,如何?再昨劑入滋血養筋湯,時未煎服乎,今日則醫女入診後,與諸御醫等,議定受鍼當否,宜當,臣等不勝區區憂慮之至,敢來問安,竝此仰稟。答曰,知道。無事,嬪宮所減,比昨差減矣。再啓曰,卽伏聞醫女所傳之言,則嬪宮患候,夜間則痛勢稍止,寢睡頗安,而患候多日,元氣虛弱,脈度微細云,且日氣蒸熱如如,姑無救急之事,而此時受鍼未安,更觀明日症候,議定受鍼當否,宜當,諸醫之意,亦多如如,敢啓。傳曰,知道。中宮殿·世子宮·嬪宮,藥房問安。答曰,知道。傳于李善溥曰,今日召對爲之。
李善溥,以吏曹言啓曰,今日各司官員·守令取才考講時,司畜別提洪日章,連三次稱病不進,依例汰去,何如?傳曰,允。又啓曰,右副承旨金宇杭,同姓七寸叔洪寶,身死,服制已行四日,出仕,何如?傳曰,允。
以平安監司狀啓,朔州等官居金辰白等,爲虎囕死,平壤居有乞等渰死事,傳于崔商翼曰,囕死·渰死人等,令本道恤典擧行。
崔商翼,以兵曹言啓曰,今六月二十一日,武臣賓廳講書日次,而中日相値,不得爲之之意,敢啓。傳曰,知道。又以兵曹言啓曰,雨水之害,未有甚於今年,闕內各所及宗廟·社稷空闕墻垣頹破處,極爲浩多,今方分付營繕,定送役軍,逐日改修,而其中東大門北邊體城,六間水口門東邊體城六間,崇禮門南邊體城二間,西邊體城五間,西小門北邊體城十三間,肅靖門西邊體城六間,連次頹破,而大雨未霽,不得始役修改,以把子圍排,事極苟簡,亦甚疎虞,稍待快晴,當爲急速修築,而功役浩大,勢難以若干小分軍完築,不得已分聚役軍,依例本曹郞廳,定都廳,與漢城府繕工監監役官,眼同董役之意,敢啓。傳曰,知道。
執義鄭澔啓曰,請戶曹判書李濡罷職不敍。措辭見上竝引嫌而退措辭缺請大司憲權是經遞差,掌令任元聖,持平李世奭出仕。答曰,不允。處置事,依啓。燼餘私記參謄
上在昌德宮。停常參·經筵。
未時申時,日暈。
藥房都提調臣南九萬,副提調臣李思永啓曰,雨濕益甚,伏未審夜間,聖候,若何,嬪宮患候,加減,何如?今日受鍼當否,醫女入診後,與諸御醫等,更爲議定,宜當,臣等,不勝區區仰慮之至,敢來問安,竝此仰稟。答曰,無事。嬪宮所患,已言于醫女矣。中宮殿·世子宮·嬪宮,藥房問安。答曰,知道。
藥房再啓曰,卽伏問醫女所傳之言,嬪宮患候,去夜三更以後,寢睡不安,有呻吟之聲,粥飮之數,亦不如昨日云,患候之不有進退加減,似不至於大段可慮,而久患之中,元氣困弱,姑停受鍼,更觀症勢,宜當,湯劑旣已苦口,故不得服藥,治療之道,無他可施之方,五加皮茶,最宜於此等症患,味亦不至甚苦云,作貼以入,以爲自內煎服之地,宜當,諸醫之議如此,敢啓。答曰,知道。
崔商翼,以都摠府言啓曰,今日入直軍士中日習射,請出標信。答曰,知道。
李善溥啓曰,今日都承旨趙相愚,陳疏不進,左副承旨金宇杭,亦不出仕,出納之際,殊甚苟簡,左副承旨金宇杭,牌招察任,何如?傳曰,允。
李思永,以宗簿寺官員,以提調意啓曰,近來大小公會時,諸宗之不參者恒多,所當隨卽摘發論罪,而事涉煩瀆,姑待歲末,欲爲請罪矣。今觀宗親府移文,則今春夏等朔望問安時,坡山都正杉,全陽守樸,夏陽守樀,錦洲副守惟亨,錦溪副守惟明,豐陽副守渤,光陽副守檳,鎭昌副守欞,靈城令仁天,靑陵副令顯胤,花陵監時憲,齊安監重繼等十二人,半年之內,一不進參,其在事體,殊極未安,有不可等對歲末,請竝推考,以懲其怠慢之習,何如?傳曰,允。
都承旨趙相愚辭職上疏。入啓。答曰,省疏具悉。卿其勿辭,從速察職。
副修撰趙泰采辭職上疏。入啓。答曰,省疏具悉。爾其勿辭,調理察職。
領敦寧金鎭龜辭職上疏。入啓。答曰,省疏具悉卿懇。卿勿過辭,安心行公。
答修撰趙大壽辭職上疏。入啓。答曰,省疏具悉。爾其勿辭,救護母病。
左承旨李思永,同副承旨李光迪辭職上疏。入啓。答曰,省疏具悉。爾其勿辭察職。
李光迪,以弘文館言啓曰,本館下番副修撰趙泰采,以身病陳疏,受由出去,而修撰趙大壽,時未肅拜,修撰李喜茂,方在呈告中,副修撰閔震炯,奉使在外,卽今下番,無入直之員,呈告·未肅拜人員,竝卽牌招,以爲推移入直,何如?傳曰,允。
又以漢城府言啓曰,本府參軍李啓,與五部官員,自今六月十六日,至二十日,都城內外僵屍,眼同摘奸,則東部字內東學洞契,有一屍,西部字內租前契,有一屍,唜致隅近處,有二屍,桃花洞契,有二屍,南部字內連城尉契,有一屍,政丞契,有一屍,瓦有豆里契,有一屍,墨井洞契,有一屍,靑寧尉契,有一屍,韓守堅契,有一屍,□部契,有一屍,北部字內大峴近處,有五屍,中部字上魚物前契,有一屍,淸州京主人契,有一屍,鍾樓西邊契,有一屍,黑笠前契,有一屍,東部·南部·中部僵屍則埋置於水口門外送葬峴近處,西部僵屍則埋置於麻浦唜隅近處,北部僵屍則埋置於西小門外大峴近處之意,敢啓。傳曰,知道。
持平閔鎭遠啓曰,臣以庸陋,猥受監賑之命,才疎識淺,觸事憒憒,不能副聖上如傷之念,救一路阽死之民,惶悚蹙恧,靡所容措,而睿眷過隆,除命累降,始授論思之職,俄移言責之地,不識臣何以得此於聖明也。夫憲官爲任,至重且大,作人主之耳目,掌一時之風憲,苟非剛方正直,獨持風裁,爲世所信服者,則莫宜居之,臣本倥倥,無所比數,加以忝聯椒掖,蹤跡嫌礙,其何可一日冒處,以貽淸朝之羞辱哉?況戚里之不可使居言議,曾有儒臣之公議,今若不恤人言,淟涊蹲據,則臣之喪失廉義,固不足言,而國體之傷損,尤復如何?反復循省,決無承膺之理,且臣半歲驅馳,觸冒暑炎,行到忠州,舊患疾病,挾感重發,迤入驪州,累日留滯,以爲調息之地,而復命之遲延,極爲惶恐,不得已先送所帶書吏,使之替納書啓,待其少間,今始由木道還朝,而伏聞政院,拆見臣之書啓,過二日後,還爲出給矣。夫御史書啓,事係重大,如以臣替進,爲未安,則當卽還給,旣已拆見,則亦宜入啓,而今者齊坐拆見,留置啓板,二日之後,始爲還給,此實曾所未聞之事,虧損事體,莫此爲甚,此無非如臣疲劣,見輕同朝之致,何敢歸咎於人,而獨爲晏然乎,抑臣又有所大段難安者,臣曾知水路往來,時有禁令,而臣之病情苦劇,末由跨馬登程,不得不冒犯乘木,雖其迎候支供,不煩於各邑,而犯禁之罪,終不可倖免,以此以彼,決難仍冒於臺席,請命遞斥臣職。答曰,勿辭。退待物論。
執義鄭澔,掌令金德基·任元聖,持平李世奭,獻納兪命雄,正言崔重泰啓曰,君臣之大義至嚴,奉使之事體甚重,能擧其職則國以榮,苟失周旋則國受恥辱,日者前右議政崔錫鼎,當其奉命西下之時,大失隨事周旋之方,悖慢無倫之辱,出於彼書,及於吾君,則爲人臣子者,所當據義嚴斥,碎首死爭,而非但不能據義死爭,乃反誤引不足喜不足怒之權辭,終負鄒魯僕妾,伏劍欲死之義,且私商禁斷,明有北來之書,而初不能據法斥絶,俾其撤還,不待朝旨,輕示許買之意,而致令彼人,狼貝慍憾而歸,他日之憂有不可言,至於屛去譯舌,恬受私饋兩件事,則實是前古所未有之駭擧,人或以初雖屛去,末乃在傍,始雖私受,終歸公帑,謂可原恕,而毋論其始終公私之有間,其有昧於人臣無外受之義則甚矣。後弊所在,關係至重,輿憤莫洩,國言愈激,論其罪狀,不可罷職而止,請前右議政崔錫鼎,削奪官爵,門外出送。答曰,勿煩。執義鄭澔,掌令金德基·任元聖,持平李世奭啓曰,請戶曹判書李濡罷職不敍。竝引嫌而退。儒臣所言,旣涉乖激,書啓留置,責有所歸,緣病乘舟,別無所妨,以此以彼,俱無可遞,請持平閔鎭遠出仕。答曰,亟停勿煩。處置事,依啓。
李光迪啓曰,副修撰趙泰采,雖有身病,不待交替,徑先出去,殊涉未安。推考,何如?傳曰,允。
李善溥啓曰,吏曹郞廳來言,臺諫有闕,政事何以爲之?敢稟。傳曰,明日爲之。又啓曰,持平閔鎭遠,再啓煩瀆,退待物論矣。傳曰,知道。
金宇杭啓曰,臺諫出仕事,命下矣。今已夜深,明日待開門,牌招之意,敢啓。傳曰,知道。燼餘私記參謄
禁府啓曰,前長城府使金汝南,前萬頃縣監李畯,前雲峯縣監孟養浩等元情公事,姑停刑推,議處事,判下矣。御史封進三邑文書,竝爲啓下後,可以憑考稟處,敢啓。傳曰,知道。禁府謄錄
上在昌德宮。停常參·經筵。
自午時至申時,日暈。
下直,長城府使洪萬紀,光州牧使宋廷奎。
藥房都提調臣南九萬,副提調臣李思永啓曰,濕雨蒸溽,伏未審聖候,若何,嬪宮患候,加減,何如?醫女入診後,受鍼與否,似當更議。臣等不勝伏慮之至,敢來問安,竝此仰稟。答曰,知道。無事。嬪宮所患,漸有差減之效矣。
中宮殿·世子宮·嬪宮,藥房問安。答曰,知道。
藥房再啓曰,卽伏聞醫女所傳之言,嬪宮患候,脚部諸症,漸有差減之效,脈度亦不如昨日以前之煩數云,大槪此症,初由於挾感而發,旣得差度,則惟當善爲調攝,不必更議受鍼,諸醫之意如此,敢啓。答曰,知道。
金宇杭,以都摠府言啓曰,副摠管羅弘佐,除標信,訓鍊院能麼兒,坐起進去之意,敢啓。傳曰,知道。
又啓曰,今日爲政事,命下矣。都承旨趙相愚,右承旨李善溥,右承旨崔商翼,病不仕進,左承旨李思永,藥房進去,廳中只有臣宇杭及同副承旨李光迪,兵批政廳,臣以該房,當爲進去,而吏批則何承旨進去乎?敢稟。傳曰,兵·吏批兼進。
李思永,以吏曹言啓曰,新除授懷德縣監柳萬齡呈狀內,與本道兵使李澤,婚姻家相避,斯速入啓處置云,依法典改差,何如?傳曰,允。
有政。吏批,行判書李世白式暇,參判李寅煥進,參議洪受瀗病,左副承旨金宇杭進。吏批啓曰,判書李世白式暇,參議病不來,小臣獨政未安,何以爲之?敢稟。傳曰,仍爲之。以閔鎭周爲大司憲,柳長龍爲楊口縣監,金翼八爲平海郡守,利川府使柳瑞,今加嘉義,善賑善治,加資事承傳。
兵批,行判書李世華病,參判嚴緝進,參議申懹病,參知姜銑病,左副承旨金宇杭進。以權是經·李徵明付副護軍,李東彦·李珽付副司正。
都承旨趙相愚辭職上疏。入啓。答曰,省疏具悉。卿其勿辭察職。
右副承旨崔商翼,右承旨李善溥辭職上疏。入啓。答曰,省疏具悉。爾其勿辭察職。
獻納兪命雄上疏。入啓。答曰,爾其勿辭往來焉。
正言崔重泰啓曰,合啓加等,蓋出於公議之所不得已,而日者,持平金致龍,張皇引避,至於處置重律,未免捃摭等語,乃欲歸之於論議之歧貳,有若抑勒求罪者然,殊涉謬戾,而臣之意見,不過欲因其避辭,別是非定立落而已,故措辭請遞矣。今聞物議,以初不駁正,循例處置,大加非斥,臣之一刻難冒也,決矣。請命遞斥臣職。答曰,勿辭,勿待物論。
持平閔鎭遠啓曰,新除授大司憲閔鎭周,卽臣之從兄也。法有應避之嫌,請命遞斥臣職。答曰,勿辭,退待物論。
李光迪啓曰,正言崔重泰,持平閔鎭遠,再啓煩瀆,退待物論矣。傳曰,知道。
執義鄭澔,掌令金德基·任元聖,持平李世奭,司諫李敏英,獻納兪命雄,正言鄭維漸啓曰,請前右議政崔錫鼎,削奪官爵門外黜送。措辭見上答曰,不允。
執義鄭澔,掌令金德基·任元聖,持平李世奭啓曰,請戶曹判書李濡罷職不敍。措辭見上故學生李喜重妻朴氏,性行絶悖,萬惡俱備,不姑其姑,人紀滅絶,曾以招集賊黨,私鑄錢貨之罪,發現被囚,未及正法之前,適因赦令,旋卽蒙放,而悖惡之行,久而莫甚,致令其姑,不能安保於其家,其他可駭可愕之擧,不一而足。如此斁倫亂常之人,不可一日置之於輦轂之下。請李喜重妻朴氏,絶島定配。引嫌而退。相避之法,在下應遞請持平閔鎭遠遞差。答曰,不允。李喜重妻事及處置事,依啓。
司諫李敏英,獻納兪命雄,正言鄭維漸啓曰,今此合啓加律之議,實是一國公共之論,而近來臺閣之上,橫議多端,務爲掩護,世道之憂,庸有極哉?日者憲府之發簡也,前持平金致龍,別生意見,張皇引避,至以輾轉層加,必欲置之重律,事異規警,跡涉捃摭爲言,其亦異矣。夫所謂捃摭云者,以虛爲實,指無爲有,必欲構罪於白地者謂也。今日合啓中措語,無非據實請罪,則無一毫近似於捃摭,而致龍,强以此下語者,抑何意耶?當此公議方伸之日,不可置而不論,請持平金致龍罷職。引嫌而退。當初處置,旣明是非,未及駁正,何損臺體?請正言崔重泰出仕。答曰,依啓。
李光迪啓曰,臺諫出仕事,命不矣。闕門已閉,明日待開門,牌招之意,敢啓。傳曰,知道。燼餘私記參謄
上在昌德宮。停常參·經筵。
副校理李廷謙三度呈辭。入啓。遞差。
大殿·中宮殿·世子宮·嬪宮,藥房問安。答曰,知道。藥房啓曰,雨氣蒸濕,伏未審此時,聖候若何?嬪宮患候,其有差減之效乎?臣等不勝區區伏慮之至,敢來問安,竝此仰稟。答曰,知道。無事,嬪宮所患,差減之後一樣矣。勿爲逐日問安。
兩司合啓,請前右議政崔錫鼎,削奪官爵,門外黜送。措辭見上答曰,勿煩。
府啓,請戶曹判書李濡,罷職不敍。答曰,勿煩。
刑曹,朴氏,黃海道白翎鎭定配。啓。
左參贊閔鎭長請對入侍。入侍時,東萊府使朴權拿問事,榻前下敎。
入侍時,閔鎭長所啓,小臣待罪春宮侍講之任,不宜以此仰達,而近來癘疫,遍滿都城,賓客諸臣,當以本職奔走,故不能致齋入侍,誠爲未安。在前如此之時,亦有賓客不爲入侍,只令宮僚侍講之事,限癘疫寢息間,賓客入侍事,姑停,何如?上曰,賓客則姑勿侍講,只令宮僚,一日齋宿後入講,可也。又所啓,本府囚人禹成績,刑推已至七次,尙未就服矣。大槪此事,承任,旣稱成績之作變,則似非白地構誣,而但夜半無人之時,一任其衣袖掩口,以待其婢之來者,事不近理,至於承任招辭,亦不無違端,逢變日字,前後相左,已涉可疑,且常常窺見之說,決非一二番窺見,而承任之李錫祐受由下鄕,在於閏月初,逢變,又在閏月初六日,則其夫下鄕後,常常不窺見云者,亦甚虛疎矣。若於其間,或有相應相和之迹,則不可不明白査出,而成績之一向獨爲嚴刑,不無徑斃之慮,成績所告造衣等事,訂看,皆是成績隣人則雖不可爲公訂,而至於八月二十日,承任,送婢申玉,請貸米醬成績家,及九月初六日,成績,自北京還來,則承任,初九日,又送申玉致賀云者,此則似不無可覈之道,令該曹捉致申玉及貸米送賀時看訂人,反復鉤問,歸一回牒後,更爲稟處,何如?上曰,依爲之。私記
禁府啓曰,罪人李祥輝,逐日嚴刑事判下,而臣鎭長,今·明日式暇,知義禁臣李彦綱,受由在外,同義禁臣嚴緝·李寅煥,都目政進,二十六日,國忌齋戒,二十七日·八日,國忌正日,二十九日,朔祭受香,來七月初一日,正日,此七日,不得加刑之意,敢啓。傳曰,知道。
請對入侍時,閔鎭長所啓,東萊府使朴權,慶尙監司李彦紀,以蔘貨潛商事,犯罪各人,取招啓聞,金繼崔·韓貴碩·仇重卿·朴再章等四人,竝梟示,仇重邦,宜施知情不告之律,辛萬齊,從重科罪,兪承碩,功過相準,張唜男,似非知情不告,竝放送,指捕各人,依事目論賞,訓別等不能檢察之責,請令廟堂稟處,而李彦紀啓聞中,則東萊府使·釜山僉使,不可不別爲論罪,守門軍官部將,事當與繼崔等,一體梟示,以嚴防禁云矣。繼崔·貴碩,則與之同謀,潛受倭人銀貨,朴再章,則又與貴碩同謀,欲奪其銀貨,仇重卿,則移藏銀貨於其兄重邦之家,又令倭人變服,來匿於重邦之家,繼崔等四人所犯,俱極奸兇,竝令一體梟示於官門外,以爲懲礪之地,仇重卿,罪犯當死,則其兄重邦之知情不告,容有可恕之道,而藏匿銀貨,留接倭人,皆在渠家,則似不無同情掩匿之跡,繼崔再度招辭中,銀貨潛出形止,皆稱倭人,柴炭運入時,潛爲帶出,最後招辭,稱以與兵衛踰墻出,與渠載持銀貨,來到貴碩家云,則其銀之自官門出入,明白無疑。倭館守門部將·軍官·通事之同情與否,不可不明覈處置,仇重邦及守門部將·軍官·通事等,使之一體嚴刑窮問,觀其情節,更爲啓聞稟處。辛萬濟,則以渠之供辭,參諸他人所招,則雖有緩不急事之罪,別無掩護不發之情,從重決棍,以警日後。兪承碩,功過果爲相準,張唜男,則各人招辭中,皆不擧論,則可知其初非同謀,而亦無知情之節,承碩·唜男,依啓聞分揀放送。在逃各人,多般設機,使之期於必捕,奸人之私相謀議,潛出銀貨,皆不在於開市出人訓別檢察之時,則不必各別重究,訓別等,竝今姑置之。倭人之變服出入府內,極爲驚駭,東萊府使·釜山僉使,難免不能檢飭之失,竝從重推考。變服來接府內之事,與兵衛,雖或歸之於已死之兵衛,而潛出銀貨,圖賣人蔘,已犯應死之科,斯速通報島中,得其回答,梟示於官門外之意,各別申飭於館守倭,宜當。慶尙監司·東萊府使處,以此分付,而指捕各人論賞事,令該曹考例稟處,何如?上曰,他餘事,依所達擧行,而此事大關後弊,不可視之尋常,東萊府使,推考,似爲輕歇,固當別爲嚴治。俾倭人,有所懲戢,東萊府使拿問後,問目中添入此事,可也。禁府謄錄
禮曹啓曰,今戊寅年春夏等,本曹褒貶堂上,有故,限內不得磨鍊,所屬中東西氷庫官員等,去丁丑年秋冬等褒貶,提調有故,亦不磨勘矣。今始等第以入,而弘文館·藝文館·春秋館·校書館·成均館·承文院·觀象監·東·南關王廟·惠民署·禮賓寺·司畜署·掌樂院官員等,今戊寅年春夏等褒貶等第,各其司提調堂上有故,不得磨勘之意,敢啓。傳曰,知道。禮曹謄錄
吏曹啓曰,東萊府使朴權拿來之代,依近例令備局議薦,何如?傳曰,允。
引見時,閔鎭長所啓,近因大臣有故,諸道狀啓,或有時急覆稟者,而多至稽滯,故臣敢以諸大臣之意,請對陳達。頃因黃海監司李寅燁狀啓,白翎前洋致敗唐船,令地方官與諸鎭,同力修補,而漂到致敗曲折,詳明馳啓之意,覆啓分付矣。今見黃海監司狀啓,則敗船人等,皆以淸人漁採出海,逢風漂轉,致敗之狀,旣已明白,而船中各人姓名與票文,無違待船隻修補,卽爲優給糧資,從速發遣,前日上來票文,亦爲下送,使之還給之意,分付黃海監司處,禮部咨問,依前漂船例,令承文院撰出,順付於前頭使行,何如?上曰,依爲之。又所啓,因東萊府使狀啓,禮曹覆啓,漂人領來差倭回答書契,措語請改,公作米退限,及平成常所持書契回答,禮單傳給館倭等事,令廟堂稟處事,判下矣。書契措語,決不可改給,當初朝令,極爲嚴截,邊臣,至以此重被推勘,而今因狡倭陳請,又此上聞,事體極爲煩猥,更令嚴辭峻責,諭以今後更不敢上聞之意,俾絶其覬望之心,公作米退限,旣令島主,修送書契,則書契未到之前,姑無可論,平成常所持書契及進上,不可以差倭得罪入去,而終無回札,依前鬱陵島裁判書契例,卽爲入給於館守倭處,宜當,以此分付東萊府使處,何如?上曰,依爲之。又所啓,東萊府使朴權,以新銀通行事,奉行書契,抵訓別者,枚擧啓聞矣。此事,已令館倭,通于島主,修送書契,待其書契,朝家必有分付,而但奉行書契中,只及其通行之意,而八星計劣之事,元不擧論,情狀誠極奸狡,島主書契,若復如此,則決不可變通,館倭處,預爲嚴飭,俾知此意,宜當,東萊府使處,以此分付,何如?上曰,依此申飭,可也。
刑曹啓曰,前以典獄署染病大熾之意,旣已啓達,而厥後啓下罪人物故之類,亦已這這入啓矣。卽接典獄署所報,則賑恤廳上納穀偸竊罪人順伊,自數日前,重得傳染之疾,症勢危重云,旣是梟示罪人,而前日推捉各人,未及上來,徑斃可慮,而他無善處之道,題給藥物,使之十分救護事,其他方痛之數,至於九名,死亡相續,極涉悶慮。重囚之類,雖不可變通,而自本曹捉囚之類,則今方參量疏釋,諸各司直囚之類,亦令趁卽處決,此後若非所犯重大者,則各司笞五十,自斷,明有受敎,限染病乾淨間,勿爲移關捉囚之意,分付各司,何如?傳曰,允。備局謄錄
上在昌德宮。停常參·經筵。
兩司合啓,請前右議政崔錫鼎,削奪官爵,門外黜送。措辭見上答曰,勿煩。
府啓,請戶曹判書李濡罷職不敍。答曰,勿煩。
咸鏡道暗行御史閔震炯,入來。
副應敎趙泰東上疏。大槪,敢陳難安情勢,乞蒙恩遞,兼附區區所懷,以備財察事。入啓。答曰,省疏具悉。疏辭,令廟堂稟處,爾其勿辭,從速察職。私記
行都目政,以金聖源爲谷城縣監,閔周昌爲金浦郡守,李泰齊爲司圃別提,李洙爲麟蹄縣監,李賀朝爲富平縣監,南就明爲持平,李臣龍爲衿川縣監,姜鋧爲刑曹參判,南淵爲陽城縣監,南晳明爲咸昌縣監,李德玄爲司䆃直長,鄭載隆爲理山郡守,吳時中爲郭山郡守,張漢相爲柒谷府使,崔鼎鉉爲富寧府使,金壽會爲昆陽郡守,沈欞爲明川府使,閔任重爲昌城府使,申灠爲東部主簿,魚史徽爲利川府使,宋相琦爲韓山郡守,金尙鉉爲典牲直長,柳重亨爲益山縣監,李尙爲慶源府使,李綖爲懷德縣監,趙公輔爲內贍奉事,金萬胄爲泰川縣監,權以鎭爲兵曹佐郞,李斗相爲廣興主簿,尹源爲高城郡守,李堅爲軍資奉事,趙最爲內贍直長,南正重爲副校理,柳重茂爲掌樂正,李翊亮爲監察,權德玄爲司䆃主簿,朴紳爲瑞山縣監,韓世讓爲瑞興縣監,申泳爲龍安縣監,崔東濟爲幽谷察訪,曺夏卿爲順天府使,朴明義爲安州牧使,權卨爲禁府都事,李彦准爲珍山郡守,李晩成爲星州牧使,黃鋿爲繕工奉事,金楺爲戶曹正郞,李焌爲司僕主簿,朴大需爲內資直長,愼惟益爲工曹佐郞,尹爾霖爲全羅都事,朱格爲直講,趙宇景爲尙衣別提,黃胤耉爲監察,朴聖漢爲戶曹佐郞,李肇爲說書,朴起祖爲繕工直長,洪處宙爲廣興奉事,李焌爲司評,成碩藎爲順興府使,柳鳳長爲活人別提,金硏爲軍器判官,趙宇衡爲司宰主簿,尹一商爲軍器僉正,申鳴華爲典牲奉事,朴泰舒爲宗簿直長,李益興爲典牲主簿,沈齊賢爲工曹佐郞,權始經爲咸鏡都事,李誠中爲宗簿直長,李廈成爲義盈主簿。
禮曹啓曰,卽接永昭殿參奉牒報,則正殿右邊簷架椽木二處,雨水滲下,仰帳一處滲濕云,依例本曹堂上·郞廳,進去奉審後,稟處之意,敢啓。傳曰,知道。又啓曰,臣等,進詣永昭殿奉審,則正殿面右邊簷架椽木二處,雨水滲下,前楹仰帳一處滲濕,中排設廳左邊簷椽二處,亦爲滲漏,修改吉日,令日官推擇,則來七月初五日卯時爲吉云,先告事由祭,同日曉頭設行,移安,同日同時,還安及還安祭,事畢後,臨時設行,所用雜物,令各該司急速磨鍊上下,亦令繕工監,別定監役官,使之監董,何如?傳曰,允。宗廟修改謄錄
上在昌德宮。停常參·經筵。
藥房都提調臣南九萬,副提調臣李思永啓曰,日氣一向蒸溽,伏未審聖候,若何,嬪宮患候,益有差減之效乎?前劑入湯劑,雖似苦口不得煎服,其在調理預防之道,似不可仍爲停藥,醫女入診,詳察症候後,更與諸醫等議藥,宜當,臣等不勝伏慮之至,敢來問安,竝此仰稟。答曰,知道。無事,嬪宮所患,漸有差勝之效矣。中宮殿·世子宮·嬪宮,藥房問安。答曰,知道。
藥房再啓曰,卽伏聞醫女所傳之言,嬪宮,去夜寢睡頗安,而卽今脚部·足部麻痛之症,猶未已云云。臣等,與諸御醫等相議,則疏經活血湯元方,草龍瞻代,黃芩酒炒一錢,加木通一錢,黃柏鹽水炒·葛色五分,薄桂三分,連用五貼,而曾前劑入湯藥,每以苦口,不得服此藥,則每一貼分二次,徐徐勸服,宜當,丸藥則虎骨散半劑,爲先作丸以用,宜當云。疏經活血湯五貼,虎骨散半劑,作丸以入,何如?答曰,依啓。
崔商翼,以內醫院官員,以都提調意啓曰,前衿川縣監崔聖任,以御史書啓,罷黜事,當此本院問安議藥之時,在外諸醫,亦且招集,則崔聖任,不可不使之同參於議藥,前衿川縣監崔聖任,令該曹付軍職,冠帶常仕,何如?傳曰,允。
李善溥,以弘文館言啓曰,本館僚員,或陳疏或呈告,位甚不齊,上番之姑降入直,亦已累日,事極未安,副修撰趙泰采,受由已久,尙不出仕,竝與陳疏呈告及未肅拜人員,卽爲牌招,以爲推移入直,何如?傳曰,允。
都目政。吏批,行判書李世白進,參判李寅煥,參議洪受瀗進,右承旨李善溥進。兵批,行判書李世華進,參判嚴緝進,參議申懹進,參知姜銑進,左副承旨金宇杭進。以曺善徽爲監察,李翼齡爲工曹佐郞,朴泰興爲省峴察訪,李泰顯爲奉常主簿,李益興爲禁府都事,金盛完爲尙瑞副直長,金尙稷爲兵曹佐郞,李齊說爲敦寧奉事,李之星爲掌樂主簿,李商徵爲掌苑別提,權世泰爲工曹正郞,柳鳳長爲禁府都事,姜鎋爲尙瑞直長,金鎭瑞爲敦寧判官,朴泰舒爲長興主簿,許鼎爲內資主簿,孟萬澤爲司僕主簿。鄭時雄單付司畜別提,金克謙·金遇華·金尙稷·韓世億單付典籍。李明淵爲禁府都事,趙宇景爲監察,李萬年爲宗廟副奉事,朴泰昌爲正言,趙明彬爲禁府都事,李會元爲禮曹佐郞,嚴緝爲都承旨。李東彦·李裕民單付成均博士。安節單付校書博士,趙惀爲濟用奉事,李以禎爲活人別提,洪九齡爲典簿,李暉爲司宰僉正,任諝爲尙衣別提,朱恒道爲典籍,鄭贇爲靑岩察訪,李弘元爲造紙別提,吳道一兼藝文提學。張振文爲典籍,徐宗泰爲副提學,內資直長李誠中,宗簿直長朴大需,相換,尹憲周單付成均博士,金潤海單付校書著作。李延休爲順陵參奉,朴泰遠爲徽陵參奉,兪聖基爲昌陵參奉,李祥麟爲璿源殿參奉,金道濟爲司饔參奉,鄭至祥爲翼陵參奉,李宇春爲司饔參奉,趙明善爲長陵參奉,柳之發爲兵曹參判,趙相愚兼同義禁,金鎭龜兼掌苑提調,尹世紀爲大司諫,閔鎭遠爲兵曹正郞,宋茂錫爲典牲主簿,趙泰耉爲副校理,張振文爲文川郡守,李東亨爲刑曹正郞,黃重耉爲工曹正郞,黃鐸爲宗簿主簿。
大司諫徐文裕啓曰,臣之頃忝本職也,適當合啓之議,以一家親嫌,引避自別,終至於無限狼狽,餘謗未已,新命又降,臣誠惶感,不知置身之所也。蓋當初臣與同僚相會之日,雖有酬酢之言,只緣私情之不安,終未得參涉,則臨事規避,非臣本意,而至於玉堂獨箚之辭,卽一彈文,僚席再避之語,專肆憤詈,情外脅持,凌踏無餘,臣亦駭哂,莫知其故也。顧臣以此情迹,決不可復入臺端,以貽淸朝之羞,況卽今兩司加等之啓方張,臣之難冒之嫌,與前無異,且臣,曾以金錫昌前任齋郞時,斫伐陵木事,有所論啓矣。及見禁府覆啓,只據陵軍自明之招辭,歸之白脫之地,雖未詳實狀之如何,而錫昌,旣已分揀放送,則臣之論人爽實之失,著矣。尤何敢一刻苟冒乎,請命遞斥臣職。答曰,勿辭,退待物論。
正言鄭維漸啓曰,臣卽伏見大司諫徐文裕避辭,則提擧旣往之事,或謂之專事憤詈,或謂之脅持凌踏,顯有譏切之意,臣不勝訝歎之至,玆事顚末,已悉於前避中,今不欲復爲疊牀,而伊時避辭,只陳其委折而已。何嘗有憤詈凌踏底意,而其所爲言,至於如此,臣實未曉也。然此無非如臣無狀,忝居言地,自取無限詆斥,則其何敢抗顔苟冒於臺席乎?況此長僚之避,旣緣臣前日避辭而發,則尤不敢晏然處置,請命遞斥臣職。答曰,勿辭,退待物論。
兩司合啓,請前右議政崔錫鼎,削奪官爵,門外黜送。答曰,勿煩。
府啓,請戶曹判書李濡罷職不敍。答曰,勿煩。
院啓,竝引嫌而退。法外强避,旣涉苟且,論人爽實,亦難仍在。當初避辭,只陳委折,到今被斥,何必深嫌?請正言鄭維漸出仕,大司諫徐文裕遞差。答曰,依啓。
戶曹啓曰,卽接廣興倉所報,來七月朔頒料次,倉官,進去于領議政柳尙運,左議政尹趾善家,請受祿牌,則皆以爲,方在待罪中云。祿牌不爲出給,係是大臣祿俸,何以爲之?敢稟。傳曰,令倉官輸送。
領議政柳尙運,左議政尹趾善箚子。大槪,儒臣之疏,啓下備局,而待罪之中,不敢覆奏,敢此略陳,冀許施行,仍乞先遞臣等所帶相職,無曠公務事。入啓。答曰,省箚具悉卿懇。謝恩變通事,令該曹依儒臣疏辭施行,卿等,須體前後之旨,安心勿辭,速出論道,以副如渴之望。仍傳曰,遣史官傳諭。
上在昌德宮。停常參·經筵。
懿仁王后忌辰齋戒。
以全羅監司狀啓,谷城居私婢斗陽等壓死,及泰仁居私奴云生等渰死事,傳于金宇杭曰,壓死渰死人等,令本道恤典擧行。
李光迪啓曰,判敦寧徐文重箚子到院,而國忌齋戒,留院之意,敢啓。傳曰,入之。
判敦寧徐文重箚子。大槪,已試僨敗之身,決難更銜使命出疆,伏乞亟命遞改,以重使事,以尊國體事。入啓。答曰,省箚具悉卿懇。旣往之事,不必追咎,卿其安心,勿辭往來焉。
校理李健命上疏。大槪,臣於諫臣之避,固不敢晏然,而諫臣·儒臣,相繼避辭,則尤不可仍據職次,不得不徑出冒籲,伏乞聖慈,治臣徑離直廬之罪,仍罷臣職,以謝人言事。入啓。答曰,省疏具悉。爾無所失,爾其勿辭察職。
全羅監司書目,臣情勢悲慘之中,病狀危苦,決無供職理事,不得不更暴至懇,冀蒙恩遞事,上疏上送事。啓。答曰,卿勿固辭,從速察職。
又書目,羅州呈,以前持平羅晩榮,去四月二十三日身死事。
忠淸監司任弘望上疏。大槪,扶病行公,已滿數月,添得惱傷之症,決無復起爲人之望,不得不更瀆宸嚴,冀蒙恩遞事。入啓。答曰,省疏具悉。卿勿固辭,從速察職。
兩司合啓及府前啓,以國忌齋戒,自今日至二十八日,姑停。燼餘私記參謄
上在昌德宮。停常參·經筵。
懿仁王后忌辰。
藥房都提調臣南九萬,副提調臣李思永啓曰,蒸熱益甚,伏未審此時,聖體,若何,嬪宮患候,益有差減之效乎?前劑入疏經活血湯,連日煎服乎?臣等不勝伏慮之至,敢來問安。答曰,知道。無事。嬪宮所患,日漸差勝,湯劑連日煎服矣。
中宮殿·世子宮·嬪宮,藥房問安。答曰,知道。
藥房再啓曰,卽伏聞醫女來傳之言,嬪宮脚部痛患則稍歇,而朝者頗有困惱之候,且有寒氣,至於覆以厚衣云,臣等與諸御醫等相議,則嬪宮,冬春間有患候,亦有惡寒近火之時云,而近且有患日久,氣力困惱,仍有惡寒之候,乃是氣虛所致,不可不先用淸補之劑,生〈脈〉散本方,人蔘加二錢,五味子減三分,加黃柏二分,連服五貼,前劑入疏經活血湯,今姑停止,更觀症候加減,議定宜當云,生脈散五貼,卽爲劑入,何如?答曰,依啓。
司勇禹瑞圭,南兵使遞來。
政院啓曰,事變假注書韓永徽時無職名,付軍職冠帶常仕,何如?傳曰,允。燼餘私記參謄
上在昌德宮。停常參·經筵。
卯時,有霧氣。夜一更,流星出角星上,入坤方天際,狀如拳,尾長四五尺許,色赤。燼餘
上在昌德宮。停常參·經筵。
藥房都提調臣南九萬,副提調臣李思永啓曰,敲炎如蒸,伏未審此時,聖候,若何?嬪宮患候,卽今加減,何如?再昨劑入生脈散之後,昨伏聞醫女之言,又有脚痛之候云。故生脈散姑停,今日更爲入診,詳察症候後議藥之意,使之入達矣。令醫女卽爲入診宜當,臣等不勝伏慮之至,敢來問安,竝此仰稟。答曰,知道。無事。嬪宮所患,詳言于醫女,而春間患候時,以鍼見效,則到今不宜久停。且非一時偶感之比,專以湯劑責效,有所未易,與諸醫從容相議,以爲秋涼後施灸之地,宜矣。中宮殿·世子宮·嬪宮問安。答曰,知道。
藥房再啓曰,伏承批答之敎,與諸御醫等,反覆相議,則以爲,詳聞醫女前後來傳之言,卽今患候,痛勢爲主症,痛勢若止,則元氣自當漸復,疏經活血湯,依前劑入以服,宜當云。受鍼則自今日至來月初二日,皆有拘忌,其間若無時急症候,則初三日,更爲啓稟議定,宜當云,施灸則姑待涼生後,依下敎爲之,宜當云。敢啓。答曰,知道。
判敦寧徐文重,刑曹判書崔奎瑞,請對入侍。入侍時,藥房提調李濡,今姑改差,其代口傳差出事,及戶曹堂上,無行公之員,佐貳之官,亦爲口傳差出事,及譯官卞爾遇,加定帶去事,榻前定奪。
府啓,請戶曹判書李濡罷職不敍。措辭見上答曰,亟停勿煩。
合啓,諫院,無城上所,姑停。私記
請對入侍時,崔奎瑞所啓,臣以今番使行表文事,有所稟定,敢此請對矣。考見謄錄,則表文中,或兼擧二三事,或至四五事,而蓋皆不甚大段,可以順付之事也。今番則白給·和市等事,彼人,自以爲無前之擧,張大其事,旣送戶部而主市,又送吏部,別管白給,統而言之,則固是一串,而分而言之,則亦以兩件,今於一表文中,竝論兩事,殊涉草率,不無不滿於彼意之慮,分以兩件,各爲表文,則雖似過於曲盡,而萬無反爲見詰之患,諸大臣之意,亦皆如此,自外旣已講定,敢此仰稟矣。徐文重曰,同一米事,而白給·和市,名目旣異,吏·戶部,水陸出來,所管亦別,則今此表文分爲兩件,雖有一起方物加備之弊,姑爲從厚,以副其張大之意,似爲着實矣。上曰,事有稍別,表文分作兩件,可也。
禮曹啓曰,謝恩使,旣已改差,拜表吉日,改推擇以入之意,敢啓。傳曰,知道。禮曹謄錄禮曹啓曰,嶺南所封六月令宗廟·永昭殿薦新稻米,例於六月內封進矣。今年則霖雨連月,未及成熟,限內不得封進之意,敢啓。傳曰,知道。薦新進上謄錄
請對,引見時,刑曹判書崔奎瑞所啓,赴京銀貨事,亦當稟定,故自外問議于諸臣,則領府事南九萬以爲,彼人,全船載米而來,我國,以銀貨罄竭爲言,不許和賣,致令失利而歸,今於使行,若多送銀貨,則彼必以前言,爲非實狀,不無生梗之慮,銀貨絶勿入送,宜當云。領議政柳尙運以爲,旣入彼境之後,糧料貿易,必以銀貨,一路人情所用,亦甚不貲,一切禁斷,事甚難便,在前赴京員役銀貨,自有八包之制,堂上限以三千兩,堂下則限以二千兩,今若依此定式,各別申明,而至於商賈,則一切禁斷,便當云。左議政尹趾善,亦與領相之意同矣。判敦寧徐文重曰,此事唯在朝家處分之如何,固非奉使之臣,所當參涉,而前日奉使時,略知彼中物情,故敢達矣。譯官輩,自鳳凰城,沿路行賂之物,殆近三千兩,雖出於本爲渠等之買賣,而行之已久,今若一切禁斷,則彼人,必無無辭聽從之理,誠恐有目前之害,況中江開市時,我雖以己貨蕩竭爲說,彼豈以東國銀貨,前去十四萬兩外,更無餘儲,爲信然耶?商賈則一切禁斷,而譯輩持去之己貨,則似不可全廢前例,從略酌定,恐無妨矣。上曰,銀貨一切禁斷,卽爲入送,則事勢旣有所難,彼人,亦不必以此爲實情,領相所見,似好,依此爲之,可也。司譯院謄錄引見時,徐文重所啓,都城內,癘疫大熾,遞滿五部,士大夫,多有死亡者,城外東西結幕,殆無空處,其數甚多,頃日雨水之時,多有致傷而死者,事極驚慘,而適因大臣久未登對,朝家尙無軫恤之擧,殊甚疎略,宜令漢城府,嚴加摘奸,這這出幕,俾無薰染之患,亦令戶曹及軍門,收聚空石數千立,令漢城府分給病幕,俾無暴露風日之患,何如?上曰,各別擧行事,申飭,可也。禁府謄錄郞廳白大成校正。郞廳金霔書竝謄錄。
上在昌德宮。停常參·經筵。
謝恩,刑曹參判姜鋧,都承旨嚴緝。
禮曹,行司直金洪福,六月二十九日卒逝云。已經從二品實職,弔祭致賻,依法例擧行,何如?啓依所啓施行。
上在昌德宮。停常參·經筵。
夜一更,流星出天津星下,入南方。
下直,延豐縣監朴錪,加平縣監趙得重,咸悅縣監李觀命。
藥房都提調臣南九萬,副提調臣嚴緝啓曰,老炎益熾,伏未審此時,聖候,若何?嬪宮六字缺湯劑,連日煎服乎?臣等不勝伏慮之至,敢來六字缺道,無事。嬪宮所患,已言于醫女,而湯劑煎服矣。
藥房啓曰,伏聞醫女來傳之言,嬪宮脚部痛候,發於朝後三字缺歇卽今又發云,今日受鍼,雖有入節拘忌,似不大段。缺二字此則亦難等對,明日,何以爲之乎?敢稟。答曰,施鍼宜矣。缺二字嬪宮受鍼,因傳敎姑停。
中宮殿,藥房問安。答曰,知道。
李思永啓曰,廳中位甚不齊,都承旨臣嚴緝,缺四字右承旨臣李善溥,連有式暇,左副承旨臣金宇杭,缺五字副承旨臣崔尙翼,連以式暇不進。今日又爲呈缺五字同副承旨臣李光迪,出納之際,事甚苟簡,右副承旨臣崔商翼,卽爲牌招察任,何如?傳曰,允。
李光迪啓曰,憲府無行公之員,連日監察茶時,事甚未安,諫院多官,一時呈告,守令,不得爲署經云,除受由服制人員外,竝卽牌招察任,何如?傳曰,允。
又以弘文館言啓曰,本館上番六員內,副應敎趙泰東呈辭,入啓,校理李健命,副校理趙泰耉,呈辭,副校理南正重獨爲入直,而脚部濕瘡甚重,自數日添劇,不能運動,以此病狀,勢難仍在直廬。校理李健命,副校理趙泰耉,竝卽牌招,以爲推移入直之地,何如?傳曰,允。
又以義禁府言啓曰,罪人李祥輝,逐日嚴刑事判下,而判義禁臣閔鎭長服制,知義禁臣李彦綱受由在外,同義禁臣趙相愚未肅拜,無以備員,堂上出仕間,不得開坐加刑之意,敢啓。傳曰,知道。
大司諫尹世紀,司諫李敏英,掌令金德基·任元聖,持平李世奭,正言鄭維漸啓曰,君臣之大義至嚴,奉使之事體至重,能擧其職,則國以榮懷,苟失周旋,則國受恥辱。日者,前右議政崔錫鼎,當其奉使西下之時,大失隨事周旋之方,悖慢無倫之辱,出於彼書,及於吾君,則爲人臣子者,所當據義嚴斥,而非但不能嚴斥,乃反誤引不足喜不足怒之權辭,終負鄒·魯僕妾。伏畜欲死之義,且私商禁斷,明有北來之書,而初不能據法斥絶,俾卽撤迹,輕示狀稟之意缺六字使彼人,遲留數月,狼狽慍憾而歸,他日之憂,有缺六字去譯舌,恬受私饋兩件事,則實是前古所未有之駭缺四字初雖屛去,末乃在傍,始雖私受,終歸公帑,謂可原缺三字始終公私之有間,其有失於人臣奉事之體則甚矣。後缺三字關係至重,輿情莫洩,國言愈激,決不可罷職而止,請前右議政崔錫鼎,削奪官爵,門外黜送。答曰,勿煩。
掌令金缺四字聖,持平李世奭啓曰,謀國之道,不顧義理之所在缺四字之利害,則其不至於敗事病國者鮮矣。今此西缺六字諫臣之疏,而若其終始主張,卽戶曹判書李缺七字連歲大侵,極濟民命,豈無他策,而以堂堂千乘之國,旣不能自濟,又從而乞憐於萬里之外,義理掃地,有識寒心,而事機轉誤,貽辱國家,臣民痛迫,已不可言,而後時分穀,未救溝壑之急,巨萬之費,終致府庫之渴,末梢事端之橫生,雖曰始慮之不及,而其謀國不臧,作事僨敗之罪,決不可置而不論。請戶曹判書李濡罷職不敍。答曰,勿煩。
正言朴泰昌啓曰,臣於兩司合辭之啓,意見不同,慢書之來,實是擧國臣民之所痛心,雖其悖辭原委,初不由於西下大臣奉使不善而發,而至其上聞之際,誠有不能周旋之失,不免爲貽辱國家之歸,此當初罷職之論,所以發也。雖其所失,只在於不能周旋,而國體所關,欲一規警,則罷職之罰,旣足以伸公義尊事體,而論議層激,至於加律而不已,實非臣意慮之所及也。況其措語,有所未解者,私商和市,馳啓稟旨,則何嘗有私自輕許之意,而彼人慢憾之端,日後難言之憂,一倂歸咎於大臣者,抑獨何哉?玆其屛譯私饋之事,則設令隨事應卒之際,有未愜人意者,要其大意,儘出於爲國事䌤縫之計,而今乃以情外之言,嚴辭峻攻,不有餘力,有若眞有負國之罪者然,此不但被罪者不服,將何以厭四方之聽聞,鎭一世之言議哉?臣之愚見如此,終難苟同,何可晏然仍冒於臺次乎?請命遞斥臣職。答曰,私商和市,後弊無窮,則許與不許,宜待朝廷之明白指揮,而乃以或可募民來貿爲言,領相私書中,私米及貨物措辭防塞之語,反以爲不然,是輕示許缺五字奉使之體也。今爾避辭中所謂何常有私自經缺五字未可曉,而侵攻臺閣之臣,有若捃摭者然,尤有所未安。缺三字
崔商翼啓曰,正言朴泰昌,再啓煩瀆,退待物論,何如?傳曰,知道。
李光迪啓曰,大司憲閔鎭周,執義鄭缺二字掌令任元聖·金德基,持平李世奭呈辭,持平南□□陳疏,今日以監察茶時之意,敢啓。傳曰,知道。移謄燼餘
上在昌德宮。停常參·經筵。
夜一更,流星出大角星下,入坤方天際,狀如拳,尾長三四尺許,色白。
藥房都提調臣南九萬,提調臣申琓,副提調臣嚴緝啓曰,暑炎益酷,伏未審此時,聖候,若何?嬪宮脚部患候,今不更發乎?今日受鍼缺五字朝稍涼爲之,宜當,前劑入疏經活血湯,當盡於缺五字入,更爲劑入五貼。臣等不勝伏慮之至,敢來問安,竝此仰稟。答曰,知道。嬪宮所患,已言于醫女矣。
藥房都提調臣南九萬,提調臣申琓,副提調臣嚴緝啓曰,臣等入侍受鍼後,缺三字醫女等相議,則以爲,暑月傷食,心脾氣逆,痛勢或緊或缺四字快,淸暑六和湯,加枳殼·麩炒各一錢,連進三貼,以爲缺四字痛之地,宜當云,此藥三貼,劑入之意,敢啓。答曰,知道。
藥房口傳啓曰,卽伏聞入侍醫官之言,自上有暑癨缺四字驚慮之至,卽爲入診之意,敢啓。傳曰,依爲之。缺五字問安。答曰,知道。
嬪宮受鍼後,大殿,藥房問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿受鍼後,藥房問安。答曰,知道。
中宮殿問安。答曰,知道。
大殿受鍼後,政院·玉堂問安。答曰,知道。
中宮殿問安。答曰,知道。世子宮問安。答曰,知道。嬪宮問安。答曰,知道。
大殿受鍼後,二品以上單子問安。答曰,知道。
中宮殿問安。答曰,知道。
嬪宮受鍼後,大殿,政院·玉堂問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
崔商翼,以義禁府言啓曰,以忠淸·京畿兩道暗行御史書啓,刑曹粘目,懷德前縣監李綏晩,黃澗前縣監元絿,通津前府使柳德三,陽城前縣監尹揄等,移本府處置事,允下矣。元絿·柳德三,今方待命,卽爲拿囚,而李綏晩,自任所時未上來,尹揄,方在忠淸道連山地本家云。依例發遣府羅將,拿來,何如?傳曰,允。
又以都摠府言啓曰,都摠管東平君杭,以永昭殿秋享大祭初獻官,除標信,吏曹隷儀,進去之意,敢啓。傳曰,知道。
李光迪,以宗親府郞廳,以有司堂上意啓曰,今日問安時,全溪君溥,全山君深,不爲來參,而怱急紛擾之際,未能審察,問安單子中,誤爲書入,事甚未安,誤書下人,所當令有司囚治,而近因政院啓辭,限染病乾淨間,勿爲捉囚事,命下矣。自本府從重治罪,而臣等,忝居缺二字之任,難免不察之失,不勝惶恐待罪,敢啓。傳曰,缺四字答禮曹判書李畬疏曰,省疏具悉。卿其安心勿辭。缺四字持平南就明疏曰,省疏具悉。爾其勿辭,救護母病,答缺二字趙大壽疏曰,省疏具悉。兪集一之罪止罷黜,予未知其缺三字答副校理趙泰耉疏曰,省疏具悉。爾無所嫌,勿辭察職。疏本皆在下
大司諫尹世紀,執義鄭澔,司諫李敏英,掌令缺四字元聖,持平李世奭,正言鄭維漸啓曰,大臣辱國缺三字蓋一國臣民之所共憤,則今日加律之擧,實是輿議缺三字臺體之所不已,臣等此論,豈故爲層激峻攻之計哉?缺四字顧事體之重,輒生營護之意,百計恣戱爲意缺四字朴泰昌之避而極矣。噫,慢書辱國,歸之於不能周旋,屛譯私饋,諉之以爲國彌縫,至於私商和市,輕示許買之意,雖以前後狀聞見之,有難自掩,而其所謂未解措語云者,此不過急於私護,而不自覺其不成說也。今此朴泰昌等數人之苟且立異,元非大關,竊恐蔑公黨私之議,終此繼起,終至於義理晦塞,國事崩壞,而莫可收拾也。然臣等,旣被其斥,理難晏然,而詣臺之後,又聞修撰趙大壽所懷之疏,大有侵攻臺閣之語,而纔呈喉司,旋卽推去,臣等,雖未詳措語之如何,而第以銓曹回啓,前安州牧使兪集一,只請罷職,而臺閣不爲規警銓曹,爲非,大加譏斥云,臣等於此,不勝瞿然,繼之以駭哂也。集一善治之績,御史,亦已稔聞而鋪張之,其所謂丐兒投水云者,蓋出於恐嚇止盜之意,而御史書啓,亦謂之盜賊屛迹,邑有安堵,則銓曹之只請罷職,事體則然,有何別爲査問,亦有何另加重究之事,而執此一事,欲爲攻銓曹侵臺閣之欛柄,其意所在,誠未可知也。疏雖未徹,此亦難安之一端。以彼以此,俱不可仍冒,請命遞斥臣等之職。答曰,勿辭。
大司諫尹世紀,掌令金德基·任元聖,持平李世奭啓曰,請李濡罷職不敍事云云。啓辭同前近來朝廷之上,私意橫流,是非不公,毋論大小論議,一種黨私之類,不顧義理之如何,輒生回互營救之計,以至朝論日歧,國事日渙,識者之寒心,固已久矣。今此合啓加律之擧,大關人臣事君之節,實循擧國輿人之論,苟非黨私阿好之甚者,孰有崖異之議哉?昨者正言朴泰昌,乃缺五字廢合辭之後,不有公議,挺身立幟,掇拾金致龍缺四字成說之胡辭,侵斥臺啓,無復顧忌,其所自處,有若缺四字如此營營苟且之輩,固不足深責,而其蔑公議偏私之習。缺三字嚴懲,請正言朴泰昌罷職不敍。答曰,不允。末端事,依啓。
大司諫尹世紀,正言鄭維漸啓曰,北評事儲窠已久,缺四字無端不爲差出,雖未知其間曲折之如何,當此秋務孔殷,缺四字之時,不念久曠之弊,拘於備擬之難,終不差出,致有外缺四字體,不可無規警之道,請兵曹當該堂上從重推考。缺四字
李光迪啓曰,禁直之人,苟非情勢之大段難安缺五字出直,曾有定式而近來紀綱解弛,少有所嫌,輒皆徑出,已成痼弊。卽者校理趙泰耉,則稱以修撰趙大壽疏中,有侵斥銓曹之語,趙大壽,則稱以見斥於臺諫避辭,而相繼引嫌出去,玉堂上下番,一時闕直,此實曾所罕有之擧,誠甚未妥。趙泰耉·趙大壽,竝推考,校理李健命,副校理南正重,副修撰趙泰采·閔鎭炯,竝卽牌招,以爲推移入直之地,何如?傳曰,允。
又啓曰,副修撰閔鎭炯,牌招事,命下矣。家在城外,明日待開門牌招之意,敢啓。傳曰,知道。
禮曹判書兼大提學李畬疏曰,伏以,臣老母之病,在於奄奄垂盡之境者,已至三朔,臣之情事,寧復有就列供職之望哉?前後控免,每許以救護,聖慈如天,不勝感泣,惟是職名在身,未蒙遞改,殿最磨勘,亦不敢終廢,俟得母病少定,黽勉出肅,本非有久仕之計矣。近因暑炎異常,母病益加危篤,精神都昧,喘息未定,糜飮不能進,藥物無所施,昏昏委席,莫保頃刻,臣五情迷亂,難復以職事爲念矣。本職雖非劇務,所掌則重,其不可久居也,固明矣。至於文衡重任,無論他事,卽今使行表咨等文,實係國家莫大詞令,而臣之事勢,斷無就議廟堂,勘會文字之〈?〉,此外如經筵·賓廳,俱不容一向虛帶,不可不冒死更籲於天地父母之前,伏乞聖仁,俯缺三字將臣本兼諸任,亟賜鐫改,俾無隳職廢務之弊缺三字臣姓名於仕籍,使得護守母側,以盡人子之情,不勝萬幸。缺二字
弘文館副校理趙泰耉疏曰,伏以,臣卽伏見修撰缺五字以前安州牧使兪集一之泛請罷黜,侵斥銓曹,語缺四字至謂之未免錯料,臣於此,不勝瞿然之至。以繡衣書啓缺二字之,則集一之治邑,頗有可觀之績,而且其沈盜一事,民缺三字止盜之善政,則御史書啓,悉陳所聞,而只以事異常缺三字已見於末端,原其本情,出於詭嚇之意,旣非故投之缺二字怯威誤投,繩之以重律,似涉過重,當書啓入啓缺三字或罷或推之意,與長席有所酬酌之語,到今儒臣,疏斥如此,臣何敢諉以今已移職,而晏然於職次乎?不得不陳疏徑出,伏乞聖明,俯諒臣情勢之難安,亟許遞改臣職,仍治臣罪,以謝人言,不勝幸甚云云。
持平南就明疏曰,伏以,臣凡陋末品,百無可取,僥倖科第,猥通仕籍,常調庶官,猶俱不稱,不意柏府陞擢之命,遽出千萬夢寐之外,揣量才分,實難承當,縮伏私次,一味惶隕,辭疏未徹,召牌嚴臨,分義是懼,不得不冒昧出肅,而顧臣母病,卄載沈痼,已至難醫之境,少失調節,別症層出,近因暑濕,一倍添劇,粥飮全廢,眞元澌脫,痰火上升,精神昏瞀,自數日以來,添得外感,寒熱·泄痢等症,一時俱劇,多方藥餌,有加無減,晝夜扶護,不忍暫離。以此情勢,尤無一刻供職之望,玆敢冒死呼籲於天地父母之前,伏乞聖慈,亟賜鐫改,俾伸至情,以重官方,不勝幸甚云云。
弘文館修撰趙大壽疏曰,伏以,臣之母病,浹旬沈淹,獨身扶護,不忍暫離,日前嚴召,至於四降,時適更深,不得祗謝。且感暑症,遷延數日,惶恐之心,久而深切,而顧臣情迹,萬萬窮蹙,決難復玷於榮次,日前兩疏,悉暴危懇,祈蒙恩遞,而聖慈不諒臣崩迫之實狀,反賜之以溫批。臣子分義,不敢一向撕捱,且値僚員不齊,禁直難曠,冒沒出肅。前後逋慢之罪,實所難貸,玆於引罪之章,不敢復陳他說,而旣缺三字容隱默,惟聖明之裁察焉。臣伏見平安道暗行缺五字及該曹覆啓,不勝驚愕慘憐之至。近年以來,八路缺三字關西一路,五載荐飢,父子不得相保,兄弟亦至相食,缺四字火所迫,失其常之致,其所偸竊之患,勢所必至,而缺四字窬,何足怪也?爲字牧者,惟當哀矜惻怛之不暇,而缺四字使兪集一,不此之爲,乃反施之以嚴威,恐之以刑杖,有若缺三字賊者然,而末乃沈之江中,此胡大罪,而忍爲此乖常之擧,缺三字之只憑聽聞,循例書啓,銓曹之泛請罷黜,未免缺四字人情,恬然不以爲駭而然耶?瞻聆所及,莫不寒心,臣方缺二字更令本道,査得其實狀,不可無明白論罪之擧,臣迹忝論思,有懷必陳,伏願聖明,恕其愚而留心澄省焉。
辰時,上御大造殿受鍼。
藥房都提調南九萬,提調申琓,副提調嚴緝,記事官李尙說·洪重益·朴弼明,醫官金有鉉·鄭惟覺·金汝器·丁時梯·李應斗·朴星瑞·金兌堅入侍。南九萬曰,伏聞聖候未寧,不勝驚慮,敢請入診矣。上曰,暑熱甚苦,仍成癨亂之症,不能上吐下泄矣。南九萬曰,昨日自何時,始有痛候乎?上曰,自未時,微有胸痛,不至大端,夕間進白粥,不能消下,仍爲成癨耳。南九萬曰,令醫官等,定鍼灸之方,何如?上曰,依爲之。金有鉉曰,癨亂之症,例有缺三字法,諸醫皆以爲受鍼,宜當云云。南九萬曰,痛候比早朝稍間乎?上曰,痛勢更作矣。李應斗,執鍼缺三四字受鍼穴,以太沖·三里·合谷,稟定。上受訖,南九萬曰,聖候受鍼後,何如?痛氣有差降之漸乎?上曰,雖未快愈,頗似降氣矣。丁時梯曰,入侍之初,玉色似不怡,卽今則漸向和平,退而議藥,何如?上曰,依爲之。都提調以下,罷出。
上在昌德宮。停常參·經筵。
藥房都提調臣南九萬,提調臣申琓,副提調臣嚴緝啓曰,酷熱未已。伏未審夜間,聖候調攝,若何?昨劑入淸暑六和湯,其已進服,而氣逆作痛之症,已有差歇之效乎?臣等,卽與諸醫臣等入診,宜當。嬪宮缺二字加減,亦何如?今日受鍼,差早爲之,宜當。臣等不勝憂惶之至,敢來問安,竝此仰稟。答曰,知道。症候已言于醫官,嬪宮所患缺三字醫女矣。勿爲入診議藥,宜矣。
藥房再啓曰,卽伏聞入診醫官之言,自上膈間氣升作痛之候,則已爲差歇缺四字數,且有熱候,此是暑感未解之致,柴胡香薷〈飮〉,加山缺二字·麥門冬各一錢,竹茹七分,連進三貼,以爲和解之地缺三字藥三貼,劑入之意,敢啓。答曰,知道。
崔商翼,以都摠府言啓曰,今日入直軍士中日習射,請出標信。傳曰,知道。
答吏曹判書李世白疏曰,省疏具悉卿懇。卿其安心勿辭,從速察職。疏在下
答修撰趙大壽疏曰,省疏具悉。爾其勿辭察職。疏在下
大司諫尹世紀,掌令金德基·任元聖,持平李世奭,正言鄭維漸啓曰,請崔錫鼎削黜事。啓辭同前答曰,勿煩。
大司諫尹世紀,正言鄭維漸啓曰,昌陵參奉兪聖基,行己麤鄙,不齒士類久矣。兄弟二人,迭相唆囑,連占泮薦,今此寢郞之除,果出駭笑之餘。如此之人,不可置諸衣冠之列,請昌陵參奉兪聖基汰去。文川郡守張振文,以北關鄙吏,他道末縣,猶或可也,而至於文川,乃其本道名邑,必不成官員貌樣,彈壓吏民,不可以收拾北人爲諉,而苟然差遣,貽笑邊民。請文川郡守張振文遞差。譯舌之有功勞者,雖以影職,陞資加級,而不許仕藉,乃所以重名器也。譯官金指南,未知其功勞之如何,而遽授西陲巨鎭,此國朝所未有之事也。此路一開,後弊難防,請文城僉使金指南改正。訓鍊判官尹錫厚,曾於凶逆永昌之獄,緊出賊招,昭載文案者也。當初得逭刑章,已極寒心,如此之人,決不可置之仕籍,請訓鍊判官尹錫厚削去仕版。答曰,不允。
掌令金德基·任元聖,持平李世奭啓曰,戶曹判書李濡罷職不敍事。啓辭同前答曰,勿煩。
李善溥啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
中宮殿,藥房問安。答曰,知道。
大殿,二品以上單子問安。答曰,知道。
中宮殿問安。答曰,知道。
大殿,政院·玉堂問安。答曰,知道。
中宮殿問安。答曰,知。道。
世子宮問安。答曰,知道。
嬪宮問安。答曰,知道。
嬪宮受鍼後,問安。
大殿,藥房問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
嬪宮受鍼後,政院·玉堂問安。答曰,知道。
中宮殿問安。答曰,知道。世子宮問安。答曰,知道。
嬪宮問安。答曰,知道。
行吏曹判書李世白疏曰,伏以,臣竊聞之,世有恒言,銓官之再經都目,卽是瓜限,豈不以政柄所在,不宜久據,而在古人猶然,況如臣千不近萬不似者乎?三告待遞之餘,反承格外之命,不惟臣心惶惑失圖,朝論巷議,亦將謂如何?臣之始受謬恩,逃遁無所,雖不得不抗顔趨命,而訖今仍因蹲冒,實非臣本情,中間違命,始則罪戾山積,每一思之,氷炭交戰,荏苒之間,又及夏考,大政之前,有難辭退,區區私義,皆不暇顧,苟然爲捱過之計,蓋以應遞之限,在於此故也。今則臣之責已塞矣,臣之退固當矣,而聖意之靳許,一向至此,實非臣夢寐之所嘗期,臣誠狼狽悶蹙,不知所出。況臣積痼之疾,當暑輒劇,蓋嘗屢形於陳乞文字,而强起驅策,以至于今,缺二字政故也。曾於前席,略暴賤悃,伏想淵衷,亦或識缺三字過兩日政席,又當無前敲虐,種種諸症,一倍添劇。缺四字以醫家症錄,猥溷天聽,而奄奄危喘,直是未缺二字屍耳。卽此病狀,時月之間,已難期其復起爲人,況可論缺四字少效奔走之勞乎?此際,伏聞聖候違豫,其在臣缺四字憂灼,當復如何,而乃敢息偃在牀,莫造起居之班,分義缺三字生不如死,惶隕方深,誅譴是俟,又伏見儒臣之疏,以臣覆缺三字體,大加非斥,臣實瞿然,莫知其由,若其委折,諸臣缺三字聖明察之,臣誠疲甚,不欲與之呶呶,而臣若一退,此等多缺三字,亦可帖然而息矣。尤豈非公私之大幸也?情極勢蹙,不得不冒萬死哀籲於靜攝之中,伏乞聖慈,天地父母,俯察臣言之一毫非飾,特念職事之不宜久曠,亟將臣本兼諸任,一竝鐫免,俾得終保危喘,以圖他日結草之報,千萬幸甚云云。
弘文館修撰趙大壽疏曰,伏以,臣於朝報中,得見平安道暗行御史書啓,有乞兒沈江,而當該守令,無覈處之事,意謂此是前所未聞之事,故略於辭疏之末,言臺閣之上,宜有規正之擧,側聽累日,寂然無聞云云,而此外,元無侵斥臺臣之語,旣呈政院,以上候未寧,時急公事,亦未入啓,使之姑令持去,稍待午間來呈云,故卽詣起居之班,退歸之後,令館吏探問,則文書始爲出納云,而臣疏旣有寂然無聞之語,則臺臣,或不無引以爲嫌之端,如此不緊之辭,徒惹紛鬧於靜攝之中,實爲未安,故執法規警一轉語,竝皆刪去。改寫之際,自致遲延時刻,而未知何人,過傳於諸臺,使之盛氣避,有若大段機關者然,臣實駭惑,莫知其所以也。果令臣初疏入啓,此何足爲臺諫不安其職之大事,而況未及登徹之疏,輕先疑怒,恣意凌踏,若是其狼藉,臣誠付之一笑也。且聖批,以該曹回啓,未知錯謬爲敎,臣不必更守愚見,而第人命至重,古之仁人,雖殺一不辜,得天下不爲之,矧此乞兒之偸竊者,多有沈江殺之者,則傳之後史,當以爲如何也。投江之令,若出於兪集一之眞心,則其事甚重,而設令出於恐嚇之意,下人誤缺一字之致,其在聖明,如傷之仁,終不可置而不問,不少慰缺三字死之鬼耶?各邑守令,或有私屠一牛,亦未免罪黜,而今此缺三字冤殺,乃與此類同科,未知其輕重何如也。若令今日缺四字存,則該曹之泛然請罷,固難免曲意阿縱之罪,臣疏缺四字謬云者,極是歇後語也。諸臺之避,極意分疏,有缺五字刻覈之論然者,以此觀之,其所以斥臣攻臣者,未必專缺四字且疏中寂然數語者,亦可知矣。臣偶有所見,略附無隱缺三字遭此無限詬辱,至以攻銓曹侵臺閣,爲一罪案,橫缺三字不足道,而被人詆誣,決不可苟蹲於榮次,蒼黃徑出缺三字闕外,陳章待罪,則喉司不諒情勢,終始退却,臣之難冒之勢,轉加一節。伏乞聖明,鐫遞臣職,以謝物議,仍命有司,勘臣擅離直次之罪,以警具僚,幸甚。
上在昌德宮。停常參·經筵。
自昧爽至辰時,有霧氣。
藥房都提調臣南九萬,提調臣申琓,副提調臣嚴緝啓曰,溽暑蒸霧,伏未審此時,聖體調攝,若何?昨劑入柴胡香薷飮,已爲進服,而感暑之症,亦有和解之效乎?嬪缺三字加減,亦何如?再昨及昨日,連日受鍼,今日則姑停宜當,臣等不任區區憂慮之至,敢來問安,竝此仰稟。答曰,知道。症缺三字言于醫官,嬪宮所患,亦言于醫女矣。
藥房再啓曰,伏聞入侍醫官之言,自上胸脇有牽引之候,今缺四字嘔之症,此是感冒未解之致云,臣等不勝驚慮之至缺四字等相議,則以爲,前劑入柴胡香薷飮加入中,更加枳缺三字連進二貼,宜當云。此藥卽爲劑入之意,敢啓。傳曰,知道。
中宮殿,藥房問安。答曰,知道。
大殿,政院·玉堂問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上單子問安。答曰,知道。勿爲問安。
中宮殿問安。答曰,知道。
李光迪啓曰,卽者吏曹郞廳來言,今日爲政事命下,而判書李世白,參議洪受瀗陳疏,參判李寅煥呈辭,堂上無行公之員,不得開政云。判書·參判·參議,竝牌招開政,何如?傳曰,允。
吏批,行判書李世白,受由未出仕,參判李寅煥病,參議洪受瀗進,行都承旨嚴緝進。
兵批,行判書李世華陳疏,參判柳枝發病,參議申懹進,參知姜銑病,右副承旨崔商翼進。
以趙泰老爲正言,具廷柱爲燕岐縣監,鄭載禧·趙泰東付副護軍,徐文裕付司果,崔斗明付副司果,韓永徽付司正。
答兵曹判書李世華疏曰,省疏具悉卿懇。卿其安心勿辭,從速行公。疏在下
答吏曹參判李寅煥疏曰,省疏具悉。卿其勿辭,從速察職。疏在下
李光迪,以吏曹言啓曰,永昭殿秋享大祭亞獻官,東平君申琓,禮曹判書李畬,實預差啓下矣。申琓,以內局提調,適當問安議藥之日,不可暫離闕內,李畬,以親病陳疏,旣有救護之命。受誓戒隷儀已經之後,他無推移變通之道,不得已以永寧殿亞獻官預差刑曹參判姜鋧,改付標以入之意,敢啓。傳曰,知道。
以忠淸監司,以保寧等官居金汝越等淹死事,狀啓,傳于李思永曰,事極驚慘,令本道各別恤典擧行。
大司諫尹世紀,司諫李敏英,掌令金德基·任元聖,持平李世奭,正言鄭維漸啓曰,請前右議政崔錫鼎削黜事。啓辭同前答曰,勿煩。
掌令金德基·任元聖,持平李世奭所啓,請戶曹判書李濡罷職不敍事。答曰,勿煩。
大司諫尹世紀,司諫李敏英,正言鄭維漸所啓,請昌陵參奉兪聖基汰去事。請文川郡守張振文遞差事。請文城僉使金指南改正事。請訓鍊判官尹錫厚削去仕版事。答曰,不允。汰去事及削版事,依啓。
吏批啓曰,判書李世白未出仕,參判李寅煥病不來,小臣獨政未安,何以爲之?敢稟。傳曰,只出緊任。
崔商翼啓曰,備邊司郞廳來言,今日缺二字坐起日次,而大臣有故,不得來會云矣,敢啓。傳曰,知道。
吏曹參判李寅煥疏曰,伏以,臣虺羸衰病之人,添得暑疾,累日彌留,嘔吐泄痢,症勢沈篤,差復無期,曠職旣久,冒呈辭單,見阻喉司,當此聖候未寧之時,亦不得趨參於起居之班,惶隕悶蹙,方在俟罪之中矣。伏見修撰趙大壽疏本,專以銓曹之御史書啓覆啓也。前安州牧使兪集一,泛然罷黜,爲失事體,瞻聆所及,莫不寒心爲言。且於昨者見其再疏,則語意深緊,更無餘地,臣於此,不勝瞿然之至。設令該曹之覆啓,有所錯謬,此不過罷黜査問之間而已,有何大關之事,而一疏再疏,侵斥備至,其所下語,全不擇發,至以曲意阿縱,爲一該曹之罪案,臣竊未曉其意之所在也。當初繡衣書啓,頗稱其優異之績,亦言其止盜之方,謂之下輩,怯於威令,誤投偸兒。缺六字仍而致死,則究其事情,元非故殺,其爲擧措,果可謂乖常耶?惟此恐嚇一款,難免其失,不可以治績之可惜,有所容貸,故覆啓之時,相議請罷矣。何嘗有一毫私意於其間?人之爲言,至缺三字曲意阿縱,士夫之賤行,人臣之大罪也。此言至發於言議之地,則非薄物細故,而方在論罪之中,其何敢淟涊蹲冒於職次,以益罪戾乎?自顧情勢,萬分危蹙,召牌之下,竟不敢缺三字罪在逋慢,實無置身之所,席藁恭俟,敢此呼籲於缺三四字此益無所逃。伏乞聖慈,俯諒危懇,將臣本兼諸任缺三字削,仍治臣罪,不勝幸甚云云。
行兵曹判書李世華疏曰,伏以,當此聖候違豫,逐日問安之時,臣子分義,豈敢言病退伏哉?顧臣狗馬賤疾,非偶然傷感之比,種種危急之症,已陳於三度請急之章,爲日旣多,未蒙恩遞,加由之命,反下格外,臣誠惶蹙,若有一分自力之勢,則趁卽趨造於起居之班,是臣區區至誠,卽今胸腹之痛,日益危劇,泄痢之患,無時止歇,轉輾叫苦,縷命垂盡,不得不哀籲於靜攝之中,臣罪萬死,臣罪萬死。今臣犬馬之齒,揆以古人休致之年,只隔五朔矣。雖當盛壯之時,精神筋力,百不及人,況此老病垂死之年,本兵重寄,其何敢一刻勘任乎?臣之除拜是任,今已經年,尙此仍冒者,本非臣貪戀榮寵之計。只緣陳情累辭,誠未格天,許身生死,未敢逃遁,或冀塵露之微,少補山海,而蚊之負山,勢所難堪,每於職事之間,僨敗非一,姑以日者大政後臺啓一款言之,北評事之窠,終不差出,致有外議云者。臣之不職之失,於此益判,推考薄罰,其亦末減矣。第於其間,亦有曲折,試陳其槪焉。從前北評事之任,例以文臣堂下中,出入擬望於吏曹郞官者差送,蓋所以重其選也。目今吏曹郞官,曾經是任,薦望者,多至七人,以此擬差評事,不患不足,而李寅炳,則旣已陞品,趙泰耉則上年,以北道監賑御史,奉命下去,回還屬耳。自北道纔還之人,又差北道之任,與其四寸兄趙泰東,作爲交承,事多難便,南正重·趙泰采,則家有七十病母,揆以勿敍三百里之法,亦甚乖宜。柳鳳瑞,則前任缺二字未出解由,尹趾仁則方在罷職中,李光佐則在外,病缺三字中考,此等諸人,事故如此捨此應差之類,別以三司出入缺三字亦非臣曹所敢擅便,且臣曾忝西北藩任,目見兩道缺三字道,則舊有評事,革罷已久,而別無大段所損,咸鏡道缺二字有評事,亦無大段所益。間者評事未出之時,災傷缺三字兼察南北道試場,則別遣京試官,亦有已行之例。缺三字北評事之差出,似非萬分緊務,如此等事,擬於登對時,稟旨變通,而緣臣久病,不得入侍前席,有意未果。缺二字政之日,亦懼其煩瀆,未能別爲啓稟,徐待後日,定奪於榻前,是臣所計,而臺啓先發,罪罰遽至,莫非臣知識昏錯,緩不及事之致,尙誰咎哉?不但此也。丙辰萬科之後,朝家連歲,設科取人,指不勝屈,皆以各歧除職承傳,前後相續,人心不古,躁競日甚。以其人數,較諸職窠,則多少懸絶,毋論內外之職,一有窠闕,求者如雲,取捨之際,公私眩亂,得失之間,喜怒參錯,得而喜者,僅至百分之一,不得而怒者,遍滿一國,興訿造謗,無所不至,精鑑博採,慰悅衆心,決非如臣昏庸,所可庶幾於萬一,而聖朝名器,緣臣壞了,可不懼哉,可不懼哉?臣之病勢,旣如是難救,情勢又如是難冒,瀝血呼籲,豈敢爲私身計哉?伏乞聖明,特垂恕察,將臣本兼諸任,亟賜鐫罷,仍正臣罪,以謝人言,以重國體,不勝千萬幸甚云云。
上在昌德宮。停常參·經筵。
自卯時至巳時,日暈。
藥房都提調臣南九萬,提調臣申琓,副提調臣嚴緝啓曰,伏暑未盡,伏未審此時,聖體調攝,若何?柴胡香薷飮,連日進服,而感暑之候,胸脇牽引之症,已有和解之效乎?臣等與諸御醫等入診,宜當。嬪宮患候加減,何如?今日更當受鍼,臣等不勝憂慮之至,敢來問安,竝此仰稟。答曰,知道。症候已言于醫官,嬪宮所患,亦言于醫女矣。勿爲入診。
李思永啓曰,左副承旨金宇杭,同姓三寸叔行司果洪福身故,服制減等七日,出仕,何如?傳曰,允。
以全羅監司狀啓,高敞等官民人等渰死事,傳于崔商翼曰,事極驚慘,令本道恤典擧行。
以全羅監司狀啓,道內大雨,無前作災,村閭漂蕩缺二字死,至於二十七名之多,誠極驚慘事,傳于崔商翼曰,事極驚慘,令本道各別恤典擧行。
備忘記,傳于李善溥曰,史官三員待命,騎馬九匹立之。
崔商翼啓曰,卽者執義鄭澔,掌令金基德·任元聖,持平李世奭,司諫李敏英,正言鄭維漸,兩司各聯名來避,蓋以修撰趙大壽再疏中侵斥事也。臣以爲,大壽初疏再疏,措語雖不同,其實則一事也。一事再避之不捧,明有定式,似難捧入之意,累度往復,而臺諫終始堅執,必欲令捧入,何以爲之?敢稟。傳曰,勿爲捧入。
中宮殿,藥房問安。答曰,知道。
嬪宮受鍼後,大殿,藥房問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,政院·玉堂問安。答曰,知道。
中宮殿,政院·玉堂問安。答曰,知道。
世子宮問安。答曰,知道。
嬪宮問安。答曰,知道。
嬪宮受鍼後,大殿,政院·玉堂問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
上在昌德宮。停常參·經筵。
下直,金浦郡守閔周昌,利川府使魚史徽,衿川縣監李臣龍,智禮縣監成至行,丑山萬戶林茂成,赤梁僉使成缺二字。
藥房都提調臣南九萬,提調臣申琓,副提調臣嚴緝啓曰,老炎愈烈,伏未審此時,聖體調攝,若何?柴胡香薷飮,劑入二貼,其已進御,而缺二字症候且漸和解乎?今當更議繼進之藥,臣等與諸醫缺三字當。嬪宮患候,其有差減之效乎?今日亦當受鍼,臣等伏不勝憂慮之至,敢來問安,竝此仰稟。答曰,知道。感暑缺三字差勝之效,嬪宮所患,亦有差減之效矣。勿爲入診,議藥以進。
藥房再啓曰,卽伏聞醫官之言,膈滯惡心等症,缺三字頗歇,而餘熱猶未盡祛云,臣等與諸御醫商議,則以爲缺三字柴胡涼膈散元方,竹葉,代竹茹,加麥門冬一錢,黃連酒炒缺二字枳殼·黃柏鹽酒炒褐色各七分,連進三貼,宜當云,此藥卽爲劑入。嬪宮所服疏經活血湯,前劑入五貼,已盡云,依前方加入五貼,更爲劑入之意,敢啓。答曰,知道。
大殿,政院·玉堂問安。答曰,知道。勿爲問安。
中宮殿問安。答曰,知道。
世子宮問安。答曰,知道。
嬪宮問安。答曰,知道。
中宮殿,藥房問安。答曰,知道。
嬪宮受鍼後,大殿,藥房問安。答曰,知道。
中宮殿,藥房問安。答曰,知道。
嬪宮受鍼後,大殿,政院·玉堂問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
金宇杭,以都摠府言啓曰,今日入直軍士中日習射時,請出標信。傳曰,知道。
答掌令任元聖疏曰,省疏具悉。階砌上玩物云者,雖非實狀,而蓋出於愛君之誠,予用嘉尙,可不體念焉?爾其勿辭,從速察職。疏在下
崔商翼,以義禁府言啓曰,罪人李祥輝,逐日嚴刑事判下,而初六日秋享大祭受香,初七日正日,此二日,不得開坐加刑之意,敢啓。答曰,知道。
李善溥,以成均館官員,以知館事意啓曰,今七月初七日,儒生上旬輪次,當爲設行,而大司成未差,且與宗廟秋享大祭相値,不得爲之,七月內無故日,退行之意,敢啓。傳曰,知道。
金宇杭,以兵曹言啓曰,今七月初六日,武學李有爀稱名人,自宣仁門入來,差備門外擊錚,極爲駭愕,令攸司囚禁治罪,同守門將文應奎,常時不能禁斷雜人,以致闌入,亦難免其責,推考,何如?傳曰,允。
李思永,以戶曹言啓曰,慶德宮,自癸酉修治之後,不爲塗褙,故窓戶·鋪陳,無一完全之處,此非一時修補之比也。移御之擧,缺二字不時,若或在於隆冬,雖非隆冬盛寒之節,在前或有不卜日卽日移御之時,若値如此之時,則戶曹之顚倒生事,已不可言,而亦豈不狼狽缺二字凡事不可不預爲之慮,其令該曹,秋涼後,以爲從容修理事,命下矣。修理諸具,卽爲分付整待,其中不足之物,亦令缺四字若待涼生後始役,則今晦來初間,似爲適宜,以何時定?缺二字傳曰,來初爲之,可也。
答吏曹判書李世白疏曰,省疏具悉卿懇。缺二字苦歇可畢矣。意外人言,何必爲嫌?安心勿辭,從容行公。
缺三字鄭澔,掌令金德基,持平李世奭所啓,請戶曹判書李濡罷職不敍事。啓辭同前近來治盜之令,非不申飭,而忠州討捕使安績,專缺二字明火賊黨,多因請囑而放釋,境內牛馬見失之人,或有捕納其賊者,亦不嚴治,只令着枷,還爲逢授於捉納之人,使與之同往推來,遷延數日,諉以無實,率皆放送,故牛馬之賊,日漸熾發,有一金姓出身者,失其牛隻,跟捕賊人,竝其買牛者而捉納,則其買牛者,卽討捕軍官也。偏聽軍官之言,不但不治其盜,乃反奪其牛隻,還給軍官,且所帶軍官,頻頻出送於各邑,托以捕盜,成給袐關,不爲到付於官門,卽往富實民村,結縛良民,掠取賂物而後放之,傍近居民,不勝其苦。其緩治盜賊,侵掠良民之罪,不可不治,請忠州討捕使安績拿問定罪。答曰,不允。
李光迪,以漢城府言啓曰,本府參軍臣李啓,與五部官員,自今六月二十九日,至七月初六日,都城內外僵屍,眼同摘奸,則東部字內彰善坊契,有一屍,建德坊契,有一屍,蓮池洞契,有一屍,北二契,有一屍,西部字內鑄字洞契,有一屍,眞梳里契,有一屍,水漂契,有一屍,倭館洞契,有一屍,石橋下契,有一屍,水口門內契,有一屍,虛屛門契,有一屍,韓守堅契,有一屍,北部字內觀光坊契,有二屍,司宰監,有一屍,大峴近處,有四屍,伏字峯近處,有三屍,廣巖近處,有四屍,中部字內吳順德契,有一屍,漢原東邊契,有一屍,東部·南部·中部僵屍,則埋置於水口門外送葬峴近處,西部·北部僵屍,則埋置於西小門外大峴近處之意,敢啓。傳曰,知道。
行吏曹判書李世白疏曰,伏以,臣之丐免,烏得已哉?人非已極,鬼責洊至,再備驅策,更無其望,血誠懇迫,實非虛文,而恩由纔加,溫批繼降,臣於是,感激靡暇,惶蹙彌增。顧臣孱軀綿力,初不自量,猥當蚊負,雖蒙聖度天覆,幸免譴荷,得至今日,而惟其觸事憒憒,瑕釁百出,衆目睽聧,譏誚四集,則已試之效,斯亦可見,不能者止,其義甚明,而應遞之限已過,冒進之心未已,久竊銓柄,以妨賢路,則是不過患失之一鄙夫耳。畢境臣身之顚沛,固不足言,其於國事之益誤,亦將奈何?此臣所以抵死號籲,必以準請爲期者也。至於覆奏之錯謬,設如言者之言,此直文字間一節耳。其得其失,不甚關係,臣雖無狀,何至於蔑公屈法,而一疏再疏,侵斥無餘地,至以曲意阿縱,斷臣罪案。缺二字以持臣者,一節深於一節,臣誠駴怖,憯莫知其故,臣聞人必自侮而後人侮之,若使臣稍知廉隅,早已斂退,則人雖欲缺二字不可得矣。究厥所由,寔臣自取,惟當愧訟之不暇,尙何缺三字呶呶爲哉?爲臣今日之計,惟有盡削見任,亟伏缺議可伸,國綱可立,將何顔面,唐突復出,重貽名器缺三字士夫之羞乎?日昨開政有命,嚴召遽下,而罪名未勘。缺二字進,徊徨踧踖,竟至違慢,臣之罪戾,萬戮猶輕,乃若情病之危綴,實有未暇陳者,而近自數日以來,遂至十分添劇,缺二字是非毁譽,百念都盡,日夜所耿耿者,惟在於亟釋匪分缺二字銜,免作負恩之罪而已。非不知靜攝之中,瀆擾爲懼,而疾痛之甚,不呼我父母,將誰因誰極?伏乞聖慈,俯察由中之懇,特垂體下之仁,亟削臣職,仍正臣罪,以安賤分,以肅朝綱,公私萬幸云云。
掌令任元聖疏曰,伏以,上年重得風病,右邊手脚,不能善運之狀,已悉於前日辭疏中,而近因暑濕,宿病添劇,詣闕之際,慮有顚仆之患,未免人扶,所見駭異,以此病狀,決無供職之望。伏乞聖明,亟許鐫罷,以安微分,不勝幸甚。臣於丐免之章,敢附區區所懷,伏惟殿下,垂仁採納焉。臣於日昨詣臺之時,偶見苑直,領輸石榴五六盆,相續入內,夫石榴,非急於日用所需,不過爲階砌上一玩物耳。雖在亨泰之時,猶不無玩物喪志之戒,況此飢荒連歲,艱虞溢目之日,殿下,何取於此,而若是其汲汲收聚也?臣竊恐外人,皆將曰,殿下,自此愛花卉也,自此好遊玩也。一人唱說,萬口傳播,則殿下,將何以家道爲喩,以明其不然也?書曰,不役耳目,又曰,不矜細行,終累大德。伏願殿下,速令屛出,俾外人,曉知殿下之所寶,惟賢而不在於物,則豈非國家之福也?昔宋臣趙鼎,以移竹入內事,先責主事之人,勒令罷役,臣竊附於古人愛君之義,敢暴愚衷,惟殿下,留神省覽焉云云。
上在昌德宮。停常參·經筵。
下直,富平縣監李賀朝,永登萬戶韓時益。
夜一更,月入氐星中。五更,流星出畢星下,入南方天際,狀如鉢,尾長三四尺許,色赤,光照地。啓。
藥房都提調臣南九萬,提調申琓,副提調嚴緝啓曰,酷暑之餘,夜氣稍涼,伏未審此時,聖體調攝,若何?昨劑入柴胡涼膈散,其已進御,而餘熱之症,已有差歇之效乎?嬪宮患候加減缺二字再昨與昨日,旣已連日受鍼,今日則姑停。缺三字上弦拘忌,再明日更受鍼,宜當,臣等不勝區區憂慮,敢來問安,竝此仰稟。答曰,知道。差缺二字後,與昨一樣,嬪宮所患,日漸差勝矣。
中宮殿,藥房問安。答曰,知道。
李光迪啓曰,卽見缺二字討捕使沈挺彙啓本,則紙末,無踏啓字處,殊甚不察,推考,何如?傳曰,允。
又以義禁府言啓曰,罪人李祥輝,逐日嚴刑事判下,而判義禁臣閔鎭長服制,同義禁臣李寅煥,方在呈告中,同義禁臣趙相愚身病,堂上不齊,今日不得開坐,初九日國忌齋戒,初十日國忌正日,此三日,不得加刑之意,敢啓。傳曰,知道。
傳于李善溥曰,領·左相引入已久,右台缺位,卽今廊廟一念,言念國事,無以爲諭。右揆之代,不可不亟卜,而臺啓結末遲速,未可預料,則大臣命召之際,必以爲難便,在前如此之時,必有變通枚卜之規,本院卽爲考啓。
李善溥啓曰,右揆之代,不可不亟卜,而臺啓結末遲速,未可預料,則大臣命召之際,必以爲難便,在前如此之時,必有變通枚卜之古規,本院卽爲考啓事,命下矣。古事則明廟朝丙寅,有特拜權轍爲右議政,宣廟朝丁未,特拜韓應寅爲右議政之事,及癸未八月,右相鄭芝衍處,遣承旨問啓之事,而當朝或有特拜之時,或有加望單子還入落點之時,或有前望單子中添書落點之時,此外無他考據之前例矣,敢啓。傳曰,知道。
傳于李善溥曰,今日政官牌招,開政。
李善溥啓曰,今日爲政事,命下矣。臣善溥,與同副承旨李光迪,方爲入直,臣善溥則以代房,當進吏批政廳,兵批政廳,何承旨進去乎?敢稟。傳曰,吏·兵批兼進。缺三字
有政。吏批,行判書李世白受由未出仕,參判李寅煥病不來,參議洪受瀗進,右承旨李善溥進。
兵批,判書李世華病,參判柳之發進,參議申懹,缺三字姜銑進,右承旨李善溥進。
吏批啓曰,判書李世白受由未出仕,參判李寅煥病不來,小臣獨政未安,何以爲之?敢稟。傳曰,只出緊任。
以趙爾璧爲平海郡守,以崔重泰爲弼善。
傳曰,吏曹判書李世白拜右〈議政〉。以右議政李世白爲承文院都提調。
兵批,無政事。
答戶曹參判趙相愚疏曰,省疏具悉。卿其勿辭察職。
答禮曹判書李畬疏曰,省疏具悉。卿勿固辭,安心公行。
答校理李震壽〈疏〉曰,省疏具悉。爾其勿辭,入來察職。
掌令金德基·任元聖,持平李世奭啓曰,戶曹判書李濡罷職不敍之請,實循一國公共之論,而累日論啓,尙靳允兪,臣等竊未曉聖意之所在也。夫謀國之道,不顧義理,徒計利害,則鮮不至於敗事病國,今此西市之議,初雖出於朴泰淳之疏,而若其終始主張者,李濡也。噫,國家不幸,連歲大侵,拯濟民命,豈無他策,而以堂堂千乘之國,旣不能自濟,又從而乞憐於萬里之外?義理掃地,有識寒心,而事機轉誤,貽辱國家,臣民痛迫,已不可言,而後時之穀,未救溝壑之急,鉅萬之費,終致府庫之渴,末梢事端之橫生,雖曰始慮之不及,而其謀國不臧,作事僨敗之罪,決不可不從速擧正,以快人心。請戶〈曹〉判書李濡罷職不敍。近來治盜之令,非不申飭,而忠州討捕使安績,專不治盜,明火賊黨,多因請囑而放釋。境內牛馬見失之人,或有捕告其賊者,亦不嚴治,只令着枷還爲逢授於捉納之人,使與之同往推來,遷延數日,諉以無實,率皆放送,故牛馬之賊,日漸熾發,有一出身者,失其牛隻,跟捕賊人,竝其買牛者而捉納,則其買牛者,卽討捕軍官也。偏聽軍官之言,不但不治其盜,乃反奪其牛隻,還給軍官。且所帶軍官,頻頻出送於各邑,托以捕盜,成給秘關,不爲到付於官門,直往富實民村,結縛良民,掠取賂物而放之。傍近居民,不勝其苦,其緩治盜賊,侵掠良民之罪,不可不治,請忠州討捕使安績拿問定罪。童蒙敎官韓配周,秉心陰巧,行己鄙悖,父事缺二字之宰,祖述醜正之論,構出長書,誣辱儒賢。賢關缺一字館之罰,前後相繼,而氣勢所撑,濫側金吾,仇視秉義之伯父,欲爲臨葬之他之計,瞞頉當次之同僚,圖差湖南出使之行,王程有限,而到處留連,重服在外,而專事驕淫,又於回還之路,馱率所眄之妓,行路唾鄙,有口皆傳,物情駭憤,久而未已。如此鍾惡無行之人,不可齒在衣冠之列,請童蒙敎官韓配周削去仕版。答曰,不允。
禮曹判書李畬疏曰,臣以母病,不得供仕,已久矣。控籲之章輒上,瘝曠之罪日增,臣心惶懼,如負大何,而聖慈天覆,輒令救護,每承恩批,不禁感涕,然臣母病,實無一時調救可已之望,臣爲子不孝,前此母病,尙有可爲,而不能盡其將護之方,數月之內,轉輾沈篤,以至於今,則雖天幸,亦難復冀矣。人子情理,尙何可言?今臣所叨本兼諸任,竝皆抛廢,此猶不可論,至於玉候違豫,廷臣起居,而一未參班,大享差祭,已經誓戒,而終至啓改,臣之罪戾,固已難逭,而其在朝廷事體,果何如哉?尤所狼狽者,顧今使行文書,尤宜致愼,日期已迫,勘討方急,而臣不惟缺二字錯亂,思慮迷塞,末由致念於文字,旣未能往來朝廷,參聞廟議,而可得無失於旨意耶?如是缺二字置文任,不早處分,畢竟致誤於辭令,則臣雖被罪,誠不敢自恤,而奈國事何哉?臣用是缺三字不仰首更籲於天地父母之前,伏乞聖慈,缺二字矜諒,將臣所叨文衡之任,亟許遞改,移畀可堪之人,以重國事,其餘本兼諸任,竝許以次解免,俾得盡心於母病,公私之萬幸也。臣無任涕泣祈懇之至。批答見上
戶曹參判趙相愚疏曰,伏以,臣縮伏竢罪之中,謬膺地部·金吾之命,惶悚罔措。固當以乞免爲期,而近者玉候違豫,百僚駿奔,前後起居之班,一未趨造,臣心煎灼,臣罪益重,且念地部,行公無人,事務積滯,變通差出,意固非偶,則以此以彼,俱有所不安於心者。昨始冒沒廉隅,黽勉趨謝,而第於金吾之任,有終始難冒之嫌。申鍵事,則臣旣有犯,非臣之所敢按問者也。祥輝事,則與臣之姪子趙大壽,有所嫌礙,惟此兩獄未究竟之前,決不可晏然察任,以傷事體。伏乞聖明,特遞臣金吾之任,回授無故之人,公私幸甚。批答見上
校理李震壽疏曰,伏以,臣以無似,忝叨心簡,使齒於諸路廉察之任,扣問治績,採訪民隱,固非等閑揀選,而臣何膺此?感激雖切,惶愧冞增。惟思殫竭微誠,報答洪造,而顧臣稟賦虛脆,自少善病,累經死疾,源委已痼,少有感傷,動延時月,此乃諸醫之所深慮,朋儕之所共憐也。以臣筋力,以臣疾病,驅馳往返於數千里地,非臣所期。向於受命之日,喉司諸臣,莫不爲臣憫焉,臣亦自知,顚仆道路,有死乃已,而分義所在,有不敢辭,强疾登途,出沒嶺海者,首尾四旬矣。自四月晦,重感瘴海之風,寒熱交攻,胸膈痞塞,諸般症形,莫非危惡,不獲已舁入缺二字府,過旬調治,幾危幸甦,而一向遲延,有所不敢。缺一字乃差健,旋向前路,間關數日,轉至山峽,五月望間,症患添劇,一日所食,不過數匙,通宵交睫,不過半更,荒山永日,影與爲隣,每念王事缺三字只訟罪戾,且思病母之倚閭,欲發狂疾,以缺三字心神慌惚,氣息奄奄,作一僵屍,臣之所處,乃梁缺二字裏,而在本郡,不過四十里許,急於救生,雖欲致身,不敢生意於跨馬,擔運寸寸,僅僅得達,迎醫覓藥,幸占生道,六月旬後,始尋歸程,而病餘神氣,苶缺一字如頹,馱以藁擔,取便行李,而有時昏眩,僵臥路左,且關雨阻水,底處停行,發程數旬,始得踰嶺,來伏郊外,亦過數日,而臂麻手戰,難於修啓,事事不逮,一任時月之曠久,臣罪至此,實合萬殞。臣聞向日,京畿御史金德基,以竣事差晩,致勤聖敎,有所引罪云。臣之辭出,今已百有餘日,前後同事之臣,率皆還朝,而惟臣一人,獨此久稽,揆以王法,罪不容誅,反復思惟,決難冒入王庭,席藁城外,擬伏刑章。伏乞聖明,下司敗勘臣罪名,以爲人臣奉命淹滯者之戒,不勝幸甚。批答見上
上在昌德宮。停常參·經筵。
元敬王后忌辰齋戒。
藥房都提調臣南九萬,提調臣申琓,右承旨臣李善溥啓曰,伏未審夜間,聖體調攝,若何?柴胡涼膈散,連已進御,而感暑餘熱諸症,已盡差歇乎?嬪宮患候,益有差勝之勢乎?臣等不勝伏慮之至,敢來問安。答曰,知道。症候日漸差勝,嬪宮所患,幾盡差愈矣。勿爲逐日問安。
中宮殿問安。答曰,知道。
李思永啓曰,假注書李挺,前患脹症,有復發之漸,卽今委臥直廬,不能缺二字今姑改差,假注書差出,何如?傳曰,允。
以沈龜瑞缺書。
李善溥啓曰,吏曹郞廳來言,吏曹判書缺五字稟政,而領議政·左議政,方在待罪中,不得議薦,右議政缺三字亦不得議薦,故不得稟政云矣,敢啓。傳曰,知道。
李思永啓曰,左副承旨金宇杭,右副承旨崔商翼,連日呈辭上疏,不爲仕進,不但事體未安,出納之地,亦多苟簡,金宇杭·崔商翼,竝牌招察任,何如?傳曰,允。
上在昌德宮。停常參·經筵。
元敬王后忌辰。
金宇杭啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
藥房都提調臣南九萬,提調臣申琓,副提調臣嚴緝啓曰,伏未審夜間,聖體調攝,若何?卽伏聞新生王子,奄忽殞逝,自上驚慘,曷有其極?仍伏念聖候,時未復常,玉體不瑕有傷?區區下情,缺二字勉抑至情,前劑入柴胡涼膈散三貼,昨日畢進御,則今日當議繼進之藥,臣等與諸御醫入診,宜當。嬪宮缺三字有差愈之效乎?依前定奪,今日更爲受鍼,宜當,臣等不勝憂慮之至,敢來問安,竝此仰稟。答曰,知道。驚慘缺三字以爲懷,而症候幾盡差愈,水刺猶未復常,勿爲入診,以此議缺三字嬪宮所患一向差勝,受鍼姑停,宜矣。
中宮殿問安。答曰,知道。
新生王子卒逝。
大殿,政院·玉堂問安。答曰,知道。
中宮殿問安。答曰,知道。
世子宮·嬪宮問安。答曰,知道。
大殿,二品以上·六曹·大司諫單子問安。答曰,知道。
中宮殿問安。答曰,知道。
藥房再啓曰,卽伏聞問安之批,與諸御醫等商議,則以爲,水刺猶未復常,此是膈間餘熱,時未盡祛之致,柴胡涼膈散,依前加入,更進三貼,宜當云,此藥卽爲劑入之意,敢啓。傳曰,知道。
金宇杭,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
崔商翼,以禮曹言啓曰,伏聞新生王子阿只氏卒逝云,不勝驚慘。雖未成殤,停朝市及禮葬等事,似當擧行,而癸酉年王子阿只氏卒逝時禮葬等事,因傳敎勿爲擧行矣,今則何以爲之?敢稟。傳曰,依癸酉年例爲之。
又啓曰,癸酉年,王子阿只氏,未及葬胎,故一時埋安於葬處矣。所當依此例,竝埋於葬處,敢此仰稟。傳曰,依爲之。
上在昌德宮。停常參·經筵。
夜五更,北方有氣如火光。
下直,咸昌縣監南哲明,綾州牧使李益泰,龍潭縣監尹憲卿,扶餘縣監李震一,長連縣監閔聖得,珍島郡守白缺一字相,聞慶縣監李聖肇,西生僉使柳時雄,智島萬戶丁缺一字儉。
金宇杭啓曰,卽見平安監司鄭載禧啓本,則缺三字承旨崔商翼之名字,以尙字書塡,難免不察之失,推考,何如?傳曰,允。
李思永啓曰,假注書沈龜瑞,時無職名,依例付軍職,冠帶常仕,何如?傳曰,允。
崔商翼,以義禁府言啓曰,河東縣監李濟冕,李秀英等元情公事,姑停缺一字事,判下矣。御史封進兩邑文書,竝爲啓下後,可缺二字考稟處,敢啓。傳曰,知道。
金宇杭,以兵曹言啓曰,今月初十日,幼學金兌聖稱名人,自宣仁門入來,差備門外擊錚,極爲駭愕,令攸司囚禁治罪,同門守門將洪缺一字敍,常時不能禁斷雜人,以致闌入,亦難免其責,推考,何如?傳曰,允。
傳于李思永曰,忠淸道天安等官居康得天等六名,渰死·壓死人等,令本道恤典擧行。
傳于李思永曰,京畿·朔寧等官居官軍官金承達妻金召史等渰死人,令本道恤典擧行。
李光迪,以漢城府言啓曰,本府參軍臣宋世泰,與五部官員,自今七月初七日至初十日,都城內外僵屍,眼同摘奸,東部字內建德坊契,有一屍,昌善坊契,有一屍,西部字內夜晝介契,有一屍,南部字內眞梳里契,有二屍,間屛門契,有一屍,靑寧尉契,有一屍,北部字內司宰監契,有一屍,中部字內廣州京主人契,有一屍,大寺洞三牌契,有一屍。東部·南部·中部僵屍,則埋置於外口門外送葬峴近處,西部·北部僵屍,則埋置於西小門外大峴近處之意,敢啓。傳曰,知道。
崔商翼,以義禁府言啓曰,月令醫員白眞璧手本內,罪人金挺輝,猝患時令頭痛,四肢刺痛,寒熱往來,連爲救療,少無差歇之勢。卽今則頭痛尤甚,口燥心煩,熱候頗重,專廢食飮,亦不可無疑之端云。不但其病重實狀,旣是衆目所覩,近來閭巷之間,亦多如此之病,旣不知其某病,則一向仍置,不無傳染之慮,自前罪人病重,則亦有變通保放之例,何以爲之?敢稟。傳曰,保放。
李光迪,以禮曹言啓曰,今年二月初五日大臣·備局堂上引見入侍時,謁聖待秋更稟事,榻前下敎矣。卽今秋節已屆,似當有預擇吉日,行會外方之擧,敢此仰稟。傳曰,以開月念間晦前,推擇以入,可也。
又以禮曹言啓曰,缺一字月十五日大殿誕日陳賀時,王世子進箋·致辭·陳賀等事,當爲依例磨鍊擧行,而王世子缺三字早出大庭,勞動行禮,或有乖於致愼之道,故缺三字以此啓稟,不爲磨鍊於節目中,今番則何以爲之?敢稟。傳曰,勿爲磨鍊。
又以禮曹言啓曰,上年十一月,因本曹堂上奉審後啓辭,有顯陵丁字閣重建事,姑待明秋啓稟之敎,今年二月,又因本曹堂上奉審書啓,有順陵丁字閣重建事,待秋更稟擧行之敎矣。卽今秋節已屆,兩陵丁字閣重建事,何以爲之?敢稟。傳曰,兩陵丁字閣,似難一時重建,詳審執頉輕重,一處先爲重建,可也。
大司諫尹世紀,正言鄭維漸啓曰,文川郡守張振文遞差事,文城僉使金指南改正事。答曰,勿煩。啓辭同前掌令任元聖啓曰,臣卽見持平南就明之疏本,以臣等之論罷朴泰昌之啓,有營營苟且之語,又以臣之論削韓配周之啓,有仇視伯父之說,大加非斥,臣不勝瞿然之至。論人之罪,雖貴適當,而陳事之體,惟在無隱,徒以論罪之或涉過當爲慮,務容護婉順,刪去其實狀,不以上聞,則其所陳列者,不過爲偸靡之語,而終失於無隱之義,故臺閣持論,寧激而無偸者,蓋以此也。頃者前正言朴泰昌,於大論方張之日,敢生崖異之計,其營意苟避之狀,節節難掩,則四字之下語,皆是實狀,安有一毫蹴踏底意思也?至於童蒙敎官韓配周,得罪名敎,見棄人類,固已久矣。言其罪狀,書不勝記,而其平日,與其伯父,不肯相面,生時不以猶父待之,死後不爲營葬。圖差出使,馱妓恣遊一款,卽其罪狀中最大者,而前日士林中論罰配周也,以仇視二字,作爲題目,則今日論啓,只是謄出賢關之題目,從實上達而已,旣非情外之說,又非粧撰之言。以衆人視之,則雖似駭異,以配周言之,則實爲的當之言,而文字亦有所從來,則奏御之際,何敢容恕,而不以實聞乎?臣之所論,不過竊附於無隱之義,而同臺之斥,如是嚴峻,臣以發論之人,決不可仍冒,請命遞斥臣職。答曰,勿辭。
崔商翼啓曰,任元聖,再啓請退待物論矣。傳曰,知道。
掌令金德基,持平缺三字啓曰,近來朝紳之間,風習大壞,間有媚世取容之徒。缺二字偸無激之說,隱然自附於和平之目,見人論事,缺二字直,則輒謂之矯激,或謂以鎭定,以爲疑亂是非之計,此實世道之第一憂也。卽者持平南就明之疏,詆斥臣等前日之啓,不有餘力,或以爲傅會粧撰,或以爲胥入不韙,臣等看來,不勝駭然也。朴泰昌,於大論旣發之後,挺身立幟,急於營護,而求說不得,滿紙張皇,都不成語,至以屛譯舌受私饋等事,諉之於彌縫國事,則啓辭中所謂營營苟且,不過泰昌之滄浪,而今就明,乃以橫加是非外之說,肆然筆之於書,良可異也。若配周者,卽故淸原君韓聖輔之姪子也。聖輔平生,性行强方,每痛配周之悖惡,始嘗諄諄敎誨,繼又切切痛責,而終不悛惡,乃反蓄毒,甚至於睊睊不相見之境。及至聖輔身歿之後,葬期只隔數日,而瞞告堂上,替當湖南之行,其時與當次同僚,相詰之狀,通朝所知。猶父猶子之間,送終大事,人情之所欲自盡,而生旣得罪,死不臨葬,則謂之仇視,殊未知其過也,而仇視二字,曾出於儒宮文字,則此人家行,士林之所共憤,風聞疑似,作證於父子間等說,尤可駭而亦可悖也。噫,臺閣之臣,論劾一人,則脈絡相連,互爲營救,今此配周之啓,直書其實狀,故欲爲救解,而難於爲說,抉摘文字,敢生眩惑之計,此誠可笑,而旣被其斥,則亦安得晏然而已乎?請命遞斥臣等之職。答曰,勿辭。
崔商翼啓曰,掌令金德基,持平李世奭,再啓煩瀆,退待物論矣。傳曰,知道。
持平南就明上疏,伏以,臣病添重,情理懇迫,猥陳辭疏,恭俟譴何,曲荷洪私,特許救護,此非臣糜骨粉身,所可仰酬,只自惶隕感激,繼之以涕泣也。顧臣老母,病根旣痼,別症層生,時月之間,差復難期,臣欲終始扶將,以伸至情,則風憲重位,不可一任瘝廢,臣欲銜恩畏承,奔走供職,則方寸飛越,實難自抑,臣之進退,誠爲狼狽,玉候靜攝之中,輒控危懇,義所不敢,而情窮勢蹙。缺二字玆敢疾聲申籲於孝理之下,伏乞聖慈,亟遞臣職,仍治臣罪,以便公私,不勝萬幸。臣於乞免之章,不宜贅陳瞽說,而旣居言地,苟有所懷,則又何敢自隱於君父之前乎?顧臣疎迂,見識矒昧,凡於當世是非,固不足以仰首申眉,而若其平生秉心,則誠不欲妄爲大言而釣譽,强作軟語而求媚,只期直陳其愚見,勿欺於吾君而已。噫,朝著之上,矯激成風,氣像不佳,雍容禮讓之美,已無可望,忿爭恚罵之習,日而益勝,識者之竊歎,蓋已久矣。至於臺閣論事之體,所關尤重,雖泛然行語之間,必須一一致謹,論人之罪,而要在的當,斥人之非,而無或溢言,然後受罪者無辭,見斥者自服,由是而是非有一定之分,罪律無相盭之弊矣。今若數人十罪,九得其當,一有失實,則非獨自明者,執其一而爲解,竝與九者而稱冤,雖論事之人,亦難免傅會粧撰之責者,何也?蓋以言或過實,我亦有失,則誠有所不暇於責人故也。人有恒言曰,臺閣之論,寧激毋偸,又曰,大意旣好,支辭何論,是固然矣。然孰若毋偸毋激?得其中正之爲可。大意旣好,支辭又好之爲至,可耶?近日之事,有難殫擧,而姑以卽今臺評言之,同是臺臣,而營營苟且之斥,橫加於所爭是非之外,此是朝紳相敬之道,而如使意見不協,則但當就其事理上辨破而已。何必如是蹴踏,然後爲快哉?且仇視伯父之罪,可謂關係倫常,而仍使臚列於削版之啓,其亦異矣。使是人而有是罪耶,則罪奚止於不齒仕籍?若其出於風聞疑似之事,則奏達之間,亦不當如是爲言,作證於人之父子間也。向臣所謂論事之體,必須致謹者,蓋指此等措語而發也。大抵人之常情,希不好勝,言議之間,轉輾相激,則自不覺其晉入於不韙之域,苟非在上之人,公聽竝觀,務爲開釋鎭定之道,則將何以上矯激之風習,致和平之氣像也哉?臣之此說,實爲今日世道而憂,非直爲一時事體而發也。伏願聖明,試垂覽察,不以人廢言,幸甚。無任屛營祈懇之至,謹昧死以聞。答曰,省疏具悉。缺三字之事,大意固好,可不留意焉?爾其勿辭,從速察職。
行兵曹判書李世華上疏,伏以,臣狗馬賤疾,已到萬分之境,委頓涔涔,與死爲隣,召牌之下,旣未祗赴,起居之班,旣未進參,臣之罪戾,節節層加,雖被萬殞,何足以償哉?噫,疾痛必呼,乃人之常,臣今垂死,更無餘地。崩迫之情,安得不呼於天地父母之前哉?臣之所患泄痢胸腹之痛,非偶然猝發之症,彌留數朔,有加無減,飮啖專廢,眞元大脫之中,又自月初,眼疾極重,全不視物,外而眼胞,浮爛成腫,濃汁淋漓,內而頭䐉牽痛,如以物撞碎,叫苦之聲,終日達夜,傍觀之人,莫不危之,醫亦莫的其治療之方,未免束手待盡,顧念臣之所叨,雖是閑慢之任,決不當虛帶於牀席之間。況此本兵,何等緊重之務,而累月曠瘝,終至於帶職而死,則不但私分之萬萬惶悚,其爲國家之害,亦非細故。此臣所以不避斧鉞之誅,冒瀆宸嚴者也。伏乞聖明,亟削臣本兼諸任,仍治臣前後逋慢之罪,以幸公私焉云云。答曰,省疏具悉卿懇。卿勿固辭,調理行公。
正言趙泰老上疏,伏以,臣頃伏見修撰趙大壽初呈之疏,以安州沈盜一款,不爲査治,爲臣之罪案,至以無不可駁正之擧爲言,臣不勝瞿然悚惕之至。安州前牧使兪集一,治邑之績,多有可觀,而第其止盜之方擧措詭異,其所恐嚇之令,終致沈死之患,則不可以盜賊之屛遠,閭井之稱頌,有所原恕,故臣直據所聞之實狀,臚陳書啓之末端,而更以乖常法駭人聽等語,結之,以俟朝廷之處分而已。蓋其沈盜之事,有口皆傳,言言相符,臣旣稔聞而審知,則更有何可査之事,旣知善治之績,而封庫太重,則歸奏朝廷之外,又無他擅治之端。此臣所以擧論於書啓之中,而不自知其有別樣査治之道者也。儒臣論斥之言,深緊至此,則奉使不職之罪,於是益著,縮伏私次,恭俟劾論之加,不意薇垣新命,又下此際,以罪爲寵,一倍惶霣,顧臣情勢,決難一刻仍冒之理。宜卽詣臺自列之不暇,而馱病遠役之餘,又見獨子之夭,宿患添苦,委頓牀席,旬望之內,出肅無缺三字曠日,罪戾冞增,不得不露章自劾。伏乞聖明,缺三字先遞臣新授職名,仍令攸司,勘臣罪罰,以謝人言,不勝幸甚云云。答曰,省疏具悉。爾無所嫌,勿辭察職。
慶尙監司李彦紀疏曰,伏以,臣於頃者,敢將崩迫之懇,猥陳宸嚴之聽,緣臣誠意淺薄,孝理之下,未蒙矜察,臣之情勢,一倍煼煎,罔知攸措。臣之母病,賴天之幸,雖得少差,浹月玷危之餘,眞元大脫,氣息綿綴,將攝失宜,別症輒生,老人氣力,其何望速就完復耶?此正醫家所戒病加於少愈之時也。當初危劇之日,臣之兩弟,俱得恩由,及時奔救,而臣獨身係官守,終不得往護,隔嶺相望,但自焦中,人子情理,當復如何?臣今瓜狀已報,早晩納節,亦非不知,而母子思戀,病後愈切,望雲之情,倚閭之懷,度日如秋,至情所迫,不得不復此仰籲於天地父母之前。且臣初聞急報,蒼黃馳赴境上,爲時聞消息計,而驚惶之中,心神都喪,離營之意,未及馳啓,臣之顚倒昏謬之罪,實無所逃。伏乞聖慈,特垂矜憐,亟遞臣職,仍治臣罪,俾得少伸私情,且重公法,千萬幸甚云云。答曰,省疏具悉。卿辭至此,本職當許遞焉。
忠淸監司任弘望疏曰,伏以,臣於本月初一日,祗受聖旨,令臣勿辭從速察職者,臣扶病叩頭,只自涕泣,辭窮意蹙,更有何言?第惟聖批微旨,若以臣拘於情勢,引疾圖便者然,臣於此,心膽震駴,雖膏釜潤鑊,不足以自謝。此必臣之平日志行,未有以取信於君父,臣誠慙悚,無地自容。臣之病勢,如可一分自力,何敢累有煩慁,自陷於誣上犯分,孤恩曠職之誅哉?誠以齒迫七旬,筋力已竭,病踰四朔,氣息將絶,當此三庚酷暑,不敢開戶當風,寧有復起察任之望?今年雨水,雖曰極備,而八路之中,本道尤甚缺二字之民,僅保餘喘於大殺之餘,而又被前水災,群情缺二字擧無生趣,此豈道臣安臥養疴之時,不可不及時缺二字其心,以審其形止,有同救焚拯溺之不暇,而臣雖缺二字之間,亦不能任意動轉,其何能巡審列邑,抑何以酬應乎?朝臣之往來湖嶺者,聞臣垂死之狀,莫不憫然憂之,行路之人,或傳其已死。當初廟議,實未知臣病狀輕重之如何,不許輕遞,事體當然,而到今聞之,亦不悔恨,如臣螻蟻之命,固不足恤,獨不爲一道民命地乎?懇乞聖慈,察微臣病非飾僞,念道民無所稟令,將臣職名,亟許遞改,而如以臣言不可信,則更令廟堂稟處,公私幸甚。噫,君臣如父子,赤子匍匐,宛轉於膝下,而慈父不爲之動念,古今寧有是理?臣無任號泣怨慕之至,謹昧死以聞。答曰,省疏具悉。卿辭太涉支離,予以爲過也。須勿引疾,從速察職。
奉敎李宜顯上疏,伏以,臣父世白,新拜右議政,例兼春秋館監事,臣所帶史職,在法有應避之嫌。伏乞聖明,亟令該曹,照例處置,不勝幸甚。臣無任屛營祈懇之至,謹昧死以聞。下該曹。吏曹啓目,粘連啓下是白有亦,奉敎李宜顯,與監春秋館事,有應避之嫌,則所帶記事官之任,不可仍帶,依辭疏改差,何如?啓依允。
上在昌德宮。停常參·經筵。
下直,瑞興縣監韓世讓,寅火堡萬戶具台柱,開雲萬戶許衎,寧城僉使金生麗。
崔商翼啓曰,大司憲閔鎭周未肅拜呈辭,執義鄭澔,持平南就明呈辭,掌令金德基·任元聖,持平李世奭避嫌退待,今日監察茶時之意,敢啓。傳曰,知道。
藥房都提調臣南九萬,提調臣申琓,副提調臣嚴緝啓曰,雨氣淸暑,伏未審夜間,聖體調攝,若何?柴胡涼膈散,連日進御,缺二字水刺復常之效乎?劑入之藥,當盡於今日,臣等與諸御醫等入診,詳知聖候後,更爲議藥,宜當。嬪宮患候缺二字,亦何如?前劑入疏經活血湯五貼,已盡於昨日,令醫女,更議繼服之藥,宜當,臣等不勝憂慮之至,敢來問安,竝此仰稟。答曰,知道。水刺日漸差勝,而未盡復常,嬪宮所患,已言於醫女矣。勿爲入診。
中殿問安。答曰,知道。
藥房再啓曰,卽伏聞醫官所傳之言,自上感暑諸症,幾盡平復,而但口味猶未如常云,臣等與御醫等商議,則以爲,苦口寒涼之劑,今不必加進,柴胡涼膈散則停止,牛黃六一散五貼,每貼分作二貼,燈心·麥門冬茶,不拘時日,再調進宜當云,此藥卽爲劑入。嬪宮患候,則伏聞醫女來傳之言,受鍼之後,脚痛諸症,幾盡差愈,而自去夜有泄瀉之候,度數頻數云,疏經活血湯,今姑停止,倉廩散元方中,去枳殼,加香薷·白芍藥煨各一錢,連服三貼,以爲趁卽止泄之地,宜當。諸醫之言,皆如此,此藥亦卽劑入之意,敢啓。傳曰,知道。
備忘記,傳于金宇杭曰,今下弓矢,寧城僉使金生麗處給送。
金宇杭,以都摠府言啓曰,都摠管閔鎭長,除標信,義禁府坐起,進去之意,敢啓。傳曰,知道。
李善溥,以弘文館言啓曰,本館下番副修撰閔鎭炯,以覲親事,受由出去,修撰趙大壽,以親病,陳疏受由,副修撰趙泰采,以家有拘忌之疾,今方陳疏,下番,他無入直之員,不得以勢將以上番姑降。校理李震秀,副校理趙泰耉,方在呈告中,竝卽牌招,以爲推移入直之地,上·下番闕員,後日政,以在京無故人,盡數差出,亦爲牌招察任,何如?傳曰,允。
李善溥啓曰,注書李尙說,連日病重,不得仕進,多事之地,不可等待其差復,假注書差出,何如?傳曰,允。
以李㙫爲假注書。
李善溥,以校理李震壽,副校理趙泰耉,罷職傳旨,傳曰,推考傳旨捧入。
李善溥,以吏曹言啓曰,慶尙左道暗行御史李震壽書啓,旣已啓下,所當卽爲覆啓,而缺二字未差,待其差出,回啓之意,敢啓。傳曰,知道。
李善溥,以禮曹言啓曰,以本曹顯陵·順陵丁字閣重建缺三字草記,傳曰,兩陵丁字閣,似難一時重建,詳審執頉輕重處,先爲重建,可也事,傳敎矣。取考當初本曹啓缺一字近來兩陵參奉所報,則丁字閣傾仄低陷之處,順陵重於顯陵,順陵丁字閣,爲先重建,恐爲得宜,重建廳堂上,令該曹差出,以爲前期料理擧行之地,顯陵丁字閣重建事,則待順陵丁字閣畢役後,更爲稟處,何如?傳曰,允。
又以禮曹言啓曰,以本曹謁聖取稟草記,傳曰,以開月念間晦前,推擇以入,可也事,傳敎矣。謁聖吉日,令日官推擇,則來八月二十四日,二十七日,二十八日,二十九日,皆平吉云,而北漢城試監試初試,曾以八月二十八日,三十日,擇定啓下,今此謁聖吉日,與此相値,恐有妨礙之端,何以爲之?敢稟。傳曰,以二十四日定行,可也。
大司諫尹世紀,正言鄭維漸啓曰,文城僉使金指南改正。答曰,勿煩。措辭同前
持平南就明啓曰,如臣無似,忝叨匪據,揣量才分,旣無承當之望,又緣母病,坐積瘝曠之罪,一味惶縮,靡所容措,而旣據言地,竊有所懷,則亦不容自阻於好察之聰,故草草數語,猥瀆宸嚴,及承聖批,不惟不以爲非,至賜留意之敎,臣實惶慙感激,不知所喩。臣之本意,不過出於憂世道重臺體,勉其和平至當之道而已,則此迺同僚間相規之例事,有何可怒之端,而伏見諸臺避辭,則盛氣詬罵,不遺餘力,臣誠惶駭,莫測其所以也。自夸以末世寧激之論,冷看於中正至可之道,則人各異見,亦末如之何矣。營營苟且之說,謂無一毫蹴踏底意,而乃以營意苟避四字,疏釋其義,其亦窘矣。至於仇視之說,前後縷縷,旣自擔當,則何獨偏惡於作證二字,至謂之駭悖耶?似此語意,亦安知不由於論事乖激而發也?臣竊哂之,毋偸毋激,固非新語,而謂之創出,是何意也?和平之目,讓而不居,反以譏人,鎭定之論,謂之可笑,樂其紛鬧,則餘外胡辭,固不足多辯,而若其媚世取容,脈絡相連等語,實未知其何所憑據,何所指的而發也。疎迂賤臣,冥擿世塗,枘鑿圓方,到底難入,左右輕重,初無所涉,則何來脈絡,延缺一字假人口氣,務合時議,是謂媚世,是謂取容,片言出口缺三字則不能取容斯已驗,媚世之說,其果近乎?向臣缺三字忿爭恚罵,自是平日所戒,則到今又何敢尤人,而缺二字呶呶乎?臣雖疲駑,職居臺端,被人醜詆,一至於此,則決不可一刻仍冒於臺次,請命遞斥臣職。答曰,勿辭。
崔商翼啓曰,南就明,再啓煩瀆,退待物議矣。傳曰,知道。
修撰趙大壽上疏,伏以,臣之老母病勢,十數年沈淹之中,當此蒸溽,乍歇乍緊,進退無常,自數日前,又爲暑風所傷感,頭疼惡心諸症,又爲發作,比前尤劇,飮啖專廢,氣息綿綴,多般試藥,未得分效。臣之煎迫情理,實是同朝之所共知,連徹私懇,累蒙恩暇,專意救護,以至今日,而症情之危苦,一向無減,斷無蹔時離側,奔走供職之望,不避煩瀆,敢又哀籲於孝理之下。伏乞聖慈,察臣至情,遞臣職名,俾得趁時治療,以伸微誠,千萬幸甚云云。答曰,省疏具悉。爾其勿辭,救護母病。
前吏曹判書李世白上疏,伏以,臣伏蒙聖恩,仍於本月初八日,特拜臣議政府右議政,臣於是,蹙然驚起,五情迷罔,惶隕震駴,不知所以措躬也。臣本以庸流下品,始出身於聖上臨御之初,幸逢嘉會,猥玷名塗,昵侍邇列,亦有年所,臣之譾薄空疎,百不猶人之狀,天鑑孔昭,必無所逃,而超資越級,叨躐無漸,前後忝冒,罔非踰分,歷數朝紳,受恩偏隆,未有如臣之比,圖報一念,可質神明,而惟其才具凡劣,智識淺短,以內以外,曾無一事可紀,孤負寵私,固已多矣。邦罰不行,眷渥愈深,馴致八座之列,兼綰衆務之重,效蔑涓埃,懼深負乘,夙宵懍惕,若隕淵谷,每奉除旨,直欲循墻,待罪銓部,釁咎益彰,而曲荷恩貸,得保今日,睠顧遲回,雖未忍便訣,投閑置散,庶少續前愆。不意簡擢之命,遽出夢寐之外,不知殿下,何取於已試罔功之臣,而擧措之卒舛,乃至於斯?以今觀之,知臣莫如君,亦虛語也。臣聞人主之職,在於論相,豈不以置相之得失,而國家安危係故也。雖在平日,猶在如此,況今國事千缺二字等時,而乃反以贊襄弘濟之責,擧以畀之於闒茸缺三字此非臣之不幸,實國家之不幸也。臣自聞此命,精爽缺二字寤寐悸慄,逃遁無所,縮伏屛息,恭俟駁議,而側聽累日,尙未有聞,一刻帶此名號,若負重誅,不得不冒萬死仰籲於天地父母之下,言出肝膈,一毫非飾。伏乞聖慈,察微臣崩迫之懇,念今日岌嶪之勢,亟收新命,以安賤分,改卜賢德,以濟國事,誠不勝大願。臣無任瞻天望日,危蹙祈懇之至,謹昧死以聞。答曰,省疏具悉卿懇。卿之才德,允叶輔弼,簡自予心,公議僉同,何用撝謙至此乎?卿其須體至意,安心勿辭,速出論道,以副上下之望。仍傳曰,遣史官傳諭。
漢城判尹李彦綱上疏,伏以,臣於頃者,猝聞老母遘癘,未暇請由,投疏徑出,而聖度天大,譴責不加,終復賴天之靈,母病獲生,臣私心感幸,隕結爲期。臣於沿路,適有耳剽而目覩者,玆敢略陳一二,以冀聖明之垂察焉。臣竊見湖西一路,以昨年災荒之慘,千里生靈,殆將靡有孑遺,而專賴朝家竭力調賑,移粟而哺之,遣使而監之,捐瘠得蘇,流逋復集,老羸謳歌,咸頌我殿下德澤之隆洽矣。雖然譬如大病之人,多施湯砭,僅僅回甦,而眞元虛脫,氣脈未充,若將護節宣,少失其宜,則勞復之症,百死一生,尤不可以不深畏也。目今凋瘵疲苶,無異大病之新起,撫存休養,此時爲急,民之日夜靳望,惟在今歲之有秋,而盛夏淋潦,跨月不止,汚祁瀉滷,太半沈覆,旱田諸穀,亦皆傷損,畓穀雖或盛茂,前頭豐熟,亦未可必。今若視以常年之例,逋負之租,倚閣之稅,使之一倂督徵,則臣恐秋後民窮,反有甚於今春,臣竊憂之,臣竊懼之。請令廟堂,預加講究,凡賦於民而貸於民者,斟量輕重,或停或減,而卽速稟旨施行,使民得以調護將息,復免死亡,而有卒究殿下惠鮮之澤矣。且伏念守令,數易尤繁,新舊迎送,已不勝其撓,況旣經賑事之後,未梢收殺,不可缺三字以秋後,催理積欠,徵責必煩之故,守令或生缺三字守令多有圖遞之計,官事之疎迂,殊甚可慮。伏願缺四字按道之臣,限歲前勿許遞易焉。且官人之道,莫如缺三字礪世之政,貴在愼賞。守宰之臣,雖或有善爲料理救活之功,殿下,旣畀以蒭牧之責,則自是職分內事,毋論資級之高下,混施加階之重典,有乖愼賞之道,亦非核實之意,從今以後,以善賑聞者,循次陞敍,歷試課功,必使名實相須,而爵賞毋濫也。治盜之政,專委討捕,緩急失宜,貽害不貲,得人而任,斯亦難矣。臣竊聞淸州營將金道鳴,善於治盜,大得稱譽,觀於監賑·暗行兩繡衣之褒,可知其實蹟矣。特以前春御史書啓中,軍官作弊一款,問備之下,終至坐罷,夫軍官之受賂作弊,殊涉可駭,而自我覺察,痛加懲治,黜退其人,而不復任使,追懲賂錢,而移送本州,報使文書,班班可考,則其所處置,可謂得宜,況其鉤距之政,多有可觀,道內民情,咸惜其去,今若略其一眚之微,而牽復舊任,奬其已著之蹟,而益責來效,則庶有補於勦討之方,勸奬之道矣。凡此數條,係關民事,不敢不以所聞見者,冒慁宸聽,伏願殿下,勿以人廢言,而特加裁擇焉,臣無任云云。答曰,省疏具悉。疏辭得宜,令廟堂稟處,而金道鳴,勿罷仍任,俾責來效焉。疏辭榻前定奪燼餘移謄
上在昌德宮。停常參·經筵。
未時申時,日暈。
下直,陽城縣監南淵,上土僉使權頔,馬梁僉使元必大,加背梁萬戶金斗望。
李光迪啓曰,大司憲閔鎭周呈辭,入啓,執義鄭澔呈辭,掌令金德基·任元聖,持平李世奭·南就明,避嫌退待,今日以監察茶時之意,敢啓。傳曰,知道。
李光迪,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,都摠管閔鎭長,以典醫監提調,醫員祿取才事,請標信,禮曹坐起,進去之意,敢啓。傳曰,知道。
以缺三字李光迪曰,今下弓矢,上土僉使權頔處給送。
李缺四字假注書李㙫,昨日差出,累度催促,而腫患甚重,勢難缺二字今姑改差,他假注書差出,何如?傳曰,允。
以姜履相爲假注書。
李善溥,以禮曹言啓曰,今此謁聖時,依近例缺二字禮磨鍊乎?敢稟。傳曰,依爲之。
又以禮曹言啓曰,今此謁聖時,王世子,似當有隨駕祗迎祗送之節,而方在沖年,閭巷拘忌之疾熾盛,依近例不爲磨鍊之意,敢啓。傳曰,知道。
李光迪,以備邊司言啓曰,中江開市,例在於八月十五日,依例商賈,預爲定制,多持物貨,及期入送,俾無埋沒之弊事,兩西監司及開城留守處,知委擧行,何如?傳曰,允。
以備忘記,傳于李光迪曰,近來享上之事,多不致謹,事之寒心,固已久矣。況太廟薦新,何等重事,而六月令西果,七月將半,無意薦進。潦雨之支離,非特今年,以予所覩言之,西果尙未薦進,實曾所未有之事,殊甚駭然。該曹堂上郞廳,竝從重推考,當該封進官,竝拿推。
李思永啓曰,戶曹判書李濡,今姑許遞事命下,而臺諫,方以罷職不敍論啓,遞差傳旨,不得捧之之意,敢啓。傳曰,臺諫,雖以罷職不敍論啓,而欲其出代,今姑許遞,遞差傳旨捧入。
李光迪,以義禁府言啓曰,通津前府使柳德三,陽城前縣監尹揄,黃澗前縣監元球,信川前郡守金夏鼎等,姑停刑推議處,判下矣。御史封進四邑文書啓下後,可以憑考稟處,敢啓。傳曰,知道。
李光迪,以兵曹言啓曰,近來閭閻間,癘疫大熾,乾淨之處絶少,闕內雜人之出入,不可不比前嚴禁,故申飭各門守門將及近仗軍士,使之十分禁斷矣。今日大殿別監嚴斗萬奴子稱名人,闌入闕中,入直郞廳,捉致治罪,則斗萬,與諸別監同坐,捉致本曹結束色·書吏及近仗軍士,無數毆打。今日國綱,雖曰解弛,掖庭下人之不有禁令,恣意橫挐,何敢乃爾?此而置之,則將無以嚴宮省而禁雜亂,別監嚴斗萬及當該所任別監,一體令攸司嚴加治罪,何如?傳曰,允。
大司諫尹世紀,執義鄭澔,正言鄭維漸啓曰,請右議政崔錫鼎,削奪官爵,門外黜送。答曰。缺四字
執義鄭澔啓曰,請戶曹判書李濡罷職不敍。忠州討捕使安績拿問定罪。童蒙敎官韓配周,秉心陰巧,行已鄙悖,缺一字附弄權之宰,譸張醜正之論,搆出長書,誣辱儒賢,賢關缺一字館之罰,前後相繼,而氣勢所挾,濫廁金吾,仇視敎義之伯父,欲爲臨葬之他之計,瞞頉當次之同僚,圖差湖南出使之行,王程有限,而到處留連,重服在身,而專事矯淫。又於回還之路,馱率所眄之妓,行路唾鄙,有口皆傳,物情駭憤,久而不已。如此鍾惡無行之人,不可齒在衣冠之列,請童蒙敎官韓配周削去仕版。竝引嫌而退。隨事論劾,旣據實狀,措語輕重,有不足論,意外非斥,在我何損,重論方張,一不隨參,抉摘文字,詆斥言者,揆以臺體,殊涉不韙。請掌令任元聖·金德基,持平李世奭出仕,持平南就明遞差。答曰,不允。拿問事及處置事,依啓。南就明之疏,大義固好,不必遞差也。措語在上
大司諫尹世紀,正言鄭維漸啓曰,請文城僉使金指南改正。答曰,勿煩。
執義鄭澔啓曰,臣性本駑劣,兼以癃病,忝冒臺端,已閱累朔,蔑效塵露,罪積瘝曠,尋常愧懼,若隕淵谷,適當大論方張之日,不敢言病,黽勉隨參,群詈四集,衆斥竝起,一避一出,殆不勝其疲劣。其中一種蝨附巧避之徒,非不知大論之出於輿誦,而欲其隨參,則私謗是惡,顯欲崖異,則公論是懼,故憑他事,俟間投疏,抉摘文字之過,飾爲和平之論,上以迎聖上惡激之旨意,下以濟媚世取容之私計,此等情態,臣誠痛惡。且恐貽羞於淸明之朝,乃於處置之際,措辭請遞矣,今承聖批,以大義固好,不必遞差爲敎,臣竊訝惑也。聖明,誠以此等媚辭軟語,謂眞和平,謂之固好,則是糞土朽木之責,吮癕舐痔之訓,誠不得爲聖賢中正之氣像,豈有是理哉?臣竊恐缺一字論一行,則朝無正色直言之風,相率而爲阿誘謟侫之習,其爲國家之害,豈淺尠哉?然臣不免處置乖當之失,何可一刻晏然於職〈次〉乎?請命遞斥臣職。答曰,勿辭。
掌令金德基·任元聖,持平李世奭啓曰,韓配周,罪缺三字憤,削版之論,久行搢紳之間,臣等,採其公議,相與缺四字明,不賜允兪,無非臣言,不見信於君父之致,私心缺二字不可言,不意持平南就明之疏出,而臣等之受辱,又缺三字避退待,恭俟物議矣。卽伏見本府處置之批,以南就明之疏,大意固好,不必遞差有敎,彼意旣好,則臣等,固難免妄言之失,就明當出,則臣等,自當在應避之科,而處置之同僚,亦以乖當引避,則臣等,俱是處置人也。以此以彼,何敢晏然於職次乎?請命遞斥臣職。答曰,勿辭。
李光迪啓曰,執義鄭澔,掌令金德基·任元聖,持平李世奭,再啓煩瀆,退待物論矣。傳曰,知道。
大司諫尹世紀上疏,伏以,臣以百無一能之人,猥當萬不近似之職,辭遞不獲,黽勉就列,一日在職,宜盡一日之責,而未有塵露之報,徒積瘝曠之罪,臣誠慙懼,不知容措。且臣痼疾嬰身,生意都喪,杜門病蟄,罕與人接,其於時政之得失,有同聾瞽,冒據言責之地,不得其職而不去,宜無是理。近又宿病之外,添得暑感,症情層疊,差兪似未易期。伏乞聖慈,亟賜遞改,以尋生路,公私萬幸。臣於祈免之章,不宜贅以他說,而旣有區區所懷,冒昧仰陳,惟聖明垂察焉。西米之事,初出於朴泰淳之疏,挾持利害,疑亂群聽者,泰淳也,替主其論,成事者,卽戶曹判書李濡也。謀始不臧,其終必敗,以至辱及聖躬,害偏一國,則輿情憤鬱,可勝言哉?究厥所由,雖難盡論,罪其主事之人,則猶可以明義理而戒方來。此臺章之所以獨及於濡也,而兪音尙閟,公議不伸,臣竊意聖明所以留難於此者,豈以臺論爲不是哉?只以欲利,反爲害事,不預料,原其本情,有可恕而無可惡耳。此則不然,臺臣之論,亦豈以爲故爲不臧,情有可惡哉?業已至是,咎將誰執?抑臣有所訝惑者,臺章論罪,雖不及於泰淳,而泰淳,以作俑之人,其名缺三字罪濡之啓,則該曹之不顧公議,循例備擬於缺四字臣未知其於事體,果如何也。目今秋序已屆,缺四字務方殷,災傷磨鍊等事,不容少緩,況且使行,缺五字物責應之端,亦甚關緊,重發之論,停止未易,天缺三字不賜允兪,上下相持,殺無期,臣實爲國事深慮,缺三字臺啓,劃卽停止,在濡廉隅,似難仍察,陳章乞免之缺三字費多日,而度支擧行之事,一日爲急。伏願聖明,亟允臺啓,毋使人心愈鬱,國事狼狽焉。且韓山郡守宋相琦,文學雅望,卽今流輩中,不易得之人也。當此人材眇然之日,出入經幄,其所裨益,必不淺尠,而出補湖邑,前後相續,朝廷用人之道,恐不當若是,臣竊惜之。亦願聖明,遞其郡任,置之近密,不勝幸甚。臣無任惶隕祈懇屛營之至,謹昧死以聞。答曰,省疏具悉。當初度支之所陳,一則爲民,二則爲國,末稍事端之至此,豈始慮之所及哉?此予之所以終靳一兪於今日臺啓者,而第秋務方殷,使行迫頭,參以事勢,合有變通。李濡本職,今姑許改,宋相琦事,令該曹稟處,爾其勿辭,從速察職。
吏曹啓目,粘連,觀此大司諫尹世紀上疏,則韓山郡守宋相琦,文學雅望,流輩中不易得之人也。出入經幄,其所裨益,必不淺尠,而出補湖邑,用人之道,恐不當若是,臣竊惜之,願遞郊任,置之近密是如爲白有臥乎所。宋相琦之素負雅望,非所不知,而內外交差自有前規,而聞其七十歲老父母,方在鄕曲,菽水難繼,情理甚切,願得一縣,如此之人,在朝家逮下之道,亦有許副其願之典是白乎等,以相議出補,意有所在是白如乎。今此諫臣之陳疏,誠爲得宜,依疏辭施行,何如?啓依允。燼餘移謄
上在昌德宮。停常參·經筵。
申時,月暈。夜一更,月暈回土星。五更,白雲一道,起自西方,直指巽方,長十餘丈,廣尺許,良久乃滅。
李光迪啓曰,大司憲閔鎭周呈辭,入啓,執義鄭澔,掌令金德基·任元聖,持平李世奭引避退待,持平一員未差,今日以監察茶時之意,敢啓。傳曰,知道。
李善溥啓曰,吏曹郞廳來言,臺諫有闕,政事缺二字之,取稟。傳曰,明日爲之。
藥房都提調臣南九萬,提調臣申琓,副提調臣嚴緝啓曰,暑熱未退,缺四字伏未審此時,聖體調攝,若何?牛黃六一散缺五字而水刺之不能如常,已盡平復乎?嬪宮脚痛缺三字不更發,而泄瀉之候,亦已差歇乎?臣等不勝伏慮之至,敢來問安。答曰,知道。水刺幾盡復常,嬪宮所患,詳言于醫女矣。
中宮〈殿〉問安。答曰,知道。
再啓曰,卽伏承批答之敎,水刺幾盡復常,不勝欣幸之至。嬪宮患候,伏聞醫女來傳之言,泄候度數雖減,而猶未快差,且有微寒之候云,臣等與諸醫相議,則以爲,前劑入倉廩散三貼,當進於今日,依前加入,更服二貼,宜當云,此藥劑入之意,敢啓。傳曰,知道。
金宇杭,以都摠府言啓曰,都摠管閔鎭長,除標信,義禁府坐起,進去之意,敢啓。傳曰,知道。
李善溥,以內醫院官員,以都提調意啓曰,前利川府使柳瑞,還屬本院,令該曹付軍職,冠帶常仕,何如?傳曰,允。
崔商翼,以義禁府言啓曰,罪人李祥輝,逐日嚴刑事判下,而十四日望祭受香,十五日正日,十六日望日,此三日,不得加刑之意,敢啓。傳曰,知道。
李善溥,以禮曹言啓曰,秋節已屆,而太廟薦新西果,尙未封進,此固由於今年潦雨異常,未及成熟之致,而其爲未安,莫此爲甚。自本曹,每每捉致該司下人,嚴加督促,而輒以卽今西瓜,其大如拳,裏亦不紅,決不合於封進爲對。昨日又爲捉來治罪,則請以十五日封進,故爲遲待,以爲觀勢請罪之地矣。伏見備忘記,以享上之事,多不致謹爲敎,臣惶隕之至,直欲鑽地以入,而不可得也。當該封進官,旣有拿推之命,則其下人怠慢之習,尤不可不懲,司圃署·內資寺當該書員,令攸司囚禁科罪,何如?傳曰,允。
嚴緝,以司饔院官員,以都提調提調意啓曰,缺二字燔造所用楊口白土五百石內,春川二百石,洪川一百石,缺二字一百石,麟蹄五十石,楊口五十石,每年八月,下送郞廳,掘缺二字石計數,分授於各邑,一半則未凍前上送,以爲明缺二字之用,一半則明春解氷,卽時上送,乃是年缺四字而載運船十隻,自京司計價,下送於各其邑。缺四字川二隻,狼川二隻,麟蹄一隻,楊口一隻,造成每缺三字載二十五石,定數輸運,而船隻,如或有傷,則卽爲缺三字後,其價亦報京司受去,各其船隻,一年兩度載運缺一字外,則自事其事,更不立役。當初設立時,題給物力,缺二字爲節目,如是其優厚詳盡,而近來非但連歲飢饉,民力不逮,守令,於其應行易爲之事,亦以退托圖免爲事,勿論輕重大小,事事懈怠,不成貌樣,決不可一任其所爲,洪川縣上年秋應運白土一百石內,一半五十石,則雖已上送,一半五十石,則解氷後,所當卽爲上送,而到今尙不上送,故分院郞廳,發關催促,則洪川縣所報內以爲,上年秋分授白土,運置於狼川縣津頭矣。今見分院關文,後載運次,送船于津頭,則狼川船頭監官,已爲推移,防納於他邑,無一石現存,監色所爲,萬萬痛惡,當此農務方殷之日,萬無動民更運之理,船所監色,請自本院,嚴治當推云矣。上年秋,本院郞廳,旣爲掘土作石,計授於本縣矣,上年秋及今年春,分半載運次,京司旣爲造給船隻於本縣矣,本縣惟當檢飭,及期載送而已。春初當送之土,到今秋後,尙不運送,今乃以狼川縣監官處當懲爲請,其在事體,殊極可駭。本縣縣監,從重推考,令本道捉致色吏,刑推,宜當。且春川二十石,狼川四石,楊口·麟蹄各四石,亦至今未納云,四邑未納之數,雖有多少之差,其稽緩不及之責,俱不可免。四邑守令,亦一體推考,宜當。且聞五邑先上送白土,自分院,受置於牛川江邊庫舍矣,去月大水時,庫舍沈沒於潦水,春夏燔造後,用餘楊口白土一百十一石十一斗零,及晉州白土一百六十石八斗,盡爲沈沒於泥沙濁流之中云,今此秋燔時,無可用之土,事甚可慮。晉州則水沈後,海運來到京江,未及上送者五十石,缺一字以此僅可爲秋燔所用,而楊口土,則燔器專用缺四字土之若干添入,楊口等五邑未收八十二石,雖缺五字水沈一百十一石之代,亦不可不使之加數上送,而缺五字至二百石,當此臨急之時,掘後運役之弊,俱極缺四字八十二石之外,加定六十八石,合一百五十石,必須趁今日缺三字期掘取,裝載上納,庶可免秋燔闕進上之弊,楊口缺二字廳,例於八月定送,而卽今事勢如此,卽爲啓下節目缺一字以爲趁卽掘取上送之地,而未收八十二石,則當自各其邑缺一字數上送,加定數六十八石,則洪川元未收旣多,雖是本縣之責,亦難加定於未收之外,令本道從多少分定於春川·楊口·狼川·麟蹄等四邑,宜當。明年所用五百石,則常年定式春秋分等運送,俾無如前稽緩生事之弊事,更加申飭,宜當。本院郞廳,牛川藏置白土庫舍,所當預擇潦水不及之處,堅固造成,而今乃置之於卑下之地,有此許多沈水之弊,海運江運,多有民力,竝歸虛地,亦極可惜。當該燔造官,亦從重推考,何如?傳曰,允。
金宇杭,以兵曹言啓曰,謁聖吉日,來八月二十四日,旣已啓下,武科初試吉日,令日官推擇,則來八月初二日,爲吉云。以此日擧行,而額數則依前例分兩所,各取五十人之意,敢啓。傳曰,知道。
又以兵曹言啓曰,自前武科規矩,臨時啓下,故外方擧子,不知某技之應取,不計才藝之長短,皆懷僥倖之心,致有坌集濫雜之弊。今番則依前定奪,規矩單子,書入啓下,一時頒布之意,敢啓。傳曰,知道。
又啓曰,忠州營將安績拿來事,命下矣。依例交代後拿來,何如?傳曰,允。
正言鄭維漸啓曰,設官定制,乃是祖宗朝金石之典也,一或踰閑,其慮不淺。譯舌之有功勞者,雖以影職,陞資加級,猶或可也,至於濫通仕籍,此實國〈家〉所未有之事也。譯官金指南之功勞,未知其如何,而設有可賞之勞,循例賞加,自是常典,而遽擬以西陲巨鎭,不但物情之駭惑,久而未已,缺二字紊亂,莫此爲甚,事雖微細,關係不輕,終不可以久靳允兪,有所輕止。請文城僉使金指南改正。竝引嫌而退。處置立落,旣得臺體,末端批旨,何必爲嫌缺三字議可見,到今引嫌,殊涉太過。請執義鄭澔,掌令金德基·任元聖,持平李世奭出仕。避辭同前答曰,依啓。金指南事,令該曹施以他賞。
崔商翼啓曰,出仕臺諫,當爲牌招,而今已日暮,明日待開門,牌招之意,敢啓。傳曰,知道。
前吏曹判書李世白上疏,伏以,臣自被謬恩,夙夜憂遑,敢竭血忱,冀回成命,而溫批反降,史官傳宣,此是待大臣之禮,臣固踧踖不敢當,而至於奬諭之過隆,尤非賤劣之臣,所敢冒承者,惶感愧慄,益不知所措,夫所謂才德,自古鮮能兼備,叔世以下,尤不易得,況如臣倥倥然一隅人,其有萬分一彷彿於此者乎?臣雖至愚,自知則已明矣。平生至願,只在祿仕,人之視臣,亦未嘗以公輔期之,幸蒙洪造,躋躐踰分,願忠雖切,稱塞無路,亦不過於效勞於一有司之事,以圖涓埃之報,而居然,擢在此位,是豈夢寐所到,仰惟殿下,深念相職之重,且當多事之會,霖雨之思,方切於宵旰,而及其除命之下,乃反草草如此,有若庶官之隨闕苟補者然,時事之可知。殆有甚於歇後作相,爲累聖鑑而拂公議,顧何如哉?臣聞人君使臣,必量其才否,人臣事君,必審其進退,故上無虛授之譏,下免僨事之罪,在凡僚當平日,猶且然矣。況於具瞻之地,艱虞之時?且今兩相,雖暫引入,元非如鼎席俱缺之時,而不加詢卜,遽出宸簡,其所晉用,又非其人,則國體之傷損,瞻聆之駭惑,亦豈細故也?臣百爾忖量,無一可稱,此非臣自謙之辭,實國人所共知也。伏乞聖明,曲察危懇,商探輿誦,亟回臣所授,改畀賢德,國事幸甚,愚分幸甚。臣無任蹙迫祈懇之至,謹昧死以聞。答曰,省疏具悉卿懇。已諭至意於前疏之批矣,卿胡不諒,陳章控辭若是乎?矧當艱虞之日,廊廟之空缺二字日耶?事務之積滯,固已可慮,而時急缺四字此亦不可不念處也。卿其宜體予意,安心勿辭,以副如渴之望。仍傳曰,遣史官傳諭。
吏曹參判李寅煥上疏,伏以,臣伏見大司諫尹世紀疏本,則以朴泰淳備擬承宣之望,侵斥銓官,辭意深緊,臣於此,不勝瞿然之至。蓋當初泰淳之初疏,自廟堂論啓,不得見施,雖於再疏,又陳和市之事,而畢境定奪,不專由於其疏,則到今事敗之後,謂以作俑,至拔承宣舊望,臣未知其極當也。雖然諫臣之疏,至以不顧公議爲言,則臣於參政之時,循例備擬者累矣,何可自謂無失,而晏然於職次乎?如臣無狀,忝叨匪據,作事憒憒,觸處顚躓,前後被斥,非特此一事而已,且不敢靦然苟冒,以益其罪戾也,明矣。伏乞聖明,俯察危懇,將臣本兼諸任,亟許鐫免,仍治臣罪,不勝幸甚。臣無任惶悚祈懇之至,謹昧死以聞。答曰,省疏具悉。卿其勿辭,從速察職。
同知中樞府事洪萬朝上疏,伏以,臣大病之餘,元氣未蘇,且當暑熱,百疾侵凌,而西樞新命,尙稽祗謝,陳疏自列,見阻喉司,憫蹙之私,方切于中矣。昨伏見備忘記,因太廟薦新西瓜之尙未封進,內資寺該郞,至被拿處之命,臣不勝悚慄之至,久潦之餘,節晩希貴,其勢或然,而莫重享上之物,以致過期稽封,則臣忝據提調之任,不能檢飭之罪,實所難逭,玆敢席藁私次,冒死首實。伏乞聖慈,先削臣本兼諸任,亟命有司,勘臣罪名,以爲享上不謹者之戒,不勝幸甚云云。答曰,省疏具悉。卿其勿辭察職。燼餘移謄
上在昌德宮。停常參·經筵。
下直,靑陽縣監金泓,智世浦萬戶李宇龍。
金宇杭,以都摠府言啓曰,都摠管閔鎭長,除標信,義禁府坐起,進去之意,敢啓。傳曰,知道。
崔商翼,以義禁府言啓曰,以忠淸道監賑御史書啓刑曹粘連,瑞山前縣監韓益徽,延豐前縣監李仁著,馬梁前僉使張俊興,移本府處置事,允下矣。李仁著,今方待命,卽爲拿囚,而韓益徽,時在忠淸道淸州地本家,張俊興,時在任所,依例發遣府書吏,拿來,何如?傳曰,允。
金宇杭啓曰,備邊司郞廳來言,今日坐起日次,而大臣有故,不得來會云矣,敢啓。傳曰,知道。缺五字李東郁,以七月朔進上乾廣魚,未免欠精,待罪事狀啓。傳曰,勿待罪事,回諭。
有政。吏批,判書未差,參判李寅煥進,參議缺三字病,都承旨嚴緝進。
吏批〈啓曰〉,判書未差,參議洪受瀗病不來,小臣獨政未安,何以爲之?敢稟。傳曰,仍爲之。
又啓曰,慶尙監司,今當差出,而擬望之人乏少,守令中可合人,備擬,何如?傳曰,允。
又啓曰,新除授鳳山郡守李周徵戶奴呈狀內,奴矣上典,草土之餘,已成癃廢,自今月旬後,痰腫發於左脾之內,毒氣四射,寒熱交攻,病勢如割,有時昏絶,又得暑癨,久未離却,病勢萬無自力之望,斯速入啓處置云,以調理赴任之意,措辭題送矣,其後連次呈狀,聞其病勢,果如狀辭。路傍災邑,不可久曠,夫馬留滯,亦甚可慮,鳳山郡守李周徵,依近例罷黜,何如?傳曰,允。
又啓曰,新除授珍山郡守李彦維呈狀內,以抱病之人,重得暴下之症,度數無算,浹旬不止,轉成赤痢,症情十分危惡,適於此際,除拜本職,而所患痢症,一向危篤,粒米之不入口者,已浹旬望,以此病勢,萬無赴任之望,斯速入啓處置之意,累度呈狀,聞其病勢,尙此危重,勢難赴任云。官事之久曠,夫馬之留滯,實爲可慮,珍山郡守李彦維,依近例罷黜,何如?傳曰,允。
吏批,以鄭載禧爲大司憲,崔奎瑞爲禮曹判書,李坦爲持平,柳重茂爲文學,高應文爲平山府使,李徵明爲禮曹參判,權是經爲左尹,趙泰采爲校理,李廷謙爲修撰,吳碩夏爲典籍,李宇鎭爲鳳山郡守,趙泰果爲珍山郡守,李世晟爲掌樂僉正,權世經爲禮賓正,金世翊爲慶尙監司,南弼星爲襄陽府使,李健命爲掌樂正,單付兼執義,趙正緯單付奉敎。
兵批,行判書李世華呈辭受由,參判柳之發進,參議申懹病,參知姜銑病,左承旨金宇杭進。兵批,以閔鎭周·李彦紀爲副護軍,李宜顯·沈龜瑞爲副司正,南就明·李健命·李晩成爲副司直,淸州營將金道鳴,勿罷仍任事承傳。
兵批啓曰,淸州前營將金道鳴,勿罷仍任事,命下矣。新除授淸州營將崔鎭漢,未及赴任,所授加資,依例還授之意,敢啓。傳曰,知道。
嚴緝啓曰,戶曹判書,今當差出,而領·左相方爲引入,尙未肅謝,不得薦望,此意,敢啓。傳曰,知道。
江原監司李缺四字等官居私奴成元等呈狀,囕死事,狀啓。傳于李思永曰,缺五字人等,令本道恤典擧行。
崔商翼,以兵曹言啓曰,缺六曹碩稱名人,自宣仁門入來,差備門外擊錚,極爲駭愕,令攸司囚禁治罪,同門守門將柳之厚,常時不能禁斷雜人,以致闌入,難免其責,推考,何如?傳曰,允。
李善溥,以吏曹言啓曰,廣州府尹有闕,依近例,令備邊司薦擬,何如?傳曰,允。
又以弘文館言啓曰,新除授修撰李廷謙,時在京畿衿川地,經筵入番事緊,請斯速上來事,〈下〉諭,而本館上·下番,近甚苟簡,以副校理南正重,姑降入直矣,朝者,以其身病陳疏,有調理之命,故卽爲出去。校理趙泰采,承牌來到闕外,以拘忌之疾,陳疏退去,修撰趙大壽,陳疏受由,副修撰閔震炯,受由在外,校理李震壽,副校理趙泰耉,皆爲呈辭,他無入直之員。校理李震壽,副校理趙泰耉,修撰趙大壽,竝卽牌招,以爲推移入直之地,何如?傳曰,允。
傳于李善溥曰,前參判金構·申厚〈命〉,竝敍用。
李善溥,以禮曹言啓曰,上年,因本曹草記,大殿·中宮殿·世子宮所封全羅·慶尙·咸鏡·江原等道朔膳,三名日物膳,及黃海道朔膳,別單付標,量減物種,及咸鏡道三名日物膳,江原道各殿進上乾海蔘,有限明秋姑減之敎矣。卽今秋節已屆,不可無前期行會之擧,來十月朔爲始,諸道朔膳,三名日物種進上,停捧與裁減物種,一竝復舊封進之意,分付,何如?傳曰,乾海蔘外,竝限明秋姑停。
掌令金德基·任元聖,持平李世奭,正言鄭維漸啓曰,君臣之大義至嚴,奉使之事體甚重,能擧其職,則國以榮懷,苟失周旋,則國受恥辱。日者,前右議政崔錫鼎,當其奉命西下之時,大失隨事周旋之方,悖慢無倫之辱,出於彼書,及於吾君,則爲人臣子者,所當據義嚴斥,而非但不能嚴斥,乃反誤引不足喜不足怒之權辭,終負鄒魯僕妾,伏商欲死之義。且私商禁斷,明有北來之書,而初不能據法斥絶,俾卽撤還,輕示狀稟之意,開其希待之心,終使彼人,遲留數月,狼狽慍憾而歸,他日之憂,有不可言,至於屛去譯舌,恬受私饋兩件事,則實是前古所未有之駭擧矣。或以初雖屛去,末乃在傍,始雖私受,終歸公帑,謂可原恕,而論其始終公私之有間,其有失於人臣奉使之禮則甚矣。後弊所關,缺二字至重,輿情莫洩,國言愈激,決不可罷職而止。請前右議政崔錫鼎,削奪官爵,門外黜送。答曰,勿煩。
掌令金德基·任元聖,缺六字李濡罷職不敍之請,實循一國公共之論,而累日論缺五字諫長之疏,只許遞改,臣等竊未曉聖意之所在也。夫謀國之道缺四字計利害,則鮮不至於敗事病國,今此西市之議,初雖出於朴泰淳之疏,若其終始主張者,卽李濡也。噫,國家不幸,連歲大侵,拯濟民命,豈無他策,而以堂堂千乘之國,旣不能自濟,又從以乞憐於萬里之外,義理晦塞,有識寒心,而事機轉誤,貽辱國家,臣民痛迫,已不可言,而後時之穀,難救溝壑之急,鉅萬之費,終致府庫之竭。末梢事端之橫生,雖曰,始慮之不及,而其謀國不臧,作事僨敗之罪,決不可遞職而止。請前戶曹判書李濡罷職不敍。童蒙敎官韓配周,秉心陰巧,行已鄙悖,趨附弄權之宰,譸張醜正之論,搆出長書,誣辱儒賢,四館之罰,前後相繼,而氣勢所挾,濫廁金吾,仇視敎義之伯父,欲爲臨葬之他之計,瞞頉當次之同僚,圖差湖南出使之行,王程有限,而到處留連,重服在身,而專事驕淫。又於回還之路,馱率所眄之妓,行路唾鄙,有口皆傳,物情駭憤,久而未已。如此鍾惡無行之人,不可齒在衣冠之列,請童蒙敎官韓配周削去仕版。新除授行大司憲鄭載禧,時在平安道監營任所,請斯速上來事,下諭。答曰,不允。末端事,交龜後自當上來,勿爲,下諭。
李善溥啓曰,弘文館副校理南正重,朝者陳疏,承批之後,不待交遞,徑先出去,極爲非矣。請推考。傳曰,允。
掌令金德基疏曰,伏以,臣稟賦虛弱,本來善病,而三年嶺邑,添得痰喘之苦,兩朔畿甸,又中暑濕之毒,舊症新痒,轉輾交劇,自數日來,頑痰之升降無時,咳喘不止,泄痢之度數無算,眞元大敗,委頓床褥,無計供仕。適於此際,召牌遽降,嚴畏分義,忍痛趨義,詣闕退還之後,疾勢加重,生意索然,顧臣病情,實非一時偶感之比,旬月之間,決無復起爲人之望,所叨風憲重任,不宜一日虛帶。玆敢冒死呼籲於天地父母之前,伏乞聖慈,察臣病狀之難强,將臣職名,亟許遞改,俾得專意調治,公私萬幸。臣於乞免之章,不當更有所煩贅,而旣有區區所懷,亦不敢自隱於四聰之下,惟聖明之垂察焉。臣聞褒奬直氣,有國之當先,故粵在我祖宗勵精圖治之時,如有言事,而久靳天點者,則或因大臣之陳達,或因缺二字之箚論,開釋收用,如恐不及,此我朝家法之美,治道之盛,三代以後,缺二字者也。臣竊瞷殿下,自近日以來,奮發有意,勵精求治,凡所以缺三字諸政令者,無非大公至正之道,而惟是言事之臣,不但不爲缺四字久靳恩點,臣於此,不能無憾於天地之大者也。前文監察缺三字司䆃寺正兪信一之力斥宰臣,措語之間,或雖不能稱停,而缺二字言者公耳,願忠者國耳。殿下於平日,犯顔正諫,言及聖躬闕失缺二字非徒不罪,反加褒賞者,非止一二,而少有言及大臣,宰臣者,則摧折斥退之,不少假借,此雖出於樂聞已過,慰安大臣之道,而其視廓然大公,物我無間之義,無乃有所少嫌乎?凡容受直言之道,惟觀其是非之如何,豈可以物我爲間,定其公私之分乎?雖以故掌令臣金灝事言之,疏陳聖躬闕失,則褒賞感歎,溢於辭表,旋又論及大臣,則斥死南方,曾不顧惜,此是已事,今不必更論,而每傷其抱直而死,大爲聖朝之累,故今因言事忤旨者,多靳受用之事,冒昧論及,冀聖德之毋庸再誤也。且於頃日金構事,尤有所未曉者也。構之奉命幹事也,其所以奉承朝令,接待遠人,俱極周詳明敏,無一誤着之狀,觀其供辭及前後公私文字,昭昭可據,故聖明,亦於當日判付,有曰觀此供辭,參以狀啓,其非出於非我所好,而不欲擔當之意可知。推此一敎,可謂金構無非之斷案,而畢竟反加之以奪告身之罰,臣竊訝惑,而繼之以慨然也。凡用罰之道,貴在得當,苟非其罪,則雖小民下賤,猶不可橫加情外,況如金構,位在宰樞,才望素著者,當此人才渺然之日,豈可任其無罪被罰,不思所以伸釋之道乎?惟此數臣之事,擧措無不共惜,而無一人爲殿下開陳者,或者大臣久爲引入,筵臣久未登對,雖有欲陳者,而有所未遑而然耶?臣與數臣,元非相生相死之友,或無一談一笑之雅,則今日此言,實無毫末之私,而蓋有懼於朝家賞罰之不得其公。伏願聖明,勿以人廢言,俾直言者見容,無罪者得伸,則朝廷幸甚,國家幸甚。臣無任屛營祈懇之至,謹昧死以聞。答曰,省疏具悉。疏陳之事,可不留意,而至於申銋之終始齮齕之態,實未知其穩當也。金構事,已示予意於判付中,而啓聞之際,雖有欠於委曲,予未知其深罪,故才下敍命矣。爾其勿辭,從速察職。
副校理南正重〈疏曰〉,伏以,前患脚腫,近益添劇,缺一字硬如石,毒暈遍肆,逐日鍼刺,有加無減,跬步難運,起居缺二字僵臥直廬,達宵叫苦,虛熱上升,眼病兼發,眥缺三字時刺痛,眠食俱廢,元氣大敗,此實闕中諸人缺四字今病勢,萬無供職之望,而玉候方在靜攝缺四字馬賤疾,仰瀆宸嚴,黽勉度日矣。近者諸僚缺四字尋單,實無替直之路,臣之私情,切迫益甚,不得不冒死呼籲於天地父母之前。伏乞聖慈,俯垂矜察,亟許遞免,俾得專意調治,以尋生路,千萬幸甚。臣無任屛營祈懇之至,謹昧死以聞。答曰,省式具悉。爾其勿辭,調理察職。
修撰趙大壽疏曰,伏以,臣於昨年春,幸蒙聖恩,得拜峽邑,其地距京四五由旬,道途伊邇,情愜便養,辭陛之期,只隔數日,而老母之病,忽然添重,宿疾沈淹之中,新症交劇,當寒遠役,實難將往。且於其時,賑政方急,朝家催赴,臣先上任,則救護無人,百爾思量,進退俱難,不得已終至呈遞矣。連歲洊飢,家業旁落,臼井蕭然,糜粥不繼,桂玉之艱,朝不謀夕,數年之中,每見近侍之臣,乞養赴縣者,私心艶羡,不翅登仙,而顧臣終鮮兄弟,半世伶仃,其孤苦之狀,求之諸臣,無與爲比。特以誠薄,事與心違,旣借一麾,終致巧遞,尙此遲回,未遂情願,尋常鬱悒,忽忽如狂,臣之情理,若不至如是痛迫,則豈有離違闕庭,必欲爲遠去之計哉?但臣母年,已迫喜懼,暮境無幾,居常寢疾,缺二字日微臣,若只貪寵祿之榮,不顧烏缺三字恐西日不待,風木莫停,終爲臣無窮之缺四字贖不孝之罪也。儻荷聖明,曲賜矜察,畀缺三字僻一小邑,俾於撫字之暇,得盡備物之養,則缺二字之恩,結草難酬,玆敢不避煩瀆,又復疾聲哀籲於仁覆之下。伏乞聖慈,哀臣至情,恕臣僭越,千萬至幸。臣無任涕泣祈懇之至,謹昧死以聞。答曰,省疏具悉。疏辭令該曹稟處,啓下吏曹。
吏曹啓目,粘連啓下是白有亦,觀此修撰趙大壽上疏,則其老母之年,已迫喜懼,暮境無幾,居常寢疾,氣息日微,而家業旁落,糜粥不繼,情理甚切,縷縷陳懇,願得一縣,以伸烏鳥之情亦爲白有臥乎所。趙大壽之情事,通朝之所共知,而疏內所陳,實爲懇迫是白乎矣,當此開講之日,經幄之臣,有難輕許出外,今姑置之,何如?啓。傳曰,情甚可矜,依願施行。燼餘謄錄
上在昌德宮。停常參·經筵。
下直,孟山縣監柳重亨,同福縣監李翊夏。
今七月十六日卯時辰時,日暈。
藥房都提調臣南九萬,提調臣申琓,副提調臣嚴緝啓曰,暑殘涼生,伏未審此時,聖體調攝,若何?前劑入牛黃六一散,當盡於今日,水刺之盡,其已復常乎?嬪宮劑入倉廩散,亦當盡於今日,泄候已有差復之效乎?臣等不勝伏慮之至,敢來問安。答曰,知道。水刺復常,嬪宮泄候,時未差愈矣。
藥房,大殿問安。答曰,知道。
金宇杭,以都摠府言啓曰,入直軍士中日習射,請出標信。傳曰,知道。
藥房再啓曰,水刺復常之敎,其在下情,不勝欣抃。嬪宮患候,則有泄候猶未快愈之敎,臣等與諸醫相議,則以爲,薷苓湯,最合於暑月之泄,前劑入倉廩散,未盡一貼,今姑停止,薷苓湯,加白芍藥煨·車前子炒各一錢,連服三貼,宜當。益元散二錢重五貼,以糯米·車前子,竝炒煎之,調服宜當云。此兩藥劑入之意,敢啓。傳曰,知道。
崔商翼,以義禁府言啓曰,卽伏見十二日啓下柳德三原情公事,則初頭四字,有落漏之處,而許多文書修啓之際,日勢已暮,臣等矇未致察,今始覺悟,不勝惶恐。落漏四字,元啓目中,添書以入之意,敢啓。傳曰,知道。
李思永,以漢城府言啓曰,今番四山風落松木中,賑廳庫舍改建材椽,及訓局熖焇煮取土木斫伐事,啓下矣。兩處所用材椽·土木畢斫後,末端木及餘存風落松,自本府,依例捧價,發賣於民,何如?傳曰,允。
又以漢城府言啓曰,本府參軍臣宋世泰,與五部官員,自今七月十一日至十五日,都城內外僵屍,眼同摘奸,則東部字內東學洞契,有一屍,西部字內孔德里契,有二屍,阿峴近處,有二屍,南部字內水口門內契,有一屍,靑寧尉契,有一屍,蓮城尉契,有一屍,眞梳里契,有一屍,南小門內契,有一屍,北部字內陽德防契,有一屍,司宰監三牌契,有一屍,中部字內義城正契,有一屍,漢原西邊契,有一屍。東部·南部·中部僵屍,則埋置於水口門外送葬峴近處,西部·北部僵屍,則埋置於西小門外大峴近處之意,敢啓。傳曰,知道。
傳于李善溥曰,連觀朝報,呈告極其紛紜,本院申飭。
傳于嚴緝曰,本兵之長,不宜久曠,兵曹判書李世華三疏批下,卽爲牌招察任。
慶尙監司李彦紀,以承服賊人張厚先等,及其他賊人順鶴等,待其獄門之開,一時突出事,尙州牧使李萬元,討捕使崔元緖罷黜事,啓本。傳于金宇杭曰,討捕使崔元緖,只推勿罷,使之刻期譏捕。
持平李世奭啓曰,新除授行大司憲鄭載禧,卽臣之妻同姓三寸叔母夫也。法有應避之嫌,請命遞斥臣職。答曰,勿辭。
崔商翼啓曰,持平李世奭,再啓煩瀆,退待物論矣。傳曰,知道。
掌令金德基啓曰,請戶曹判書李濡罷職不敍。措辭見上請童蒙敎官韓配周削去仕版。措辭見上引嫌而退。相避之法,在下當遞,請持平缺五字答曰,不允。削版事及處置事,依啓。
前吏曹判書李世白上疏,伏以,臣觸冒萬死,猥伸再籲,恩批洊降,責勵愈重,臣缺一字地隕越,慙悸彌增。臣欲起而承命,則鼎席非試可之地,欲缺二字控免,則分義有僭瀆之懼,到此地頭,臣之情迹,可謂極狼狽,而大窘蹙矣。雖然,與其冒出,而有僨事之罪,毋寧力辭,而受違命之誅,去就之間,輕重自別,此臣所以不避鈇鉞之誅,必以解免爲期者也。螻蟻之誠,未格天心,肝膈之言,終歸飾讓,不敢更費葛藤,輒溷宸嚴,而第於聖批之下,尤有所不敢當者,不得不仰首,而復鳴號焉。目今艱虞之勢,方軫乙丙之憂,正宜求一代之賢,畀安危之責,而其所以簡在,而委任之者,乃及於無狀如臣,則無乃與國亂思良之義,大相刺謬乎?近日滯務之可慮,亦果如聖諭所及矣。臣嘗濫廁於籌司之末,元未有一謀半畫,協贊廟議,則今雖假之以名號,才猷器識,非可增長,而猝然置之於巖廊之上,俾得有所裁決,則憒憒之譏,不但止於一時,而覆餗之災,終有所不可勝言者,使識者觀之,安得不懍然寒心乎?至於薦望之時急,臣亦非不知矣,而惟此數窠,引留時日,必待廟堂薦擬者,何也?蓋所以重其任也。此猶如此,而獨於台鉉之卜,其所難愼,反不及於數窠者,臣竊惑焉,臣竊恨焉。且臣伏見諫長之疏,擧臣待罪銓曹時注擬間事,有所論斥,臣實瞿然,毋論其言之如何,臣之昏霿不識,此亦可見。況又進於此,而冒當不敢當之地,則其所謂不顧公議云者,臣恐不在彼,而在於此也,此又臣之所大懼也。天道忌滿,鬼神害盈,微臣私分,實有福過之憂,而此則猶涉於臣之一身,固有所不暇陳者。伏乞聖慈,俯垂矜察,亟收恩命,回授其人,以尊朝廷,千萬幸甚。臣無任戰灼祈懇之至,謹昧死以聞。答曰,省疏具悉卿懇。屢悉予意,更何多誥?諫長之疏,不必深嫌,卿其須念國事,安心勿辭,卽起視事,以濟時艱。仍傳曰,遣史官傳諭。
行兵曹判書李世華疏曰,伏以,臣賤缺三字決難供任之狀,已陳於前後瀝血之懇,而聖批缺四字調理行公爲敎,臣於是,情窮勢蹙,更無所缺四字少效微勞,多般試藥,靡不用極,今過累日,尙無寸效,缺三字視物不明,頭腦如破,不堪其痛,叫苦之聲,終日達夜,加缺三字之症,胸腹之痛,日漸添重,粒米下咽,則壅滯膈間,痛勢缺二字劇,勺水入腹,則腸胃輪囷,旋卽暴瀉。以此之故,全廢飮啖,委頓涔涔,精神筋力,無復餘地,溘然之期,非朝伊夕,猶且縷喘未絶,職名在身,奄奄垂死之中,一倍惶恐,不得不冒萬死仰瀆宸嚴,臣之今日情事,其亦急且慽矣。臣之出身歷事,于今四十餘年,喪慽餘,罪廢之外,常時帶職之餘,雖有病故,不敢曠日退伏,忍痛供務之事,同朝之所共知,而不幸垂死之年,有此難救之疾,臣雖欲强起行公,其勢末由。顧此本兵之任,其可一日虛帶床席之間,以致瘝曠乎?今臣所控,爲公非爲私。伏乞聖明,俯諒危悃,將臣本兼諸任,亟賜遞免,俾令軍國之務,無致曠廢,螻蟻之命,安意就盡,不勝千萬幸甚。臣無任煎迫祈懇之至,謹昧死以聞。答曰,省疏具悉卿懇。卿勿固辭,宜速行公。
行判敦寧府事徐文重箚曰,伏以,臣以無似,猥膺使命,知識淺端,恐無以仰副專對之責,秪切惶悚,意外之事,有非懸度臆料,今日所宜致意詳愼者,正在文書間事,須預講熟議,可無怱卒未盡之患,適値相臣俱入,主文有故,査對之期,只隔八日,而草藁未定,此非細慮也。今此和市,以事在今日,有此論議,而第以在彼者言之,則水陸交運於海外之國,以濟其譏餒,其爲人施惠則固大矣,不可以價厚弊夥,有所輕視。侍郞諸人,每於辭說文字之間,輒有未滿之意,致詰多端,恐非所以答人厚意也。頒賞奏本,不過爲我轉報缺一字話,而語意猶且勤渠,今此表箋文字,不缺二字埋沒塞責而已。臣嘗見明朝謝表中,或缺二字數載於諸人文集中者,非一,蓋事要該缺二字圓轉,國家於此等處,致意如是缺三字主管之人,臣不敢參涉,而竊自附於缺三字書之義,略陳愚賤之見,伏乞聖明,缺二字堂商議善處,務歸至當,千萬幸甚。取進止。答曰,省箚具悉卿懇。箚辭如此,令廟堂議處焉。啓下備邊司,無回啓。榻前定奪燼餘移謄
上在昌德宮。停常參·經筵。
下直,龍安縣監申泳,郭山郡守吳時中。
嚴緝啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
李光迪,以義禁府言啓曰,罪人李祥輝,逐日嚴刑事判下,而判義禁臣閔鎭長服制,知義禁臣李彦綱,以武臣堂上,朔試射進,同義禁臣趙相愚,戶曹坐記進,堂上不齊,今日不得開坐加刑之意,敢啓。傳曰,知道。
又以武臣堂上以上朔試射所差備官,以試官意缺三字臣堂上以上朔試射,行副司勇柳枋,柳葉箭十巡缺四字由泳十巡三分,俱未滿四矢,依承傳罷職,何如?傳曰,允。缺四字啓曰,臣父喜茂,曾拜諫職,立異於大臣加律之論,引避缺三字啓,實有不可苟同之嫌,何可一刻仍冒於臺端乎?請命遞斥臣職。答曰,勿辭。
崔商翼啓曰,持平李坦,再啓煩瀆,退待物論矣。傳曰,知道。
大司諫尹世紀,掌令金德基·任元聖,正言鄭維漸啓曰,請前右議政崔錫鼎,削奪官爵,門外黜送。措辭見上答曰,勿煩。
掌令金德基·任元聖啓曰,請前戶曹判書李濡罷職不敍。措辭見上新除授郭山郡守吳時中,七十已滿,衰敗特甚,旣違限年之法,且多不稱之議,請命改差。引嫌而退。大論方張,嫌難參啓,揆以臺體,不可仍置,請持平李坦遞差。答曰,不允。處置事,依啓。
正言鄭維漸啓曰,朝家,爲慮湖西之洊飢,發遣監賑御史,廉問守宰之善惡,檢察賑政之能否,以爲黜陟之地者,其事體之重,爲如何哉?卽見賑恤廳回啓,則藍浦·保寧·文義·林川四邑守令,或有目不知書,性且癡騃,賑政凡事,見欺於監色者,或有爲人徒善,不解事務,凡干政令,不能自斷,一任監色之所爲者,或有委政下吏,多有從中用事之患,論其政治,無足可觀者,或有性本弛緩,政欠剛明,分給賑穀之際,有色吏濫雜之弊者,其所臚列,有非尋常疵政之比,則該廳覆啓,固宜據其實狀,置之應罷之科,而只以推考薄罰,略示警責,而至於藍浦,則元不擧論,其別遣繡衣,審覈臧否之意,果安在哉?請賑恤廳當該堂上,從重推考。四邑守令,決不可仍畀字牧之任。請藍浦縣監吳時翊,保寧縣監朴繗,文義縣監韓景愈,林川郡守趙持恒罷職。答曰,不允。
大司諫尹世紀啓曰,林川郡守趙持恒,卽臣友婿也。本院方以罷職論啓,而臣有應避之嫌,不可晏然職次,請命遞斥臣職。答曰,勿辭。
李光迪啓曰,大司諫尹世紀,再啓煩瀆,退待物論矣。傳曰,知道。燼餘移謄
上在昌德宮。停常參·經筵。
下直,仁同府使崔文徵。
今七月十八日夜三更,南方坤方,有火光。
藥房都提調臣南九萬,提調臣申琓,副提調臣嚴緝啓曰,大雨連宵,伏未審此時,聖體調攝,若何?嬪宮泄候,漸有差歇之效乎?前劑入薷苓湯,當盡於今日,令醫女入診,詳知卽今症候後,更議宜當,臣等不勝伏慮之至,敢來問安,竝此仰稟。答曰,知道。
藥房,中宮殿問安。答曰,知道。
藥房再啓曰,伏承批答,有嬪宮症候,漸有缺二字之敎,臣等不勝喜幸之至,而第伏念嬪宮患候缺四字今雖有差勝之效,不可不繼用治原預防之劑,故缺四字議,則皆以爲,獨活寄生湯,加烏藥七分,黃柏鹽水炒缺四字材,加木瓜二片,連用數十貼宜當云,此藥五貼,爲先劑入,何如?傳曰,依啓。
李光迪,以禮曹言啓曰,穆陵大王陵上,仁穆王后陵上,曲墻修築吉日,以今月二十二日推擇,啓下矣。卽今雨勢如此,姑待開霽後,改擇日擧行,何如?傳曰,允。
李光迪啓曰,今日乃處暑,視事,當爲取稟,而老炎蒸溽如此,玉候平復未久,姑觀日氣稍涼,更稟之意,敢啓。傳曰,知道。
傳于崔商翼曰,秋節已屆,而朝雨過多,祈晴之擧,不容少緩,令該曹四門禜祭,不卜日設行事,分付。
有政。吏批,判書未差,參判李寅煥進,參議洪受瀗病,行都承旨嚴緝進。
吏批啓曰,判書未差,參議洪受瀗病不來,小臣獨政未安,何以爲之?敢稟。傳曰,仍爲之。
又啓曰,憲府闕員,今當差出,而擬望之人乏少,外任竝擬,何如?傳曰,允。
吏批,以李彦綱爲刑曹判書,具志禎爲醴泉郡守,呂必容爲韓山郡守,韓宗老爲司僕主簿,李溭爲司圃別提,鄭道徵爲漢城判官,李奎徵爲忠勳都事,金昌直·李彦經爲持平,李湜爲尙州牧使,禁府都事趙明彬·氷庫別檢任泂,相換,掌苑別檢金鎭華·氷庫別檢韓世箕,相換,繕工副奉事徐植·宗簿副奉事李萬年,相換。
兵批,行判書李世華呈辭受由,參判柳之發病,參議申懹病,參知姜銑進,左副承旨金宇杭進。
兵批,以金構·申厚命·宋相琦爲副護軍,李世奭·李坦爲副司直。
崔商翼,以義禁〈府〉言啓曰,罪人李祥輝,逐日嚴刑事,判下,而判義禁閔鎭長服制,知義禁臣李彦綱,漢城府坐起進,同義禁臣李寅煥政廳進,堂上不齊,今日不得開坐加刑之意,敢啓。傳曰,知道
嚴緝,以禮曹言啓曰,傳曰,秋節已屆,而朝雨過多,祈晴之擧,不容少緩,令該曹四門禜祭,不卜日設行事,分付事,傳敎矣。今日雨勢非常,極備之憂,有不可勝言,祈晴四門禜祭設行之意,方欲啓稟矣。傳敎內辭緣如此,依聖敎,不卜日,來二十日爲始,三日止事,分付,何如?傳曰,允。
李光迪啓曰,武臣堂上以上朔試射時,稱病不進缺四字後推傳旨,該曹,以吳伯周·李油然竝入等缺五字傳旨,啓下矣。取考庚戌八月日捧承傳,則嘉善,只推缺四字旨,而今此吳伯周,秩是嘉義,罷職傳旨,改付標以入缺三字攸司治罪,而臣以代房,有不察之失,惶恐敢啓。傳曰,知道。
崔商翼,以兵曹言啓曰,當日前判官尹錫厚稱名人,自金虎門入來,差備門外擊錚,極爲駭愕,令攸司囚禁治罪,同門守門將邊鎭英,常時不能禁斷雜人,以致闌入,亦難免其責,推考,何如?傳曰,允。
正言鄭維漸啓曰,請賑恤廳當該堂上從重推考。請藍浦縣監吳時翊,保寧縣監朴繗,文義縣監韓景兪,林川郡守趙持恒,竝命罷職。措辭見上引嫌而退。嫌不聯名,已有近例,不可以此,輕遞言官,請大司諫尹世紀出仕。答曰,依啓。
掌令金德基·任元聖,正言鄭維漸啓曰,請前右議政崔錫鼎,削奪官爵,門外黜送。答曰,勿煩。
掌令金德基·任元聖啓曰,請前戶曹判書李濡罷職不敍。措辭見上新除授郭山郡守吳時中,請命改差。措辭見上新除授持平李彦經,時在全羅道咸平縣任所,請斯速上來事,下諭。答曰,不允。下諭事,依啓。
前吏曹判書李世白疏曰,伏以,臣誠無狀,平日言行,不能見孚於君父,當此萬分窮極之境,區區赤心,終無以自達於憫覆之下,每奉批旨,慙懼積中,直欲鑽地以入,而不可得也。今夫同舟而遇風波,舟中之人,其誰不盡其力乎?然若使不解操柁者,强責以長年三老之任,則覆舟之禍,必出於其手,爲其人者,其將辭退而避之,以屬於能者乎?抑將諉以事急,冒受不辭,以取覆舟之罪乎?臣之今日之事,正類於此,其所以竭聲盡氣,呼號而不止者,豈爲一身計哉?臣伏讀聖批,至以須念國事,以濟時艱爲諭。噫,臣雖頑冥,豈不知聖意之甚勤,分義之至嚴,而寵擢缺二字常,坐稽祗謝,國家多事,一向偃伏,不缺二字之計者,誠以爲國事也,爲時艱也。苟缺三字如臣,豈無一分圖報之念,而何敢自安於缺三字重其罪戾也。臣之危苦悶迫之情,旣已輸瀉缺三字是懼,雖不欲更有所覼縷,而然其決無可出之理缺二字不待多言者矣。伏乞聖慈,終始體諒,如以臣爲可缺二字賜允許,以慰輿望,以爲不可,則亦願早降威譴,無缺二字日持久,公私不勝萬幸。臣無任惶懼戰灼之至,謹昧死以聞。答曰,省疏具悉卿懇。予意已竭,而卿辭愈懇,是何情志之不孚至此耶?心竊愕然,無以爲諭。卿其亟遵前旨,安心勿辭,卽起視事,毋孤虛佇之望。仍傳曰,遣史官傳諭。燼餘移謄
上在昌德宮。停常參·經筵。
夜五更,月暈。
嚴緝啓曰,吏曹郞廳來言,守令多闕,政事,何以爲之?敢稟。傳曰,明日爲之。
以備忘記,傳于李善溥曰,史官二員待命,騎馬六匹立之。
金宇杭啓曰,兵曹郞廳來言,今日闕內各處,入直軍士,夜巡檢云矣,敢啓。傳曰,知道。
李光迪,以都摠府言啓曰,今日入直軍士,當爲缺三字射,而雨勢如此,不得爲之之意,敢啓。傳曰,知道。
嚴緝啓曰,左承旨李思永,家有可疑之疾,缺三字右副承旨崔商翼,以式暇出去,左副承旨金宇杭缺四字之際,事多苟艱。左副承旨金宇杭,牌招察任,何如?傳曰,允。
李善溥啓曰,史官二員待命事,命下矣,史官一員,宣傳官一員,代送之意,敢啓。傳曰,知道。
金宇杭,以義禁〈府〉言啓曰,罪人李祥輝,逐日嚴刑事判下,而今日祈晴祭受香,二十日,二十一日,二十二日正日,此四日,不得開坐加刑之意,敢啓。傳曰,知道。
持平金昌直啓曰,臣本庸陋,無一肖似,承華勸講之任,亦知踰分之甚,而隨職輒辭,有所不敢,黽勉供仕,恒切愧恧矣。不意柏府新命,又下此際,臣於是,一倍惶懍,靡所容措,而且本府,方有前戶曹判書李濡罷職不敍之啓。李濡,卽臣外從兄也,旣有應避之嫌,其不可一刻仍冒也決矣,請命遞斥臣職。答曰,勿辭。
李善溥啓曰,持平金昌直,再啓煩瀆,退待物論矣。傳曰,知道。
掌令金德基·任元聖啓曰,請戶曹判書李濡罷職不敍。措辭見上新除授郭山郡守吳時中,年限已滿,衰敗特甚,旣違限年之法,且多不稱之議,請命改差。引嫌而退。嫌不聯名,已有前例,不可以此,輕遞言官,請持平金昌直出仕。答曰,不允。處置事,依啓。
大司諫尹世紀,掌令金德基·任元聖,正言鄭維漸啓曰,請前右議政崔錫鼎,削奪官爵,門外黜送。答曰,勿煩。措辭見上
工曹參判吳道一上疏,伏以臣,畸孤之蹤,顚頓於世,群猜衆敲,身辱名僇,理合早避,以全軀命,只緣德海恩山,生死骨肉,隕結爲心,不忍便訣,雖黽勉抗顔於散班閑秩,尙此仰愧俯慙,靡所容措,而夢寐之外,又有詞苑新命,臣誠兢惶爽惑,罔知置身之所也。館閣之任,毋論大小,係是一時之榮選,臣之從前累試,已深不缺二字懼,況今狼狽汚衊之後,尤無僥冒復玷之理。且臣於缺二字忝典文衡,僨事科場,臺評峻發,餘悸未已缺三字廉隅,決不可忘恥忍詬,復當文衡之缺五字體,亦不宜迺爾也。目今才望俱優,未經是職缺五字可容臣屢次忝叨,致妨賢路也哉,反復循省缺四字之勢,日者玉候違豫之日,亦不敢進參於大庭起居之班,分義掃地,釁戾益重。況今新涼已動,法講將開,缺二字重任,尤無承當之理,玆不得不冒死呼籲,伏乞聖慈,俯諒危迫之懇,亟命鐫削臣本職及兼帶提擧經筵之任,以安私分,不勝幸甚。臣於病伏乞免之中,不宜言及時事,以犯出位之戒,而不任漆室之憂,敢附芹曝之忱,冀聖明之垂察焉。今此和市一事,爲國家大議,論章紛畓,臺劾嚴峻,或以爲挾持利害,而驅之於夷狄禽獸之科,或以爲耗財病國,而律之以謀事不臧之罪,時議之峻,一何至此。蓋此事是非,關係甚重,不可無明言善議,一徹黈纊之聰,而耗財病國,則前日李世華·趙相愚疏中,累辨之,猶有未盡其說者,挾持利害,夷狄禽獸之說,則無一人辨之者,臣請得以備言之。太王之事獯鬻,文王之事昆夷,古昔聖王之所不免也。丙·丁之事,固出於國小力弱,萬不獲而已,此實百世難湔之恥,春秋必復之讐也。此我孝廟,所以銳意一灑者,而中途賓天,齎志未就,忠臣志士腐心抆淚之慟,曷有其極也哉?事往時久,人情恬憘,薪膽之志頓弛,修攘之策蔑聞,終歸於玩揭偸安,甘心服事之域,君臣上下,正宜痛加剋責,發憤改圖之不暇。以此爲言,則夫誰曰不可,而至於市和一事,則隣邦之懋遷有無,互相交易,古今有國之所通行。雖以近事言之,中江開市,歲以爲例,北路開市及萊府之與島倭通貨者,俱爲應行之事,而未聞有淸議之非斥者,此蓋事勢之必不可已者也。昨年朝議之以無價直請,爲不可,而只缺二字市者,亦有微意於其間,臣於伊時,忝居備局,亦以缺一字仰對於垂問之日,伏想聖明,亦必俯悉之矣,缺二字易則貨與粟何別,而他與開市,則俱無疵缺三字國空爲民命,貿粟一款,獨爲夷狄禽獸缺四字山東海之風者當之,必不獨執此一款缺四字云者,尤未可曉。蓋利害之與義理相反者,長缺三字財用,如冉求之賦粟,弘羊之㰌利是已。全活飢民缺二字利,則其所謂利害,正是義理。先正臣成渾之言曰缺二字害政是義理所在者,政指此等處,而孟子所謂何必曰利,上下交征利者,必不指利澤及民之利字而言也。此則事理較然,無可疑者,而至若耗財一款,驟看則似近之,亦有不可以此爲罪者,我國之連年大殺,前史所罕。地無所收,倉無所儲,公藏秋蓄,米粟俱竭,若不轉貿他邦,則生穀一着,萬無其路,而魚喁滿目,生類將盡。設令金珠山積,寶玉碁置,何益於翳糴口吻,而少救邦本之顚蹶耶。此所以不忍立視其死,有此和市之擧也。假曰事未逆料,終歸無益,原其本情,實無一分可罪之事。況累萬石米穀,輸來境內,則市價之增益,其勢必然,自古荒歲利民之道,必以增平市價,爲第一先務。今年都中及兩西市價,頓增於春夏間者皆由於貿得北來之致也。且聞兩西之民,以此救急,得延其命者,亦且不些,此則國人之所共言,其與不費銀錢,而坐視民死,其得其失,豈待辨說而可知乎?若其價直稍厚,轉輸有費,則固不可謂全無弊端,而凡事苟有所益,則弊亦隨之者,雖小事尙然,況此浩大之擧,雖當初所料之時,亦安保其無一分之弊也。所謂末稍事端,不過如斯,實無大端貽害於國者,而辭說多端,聽聞易眩,雖以殿下之明,或不免聽瑩於衆多之口,而猶未得深燭其事情也。只是慢書一着,由此而致之,則此固輿情之所共痛迫,而實是千萬意慮之所不到,豈可以此追咎,而罪缺一字且念今日此事,果是悖義傷道,害民病國,如缺二字所言,則建請者雖李濡,而斷行者實大臣也。濡缺二字陳其所見,而大臣,不以其言爲不可,直請施缺三字之罪,大臣爲首,濡實次之。不論大臣,而缺五字自不得安其職,不但事體有不當,爾缺五字當底道理乎?蓋故斥市事,以乞憐爲言缺四字倡之朝廷,以時潤意實不韙,罪之。今且臺臣,亦是缺三字潤者,而啓中辭言議文字,專襲時潤之疏,使度支缺二字位,兩相不敢供職,廊廟空虛,百度泮渙,則時潤之缺一字雖斥,而時潤之計,稍行也。時潤之計,雖甚不韙,帝王聽言之道,朝廷寬大之體,但當察其言之是非,彰跡而用捨之,不當臆探其心,竝與其言而罪之。蓋此論斥市事,則時潤之疏,卽今日之臺啓也,今日之臺啓,卽時潤之疏也。其見則同焉,其言則一也。豈特前日聖敎所謂近於助攻而已,而直以名色形跡之異,一則爲傾陷之邪說,而重被譴罰,一則爲糾正之公論,而定爲國是,揆以事理,豈容如是,臣愚以爲,其心則未著,雖時潤,不必加以罪譴,致妨言路,其言則不可,雖臺論,亦不可不辨其過誤,裁其乖激也。夫然後,方合於古昔聖王建中建極,無黨無偏之大道,而終爲蕩蕩平平之公是非也。相臣枚卜,有國重事,在昔盛時,至於謀及卜筮,謀及卿士,則其難其愼,爲如何哉?國朝特卜,雖有前事,或由於眷注之特隆,而實是非常罕有之典也。甲戌以後,大臣恒懷不安,屛退之時居多,特卜之擧,勢或致然,而事體之不重,則識者固已病之。今日則時任相臣,雖曰不安,亦與前日之屛去鄕曲時有間,而不一敦勉,直下斜封新除,相臣疏中台鉉之難愼,反不及於數窠薦望云者,實是得體語也。固知臺論之收殺無期,國事之廢却可慮,故急於置相,有此擧措,其不能優待大臣,審愼重擧,則殿下於是乎,不能無失,而此亦浮論害事之致也。大抵今日和市事,若不洞陳事理,使群情曉然,則橫潰之國論,無以調停,引罪之相缺三字難自安,蓋位在大臣,使其國至於夷狄禽獸之歸,而缺三字揚揚盤礴於具瞻之地,則古今天下,必無是理。若曰,缺三字罪則斥退之可也,不然,不可無明白卞破之道。缺四字聖敎以濡爲不可罪,則聖意所在,亦可知也。缺五字量,洞察源委,明降敎旨,快示是非,使缺四字朝著,而精神聚會於廊廟,國事終有所止缺三字國家之福,世道之幸乎?合啓加律措語,雖不出朝缺三字聞其中,有人臣無外交等語,身爲大臣,苟有私缺二字人之事,則國有常刑,罪死罔赦,昔漢武帝時,侍中缺一字助,受淮南王賂遺,張湯以爲,助以心腹之臣,與諸候私交,罪至棄市。前右議政崔錫鼎事,禮幣贈遺,本非私所擅爲,而彼之所饋,亦出於禮無不答,則豈可以此,律以外交,驅之於罔測也哉。崔錫鼎,文學博議,見重當朝,受知聖明,致位三事,豈至昩於無外交之義,而自陷於死罪乎?因一事之獲譴,從而媒孽,至於此極,此豈公心規警之道,而謂非捃摭,人誰信之,聽聞所及,莫不危怕,而無一人提擧此段,明言痛辨,聖批之下,無一言及此。臣於此,竊爲世道慨然,而亦不能無憾於天地之大也。臣受性疎愚,行世昧方,每觸時諱,長遊舁彀,而尙在顯列,得全性命者,秋毫皆殿下賜也。每念前後奬諭,恩數曠世,一死報國,銘心鏤骨,而顧臣迂腐有素,無他才具,惟是知無不言,庶可自勉。目見朝論之乖舛,國事之渙散,將至於莫可收拾,而無人極言竭論,以曉聖聰者。臣若計較一身利害,不免隨衆含默,則是殿下知臣,而臣負殿下也。玆敢不避僭越,又復妄發,伏願聖明,俯察臣言之出於肝血,恕其愚妄,而垂仁採納焉。臣無〈任〉激切屛營之至。謹昧死以聞。答曰,疏辭具悉。噫,和市一事,本出於爲民末梢,事端之橫生,實非始慮之所及。到今歸咎主事之臣,未知穩當,而旣曰,濟活民命,則鉅萬之費,亦不必計較,予意本自如此,則不兔聽瑩於衆多之口,而猶未得深燭事情云者,奚爲以發哉?臺閣所論,亦一時之淸議,而其所謂不臧之說,非有缺一字於其間,則豈可與乘機嫁禍之丁時潤,比而同之。缺二字今日之臺啓,卽時潤之疏,而直以名色形跡之缺三字之邪說,一爲糾正之公論,無乃以時潤,傾缺五字於諸臺耶,何其語意之無嚴,至此乎?缺五字豈不攷古例而創行哉?噫,兩大臣之心事,缺四字後筵席,開釋無餘,則今日之擧,寧有他意缺四字臺論方張,大臣之不安引入,其勢然也。心知其必缺二字召,而一番命招,有若塞責,旣涉文具,且欠誠實,雖以先朝故事言之,金壽興之特拜,正在李慶億以病引入之時,則其不必屛居鄕曲而後,方有特拜,槪可知矣。臺論收殺,遲速難期,廟堂之空虛,爲日已久,而如使行緊急等事,亦非一二,不可不速爲新卜,以濟國事,稍待結末,敦勉造朝,事似合宜,其間委折,不過如斯而已。噫,特卜,非今斯今,而不惟世道漸下,緣予情志之未孚,曾致致祥罔測之說,又惹許多嘵嘵之談,慙歎慨然,已不可言,而其曰,或由於眷注之特隆,實是得體語等語,顯有侵逼大臣之意,直下斜封云者,用意尤涉不韙,良可駭異也。前右議政崔錫鼎,當其慢書上聞之際,措語循常,未有驚痛之意,私商之許不許,關係不輕,而不待朝廷之指揮,微示許買之意,以啓無限希冀之心,只此二事,大失人臣奉使之體,則雖其屛譯舌受私餽等事,非係大段,臺閣所爭,大意則固好也。今乃只擧私餽一事,脅持臺臣,不遺餘力,合啓末端,乃曰勿論其始終公私,有乖於人臣奉使之體,則大矣。似此措語,果近於張湯之劾奏莊助事耶?徒知阿好大臣,不知君臣之大義,今日義理,可謂晦塞也。卿辭如此,本兼諸任,竝許遞焉。燼餘移謄
上在昌德宮。停常參·經筵。
金宇杭啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
吏批啓曰,判書未差,參議洪受瀗病不來,小臣獨政未安,何以爲之?敢稟。傳曰,仍爲之。
傳曰,前參判吳道一,襄陽府使除授。
有政。吏批,判書未差,參判李寅煥進,參議洪受瀗病,行都承旨嚴緝進。
兵批,行判書李世華呈辭受由,參判柳之發病,參議申懹病,參知姜銑進,左副承旨金宇杭進。
吏批,以申琓爲判尹,金構爲同義禁。缺四字川郡守,申命元爲藍浦縣監,南世珍爲缺四字詹爲司書,金鎭瑞爲文義縣監,成楚俊爲缺四字,李徵明爲大司成,閔鎭周爲工曹參判,梁聖缺三字州推考敬差官,司圃別檢李德海,童蒙敎官缺二字昌相換,崔宇泰·愼惟益爲兼春秋,以吳道一爲襄陽府使事,承傳。
兵批,以吳道一爲副護軍。
嚴緝啓曰,西壁承旨式暇,行祭後出仕,自是古例,而右副承旨崔商翼,今日行祭後,亦不仕進,非但廳風漸壞,出納殊甚苟簡,請牌招察仕,何如?傳曰,允。
李善溥啓曰,謝恩正使,送言于本院曰,使行迫近,文書磨勘,一時爲急,藝文提學卽者察出事,自本院稟定,宜當云,何以爲之?敢稟。傳曰,卽爲差出。
嚴緝啓曰,藝文提學,卽爲差出事,命下矣,令該曹口傳差出,仍爲牌招察任,何如?傳曰,允。
李善溥,以內醫院官員,以都提調意啓曰,前月因嬪宮患候,京居士人洪,堤川居郭善完,安城居洪晥,懷德居金玄錫,楊州居李茂碩等,以醫術有名稱,故啓請招問,而令所居官,給刷馬上送本院,議藥時連爲同參矣。卽今嬪宮問安已停,京居人外,鄕居之人,則難於久留京中,今姑下送,而依上來時例,令沿道各邑,給刷馬以送,何如?傳曰,允。
吏批口傳政事,以崔奎瑞爲藝文提學。
嚴緝啓曰,藝文提學,崔奎瑞落點,而今方受由在外,使行文書磨勘,一日爲急,何以爲之乎?敢稟。傳,單子還入。
以徐宗泰爲藝文提學。
李善溥啓曰,侍講院上下番十員內,輔德·兼輔德,俱爲未差,兼弼善李寅炳,入直玉堂矣,再昨以病出去。兼文學趙泰耉,今方替入其直,文學柳重茂,除拜日久,尙不出肅,兼司書趙泰東,呈辭引入,兼說書缺二字緯,以本職入直。春秋館本院,只有弼善臣重泰缺三字肇,入直,上下番,無他推移之員,當此逐日開講缺三字極苟簡,除有實病人外,呈告未肅拜人員,缺四字授僚員,竝卽牌招察任,何如?傳曰,允。缺五字言啓曰,當日幼學慶重完稱名人,自宣仁門入來,差備門外擊錚,極爲駭愕,令攸司囚禁治罪,同門守門將缺三字常時不能禁斷雜人,以致闌入,亦不無其責,推考,何如?傳曰,允。
假注書韓永徽書啓,臣敬奉聖旨,傳諭于右議政李世白,則以爲,臣怵畏公議,輒申危懇,僭越之誅,自知難逭,及承聖批,反復諄切,如父詔子,臣誠惶隕感激,不覺汗淚交零。至於特遣史官仍與偕來之命,此是從前待大臣之優禮,臣何敢以大臣之名,偃然自處,抗顔趨命,以居其累聖德蔑公議之罪乎,區區至願,惟在於速被譴斥而已,伏地震慄,不知所達云矣。臣旣承偕來之命,姑爲仍留之意,敢啓。傳曰,予之勉諭,寔出心腹,而卿之邁邁,一至於此,愕然之極,寧欲無言,此時望卿造朝,不啻飢食渴飮,卿無困我,從速偕來,以副至望事,更爲傳諭。
崔商翼,以禮曹言啓曰,因副提學徐宗泰上疏,謁聖日期,令該曹退定於九月念間事,命下矣。問于日官,則九月二十日,平吉云。以此日擧行,何如?傳曰,允。
假注書韓永徽書啓,臣敬奉聖旨,傳諭于右議政李世白,則以爲,臣之情迹,萬萬危蹙,終未克祗承威命,徊徨隕越,方俟鈇越之加,史官,又以聖諭來宣,責勉之意,愈往愈隆,此豈賤劣如臣,所敢承當,區區迫隘之情,非無畢陳於天聽者,而偃然以大臣之所處者,自處,輒復付達於史官,亦有所惶恐不敢焉者,謹當冒死具疏,請伏嚴誅云矣。臣旣承偕來之命,姑爲仍留之意,敢啓。傳曰,知道。
執義鄭澔,掌令金德基·任元聖啓曰,臣等,卽伏見吳道一之疏,其許多辭說,押闔幻弄,驟而看之,易致疑亂,默而察之,則其嘗試搖撼之計,自有所難掩者。噫,西市一缺二字等,亦何嘗以故爲敗事之說,勒加情外之罪於當事缺三字以漢宋故事言之,王恢之誘凶奴,本爲欲立殊缺四字安石之創新法,本爲欲致富强,比隆三代,則缺四字塞之嫌,而終不免爲謀國不臧之歸。況今缺四字於爲民爲國,而末梢辱國病民之罪,何可以不論乎?臣等,實無一毫私意於其間,而今道一,乃以缺二字疑亂傾軋之罪,欲加之於今日論啓之諸臣,隱然以名色形迹等說,欲爲瑩惑天聽之計,不亦巧乎?況且以缺二字請市之擧,比之於平常通貨之事,以傾竭府庫之儲,謂之貽害於國,兩西之民,疲於接應,雖經十勅,害不及此,而反謂之救得延命,此必以殿下,深居九重,不聞西民之怨讟,盈路之謗言,故有此蔽遮掩護之說,是誰欺,欺天乎?至於前右議政崔錫鼎之事,實是一國共公之論,而臣等之所爭執,皆據其實狀,寧有彷彿於媒孽捃摭之意,而前後聖敎,亦嘗洞燭,則此等詖遁之語,恥與之多辨也。噫,道一此計,豈有他哉?聖上於近日事,論議之間,則戒以矯激,處分之際,則慮或偏重,故傍伺希覬之徒,妄探聖意之所在,敢逞嘗試之態,以爲排公議售私計之機關,吁亦慘矣。然臣等,旣被無限詆斥,則何敢晏然仍冒乎?請命遞斥臣等之職。答曰,勿辭,勿爲退待。
大司諫尹世紀,司諫李敏英,獻納兪命雄,正言鄭維漸啓曰,臣等,伏見吳道一疏本,滿紙張皇,語意叵測,隱然侵臺啓於媒孽捃摭之科,臣等竊不勝駭然之至。自有合啓以來,一種阿好之論,徒知私謗之可懼,不顧義理之所在,苟且成說,惟以崖異爲事,而猶不敢顯攻臺閣,恣意詆排者,以其公議之難掩也。今此道一之疏,則其所爲言,全不顧忌,乃以擧國公共之論,比之於乘機媒禍之疏,而私饋之受,諉以禮無不答,慢書之辱,謂之不可追咎,其言之無倫,胡至此極。噫,遠人接待,事體至重,一有所失,關係非細,揆以國法,固難容貸,而至於慢書之不能爭執,非一時失誤之比,一國臣民,擧皆憤惋,臺啓所論,實出輿誦,則臣等未知道一,抑何心腸,而視之若薄物細故乎,臣竊痛之。大凡臺閣所論,主意旣正,則文缺三字非大段,而況旣刪之後,尤無可執之端,則缺四字强以此爲言者,誠不滿一哂也。此不過道一缺四字憤怨,乘時投疏,欲售排軋之計,其情良可缺二字也。臣等目見主辱,妄論大臣,受人詆斥,非止一再缺二字擾,亦涉疲劣,而又被道一無限侵辱,何可晏然職次乎?請命遞斥臣職。答曰,勿辭,勿爲退待。
大司諫尹世紀,司諫李敏英,掌令金德基·任元聖,獻納兪命雄,正言鄭維漸啓曰,請前右議政崔錫鼎,削奪官爵,門外黜送。答曰,依啓。措語見上
掌令金德基·任元聖啓曰,前戶曹判書李濡罷職不敍之請,實循一國公共之論,而累日論啓,久靳允兪,因諫長之疏,止許遞改,臣等竊未曉聖意之所在也。夫謀國之道,不顧義理,徒計利害,則鮮不至於敗事病國,今此西市之議,初雖出於朴泰淳之疏,而若其終始主張者李濡也。噫,國家不幸,連歲大侵,拯濟民命,豈無他策,而以堂堂千乘之國,旣不自濟,又從以乞憐於萬里之外,義理掃地,有識寒心,而事機轉誤,貽辱國家,臣民痛迫,已不可言,而後時之穀,未救溝壑之急,鉅萬之費,終歸府庫之竭,末梢事端之橫生,雖曰始慮之不及,而其謀國不臧,作事僨敗之罪,決不可遞職而止,請前戶曹判書李濡罷職不敍。答曰,勿煩。
大司諫尹世紀,司諫李敏英,獻納兪命雄,正言鄭維漸啓曰,襄陽府使吳道一,見棄公議,久塞淸塗,徒懷患失之心,敢生疑亂之計,投進一疏,捭闔閃弄,嘗試搖撼之態,昭不可掩,而其所爲言,節節破綻,度支西市之議,非不出於爲民,而末梢之害,終不免耗財辱國,則隨失論劾,乃所以存國體也。今者誣引古事,游辭申救,卞論利害,終爲眩亂之計,至於西下大臣,大失奉使之體,辱及聖躬,而貽國家難洗之恥,接應失宜,而啓日後無窮之弊,以至義掃地,輿情憤惋,而挺身右袒,恣意營護,敢以文學博識,缺二字揚甚力,禮幣贈遺之說,救解尤勤,要其歸缺三字悅廊廟,陰濟己私,而自不覺其反陷於忘君負國之缺四字使吳道一,削奪官爵,門外黜送。答曰。缺二字
前吏曹判書李世白上疏,伏以,臣之瀝血陳懇缺三字而兪音尙秘,責勉愈隆,顧臣才分,苟有一毫缺二字之望,則其在分義,何敢爲終始撕捱之計,而自量已分,公議可知,進退兩難,悶蹙轉深。卽伏見工曹參判吳道一之疏,盛陳相臣枚卜之爲重,至謂斜封直下之非宜,此誠切至之論,而亦可見輿情之所同矣。自惟無狀如臣,謬膺非常之命,終至上累聖德,重損國體,臣罪至此,萬殞難贖。雖在庶官末職,旣有人言,則尙不敢苟然冒處,況此台輔之任,處百僚之上,爲一國所瞻,當其爰立之初,雖使人望洽然,而責重任大,猶懼其不稱,今者此等論議,至出於卿宰之列,則其不可一日仍據,以益其嗤點也決矣。伏乞聖慈,察臣崩迫之懇,諒臣臲之勢,亟收成命,別求良弼,以謝物議,以重國事,千萬幸甚,臣無任危迫祈懇之至。謹昧死以聞。答曰,省疏具悉卿懇。已竭心腹之辭,復何多誥,枚卜之事,備悉予意於吳道一之疏批矣。曾在先朝,故相臣鄭致和·金壽興,俱出特卜,而癸丑之事,正與今日相類,未聞其時,有此等浮議者,誠以事勢之不獲已也,今玆之擧,亦出於不獲已,而獨有此云云者,其意不難知也。於卿有何一毫不安之端乎,目今郞廟之機務多端,使臣之出疆在邇,而相相引入,卿又不出,奈國事何哉,言念及此,中夜無寐也。卿其宜體至意,安心勿辭,卽起視事,以副如竭之望。仍傳曰,遣史官傳諭,仍與偕來。
副提學徐宗泰上疏,伏以,視學盛擧,因災荒停廢,已有年矣,今此定行,所不可已,而第念近日都下,癘疫大行,閭巷之間,染氣熏熾,殆無一片乾淨之地,人皆危惴,莫保朝夕,驚心慘目之狀,殆與辛·癸而無異。卽今涼氣稍生缺二字盛,少無寢息之勞云,今距擧動涓日,雖有缺三字災癘之作,旣是大段變怪,一朔之間缺四字京外近萬士子,紛畓橋門者及數多軍兵缺四字人人,而盡致齋潔,泮村之染癘者,雖卽斥出缺三字其不淨之慮,則猶在焉。此時動駕出臨,決知其不可缺二字之禮,宜令差退擇吉於九月,臨時更爲觀勢而處之,此愼重之道矣。且今武科初試,規矩頗緩,外方武士,必多上來,値此疫氣彌滿之時,熏摩互染之患,勢所不免。不但卽今都內,新舊不繼,主客俱困之憂而已,宜速停退,使遠外早知也。本兵之長,時未出仕,內局姑未有稟達之事,臣於此,竊有區區憂慮仰此仰陳,伏蔪聖明之裁處焉,臣無任祈懇之至。答曰,省疏具悉。疏辭如此,令該曹退定於九月念間焉。
左參贊閔鎭長上疏,伏以臣,才分甚魯,受任過降,觸事憒憒,釁咎百出,居常懍惕,若負重戾。昨伏見憲臣之疏陳,諫院之啓,其所以罪狀臣者,極其嚴峻,臣於此,益不勝其悚恧也。夫議讞黜陟,有國所重,一失其平,刑政隨紊,爲有司者,苟不能於此而致愼,則其罪固如何哉?人之意見,各自不同,臣不敢呶呶自辯於緩緊戕否之間,而緣臣迷滯,致令無辜之宰臣,數月抱屈,不治之邑倅,盤礴仍蹲,則其於淸朝政刑,不輕而重,此豈薄物細故之比,而初旣泛然說及於章疏之中,旋復置之於問備末減之科。人之爲言,誠失於太恕,而在臣廉義,何敢以苟逭嚴譴爲幸,而靦然冒據於官次乎?伏乞聖明,諒臣區區之懇,匪出於被彈例讓,亟命先遞臣賑廳金吾之任,仍治臣前後負犯,以振朝綱,以安私分,不勝幸甚,臣無任震越屛營之至。謹昧死以聞。答曰,省疏具悉。卿其安心勿辭,從速行公。
刑曹判書李彦綱上疏,伏以,臣之庸疎昏劣,本不合於司敗之職,昨年承念,冒昧承當,終非其任,卒致僨敗,雖蒙寬假,得免大何,而已失人臣量,而後入之義矣。追愆缺二字地自容今玆新命,又出於千萬夢寐之外,缺三字惑,益不知置身之所也。目今朝廷之上,缺四字人豈可如臣之已試蔑效者,復叨匪據,缺四字聖上則哲之明哉。臣用是自劃,不敢爲貪缺三字纊之聽,伏乞聖明,俯賜諒察,將臣新授職名,亟許鐫免,以重官方,以安私分,不勝幸甚,臣無任屛營祈懇之至。謹昧死以聞。答曰,省疏具悉。旣往之事,不必追咎,卿其勿辭,從速行公。
侍講院文學柳重茂上疏,伏以,臣於除拜本職之後,尙稽祗謝者,不但由於情勢之難安,老母所患暑感,自數日以來,猝然危篤,頭疼大作,泄痢兼發,一日瀉下,幾至十數巡,惡心之症,又從以作苦。粒米近口,輒致嘔吐,氣息綿綴,若不保朝夕,臣方寸煎灼,悶泣度日矣。適於此際,召牌遽降,分義是懼,不得不忍情,趨詣於闕門之外,而決無離側供仕之望,咫尺天陛,末由承命。伏乞聖明,亟罷臣所授之職,俾專救護,仍治臣違慢之罪,以肅朝綱,不勝大願,臣無任屛營祈懇之至。謹昧死以聞。答曰,省疏具悉。爾其勿辭,救護母病。燼餘移謄
上在昌德宮。停常參·經筵。
下直,淸江萬戶吳瑞弼。
傳曰,今日召對爲之。
李善溥啓曰,藝文提學徐宗泰,昨日違牌之後,仍呈辭疏,尙不出肅,文書勘定,一時爲急,更爲牌招察任,何如?傳曰,允。
以備忘記,傳于金宇杭曰,今下弓矢,淸江萬戶吳瑞弼處給送。
又以備忘記,傳于李善傳曰,史官待命,騎馬六匹立之。
傳于崔商翼曰,本兵之長,不宜久曠。兵曹判書李世華,明朝,更爲牌招察任。
李善溥啓曰,史官待命事命下〈矣〉。史官不備,宣傳官二員,代送之意,敢啓。傳曰,知道。
嚴緝,以司饔院官員,以都提〈調〉意啓曰,卽者生缺四字數日以來,江水大漲,漁船下海,擧皆空還,日下生鮮,缺四字依前例以雜魚及軟鷄一半代封是如爲白臥乎所。缺三字之物,請爲代封,極爲未安,而目今生鮮之難得,誠如所訴缺二字通臨時闕供,尤極可慮,似當許其代封是白乎矣,自下不敢擅便,惶恐敢稟。傳曰,依爲之。
又以禮曹言啓曰,以謁聖吉日及式年諸科差退事,臣鎭厚陳疏,有依施之敎矣。令日官推擇,則謁聖吉日,九月十一日爲宜,式年進士鄕·漢城試初試,九月二十八日,生員鄕·漢城試初試,九月三十日,文武科鄕·漢城試十月十五日,雜科初試,十月十七日,皆平吉云,以此前粘目中,改付標以入之意,敢啓。傳曰,知道。
又以漢城府言啓曰,本府參軍臣宋世泰,與五部官員,自今七月十六日,至二十日,都城內外僵屍,眼同摘奸,則東部字內姑無,西部字內文智兀近處,有一屍,韓守堅契,有一屍,墨井契,有一屍,北部字內觀光契,有一屍,嘉會坊契,有一屍,中部字內中魚物契,有一屍,義城正契,有一屍。南部·中部僵屍,則埋置於守口門外送葬峴近處,西部·北部僵屍,則埋置於西小門外大峴近處之意,敢啓。傳曰,知道。
掌令任元聖啓曰,請戶曹判書李濡罷職不敍。措辭見上答曰,勿煩。
禮曹參議閔鎭厚疏曰,伏以臣,昨伏見行副司直徐宗泰疏批,有謁聖退定於九月念間者,臣於此,竊〈有〉區區愚見,玆敢略陳。癘疫熾盛,固甚可虞,涼氣欲生,自應漸息,而東堂初試,曾定於九月十七日,外方章甫,未及觀光於視學之時。況聞秋事,收成尙遠,士子裹糧,各邑設場,俱有所難便者,今若更定謁聖日期於九月旬前,而監試及東堂初試,次次稍退於九月念後,十月旬間,則公私形勢,恐爲便宜,伏願聖明,特加參量而施行焉。事係職掌,不容含默,臣無任屛營之至。謹昧死以聞。答曰,省疏具悉。疏辭可不依施。
行都承旨嚴緝疏曰,伏以臣,昨伏見判義禁閔鎭長缺三字引咎者,一則宰臣勘律事,而亦臣忝在金吾缺三字也。夫王法至平,而奏讞過當,卿宰位缺四字憲臣之陳疏非斥,語意甚峻,此可見公議缺四字法之罪乎?臺疏之上,已經時日,而連在藥院,缺二字請罪之章,且後於人,臣之昏謬,其亦甚矣。伏乞聖明,亟遞臣職,仍治臣罪,以重邦憲,以安私分,千萬幸甚,臣無任屛營祈懇之至。謹昧死以聞。答曰,省疏具悉。卿其勿辭,從速察職。
禮曹判書崔奎瑞疏曰,伏以臣,伏蒙恩暇,歸修墳壠,幽明感激,隕結難酬,第臣於下去之時,重爲毒暑所中,往往暈絶,幾死者數,而餘症轉輾,仍成苦痢,僵臥旅托,昏不省事,由限已過,曠日淹滯,固已不勝其惶霣。中間玉候違豫,累日問安,而未能趁急趨還,以伸犬馬之悃,繼又伏聞太廟西瓜之薦,過時不擧,至有封進官拿推之命。臣方待罪,司圃提調,宜卽歸身司敗,以請曠職之罪,而亦未能焉。臣罪至此,尤萬萬難贖矣,不意恩旨移官,反及於病伏竢譴之中,而所叨之任,卽古周官大宗伯之職,職掌邦禮,爲任甚重,此豈蒙陋如臣,所可近似於萬一者哉?臣益復惶恧,罔知攸措,適聞老母,重得暑泄,症勢十分危重,强疾登途,蒼黃上來,急於將護,徑歸私次,而顧臣罪狀,宜在難貰之科,念臣才分,亦無强顔之理,而母病身恙,俱難供務,玆敢冒死仰陳,伏乞聖明,俯賜鑑燭,先削臣職,仍治臣罪,以便公私,不勝幸甚。答曰,省疏具悉。卿其勿辭,安心行公。
前吏曹判書李世白疏曰,伏以,臣之罪誠萬死,且有餘矣。聖諭荐降,責勵彌隆,而臣不敢秪承,史官相守,敦勉不置,而臣不敢偕進,臣罪誠萬死,且有餘矣。然臣之今日之事,豈可已而不已也哉?誠有萬萬不獲已者存焉耳。以殿下之聖明,宜無幽不觸,而獨區區下情,終未能自達於仁覆之下,良由臣之誠意淺薄缺三字之致,臣於是慙惶,直欲鑽地以入也。臣之前後缺三字者,本爲才分之不敢當,而今則臣雖欲承命缺四字所在,上不可以强制,下不可以冒犯故也。臣之今缺四字也哉。臣,竊詳聖諭,歷擧從前批下之事,諄諄誨諭,如聖諭矣。然不問人器之如何,不察衆望之輕重,苟苟缺三字如今日者乎?此所以公議之發與不發,古今有異,而乃殿下,所以一例强責,臣以所不敢强者,豈殿下於此,或未之深思耶?夫朝政之缺二字固已重矣,而當初除命,非臣之所當,有此亦可見,則其爲關係國綱,亦已重矣,殆所謂皮之不存,毛將焉傳,進退一節,又何可論也。殿下,以賤臣之故,旣不免不能無失於前,而今者恩命之輕褻,又至於此,臣恐殿下,於是乎又不能無失矣。非不知聖眷愈渥,臣罪益重,而冥迷之性,死不敢回,此豈直欲遂匹夫之志而然哉?蓋亦有萬萬不獲已者存焉耳,席藁屛營,復此瀆冒。伏乞聖慈,天地父母,曲察臣言之一毫非飾,且念公議之不能强拂,亟收所被誤恩,仍寢偕來之命,竝勘違慢之罪,以重國體,以安賤分,千萬幸甚,臣無任惶懼蹙迫之至。謹昧死以聞。答曰,省疏具悉卿懇。五疏之批,悉攄所蘊,辭已竭矣,意已窮矣,更何多誥。卿之卽今難安之端,由於吳道一之疏,而予則以爲大不然也。特卜之擧,自有故事,道一云云已不成說,而設令相臣無故,遵例詢卜,捨卿其誰乎?然則簡雖在於予心,公議之僉同,可知也。於卿,苟有大段難進之嫌,則其在待大臣之道,豈徒强迫爲哉?此其道理,較然明甚,不可不出而膺命也決矣。須體此意,安心勿辭,宜速偕來,毋孤虛佇之望。仍傳曰,以偕來史官傳諭。
巳時,上御熙政堂,召對,參贊官金宇杭,侍讀官趙泰耉,檢討官趙大壽,假注書姜履相,記事官趙正緯·朴弼明入侍,講宋鑑卷之四宋紀。
趙泰耉,先讀,自仁宗皇帝名禎眞宗子也,母李氏生在位四十二年,止遂陷乾溝乾河趙福堡。上曰,下番讀之。趙大壽,讀自慶曆元春正月加唃廝囉河西節度度支,止嗚呼雖古之良使何以加諸。上曰,承旨讀之。金宇杭,讀自元狊鎭戎軍葛懷會師禦之,止獲夏主嫡母于賀蘭以歸。上曰,上番翰林讀之。趙正緯,讀自庚寅二年春二月缺一字人侵契丹,止以薛向爲陜西轉運使兼制置缺二字上曰,下番翰林讀之。朴弼明,讀自辛丑缺三字弼以母喪在位詔起復之,止帝悚缺五字之亦大喜,兩宮之疑漸釋。
缺五字準卒歸葬,道出荊南,公安縣人,設祭於路,而折竹缺四字焚之,枯竹踰月生笋,大凡物理,有感必應,寇缺三字勳烈,通貫神明,感召之應,良以此也。大壽曰,京缺二字各有旨放朝,而王曾,乃以燮理無狀,引罪,亟請入陳缺一字禦之道,此深得大臣之體也。泰耉曰,孔道輔,猝遇悖缺一字之擧,而言辭峻正,不少撓沮,可謂能得處變之道,而亦能盡使臣之體也。上曰,其言如此,故夷狄亦能感動也。上曰,契丹主,謂寧違古制,不爲不孝之人,終制三年,夷狄之君,能爲此事,可謂賢也。泰耉曰,夷狄中,能有如此之事,甚是奇處也。大壽曰,李宸始事,呂夷簡,力言禮宜從厚,以致太后之怒,而終不撓屈,可謂是矣。泰耉曰,呂夷簡,雖是名臣,郭后廢時,有慫惥之事,此雖仁宗之過,終始贊成之罪亦大矣。上曰,唯。泰耉曰,契丹主,遷太后於慶州,五年後迎還,事之益謹,乃復如初,正與秦始皇事相類矣。上曰,秦則有茅焦,而能如此矣。宇杭曰,此比秦始皇則差勝矣。上曰,富弼,奉使契丹,其處事甚善矣。泰耉曰,富弼入虜中,處事礭然,不辱君命,至今稱之。上曰,然。泰耉曰,元昊送悖書,而仲淹,對其使焚之,或有請斬之議,而賴杜衍之言,乃薄其責矣。宇杭曰,仁宗,當久旱,每焚香禱天,至露立殿下,衣皆沾濕,其至誠救民之意,於此可見,此後世人君之所當取則者也。上曰,唯。泰耉曰,仁宗無儲嗣,故文彦博等諸臣,請早定大計,雖不聽而末乃許之,此所以高出百王也。上曰,定策立主,自唐有之,此不早建儲嗣之故耳。大壽曰,缺一字懽,猶未釋然,而韓琦·司馬光等,切言感悟,至使母子缺二字如此,如非兩臣從容解釋,何能致此乎?其德量缺二字大壽曰,本館僚員,近甚不齊,而或有牌招缺四字中考,或有解由未出者,故銓曹不得缺五字員及解由未出居中考者,竝合有變通之道矣。上曰,牌不進罷散人員,別單書入。解由勿拘,中考蕩滌,可也。榻前定奪泰耉曰,臣有所懷,敢達。頃日臺諫,以童蒙敎官韓配周削版事,論啓蒙允,而第其啓辭中,仇視伯父,臨葬之他之計等語,人多稱冤,此雖微官庶僚,豈可無昭釋之道乎?蓋配周於一家間私書中,有誣辱儒賢之事,以此爲罪,則猶或可也,而至以仇視伯父臨葬之他,爲斷案,則世間,安有如許之人,在渠實是至冤極痛之事,不可不明査處之矣。上曰,仇視伯父,臨葬之他,則其罪豈止於削版而已。虛實間,宜有査處之道,韓配周,拿問,可也。擧行條件燼餘謄錄
上在昌德宮。停常參·經筵。
下直,谷城縣監金聖源,泰川縣監金萬胄,所已萬戶崔垕,神光僉使朴齊華。
今七月二十二日,自昧爽至辰時,有霧氣。
金宇杭,以都摠府言啓曰,今日入直軍士,中日習射,請出標信。傳曰,知道。
以備忘記,傳于金宇杭曰,今下弓矢,神光僉使朴齊華處給送。
金宇杭,以兵曹言啓曰,榻前缺一字定於來九月十一日事,旣已啓下矣。武科初試吉日,今日缺二字則來八月二十三日,爲吉云。以此日擧行之意,敢啓。傳曰,知道。
假注書韓永徽書啓,臣敬奉聖旨,傳諭于右議政李世白,則以爲,臣於再諭之下,不敢循例仰對,輒以一疏,更瀝缺三字少察螻蟻之誠,方此席藁俟命,甘伏僭分之缺三字又奉批旨,近夜來宣,臣驚起拜稽,莊誦再三,缺三字丁寧反復,其所以開示昏蒙,不啻若耳提而面命,臣於缺三字覺精爽震越,感淚盈襟也。臣雖頑蠢無識,從來受恩缺二字此宵旰憂勞之辰,豈無涓埃報效之願,亦豈不知分義之至嚴,威命之難拒,而終自陷於辜恩負國之罪乎?第臣臲之勢,窮蹙之情,已悉於疏籲之中,今不敢每提前說,輒溷宸聽,而聖諭至此,聖眷至此,猶且冥然頑然,不敢爲祗承之計者,可見其萬萬不獲已也,或冀天日之明,俯垂照燭,只自伏地戰兢,恭俟譴罰云矣,而臣則旣承偕來之命,姑爲仍留之意,敢啓。傳曰,遣承旨敦諭。仍與偕來。
同副承旨李光迪書啓,臣敬奉聖旨,敦諭于議政府右議政李世白,則以爲,臣昨承批旨之宣諭,敢伸崩迫之危悃,罪積逋慢,嚴誅是俟,不料聖恩愈隆,至有遣承旨敦諭之命,辭意之勤摯,有加於前,反復開示,更無遺蘊,臣於是,惶蹙戰越,益不知置身何所也。史官之三日相守,已非臣所敢承當,至於特遣承宣,尤是異數,顧此渺末如臣,其何以儼然得此於聖明之下哉?第臣苟有一分趨命之勢,則已於史官之臨諭,竭蹶趨承之不暇,而當不待其再矣。臣雖無狀,非不知分義之爲重,聖眷之難孤,而至今撕捱,不敢爲冒出之計者,初非爲恩禮之不重也,而到今輒敢承命,則是徼殊寵,隨其輕重,而爲之進退也。此豈人臣事君之道哉?竊恐今此非常之命,反益爲微臣難進之階,而物情駭惑,尤可知矣。臣寧被慢命之誅,又不敢以賤臣之故,重累聖德,益損國體,雖有席藁待命之外,更不知所達云。臣旣承偕來之命,姑爲仍留之意,敢啓。傳曰,前後批旨,不啻勤摯,而情志阻隔,造朝漠然,缺三字之道哉,允若玆,罔或改圖,甚非古大臣盡悴之義也。缺三字卿宜深思,從速偕來,毋孤企望事,更爲傳諭。
掌令金德基·任元聖啓曰,臣等,伏見擧行條目缺五字以韓配〈周〉削版事,至謂之至冤極痛,而自缺五字敎,臣等看來,不勝瞿然,而繼之以訝惑也。配周得缺四字之所不齒,其猶父猶子之間,多有可愕可駭之擧,缺三字情義阻絶,其伯父葬期,在於上年五月念後,而康津缺一字行,適在於其前,鍾城出使之行,又當在於六月間,而王府缺一字之規,自下而上,故李徵海則當次於康津之行,配周則當次於鍾城之行,而配周,乃於其叔父葬期迫近之日,遽生先往康津之計,瞞告堂上,替人先發,其時與李徵海相鬨之狀,耳目所擊,莫不駭然,而及其南下之後,又奸康津官妓,駄率而歸,常時旣失父子之道,死後又避送終之禮,則謂之仇視伯父,臨葬之他者,豈不較然明甚,而未知泰耉所謂人多稱冤之說,何所聞而發也?且臣等,於儒臣此擧,竊有所慨然者,向緣玉候違豫,久廢講席,群下之抑鬱煎迫,已不可言,適會召對之命,出於求助之至意,則在經幄者,宜以輔導聖德,講論國事爲急,而半日前席,一言不及於啓沃,乃反急急滅紀悖倫之一配周,臣未知其心所在,公耶私耶,然儒臣旣已稱冤,聖敎亦慮虛實,則臣等之言,不見信於上下,著矣,何可一刻仍冒於臺端乎?請命遞斥臣職。答曰,勿辭。
崔商翼啓曰,執義鄭澔,掌令金德基·任元聖,再啓煩瀆,退待物論矣。傳曰,知道。
行兵曹判書李世華疏曰,伏以,臣之累度違牌,連次陳疏,豈敢有一毫圖便之計哉?實緣種種危惡之症,將不保朝夕,瀝血之懇,未蒙恩遞,職名在身,症情益急。伏枕涔涔,與死爲隣之中,意外召命又降,分義至嚴,不得已扶舁病軀,僅到闕門之外,頃刻出入之際,症勢添劇,頭疼如破,目睛如刺,不得視物,昏昏委頓,咫尺天陛之下,無路趨承,敢此疾聲呼籲,臣之情事,其亦慽矣。顧臣所帶,何等緊重之任,而緣臣久病,所掌庶務,未免瘝曠,不但臣私分,萬萬惶懼,其在聖明任人責效之道,所損爲如何哉?伏惟聖慈,缺二字螻蟻之微,亦不忍揮斥,俾得終始沐浴聖澤,而以臣病狀,雖缺二字職,亦不可一日虛帶,況此本兵之長乎?今臣病勢之難救,筋力缺四字之所共知,日月其可欺哉?伏乞聖明,俯賜憐察,將臣本兼諸任,俾許遞免,回授可堪之人,以幸公私焉,臣無任煎迫祈懇之至。答曰,省疏具悉。卿其安心勿辭,速出行公。
同缺七字猥以庸愚,受命西下,初旣錯料陳狀,自速臺缺四字善,重觸邦憲,愆尤疊出,而譴罰甚輕,一心悚蹙缺四字意今者,特敍之命又降,驚惶感激,疑若夢寐。前一事則未及缺二字得先自分疏,後一事則已經置對,具有文案可覆,不敢輒復煩瀆,缺二字僭越之誅,而奉承君命,不善於事,則正名定罪,宜置重典,而微罰旋釋,誤恩反加,其朝家擧措,實涉顚倒,將無以爲日後奉命者之戒,此非特一時之失而已,以臣之故,而懲前之典不嚴,亦非臣私分之所敢安也。況此王府議讞之地,爲任甚重,尤非如臣懵陋,所可冒處,以此以彼,其不敢承當也決矣。伏乞聖慈,俯垂諒察,將臣新授金吾之任,亟許遞改,以安微分,仍命還臣罪籍,勿復甄錄,以重事體,公私幸甚,臣無任兢惶戰恐之至。謹昧死以聞。答曰,省疏具悉。卿其勿辭,從速察任。燼餘移謄
上在昌德宮。停常參·經筵。
今七月二十三日,自辰時至申時,日暈。
同副承旨李光迪書啓,臣敬奉聖批,更爲敦諭于右議政李世白,則以爲臣於敦諭之下,又敢違慢,坐使近侍,終日相守,臣心悚惕,無地容措,日月之明,猶未臨燭,絲綸之降,愈益嚴切,戒之以知心之道,勉之以盡瘁之義。噫,臣之罪,於是乎死有餘缺三字覺屛營失次,氷炭交中,到此地頭,理窮勢極,一身缺三字有不暇恤,日後之無限顚沛,亦不暇顧。卽當冒缺四字後違命之誅,而第臣近方重患毒痢,委身缺六字卽近侍之所目覩,姑無自力强起之望,而更得缺六字儻收近侍偕來之命,俾臣少安賤分,則不勝幸甚,缺五字云。臣觀其病勢,泄痢方苦,雖未能卽起承命,如得少間缺四字之望。臣旣承偕來之敎,姑爲仍留之意,敢啓。〈傳〉曰,知道。
崔商翼啓曰,行大司憲鄭載禧,持平李彦經在外,執義鄭澔,掌令金德基·任元聖避嫌退待,持平金昌直呈辭,今日以監察茶時之意,敢啓。傳曰,知道。
傳于嚴緝曰,右議政偕來承旨,先爲入來事,分付。
崔商翼,以兵曹言啓曰,今七月初一日,統制使成貼狀啓內,每年秋操,各其水營前洋設行事,已有啓下事目,而連因荐飢,廢閣累年,其在綢繆之道,誠甚可慮。今秋水操,依前例各駭營設行後,勤慢馳啓之意,慶尙左水使李行益,全羅左水使柳星彩,右水使鄭祥斗,忠淸水使李惠疇等處,發傳令分付事,啓下本曹矣。此是年例應行之事,而數年以來,連値凶荒,未免廢閣,今此設行之啓,誠合機宜,所當依此施行,而追到忠淸監司任弘望狀啓內,今春飢荒,振古所無,餓死流亡之外,孑遺之民,忍飢力農,洗鼎望秋之中,又被無前水災,及鋤後旱災,民間遑汲之狀,有加於春窮,死亡相繼,水陸軍逃故之代,猝難充定。雖有餘存之軍,一年飢餒之餘,已成鬼形,如此之類,使之措備軍裝服色及糧資,勤令赴操,其勢末由。水陸操及安興城操,依上年例,姑爲停止,使水營虞候及各鎭營將安興水城將,一番巡歷於所屬各邑,點閱逃故事,啓下備局,而近因大臣,久未出仕,此等緊急之事,尙未覆啓分付。凡干軍國之務,係是臣曹所關,所當及時定奪行會,故問議于諸大臣,則以爲莫重軍務,不可每年廢閣,今年則不可不設行水陸操鍊云,而至於忠淸道,則軍民飢饉之患,甚於他道,道臣之請停水陸操,不無意見,而統臣,旣已前期傳令,分付各道水使。忠淸水使,則又以八月二十日,設行水操事,一邊馳啓,一邊知委,各官鎭方爲整待,則便是缺二字軍令之變更,不但兵家之所忌,每以姑息之計,停寢大事,缺三字之侵,無時可擧。其間雖有有闕軍兵之未及盡數充定,軍裝服色之未及一時修改處,習操一款,似不可全廢。缺四字使南五星狀啓中,本道軍兵之虛疏,比缺五字凶荒,點軍操鍊等事,積年廢棄,其缺五字慮,今年則勿論年事之如何,兵使·營將,巡歷缺四字器,似合事宜之意,亦爲啓下備局,而備局未卽覆啓,缺四字係臣曹所管軍務,而臣之賤見,似當依此施行,大臣之意缺三字爲不可,故敢此枚擧仰稟。各道水陸操,一依統制使及黃海兵使狀啓,擧行之意,急速分付,何如?傳曰,允。
又以義禁府言啓曰,今日下弦,明日永禧殿告祭行日,罪人李祥輝,不得加刑之意,敢啓。傳曰,知道。
持平金昌直啓曰,臣於本府前啓,旣有應避之嫌,而處置請出,出於意外,雖不得不黽勉就職,情迹難安,方在尋單縮伏之中矣。卽者同僚,以韓配周事,引避退待,處置當臣,而臣旣不得參涉於前啓,則不傳前啓,只爲處置,其在臺體,斷無是理。難冒之勢,至此轉加,何可苟然蹲據於職次乎?請命遞斥臣職。答曰,勿辭。
崔商翼啓曰,持平金昌直,再啓煩瀆,退待物論矣。傳曰,知道。
大司諫尹世紀,正言鄭維漸啓曰,竝引嫌而退。遽實論啓,旣循公議,儒臣稱冤,不足爲嫌,嫌難處置,其勢固然,不可以此,輕遞言官。請執義鄭澔,掌令金德基·任元聖,持平金昌直出仕。答曰,依啓。
李光迪啓曰,臺諫出仕事命下,而今已日暮,明日待開門,牌招之意,敢啓。傳曰,知道。
副校理趙泰耉疏曰,伏以臣,伏見憲府諸臺聯名引避之辭,以臣日昨筵中,請査韓配周事,大生疑怒,盛氣張皇,移鋒臣身,橫加侵攻,滿紙縷縷,無非譏切之語,臣看來,不勝瞿然駭慙,繼之一哂也。大凡論人之道,貴在適當,一有過情,人必稱冤者,固理之常也。配周於私書中,侮辱儒賢一款,雖出於私情之痛迫,而其爲謬悖,固已甚矣。以此爲罪,則臣亦不以爲怪,而至於仇視伯父等語,語意非常,萬不近似,何其言之不擇,如是哉?若使配周,眞有是事,則實倫紀之一大罪人,論其罪狀,豈可削版而止乎?設有往來之談,互相增益,以致疑妨,苟有篤厚之風,缺三字子之間,其所爲說,不當如此。臣居臺閣,樂爲立症,前後質言,缺三字吁亦異矣。當其論啓之初,雖素嘗非毁之人,至於仇視二字,缺四字曰當改。此則非臣之言,乃擧朝之言也,豈臺臣,獨不得缺四字筵白耶?臣之所陳達,不過欲望朝廷,覈得其實狀,缺四字而已,豈有一毫私意於其間,而今乃公私缺五字平日言行,不能見信之致,而亦恐非同朝相敬之道,缺四字虛實之如何。旣自朝家,方有査處之擧,則臣不缺三字以傷事體,而至於臣之魯莽倥侗,無所知識,不合侍缺三字知已審,從前屢辭,非直爲他,而求免不得,冒恥隨衆,廁玷講席,亦已屢矣。未曾有片言補益,一事開陳,每當挾冊登筵之時,惶汗先沾,無所啓沃,是臣實際語也。律之以古昔學士輔導論之,臣固愧死萬萬,而雖以近歲出入經幄之人論之,亦未有如臣之無一毫補益者,譏議之來,烏得免乎?若使今日臺閣上論議,儘皆如此,亦豈有過激浮實之端也?臣不自量度,偶有所陳,替人受政,凌踏侵至,則其何敢一刻晏然苟冒於榮次乎?伏乞聖明,俯諒臣情勢,亟許鐫削臣職,仍治臣妄言之罪,以安愚分,以謝人言,不勝幸甚。臣無任屛營祈懇之至。謹昧死以聞。答曰,省疏具悉。仇視伯父等八字,語意非常,則請覈虛實,非爲不可,而公私之說,疑人太甚,大失相敬之風,良可慨也。爾無所嫌,勿辭,從速察職。燼餘移謄
上在昌德宮。停常參·經筵。
自巳時至未時,日暈。
下直,昆陽郡守金壽會。
崔商翼,以都摠府言啓曰,都摠管閔鎭長,以政府西壁,除標信,議政府方物封裹坐起進去之意,敢啓。傳曰,知道。
又以義禁府言啓曰,前全羅兵使趙相周,發遣都事拿來矣,行到中路,重缺三字症,而及至城門外,猝聞其父訃,病勢尤劇,方在死境中云。自前拿來罪人或病重,則或有保留,缺四字相周,姑爲俾留本府近處,少差拿囚,何如?傳曰,允。
又以義禁府言啓曰,卽接月令醫官缺五字人朴凝慶,素患水土老病之人,添傷暑濕,缺四字全廢,背發痰腫,形如小拳云。自前罪人,病缺三字保放救療之規云,敢此仰稟。答曰,保放。
傳曰,召對爲之。
李思永啓曰,假注書姜履相,卽聞其母病重,蒼黃出去。多事之地,不可等待其差復,今姑改差,他假注書,差出,何如?傳曰,允。
嚴緝啓曰,小臣,議政府方物封裹進去,下直。傳曰,知道。
李善溥啓曰,吏曹郞廳來言,吏曹判書·戶曹判書·臺諫及守令有闕,政事,何以爲之?敢稟。傳曰,當日爲之。
以李德英爲假注書。
李善溥啓曰,今日爲政事,命下矣,都承旨嚴緝,方物封裹,議政府進去。吏批政廳,則臣以代房,當爲進去,而左副承旨金宇杭,以病不進,右副承旨崔商翼,召對入侍。廳中,只有左承旨李思永,同副承旨李光迪。兵批政廳,何承旨進去乎?敢稟。傳曰,同副承旨進去。
李思永,以戶曹言啓曰,今此謝恩正使軍官高應文有頉代,前僉正崔鎭漢,元單子中,改付標以入之意,敢啓。傳曰,知道。
李善溥,以承文院郞廳,以都提調意啓曰,自前方物封裹時,例以文書正本,兼行査對,而今番則表箋文書,俱未及勘定正書,故今日,先以黑草査對後,方可正書。事甚緊急,而本院提調多有故,參坐者只是二員,査勘之際,殊涉苟簡。提調漢城府判尹申琓,刑曹判書李彦綱,禮曹判書崔奎瑞,竝卽牌招,以爲同參之地,何如?傳曰,允。
平安監司,以寧邊等邑朴禺數乙只等囕死,朴有仁渰死,車實成等壓死事狀啓,傳于李思永曰,渰死壓死囕死人等,竝令本道,恤典擧行。
傳子崔商翼曰,皇帝出來盛京云。問安使,今日政差出。
傳于崔商翼曰,壬戌年問安使,大臣進去,而今則大臣,方缺三字使進去,問安使,則宗班中差出事,分付。
吏批啓曰,缺二字申琓命招,同參政事,何如?傳曰,允。
缺四字,牌招不進,參議洪受瀗,病不來,小臣獨政未安,何以爲之?敢稟。傳曰,仍爲之。
又啓曰,問安使,以宗班中,今日政差出事,命下矣,相考謄錄,則辛亥年朗善君俁入去時,無書狀缺四字,壬戌年左議政閔鼎重入去之時,以大臣奉命缺四字且多行中檢飭之事,自政院啓稟,差出書狀官,隨缺三字以宗班差送,則書狀有無,似與辛亥年無異,而更有壬戌年前例,何以爲之?敢稟。傳曰,書狀官差出,可也。
有政。吏曹判書申琓牌不進,參判李寅煥進,參議洪受瀗病,右承旨李善溥進。以申琓爲吏曹判書,閔鎭長爲戶曹判書,李益壽爲水原府使,閔鎭長爲訓鍊都監提調,洪重益爲待敎,權尙游爲正言,洪得禹爲三陟府使,金泰慶爲居昌縣監,睦林重爲襄陽府使,金時傑爲輔德,李喜茂爲副修撰,尹趾仁爲校理,李世奭爲兵曹佐郞,柳萬岭爲敦寧判官,申弼賢爲禮曹正郞,全城君混問安使,尹洪离書狀官。
兵批,判書李世華病,參判柳之發進,參議申懹,方物封裹進,參知姜銑病,同副承旨李光迪進。以許墀·南弼星爲副護軍,趙泰老·趙泰期爲副司果。
傳于李光迪曰,忠淸道監賑御史閔鎭遠,明日引見時,亦爲入侍事,分付。
崔商翼,以兵曹言啓曰,五衛將魚震奭,自直所猝得重病,不得行公,累次呈狀,今姑改差,何如?傳曰,允。
又以兵批言啓曰,乫軒洞權管林必興,呈狀于本曹曰,本以年老抱病之人,奔走治行之際,猝得左邊不仁之症,日漸添劇,數月之內,差復無期云。不可等待其差復,依近例罷黜,何如?傳曰,允。
李光迪,以戶曹言啓曰,卽接廣興倉所報,來八月朔頒料次,倉官進去于領議政柳尙運·左議政尹趾善家,請其祿牌,則領議政柳尙運,以爲方在待罪中云,左議政尹趾善,時未出仕云,祿牌不爲出給。係是大臣祿俸,何以爲之?敢稟。傳曰,令倉官輸送。
又以禮曹言啓曰,取考本曹謄錄,則辛亥·壬戌兩年,瀋陽問安使時,缺三字戶曹直爲磨鍊別單,啓下以送矣。今番缺四字曹磨鍊以入,而表筒諸具,亦令該司缺五字擧行,何如?傳曰,允。
執義鄭澔,掌令金德基·任元聖啓曰,臣等,論一悖倫之韓配周,酷被儒臣前缺四字聖批,公私之說,疑人太甚之敎,臣不勝瞿然缺四字其源頭處,略陳公私之辨也。當初南就明之疏,猶缺二字稱其冤,只以仇視二字,爲太過,今者儒臣之疏,則轉缺二字以仇視二字,語意非常,萬不近似等語,顯有立證白脫之計。噫,臣等於配周,元無平日纖芥之嫌,而只擇擧國共公之言,欲一擧劾悖倫之罪而已,前則就明,以配周切近親族而救之,後則泰耉,以姻婭切親而證之。殿下,試察彼此所劾者何故,所救者何意?則其所謂樂爲立證云者,劾者當之乎,救者當之乎?且所謂無一毫私意云者,救者當之乎,劾者當之乎?此則必難逃於聖鑒之下,而其疏又曰,若以侮辱儒賢爲罪,則臣亦不以爲怪。噫,配周私書中,至以食肉寢皮,醜辱儒賢,士林齊憤,輿情痛惋,臣等,豈不知以此爲罪,而其所以醜辱儒賢者,推究其源,則蓋由於不悅伯父之致,而食吾肉寢吾皮等語,乃其伯父書中文字,則儒臣之獨惡於侮賢,而不惡其悖倫者,抑獨何心哉?卽又得見配周原情,則借重於儒臣之一言,表裡相濟,極口稱冤,凌踏臺閣,不遺餘力。此臣等不諒時勢,妄論自取之致,尙誰咎哉?然配周,於不相面一節,縷縷分疏者,不過陳其弟姪登科設宴時,與厥諸叔會面之由而已,則其科宴前後,不與相面之迹,自爾呈露,況其宴會,配周兄弟所請之賓,卽其伯父曾被重駁之人也。致令其伯父,嫌於在座,不得終始同參,則是果一番相面之證乎?且其臨葬出使日月,以臺啓所指之差有先後,作一奇貨,而其葬前十餘日圖出之迹,亦難掩覆,瞞告堂上,奪人當次之由,則乃諉以右位古風,其所爲言,節節破綻。叔侄間慈孝之篤至,果如渠之供辭,則爲其觀葬缺三字且無難顧,何拘於區區府中之古風乎?至於馱妓缺四字辭自明,而營救之儒臣,又不爲擧論,雖以缺四字之前,圖差出使,又爲此人理所不爲之事。缺五字之故,多士通文中,臚列配周罪狀,而以缺五字等啓辭中,適用其說,而今配周,以渠被罰缺四字爲自明之端。反斥臣等,欺罔君父,誠不滿缺四字罪狀,有耳皆聞,有口皆傳,而渠之一家間事,無他缺三字故,臣等之初不請拿,槪出於此矣。今儒臣,至以渠身缺三字問於渠,而辨其虛費,此雖出於曲護配周之語,而獨不畏公論乎?配周罪惡,關係風敎,臣等職在臺憲,不得不有所論列,設令其罪,有浮於此,有何私好惡於其間,而儒臣,至私讐二字,公肆醜辱,無所顧忌。配周供辭中,許多詖遁,有同死中求生,臣等不敢呶呶多辨,而儒臣之替人分疏,必欲白脫侵辱,臣等一至於此,此無非臣等疲劣見輕之致,何可一刻抗顔於臺次乎?請命遞斥臣職。答曰,勿辭。
崔商翼啓曰,執義鄭澔,掌令金德基·任元聖,再啓煩瀆,退待物論矣。答曰,知道。
修撰趙大壽上疏曰,伏以,臣之脚病,添劇於日昨,前席罷黜之後,兼患暑感,症情非細。今日召對,忍痛入侍,精神昏瞀,語言顚錯,文義奏釋之際,辭未達意,自陷於妄發之科。嚴敎之下,惶悚罔措,講筵未撤之前,徑先退出。顧臣罪戾,終難自逭,其何敢以言出無情,有所自解,而晏然仍冒於邇列乎?伏乞聖慈,亟削臣職,仍治臣罪,公私幸甚。臣無任戰灼惶隕,踧踖俟罪之至。
右議政李世白箚曰,伏以臣,迫於嚴命,冒昧出謝,惶愧已無可言,而曾所兼綰司譯院·司僕寺·司宰監·濟用監等提調,以法例,不可仍帶。伏乞聖明,亟命該曹,照例處置,幸甚。取進止。答曰,省箚具悉卿懇。箚辭,令該曹稟處焉。答趙大壽疏曰,省疏具悉。一時妄發,予豈深咎?爾其勿辭,從速察職。
午時,上御熙政堂,召對,入侍,參贊官崔尙翼,侍讀官趙泰采,檢討官趙大壽,假注書沈龜瑞,記事官洪重益·朴弼明。泰采,讀英宗皇帝在位四年,未及盡讀。上曰,今觀平安監司狀啓,皇帝出來瀋陽,雖無接待等事,例送問安使,壬戌年,閔鼎重爲上使,尹世紀爲書狀。依此例,令該曹速爲差送,可也。商翼曰,今日政差出則似好,故欲爲仰稟而未及矣。上曰,使官出去,分付,可也。上又曰,大臣,以謝恩使入去,今番以□班差送事,分付,可也。史官又爲出去,分付政院。泰采,仍讀至李師中二字缺上命讀下番。大壽,讀三年春正月判尙書省張方平乞骸,四字缺居政府力辭,乃出知襄州。上命讀承旨。商翼,讀六月知靑州歐陽脩乞致仕,七字缺。泰采曰,此是韓琦大事業處也。母后干政,非九字缺漢以後言之,漢之呂后,唐之武后,宋之十字缺琦,請撤簾。至於命儀司撤之,後世言此十二字缺。上曰,然矣。此韓琦善處也。泰采曰,任守忠,宦官九字缺寵,至於離間兩宮,□作誕妄之語,而得免誅戮,六字缺鄲州,而論其罪狀,則亦云薄矣。若無韓琦空頭敕,則六字缺。商翼曰,宦寺與人主,朝夕同處,故已得親密。可馬光呂四字缺章論罪,而未卽加誅,非韓琦空頭敕,卽日行之,則難以□矣。大壽曰,仁宗之王曾,英宗之韓琦,其功一也。泰采曰,刺陜□民,爲義勇年刺,謂刺其掌以爲標也。司馬光,以爲非矣。又曰,濮王之議,先儒已言之,而復以程子皇伯父之說爲是。當初久未能定,因太后始定追崇矣。大壽曰,此事與元宗大王追崇相同,而先正臣金長生之議,與程子之論同,而延平府院君李貴之言,與歐陽脩之議同。泰采·商翼曰,此事不同。上曰,以仁祖大王已定之禮,比之於濮王,六十年之後,乃敢復言,其在臣子道理,何敢乃爾?已極肆然矣。大壽,惶恐退出。泰采曰,大壽,非敢有意而言也,乃率口而發也。商翼曰,此乃誤引而妄發也。事定後到今復言,事極不當矣。泰采曰,京師地震,王安石將用,而示其兆也,天意豈偶然哉?安石,初則望重之士也,自呂海一彈之後,人皆始知其邪也。商翼曰,小人用事之時,則天必有告,不可不審也。泰〈采〉曰,司馬光,爲翰林學士而力辭,王安石,終不辭焉。以此見之,則君子小人,從可知矣。王安石卽出,而司馬光,托以不工四六,固辭不受,辭受之際,邪正可辯也。商翼曰,不須別爲開陳,而第王安石變法之時,守其執拗之見,終不改易,必無立己之□,小人之害大矣。此宜鑑哉。上曰,安石,初則望重,而及其變法,亦不知其爲小人也。泰采曰,呂四字缺則見其色,可知其憸佞,而王安石,則難辯其爲小人。然五字缺者斥之,同者引之,與安石同者,皆爲小人。與安七字缺君子,且其越次入對之時,乃曰,當法堯·舜,話八字缺舜,自比於皐·夔,則人君可以傾聽矣。十字缺則自有其害。神宗非不賢君,而事乃而十字缺而後已,可不痛哉?泰采曰,安石進用之際,曰八字缺而神宗不覺悟,呂海等六七人,前後斥退,而終不能四字缺至於亡國。上曰,一小人衆攻之說,驗矣。商翼曰,君子小人竝處,則小人勝君子敗,君子必愼進退之節,小人常懷患失之心。上曰,勿以異同爲喜怒,此切實之言也。泰采曰,安石未起之時,聲□藉甚,皆恐其不起,故先儒之詩曰,周公恐懼流言日,王莾謙恭下士時,君使當年身便死,一生眞僞有誰知?此譏安石之詩也。神宗,亦不求言,而亦有言及安石者,皆罪斥之,良可歎也。又曰,雖用安石,而任之得其宜,則豈有其害?司馬光·富弼諸人,終始任用,而初不疎斥,則後豈有難進之患耶?神宗之任用,不知其才故也。又曰,安石,不起索價之時,司馬光以下,欲置於宰輔,此乃初不覺察而然也。商翼曰,凡人有兼聽之量,然後可以行政,而至於安石,惟以自是之心,終至敗國,實可懼也。泰采曰,初豈欲爲小人哉?但以君子之不合於己,竝逐而不與之共國,不免爲小人。上曰,必逐賢人,然後可以行其計,故竝逐諸君子也。泰采曰,呂惠卿,爲脫出,而程子不爲侍講,如此而得君子之登用乎?商翼曰,自王欽若至秦檜,小人無世無之,實爲慨然,宋之人才,可謂盛矣,而小人必居其間,可不愼歟?泰采曰,以趙忭之賢,亦不知安石,初則引進,後乃覺悟,必欲退之,何以異於諉賊而入家乎?又曰,李定,母死不奔喪,自是無狀人,而只以黨於安石之故,至拝御史,此等無狀之人,引進而不知悟,寧不慨然?又曰,范鎭立朝,頗□而知其不可用,終爲致仕,豈可謂國無人乎?又曰,廣惠倉仁二字缺韓琦所設也。法若不便,則或可改也,而恐其新法之不行三字缺制之,然而有便於民者乎?上曰,不便於民,則容或可改,恐其新法之不行,至於八字缺安民之理乎。泰采進曰,皇明統紀考準,今幾六字缺編,匪久當畢準,而當初進講件則十二字缺上,兩件則送于慶尙·全羅兩道,使之九字缺足之致,而兩南卽紙地所産之處,故雖已七字缺必精工,且未知其遲速之如何,使兩南監司地紙七字缺鍊上送,以芸閣活字印出,似好矣。未知何如。上曰,依爲之。出擧條商翼曰,然則物力亦爲可除矣。泰采曰,以科三字缺學禮曹參議,有所陳疏次次退,今不可更爲進退,而卽今閭閻,癘疫大熾,泮村亦然,無異辛亥年。數旬之間,必難寢息,雖或申飭,使之屛去,數日之內,安知無染氛耶?蹔時將事,終日駐輦,遲速有分。且年事若豐,則外方士子,想必盡聚,而九月初旬,日氣必寒,許多士子,達宵露寢,亦可慮也。行禮後,還于春塘臺試士,則不但遠其熏染之氣,事亦便好,故敢此仰達。上曰,前有是例者非一,以此爲之,似好矣。又曰,度支物力蕩然,若兼行觀武才,則賞給之際,浮費不些,戶曹隨而虛渴,外議亦謂觀武才,則不當云矣。上曰,臨時處之。商翼曰,儒臣所達誠好,而科事尙遠,日氣漸寒,若觀前頭,則可知癘疫之止息,臨時更爲定奪,宜當矣。上曰,臨時更定,宜當。商翼曰,壬戌年胡皇之來,自此送問安使,而無送咨之事矣。今番咨文來到,不知其故也。上曰,先朝朗善君入去,壬戌年,閔鼎重入去,而未有咨文之來矣。今番則咨文來,而不示日子,未知其遲速也。商翼曰,前差謝恩上使書狀,旣已治裝,今番問安之行,以此差送,似好矣。上不答,退出。
上在昌德宮。停常參·經筵。
下直,安州牧使朴明義,瑞山縣監朴紳,平山府使高應文。
辰時巳時,日暈。未時,日暈。五更,月入井星,月暈。
嚴緝啓曰,吏曹郞廳來言。臺諫有闕,政事,何以爲之?敢稟。傳曰,明日爲之。
金宇杭,以都摠府言啓曰,今日入直軍士,中日習射,請出標信。傳曰,知道。
金宇杭,以備邊司言啓曰,瀋陽問安使,旣已差出,不多日內,當發送表咨文書,令承文院急速撰出。禮物盤纏等事,亦令該曹,照例擧行,何如?傳曰,允。
崔商翼,以義禁府言啓曰,判義禁臣閔鎭長,本職未肅拜,同義禁李寅煥,賓廳坐起進,同義禁臣趙相愚,猝有身病,罪人李祥輝,今日不得開坐加刑之意,敢啓。傳曰,知道。
傳于金宇杭曰,大臣·備局堂上引見。
傳于李思永曰,歸厚署棺板一部,送于內需司事,言于該曹。
京畿監司狀啓,坡州居良人李已命,高陽居張京云等渰死事。傳于金宇杭曰,渰死人等,令本道恤典擧行。
全城君混上疏曰,伏以,臣以年少宗班,素蔑知識,曲被洪造,驟躋崇秩,前後奉使,蓋亦承乏,未效絲補,徒積愧懼。頃日謝恩使塡差之命,又及於千萬意慮之外,臣之濫猥,姑置毋論,似聞中江交易,彼不滿意,其時顚末,若或有問,則臣以局外之人,實不知所以爲對,辱命僨事之患,自知難免。幸因儒臣陳疏,旋卽鐫改於將發之際,朝家處分,實甚得宜,而曾未幾何。又以臣差遣問安使,旣遞旋差,已極顚倒,而使名雖殊,所慮則同。且臣之一行,將倍道以進,而謝恩之行,應在臣後。彼若有詰問之擧,則必及於先到之人,臣未諳其時委折,其以何說對彼,而保免咎釁於酬酢之間乎?況禮部之咨,必巡行止,丙子以後所未有之事,而且不明言其發行,其可憂之端,恐不止於答問之難。以此觀之,因儒臣之陳達,而遞臣之意,果安在哉?此臣區區淺慮,不能無憂者。玆敢不顧一身之廉偶而言之,臣旣以年少不合,而且有難處之端,則亦有所萬萬不安於私義者。伏乞亟許遞免,回授可堪之人,俾無公私狼狽之地,千萬幸甚。答曰,省疏具悉卿懇。卿其安心,勿辭往來焉。
午時,上在熙政堂,大臣·備局堂上引見入侍時,右議政李世白,禮曹判書崔奎瑞,刑曹李彦綱,右尹李箕夏,副提學徐宗泰,左副承旨金宇杭,吏曹參判李寅煥,大司諫尹世紀,持平金昌直,修撰李喜茂,忠淸道監賑御史閔鎭遠,假注書李德英·韓永徽,記事官洪重益·朴弼明,李世白進曰,夜晝異候,聖候,若何?答曰,無事矣。世白曰,臣於此任,萬不近似,而夢寐之外,誤恩至此,驚惶震悚,罔知攸措。巽辭累達,而天聽不回,迫於不敢當之恩禮,黽勉出仕,而實無一毫承當,使行過後,當更竢進退之命。上曰,屢悉予意於前後疏批,更何多誥?敦勉之意,蓋爲國事,而今乃以使行後更竢進退爲言,心甚慨然,卿其安心行公,以副予意。
世白曰,近因領左相缺文書最爲緊急,故小臣出仕後,方爲缺量,且未及與他大臣相議,姑無定奏之事矣。缺促問未及勘定,勢難及期。在前如此之時,表五字缺表,其餘追後下送。不然則差退使行。二者中,從便三字缺。但問安使,又將發去,若差退謝使之行,則兩使將一時三字缺,此亦難便,謝恩使則以前定日出送,表則先以一二丈拜□,其餘則退送,似宜矣。他大臣之意亦如此,敢此仰達矣。上曰,謝恩使之行,不可退。以前定日發送。文書,追後勘送,可也。皇帝出來遲速,未可知。問安使,亦爲從速發送,可也。
世白〈曰〉,判敦寧徐文重箚中以爲,謝恩表辭,句數不多,殊涉埋沒,請令添入句數,而自上有稟處之敎矣。臣意則以爲,文辭貴在緊切,不在句之多少,而句多則病處易生,且表箋,頭辭旣多,不必添入,以初製文用之,似可矣。他大臣之意,亦如此敢此仰達。上曰,依爲之。
世白曰,頃者徐文重奉使時,適解相職,見帶判敦寧,而其時以爲,西樞之職,彼人所不知,恐其不知爲大臣,故以右議政,書塡職緘矣。今番更無他大臣相議,則以爲,前日奉使時,彼人旣知爲大臣,今番則雖書以本職,似爲無妨云矣。上曰,以大臣再去,彼人亦必知其爲大臣,以判敦寧書送,無妨矣。
世白曰,昨見義州府尹狀啓,皇帝出來瀋陽,咨文上送,且有更爲探問之語,而以某事某日出來與否,未能詳知。急送課學及解事軍官於鳳城,使之探問日期及事情之意,分付平安監司及義州府尹處,使之急速啓問,何如?上曰,依爲之。出擧行條件
世白曰,昨者方物封裹時,聞大臣之言,則行中物貨,非專爲私事,或不無爲公三字缺今番東萊銀貨不來,行中所持,甚不實。頃者三字缺來次,下送軍門銀貨,方留平安監營,今番五字缺去回還後,以本邑還捧,爲當云,故議于六字缺勢雖甚切迫,此亦國事,似當許之十字缺達矣。上曰,依爲之。出擧行條件世白曰,監司·守令之七字缺當一時俱薦,而小臣不敢盡當,私議于引入大七字缺。尙運以爲,水原瓜滿之代,固當差出,而其餘廣州·東萊三字缺司,則一時遞易未安,宜爲稟旨處之云。庶尹金世□□□監司未得赴任,今又仍任,則事體未安,而但廣州〈屯〉兵保障地,且多收拾之事,故大臣,以此爲慮矣。上曰,廣州固是重地,而方面尤重,日者徐宗憲之疏批,已示未盡之意,故復除此職矣。連遞方伯,事甚未安。勿爲仍任,差出廣尹,可也。
世白曰,東萊府使朴權遞罷已久,而他大臣以爲館守倭,旣不得正罪,則先罪我國邊臣,事甚未安,而第聞朴權,病勢甚重,決難久任云。朝家若以病許遞則可矣,而至於以倭事罪之則未安云,故敢達矣。上曰,卿意,何如?世白曰,館倭非我國所可擅治,而邊臣不能檢飭之罪,亦不問之,則事體未安。且釜山僉使,旣已罷職,府使拿來之命下,亦已多日,彼人亦莫不知之,彼雖不能成罪,我國人亦不罪,恐無以示遠人矣。上曰,當初大臣之意,欲爲從重推考,而予意則旣爲邊臣,不能嚴飭,使倭人闌出。此固不能無罪,而釜山僉使,旣已就拿,一罪一不罪,亦甚不均,一體拿問,事體宜矣。
世白曰,冬至使平安監司鄭載禧當次,故固知數遞之有弊,而不得已差出矣。關西事勢可慮,遞易重難,他大臣之意如此,故敢達。上曰,平安監司之塡差使臣,出於循次,而此外亦有當行之人,使之仍任,使臣則更爲差出,可也。
世白曰,春秋館郞廳來〈言〉太白·赤裳所藏實錄,則曾已曝晒,而五臺·江華及□□所藏實錄,則久未曝晒,昨年,以待明秋更稟五字缺定奪云。曝晒事重,旣不可每年退行。且今七字缺不可不及今擧行,本館及五臺·江華七字缺曝晒事,分付,何如?上曰,莫重實錄,久未曝晒,今不可遷就八字缺曰,上年八月,因北道監賑御史趙泰耉七字缺事,有待明秋稟定之命矣。今當擧行六字缺。上曰,大臣之意,何如?世白曰,曾前平安道設科事,四字缺達,其後小臣承命往試,其慰悅人心則大矣,而四字缺不貲,且當大饑之餘,誠爲重難,而但御史旣已陳達,二字缺之人,皆已聞之,不爲設行,則必甚落莫,設行便否,問于監司而處之,似好矣。奎瑞曰,但其式年相値,又設別科,事有難便,姑待明秋設行,似或宜當矣。上曰,依爲之。出擧行條件奎瑞曰,前因原任大臣啓達,有好品試紙禁斷之命矣。但從前禁斷之時,亦非一再,而每循前套,終無實效,今番新令,亦難保其必行。見樣紙,預爲揭示,分付紙所,使之依樣浮出,而場中試紙,若有逾越見樣者,以違格施行。雖已入格,亦爲拔去之意,申明分付,然後可以惕念遵行,故敢達。上曰,依爲之。出擧行條件
鎭遠,進前伏。上曰,所進文書,旣已取覽,而又無親聞事情,故使之入侍矣。鎭遠曰,民間事情,旣已進達於文書中,別無更陳之事,而第臣當初下去,見民間切迫之勢,似將太半塡壑矣。幸賴國家賑貸之恩,得一升米,則皆糝菜爲食,數日連命,至於請般身役,一切蠲免,故得以安坐食菜,不止流亡矣。臣時行田野間,取見其晝飯,則盡是糝菜,所見矜慘,而能以此連命,死者十分之一,至於浦民,則本非務農之人,且魚産絶乏,鹽盆亦不成,以此浦民多死,臣承命往哺,非不十分盡心,而濟活乖方,不能仰副聖上猶己飢之之念,臣罪多矣。上曰,奉承君命,盡心救活,朝家亦甚嘉之,寧有五字缺乎?鎭遠曰,朝家,以北米二千石,劃給於七字缺若於四月念望間下來,則民之蒙惠,七字缺始爲到泊,備局關文,又令待秋十字缺間,以爲今則靑麥,猶可連命,而前頭九字缺不願受云,故臣以朝家賑貸之意,甚八字缺使之開諭分給,而各邑齊報,以爲民情終七字缺已,以依京中例,發賣捧錢之意,一面啓請,一五字缺賑廳堂上,則賑廳堂上答書中以爲,廟議皆許三字缺云,故臣爲慮事勢之急迫,卽爲發關各邑,使之二字缺捧錢,則民始受去矣。厥後備局公事下來,使以本□捧留,旣許捧錢,旋又變改,則不但命令之不信,中間耗費之患,亦不可不慮,故臣又以不可不發賣之意,一面馳啓,仍令各邑,使之依前關文擧行矣。今聞廟堂多故,尙未回啓云。此事必須趁今知委,然後官吏及小民,可以曉然知朝家爲民之本意矣。世白曰,旣已盡捧錢,則今姑置之。若以朝家分付未下之故,有未及捧錢處,則秋成後穀賤錢貴,民必以納錢爲難,或錢或米,從民願收捧,留置各其本邑,以待朝家處分,可矣。上曰,依爲之。出擧條鎭遠曰,空名帖下送時,察訪帖二十張,誤以通政成送,故臣前書啓中,請令該曹改成送,而通政帖則還收爻周矣。廟堂多故,尙未回啓,故納粟諸人,無不缺望云。速令成送,何如?世白曰,後日政,使之改成送,可也。上曰,依爲之。出擧條鎭遠曰,民瘼不可毛擧,而民之最所切悶者,秋來積年逋欠也。蕩滌則實惠不行,若以限二三年退捧之意,預爲知委,則民可曉然矣。世白曰,此事當問他大臣及有司之臣,商議更稟,而蕩滌,則臣亦決□不可矣。限年一款,徐與諸臣講定,後日登對缺上曰,依爲之。鎭遠曰,民間有同經亂,逃故不可三字缺來,隣族侵徵之弊,罔有紀極,不問寸數,只五字缺此民困益甚矣。逃亡過十年,則應爲六字缺信,渠亦無可考文書,無以憑信,九字缺飢民成冊者,必無之。今若考其成十字缺必的,以此頉下,似好矣。世白曰,各爲狀聞九字缺弊,而救弊無策矣。逃故不可一時盡頉,限其六字缺諸臣,一體講定後更稟,可矣。上曰,依爲之。鎭遠曰,守令之治不治,固不難知,而至於三字缺治所以不洽,則知之不易矣。靑陽縣監南盤,雖有迹□□名者,甚爲〈有〉幹能,民間皆稱善治,而入於暗行書啓,終爲坐罷,殊甚可惜矣。世白曰,小臣在銓曹時回啓,而書啓中,旣云政令浮誇。又曰官吏則皆譽,而貧殘小民則不譽云。該曹回啓,不過一從書啓中辭意,故勘以罷出,而閔鎭遠則親見仰達,是則可信矣。鎭遠曰,見沈漢柱題目,則至有封己之語,初以爲居官無狀矣。下去本道,親聞民情,則皆惜其去,至於呈狀訟冤矣。上曰,監賑與暗行之所聞各異,何足怪乎?彦綱曰,前日小臣受由,下往本道時聞之,則南磐之居官賑民,多有善狀,御史罷黜,人稱冤矣。鎭遠曰,監司·守令之占山於道內境內者,朝家禁令至嚴,而申厚命,爲忠淸監司時,占山於道內鎭岑地,未及入葬,先構墓幕,分定四邑,造成瓦家·草家竝十二間,其不有禁令,凶歲動民之狀,誠甚可駭。監司事體,異於守令,故不爲請罪於書啓中矣。上曰,勿論凶歲,禁令旣嚴,而身爲監司,首先犯禁。宰臣如此,則何以戢下乎?事極駭然,申厚命,罷職,可也。出擧行條件
世紀曰,新除授正言權尙游,時在京畿驪州地,請斯速上來事,下諭。上曰,依啓。
昌直曰,卽者同僚,因儒臣疏斥三字缺處置又歸臣身,而臣之嫌礙之端,與前無異,五字缺苟然仍冒於臺次乎?請命遞斥臣職。上曰,勿辭。宇杭曰,持平金昌直,再啓八字缺上曰,知道。遂以次退出。
上在昌德宮。停常參·經筵。
下直,義州府尹任胤元,楊口縣監柳長龍,韓山郡守呂必容,外叱怪萬戶金嗣鼎,黔浦萬戶呂必矩。
吏批,判書申琓未肅拜,參判李寅煥進,參議洪受瀗病,都承旨嚴緝進,以金昌協爲大司憲,金構爲禮曹參判,李舜岳爲尙衣僉正,崔昌大爲兵曹佐郞,崔奎瑞爲左參贊,李彦綱爲冬至上使,李廷謙爲副應敎,沈漢柱爲燕岐縣監,尹弘离爲兼掌令,李宏爲廣州府尹,趙泰東爲東萊府使。
兵批,行判書李世華進,參判柳之發進,參議申懹進,參知姜銑進,左副承旨金宇杭進,以金鎭龜·柳重起·臨昌君焜爲副摠管,洪彪爲高山里僉使,洪震一爲臨淄僉使,李英萬爲文城僉使,尹弼殷爲登山萬戶,林碩馨爲平山萬戶,李枝吉爲撫夷萬戶,李星耉爲都摠經歷,尹商三爲忠州營將,安世昱爲五衛將,李齊泰·李志雄爲司禦,李震發爲車嶺僉使,申廷華爲月串僉使,趙挺立〈爲〉忠壯衛將,李光輔爲訓鍊判官,金益仝爲包伊萬戶,李晩成爲副司果,安斗齡爲訓鍊僉正,鄭握·尹五商〈爲〉都摠都事,黃萬耉爲乫軒洞權管,許璞爲副護軍。
傳曰,北評事望,改擬以入。
金宇杭,以義禁府言啓曰,全罷監司査覈啓本,據刑曹粘目,覆檢官燕歧前縣監李維漢,移本府處置事,允下矣。李維漢,方待命於本府,卽爲拿囚之意,敢啓。傳曰,知道。又啓曰,判義禁臣閔鎭長,同義禁臣金構,俱以本職未肅拜,同義禁臣趙相愚身病,罪人李祥輝,今日不得開坐加刑之意,敢啓。傳曰,知道。
金宇杭啓曰,執義鄭澔,掌令金德基·任元聖,持平金昌直,避嫌退待,持平李彦經在外,今日以監察茶時之意,敢啓。傳曰,知道。
李思永,以戶曹言啓曰,今此盛京問安使齎去禮物,有辛亥·壬戌兩年謄錄,當依壬戌年物目齎送,而第其中乾柹·銀杏·黃栗三種,卽辛亥年磨鍊中所無者矣。今此果品,市上幾至絶種,倉卒難辦,事極可慮。雖欲以他色代封,而百果皆非其節,依辛亥年例,乾柹等三種,物目單子中,書入之意,敢啓。傳曰,知道。
金宇杭啓曰,備邊司草記,戶曹判書閔鎭長,卽爲牌招察任事,允下矣。闕門垂閉,明日待開門,牌招之意,敢啓。傳曰,知道。
李善溥,以承文院官員,以都提調意啓曰,本院製述官李商徵遷轉代,以前校書校理李龍徵差下,付軍職冠帶常仕,何如?傳曰,允。以上燼餘
上在昌德宮。停常參·經筵。
下直,懷德縣監李綖。
李善溥啓曰,日氣稍涼,似當視事,依例取稟,而自明日至初一日,連有不得取稟之意,敢啓。傳曰,知道。又啓曰,來初一日,輪對日次,而私忌相値,頉稟。傳曰,知道。
都令啓,吏曹郞廳來言,臺諫有闕,政事,取稟。傳曰,過私忌後爲之。
慶尙監司書目,淸道烽軍金英發等渰死事,傳于李思永曰,渰死人等,令本道恤典擧行。
李善溥啓曰,臣敬奉聖旨,往諭于議政府領議政柳尙運處,則以爲臣縮伏私次,恭竢公議,虛帶職名,罪戾徒積,頃於聖候未寧之日,不得趨參於起居之班,且不敢以疏章仰請,闕禮之罪,分義虧缺,無所逃死,日夕惶霣,惟俟斧鉞之誅矣。千萬意慮之外,近侍之臣,臨宣聖旨,曲加開釋,諭令速出,臣奉讀以還,不覺感涕沾襟,繼之以悶迫,不知所出也。臣於玆事,略陳微悃於前後引罪之章,則不敢更有煩縷,而第念有國之所重者,刑政,不可不伸者,公議。臣與有司之臣,罪無異同,而今玆臺啓之停,亦由於久未准請,則公議不可爲伸矣。雖蒙聖度寬假,不加之罪,在臣私義,其何敢不畏公議,徒恃恩私,幸其倖免於刑章,而晏然爲因仍盤礴之計乎?此臣所以寧被違慢之誅,而不敢昌昧承命者也。伏地惶恐,祗俟嚴命云矣,敢啓。傳曰,知道。
李光迪,以戶曹言啓曰,問安使齎去禮物,依辛亥謄錄,比壬戌減三種磨鍊事,昨已啓達矣。大臣之意,以爲捨壬戌近規,而從辛亥舊例,事體未安,雖代封他物,不可比准於壬戌所送種數云,故乾柹二十貼,別爲取色,銀杏·黃栗,則以乾廣魚一百尾,皮榛子十斗代封。元單子中,付標以入之意,敢啓。傳曰,知道。
掌令金德基·任聖元啓曰,持平金昌直,以新除授大司憲臣金昌協,卽臣之從兄也。在法當避,不可仍冒。引嫌而退。相避之法,在下當遞。請持平金昌直遞差。答曰,依啓。
李善溥啓曰,問安使齎去表咨文,考覈入啓之後,元單子文中刪改處,始爲付標來呈。承文院所爲,殊甚稽忽。禮物中乾柹·榛子·廣魚三種,亦爲添書於單子中,而改磨鍊草記,趁不來呈。戶曹所爲亦甚可駭,當該官員,竝推考,何如?傳曰,允。
謝恩,正使判敦寧徐文重,副使閔鎭周,書狀官李健命,出去。
謝恩,戶曹判書閔鎭長,右參贊崔奎瑞。
吏曹判書申琓上疏。大槪,銓衡重任,愚魯如臣,決無承當之望,伏乞聖明,亟賜遞改,以重名器,以安私分事。入啓。答曰,省疏具悉卿懇。卿其安心勿辭,從速行公。
傳曰,領左相處,遣承旨敦諭。
傳曰,問安使拜表時,開門差早。以上燼餘
辰時,上御熙堂,謝恩使留待引見,正使徐文重,副使閔鎭周,書狀官李健命,左承旨李思永,假注書李德英,記事官洪重益·朴弼明。上曰,奉命出疆,有何稟定事乎?文重曰,西市事,前日登對時,已達矣。彼人詰問之擧,似必無之,而差出於意外,則所對之語,不可不預爲議定,故私問于大臣,則以爲接伴使接對疎略,及私貨未買等事,皆當從實爲對,則依此爲對,而若所問,出於所慮之外,則恐不免失對□□之罪矣。且兩西饑饉之凋弊特甚,驛路尤可三字缺使行之至今遲滯,事勢使然,而皇帝又爲出□□路事,尤多可慮矣。上曰,皇帝出來遲速,姑未可知。或與使行六字缺曰,必與相値,不可預度,而或與相値,則二行半缺輩,無持去之物,亦不可不慮,故十字缺爲西路留置之銀,稟達持去矣。今番七字缺飭,若有未准之數,則當於灣上啓聞矣。五字缺事,已與上·副使相議,而但入於八布內,則彼處事四字缺,故以八布爲限。若准此數,則加持無關矣。凡國三字缺非無法禁,而久則解弛,每以八布而爲限,而輒爲愈濫□云矣。文重曰,搜檢,乃書狀事,令甲外,豈有別爲分付之事乎?且凡事難於遙度,而但今番彼人來此時,事皆□滿意而歸。且彼人於贊揚君德處,務爲浮誇,而今番侍郞,亦於文字間,有所不足之意若到彼後,抉摘文字,有所詰責,則尤爲可慮,故別爲兼製之意,曾已稟達分付,而適値大提學及大臣引入之時,頗有未審之慮矣。此外別無稟定之事矣。上曰,萬里行役,無事爲之。思永曰,八布外不得加持之意,出於擧行條件而分付乎?上曰,書狀官,旣已親承分付,何必更出擧行條件乎?遂以次退出。
上在昌德宮。停常參·經筵。
下直,星州牧使李晩成,麟蹄縣監李洙,昌平縣令宋曅,載寧郡守趙益彬,固城縣令南彦昌。
金宇杭,以都摠府言啓曰,都摠管閔鎭長,除標信,慕華館査對進去之意,敢啓。傳曰,知道。
崔商翼,以義禁府言啓曰,卽接月令醫員金文衍手本,則保留罪人趙相周,病勢今已向差云。拿囚之意,敢啓。傳曰,知道。
領議政柳尙運上疏。入啓。答曰,省疏具悉卿懇。噫,當國家憂虞溢目之辰,雖上下協心共濟,猶懼其不克,而兩相引入,右揆獨一字缺廟堂之上,機務多滯,言念國中夜無寐,以卿體國之誠,盍念盡瘁之義,棄予若是邁邁耶?甚非平日所望於元老者也。卿等之不安,蓋在於西市一事,而此事於卿等,少無所嫌,不必過自引咎之意。前後筵席,諄諄面諭矣。昨日之批,反復開示矣。臺閣所論,又無深意於其間矣。如此而一向引入,必欲釋負而後已,則豈不有乖於知心之道乎?至於三倅之減律,爲慮迎送之弊,一時臺論,何須深嫌?更遣近侍,申誥至意,卿其安心勿辭,卽起視事,用副如渴之望。仍傳曰,遣史官傳諭。
問安使全城君混,書狀官尹弘离,出去。
謝恩,禮曹參判金構,北評事柳鳳瑞。
右承旨李光迪書啓。臣承命敦諭于領議政處,則以爲云云,敢啓。傳曰,知道。
右副承旨崔商翼,左議政處敦諭書啓。傳曰,知道。
領議政辭職上疏。入啓。以上燼餘
午時,上御□政堂。下直守令留待引見入侍,星州牧使李晩成,載寧郡守趙益彬,固城縣令南彦昌,昌平縣監宋曅,麟蹄縣監李洙,右副承旨崔商翼,假注書李德英,記事官洪重益·朴弼明。李晩成進伏曰,小臣卽星州牧使李晩成也。上曰,履歷告達。晩成曰,初仕則洗馬,以宗簿主夫,出六品,轉戶曹正佐郞。外任則平康·振盛·成川矣。上曰,屢經州牧,必不生疎,而大飢之餘,民困方甚,聞□心可也。晩成曰,才所不逮則難强,而至其所可及三字缺盡心乎?益彬進伏曰,小臣卽載寧郡守趙益彬也。上曰,履歷告達。益彬曰,初以陵參奉,八字缺以司僕寺□□出六品矣。轉敦寧府。以下缺上曰,賑政之外,亦必有撫摩之事,故視八字缺可也。彦昌曰,聖敎如此,豈敢一刻。五字缺宋曅進伏曰,小臣卽昌平縣令宋曅也。上曰,履歷如何?曅曰,初仕齋郞,轉活人別坐,監察□□司導主夫,出宰此邑矣。上曰,守令所當行者七事,而七事行之未易,其中撫民爲急,惕念別諭之意,十分盡心,可也。曅曰,常時惟當惕念,況親承聖敎乎?李洙進伏曰,小臣卽麟蹄縣監李洙也。上曰,履歷如何?洙曰,齋郞·宗簿直長·禁府都事·司宰主夫也。上曰,七事誦之。洙誦七事訖。上曰,本縣夫馬必上來,道內農事如何云耶?洙曰,今年多暴雨,峽中農事,多被損傷云矣。上曰,連歲大飢,此時字牧,爲任甚重,各別盡心,可也。洙曰,旣承聖敎,敢不盡心乎?崔商翼曰,別諭文筵前諸道使之親承,何如?上曰,讀之可也。商翼讀一遍。上曰,問安使,旣已拜表,而但皇帝出來遲速,未可預料。若不及於瀋陽,則勢將追到北京,一行盤纏□□瀋陽齎去,則或不無中路狼狽之患,平壤所四字缺分付戶曹,參酌題給。如不用而還,則還納。以下缺商翼曰,上使欲親承聖敎而去。上曰,宗室駙馬,異於外朝,故問安使。以下缺
上在昌德宮。停常參·經筵。
下直,玉連萬戶李進漢。
政院啓曰,領府事南九萬箚子到院,而以私忌齋戒,留院之意,敢啓。傳曰,入之。
領議政柳尙運初度呈辭。入啓。不允批答。
領府事南九萬龍仁地父母墳加土呈辭。入啓。傳曰,給由馬,澆奠床備給。
金宇杭,以備邊司言啓曰,平壤所留銀貨,分付戶曹,參酌除給問安使一行事,命下矣。戶曹銀貨,已自本曹取來,而卽令仍留缺各衙門銀貨□□□□□□□□參酌除給問安使行□事□本。
上在昌德宮。停常參·經筵。
自初昏至夜二更,有霧氣。
巳時,日暈。
嚴緝啓曰,明日常參·經筵,取稟。傳曰,停。
又啓,左議政再度呈辭到院,而以私忌留院之意,敢啓。傳曰,入之。
金宇杭,以都摠府意啓曰,都摠管閔鎭長,除標信,禁府坐起進去之意,敢啓。傳曰,知道。
嚴緝,以禮曹言啓曰,各陵展謁,只稟秋幸事,曾已下敎矣。今秋展謁,定於何陵?而擇日於何間乎?敢此仰稟。答曰,當展謁於健元陵,以今月念間推擇以入,而仍念久曠瞻拜崇陵,倏已五年矣。感時追慕,當復如何?擬於健元陵禮畢後,因詣崇陵,次詣徽陵,少伸情禮,依此磨鍊擧行,而此陵密通京師,今番勿設晝停所。道路,亦勿修治,以除一分之弊。
又以禮曹言啓曰,以本曹陵幸取稟草記,傳曰,當展謁於健元陵,以今月念間推擇以入事,命下矣。展謁吉日,令日官推擇,則自今月念前至晦間,連有拘忌,只二十四日平吉云。以此日擧行乎?敢稟。答曰,依爲之。已上燼餘
謝恩,校理尹趾仁。
禁府啓目,李祥輝刑問五十五次不服,加刑得情,何如?啓各別嚴刑得情。
領議政柳尙運初度呈辭。不允批答。王若曰,敦諭之旨屢宣,惟冀體念,請告之章遽至,不覺失圖,顧少嫌何至介懷?念大義不可釋負。惟卿,淸標玉立,雅度淵停,廉白儉素之風,足以範世,才猷倧理之密,足以需時,內外歷試而無一不宜,忠勤茂著,朝夕納誨而補予否德,裨益弘多,肩一心於奉公,已許鞠躬而盡瘁,逮再相而入洛,允副加額之懽呼,適値比歲之荐饑,益勤鼎席之殫慮,丘壑之塡孔慘,政切拯濟之誠,公私之蓄已空,奈無賙賑之策,玆因宰臣之陳請,以致廟堂之稟裁,至於末梢所遭,夫豈始慮攸及,利害非所逆覩,可諒救民之誠衷,上下旣與叶謀,詎宜引咎於事後,故予心不搖於群議,矧臺章非關於大臣,事體攸存,雖或引入於曩日,安危所關,何忍丐退於此時,民憂孔殷,只仰元老之共濟,機務多滯,亦慮右揆之獨賢,雖君臣竭力而圖治,尙懼不克,況輔相奉身而求去,予將疇依,宜停巽辭,勉回否運。於戱,巨川必濟於舟楫,元首相須於股肱,此危急存亡之秋,予實爲君無樂,宜國家休戚與共,卿豈在家不知,所辭宜不允,故玆敎示,想宜知悉。
左議政尹趾善再度呈辭。入啓。傳曰,不允批答。已上朝報
禮曹啓曰,陵幸取稟草記,傳曰當展謁於健元陵禮畢後,仍詣崇陵,次詣徽陵,少伸情禮。依此磨鍊擧行事,傳敎矣。自前陵幸時,先陵,在於一山之內,則只行展謁,而祭禮,則遣大臣攝行矣。今此傳敎內辭意如此,崇陵·徽陵,竝以親祭磨鍊。顯陵·穆陵,則依前以攝行磨鍊乎?敢稟。傳曰,依爲之。已上禮曹謄錄
義禁府啓曰,卽接月令醫員邊昌潤手本,則時囚罪人金汝南,頭痛咳嗽,四肢拘急,熱氣升降,精神昏憒,食飮專廢,元氣澌敗云。自前罪人病勢如此,則例有保放救療之規,敢此仰稟。傳曰,保放。已上禁府謄錄
上在昌德宮。停常參·經筵。
下直,順天府使曺夏卿,柒谷府使張漢相,文川郡守張振,鳳山郡守李宇晉,彌串僉使鄭士昌,別害僉使鄭濬。
嚴緝啓曰,明日常參·經筵,取稟。傳曰,只晝講。
以領議政柳尙運再度呈辭。傳于嚴緝曰,不允批答。
有政,吏批啓曰,判書申琓,參議洪受瀗,病不來,小臣獨政未安,何以爲之?傳曰,仍爲之。
以趙泰老爲持平,李夏禎爲長湍府使,南就明爲兵曹佐郞,朴世堂爲判尹,申琓爲司僕提調,宋相琦爲判決事,李墪爲刑曹參議,成瑨爲右通禮。
兵批,行判書李世華陳疏,參議申懹式暇,參知姜銑病,參判柳之發進,左副承旨金宇杭進,以李濡付副護軍,金昌直付副司直,李龍徵付副司直。
傳于崔商翼曰,晝講時刻,以午時爲定事,分付。
傳于崔商翼曰,今下弓矢,別害僉使鄭濬,彌串僉使鄭士昌等處,給送。
傳于崔商翼曰,劉氏爲淑媛。
崔商翼,以禮曹言啓曰,傳曰劉氏爲淑媛事,命下矣。淑媛房宣飯所用一應雜物,令各該司依例進排事,分付,何如?傳曰,依啓。米太,限五年輸送事及賜牌奴婢定式給銀等事,依例擧行事,分付該廳該院該曹,可也。
兵批啓曰,新除授忠州營將尹商三呈狀內,以爲淸風係是忠州鎭所屬,而淸風府使元聖兪,卽其妻甥,法當相避云。未赴任營將與屬邑守令相避,則許遞營將,旣有定式,忠州營將尹商三,改差,何如?傳曰,允。
金宇杭,以兵曹言啓曰,去七月二十九日都摠府廊廳訓鍊院實官宣傳官武臣兼宣傳官部長各廳將官等朔試射時,宣傳官尹徵美·尹世楨,武臣兼宣傳官李向榮·尹經,禁衛營把摠郭柄,部將全東弼·申漢龜·李碩孝,摠戎廳哨官趙汝璋·安漢英等,俱未滿四矢,竝依例汰去,何如?傳曰,允。
崔商翼,以內醫院官員,以都提調意啓曰,曾在先王朝庚戌年,以年凶,內酒房進上香醞,減三分之一。辛亥六月,又因備忘記,盡數減罷。及至壬子冬,依庚戌年例,只減三分之一。至於上年,盡數減罷矣。卽今已屆秋成,進上香醞,復舊,何如?傳曰,姑勿復舊。
金宇杭,以司僕寺官員,以提調意啓曰,濟州出來先運歲貢馬二百匹內,九匹,中路病留,二匹,中路故失,一匹,船中故失,合十二匹計除,實納馬一百八十八匹,禾毛色別單書入之意,敢啓。傳曰,知道。
崔商翼,以禮曹言啓曰,今此健元陵展謁時,王世子,當有祗迎祗送之節,而方在沖齡,閭巷拘忌之疾,尙未乾淨,不爲磨鍊之意,敢啓。傳曰,知道。
又以宗親府郞廳,以有司堂上意啓曰,本府,乃是接待宗臣之所,吏隷數少,不成貌樣,接遇諸宗,事多疏略,罪罰畓至,逃散相踵,故曾在癸酉年間,故王子樂善君臣潚,爲慮此弊,有所陳啓。本府下吏,卽有罪過,言于本府,不得私自治罪之意,捧承傳施行矣。到今鞭扑狼藉,猶夫昔日,請令更加申飭,使疲殘吏隷,得以保存焉。且諸宗,或不無起送本府下人,出入閭巷,貽弊多端者,不可不一切禁斷,而事雖微細,若不啓稟定奪,莫能禁抑。自今以後,諸宗臣,不得以私事,使役本府下人事,亦爲嚴明定式施行,以防其弊,此後如有不遵啓稟定奪之意,歐打吏隷之事,自本府啓請論罪,何如?傳曰,允。
又以刑曹言啓曰,近來國綱大壞,禁令不行,犯禁之人,稍有所挾,則輒歐打禁吏,因事中毒,以此豪勢之家,上司之人,雖冒禁犯科,禁吏莫敢誰何,本曹不得懲治,事之寒心,莫此爲甚。臣等,頃於本曹之坐,出會飮之禁矣。訓鍊都監砲手鄭順男·李挺萬·王彦男等,會飮於典醫監洞近處,爲禁吏所呈告,以會飮的實之意,納招於郞廳推閱之時矣。俄聞自都監,捉去禁亂使令馬貴於大將家,重施決掍,幾至死境云。聞甚驚駭,問其被打曲折於馬貴,則以爲鄭順男等酒禁推閱之後,都監旗手四人,不意來到,結縛捉致於大將家門外,將有治罪之擧,渠願親訴曲折於大將前,而中間傳語之旗牌官,不許入訴,直爲押去於敎鍊廳,不問是非,輒用大棍十五度之後,則精神昏迷,度數幾許,亦不省記,僅得擔舁還歸云。軍門雖甚尊重,法曹下吏之以犯禁人執捉事,被罪於他衙軍,此實前所未有之事。意謂軍門將校輩,偏聽犯禁者之誣訴,從中操切,欲問其曲折,伊時傳語旗牌官及監杖將校·執杖軍牢,起送之意,移牒于都監,則回移中,或稱使令之抉棍,在於本曹除下之後,或稱軍門之治罪,禁吏作弊,自是常事,數行缺國家之設置法曹者,乃所以掌禁令,糾非法,苟有冒法犯禁之人,則不以上司而饒貸,不以軍門而畏忌,遵奉三尺,一以法繩之,乃其職耳。今此軍門一將校,猶不能招置推問,則將安用法曹爲哉?事駭所關,決不可置而不問。當該將校軍牢及誣訴人等,卽令捉送于本曹,與伊日禁吏·使令等,一處推閱處置,何如?傳曰,允。
答右議政李世白疏曰,省疏具悉卿懇,已諭至意於前席矣。卿胡不諒,陳章丐免,若是其太過乎?心切愕然,無以爲諭。卿其須體國事,安心勿辭,速出論道,以副上下之望。仍傳曰,遣史官傳諭。
答行兵曹判書李世華疏曰,省疏具悉卿懇。卿勿過辭,從速行公。
答吏曹判書申琓疏曰,省疏具悉卿懇。卿勿過辭,從速行公。原疏竝缺
以京畿監司,朔寧居私奴唜立等渰死事,傳于崔商翼曰,渰死人等,命本道恤典擧行。
正言鄭維漸啓曰,端川郡守洪禹績,不有邦禁,蠱惑官妓,除出賑民之資,潛爲贖良,率置衙中,凡干政令,一從其言,至於所眄妓同生輩,皆免官役,病民害政之端,擧一此事,亦可推知。如此之人,不可一日置之字牧之任,請端川郡守洪禹績,罷職。洪原縣監姜聖泰,三年居官,無一善狀,凡干政令,委之下吏,性耽麴糵,醒日常少,且惑官妓,所言皆聽,詞訟立落,一從賂物多少,官屬刑賞,都出眄妓之喜怒,北來之人,傳說狼藉,且有士夫之目見者,不可仍處其任,重貽邊民之害,請洪原縣監姜聖泰,罷職不敍。答曰,不允。
禁府啓曰,咸鏡·平安兩道暗行御史書啓,刑曹粘目,前明川府使鄭淵,前羅暖萬戶李輯,前咸從縣令金克之,淸江萬戶李行暹。全羅監司狀啓。刑曹粘目,前察訪申善永等,移本府處置事,允下矣。金克之·李輯,方待命於本府,卽爲拿囚,而鄭淵·李行暹,時在任所,申善泳,時在全羅淳昌地,依例府羅將發遣拿來,何如?傳曰,允。禁府謄錄
司僕寺啓曰,濟州出來後運馬二百二十二匹內,一匹,船中故失,二匹,中路故失,二十二匹,中路病留,三匹,到本寺故失,二匹,到本寺病留,合三十匹計除。其餘實納馬一百九十二匹,禾毛色別單書入,而近因年凶,貢馬自上年始爲封進,而馬匹之殘劣,比前益甚,年例進上馬,則與他貢馬,事體自別,故從前必以肥澤成才者,封進,而今此所封之馬,不但疲瘠,亦且體小無才,所見殊甚可駭。牧使,不能擇執上送,以致如此,不可無警責之道,牧使柳漢明,從重推考,以警日後,何如?傳曰,允。司僕謄錄
左議政尹趾善身病再度呈辭。不允批答。王若曰,昨遣近侍,旣心腹之悉敷,今見辭章,何情志之相阻,大義斯重,少嫌奚論?不幸八路之大侵,遽至三歲之荐酷,國家之倉庾罄竭,曷慰仰哺之民?廟堂之日夜紆謨,只在生穀之道,發帑不足以補賑,至減御供,賣爵不足以裒財,遂傾軍餉,括海外數千里地,糧米何從,哀域中百萬生靈,涸轍方急,旣不忍立視其民死,又不可坐待其國亡,所以攸司之臣,乃有互市之請,交兩國之物貸,雖有生弊之端,湊萬里之舟車,豈無和糶之利,只緣度支之遭彈,以致元老之不安,想其前席之一言,僉謀是用,是以末梢之群議,自咎太深,顧當時上下之心,本非樂爲,於此,而今日是非之論,奈何不諒於斯,濟衆,則以大堯猶病於博施,臨事,則雖諸葛尙難於逆覩,卿若援而爲罪,予豈獨爾無慙?召命暫靳於一時,蓋出慰安之意,臺章不關於三四,尤無引入之嫌,矧玆民憂之方殷,且患機務之多曠,流民未盡還集,政急勞來,庶事尙多踈虞,宜速綜理,方待卿協心而共理,何棄乞身而告休?於戱,洛中耆英會公卿,潞公之閑,縱樂,天下安危係宰相,君實之退,豈輕?雖年過七旬,而尙冀康健,雖日呈十牘,而斷不允從。所辭宜不允,故玆敎示,想宜知悉。知製敎洪受疇製進
上在昌德宮。只晝講。
左議政尹趾善三度呈辭。入啓。傳曰,不允批答。
李光迪,以戶曹言啓曰,禮曹啓辭內,傳曰,劉氏爲淑媛事,命下矣。淑媛房宣飯所用一應雜物,令各該司依例進排事,分付,何如?啓。傳曰,依啓。米太,限五年輸送事及賜牌奴婢定式給銀事,依例擧行事,分付該廳該院該曹可也事,命下矣。淑媛房一應宣飯所用及衣纏等物,卽令各該司,自封爵日爲始,進排之意,分付,而田庄買得價銀四千兩及用度不足添補太一百石,依傳敎竝爲自本曹移送之意,敢啓。傳曰,知道。
政院,以順陵丁字閣重建廳言啓曰,今此本陵丁字閣重建之役,事故遷延,寒節不遠,不容少緩,所入材瓦等物,令戶曹急速措備,以爲及時始役之地,何如?傳曰,允。
崔商翼,以兵曹言啓曰,凡爲武臣者,熟習武陣法,以爲臨戰應變之地,乃是第一機務也。祖宗朝以來,申飭能麼兒講習之法,極其嚴截,未嘗廢弛。且於癸酉年間,因本曹堂上榻前所啓,上曰武士之任其自便,殊甚不當。今後,則勿論入於武講及賓廳講書,竝皆抄出學習,能麼兒講習一事,自本曹尤加申飭,當該堂上,亦不敢懈弛,每朔六次定式考講。武臣中年五十除講之規,未知創於何年,而近年以來,能麼兒廳及各軍門將官講書,皆以五十以下抄出應講,已成規例。多年已行之規,雖不可猝變,而五十歲以下應講武臣抄啓事,分付各聽數行缺今年四十五歲,而以五十二歲懸錄,守門將趙缺今年四十五歲,而以五十一歲懸錄,武臣兼宣傳官張缺今年四十三歲,而以五十三歲懸錄,部將李再成,今年四十九歲,而以五十三歲懸錄,各人等,厭避能麼兒習講,加年懸錄於擧案中,本曹抄啓時,幾未免誣罔天聽,事之可駭,莫此爲甚。如此之人,不可仍置衣冠之列,竝皆汰去。其中新除授咸平縣監成楚俊,實年四十一歲,而今此能麼兒懸頉擧案中,亦以年滿書塡,事甚無據,而旣自吏曹,擬差外任,非本曹所可處置,令吏曹稟處,何如?傳曰,允。
吏曹啓曰,四館積滯,依近例秋別遷,何如?傳曰,允。
又啓曰,本曹郞廳,今番差出,而擬望之人乏少,外任竝擬,何如?傳曰,允。
有政。吏曹判書申琓進,參判李寅煥,禁府坐起進,參議洪受瀗病,都承旨嚴緝進,以南致熏爲承旨,閔鎭長知經筵,李寅煥同知經筵,鄭皓修撰,徐宗泰左副賓客,李廷謙兼輔德,趙泰采兼司書,柳重茂司䆃正,李舜英內資直長,申弼賢鎭岑縣監,洪受濂氷庫別檢,李行泰昌陵參奉,趙泰采吏曹佐郞,崔奎瑞司譯提調,成瑍端川郡守,李萬林洪原縣監,閔鎭長繕工提調,金構濟用提調,嚴緝內贍提調,崔奎瑞同知經筵,李廷謙執義。
兵批,行兵曹判書李世華病,參判柳之發進,參議申懹病,參知姜銑,左副承旨金宇杭進。以李善溥爲副司直。
嚴緝啓曰,今日晝講事,命下矣。經筵兼帶之人,只有兵曹判書李世華,吏曹判書申琓,副護軍李濡,而申琓,本職未肅拜,李世華·李濡,俱以病不進。缺
院啓。請端川郡守洪禹績,罷職不敍。措辭見上請洪原縣監姜聖泰,罷職不敍。措辭見上近來贓法不嚴,私意橫流,雖有所犯狼藉,一經査覈,便至白脫,其流之弊,有不可勝言矣。卽伏見禁府公事,則有前縣監李夔徒三年定配之命。臣不勝駭惑之至,夔之當初所犯,關係大贓,該府推實,非微眚薄過之比,則以其公議,循例減等,只施徒配之律,殊無嚴贓法勵他人之意,黃州定配罪人李夔,請依本律流三千里定配。答曰,依啓。
嚴緝啓曰,明日常參·經筵,取稟。傳曰,停。
李光迪啓曰,大司憲金昌協,持平李彦經,在外,執義鄭澔,呈辭受由,持平趙泰老,未肅拜,今日以監察茶時之意,敢啓。傳曰,知道。
右承旨李善溥上疏曰,伏以臣待罪本職,已及四箇月矣。夙宵奔走之中,撼頓傷敗之事,雖不敢攄列於文字之間,而若其疾病難强之狀,實是同僚之所共憫怜者也。今又受感於風寒之外襲,添苦於求汗而不得,頭疼如割,寒熱交戰,種種危急之狀,疊見層出,委身床席,寢食俱廢,旬月之內,萬無起動行公之望。近密之地,決非出入養病之坊,而自不得不疾聲呼籲於宸嚴之下,伏乞天地父母,特許鐫免臣職,俾得安心調治,以尋生路,公私不勝幸甚,臣無任屛營祈懇之至。謹昧死以聞。踏啓字。
午時,上御宣政殿。晝講入侍,知事申琓,特進官金錫衍,參贊官李光迪,侍讀官趙泰來,檢討官李喜茂,假注書李德英,記事官洪重益·朴弼明,武臣申命老,講聖學輯要卷之下。上讀前受音一遍訖。泰采,讀自臣按自天子至於匹夫,止謂之睿聖武公。上讀輔德章新受音一遍訖。喜茂,釋義曰,人無貴賤,皆有交友之益,至於帝王,則非如匹夫,而亦有師友之益,齊桓之於管仲,湯·武之於伊尹·太公,是也。輔導君德,有若交友之相資,故首以此章矣。泰采曰,君臣雖有上下之殊,而至於師友輔益之道,則不以上下而有殊,故臣下之直諒多聞者,必輔君德,便僻善柔者,必事娟悅,至於近習,則利害數行缺泰采曰,穆王左右,亦豈無正人乎?但穆王,知此理而不能體行,所以爲穆王而止耳。喜茂曰,穆王於大僕正,有命哲之戒,其言儘好,而乃與造父,周流天下,大凡人君,常若不足,然後可以虛受,若傲然自聖,則忠言格論,不入於耳。自聖之害,甚可懼哉。泰采曰,以凡人交道言之,不友不如己者,常與勝己者處,則自然長益,若我無容受之量,而彼乃直言砭過,則自不免厭苦,甚至絶友者,有之。若人主,聞直言而不能翕受,遽示施施之色,則孰敢犯顔逆意乎?衛武公,諸候之賢者,年至八十,而不怠箴警,所以謂睿聖也。喜茂曰,常人年老氣衰,則志亦倦怠,至於學問之人,年彌高德彌邵,志氣不與血氣俱衰,此武公之所以能八十而不懈者也。三老,則有卿三老,太學三老,皆掌敎化之官也。巫則非如後世之巫覡,所以明鬼神之理者也。史則雖人君燕居之時,不離左右,卜筮,則必以正道卜之,然後得中。不正,則不中,故卜以告王。泰采曰,人君,雖德成之後,亦必有卜筮瞽侑之警規,況在蒙養之日乎?春宮輔導之事,尤當留念,至於宦侍之類,亦宜簡愼,去其便侫,而易以謹厚,宮僚皆選一時之望,則一日二日,自有輔翼之效矣。愼揀宮僚一事,前後言之者多,而每以出入三司之人差出,故迭相遷動,宜有擇人久任之規矣。上曰,所言儘好,當留心焉。喜茂曰,頃以倭人闌出事,東萊府使,至於拿問訓導·別差,終無擧論之事,闌出之倭人,至於屢日留連,則訓導·別差,必無不知之理。若知而不告,則其罪尤重,似當拿問處之矣。上曰,以狀啓觀之,則訓導·別差,似有間隔,故不爲拿問矣。儒臣所達如此,一體拿問,可也。上曰,自前大臣不允批答命下之後,卽爲分排製進,而昨日,則命下於巳時,而申後始呈分排單子,四更後製進,殊甚稽遲,政院何不申飭乎?光迪曰,當該分排翰林,推考,何如?上曰,依爲之。已上燼餘
義禁府啓曰,今初三日,穆陵修改告祭受香,初四日,行日,初五日,釋奠祭受香,初六日,社稷大祭受香,初七日,行日,此五日。罪人李祥輝,不得開坐加刑之意,敢啓。傳曰,知道。
又啓曰,江原道原州牧推考敬差官啓本,刑曹粘目,謀殺同生伯姨禮進罪人李乙民,移本府處置事,允下矣。係是倫紀罪人,依例發遣府都事拿來,何如?傳曰,允。已上禁府謄錄
晝講入侍時,參贊官李光迪所啓,在前陵幸展謁時,一山內,如有累代陵寢,則不以世代先後爲拘,而以陵所遠近,次第展謁,已有定式,該曹,當以健元陵展謁後,先詣穆陵·顯陵,次詣徽陵·崇陵。行禮節目,依前磨鍊以入,而草記判付內,健元陵禮畢後,仍詣崇陵,次詣徽陵,少伸情禮,依此擧行事,傳敎矣。依傳敎磨鍊節目,則先爲行禮於崇陵,還詣徽陵之際,非但日勢必暮,諸議皆以爲行禮於徽陵,事合順便,該曹不敢以此草記定奪,使本院稟旨後擧行,故敢此仰達矣。上曰,依所啓擧行,可也。已上禮曹謄錄
上在昌德宮。停常參·經筵。
李光迪啓曰,明日常參·經筵,取稟。傳曰,停。
又啓曰,大司憲金昌協,持平李彦經,在外,執義李廷謙,未肅拜,掌令金德基·任元聖,持平趙泰老,呈辭。今日以監察茶時之意,敢啓。傳曰,知道。
領議政柳尙運三度呈辭。入啓。傳曰,不允批答。
李思永啓曰,同副承旨除授日肅拜,自是例也,而同副承旨南致熏,昨日除授之後,緣於夜深,未卽請牌矣。今日不爲肅拜,事甚未安,卽爲牌招察任,何如?傳曰,允。
又以義禁府言啓曰,黃州定配罪人李夔,依本律流三千里定配事,啓下矣。李夔配所,改定龍川,元單子及押去啓目中,自本府付標以入,而功減一等判付,令政院稟旨付標,何如?傳曰,允。
又啓曰,以侍講院兼文學趙泰耉,牌不進罷職傳旨。傳曰,推考傳旨捧入。
慶尙監司狀啓,機張等官,良女金召史等三十名,爲虎囕死事,傳于南致熏曰,囕死人等,令本道恤典擧行。
忠淸監司狀啓,左參贊尹極,病重上去不得〈事〉。傳于南致熏曰,秋涼漸深,昔疾宜蘇,卿其亟遵前旨,安心勿辭,幡然造朝,以輔不逮事,回諭。
左議政尹趾善三度呈辭。不允批答。王若曰。缺知製敎趙泰采製進
平安監司鄭載禧上疏曰,伏以,人有疾病,必呼父母者,人之愛我,無如父母,死生之際,宜有動念救濟故也。今臣以殿下,爲父母,而承命遠出,久處客土,宿患新恙,一時層疊,朝夕之間,若難支保,當此之時,仰首而呼,非殿下而誰也?然則呼之者,自是人子之道,而不呼之者,便是自外於父母之前,今臣之呼,其亦有不可已者也。臣之見帶之任,本非病人所可堪,而受命之初,朝令甚急,不辭累辭黽勉就道,其不顚死於道路,亦非臣所期也。積年吟病之餘,猝當煩劇之地,思慮顚錯,耳目眩亂,朝令而夕改,前忘而後失,隨事憒憒,不成貌樣,怳惚若喪性之人,豈徒才分之不逮而已?實是積敗之餘,精神耗削殆盡,不能照檢而然也。況自到任以來,宿患種種復發,坐衙之日甚少,六月以後,傷於暑濕,數行缺病心稍寬,惟以未卽出代爲鬱,而千萬夢寐之外,忽有仍任之命,朝家處分,未知何意?而臣之生還之願,從此已矣。臣於是不覺失聲而長吁也。如使微臣,仍據坐地,應接事務,稍有補益,則一身死生,非所敢恤,而顧臣衰朽之極,已無可用之具,且其篤疾已至難醫之境,奄奄之勢,若將垂盡,何可念及官事,有所周旋也哉?臣之一日仍蹲,徒〈在〉瘝曠之罪,無寧早許遞職,歸死故山之爲得宜也。伏乞聖慈怜臣臨死〈之〉言,察臣崩迫之懇,亟許遞改,俾遂所望,則雖死之日,猶生之年,謹昧死以聞。答曰,省疏具悉。卿其勿辭,從速察職。
右議政李世白疏曰,伏以,臣之瀝血申籲,非敢崇飾虛讓,以爲一身之私便計也。實出於爲國事也,爲公議也,而伏承聖批,大失所圖,徘徨恧蹙,益無所措。噫,如臣無狀,受恩罔極,致位至此,雖無涓露之微,可以仰裨聖朝,而然其區區所蓄積者,未嘗不以死而後已,爲期,則苟有一分自效之望,何敢於前後責勉之下,冥然不以爲意,甘自陷於辜負聖眷之罪哉?誠以反覆循省,無一可者,若使臣忝叨未久,詿誤未甚,及是時許改,則臣身不至於顚覆,國事可免於破壞矣。苟或一向冒據,不早斥免,上下因循,惟姑息是務,則將見罪釁日積,災害必至,到此地頭,豈但爲微臣一己之憂而已哉?至於不顧公議,從他笑罵,揚揚蹲居於具瞻之地,則安知無惠文之彈,不復加以忘廉患失之一題目乎?此又臣之所大懼也。臣欲引例請急,則近於誣上,蟄伏待遞,則曠職是懼,四五行缺已至危篤之境,不得不疾聲仰籲於天地父母之前,臣罪萬〈死〉。臣本以羸虛善病之人,藥餌爲命,不能自況於平人,加以重得水土之疾,形骸換脫,精魄凋耗。又自前月添得暑症,仍成泄痢,度數無算,胃氣先敗,熱勢復熾,負席昏昏,無計自力,猶帶職名,以致瘝曠,臣之罪戾,至此尤大。況玆經筵新命,又出於千萬意外,前後忝竊,已極不稱,且顧病勢,如右所陳,決無復起供劇之望,臣於此尤不勝皇悚之至,伏乞聖慈,俯察危悃,將臣本兼諸任,一倂許遞,以便公私,不勝幸甚。謹昧死以聞。答曰,省疏具悉卿懇,當此艱虞溢目之日,兩相引入,卿又連章巽辭,奈國事何哉?卿若不出,使予未免抑鬱而成疾也。予不多誥,卿無困我,卽起視事,以副企望。仍傳曰,遣史官傳諭。
副護軍李濡疏曰,伏以,臣妄陳愚見,貽害國家,無前羞辱,至及於聖躬,臣於此痛迫慙悔,至欲滅死而不得。當初過計,蓋以其救顚連之命,紓危急之勢,區區此心,可質神明,而智不足逆覩,身反陷於大戾,卒乃與行詐罔上執拗似忠之輩,同歸一轍,臣誠撫躬自悼,實無顔面復立於世也。臺啓之發,旣循共公之論,而閱月爭執,終靳允兪,至於爲民爲國之聖敎,其所以俯察微悃,曲加寬恕者,又出尋常,在臣感德之私,雖不自勝。竊恐輿情之鬱,久而益深,不敢倖免爲幸,而社門省愆,冞增惶蹙。昨以經筵兼帶之故,召牌遽降,顧臣卽今情迹,決無冒進之理,徊徨踧踖,竟未祗赴,本犯之外,重以逋慢之誅,席藁私次,惟俟鈇鉞之加。伏乞聖慈,將臣兼帶,一倂鐫削,仍命有司勘罪,以伸公議,以安私分。謹昧死以聞。答曰,省疏具悉卿懇,卿之心事,予已照燭,何用引咎至此乎?安心勿辭,從速行公。咸鏡監司□□疏曰,數行缺果陷辱命之諫,瘴海窮荒,視罪猶輕,而聖度天大,薄譴旋敍,西銓佐貳,北門旬宣,一旬之內,除命聠翩,臣於是時,感戴恩私,血涕橫流,伏自思念,負罪如臣,受恩如臣者。求之前古,罕有倫比,不敢以一己之廉隅,撕捱於盛德之下,冒昩出肅,自同平人,人之視臣,將謂斯何?其時諫臣之疏,辭嚴義正,眞可謂藥石之言也。狼狽中途,陳疏自劾,及承聖批,開釋備至,臣又自思,業已受命,交符於界上,再疏靳許,猶復相持,則當萬姓殿屎之時,聖明憂勞於九重,而只恤私義之難安,不念公事之曠廢,亦非臣感激圖報之私心,故黽勉供職,至於今日,然而當遞不遞,冒沒仍蹲,臣心猶自不快,淸朝公議,當復如何?卽今賑政已畢,秋稼欲登,公私之憂,不至於交急,此正臣披悃乞退,小補前失之時也。且方面之寄,孰非重任?而西·北兩路,最爲選用,自前按節北關者,曷嘗有如臣才疎望輕之人乎?臣待罪一年,功績蔑效,區區賑政,猶未免貽憂於聖明,況此累歲飢困,民失其性,若何以整齊,百年玩愒,邊備蕩然,若何以修擧乎?此等大體,皆關道臣,而以臣空疎,久據不避,則不幾於代斲血指乎?況臣稟賦虛薄,素善疾病,前冬風寒,將攝失宜,積感未解,及至春夏之交,一再發病,症情危惡,自此以後,容焦髮白,頓作衰相,形象如此,今雖欲竭誠弊慮,以裨萬一,而臨事茫然失於注措,其不至於上僨國事,下招罪戾者,幾稀。伏乞天地父母,察臣情悃,亟遞臣職,回授可堪之人,以幸公私。謹昧死以聞。
弼善崔重泰上疏曰,伏以,臣頃於直廬之中,數行缺嚴召之下,分義是懼。四五字缺進於關外,而卽今閭巷之間,疥瘡盛行,今臣所患,似類此症,決不可直宿禁廬,出入書筵。伏乞聖慈,亟賜遞改,以便醫治,以安微分焉。謹昧死以聞。答曰,省疏具悉。爾其勿辭,調理察職。
答李寅煥疏曰,省疏具悉。卿其勿辭,調理察職。
答李東郁疏曰,省疏具悉。卿其勿辭,從速察職。已上燼餘
上在昌德宮。停常參·經筵
嚴緝啓曰,明日社稷大祭齋戒,相値,視事,頉稟。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,過齋戒後爲之。
南致熏啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
左議政尹趾善四度呈辭。入啓。傳曰,不允批答。
傳于崔商翼曰,大臣·備局堂上引見。
南致熏,以禮曹言啓曰,今月十五日健元陵陵上石物塗灰,及穆陵三陵上石物塗灰時,本曹堂上·郞廳,前一日進去監董事,命下矣。兩陵,在於一山之內,兼爲進去監董,已有前例。今亦依此例,堂上·郞廳各一員兼爲進去,何如?傳曰,允。
南致熏啓曰,今此社稷大祭薦俎官,以戶曹參議尹德駿,行司果南致熏,實預差塡差矣。尹德駿,以救護母病,受由出去,南致熏,移拜承旨,不得不以他員,改付標以入之意,敢啓。傳曰,知道。
又以禮曹言啓曰,卽接徽陵參奉牒報,則本陵丁字閣內外丹靑,庫庫渝色,水刺間守僕房丹靑,渝色云。崇陵參奉牒報,則本陵丁字閣內外丹靑,渝色,紅箭門漆,渝色,石灰剝落云。紅箭門改漆,令日官推擇,則今八月十五日辰時爲吉云。先告事由祭,同日秋夕祭,當爲兼行,祝文中以此措辭添入撰出,別定監役官擧行事,分付,而兩陵丁字閣丹靑渝色處,則健元陵·穆陵丁字閣丹靑渝色處,旣有姑勿修改之敎,今亦一體姑勿修改乎?敢稟。傳曰,依爲之。
領議政柳尙運三度呈辭。不允批答。王若曰,再諭之旨,纔宣,謂卿必起,三辭之章,又至,忘我何多?請雖勤而終難勉從,意已竭而猶復申告,有可退之勢,有不可退之勢,不識其機,則所謂去就者,失宜,有當引之嫌,有不當引之嫌,不知其辨,則所謂廉恥者,亦苟。卿何無灼見於斯,予且據大義而諭,宗社有岌嶪之數字缺則固當與國而同戚,宰相有經濟之丕責數行缺禾黍有豐熟之望,猶未登場,觀今日數字缺之形,無可恃者,無可爲者,在元老盡瘁之義,其可進乎,其可退乎?至於引咎之端,出於始慮之外,臺章忽發,雖度支之遭抨,職責有殊於大臣,則無與當其前席之始稟,旣已僉謀是從,及今西事之纔完,卽何自咎太過,引是事自以爲罪,予豈晏然安心,原其計實出救民,孰不謂之得體,奈何以不由已之事,遽爾生欲便身之圖,鼎鼐之席,久虛,企待有日,園陵之行,已定,退坐非時,於戱,知大誼者,本不介於細嫌,識大體者,元不拘於小節,諒不宜引入之義,寔如此數告之言,亟斷來章,勉副企望,所辭宜不允,故玆敎示,想宜知悉。知製敎趙大壽製進
右議政尹趾善四度呈辭。不允批答。王若曰,予意已竭於申諭,謂遐心之必回,卿辭遽至於連章,非始望之所及,此何等時也,豈若是恝歟?念昔大臣之與同戚休,不以少嫌而自輕去就,裵度,係唐家之輕重,雖謗言交至而不撓,諸葛,許漢帝以驅馳,誓鞫躬盡瘁而後已,矧卿宿德,爲予藎臣,以斷斷許國之忠,行己不苟,以休休容物之量,守法無私,履氷臨淵,恒自小心,而嗜義則實如飢渴,垂紳正笏,不曾動色,而處事,實合機宜,朝有老成,恒篤倚毗之深念,歲屢凶歉,益賴弘濟之良圖,夫何仰成之辰,遽勤丐閑之請,不啻失左右之手,予將疇依,屢降敷心腹之言,卿胡不諒,人雖咎有司之失策,事實出救民之至誠,惟裁處旣稟於廈氈,固非一二臣之自擅,況抨彈無關於廊廟,奚至三四章而。數行缺知製敎李喜茂製進
午時,上御熙政堂。大臣·備局堂上引見入侍,右議政李世白,吏曹判書申琓,刑曹判書李彦綱,右尹李基夏,行副提學徐宗泰,左副承旨崔商翼,執義李廷謙,司諫李敏英,應敎李寅炳,假注書李德英,事變假注書韓永徽,記事官洪重益·朴弼明。李世白進伏曰,日氣溫涼不齊,上體若何?答曰,無事。世白曰,陵幸日期,旣已推擇啓下,擧行之事,當定奪分付,而藥房都提調南九萬,送言于臣曰,卽今閭閻癘疫甚熾,郊外尤甚,已令漢城府,盡移病幕於遠處,而其在愼重之道,不可不退定日字,以此稟處爲當云,故敢達。上曰,展謁未行,倏已五歲,其在情理,不可遷就。數行缺
世白曰,前日昌陵擧動時所入地排,令京倉進排,今番亦當依前擧行,而聞戶曹判書閔鎭長之言,則京倉亦難支堪云,其弊亦不可不慮。其時,則畿邑新藁,當出,亦必有還上分給之空石,今番,則分付各邑,使之進排,何如?上曰,依此分付,而從前地排不緊處,亦皆排設。自丁字閣至陵上御路外,亦皆遍設,至於各陵之間,輦路所駐處,無不遍設,爲弊不貲,今番,則御路外凡不緊處,竝爲除之,而非只今番,永爲定式,可也。
世白曰,領府事南九萬,通議于小臣曰,東萊訓導·別差,有拿問之命,而但訓導·別差,與東萊府使,不無間隔,元無主管館門之事,一體拿問,或似過重,且大有任使之事,一時改易,不無可慮云,而臣意,則館門禁斷,雖非其任,而旣與倭人,晝夜不離,則何可謂全然不知乎?旣不可謂不知,則亦不可無罪,而他大臣之意,如此,雖不拿問,令本道決棍,或施他罰,似當矣。上曰,儒臣陳達時,已言有間隔之意矣。大臣之意如此,令本道從重決棍,可也。
世白曰,頃見宣川防禦使狀啓,則有淸船之來泊於鐵山境內者,而本邑守令,適以公事出他,未及摘奸之前,留鄕所先往摘奸,則明是北米載來之船,故卽爲放送,當該鄕所徑自放送之罪,姑待朝廷處分云。不待其守令之親審,徑先放送,雖不無其罪,旣是米船的實,則非出於用意故縱,事非大段,令本府決棍,何如?上曰,依爲之。
基夏曰,各道軍政,廢閣有年,而至於今年年事稍稔,水陸操鍊及兵使·營將巡歷等事,竝皆修擧之意,旣已稟處,小臣亦有所懷,敢此仰達矣。諸道各邑軍務,自前以其座首次知者,意非偶然,而頃因儒臣之疏,備局覆啓時,改以首將官次知,座首則只令申飭,而臣意以爲,軍兵領率,雖是將官之任,而迹疎軍門,罕接主倅,座首則一邑大小事務,無不管攝,軍務次知,座首將官,緊歇顯殊。今後,則諸道各邑軍務,依前以座首次知,似有着實之效矣。下詢于大臣而處之,何如?世白曰,小臣,亦曾爲守令,其時各邑,皆令座首次知,中間變改,未知委折,而令座首次知,似合事宜矣。上曰,依前以座首次知軍務,可也。
彦綱曰,近年連値凶荒,推奴徵債等事,一切防塞,而今年年事,亦不可謂之稍稔,仍前防塞乎?大臣今方入侍,詢問處之,何如?世白曰,推奴徵債等事,在凶歲而禁斷,稍稔之時,亦爲禁斷,貧窮之人,必以爲悶,而第聞外方物情,許多各邑徵納之外,若有此等事,則飢饉未蘇之外,實有難支之憂云。事勢誠果如此,似難一依常時爲〈之〉矣。上曰,今姑停止。彦綱曰,推奴徵債,依前防塞,則詞訟一款,何以爲之乎?上曰,詞訟異於推奴徵債,聽理可也。世白曰,臣待罪漢城府,凡干外上,一倂徵給,而頃者軍需貸下之未捧者,待秋捧徵事,有所定奪矣。今因刑曹判書李彦綱所啓,防塞徵債,則軍需亦爲徵捧乎?上曰,軍需,異於他債,不可不捧,依前定奪徵捧,可也。彦綱曰,賑恤廳數三字缺身布作米無面船人順伊梟示事,命下之後,該曹啓辭,姑待各人等捉來對辨後處斷事,判下矣。順伊前招中所援,穀物卸去人等,移文扶安縣,捉來推問,則其所〈缷〉穀物之數,與順伊所供,大略相符,而俱有名目,亦非白地奪去,則國穀未納之前,順伊之私自出給許多穀物於各人,以致元數之無面者,事極痛駭,而別無用奸偸食之迹,則論以極律,似涉過重。且當初事目定奪時,大同無面最多者,施以梟示之律事定式,則今此身布作米,雖是公家雜物,比諸田稅大同,則亦不無輕重之別,下詢大臣而處之,如何?世白曰,臣於前年,待罪太僕時,船人之偸食穀物,至於四百餘石,情狀痛駭,故敢爲啓稟梟示三字缺領議政柳尙運相議則以爲,雖是國穀,而非貢裞大同,則不可先用此律云,故移送刑曹,刑推□矣。今此賑廳作米,亦與田稅大同有異,則刑判所見,不無意見矣。上曰,雖不直施以梟示之律,減死定配,可也。彦綱曰,順伊,則雖減死,而其無面穀物,旣有去處,分付本縣,使之徵捧上送,何如?上曰,依爲之。
上在昌德宮。停常參·經筵。
嚴緝啓曰,明日宗廟·永昭殿奉審,相値,視事,頉稟。傳曰,知道。
又啓,領議政四度呈辭到院,而以社稷大祭齋戒,留院之意,敢啓。傳曰,入之。
金宇杭,以弘文館言啓曰,本館上番應敎臣李寅炳,以漢學兼敎授,今日坐起時,晝仕出去之意,敢啓。傳曰,知道。
禮曹啓曰,卽接穆陵參奉牒報,則本陵懿仁王后陵上,仁穆王后陵上莎草,夏間蟲損之處,草根未盡連結,草色之疎茂不齊,土色或有微露處,尺量,則懿仁王后陵上艮方土色微露處,長二尺廣二尺五寸,庚方莎葉稀疎處,長五尺廣三尺,土色微露處,長一尺廣一尺五寸,甲方土色微露處,長九寸廣一尺,莎葉稀疎處,長二尺廣一尺許。仁穆王后陵上甲方土色微露處,長三尺廣一尺,莎葉稀疎處,長二尺廣二尺,乙方土色微露處,長一尺廣一尺,艮方土色微露處,長一尺五寸廣一尺五寸,丑方莎葉稀疎處,長三尺廣四尺,子方莎葉稀疎處,長廣各一尺云。又接崇陵參奉牒報,則本陵大王陵上,王后陵上莎草,自子方至巳方,或有茂盛處,或有衰殘處,草色不齊,蟲損後草色,不能連接,草色間有一二寸微露處云。又接徽陵參奉牒報,則本陵陵上前面,自丑方至寅方,蟲蝕莎根受傷最甚,終不抽芽,枯損尤多,以尺量之,則長八尺高三尺或二尺,辰方枯損處,長四尺高二尺,或一尺,又有間間枯損,土色微露處云,三陵。同在一山之內,依例政府以下,兼爲進去奉審後,稟處,何如?傳曰,允。
上在昌德宮。停常參·經筵。
未時,太白見於巳地。
下直,順興府使成碩藎,平海郡守趙爾璧,登山萬戶尹鼎殷。
金宇杭啓曰,明日常參·經筵,取稟。傳曰,停。
又啓曰,來十一日輪對日次,取稟。傳曰,爲之。
領議政柳尙運,左議政尹趾善五度呈辭。入啓。答曰,心腹之諭,已竭於前後,而巽牘之上,奚至於此哉?愕然之極,實不知所以爲諭,而第念曩日之事,業已寡昧之所洞知而開釋,則一向引以爲嫌,固非始慮之攸及,而況臺論,不關於廊廟者乎?噫,大臣去就,繫國安危,在平時尙然,矧玆多難之日,不思鞫躬盡瘁之義,必欲奉身而退,則予將疇依?積瘁之餘,縱有疾恙之作,調息旣久,可見勿藥之喜,卿其體予至意,亟斷來章,卽起視事,弘濟時艱。仍傳曰,遣承旨傳諭。
傳于金宇杭曰,史官一員待命,騎馬三匹立之。
傳于崔商翼曰,今下弓矢,滿浦僉使李泰長處,給之。
崔商翼,以兵曹言啓曰,今八月初六日良女羅召史稱名人,自通化門入來,差備門外擊錚,極爲可駭,令攸司囚禁治罪,同門守門將文應奎,常時不能禁斷雜人,以致闌入,亦雖免其責,推考,何如?傳曰,允。
有政。吏批,判書申琓進,參判李寅煥,兼帶未肅拜,參議洪受瀗病,都承旨嚴緝進。以崔奎瑞爲禮曹判書,李徵明京畿監司,金錫衍工曹參判,洪景濂禮曹正郞,趙九畹兵曹正郞,金昌直文學,朴聖漢義興縣監,崔克泰泰安縣監,許重茂山縣監,馬格長水察訪,趙泰采獻納,金時傑兼中學敎授,趙相愚觀象監提調,李彦綱司宰提調,金鎭龜活人提調,□□慶基殿參奉,金致鳳長寧殿參奉,承文正字單李夏源,慶尙左道敬差官李世奭,全羅左道敬差官李世維,忠淸左道敬差官柳重茂。
兵批,以柳星漢·孫命太·李五字缺爲宣傳官,張友房·洪以周·李纘基·尹省三爲部將,李洪運守門將,李震相訓鍊判官,李必益都摠經歷,愼之逸訓鍊主簿,鄭琳·林重春·成稷童·柳濂武兼,蔡以章忠州營將,申汝逑鐵串僉使,尹商三羽林衛將,李岋都摠都事,洪重楷·李遇輝副司果,閔鎭周副護軍,兪命雄副司直,沈泰熙訓鍊主簿,李時衡同知作闕,同知單宋昌。
兵批啓曰,前僉使宋繼商,前縣監李梯漢,前武臣兼宣傳官李惟馨,前司果韓九齡,司果鄭時哲,及第尹淰·申浣,通德郞權萬成,幼學李爾樞,閑良張泰及·金君實等,以賊人指捕之功,俱有加資之命矣。宋繼商·李梯漢·李惟馨·韓九齡,雖已資窮,未經准職,鄭時哲·尹淰·申浣,未資窮未准職,權萬成·李爾樞·張泰及·金君實,係是閑良,何以爲之?敢稟。傳曰,竝特爲加資。
崔商翼,以兵曹言啓曰,前頭陵幸日子不遠,隨駕軍兵及留都軍兵,自本曹必須豫先稟定分付,然後可以整待,無臨時窘急之患矣。前謄錄相考,則從前各年陵幸時,各軍門隨駕留都,不一其規,姑以近年之事,觀之,甲戌年八月恭陵擧動時及乙亥年二月孝陵擧動時,禁衛·御營軍兵,竝皆上番,故訓局軍兵十八哨,以壯實軍除出,全屬左廂,禁衛軍兵五哨,全屬左廂,御營軍,則使其大將,率令留都。丙子八月昌陵擧動時,則禁衛·御營軍兵,因年凶不爲上番,故訓局軍兵,抄擇壯實軍十六哨,分屬左右廂,以訓局餘軍及禁衛·御營兩軍門標下軍兵,御營大將,領率留都,俱在謄錄矣。今此陵幸時,禁衛·御營兩軍門,皆未上番,□留都軍兵,似當依丙子例。缺
金宇杭啓曰,臣敬奉聖批,往諭于領議政柳尙運,則以爲臣冒呈辭單,日望處分者,只恃天地父母顧復之恩,而三度恩批,責勉冞深,十行溫諭,辭旨愈懇,至遣近侍之臣,臨宣於委巷之中,臣奉讀以還,感涕先零,臣之當初引入,蓋由於情勢之不敢自安,而聖明前後開釋之旨,不啻如耳提而面命,則臣雖昧,何敢以區區廉隅,爲一向撕捱之計哉?顧臣所患頭疼眩暈之症,近因外感,一倍添劇,昏仆床席,殆不省事,雖欲忍死自力,竭蹶趨承,其勢誠有不可得者,臣虛帶重任,屢違嚴命,分義虧缺,罪戾日積,席藁私次,惟俟鈇鉞之誅云矣。敢啓。傳曰,知道。
李思永啓曰,臣敬奉聖旨,往諭于左議政尹趾善,則以爲臣重負罪戾,旣逭譴罰,反邀榮寵,屢蒙開釋,至使近侍,傳宣聖旨,至再至三,而今者十行天札,反復勤摯,其辭意之慰諭,不啻若家人父子,奉讀以還,不覺汗涕之交下也。前後聖敎之下,臣豈不知聖意之所存,恩眷之難孤,而若其區區情迹之不安?殿下亦已洞燭矣。旣知其不安,而猶且曲加數行缺國體,豈容如是?然則殿下所以勉諭賤臣者,益增其惶悚之私,而重其狼狽之勢矣。臣雖無狀,粗識分義,豈爲便身之計,不顧國事,不念聖眷,强爲此解免之請哉?以罪以情,決無一分冒出之理,以殿下體下之仁,豈不少垂諒於此,而亟賜處分也耶?臣之病狀,沉淹屢朔,轉入危篤之境。卽今病情,泄痢不止,飮啖專廢,氣息如縷,精神都亡,奄奄若下山之日,雖無他情跡之危蹙,亦無起身陳力之望,而聖明每以臣所遭情勢,諭之,臣亦不敢舍是而爲言,致令病重實狀,不能見信於父母仁愛之下,屢辱恩諭於席藁垂死之中,此又臣之罪也。惶恐涕泣,不知所達云矣,敢啓。傳曰,知道。
南致熏,以侍講院言啓曰,本院上番六員內,弼善崔重泰,陳疏受由,兼弼善李寅炳,以本職玉堂入直,兼文學趙泰耉陳疏,兼輔德李廷謙呈辭,臣時傑,獨爲入直矣,身病猝重。當此逐日開筵之時,僚員不齊,事多苟簡,以本職入直及受由人員外,兼輔德李廷謙,兼文學趙泰耉,竝卽牌招察任,而新除授文學金昌直,〈在〉京畿楊州地,書筵入番事緊,斯速乘馹上來事,下諭,何如?傳曰,允。
又以宗親府郞廳,以有司堂上意啓曰,本府賜給屬公奴婢三十口,還爲出給之後,京居奴婢代受事,及免賤奴婢七口,亦爲代受之意,曾以陳啓蒙允。尙方匠人代奴一口,亦當望呈受出,而卽今京案各司奴婢,絶少,誠難代受,外方奴婢中,望呈代受,何如?且故宗臣朗善君俁,曾任〈本〉府有司堂上時,請出皁隷,分送宗班二品以上,以爲公會時帶率之用,而家在遠鄕年老衰病之人,則大小公會,一不進參,定送皁隷,旣無用處,而本府使令數少,料布薄略,不成官府貌樣,故推移使喚於本府者,已成近規矣。其中數三宗臣,年雖衰老,居在近郊,意謂進參於公會,定送皁隷,而稱以老病,問安擧動,不爲進參。老病之人,不可以此論罪,而其皁隷,不可一向定送,亦依前例,還屬本府使役,何如?傳曰,允。
又以禮曹言啓曰,卽接禧陵參奉牒報,則本陵陵上莎草,間間稀少處,潦雨已過,而宿根萌生甚尠,尙無蔓延之漸。以周尺尺量,則北邊稀莎一處,長廣一尺,西邊稀莎二處,長廣亦爲一尺,又四庫,長廣各四寸許,東南,則間間稀疎,不容尺量云。依例政府以下進去奉審後,稟處,何如?傳曰,允。
又以司譯院官員,以都提調言啓曰,本院漢學訓導金指南,移拜文城僉使,因臺啓改正矣。前任訓導,使之仍帶察任,何如?傳曰,允。
持平趙泰老啓曰,臣本庸迂,百無肖似,加以新進生疎,未諳事務,前後歷敭,有踰涯分,而絲毫無補,罪戾徒積,尋常愧懼,若隕淵谷,頃應廉問之命,多致僨誤之端。安州沈盜一款之不爲査治,已被儒臣之疏論,雖卽陳章自列,仍又尋單得遞,而祗今悚惕,靡所容措。及叨新除,亦不敢每煩章奏,迫於嚴召,不得不强顔冒出矣。又伏聞日昨筵中,秋曹堂上,以臣擅放平壤罪人金鑌事,大以爲非,至以誤引律文爲言,臣不勝瞿然之至。鑌之情罪怙眚,具載其推案,臣之審決顚末,亦在臣書啓中,業已聖明之所洞燭,則臣不敢更爲所呶呶,而第朝家爲慮,外方滯囚之弊,至有可決者直爲處決之命。臣於此獄,累日審覈,反覆詳察,則其不可驅之於償命之科者,皎然矣。旣無疑難於臣心,而又欲歸稟朝廷,反致淹延,則亦恐非聖上委寄疏蕩之意。考諸律文,過失殺傷人條,亦有初無害人之意,偶致殺傷人者,皆准鬪歐殺傷人罪,依律收贖之文。且無冤錄中,初非故意,罪應減等者,亦足爲斷此獄參互之訂,則以此以彼,俱非死罪,而三年牢獄,六次嚴刑,亦足徵罪,一向加刑,期於取服,徑斃可慮。至於未承服之前,參酌定罪,亦非臣之所可擅便,不得不仰體聖上好生之德,欲示朝廷非常之擧,與道臣相議放釋,恐未知其不可矣。今者執法之刑官,旣以誤引律文,咎臣,見放之罪人,更以參酌徒配,判下,臣之輕放重囚之失,在所難免。臣一番奉使,做錯至再,被人論斥,前後沓至,臣何敢一刻晏然於風憲之職乎?請命遞斥臣職。答曰,勿辭。
南致熏啓曰,持平趙泰老,再啓煩瀆,退待勿論矣。答曰,知道。
大司憲金昌協疏曰,伏以,臣於前月二十九日,伏奉有旨,以臣爲司憲府大司憲,令從速上來者,螻蟻微臣,罪積違逋,每承恩召,輒復隕越于下,不知所以自措。顧臣從前不仕,雖係私義,然其處之已審,而守之已堅,不容以歲月旣久,而有所忘失,除命屢降,而有所變改。況其愚昧譾劣,最出人下,雖使無故在朝,隨衆例進,決知其不足報效萬一。兼以疾病羸頓,逐歲增加,雖欲昧〈昧〉輕進,實有生行死歸之憂,凡此情實,聖明宜無不燭,而每辱收錄,加以非分職名,在臣迷惑,誠不識其何謂。臣今復違隆命,極知罪當萬死,然而自聖明言之,以濟濟多士之盈庭,而且容於畎畝間,有一介逋臣,不惟無損於事,抑亦益彰其大。區區仰恃,望竊在此,誠願殿下,俯垂諒察,亟命鐫臣職名,以安微分,千萬幸甚。臣無任兢惶懇祝之至,謹昩死以聞。答曰,省疏具悉。卿其勿辭,上來察職。
大司成□□疏曰,缺先朝故判書臣徐必遠,凡有除命,不爲例讓,至拜本職,上章自劾,以文望不足,爲辭。以必遠之才藝,至以此爲辭,則臣之鹵莾,實國人之所共知,何可苟然蹲冒於以貽當世之羞哉?臣因竊伏念,自我祖宗朝,莫不愼重是任,極選一時文學之士,以專造士之責,故成就者多,而出爲世用,斯祖宗之治化,非後世之所可及。今日人才之渺然,未必不由於造士之失其道,則今日之所當愼簡者,宜無過於此。伏乞聖明,亟命遞改臣職,仍申飭銓曹,另加愼簡,勿復如臣空疎者,循例充擬,士林幸甚。臣無任屛營祈懇之至,謹昧死以聞。答曰,省疏具悉。卿其勿辭,從速察職。
上在昌德宮。停常參·經筵
自辰時至午時,日暈。未時,日暈。太白見於巳地,申時,日暈。
金宇杭啓曰,明日常參·經筵,取稟。傳曰,只晝講。
李光迪啓曰,大司憲金昌協,持平李彦經,在外,執義未差,掌令金德基·任聖元,呈辭,持平趙泰老,避嫌退待,今日以監察茶時之意,敢啓。傳曰,知道。
崔商翼,以都摠府言啓曰,今日入直軍士,中日習射,請出標信。傳曰,知道。
金宇杭,以內醫提調言啓曰,今年冬至使行,貿易唐材中,遺材有不緊而有裕者,有緊要而不足者,就其元數中,參酌加減,別單書入,而近來貿易唐材,漸至品低,每年益甚。該曹之出給價本,前後無異,而受價入去之人,全不惕念,以致如此,莫重御藥,決不可任其所爲。明年貿來內院時,〈若〉入有品劣之弊,則逐其種數,還徵其價,當該醫譯,從重科罪之意,嚴明分付以送,何如?傳曰,允。
李光迪,以義禁府言啓曰,以全羅道監司狀啓,刑曹粘目,谷城前縣監鄭檝·李濟冕·金胄翼·李聖佐·李萬楨等,移本府處置事,允下矣。李濟冕,前已就囚,鄭檝·李萬楨,今方待命,卽爲拿囚,而金胄翼,以興陽監牧官,時在任所。李聖佐,時在慶尙道榮川本家云。依例府羅將發遣拿來,何如?傳曰,允。
李光迪,以義禁府言啓曰,判義禁臣閔鎭長,慶德宮修理進,同義禁臣金構,順陵奉審進,同義禁臣李寅煥,陳疏受由。今日堂上不齊,不得開坐,明日弦日。此二日,罪人李祥輝,不得加刑之意,敢啓。傳曰,知道。
右議政李世白,禮曹參議閔鎭厚啓曰,臣等,進詣穆陵·微陵·崇陵莎草有頉處奉審,則懿仁王后陵上前面午丙間莎草,間間稀疎處,廣七尺許,高三尺許。甲方土色微露處,長九寸,廣一尺許。莎葉稀疎處,長二尺,廣一尺許。艮方土色微露處,長廣各一尺。又土色微露處,廣二尺五寸,長一尺許。丑方土色微露處,長二尺,廣二尺五寸。自戌方至辛方,莎葉稀疏處,廣三尺,高一尺。仁穆王后陵上甲方土色微露處,長三尺,廣一尺。莎葉稀疎處,長廣各二尺許。乙方土色微露處,長廣各一尺許。丑方莎葉稀疎處,廣四尺許,長三尺許。壬方莎葉稀少處,廣三尺長一尺。徽陵陵上,自寅方至丑方,莎草枯損處,廣八尺,長四尺許。辰方莎草枯損,間生雜草處,廣四尺,長一尺許。巳午間莎草稀疏處,廣二尺,長一尺。申酉間莎草稀疎·土色微露處,長五尺,廣八寸,而大抵三陵陵上莎草,今此有頉尺量處外,或有莖葉枯損處,或有土色微露處,片片有頉,而雖不一體尺量,而修補之擧,似不可已,令該曹擇日擧行。崇陵兩陵上莎草,當初參奉報狀中,間間有一二寸土色微露處,而姑不至大段呈露云矣。今番臣等,詳細奉審,則果有間間枯損處,而亦不過片片有頉,無以尺量,以奉審所見言之,比前三陵,則似若有間。且其莎根,不至枯傷,爲此片片修補,上陵上動役,亦似重難,姑待前頭更爲觀勢啓稟,恐或合宜,敢啓。傳曰,依啓。
崔商翼,以司僕寺官員,以提調意啓曰,諸道點馬,近因年凶,不得發送,今已累年矣。今年,則年事稍登,八道點馬,所當一時差送,而累年停廢之餘,今若一時竝送,則往來廚傳之弊,亦不可不慮,故今年,則全羅左·右道,慶尙·平安道,爲先差送。其餘四道,則姑待明年,當爲差遣,而近來馬政,殊甚虛疎。自本寺行關申飭,前後非一,而諸道監牧之官,置之尋常,馬匹日就凋耗,事甚可慮,別樣申飭之擧,在所不已。平安道·全羅右道,則發遣本府郞廳,全羅左道及慶尙道,則令該曹文武中各別擇差,同時下送,以爲別樣申飭之地,何如?傳曰,允。
掌令任元聖啓曰,持平趙泰老,引嫌而退。全釋重囚,旣涉做錯,揆以臺體,勢難仍在,請持平趙泰老,遞差。答曰,依啓。
領議政柳尙運疏曰,伏以,臣以滓穢之蹤,謬膺不敢當之命,冒昧一出者,誠以敗局未完,義未敢退故也。及至事已了當之後,則無論人言之及於人與己與否,祗欲亟伏邦憲,以謝僨事之罪,少安臣之私分,此臣區區本心也。不料聖度天大,曲加原恕,三度恩批,及前後別諭,開釋備至,不啻丁寧,近侍臨諭,至以鞠躬盡瘁責之,臣雖不肖無狀,亦不至全昧分義,承此明旨之後,何敢固守諒〈?〉必爲終逋之計哉?第臣所患賤疾,略陳於長單之中,今不敢更煩於宸嚴之聽,而源委深痼之疾,重發於殘年積傷之餘。以卽今症勢言之,則頭疼目眩,不能暫時起坐,奔走承命,已絶其望,而氣血已竭,精神已耗,藥餌收效,調理得差,又非時月可期,臣之竊自撫躬而悲悼者。臣於當初引罪之時,私義在於不敢安一節,故雖以聖明之無所不燭,責勉之旨,每及於引嫌當否,而臣之癃病實狀,終不能自達於仁覆閔下之天,以致職名虛帶,罪戾徒積,此臣所以憂惶悸恐,日夕靡寧,不得不更瀝肝血,冀蒙天地父母生成之澤者也。伏乞聖慈,上念國體之至重,下察微臣之血懇,將臣本職及兼帶諸任,亟先遞改,無使重任久曠,且令微臣,得延殘喘,公私不勝萬幸,臣無任兢惶戰灼之至,謹昧死以聞。答曰,省疏具悉卿懇,勤懇之諭屢宣。以下缺
左議政,尹趾善疏曰,伏以,臣情勢之外,疾病亦甚危苦,不得疾聲陳懇,冀蒙聖明之俯垂諒察,亟賜罷退,而天聽愈邈,兪音久靳,臣誠日夜悶蹙,不知所以爲計矣。昨者近侍,又臨陋地,傳宣聖旨,勤懇之諭,尤出尋常,臣益復徊徨隕越,莫知置身之所,寧欲一朝溘然而不可得也?臣之難冒之狀,前後疏章,畢陳無餘,今不敢更爲煩複,而百爾思度,萬無抗顔復出之理。雖縷縷聖批,開釋備至,而顧臣迷滯之見,終未解惑,有司之被彈,罪有所歸,則豈以論劾之不及於臣,自以爲無罪乎?凡在微臣庶僚,尙不敢冒彈而行公,臣雖萬萬無似,旣在三事之列,則其所處之地,如何,而乃敢身負誤事之罪,不顧耐彈之名,淟涊蹲據,自同平人,不知世間羞恥事,以壞士大夫風節哉?臣所以寧受違慢之誅,而終不敢承命者也。況臣狗馬之疾,源委旣甚,日漸沈篤,眞元澌脫,氣息奄奄,貼身床席,朝夕待盡,雖微有情勢之難冒,如上所陳,以此病狀,萬無强起趨承之望,玆敢疾聲哀籲於仁愛之天。伏乞聖慈,俯賜矜諒,特許解免,使重任無曠,私分獲安,不勝萬幸。臣無任危蹙迫切之至,謹昧死以聞。批答,與領相疏批同。
輔德金時傑疏曰,缺答曰,省疏具悉。爾其勿辭,調理察職。
上在昌德宮。停常參,只晝講。
下直,水原府使李益壽,昌城府使閔任重,珍山郡守趙泰果,藍浦縣監申命元,月串僉使申應華。
傳于金宇杭曰,下直守令留待。
領議政柳尙運,左議政尹趾善六度呈辭。傳曰,安心調理。
金宇杭啓曰,明日常參·經筵,取稟。傳曰,只晝講。
以李世瑾爲假注書。
有政。吏批,吏曹判書申琓進,參判李寅煥,兼帶未肅拜,參議洪受瀗病,都承旨嚴緝進。兵批,行判書李世華服制,參判柳之發進,參議申懹進,參知姜銑病,左副承旨崔商翼進。
以金時傑爲執義,崔重泰持平,柳萬齡戶曹佐郞,李寅煥兼同知春秋,李震壽校理,尹憲周兼養賢庫直長,趙泰老付副司直。
李光迪,以義禁言啓曰,謀殺同生伯娣罪人李乙民,旣已拿來,係是倫紀,依法例三省推鞫,何如?傳曰,允。
又啓,謀殺同生伯娣罪人李乙民,三省推鞫事,命下矣。委官,何大臣進去乎?敢稟。傳曰,右相進去。
又啓,三省推鞫事,命下矣。兩司城上所牌招言送之意,敢啓。傳曰,知道。
又啓曰,卽者禁府郞廳,以委官意來言,三省推鞫事命下,而今日卽上弦日,明日禧陵奉審事,委官與判義禁,當爲進去,今明日不得開坐之意,敢啓。傳曰,知道。
傳于李思永曰,淑媛宮房,才已買得,令該曹依例給價事,分付。
金宇杭,以禮曹言啓曰,大臣奉審後啓辭,穆陵懿仁王后陵上,仁穆王后陵上及徽陵陵上莎草有頉處,擇日修補事,啓下矣。三陵上修補吉日,令日官推擇,則來十月初六日,穆陵卯時,徽陵巳時爲吉云。以此日時擧行,而事目,則追後磨鍊之意,敢啓。傳曰,知道。
李光迪,以義禁府言啓曰,江界前府使朴昌漢,咸從前縣令金克之等,姑停刑推議處事,判下矣。御史封進二邑文書啓下後,可以憑考稟處,敢啓。傳曰,知道。
兵曹啓曰,本曹佐郞崔昌大呈狀內,重患感冒,服藥調治,已過累日,而少無寸效,向差無期,旬月之內,決無供仕之望,斯速入啓處置云。本曹事務煩劇之地,不可等待其差復,佐郞崔昌大,今姑改差,何如?傳曰,允。
南致熏,以吏曹言啓曰,兵曹啓辭,咸平縣監成楚俊,實年四十一歲,而今此能磨兒懸頉擧條中,以年滿五十書塡,事甚無據,令吏曹稟處事,命下矣。自本曹他無考據之路,取見其丙辰榜目及漢城府所上各年帳籍,且見其號牌榜目,則以戊戌生書塡,帳籍及號牌,則皆以戊子生書塡。以朝家事體言之,則榜目,乃是啓下文書,所當依此施行,而榜目年歲,旣非渠所自書,則過萬榜目書出之際,數字差誤,不是異事。今若不計帳籍及號牌,只以榜目爲准數,以爲增年懸頉,則或不無稱冤之端,而此外無可覈實之道,何以爲之?敢稟。傳曰,登對時稟處。
禮曹,以順陵丁字閣重建廳言啓曰,臣構,臣盛迪,進詣本陵丁字閣奉審,則正殿三間拜位廳二,皆設風遮,今亦一依舊制重建,而四面階石,或有破傷處,勢將擇其稍完者,改鍊以用。其中不可仍用者,則遠處浮石,事役重大,姑就近處,隨便取用,以觀其容入而處之,令該曹·該廳,量給物役。至於水刺間守僕房,亦皆傾圮,竝當修改,而但舊制,則各三間,近來重建時,則改造各二間,今亦二間改造,而取用丁字閣舊材瓦,何如?傳曰,允。
又啓,今此丁字閣重建時,所用雜物,依謄錄分定於京畿各邑,而其中機械木一百箇,件里木二百箇,本非難得之木,而斫伐運納,民弊甚大。本陵及恭陵內稍近處,風落木·蟲損木取用,以除一分之弊,其斫運軍丁,則分定於附近各邑,及時輸入之意,分付京畿監司,急速擧行,何如?傳曰,允。
答正言權尙游疏曰,省疏具悉。爾其勿辭,調理察職。
司諫李敏英啓曰,日昨筵中,宰臣,以平壤罪人金鑌,不可全釋之意,有所陳達。臣雖未知獄事顚末之如何,而朝家爲慮滯囚之弊,特令査決,則御史之仰體德音,伸理疏釋,恐無不可,況其獄情可恕,參酌定配,又不必更請追覈,故臣於前席,不爲爭執矣。今聞物議,皆以爲殺獄事體,至嚴且重,御史旣以誤引律文,率爾放釋,至被推考,則見放之罪人,所當還收案治,臺諫不爲據理爭執,大失執法之體云,臣不勝瞿然之至。臣倉卒昏昩,當論不論,做錯之失,無以自解,而到今憲臣被遞之後,尤無冒居之理,請命遞斥臣職。答曰,勿辭。
南致熏啓曰,司諫李敏英,再啓煩瀆,退待物論矣。傳曰,知道。
掌令金德基·任元聖啓曰,幼學姜夏正,本以凶悖之人,往來海西,非理作弊,侵撓民間,不可勝言。西民,視爲虎蛇,有一同姓女人,爲富商之妻,稱以近族,富商死後,圖占其財,未訟之前,先受文紀,接訟之後,干囑得決,而夏正前後借名呈狀之中,多有不道之語,有非臣子所不敢言者。監司,初則例題,因査官論報,始令推捉,而中路逃躱,匿於京邸。監司,移文刑曹,而刑曹,又不爲嚴加譏捕,已過半年,事漸解散,致令重罪之人,偃息自如,誠可痛駭。逃躱罪人姜夏正,請令該曹,各別跟捕,前後文書,取來相考,其不道悖理之罪,依法處斷,監司之循例題辭,刑曹之不卽跟捕,俱難免不察稽緩之失,黃海監司李寅燁,刑曹當該堂上,竝命推考。日昨刑曹,出會飮之禁,都監軍兵等,犯禁被捉,推閱願贖之後,誣訴大將,捉致禁亂使令,不問是非,從重決棍云。三人以上之會飮,旣載禁制,都監軍卒之犯禁,亦無分揀之法,則刑曹之捉致犯科者,法例當然,而大將申汝哲,偏聽醉卒之言,棍打掌禁之人,誠是前古所未有之擧,而其回移中,或稱除下使令,或稱自是常事云者,措語之做錯,亦駭聽聞。此而不爲規警,則禁法不嚴,悍卒難制,日後之弊,有不可勝言。請訓將申汝哲,從重推考。臣等,伏聞日昨筵中大臣,以原任大臣之意,陳達東萊訓導·別差之事,還收拿問之命,而只令本道決棍云,臣等,不勝慨然之至。夫倭人之變服潛出,留邑里者,實是前所未有之變,行止自如,而少無攔阻,若此不已,何所不止?其情狀之可惡,比之於一時跳出禁標之外者,則尤萬萬不相侔矣。所謂訓導·別差,其在倭館咽喉之地,其所職掌,專管倭人動靜,故倭情大小,無不洞悉,則今此倭人潛出之擧,必無不知之理,朝家究治之道,宜先於府使·邊將,而初旣漏網,群情駭惑,儒臣請拿,實循公議,而反汗之令,又下意外。臣等,恐此輩,從此益無所忌,萊館禁斷,漸至於懈弛,而若使遠人聞之,亦豈毋輕侮朝廷之理乎?邊機至重,後弊可慮,請東萊訓導·別差,更遵傳旨,拿問定罪。臣等,伏見今月初四日行穆陵祭監呈課,且聞祭官之言,則造果旣欠精潔,且不和蜜,果實中林禽,體小色敗,苟充封進云。陵寢祭享,何等重大,而如是不謹,不可無重究懲勵之道,請當該典祀官·封進官,竝拿問定罪,次知書員及熟手等,令該曹囚禁科罪。答曰,依啓。訓將拿問事,不允。
以承傳色,傳于南致熏曰,臺啓中姜夏正,不道之語,問啓。
南致熏啓曰,問于掌令任元聖,則以爲臣伏見姜夏正借名呈黃海監營之議送,則有曰,矣身時執田畓奴婢昌石,放賣於用事內人徐尙宮處,圖出啓下公事。又曰,擊錚上達天聽,然後傳敎於申大將曰,卿與金春澤,有社稷之功,雖奪民田,予不問也云。臣看來不勝驚駭,敢請究問云矣。
正言權尙游疏曰,伏以,臣頃叨本職,身抱奇疾,治上疏本,未蒙准許,防禁有嚴,不敢再瀆,坐違嚴召,延過四箇月日,上犯慢命之誅,下積曠官之罪。揆以分義,萬殞是甘,而聖度天大,不惟不加以大何,反下溫音,只命遞職,有若慈父之於愚子,詔戒其微愆細過者然。臣於床席垂死之中,拜讀聖敎,感惶交至,只有瞻望重霄,涕淚交迸而已。不意今者,新命又降,迺於七月二十九日,伏奉有旨,令臣斯速上來。臣若於此,又顧死生私計,而一味撕捱,則人臣之義,誠有萬萬不敢者,是以雖知癃病殘喘,不任供仕,而誠得舁至闕下,畢陳危悃,獲蒙恩遞而退,則雖朝夕溘然,亦無所恨。玆於日昨,忍死强作,數行缺其頻食數旋,俱係必死之症。訖玆缺數字加減,朝晝升熱,神昏氣燥,則又似日加一日,而至於夜間,少失眠睡,四體戰掉,不能自持,救藥多方,一向彌苦,了無寸效。況今累日舟行,觸犯霧露,感傷轉深,患情隨加,比前倍苦,據此病勢,其不能陳力就列,固已決矣,而若又旅次棲屑,稍淹時日,則將不免爲生行死歸之魂。玆不得不疾籲於宸嚴之下,伏望聖慈曲賜矜憐,亟許遞免,俾得安意就盡於田廬,則天地父母之恩,雖死之日,猶生之年也。臣無任屛營祈懇之至。批答見上。
午時,上御宣政殿晝講,領事李世白,同知事崔奎瑞,特進官李基夏,參贊官南致熏,侍讀官尹趾仁,檢討官閔震炯,記事官李尙說·洪重益·朴弼明,武臣李萬相入待。上讀前受音一遍訖。尹趾仁,進讀聖學輯要輔德章,自詩曰有馮有翼,止亦安得如之何哉?上受而讀之。尹趾仁曰,此詩,卽成王遊於卷阿時,召公陳戒之詩也。其惓惓之意,專在於得賢自輔,而必先以孝德爲言者,意甚切實。蓋孝者,百行之源,未有孝於其親,而不忠於其君者。德者,行道而有得於心也,有才者,未必有德,而有德者,必有才。誠得其人而爲之引翼,則其輔仁之功,可勝言哉?數行缺此誠輔德章之要旨也。尹趾仁曰,戰國時公仲連,欲止其君,賜歌者之田,進賢士三人,居於君所,能使其君,改其所好,此亦不在言語之間者也。上曰,輔德,皆以友輔仁之意也。趾仁曰,用人行政,非不大矣,而格君心,爲尤重,故謂之不足,過讁非間也。崔奎瑞曰,以內外交修之道,言之,則用人行政,又豈可忽之哉?特以惟先格王之義,爲重,故語意如此耳。趾仁曰,所謂大人,如周公之聖,可以當之,今世豈易得哉?奎瑞曰,周公之聖,固不可望,而當今亦豈無有孝有德之人哉?惟在心誠求之耳。震炯曰,朱子云,大人格心之方,在於精神義氣,此謂不待言語,而有所感悟之意,然而有言責之任者,亦豈無以言語陳戒之道也?上曰,唯。震炯曰,孟子十寒之說,極其切實,此誠後世人君之所當猛省惕念處也。趾仁曰,雖一日寒之,其害甚矣,況十日寒之者乎?若仇士良,敎其徒使人君不觀古書,其計可謂巧陰,此乃十日寒之之類也。震炯曰,親宮妾宦官之日少,接賢士大夫之時多等語,見於下文,其說詳備矣。趾仁曰,人君之於宦侍宮妾,常時若不嚴加堤防,則終有爲其所誤,而有不自覺之患,可不戒哉?上曰,唯,遂掩卷。
李世白曰,缺數行兩陵上莎草,固當修改,而徽陵莎草,亦不可不修改,而陵官之言,則莎草之傷損,實由於蟲蝕,今年五月間,則極爲熾盛,大雨之後,雖已止息,而前頭之不爲復熾,有未可知。今雖修改,而前頭之蟲損,如前,則此後修改,又未知爲幾番,事體,誠極未安。今番改莎時,則必須刮去浮土,深至一二寸,使蟲窠,無復留種,然後可以永保蟲患。且陵上莎〈草〉,因屢次修改,有高低不平之處,今此改莎後,則似可均平,而在前改莎時,陵上動役,有難經日,政府以下多官,出去監董,必欲當日內畢役,故事多怱卒,或不無未盡處云。今後,則勿拘日限,從容完役,惟以無欠爲主,實爲合當,敢此仰達矣。上曰,改莎之時,若不去其蟲窠,則日後每每改莎,亦甚可慮,刮去浮土,永除蟲患事,依此擧行,莫重陵役,亦不可怱怱苟完。此後,則雖於其日未及畢役,勿拘日限,俾無未盡之弊,可也。世白曰,崇陵莎草,亦有間間稀疎處,以此遽爾改莎重難,姑觀前頭,何如?上曰,姑觀前頭,宜當。
李世白曰,前頭陵幸時,橋梁及川渠,可以大段修治處,則自兵曹旣已啓下分付,而臣於昨日歷路親審,則潦水之後,道路之傾側鑿破,在在皆然。缺數行之下,擅自修改,旣極惶恐,知其如此而不爲修改,亦所不敢,當待朝家分付擧行云。以臣之所目覩,似當有及時定奪分付之事矣,故敢此仰達。上曰,曾前陵幸時,治道太廣,客土塡補處,不但揚塵,或有因而泥濘之弊。今番,則略略修治,俾勿如前,可也。
李世白曰,臣聞徽陵齋郞之言,則本陵守護軍元數二百十餘名內,居在楊州者,僅四十餘名,飢荒之餘,逃故亦多。散在他邑之軍,道里旣遠,未能及時應役,以參奉之力,送差招來,亦所未易,祭享時及陵內凡事,實多可悶也。他陵守護軍,則在本州者,居多,而獨此陵如此,散在遠邑之軍,若以楊州某樣軍換定,則其在守護之道,似爲着實云。事勢誠果如許,合有變通之道,故敢達矣。上曰,分付該曹稟旨變通,可也。
李世白曰,五陵各有界限,而徽陵界限,比諸陵最廣,以數少之軍,守護爲難,遠近廣狹,似當與諸陵均一後,禮官奉審時,界限,變通改定,何如?崔奎瑞曰,界限,隨其山形之故,有廣狹之不同歟?上曰,後日奉審時稟定,可也。
李世白曰,前頭陵幸時,不設晝停事,旣有下敎,而數十里之地,動駕甚早,仍不停行,數行缺親祭後,回駕,則還宮時,似將日暮,中路暫定,亦慮其忙迫,故晝停,使之不設耳。南致熏曰,固知聖意之有在,而但念凌晨動駕,行三十里之遠,而不停則不瑕有傷於玉體乎?且臣於向年陪從於英陵幸行時矣。其時站堠稍遠處,則軍兵顚仆於道路者,甚多,況今荐飢之餘,軍馬之疲弊,有不可言,其勢必難直達於三十里之地,此亦不可不慮也。李基夏曰,臣自外亦與訓鍊大將申汝哲商議,則軍兵顚仆之弊,勢所必然,故以此爲慮矣。今此承旨所達之言,誠然,而軍馬,若片時休息,則不至於顚踣也。上曰,筵臣所達如此,晝停,依前例擧行,而晷刻間暫停,可也。
李世白〈曰〉,陪從百官,昌陵行幸時,定以各司一員矣。今亦依此爲之乎?上曰,今亦依此爲之,可也。
尹趾仁曰,臣有區區所懷,敢此仰達。陵寢奠謁之後,大駕還宮之時,百官班行,軍兵陣伍,政宜雍容肅穆,不失次序,而曾前或不無疾驅亂次之時,至有從他門而入者,事極寒心。昔在先朝溫幸之時,命其時大將故相臣李浣,使之疾驅,李浣,對以軍行有法,不爲疾驅,先王嘉之,不以爲非。此說,軍門,至今流傳,數行缺還宮之時,勢將日暮,若以犯數字缺疾驅,致有班行錯亂之弊,則誠恐有駭於瞻視,無寧犯夜,不爲疾驅,可矣。上曰,駕橋徐行,則不平,疾行則安,故取其安便,頗不免疾驅,而元非故令疾驅也。蓋與法駕之行,有異,其勢然矣。今此所達之言,大意好矣,當留意焉。
閔震炯曰,本館,方有明史進講本繕寫印出之擧,而皇明通紀,只載天啓以上事,故明紀編年中,天啓以下所付卷,付於通紀之末,作爲一秩事,曾已議定於大臣,稟旨擧行矣。凡以兩書合爲一秩者,不爲不多,近來芸閣所印綱目之下,附宋元綱目之類,是也。此類率多,皆竝存全書矣。若或截取若干卷,合附於他書,則必須別有纂集之擧,然後方爲成書,今此通紀及編年兩書,則詳略懸殊,規模不同,旣無用意纂集之人,而截取天啓以下事,滾合於一秩,恐未穩當。且通紀末所載及編年中所載,天啓之事,有重複者,難以取舍。通紀末一張,則截去不用,直以編年所載入錄,故兩書,俱不得爲完書,此又未安。臣意,則通紀及編年,竝以全書印出,其制樣及排字,不令參差,以便考覽,而通紀畢講之後,天啓以下事,則以編年繼講,未爲不可,下詢于大臣。諸臣,未知如何。李世白曰,皇明通紀所載,只是天啓以上之事,而天啓以下,則明紀編年所載之外,更無他書,故當初議定,蓋以此也。儒臣所達,不無意見,兩書,竝以全書印出,似爲得當。所入物力,雖似稍加,而編年中天啓以數字缺上曰,史官出去,召留待守令入來。
水原府使李益壽,昌城府使閔任重,珍山郡守趙泰果,藍浦縣監申命元入侍。李益壽進前。上曰,水原,畿輔重地,須盡心擧職。益壽曰,誠非等閑之地,敢不盡心奉職,而但以才分不逮,未副聖敎,爲惶恐耳。上曰,水原兵馬,曾於陵幸時親見,則其精壯,無異於都監軍兵矣。益壽曰,近年大殺之餘,逃故幾至一千數百餘,未及充定,此外騎步兵保逃故之數,亦甚多云。當此各樣官穀未收退捧之時,軍政一時倂行,則騷擾之弊,勢所必至,以此尤爲悶迫矣。上曰,須商確于廟堂,從便漸次充定,宜矣。
閔任重進前。上曰,履歷。任重,歷數以對。上曰,西邑當賑政之餘,凡事比常時尤宜惕念也。任重對曰,聖敎丁寧,敢不盡心奉職,而惟恐才分之不逮耳。
趙泰果進前。上曰,履歷。泰果,歷數以對。上曰,七事。泰果,誦以對。上曰,七事着實擧行,使有其效。對曰,敢不盡心?
申命元進前。上問履歷。命元,歷數以對。上曰,湖西,比年飢荒,恤民之政,惕念爲之。命元對曰,惟恐才分之不逮,敢不十分盡心?
上在昌德宮。停常參,只晝講。
未時,太白見於巳地。
下直,襄陽府使睦林重,尙州牧使李湜。
金宇杭啓,明日常參·經筵,取稟。傳曰,只晝講。
李光迪啓曰,備邊司郞廳來言,今日賓廳坐起日次,而大臣有故,不得來會云,敢啓。傳曰,知道。
以問安使卜定白淸等物故之故,上使行,因此遲滯,不勝惶悚待罪事,平安監司狀啓,傳于金宇杭曰,勿待罪事,回諭。
以平安監司,慈山等官劉召史等壓死,咸禮先等渰死,成男等囕死事,狀啓,傳于李思永曰,壓死·渰死·囕死人等,令本道恤典擧行。
金宇杭,以兵曹言啓曰,今此陵幸時,晝停,依前例擧行事定奪矣。晝停處所,道路事目中,改付標以入之意,敢啓。傳曰,知道。
以李明浚爲假注書。
金宇杭,以右議政李世白言啓曰,臣等,進詣僖陵奉審陵上,則莎草稀疎處,乾·亥方長廣各一尺許,子地長廣各一尺許,丑地長廣各一尺許,東南方間間稀疎,不容尺量,果如參奉所報,而此外亦或有枯損處,雖不得尺量其大小,而片片如此之處,殆不可勝計,全陵上下四方,無不同然。大抵莎草,全無茂茁之形,問于陵官,則近因年年旱乾,漸至如此云矣。其在事體,似當有一番修改之事,而若就其頉處,片片莎草,隨踈隨補,則新舊莎草,反有稀稠不均之弊。新補之莎,着根亦似未易,必須全陵修改,然後可以無欠,而聞本陵流傳之言,則已去甲戌年改莎之後,更無修改之事云。六十餘年之間,莎根之盤結,必固,今若盡祛舊莎,改覆新莎,則旣不知其必勝於舊莎,而且以卽今所見言之,雖或差遲時月,亦似無大段未安之慮,姑待開春,觀其新芽蔓生形止,更爲稟定,似或合宜,敢啓。答曰,依啓。
院啓,引嫌而退。刑官陳達,旣已酌處,則不爲爭執,有何所嫌?請司諫李敏英,出仕。答曰,依啓。
午時,上御宣政殿晝講。知事申琓,特進官柳之發,參贊官金宇杭,侍讀官尹趾仁,檢討官閔震炯,記事官李尙說·洪重益·朴弼明,武臣柳星漢入侍。上讀前受音一遍。尹趾仁,進講聖學輯要輔德章,自今夫奕之爲數,止右言親正士。上受而讀之。尹趾仁曰,此章,孟子篇中與十寒章相連,想是齊日,不但有十寒之患,雖接見孟子,親聽訓戒之時,猶有不專心之病,故爲此言以終之歟?閔震炯曰,此章語意,只論專心致志,其於親近正士之說,雖似不甚襯着,而然其親近正士之要,亦豈外於專心致志哉?帝王之學,與韋布有異,一日萬機之中,自難專一於文字間,而若夫專心致志數行缺邈邈,待不以誠,則賢士自當退去,雖欲親近,其可得乎?設或使不離左右,又安有其效乎?震炯曰,范氏註,統論上章大旨,所謂賢人易踈,小人易親之言,雖似常談,究其所由然之故,極其切實,果能辨之在早,則安有親踈倒置之患哉?趾仁曰,程子經筵箚中,夜必直宿,以備訪問,時於內殿,從容宴語之謂,蓋欲使君臣之間,情志交孚也。其言固無難行者,而或於萬機之餘,有所不暇,則亦當於燕閑之中,常對黃卷中聖賢,有所體驗警悟處,與接見臣僚,何異哉?上曰,唯。閔震炯曰,無時引接臣僚,講論治道,歷代帝王,罕有能行者,而竊嘗聞我朝故事,則成宗大王·文宗大王,每於不時引接臣僚,從容宴語,是以上下交孚,情地不隔,甚盛事也。申琓曰,成宗朝,雖夜半或賜對,討論文史,講磨治道,君臣之間,情意之相孚,如此,豈不盛哉?震炯曰,程子獻箚,正在於哲宗冲年,故其論輔養之方,如是矣。伏願殿下,於自勉之餘,又以此德,輔養東宮,則德器成就,其可量哉?上曰,儒臣之言,切實,當特爲留念焉。趾仁曰,稼穡艱難,尤當自冲年深知也。
尹趾仁曰,新封淑媛房賜與之物,各司進排之數,自當有常定,而卽今飢饉連年之餘,公私之凋殘,似經兵燹,缺數行旣有下敎,而出宮時及五陵奠謁時,通禮之數,將至六七十餘員矣。然則百官竝爲侍從,無異,而自下不敢擅減其數,敢此仰稟矣。上曰,六十餘員大多,且年老之人,不可差定,以年少官員若干抄出,參酌爲之,可也。
申琓曰,以咸平縣監成楚俊事,自本曹草記,而有登對時稟處之敎矣。取考其戶牌及帳籍,則皆書以戊子生,而其榜目,以戊戌生書塡,故入於增年圖頉之中,萬科榜目之一字誤書,不是異事。且見其容貌,則決非四十之人,故人皆稱冤,以朝家事體言之,則一從啓下榜目施行,而戶牌及帳籍,如此。只以榜目誤書之故,混入汰去之中,似爲冤抑,未知何以處之乎?上曰,吏曹草記,詳備成楚俊之事,旣已知悉,而兵曹草記中汰去之類,只以其榜目爲准,不考其帳籍及戶牌矣。其中或有如成楚俊之冤抑者,而獨見汰去,則其在事體,亦甚不均,故所以有登對時稟處之敎也。前日汰去類,令本曹一體考准其戶牌·帳籍,更爲稟處。
尹趾仁曰,外方屠牛,本有禁令,而近來紀綱解弛,道臣亦不能嚴加案察,各邑屠肆視爲尋常,無處無之。上年雖因年凶,各別申禁,而法禁之行,不過半年而止。到今復踵前習,設肆屠牛,不翅狼藉云,事之寒心,莫此爲甚。數行缺相繼,而及其機捕,皆是從前,數字缺臣其後奉命湖西,又聞牛禁之效,有一牛盜,欲賣所盜之牛,而旣無屠肆,無處見售,終至於棄其牛於路中,而其爲本主之所推還云。禁與不禁之間,其害其效如此。不但爲農民耕作之地,卽今止盜之方,無過於此。況各邑之中,多設三四鋪,收其稅錢,其數必不至數百兩,而公用與否,亦不可知,誠甚駭然。合有別樣申飭禁令之道,故敢達矣。參贊官金宇杭曰,朝家申嚴禁令之後,畿邑屠肆之狼藉,果如儒臣所達,則誠極駭然。儒臣之言,似非泛然風聞,指的犯禁之邑,以爲論罪懲勵之地,可矣。尹趾仁曰,果聞果川縣屠殺狼藉,欲爲指名陳達,而更有風聞,畿邑中犯禁者,不獨果川一縣,然猶未詳虛實,故或慮各邑犯禁則同,而一縣之獨被罪罰,亦非均平之道,以是初不敢指的仰達矣。上曰,畿邑之屠肆雖多,而旣難一一摘發論罪,則隨現重究,可以懲一勵百,果川縣所犯之狼藉,儒臣旣已陳達,當該縣監,拿推,本道監司,亦難免不能檢飭之失,從重推考。
上在昌德宮。停常參,只晝講。
未時,太白見於巳地。
下直,臨淄僉使洪震一,醴泉郡守具志禎。
金宇杭啓曰,明日國忌齋戒,明明日正日,此兩日視事,頉稟。傳曰,知道。
又啓,來十五日,儒生殿講日次,而誕日相値,頉稟。傳曰,知道。
數行缺一屍,倭館洞契有一屍,連城尉契有一屍,朴井契有一屍,北部字內廣岩近處有一屍,中部字典獄後洞契有一屍,大寺洞契有一屍,南部·中部僵屍,則埋置於水口門外送葬峴近處,西部·北部僵屍,則埋置於西小門外大峴近處之意,敢啓。傳曰,知道。
以備忘記,傳于李光迪曰,扈衛軍官直赴林世雨,柳葉箭五中,邊將除授。
李光迪啓曰,罪人李乙民,刺殺伯娣辭緣,諱不直招,請刑推。傳曰,依啓。
又啓,罪人李乙民同生伯娣禮進刺殺時,同謀同參辭緣,旣已承服,例結案取招,照律處斷,何如?傳曰,依啓。
南致熏,以戶曹言啓曰,內官金以秋,以翼陵侍陵官恩賜田畓,未及受出矣。申範華折受逆堅籍沒忠州田二結九十一負四束,安東田畓一結八十二負七束等庫,還屬本曹處,自本家望呈願受,依例折受,何如?傳曰,允。
嚴緝啓曰,假注書李明浚,時無職名,付軍職冠帶常仕,何如?傳曰,允。
李光迪,以都摠府言啓曰,今日入直軍士,中日習射,請出標信。傳曰,知道。
掌令金德基·任元聖啓曰,請東萊訓導·別差,更遵前旨,拿問定罪。措辭見上答曰,勿煩。
午時,上御宣政殿晝講入侍,特進官李彦綱,同知事崔奎瑞,參贊官徐宗泰·南致熏,檢討官趙大壽,假注書李明浚,記事官洪重益·朴弼明,武臣尹遇進,輪對官,掌樂院僉正李世晟,尙衣院別提任諝,直長柳尙重,司圃署別提李溭,濟用監直長任命元,奉事李世禎,義盈庫直長李濟夏。上講聖學輯要修己篇。上讀前受音一遍訖。徐宗泰,進講。自易曰山上有澤,止其及一也。上受而讀之一遍訖。徐宗泰,進講文義曰,澤之性,潤下,土之性,亦潤下者也,而下卦,有虛中受物之義,若有一毫私慾,非□言之道矣。崔奎瑞曰,私慾未祛,則彼言缺數行上曰,唯。光明則易於自用也。宗泰曰,學問之工,若或間斷,則難以接續也。所謂灌濯云者,漑之於草木,無小間斷也。取譬之意,深且切矣。上曰,唯。徐宗泰曰,魯隱公,以禧伯之言,不以爲非,而終不用之者,蓋常時不聽賢臣之言,失其法度,直言不得入矣。奎瑞曰,以事體言之,則禧伯,以隱公不用其言,故稱疾不從者,似乎偃蹇,而禧伯之意,以爲言雖不用,臣不從行,則庶幾暴吾心之不然,而匡君父之過失,故終不隨行,是所謂之忠臣也。上曰,唯。
李彦綱曰,刑曹郞廳崔宇泰,啓下兼春秋,而詞訟刑獄之地,事務煩劇,不可兼察,合有變通之道,故敢此仰達。上曰,以他人換差,可也。
崔奎瑞曰,臣待罪司圃署提調,有所變通之事,故敢此仰達。貢物價,例有當年條上下之規,亦有翼年條預授之事矣。本署貢物主人輩,累經凶歲,殘弊莫甚。凡干封進之物,亦不能成形,必先給貢物價,使之預爲料理,則可以支過,故臣以此意,議于主管堂上閔鎭長則以爲,本署形勢,果爲如此,而若開此路,則他司貢物,皆欲預受,有難取舍,如有稟定之事,則事似順便云,故敢達矣。上曰,依爲之。缺數行上曰,史官出去,招輪對官。李明浚,趨出引入,輪對官,以次進伏。李世晟曰,小臣掌樂院僉正也。上曰,本院有何弊瘼耶?世晟曰,本院無他職掌,不過率典樂習樂而已,故無弊瘼矣。任諝曰,小臣尙衣院別提也。上曰,直長竝進。直長柳尙重進伏。上曰,別提所掌,何事?諝曰,轎子色也。上曰,轎子色所掌,何物?諝曰,全漆·魚膠·箭竹·松脂等物也。上曰,遺在,幾何?諝曰,全漆四斗,每漆一斗一升,魚膠十一斤三兩,正鐵一百五十七斤,箭竹六萬四千四百箇,鄕絲十斤矣。上曰,直長所掌,何色?尙重曰,臣之所掌,冕服也。上曰,冕服所掌,何物?尙重曰,各色綃·鼎紬·白絲·吐紬·雪綿子·紅花·芝草·龍紋席·虎紋席·驄帽子·涼臺等物也。上曰,遺在,幾何?尙重曰,各色綃一同十一疋,鼎紬三十二同,白絲八十七斤,吐紬三同五疋,雪綿子八斤七兩,紅花三百斤,芝草四百斤,帽子二十部,涼臺五部也。上曰,本院有何弊瘼耶?諝曰,提調,每每稟定,故無大段弊瘼矣。李溭曰,小臣司圃署別提也。上曰,所掌,何物?溭曰,本署無各色所掌矣。上曰,無弊瘼耶?溭曰,無之矣。任命元曰,小臣濟用監直長也。上曰,奉事竝進。奉事李世禎進伏。上曰,直長所掌,何物,而奉事所掌,亦何物耶?缺數行上曰,遺在,幾何?世禎曰,三百七十四同矣。上曰,有弊瘼耶?命元曰,提調稟定故,時無大段弊瘼矣。李濟夏曰,小臣義盈庫直長也。上曰,所掌,何物?濟夏曰,眞油·法油也。上曰,遺在,幾何?濟夏曰,眞油七十二石八升,法油四十二石也。上曰,有弊瘼耶?濟夏曰,無之矣。諸臣遂退出。
兼工曹判書申汝哲疏曰,伏以,臣之衰朽病廢之狀,業已聖明之所洞燭,而效蔑涓埃,謗積丘山,到今幾死之日,又添將驕卒惰之題目。此人臣之極惡大罪,死有餘責,而刑章未加,職名猶在,恐懼惶隕,罔知攸措之中,伏聞園陵幸行,已有判下,而臣之痰疾,近益流注,胸背牽引,脚膝拘攣,坐則戰掉,立則眩暈,行步蹣跚,不能騎乘。身雖不死,命如絲縷,一日所噉,不滿數合,尙今支撑,亦是怪事,以此殘喘,斷無驅馳鞍馬陪衛行陣之望,不得不露章哀籲,乞解職務矣。繼又以秋曹事,至速臺評,臣於惶愧靡寧,不得不略暴顚末焉。近來人心不淑,刑曹禁吏輩,假稱禁令,作拿於軍卒者,比比有之,故不得不數行缺不能抗拒納錢,而事極冤枉云。捉來禁吏問之,則果以藉禁作弊,治罪除下云,故有所懲治矣。該曹,更爲捉致順男等三人,從重決杖八十度,又令捉送將校等,而以臣之故,代送將校,事甚無謂,故果未起送矣。該曹,以此至於啓達天聰,方此悚縮俟〈罪〉之中,公議重發,只被問備之罰,臣負犯旣重,不可以有罪倖免,薄被推緘,乃敢抗顔於官次。且臣之姓名,又入於秋曹罪人姜夏正供辭中,則臣尤不勝怪駭,不知所以致此之由,而其爲悚慄惶怖之懷,爲如何哉?臣老而不死,種種危怕之事,如是沓至,敢冒萬死疾聲仰籲于仁覆之下,伏乞聖慈,特察臣情勢,亟削臣職,仍正臣罪,不勝幸甚。謹昧死以聞。答曰,省疏具悉。卿其勿辭,安心行公。
左副承旨崔商翼疏曰,伏以,螻蟻微臣,不識倥侗,年已衰耗,精力消亡,投閑置散,乃分之宜,而不料聖明,不棄管蒯之賤,且念簪履之舊,屢加收錄,置諸近密。臣於是感激洪私,銘鏤心肝,不量才分之不逮,筋力之枯朽,祗以夙夜奔趨,恪勤職事,爲萬一圖報之地,苟非萬分難强之病,不敢爲一毫自便之計,此則日月之明,或有所下燭矣。近日以來,炎濕積傷之症,迭作而交攻,纔患暑瘧,旋發泄瀉,內而眞元日鑠,外而四肢委痺,跬步之間,若將顚仆者,數矣,猶且竭蹶殫力,黽勉供仕矣。日昨申退之後,所患末疾,又因外感而添重,筋脈牽攣,骨節疼痛,缺數行忝居邇列,陪從法駕,昵數字缺其在臣身,不但榮耀而已,犬馬微誠,亦且小伸於將事之間,而第慮擧動之期,只隔十餘箇日,其前差復,有不可逆料。今若惶恐泯默,不早自列,而至於駿奔之地,終至有蹉跌失儀之擧,則臣之罪戾,尤萬萬難贖。玆敢不避猥越,冒死仰籲於天地父母之前,伏乞聖慈,俯賜曲察,亟許恩遞,以便公私,不勝幸甚。謹昧死以聞。踏啓字。
左承旨李思永疏曰,伏以,無狀如臣,忝叨近密,暑雨供劇,已經四朔,衰病憊敗,殆無餘地,而又値擧動不遠,分義〈?〉懼,不敢爲乞免之計矣。千萬意外,臣名入於罪人姜夏正之供辭,驟聞駭怪,莫知其所以,及見其原情,略記其大槪矣。臣於丙子,待罪海西,八月晦間,巡到鳳山境,有姜姓女人呈狀曰,亡夫妾子昌碩,謀殺嫡母,至於毆打,亡夫田民,任意放賣。今者昌碩,來到此處,願爲嚴禁治罪,故臣招致呈狀人,則非姜女也,自言代奴也。捉致昌碩,則非昌碩也,乃他人也。臣怪而問之則曰,姜女不能自來,使奴代呈,昌碩,則隱匿,此人,乃申有行爲名人者,而與昌碩同惡放賣者云。臣卽令本官,嚴囚有行,現出昌碩矣。數日後,臣重被臺彈,不能行公,而昌碩,無現出之期,有行,不可一向久囚,故臣於罷還時,使之放送矣。其時曲折,不過如斯,而今者夏正之言,有若臣故爲放送者然,臣於昌碩·有行,素不知名面之人也。只憑姜女狀辭,欲治昌碩而不果,則豈意夏正之妄誕,乃至於此也?臣名旣入以下缺答曰,省疏具悉。爾其勿辭,從速察職。
上在昌德宮。停常參·經筵
金宇杭啓曰,領議政·左議政九度呈辭到院,而以國忌齋戒,留院之意,敢啓。傳曰,入之。
又啓曰,吏曹郞廳來言,承旨有闕,政事,何以爲之?敢稟。傳曰,過國忌後爲之。
領議政柳尙運,左議政尹趾善九度呈辭。傳于金宇杭曰,安心調理。
李光迪,以義禁〈府〉言啓曰,今日國忌齋戒,十三日正日,十五日大殿誕日,前後各一日,十七日國忌齋戒,十八日正日,此七日,罪人李祥輝不得開坐加刑之意,敢啓。傳曰,知道。
上在昌德宮。停常參·經筵。
嚴緝啓曰,誕日前一日,明明日正日,十六日後一日,十七日國忌齋戒,十八日正日,此五日視事,頉稟。傳曰,知道。
又啓曰,領議政·左議政十度呈辭到院,而以國忌留院之意,敢啓。傳曰,入之。
南致熏,以備邊司言啓曰,今此陵幸擧動時,凡事,一依昌陵行幸時例擧行事,定奪分付矣。卽見京畿監司宋昌報狀,則今番五陵展謁時,御幕次與水刺間幾處排設待候事,急速定奪分付,方可擧行云。御幕次,自當排設於五陵,而水刺間,則曾於昌陵擧動時,因大臣所啓,三陵中,只設於翼陵事,下敎矣。今番,則排設幾處,而亦於何陵排設乎?日期漸迫,登對時未易定奪爲急,敢此仰稟。傳曰,健元陵·崇陵排設,可也。
領議政柳尙運,左議政尹趾善十度呈辭。傳于嚴緝曰,安心調理。
李光迪,以兵曹言啓曰,今日入直訓鍊都監三局別將黃再命,依本廳草省記入啓受點矣,黃再命,差風雷雨祭初獻官,受香在卽云。當該書員,當初不爲懸頉之罪,在所難免,自本曹從重治罪,原單子中,改付標以入之意,敢啓。傳曰,知道。
嚴緝啓曰,左承旨李思永,以其名入於罪人供辭中,陳疏批下之後,仍爲呈告,已至累日,强引不當引之嫌,殊甚未安,卽爲牌招察任,何如?傳曰,允。
上在昌德宮。停常參·經筵。
下直,文義縣令金鎭瑞,包伊萬戶金益仝。
有政。吏批啓曰,本曹郞廳及春防闕員,今當差出,而擬望之人乏少,相避外任竝擬,何如?傳曰,允。
吏批,判書申琓進,參〈判〉李寅煥進,參議洪受瀗病,都承旨嚴緝進。以鄭澔爲輔德,任舜元弼善,李東彦典籍,趙泰老兵曹佐郞,崔是翁童蒙敎官,趙泰彙敦令判官,金載海童蒙敎官,趙泰耉吏曹佐郞,李玄錫安邊府使,兪命雄獻納,朴泰淳延安府使,閔鼎輔童蒙〈敎官〉,趙泰采爲同副承旨。
兵批,行判書李世華進,參判柳之發差祭,參議申懹病,參知姜銑進,左副承旨李光迪進。以鄭泰英爲慶尙道點馬別監,朴安道全羅左道點馬別監,愼聖源興陽監牧官,徐後積順天監牧官,趙時華瑞山監牧官,趙鼎期咸興監牧官,崔商翼副司直,李明浚副司正。
南致熏,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
領議政柳尙運,左議政尹趾善十一度呈辭。傳于趙泰采曰,安心調理。
趙泰采,以內醫院官員,以都提調言啓曰,故醫官許任所撰鍼灸經驗方,自校書館進上三件,世子宮供上二件,及本院所藏醫官等分給各件,送于本院,進上供上件,竝書單子以入之意,敢啓。傳曰,知道。
趙泰來,以工曹言啓曰,今此陵幸時植炬,依昌陵擧動時例,自本曹排立事,命下矣。敢考前例,則在前陵行時植炬,十里內,則自本曹擧行,而十里外,則京畿,擔當擧行矣。曾在丙子年昌陵陵幸時,自上特軫畿民之弊,十里外,亦自本曹加排事,傳敎矣,故限晝停排立矣。今番,則何以爲之?敢稟。傳曰,依昌陵行幸時例爲之。
南致熏,以訓鍊都監言啓曰,因刑曹啓目,酒禁被捉砲手鄭順男·李挺萬·王彦男等三人,從重決棍事,允下矣。砲手鄭順男等三人,從重決棍十五度之意,敢啓。傳曰,知道。
嚴緝啓曰,同副承旨除授後,卽爲肅拜,自是古例,而新授同副承旨趙泰采,累度催捉,尙不入來,請卽牌招察任,何如?傳曰,知道。
李思永,以宣惠廳言啓曰,昨接京畿監司牒報,則沃溝縣本廳內羅州乙亥條無面位米三十七石十斗二升,丙子條無面大同米五十石,戶曹內群山倉慶字生字丙子條無面稅米十八石八斗零,羅州丁丑條田三稅無面米二十一石等穀物,沃溝沙工朴成起,船隻裝載,行到仁川地,成起及格軍等所載穀物,恣意偸食之後,餘米一百四石,私自輸入於京居盧起俊·吳成俊等家云。事極驚駭,使之譏察,則御營保米,亦在沙工成起偸食之中,已自御營廳,掩捕拘留矣。近來船人等,狡惡特甚,偸竊國穀者,前後相續,而至於陳省所付之穀,無一石來納,中間花消,則此實曾所未有之事,事極痛駭。沙工朴成起及京居人盧起俊·吳成俊等,移送該曹偸食米節次及米石去處,一一究覈徵出後,朴成起,依法處斷,盧起俊·吳成俊,若有同謀情節,則亦爲嚴治,以懲他人,何如?傳曰,允。
南致熏,以義禁府言啓曰,綱常罪人取服處斷之後,例有降邑號罷守令之事,而綸紀罪人,則不爲一體施行矣。今此正刑罪人李乙民所犯,係是綸紀,降邑號罷守令等事,依近例不爲擧行之意,敢啓。傳曰,知道。
司饔院官員,以都提調言啓曰,卽接鷹牌頭所報,則夏秋兩節供上生雉,春間生禽養飼,而閱月長霖,炎熱比酷,家養生雉,幾盡致傷,若干餘存,萬無繼供之路。卽今形勢,山雉未及〈?〉,勢將闕供,依上年例以軟鷄折半代捧事,入啓變通云。卽今鷹師形勢之渴悶,誠如所訴,而莫重御供,自下不敢擅便變通,惶恐,敢啓。傳曰,代封。
李光迪,以兵曹言啓曰,今此陵幸時,各差備所把馬,依丙子年昌陵幸行時例,磨鍊別單書入,而司僕寺添補馬,則依本寺啓下數,分付京畿,使之直爲入送之意,敢啓。傳曰,知道。
掌令任元聖啓曰,請東萊訓導·別差,更遵前旨拿問定罪。措辭見上答曰,勿煩。
判尹朴世堂疏曰,伏以,臣蒙聖恩,除授京尹,震越一時,遲回百念,因伏思惟,臣年齒已邁,疾病久痼,前後陳暴,滿盡情實。聖慈憫惻,每從優厚,俯循其私,不强不能,俾臣得保殘景,延至今日,無顚踣死亡之懼,而同草木昆蟲之樂者,莫非覆載生成之澤,則指數當世,其受賜之獨盛,殆未有如臣比者矣。今雖過蒙紀錄,復玷朝籍,亦不外於眷恤舊物,聊以備蓬蓽之光,聳村里之觀耳。非謂臣眞有氣力精神,或尙遺餘,可以勉趨嚴命,任當劇職,將不待力懇,而早收盛旨,臣之所恃,只在於此。然都民百萬,主治者大尹,禁缺之役,詞訟之煩,尤倍他司,雖置佐貳數行缺念者也。臣衰疾如此,旣無以數字缺只竢朝廷速賜處分。伏乞聖明,亟鐫臣所有職名,以便公私,不勝萬幸。臣無任屛營之至,謹昧死以聞。答曰,省疏具悉卿懇。卿其安心勿辭,上來察職。
上在昌德宮。停常參·經筵。
未時,太白見於巳地。
趙泰采啓曰,今日賓廳日次,而誕日相値,不得開坐云,敢啓。傳曰,知道。
大殿誕日,二品以上·單子問安。答曰,知道。政院·玉堂·單子問安。答曰,知道。中宮殿問安。答曰,知道。世子宮問安。答曰,知道。缺數行
陵幸時,該曹,以丙子八月陵幸時例,本館二員隨駕事,判下矣。本館異於他司,自前陵幸時,館官無論多少,盡數陪從,卽舊例也。寧陵·厚陵陵幸時,以累日經宿之故,爲其除弊,只以二員隨駕,近陵,則不用此例。往在甲戌二月,獻陵陵幸時,該曹,初以二員隨駕事,磨鍊以入,而其時館官,以盡數隨駕事,陳箚蒙允。蓋昌陵陵幸時,則本館時存三員中,一員,以留都從事啓下,只有二員而陪從。此則事勢適然,而今者該曹,引此爲例,以二員啓下,旣違前例,事且未安,依前盡數陪從,何如?傳曰,允。
傳于李光迪曰,今番陵幸時,隨駕軍兵等犒饋,陵幸後,各其軍門,依例擧行事,分付。
掌令任元聖啓曰,請東萊訓導·別差,更遵前旨,拿問定罪。措辭見上昨政,承宣特除之命,出於意外,臣竊以爲不當也。趙泰采之才望,固爲同朝之所推,宜置經幄,以備顧問,且委銓曹,循序進用,其在法例,何所不可,而年少詞臣,未經準職,無端超擢,未免太驟。況此中批之擧,大非淸朝之美事,且關後日之弊。請還收趙泰采特除承宣之命。答曰,不允。
上在昌德宮。停常參·經筵。
自辰時至午時,日暈。夜一更,月暈,有霧氣。
傳于嚴緝曰,京畿監司李徵相,全羅都事尹爾霖留待。
傳于嚴緝曰,還下去守令留待。
傳于嚴緝曰,京畿監司·全羅都事·還下去守令引見。
嚴緝啓曰,兵曹判書李世華,來詣請對矣。傳曰,引見。
領議政柳尙運,左議政尹趾善十二度呈辭。傳于嚴緝曰,安心調理。
金宇杭以侍講院言啓曰,本院上番六員內,兼輔德未差,文學金昌直在外,兼文學趙泰耉,方有身病,兼弼善臣寅炳,獨爲入直,已至累日,而身病猝劇,他無替直之員,新除授輔德鄭澔,卽爲牌招入直,而新除授弼善任相元,時在咸鏡道安邊任所,書筵入番事緊,斯速上來事,下諭,何如?傳曰,允。
南致熏,以兵曹言啓曰,今此冬至使一行,赴京時所把驛馬,必須前期分定,可無未及之患。應把驛馬四十匹內,忠淸道七匹,全羅道八匹,慶尙道十五匹,來九月二十五日京中逢點。江原道六匹,咸鏡道四匹,同月三十日直送安州逢點之意,各道監司處知委,何如?傳曰,允。
掌令任元聖啓曰,請東萊訓導·別差拿問事,還收趙泰采特除承宣之命事。竝見上臣卽見今月十四日行風雲雷雨祭監呈課,則隷儀之時,祝史內瞻主夫全世弘,飮酒昏醉,顚仆失措,至有不潔之擧云。其慢神不敬,莫此爲甚,如此之人,不可齒在衣冠之列,內贍主簿全世弘,請命汰去。答曰,不允。末端事,依啓。
午時,上御熙政堂。留待入侍,行兵曹判書李世華,京畿監司李徵明,全羅都事尹爾霖,殷栗縣監金鳴夏,左承旨李思永,假注書李明浚,記事官洪重益·朴弼明。
諸臣進伏。上曰,畿輔,異於他處,而矧當大侵之餘,民事可慮,盡心職事,可也。李徵明曰,惟力所及處,敢不盡心乎?上曰,守令黜陟,必須嚴明也。上曰,無大段稟定之事耶?徵明曰,到任後,如有稟定之事,則當狀聞矣。李思永曰,監司異於守令,於上前,讀諭書乎?數行缺上曰,到任已滿十朔,凡干事情,可以備諳矣。今年年事,比前年,何如?鳴夏曰,田穀不實,而畓穀似優矣。李思永曰,其言模糊,更爲詳達。鳴夏曰,農事不及上年矣。上曰,戶數,幾何,而人口,亦幾何耶?鳴夏曰,二千四百餘戶,而人口則男女竝九千五百餘口矣。上曰,各樣留庫,幾何?鳴夏曰,還上元數一萬九百石零,而上年只捧二千石,其餘盡捧之矣。上曰,有弊瘼耶?鳴夏曰,無大段弊瘼矣。上曰,元會付,幾何?鳴夏,不能詳對。李思永曰,金鳴夏,今承下詢之際,本縣各穀中元會付,常平廳·賑恤廳管餉等穀物之數,不能詳悉奏對,推考,何如?上曰,守令,詳知農事形止,然後可無災實相蒙之弊。金鳴夏所對,旣甚模糊,語不成說,至於留庫雜物之數,亦不能詳對,其不善治官,推此可知,遞差。
李世華曰,陵幸迫近,而有所定奪之事,乃敢請對矣。今此陵幸時,以訓鍊都監十六哨,依丙子年昌陵擧動時例,隨駕,仍爲扈衛陵所事,旣已定奪,而五陵周回,比昌陵頗爲闊大,以十六哨之軍,排列於左右前後,則稀踈莫甚,不成形樣。相考前謄錄,則丙寅年崇陵擧動時,以訓鍊都監軍士,分屬左右廂扈衛,而猶且不足,以楊州束伍軍一千,爲添補矣。今亦依此爲之,事體固宜,訓鍊大將申汝哲之意,亦如此,敢此仰稟。上曰,扈衛軍兵,雖甚稀踈,不必調出畿邑之軍,依前定奪,只以訓鍊都監隨駕軍兵,扈衛,可也。
李世華曰,各番禁軍將,領率管下軍兵,或爲入番,或爲隨駕,乃是規例,二內將梁益命,以別軍職,當立駕前,所管禁軍,無領率矣,何以爲之?上曰,梁益命,勿立駕前,使之領軍隨駕,可也。
李世華曰,自前陵幸時,隨駕禁軍,或以蜂屯作行,或有狹輦作行,或以五馬隊作行,而蜂屯·挾輦,道路不便,依前以五馬隊,分前後作行,何如?上曰,依爲之。
李世華〈曰〉,本曹,事管畿·湖,兩道軍兵身役全減,旣是一時特恩,而限以今年九月矣。十月當番,則預爲排番,知委立番與納布者,依前規施〈行〉之意,知委兩道,何如?上曰,依爲之。
李世華曰,本曹所管諸般身役納布之類,自賑廳作米上納,實出於濟活飢民之意,而本曹之匱乏特甚,東西破補,僅得支過矣。今則賑政已畢,年事稍稔,自本曹依前收捧,以補經費,何如?上曰,依爲之。
李世華曰,數行缺四百五十人,領率隨駕,從前五六字缺以假將代行,事甚苟簡,不可因循謬例,卽今禁軍別將李益,未及上來,今姑改差,以在京無故人差出,何如?上曰,依爲之。
李世華曰,臣有區區所懷,敢此仰達。前者禧陵此下缺
平安監司鄭載禧疏曰,伏以,臣沈痼之疾,自同必死之病,退伏村舍,不接人事,惟以便於身利於病者,克盡調護之方,屢經危殆,終必回生,保全形骸,得至今日,豈徒醫藥之功而已?實緣靜居而得力也。自從前秋,誤恩頻加,召旨至嚴,一向縮伏,有所不敢,强起牀褥,黽勉趨朝,蓋欲少伸,則仍卽乞歸,而計忽參差,未免數朔留滯於輦下,俄又轉輾。自松都以至于關外,此豈臣始慮所及,而亦豈臣平生夢寐之所到也?以久積敗之身,處不習水土之地,其所添傷,勢所固然。風氣乍襲,腹痛輒發,勺水入口,血痰又吐,種種別症,日漸層生,或痛或起,猶不至於全廢酬應也。六月以後,數行缺惶憫抑鬱,不知所以爲命也。廟堂之缺任,聖明之不許輕遞,或慮臣病,不至大段,留之不以有益於官事故也,而今臣宿患之外,又忝新病,宛轉呻痛,日甚日日,廢衙深處,不見吏民,已前瘝曠之罪,有不假言,而卽今秋務方殷,凡諸措劃不容少緩,而無計轉動,一任抛棄,此尤臣病情之日添者也。如使微臣,稍有一分自力之勢,而費辭飾病,上欺君父,則聖明雖欲曲貸,而神明之誅,焉可逃也?伏乞聖慈,憐臣病無可爲,察臣情有可矜,遞臣所帶職名,俾免客死殊方,則天地洪恩,臣宜如何報也?臣無任煎迫涕泣之至,謹昧死以聞。答曰,卿勿固辭,從速察職。
敎京畿觀察使李徵明書,王若曰,朝廷委寄之方,藩閫寔重,國家根本之地,畿輔宜先,苟非其人,曷膺是任?惟卿,名家襲美,大科蜚英,周旋於俊乂之間,夙彰華聞,出入於顯仕之列,大闢晉塗,有當官盡職之誠,有需世應務之具。中經患難,而志氣彌堅,屢參謀猷,而言議不苟。風稜自許,人推諫省之激揚,衡鑑無差,世稱銓部之掄選。纔解海西之隆寄,旋擢關外之大藩。柱後惠文,威聲已著於治理,盤根錯節,利器可別於剸裁。惟前後閥閱之已多,抑內外輕重之何間?睠玆千里之畿甸,不比諸路之旬宣。土瘠民貧,數行缺園陵展掃之行,日期已迫,縣官供億之費,民力何堪?惟今年穡事之可望,顧此時藩任之尤重,蘇殘起弊,得人最難,宣化承流,捨卿莫可。玆授卿以京畿觀察使兼兵馬水軍節度使·開城府留守·江華府留守·巡察使,專一面分閫之責,摠兩都留鑰之權。水·陸軍民,咸聽節制,繭絲保障,一遵便宜,卿才足以優爲,寵命夫豈偶然?卿其往卽乃職,恪布舊條,律貪殘而奬廉,汰庸懦而籲俊。課農蒐卒,本末相資,詰姦哀窮,威惠竝濟,臨民必本於淸淨,撫摩須勤,發政要在於寬平,督責宜戒。毋以姑息而墮庶務,毋事苛嬈而失衆心。其他稟斷之規,自有遵承之典。於戱,非公忠無以宣上旨,非愷悌無以達下情,惟心力不替於始終,而功名無愧於際會。故玆敎示,想宜知悉。知製敎宋相琦製進
上在昌德宮。停常參·經筵。
顯宗大王忌辰齋戒。
初昏,有霧氣。
金宇杭啓曰,來二十二日輪對日次,而國忌齋戒相値,頉稟。傳曰,知道。
嚴緝啓曰,領議政·左議政十三度呈辭到院,而以國忌齋戒留院之意,敢啓。傳曰,入之。
領議政柳尙運,左議政尹趾善十三度呈辭。傳于嚴緝曰,承旨敦諭。
傳于金宇杭曰,大殿三名日方物中,大鹿皮·猪皮·剪子·引導·梳省·畫龍墨,仍前封進事,分付。
李光迪,以禮曹言啓曰,傳曰,大殿三名日封物中,大鹿皮·猪皮·剪子·引導·梳省·畫龍墨,仍前封進事分付事,命下矣。上年八月,因前判書申琓所啓,三名日諸道所封方物,弓帒筒箇外,有限明秋仍減之敎。今年冬至爲始復舊事,當爲稟定,而未及,不勝惶恐。聖敎中只擧大鹿皮等六種,而其餘各種仍減,而限已過,竝當一體封進。中宮殿·世子宮方物,亦依例進封,似當,何以爲之?敢稟。傳曰,弓帒筒箇及大鹿皮等六種外,限明秋姑減,可也。
南致熏啓曰,臣承命往諭于議政府領議政柳尙運則以爲,臣之縮伏竢命,今已有日矣。前後明旨之下,旣不得奉承,日昨問安之列,又不得趨參,瘝曠之罪,逋慢之誅,日積在身,萬殞難贖,而鈇鉞不加,禮遇冞隆,又有此近侍敦諭之擧,十行天札,辭旨丁寧,臣奉讀惶霣,繼以感激,不知置身之所也。臣之私義,誠亦有不敢自安於心者,而恩諭頻繁,責勉勤厚,則固不敢一向坐違,重失不俟駕之義,而況今園陵行幸,期日已迫,此時息偃在家,亦豈臣分義之所敢出哉?顧臣素有頭疼眩暈之疾,數行缺伏地涕泣,不知所達云矣,敢啓。傳曰,知道。
李光迪啓曰,臣承命往諭于議政府左議政尹趾善則以爲,臣之情勢病勢,俱難冒出之狀,悉暴於前後章奏之間,或冀下燭而矜念矣。緣臣誠意淺薄,未能上格天心,兪音尙靳,異數反加,乃使近侍枉臨陋止,傳宣聖旨,今至于四,而辭意諄諄,反覆開釋,曠世寵弄,非臣所堪,莊誦未半,涕泗交迸,臣重負大戾,倖逭刑章,旣云幸矣。乃於病劇垂死之中,重勤聖念,致辱恩眷,至於如此,臣於此,寧欲溘然無知,而不可得也。區區情勢,固已殿下之所悉察,臣不敢每煩呼籲,而卽今病狀,已無復起之望。積月沈頓,神氣換脫,所餘只是病筋殘骸,而其危淺之不啻如風燭之就滅,雖欲收拾强起,一造天陛,少伸臣子之義,而末如之何矣。不然,則當此園陵行幸迫近之日,何敢一向偃伏,自速違慢之罪哉?若蒙殿下始終生成之澤,一息未泯之前,得以解免重負,投閑調息,或能延保殘喘,祗奉淸朝,則在臣,可以喪失廉恥之譏,在聖上,豈不爲養臣下有禮節之盛德乎?到此地頭,日夜哀禱者。更無他道,臣伏地涕泣,不知所達云矣,敢啓。傳曰,知道。
上在昌德宮。停常參·經筵。
顯宗大王忌辰,傳于金宇杭曰,再明大提學圈點。
南致熏啓曰,明日常參·經筵。取稟。傳曰,停。
上在昌德宮。停常參·經筵。
下直,燕岐縣監沈漢柱,平山萬戶林碩馨。
金宇杭啓曰,明日常參·經筵,取稟。傳曰,停。
南致熏啓曰,大司憲金昌協,在外,執義金時傑,持平崔重參,未肅拜呈辭,掌令金德基·任聖元,服制,持平李彦經呈辭,今日以監察茶時之意,敢啓。傳曰,知道。
傳于金宇杭曰,今下弓矢,甫乙下僉使崔英傑處傳授。
傳于金宇杭曰,明日開政。
金宇杭啓曰,大提學圈點事,命下矣。大臣六卿,待開門牌招圈點之意,敢啓。傳曰,知道。
又啓曰,大提學圈點時,前大提學,例爲薦望,而卽今前大提學李畬,在喪,而前大提學吳道一,方在削黜中,在前如此之時,遣史官受薦於大臣中曾經大提學者處矣。今亦依此爲之乎?敢稟。傳曰,依爲之。
傳于金宇杭曰,慶尙水使·全羅水使·廣州府尹·下直守令引見。
李思永啓曰,同副承旨趙泰采還收事,臺諫旣已停啓。趙泰采,卽爲牌招察任,何如?傳曰,允。
金宇杭啓曰,明日大提學圈點事及開政事,命下矣。停朝市相値,何以爲之?敢稟。傳曰,二十六日過後爲之。
南致熏,以義禁府言啓曰,今十九日二十日停朝市,二十一日國忌齋戒,二十二日正日,二十三日陵幸齋戒,二十四日陵幸正日,二十五日國忌齋戒,二十六日正日,此八日,罪人李祥輝不得開坐加刑之意,敢啓。傳曰,知道。
同副承旨趙泰采,牌不進罷職傳旨。傳于南致熏曰,推考傳旨捧入。
南致熏,以兵曹言啓曰,今二十三日三角·木覓·漢江等三處祭及二十四日健元陵擧動時,各樣差備軍之數,至於六百四十四名之多,而武科初試兩所場中相値,故此下缺數行
巳時,上御熙政堂。留待入侍,廣州府尹李宏,慶尙左水使李弘肇,全羅右水使權楷,燕岐縣監沈漢柱,左副承旨李光迪,假注書李明浚,記事官洪重益·朴弼明。
李宏進伏曰,小臣廣州府尹也。上曰,廣州,保障之地,所任至重,盡心職事,可也。宏曰,惟力所及處,敢不盡心乎?上曰,無他稟定之事乎?宏曰,未及赴任,姑無稟定之事矣。權楷曰,小臣全羅右水使也。上曰,水使所任不輕,盡心職事,可也。楷曰,敢不盡心乎?上曰,無稟定之事乎?楷曰,未及赴任,無稟定之事矣。弘肇曰,小臣慶尙左水使也。數行缺恩津縣監,而今除本職矣。上曰,盡心職事。漢柱曰,惟力所及處,敢不盡心乎?李光迪曰,廣州府尹,似當先聽傳敎,而乃是守令,使水使先聽,何如?上曰,唯。諸臣,以次聽畢。光迪曰,七事爲之。李宏告畢。沈漢柱亦告。遂於上前,賜弓矢·臘藥·胡椒等物。諸臣遂退出。
大司憲金昌協疏曰,伏以,臣於日昨,猥上辭本,略陳賤懇,聖批之下,未蒙矜允,臣竊不勝悶迫危蹙,輒復再申籲呼,臣罪萬死。昔韓愈有言,抑而行之,必發狂疾,臣少嘗讀此,每甚其言,及至今日,乃知其非虛語耳。臣本偏性難移,又況至情難强,以此自分畢命田間,爲聖世棄物,久矣。若令一朝怵迫嚴命,出而從仕,則雖復豐祿美食,潤其室家,峨冠法服,耀其身,軀駕輕軺,策肥馬騁乎街衢之間,呵卒前導,從吏後擁,過者爲趨,乘者爲下,燀爀光榮,爲市人所羡,而其如志節霣墜,情理舛逆。近則愧當世之君子,遠則懼後來之公議,忸怩怵惕,憂懣結轖,是其雖欲頃刻自安,有不可得矣。幾何其不發狂疾數行缺臣身一出,所守盡喪,不但於枉己而已。風憲之地,綱紀之首,而使之冒據長席,中外譏罵,將四面而至,欲望其糾官邪,正君違,振頹綱,勵汚俗,是何異於立曲表而責直影哉?以殿下之明,於此少垂怜焉,則其所以處臣者,宜不待臣言之畢矣。伏乞睿慈澄省,亟允臣所辭,以便公私,實千萬願幸。謹昧死以聞。答曰,省疏具悉。卿勿過辭,上來察職。
輔德鄭澔疏曰,伏以,人君使臣之道,必須察能而授官,可免虛授之譏。人臣事君之道,亦必隨職而盡分,可免非據之誚。努劣如臣,拔身科目,前後歷揚,莫非濫叨,半世癃廢,罪積逋慢,奧自春夏以來,恩除屢降,召命頻繁,分義是懼,舁疾趨命,未離言地,旋玷經幄。旣蔑繩糾之效,又無啓沃之實,徒縻廩料,坐延時月,尋常愧懼,若隕淵谷。乃者春坊長僚之命,出於千萬夢寐之外,感激惶駴,罔知攸措。適臣旅次,偶感寒疾,舊症新恙,一時添劇,且遭服制,未及出肅,纔因僚員不齊,番宿苟簡,不得不承牌入直,而臣竊伏惟念,春宮天資岐嶷,學業夙成,頻開書筵,方有日將月就之望。當此之時,宜擇經明行修之士,責以輔導之任,豈可以如臣一箇病物,學識淺昧者,循例備員,以貽軒鶴之譏哉?似此擧措,恐非聖王察能授官之意也。顧臣才學俱疎,旣無稱塞之望,薦賢讓能,以盡輔翼之效,其在隨分盡職之方,數行缺解文義,元非難事,而至於進德修業數三字缺,則非朱熹不可也。儻使宋帝,留心燕翼,永思貽厥,則朱子,豈終於下僚,而宋祚,豈至於衰亡乎?嗚呼惜哉,故我孝宗大王,嘗臨筵歎曰,宋有程·朱而不能用。今不能推行其道,則豈不復爲後人所恨也?大哉,聖人之言也。此實後王後人所可惕慮而不可忘者也。今日朱子,難不可得,而誦朱子之言,學朱子之道,懷抱山林,不求聞達者,亦不無其人,殿下何不殫盡誠禮,招致朝廷,一以咨訪治道,一以輔導胄筵,得免爲後人之所恨乎?以臣所見,進善臣權尙夏,自少厭棄擧業,專意古學,養德山林,聲聞日播,殆近三十年矣。其學問之諄篤,造詣之精深,雖謂之當代之第一,誠未爲過,惟願聖明,一見而扣之,旣聽其言,又察其有,如其可用,則進而寵之,與共天職,如不合意,則許其恬退,不枉其志,亦無所不可。殿下必以前此累召不至,謂其無意於斯世,終無必致之誠,臣意竊以爲不然也。夫山林自重之士,如女之未歸,故必待人君致敬盡禮,而後乃就徵辟,此固君子自守之義也。今殿下,不見其狀貌之如何,不識其人學問之如何,但聞其名,循例除職,一召不至,則置之,再召不起,則棄之,此豈古聖王招賢盡禮之道乎?當此聖明勵精圖治之幾,春宮學業將就之日,念臣空疎數行缺答曰,省疏具悉。疏辭切至,可不體念焉?爾其勿辭,從速察職。
黃海監司李寅燁疏曰,伏以,臣本以無似,猥膺藩臬重寄,徒然尸居,殆周一年,曾無絲毫,少俾聖化之萬一,居恒愧負,若隕淵谷。昨伏見邸報,則以在逃罪人姜夏正事,臺章重發,至有問備之命,臣於是不勝瞿然慙悚之至。前冬臣之初到營也,有一姜姓女人,使其女奴,替呈一狀,而細言成文,葛藤多端,簿牒繁委之中,不能盡聽其辭,使下吏撮告其大旨,則蓋與申大將家田畓相訟事,而至遣其軍官打量云云,倥傯之際,未及詳察,以査報之意,循例題給矣。今年二月間,査官適來營門,仍言其狀中,有不道語,而皆由夏正之慫慂唆囑,臣聞來驚駭,卽爲推見,則言辭無嚴,果涉絶悖。急今金川·鳳山,追捕夏正,辛苦捉得於金川地,而乘夜逸去,潛匿京中云,故移文刑曹,使之捉送者,今已累朔。頃又申飭金·鳳兩邑,更加跟捕矣。卽無論夏正作弊民間之如何,其狀中數語,只合誅死,初欲啓聞窮治,而未覈先啓,亦非愼重之道,遷延至于今日矣。今者臺啓所謂循例題辭者,誠非虛語,臣之昏謬不察之失,緩不及事之責,其何能自免乎?卽此一事,亦可見不職之狀。伏乞聖慈,俯賜鑑燭,亟許遞罷臣職名,仍治臣疎謬之罪,千萬幸甚。謹昧死以聞。答曰,省疏具悉。卿其勿辭,從速察職。
領議政柳尙運疏曰,伏以,臣之請數行缺難安之端,非止一事,自靖之義,惟在於必遞。此則不惟臣之所自矢,亦輿人之所共誦,而分義所在,則不敢不進,情悃所在,則不敢不達。此臣區區平日之心,竭蹶趨命之後,更暴衷懇,下伸臣子行不俟駕之義,上光天地無物不遂之仁,豈非臣之大願,而宿病之外,項背硬直之症,猝然添劇,雜試湯熨,有加無減,委頓叫苦,作一僵屍,跬步之間,實無轉動之勢。終未免坐違嚴命,自速重誅,而筆短神昏,未卽自列,臣之罪戾到此,而尤無所逃矣。伏乞聖慈,亟命削臣職名,仍治臣違慢之罪,以嚴國法,以安賤分,不勝幸甚。謹昧死以聞。答曰,省疏具悉卿懇。心腹之辭,屢悉,誠已殫矣,而每引不當嫌之嫌,一向邁邁,莫之改圖,是何情志之阻隔,一至於此哉?抑鬱之極,殆乎成疾也。此時望卿造朝,不啻大旱雲霓,卿無困我,卽起視事,勉副虛佇之望。仍傳曰,遣史官傳諭。
左議政尹趾善疏曰,伏以,臣情勢難冒,病勢難强,縮伏累日,徒煩哀籲,兪音終靳,責勉備至。昨者又遣近侍,傳宣聖旨,十行諄諄,反覆勤懇,臣於此情窮勢蹙,更無所逃,只以疾病危篤,奄奄垂盡之實狀,有所附陳,或冀聖明之俯諒而已。臣之區區情勢,雖不敢復計,而顧臣卽今病勢,若是危劇,當此國家多事之日,園陵行幸,又復迫近,萬無自力强起之望。數行缺更速違慢之誅,臣之罪戾,萬殞難贖,雖以聖明之仁愛,不宜屢恕而曲赦也。況可仍置重地,荐加恩數,上下相持,閱月逾時,使賢路久妨,公務益曠也哉?伏乞聖慈,快賜處分,亟命鐫免,以幸國事,以安私分,不勝幸甚。謹昧死以聞。批答與領相批同。
上在昌德宮。停常參·經筵。
嚴緝啓曰,明日國忌齋戒,明明日正日,二十三日親祭齋戒,二十四日擧動,二十五日國忌齋戒,二十六日正日,此六日視事,頉稟。傳曰,知道。
又啓曰,領議政·左議政十四度呈辭到院,而以停朝市留院之意,敢啓。傳曰,入之。
嚴緝啓曰,同副承旨趙泰采推考傳旨已下,而今日亦不仕進,殊涉未安。右承旨金宇杭,呈病不來,多事之地,苟簡莫甚,竝卽牌招察任,何如?傳曰,允。
領議政柳尙運,左議政尹趾善十四度呈辭。傳于嚴緝曰,安心調理。
南致熏,以都摠府言啓曰,今日入直軍士,當爲中日習射,而停朝市相値,不得爲之之意,敢啓。傳曰,知道。
午時,上御熙政堂。大臣·備局堂上引見,入侍,右議政李世白,戶曹判書閔鎭長,刑曹判書李彦綱,禮曹判書崔奎瑞,右尹李基夏,副提學徐宗泰,吏曹參判李寅煥,副承旨趙泰采,大司諫尹世紀,掌令金德基,校理尹趾仁,假注書李明浚,事變假注書韓永徽,記事官洪重益·朴弼明。
李世白曰,近來日氣稍冷,玉體,若何?上曰,連日無事矣。世白曰,曾以還上等應捧之類,及軍兵逃故充定之故,從容講究後,登對時定奪之意,有所陳達矣。纔與諸大臣及有司堂上,旣已通議可否,必須及時稟定,分付外方,故敢此仰達矣。今年分給還上,則固當準捧,而丁丑以上舊未捧,則勢難盡捧。就其中當捧一年條,而丁丑年,則准捧當年條外,或有指徵無處者,則以丙子條通融收捧,必準定數事,定式分付矣。各邑或有畢捧者,雖有未捧,亦必不多,丁丑條,則似不當更論,以丙子未捧之數,收捧,而若有丁丑年若干未收,則亦令通融收捧,似當。賑廳及京各司移轉,則京司之所需,各邑之所資,實在於此,而若竝捧累年未收,則其勢亦難。只以丁丑·戊寅兩年條爲限,捧留本邑,而丙子以上,則竝令退捧,今年移轉淸米,則必須準捧,自賑廳當有區處,而但以大米代捧,人情頗以爲不便云。大小米中,從民願收捧,而以大米代納,則使之除耗,宜當。田稅·大同,事體異他上納,雖緣民事切迫,或令退捧,或致未收,而此則勿論久近未捧,不可不竝令上送,江原·黃海·忠淸等道上年田稅及江原·忠淸道上年大同,竝令退捧於今秋矣。此亦依前分付,竝令上納。南漢·江都·大興等處,各道所給移轉,則係是軍餉,安興·貢津·楊津等倉移轉,亦與他還上自別,今年所分及丁丑以上未捧,益令輸納于各其所,田稅·大同敗船米,毋論新舊,無遺徵捧,在所當然,而亦難一切徵督,今年敗船米,則使之畢上納,丁丑以上條未捧,則姑令退捧,而至於色吏·沙工等今年及上年以上無面未收,尤不可不一齊徵納矣。諸般身役,則勢難徵捧其各年未收,今年條,則必令無遺準納。丁丑以上未收,則竝令退捧,而但上年非有朝家退捧之令,各邑任自遷就,以致全未收者,其爲可惡,亦關後弊,當令各衙門參酌定數徵捧,以此稟旨定奪,何如?閔鎭長曰,沿人·船人故敗之米,勿計年條久近,似當徵捧矣。上曰,所達之言,似好,依此爲之,而敗船米,則故敗情狀,可痛,不可不督捧也。
李世白曰,軍兵逃故充定之事,亦爲緊急,今當一體定奪,故敢達矣。束伍軍,則勿論公私賤充定,非如閑良·簽補之比,當令盡數充定。諸色軍保逃故之代,亦當使之隨闕充定,而物故之類,則上年以前,旣令於每年,以官得閑丁,一竝充定,則卽今未充者,必將無多,各邑自可充定。至於逃亡,則過十餘年後代定,自是法例,頃年因巡撫使書啓,尤甚無根着者,有限五年充定之令。近來人心狡詐,離其家咫尺之地,稱以逃亡者,在在皆然,則後弊所關,此不當仍以爲例。旣出於一時變通,則乙亥以前逃亡各邑,必已準此例,亦多有充定者矣。惟是乙亥以後逃亡,其數必多,而但此則旣未準年限,有難輕許代定。且今年年事,稍勝於已往,流亡之人,似當有還歸本土者,且其中有族屬隣保者,則亦可知其去處,使各邑或待其還集,亦爲聞見其去處,期於現出,更觀前頭形勢而處之,宜當。以此分付諸道,何如?上曰,依爲之。
李世白曰,頃者江華留守李頤命,以城堞頹壞修築爲難之意,啓聞,故自備局覆啓,最甚緊急處,更令詳察啓聞矣。今觀其狀啓,則各城堞崩頹處外,數三外門之頹落處,不可不急時改築云,而江都物力,實難獨當修築,且聞當初築城時,未過十年而崩頹,則仍令該軍門改築事,曾有定奪云。今此水門之頹潰處,當令該軍門改築矣。閔鎭長,以主管江都之人,今方入侍,使之詳陳所見,何如?鎭長曰,以江都卽今形勢,決難獨當,水門,則令其當初分授軍門修築,何如?上曰,水門,先爲改築,可也。
李世白曰,陵幸迫近,他事則旣已定奪,而伏聞出宮時刻,以丑寅間艮時爲定云。若然,則駕行晝停,日勢必將未明,故工曹亦於晝停植炬云。晨夜動駕,不無勞傷之患,故敢此仰達。上曰,四更終頭,爲艮時云,而前日宗廟擧動時,雖早發,自然遲滯矣。今番擧動時,暫留晝停,則日勢將晏,雖不植炬,可以行矣。
李世白曰,每於陵幸時,作門近處,人馬紛畓,陪從諸臣出入之際,率多致傷,所見亦甚未安,以跟隨下人,只率二名事,曾有定奪云矣。今番亦令只率二名,而下馬於作門稍遠處,俾無作門外人馬駢塡之弊,宜當。各別申飭,何如?上曰,曾亦申飭,而作門近處,甚爲紛畓,該房承旨,申飭,可也。
鎭長曰,諸道曾川反浦落覆沙處,一番給災之後,更不還起。每於年分時,只以若干卜,塞責於成冊中,事極無實,故今年年分時,新給災結數,以舊給災還起者,充數。且大槪結磨勘後餘結,徒爲守令要譽及私用之資,故今年爲始磨勘後餘結,一一追報,而稱以餘結,補用於民役者,論以私用隱結之意,竝及於事目啓下之中矣。外方,若以循例事目泛看,則必不無復踵前套之弊,此兩款,別樣行會申飭,何如?世白曰,川反浦落處,一番給災之後,雖數十年,更無還起之時,每每以災縣錄,事甚無據。臣待罪戶曹,年分事目數行缺莫甚於近來,曾前或有若干邑缺數字者,而卽今勿論大小邑,隱結無處無之,雖曰以此補用於民役,猶未免爲欺隱朝家,私自市恩之歸,況未必盡歸於公用乎?臣等於待罪金吾時,見之,守令之被罪者,多是隱結之故,而考諸律文,不過奪告身,故人多犯,以致於此。若使一邑,隱漏數百結,則合而計之,朝家之所失,亦將幾何?事之寒心,莫此爲甚。臣曾前待罪戶曹時,與川反浦落一款,一體定奪,別爲申飭,而此弊終無可革之路,誠宜別爲定罪,以防其弊矣。上曰,依爲之。隱結爲近來痼弊,隨現重罪,可也。
世白曰,忠淸監司任弘望,以水田及旱田災結事,狀啓矣。當初年分事目磨鍊時,戶曹判書閔鎭長,來問於臣等,其所磨鍊,殊有參酌,故使之仍爲啓下矣。今者狀請雖如此,今年畓穀,與上年有異,雖被水災,川反浦落外,又以多般名色,贖贖給災,則他道之事,亦甚難處,此等開路,似涉重難。至於旱田給災,前例所無,而山稻田給災,尤是前所未聞者,今不可創出新規。綿田給災,近來年間或有之,而自前虛實相蒙之弊,莫此爲甚。以京畿御史金德基書啓,觀之,反耕田者,什居八九,竟日所見,不過一二處云。各邑,若能精抄,則反耕外餘存綿田,其數幾許,而近來外方凡事,率多虛疎,一許綿災,則豆·太·黍·粟田,無不混入,其間奸僞百出,小民亦未必蒙惠,而徒致實結之多縮,亦難容易變通。戶判今方入侍,下詢而處之,何如?鎭長曰,今年畓穀,初有豐登之望,近因久旱,雖不如初,猶不至全失。且山稻田給災,曾所未聞,至於旱田,尤不可輕許給災,而綿田,則今夏被災,在於立苗之初,故皆卽反耕。他穀,其中餘存,尙有可望。事目磨鍊,俱出於十分參酌,到今何可續續變通乎?徐宗泰曰,今年綿田被災,大抵諸道同然云。實狀如此,則終不容無給災之擧。每因諸道力請以後,朝家不得不聽許,以致虛實相混之弊,後時而益多,朝家惠澤,亦如始靳而終許之者,綿田給災,旣有前例,今宜諒察實狀,如可終不可不許,則不如事目中,快許於初頭也。然實結混失之弊,亦甚可慮。以此各別嚴飭,宜當矣。金德基曰,外方之民,雖有田十餘日耕者,木花田,則不過一二日耕,而夏間盡爲反耕,若預爲給災,則朝家必有所失矣。上曰,外方所報,不甚眞的,致有虛實相蒙之弊矣。世白曰,過時之後,虛疎益甚,終若給災,似當軫早爲之,而諸議如此,徐觀年分磨勘後,或可量減其旱田所納,而至於循例給災,未知何以則可也?上曰,給災一款,安徐,可也。
奎瑞〈曰〉,臣頃日以四陵陵上往返,欲有所陳達,而草記泛然,今玆入侍,敢此仰達。穆陵大王陵上,裳石與地臺合縫處,刮去舊灰而見之,則裳石十餘立,比前動退,尤甚處數三石,則動退或至二寸半,而欄間石,則別無傾圮之形,未知其裳石動退之由,而日後若或因此漸退,則不無勺水滲漏之慮,自下無他變通之道,故只爲塗灰而來矣。上曰,極爲驚心,而前頭勺水之滲漏,甚可慮也。世白曰,崔奎瑞,自陵所還來後,以此事言于臣,故臣亦聞之矣。動退之處,或大或小,而以此推之,前頭之漸至動退,難保其必無此慮,過陵幸後,卽爲奉審後稟定,宜當矣。上曰,依爲之。
奎瑞曰,穆陵陵上莎草有頉處,大臣奉審啓辭中,修補事定奪,而今八月初九日晝講時,大臣,又以刮去浮土陳達,則似當盡爲修改,故敢稟。世白曰,臣於前日陳達時措語,恐未詳盡,似有此更稟矣。莎草之損傷,實由於蟲蝕,若不盡去蟲窠,則此後每每修改,實涉未安。必須刮去浮土一二寸許,使蟲窠初無遺種,則有非一二處修補而已。且屢次改莎,似欠均平,勢將盡爲修改矣。鎭長曰,甲戌年小臣待罪禮曹參判時,進參於本陵改莎之役,其所盡除浮土,加以新莎矣。世白曰,聞陵官之言,則果於其時,除其浮土,而只限一寸,故猶有蟲窠之餘存者,以致如此云矣。上曰,不爲盡改,則蟲窠,每每有之,刮去浮土二寸許,宜矣。奎瑞曰,事目中,以修改磨鍊乎?上曰,依爲之。
奎瑞曰,永昭殿蓋瓦,今已年久,樹木交蔽,易爲破傷,而雨漏之處頻頻,故今年修補,已過六七番,事極未安,而修補之時,完全之處,亦隨而破傷,外議,以改蓋瓦爲宜云,故敢達。上曰,永昭殿,未過百年,不必改蓋瓦矣。左右樹木枝柯斫伐,而秋間落葉,這這掃除,可也。
奎瑞曰,擧動時鼓吹·殿庭軒架及永昭殿大祭軒架,自乙亥年,陳而不作矣。去年因禮官陳達,有待明秋仍減之命,而今則似當復古,故敢此仰達。上曰,更觀前頭稟處。
世白曰,摠戎使羅弘佐,以今秋巡歷及文殊山城看審後,仍爲城操之意,狀聞矣。今年,則外方習操巡歷事,竝令依例擧行,此亦一體爲之,似當,而但文殊山城,凡事草創,不成貌樣。若行城操,則必多其弊,只今巡審城址,點視軍兵,似當矣。上曰,依爲之。
鎭長曰,臣以禁府罪囚事,敢此仰達。赴京譯官,以新銀事,被囚,而首譯鄭忠源,前後變辭,終不指一納招,故刑推已過三次,而尙未取服。蓋其意,以爲若指名承服,則當爲一罪,有此忍杖不服之事矣。設令忠源直告,旣是彼中買賣時事,則憑問無處,罪狀難明,而況其牢諱至此,承服無期,不可一向滯囚。且渠以首譯,行中凡百,無不摠察,旣有新銀僭用之說,則所當密密探得,歸告朝廷,而不此之爲,到今嚴問之下,亦不直告,以此爲罪,亦不輕歇。大臣及禁府他堂上入侍,竝爲下詢,以爲參酌定罪之地,何如?世白曰,此是臣之待罪金吾時,推覈事也。屢度推問,且令面質,終不得歸一,其後禁府,請刑忠源矣。設令眞有犯禁者,必當牢諱之不暇,他人容或有知之理,而渠以首譯,旣聞此說,則雖出於道聽塗說,所當卽告使臣,另加檢飭,而旣不能出此,及其拿問之後,亦不指一現告,至於推諉他人,此則誠有罪矣。但終始推覈,旣無究得歸一之理,且非渠身犯之事,則一向滯囚,每加刑推,亦未知如何,或以現著之罪,參酌勘斷,則似當矣。李寅煥曰,忠源,新銀買賣,雖未目見,旣發其言之後,至於拿問,而終不指一現告,今方刑推,終無歸屬,事甚可駭,而此與身犯有異,以推諉各人之罪,罪之,俾無滯囚之弊,則似當矣。上曰,當初忠源之推問者,非謂身自犯之也。蓋爲其推諉他人,終不歸一,而禁府獄囚多滯,以現著之罪,照律,可也。鎭長曰,忠源,旣以此定罪,則人情掌務,亦察行中凡事,一體論罪,似當,而至於金尙潤及金廷輝等,今無推問之事,當直爲放送乎?上曰,人情掌務,一體論罪,而金尙潤輩,無現著之罪,放送,可也。
鎭長曰,曾因司饔院啓辭,匠人價布裁減之代,有盡數上下之命,而各司所給,皆有定式。獨此匠人價布,盡數上下,有所不敢,故錢文,則姑未盡給矣。今則新布收捧不遠,本廳所儲,罄竭無餘,勿爲擧論,何如?上曰,依爲之。
基夏曰,本廳各案標下軍,年前以有闕勿補之意,陳達矣。厥後逃故,已至三十餘名,而卽今染患出幕之類,數多。本營入直及前頭留都之時,俱有所苟艱,有闕之代,充定之意,敢啓。上曰,依爲之。
基夏曰,臣待罪漢城府,凡干外上,一竝徵給,而頃年年需貸下之未捧者,待秋徵捧事,有所定奪矣。今因李彦綱所達,防塞徵債,則軍需亦爲停捧乎?上曰,軍需異於他債,不可不捧,依前定奪徵捧,可也。
世紀曰,臣有區區所懷,敢此仰達。貪贓之吏,固當施之以烹阿之典,而至於李祥輝嚴刑五十次,尙今生存,此不過禁府,連有拘忌,不得開坐施刑,而亦不無羅卒輩用情之弊故也。請令禁府勿拘忌,逐日開坐,各別嚴刑輸情,何如?上曰,祥輝情狀,十分明白,而至今不服,更爲嚴飭,期於輸情。鎭長曰,勿拘忌之言,有關後弊,不可施行矣。上曰,勿拘忌施刑,有關後弊,依前下敎爲之。世紀曰,東萊訓導·別〈差〉拿問事,臺諫方有論啓,而未蒙允兪。今日國家,少有紀綱,則豈有倭人變服潛行之理乎?臺啓可以允從矣。上曰,朴權拿來時,訓導·別差,則似有間隔,故使之從重決棍矣。
世紀曰,湖西上年凶荒特甚,凡係民弊,不可不慮也。林川郡守沈廷協,旣奉年高貴主,數行缺改差,未知,何如?上曰,官事有弊之說,是矣。林川郡守沈廷協改差。
世紀曰,雖在時平無事之際,人才不可不收用,而況此憂虞溢目之時,尤當各別調用矣。大司憲金昌協,非但文雅士望,見重於儕輩,着工於性理書,爲一時士林之所推,許久矣。今此陵幸之時,想必候拜於路次,而在昔帝王,有載之後車之事,自上數下敦勉之敎,而使之隨駕,則渠何敢一向退伏,膠守初志乎?上曰,朝家連有召命,而彼以私義,終不肯造朝矣,當留意敦勉焉。趾仁曰,世紀,以沈廷協事,有所陳達,而事勢若然,則以啓辭直請遞差,可也。乃以所懷陳達,而問于大臣而處之云者,旣失事體。且金昌協載之後車之說,極爲非矣。請尹世紀推考。宗泰曰,世紀所陳,載之後車云者,文字之引用,雖不襯合,蓋出於輦過時召見之意,則儒臣之大以爲非者,似或過矣。泰采曰,載之後車之事,卽唐太宗幸芙蓉院時事也。雖不知引用之襯着,而召見之請,不爲過矣。寅煥曰,昌協,科目出身中稍優者也,輦過時召見,無妨矣。宗泰曰,廷協,生長綺紈,治民之政,未必熟諳,而第未赴任前,似不可以啓辭請遞,而至以所懷陳達,則不知穩當矣。
世紀曰,凡係害民之端雖少,不可不慮,湖西昨年,慘被凶歉,朝家之所軫念者也。林川郡守沈廷協,旣奉年高貴主,必當頻數歸覲,往來之際,夫馬曠官之弊,誠爲可悶,敢以遞改之意,陳達。且當此人才眇然之時,大司憲金昌協,文雅學識,當世罕匹,若於陵幸之時,招致開釋,俾隨駕後,則昌協,似難膠守初志,故亦以所懷,有所仰陳者,蓋出於憂民憂國之意,而儒臣·宰臣,相繼侵斥,此無非如臣無似,見輕同朝之致,何可晏然職次乎?請命遞斥臣職。上曰,沈廷協事,年高貴主,在堂,其在情理,似當頻數往來,往還之際,民弊必多,今此所達,未爲不可。至於金昌協事,載之後車之說,雖不襯合,只引古語而已,儒臣之斥,未知其可也。有何可避之事?勿辭,亦勿退待。
德基曰,東萊訓導·別差拿問事。措辭見上上曰,勿煩。德基曰,卽者大司諫尹世紀仰達所懷於筵中,言皆切實,少無可論之失,而儒臣費辭力斥,有損事體。請校理尹趾仁推考。上曰,儒臣之言,非出於深斥,不必推考矣。
鎭長曰,小臣區區私情,惶恐敢達。臣待罪宣惠廳,數年于玆,無所補益,國之大任,在於戶曹·惠廳,而臣承乏兼帶,遇事必敗。且有狗馬賤疾,萬無供劇之勢,而至如金吾之長,王府重地,異於他處,決非如臣病殘者,所可堪任。伏願察臣難堪之形勢,兼帶諸任,一竝許遞,幸甚。世白曰,賑廳·惠廳,主一國之財,不可輕遞,而鎭長之疾病,人皆知之。卽今雖少愈,勞瘁之餘,舊恙之復發,可慮。且金吾,自是劇務,則決非戶判之所兼也。自上參酌處之,似宜矣。上曰,本職非閑局,且有累處兼帶,精力似不及矣。判義禁之任,今姑勉副焉。諸臣遂退出。
上在昌德宮。停常參·經筵。
嚴緝啓曰,領議政·左議政十五度呈辭到院,而以國忌齋戒,留院之意,敢啓。傳曰,入之。
趙泰采啓曰,今此健元陵陵幸時,何大臣留都乎?敢啓。傳曰,南領府事留都。
又啓,都摠府,以都摠管閔鎭長,兼帶判義禁減下後,例當肅拜數行缺陵幸還後,以待後政下批後肅拜,亦似無妨矣。以此分付,何如?傳曰,允。
領議政柳尙運,左議政尹趾善十五度呈辭。傳于嚴緝曰,安心調理。
趙泰采,以都摠府言啓曰,昨日引見時,都摠管閔鎭長,兼帶判義禁,旣已許遞矣。開政時判義禁減下後,例爲肅拜行公,而齋戒相値,開政未易。擧動時本府堂上,不可不備員,閔鎭長,雖未減下肅拜,進參擧動與否,令政院稟處,何如?傳曰,允,
上在昌德宮。停常參·經筵。
辰時巳時,日暈。
李思永,以戶曹言啓曰,今此謁聖武科初試時,各樣雜物進排一所主掌官,長興庫奉事韓世良啓下矣,身病猝重,勢難進去云。其代,濟用監奉事李世禎,元單中改付標以入之意,敢啓。傳曰,知道。數行缺不得已依近例以二望備擬以入,而在前當品有故,則或以堂上中可合人,備擬,亦有規例,今亦依此爲之,何如?傳曰,允。
又以兵曹言啓曰,陵幸擧動,只隔二日,各番禁軍,不可不備員。兼司僕將李碩根,彌串僉使交遞之後,尙不上來,依前榻前定奪,今姑改差,以在〈京〉無故人,卽爲口傳差出,何如?傳曰,允。
趙泰采以內醫院官員,以都提調意啓曰,今此謁陵時,提調臣申琓,副提調臣嚴緝,隨駕。臣以留都大臣,領率扈衛軍官,結陣於闕外,藥房之任,似難兼察,而考見前例,則擧動若不經夜,則因傳敎留院提調,亦不差出矣,今亦依前不爲差出乎?敢啓。傳曰,依爲之。
又以禮曹言啓曰,今八月二十二日,領左相引見入侍時,徽陵·崇陵,勿爲親祭,遣官攝行事,榻前定奪矣。節目中依此付標以入,而內入出還宮儀註還下,亦爲付標之意,敢啓。傳曰,知道。
今八月二十二日,領左相引見入侍時,徽陵·崇陵勿行親祭,遣官攝行事,榻前定奪。
今八月二十二日,領左相引見入侍時,泰安縣監崔克泰改差,摠戎中軍仍任事,榻前定奪。
午時,上御熙〈政〉堂。領議政柳尙運,左議政尹趾善留待引見,承旨趙泰采,假注書李明浚,記事官洪重益·朴弼明。
柳尙運進伏曰,近來日氣稍冷,玉體,若何?上曰,連日無事矣。卿等,以不當引之嫌,過自不安,連日引入,不但私心缺然,國事可慮,而今日出仕,誠爲多幸矣。尙運曰,臣縮伏私次,恭竢譴罰,而聖度寬大,不以加罪,累賜恩諭,只切惶恐之忱,而園陵行幸,期已迫近,分義所在,不敢一向退伏,冒沒出肅,而臣之待罪匪據之地,已至三四年。今番西市事,前後僨敗者,亦非一再,非但才分不逮,實病數行缺精神,萬無支堪之勢,遞解職名四五字缺臣之日夜之所望也。上曰,國事,只恃於二三大臣,克遵前後敦勉之意,安心行公焉。尙運曰,臣得見禮曹儀註,則今番陵幸時,健元陵·徽陵·崇陵,則親祭,而顯陵·穆陵,則展謁事磨鍊。此固出於孝思無窮之致,而第丙寅年健元陵陵幸時,崇陵,亦爲遣官攝行,卽今日晷頗短,三陵行禮之際,似有窘迫之患,而玉體之過勞,群情亦以爲慮,禮節之間,不可無參酌之道。況還宮之時,似或犯夜,則尤爲未安,依前後已行之禮而行之,似爲合當,敢此仰達矣。上曰,大臣之言如此,健元陵,則親祭,而二陵,則遣官攝行,可也。
尹趾善曰,頃者摠戎使羅弘佐,來問於臣曰,本營中軍崔克泰,熟詣軍務,且習陣法。前頭軍兵上番及操鍊時,實合幹任,而今拜泰安縣監,切欲狀請仍任,而煩猥不敢。頃年閔暹爲永興府使時,大臣,以摠戎使之言,陳達仍任,依此前例,願得仍任云,臣以方在呈告中,無路陳請爲答矣。今適登對,武將之言,不可不達,故敢此仰稟。上曰,摠戎中軍,曾有仍任之例,崔克泰遞改,仍任中軍,可也。
上在昌德宮。停常參·經筵。
嚴緝啓曰,右議政箚子到院,而今日散齋齋戒,留院之意,敢啓。傳曰,入之。
又啓曰,今此擧動敎是時,廳注書李明浚守宮之意,敢啓。傳曰,知道。
趙泰采啓曰,御營廳敎鍊官來言,未時聚軍,申時結陣,日暮懸燈,人定後刁斗之意,敢啓。傳曰,知道。
又啓,訓鍊都監禁衛營敎鍊官來言。缺數行
又以訓鍊都監言啓曰,今此陵幸時,隨駕軍兵外,餘軍定送留都事,自兵曹節目,啓下矣。都監軍兵元數五千一百九十七名內,隨駕之數,當爲四千三十六名內,入直及各營各處入直之數,亦爲六百三十四名,病軍三百九十四名,受由在喪雜頉軍一百十三名,此外無餘數,不得定送之意,敢啓。傳曰,知道。
嚴緝,以吏曹言啓曰,判義禁,口傳差出事,命下矣。當品中可擬之人乏少,以二望擬入之意,敢啓。傳曰,知道。
趙泰采,以留都大臣意啓曰,臣承命一依啓下事目,領率扈衛三廳軍官,大駕出還宮時,結陣於備邊司前路,晝則移陣于敦化門外,扈衛之意,敢啓。傳曰,知道。
嚴緝,以□啓曰,今此陵幸時,義禁府堂上一員,當爲隨駕,而判義禁,時未差出,同義禁金構,以重建廳堂上,順陵進去,同義禁趙相愚·李寅煥,俱以武所試官,試所進去,無他推移陪從之道,判義禁有闕之代,令該曹口傳差出,牌招察任,何如?傳曰,允。
趙泰采,以禁衛營言啓曰,今此健元陵擧動時,以禁衛·御營標下軍兵留都,而各處伏兵,亦爲泒定事,定奪矣。本營標下軍一百十五名,哨官金起西,領屬于留都大將,一百名,斥候伏兵定送,一百十四名,城內左右屛門把守定送,四十名,千摠河重圖,把摠呂謙齊,哨官張樞漢率領,本營入直。別破陣二百名,千摠李鳳齡,哨官閔重三率領,大藥庫守直。其餘諸將官,率領各差備手,留待本營之意,敢啓。傳曰,知道。
右議政李世白箚缺答曰,省箚具悉卿懇。昨因大臣陳請,不得已勉從,而情禮,則終有所缺然矣。箚辭得宜,可不施行焉?仍傳曰,遣史官傳諭。
崇陵勿行親祭,只行展謁付標處,因右相箚子還爲折去。
上在昌德宮。停常參·經筵。
健元陵擧動。
殿下健元陵親祭後,仍爲辭陵,先詣穆陵,次詣顯陵,次詣徽陵,行展謁之禮訖,仍詣崇陵親祭後還宮。
大駕詣陵所,健元陵祭罷後,藥房·政院·玉堂·二品以上·六曹問安。答曰,知道。
大駕詣穆陵·顯陵·徽陵展謁後,詣崇陵祭罷後,藥房·政院·玉堂·二品以上·六曹·大司諫問安。答曰,知道。
大駕還宮後,藥房·政院·玉堂·二品以上·六曹·大司諫問安。答曰,知道。
大駕,東大門外替馬處殿坐時,訓鍊大將申汝哲拿入後,削職放送事,榻前下敎。
大駕還宮時,沙河里前,掌令金德基所啓,卽者行軍遲滯,駐蹕移時,其間事勢,雖未詳知,而將兵之臣,常時不能嚴明軍法,致有此擧。請訓鍊大將申汝哲,從重推考。上曰,當爲査覈處置。勿煩。
又所啓,臣伏見大駕移時駐蹕,略聞軍行多滯,以致如此,而身隨後班稍遠之地,未詳其間實狀,倉卒之際,只欲姑先請推,以爲前頭審覈更論之地矣。近侍之臣,以擬律太輕,斥之,臣何敢一刻苟冒於臺席乎?請命遞斥臣職。上曰,勿辭,退待物論。
東大門外替駕所,玉堂請對時,校理南正重所啓,臣卽伏聞憲臣,以大駕廻還時前隊失律事,駕前陳啓,請推主將云。凡軍中大小事,皆關於主將,則今日之事,主將,雖未及與知,而若其常時,不嚴紀律之罪,不可問備薄罰,草草陳情,此必由於倉卒中未得深思之致,而其傷損臺體,則大矣。不可無規警之道,掌令金德基遞差,何如?上曰,請推之啓,果爲歇後,依啓。
兩司請對,大司諫尹世紀,執義金時傑,司諫李敏英所啓,大凡軍行時,無將令而擅動行伍,自有常律,人君駕行,何等軍行?旣無上敎,且無將令,而身爲將校者,任自開陳,其罪更無容議。曾在先朝溫幸時,大將柳赫然,以射鴈之故,其時臺閣,以法爭執。今日之擧,雖非申汝哲出令之事,身爲大將,諉以不知,罪止削職,已極不當。汝哲旣無發號施令之事,則當該將校,論其罪狀,決不可只施棍罰而止。請當該兩校,竝依律處斷。上曰,棍罰足以懲勵,至於梟示,則過矣。朝報謄錄參互
上在昌德宮。停常參·經筵。
莊烈王后忌辰齋戒。
藥房都提調南九萬,提調申琓,副提調嚴緝啓曰,昨日冒曉動駕,展謁諸陵,酌獻登陟,又多勞動,駐駕路次,晩暮還宮,伏未審夜來,聖候,若何?臣等不任區區憂慮,敢來問安。答曰,知道。無事。缺數行不得來會云矣,敢啓。傳曰,知道。
嚴緝啓曰,假注書李明浚,昨日以病不得陪從,而尙未向差,勢難供仕,今姑改差,他假注書差出,何如?傳曰,允。
以李相成爲假注書。
備邊司,訓鍊大將薦望,李基夏·羅弘佐·金重器。
以訓鍊大將望單子,傳于趙泰來曰,姑勿出代。
趙泰來,以禮曹言啓曰,穆陵大王陵上裳石動退處,過陵幸後,卽爲奉審事,允下矣。大臣以下,其當進詣奉審,而纔已塗灰,自外無以審其有頉處,輕重大小,必須刮去塗灰,然後乃可詳審,擇日告由後,奉審之意,敢啓。傳曰,知道。
上在昌德宮。停常參·經筵。
莊烈王后忌辰。
金宇杭啓曰,明日常參·經筵,取稟。傳曰,停。
趙泰采,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
嚴緝啓曰,假注書李相成,時無職名,付軍職冠帶常仕,何如?傳曰,允。
數行缺決不可一向邁邁也,明矣。爾其須體此意,幡然登途,補予不逮,輔翼春宮事,別諭于進善權尙夏。
以備忘記,傳于金宇杭曰,噫,曩日史官傳宣之批,諭以秋涼造朝之意矣。誠有所未至,禮有所未盡,終莫回遐心,缺然慙靦,無以爲懷。當此艱虞溢目之日,在山林高蹈之士,尙且彈冠而起,況以卿世祿之〈臣〉,夙負重望者乎?其在同休共戚之義,決不可一向邁邁也,明矣。卿其須體至意,幡然登途,補予不逮,輔翼春宮事,遣史官傳諭于尹參贊。
以姜履相爲假注書。
趙泰采,以武科一所差備官,以試官意啓曰,參試官奉常寺正金儁相,右脛上重患疔瘇,削去瘡根,未及完合,連日參試,毒氣復發,疼痛如前,症情日益危重,勢難察任,令政院斯速變通,以爲參試之地,何如?傳曰,允。
金宇杭啓曰,二十六日過後,大提學圈點事,命下矣。大臣六卿,明日待開門,牌招圈點之意,敢啓。傳曰,知道。
傳于金宇杭曰,慶德宮移御吉日,以開〈月〉旬間推擇以入事,分付。
趙泰采,以禮曹言啓曰,傳曰,慶德宮移御吉日,以開月旬間推擇事,命下矣。移御吉日,令日官推擇,則來九月初四日,大殿·中宮殿·世子宮爲吉,而嬪宮拘忌。初五日,大殿·中宮殿·世子宮·嬪宮,平吉。此外,則旬前俱有拘忌,以何日定行乎?敢啓。傳曰,初五日,雖月忌,移徙,則不爲拘忌耶?
又以禮曹言啓曰,慶德宮移御,旣已命下矣。曾辛未移御時,因傳敎永昭殿,移奉於昌慶宮,今亦似當有依前移奉之擧,何以爲之?敢稟。傳曰,今亦移御前涓吉,移奉于文政殿,可也。又以禮曹言啓曰,以移御草記,傳曰,初五日,雖月忌,移徙則不爲拘忌耶事,命下矣。問于日官,則考諸方書,則移徙無月忌云,而係是俗忌,未得純吉,當初不能致察擇入,不勝惶恐。令日官更爲推擇,則九月二十九日純吉,此外,則皆有拘忌云。何以爲之?敢稟。傳曰,以初五日定行,可也。
執義金時傑啓曰,臣於陵幸回駕之日,目擊軍伍妄動之狀,心竊慨然,及見主將之削職,軍校之決棍,臣之愚意,或恐處分之太寬,隨衆前對,各盡所懷而已矣。伏見朝報,聯名書出,有同合啓,臣不勝訝惑。卽問其由於伊日入侍諫長則以爲,適因政院之催促,泛然書送,至以合啓,出於朝報,亦是意慮之所不到云。其間事狀,雖未詳其如何,而微末將校,元非合啓之事,臣則以一時所懷陳白,而今乃以聯名之啓,混書同出,事異常規,有損臺體,臣何敢一刻晏然乎?請命遞斥臣職。
大司諫尹世紀啓曰,臣卽伏見執義金時傑啓辭,則不勝瞿然,繼之以慙歎也。臣之日昨榻前,與諸臺所陳者,慨出所懷,而初無以所懷陳達之語,故政院,認以啓辭,促令構送。臣亦矇然以啓辭書送,至令聽聞疑訝,而憲臣亦以此引避,無非臣臨事做錯之致。方以此詣臺自列之際,又聞儒臣留院之疏,以臣不論主將,只擧將校,大加非斥云。此則臣意見之所不到也,亦何敢自以爲是乎?以此以彼,俱難仍冒職次,請命遞斥臣職。
司諫李敏英啓曰,臣卽伏見憲臣避辭,臣不勝瞿然之至。日昨榻前所達,本出所懷,而及其長僚構示啓草之時,臣泛然看過,不能覺察,致令以啓辭,書出於朝報,昏謬做錯之失,臣亦難免。方以此詣臺自列之中,又聞儒臣之疏,以臣之不爲竝論主將,大加非斥云。原疏留院,雖未知措語之如何,而難冒之勢,更加一層矣。俱不可晏然於職次,遞斥臣職。答曰,勿辭。
趙泰采啓曰,執義金時傑,大司諫尹世紀,司諫李敏英,再啓煩瀆,退待物論矣。傳曰,知道。
上在昌德宮。停常參·經筵。
下直,三陟府使洪得禹,居昌縣監金泰慶,訓戎僉使金銖,魚游澗僉使趙鳳瑞,車嶺僉使李震發,高山里僉使洪彪。
南致熏啓曰,明日常參·經筵,取稟。傳曰,只晝講。
又啓曰,來初一日輪對日次,而日食相値,頉稟。傳曰,知道。
又啓曰,大司憲金昌協在外,執義金時傑引嫌退待,掌令任元聖武二所進,掌令一員未差,持平崔重泰病不進,持平李彦經武一所進,今日監察茶時之意,敢啓。傳曰,知道。
傳于南致熏曰,兵曹判書李世華,勿爲待命事,分付。
以京畿監司李明徵,以大司憲金昌協病重不得上來事狀啓,傳于嚴緝曰,卿之學識文雅,予所稔知,當此多難之秋,其在世祿休戚之義,豈忍恝然乎?須念君臣之大義,勿以區區私分,爲終始自守之計,安意上來,以副予望事,回諭。
趙泰采,以兵曹言啓曰,西所衛將兪世謙牒報內,本所射庭大松一株,立於傾仄之處,松根露出,幾乎顚仆,中日家舍在其側,頹壓破傷可慮,請爲入啓斫伐,發遣本曹郞廳摘奸,則果如衛將所報,而係是闕內樹木,不敢擅自下手,分付紫門監,急速斫伐,以除不時顚仆,公廳破傷之患,何如?傳曰,允。
南致熏,以義禁府言啓曰,判義禁李世華,今方待命于本府,同義禁臣李寅煥·趙相愚,俱以武所一二所試官進去,堂上不齊,今日罪人李祥輝不得開坐加刑之意,敢啓。傳曰,知道。
嚴緝啓曰,遠道□□上言一百四張內,六十張分下該司,三十二張猥濫,十二張違格,啓字爻周次還入之意,敢啓。傳曰,知道。違格,仍下該司。
南致熏啓曰,秋分已過,啓覆文書,預爲修正,臨時擇日擧行之意,分付該曹,何如?傳曰,允。
趙泰采,以禮曹言啓曰,永昭殿移奉于昌慶宮文政殿吉日,令日官推擇,則來九月初四日爲吉云。以此日時,知委擧行,何如?傳曰,允。
又以禮曹言啓曰,今此移御時,大殿·中宮殿出宮時及永昭殿移奉時,王世子當有闕門外祗迎之節,而方在沖齡,閭巷尙未乾淨,依近例不爲磨鍊之意,敢啓。傳曰,知道。
又以司饔院官員,以都提調·提調意啓曰,卽者分院燔造所郞廳所報以爲,燔造沙器匠人等,每年自春初解凍時,立役,至于初冬凍氷時,始罷,實無一日假隙,可以私自營生之時,專仰該曹所給點心料米及各其奉足番布,以爲一歲連命之地。近因連年大侵,雖或有若干私燔之器,買賣無所售,連歲飢死之患,比他民尤甚矣。至于上年,則畿·湖兩道奉足番布,則以被災全減,其他諸道,亦以被災輕重分等減布,其所減之代,自賑恤廳計給錢文,而廟堂折定,則一疋價錢文三兩,賑廳所給,則一匹價錢文一兩二戔五分,比之本價,未滿其半,故匠人等,自春初餓死之患相續,各其父母妻子,相携號哭之聲,日夜不絶,其在見聞,不勝慘怛。頃在四月之初,以此報本院,本院入啓,匠人奉足布價錢,依廟堂折定,盡數題給事蒙允以下。許多匠人等,日夜懸望,以至于今,尙不題給。大槪,自六月以前,則匠人等,或受守禦廳發賣,或受京中賑恤廳發賣,或受西來淸米,以爲僅僅救急之地,而善手匠人之餓死者,猶至於七名之多,閑雜人婦女老弱之死者,有不可勝計矣。又自六月以後,則雖當早穀成熟之時,匠人等,則元無作農,日日立役,又不暇乞食於他處,故六月後匠人餓死者,又至於十三名之多,其勢必將盡死而後已。朝家爲慮凡民之被災失業,減其番布,恩澤至厚,而然其所謂奉足者,則納布之外,更無他役,各自謀生,猶有其道,而惟此終年立役之匠人,則無他賑給之道,且於其若干應受奉足價文,又如是剋減,非但苦歇輕重之懸殊,施惠厚薄之不均。且其匠人等,傳習累十年,始得成才,而盡數飢死之後,則誠難得繼立之人,燔造之役,不日將罷,以此形勢,更爲移文賑廳,匠人等奉足布未準之價,依啓下盡數受送,以爲餘存匠人等救活之地云,而又見賑恤廳堂上入侍之時啓辭則以爲,司饔院匠人番布裁減之代,有盡數上下之命,而新布收捧不遠,本廳所儲,罄竭無餘,請勿爲擧行而蒙允矣。大槪,朝家雖於無役之民,旣爲施惠減布,而反於有役之匠人,所受奉足之價,減其太半,使之沒數餓斃者,毋論進上事體之重大,其爲哀憫,不特道殣野莩之不得救活而已。且新布收貢,當在明年,何得以此救餓死之匠人?早晩設或有捧,此則自是明年燔造匠人等,分其尺寸,以爲終一年資生之計者,何可以此先給今年立役之匠人乎?自四月入啓蒙允之後,賑廳,每以爲凡干裁減代,他各司所給,皆以一兩二戔五分定式,獨於分院,盡數上下,勢所難云。卽今賑廳事勢,實難盡副諸各司所請,本院亦非不知,故本院所屬諸員等番布裁減之代,賑廳所給未準之數,至於三千餘兩之多,而此則不過京院中日用之費。雖曰,不成貌樣,亦不至於死亡之患,故未嘗以此煩請於賑廳,而至於分院匠人,則乃是終年立役者,不可與他各司一例論,故不得已旣爲啓請,又爲移文,而賑廳久不施行,到今分院郞廳之所論,旣如彼,而賑廳堂上之啓辭,又如彼。臣等,俱在本任,旣不可心知其危迫之狀,目見其驚慘之事,而拘於賑廳之防塞,而不以更聞。分院匠人奉足未準之價,依前啓下,卽令賑廳移送,何如?傳曰,允。
有政。吏批啓曰。缺數行
吏批,以洪受疇爲林川郡守,沈齊賢殷栗縣監,李纘源泰安縣監,趙大壽沃川郡守,柳重茂襄陽府使,李箕洪掌令,金鎭奎副校理,許慄社稷令,李廈成軍資主簿,沈龜瑞注書,徐宗泰以六點爲大提學,洪重楷內贍主簿,南至熏慶尙左道京試〈官〉,權詹全羅左道京試官,李允明忠淸左道京試官,李東彦平安南道京試官,成儁忠淸右道災祥敬差官,兪信一淮陽府使,李益興工曹佐郞,辛後甲義盈主簿,金德基司䆃正,具文洙尙衣僉正,李世晟金隄郡守,許煊慶安察訪,閔鎭厚大司諫,鄭澔司諫,記注官南正重減下。
兵批,行判書李世華病,參判柳之發病,參議申懹病,參知姜銑進,同副承旨趙泰采進。
兵批啓曰,小坡兒權管高斗相呈狀內,本以年老之人,方欲發行〈之〉際,所患風病添劇,左邊不仁,言語艱澁,一身疼痛,至於瘡疾兼發,症勢危重,數月之內,差復無期云。小坡兒權管高斗相,依近例罷黜,何如?啓。傳曰,允。
又啓曰,前縣監鄭來章,前宣傳官閔挺健,前司果李碩望,前別將金汝鑑,及第李果慶·丁煌·金溟翼·申益濂·方萬里·李斗行·李永翼,幼學李萬奎,閑良金宇卿·金漢宇·李訓·鄭昌沃·金宇賢·任弘選·韓時昌·李世萬,以賊人指捕之功,有加資之命矣。鄭來章·閔挺健,雖已資窮,未準職。李碩望·金汝鑑·李果慶·丁煜·金溟翼·申益湸·方萬里·李斗行·李永翼,未資窮,未準職。李萬奎·金宇卿·金漢〈宇〉·李訓·鄭昌沃·金宇賢·任弘選·韓時昌·李世萬,係是閑良。何以爲之?敢稟。傳曰,特爲加資。
兵批,以崔克泰爲副護軍,金德基副司直,金致龍司果,崔熩副司果,李相成司正。
趙泰采啓曰,新除授注書沈龜瑞在外未上來,廳假注書姜履相,姑爲仍察,何如?傳曰,允。
又啓曰,新除授注書沈龜瑞,時在江原道原州地,請命斯速上來,何如?傳曰,允。
趙泰采啓曰,卽見慶尙左水使李行益漂泊□□船領付館所事狀啓,則着名處,刀擦改着,而字畫不明,殊欠敬謹,推考,何如?傳曰,允。
李光迪啓曰,伏見黃海監司李寅燁弑主罪人淑丁等結案啓本,則萬澄被殺之後,不爲檢屍,莫重獄事,如是疎漏,不察甚矣。當該推官及監司,竝推考,何如?傳曰,允。
獻納兪命雄啓曰,竝引嫌而退。當初陳達,旣是所懷,則書以啓辭,未免做錯,揆以臺體,勢難仍在。請大司諫尹世紀,司諫李敏英,竝命遞差。答曰,依啓。
持平崔重泰疏曰,伏以,臣重患癬疥之疾,遍身瘡毁,兩朔辛苦,連以雜藥,或塗或燻,藥害內攻,瘡毒外熾,委頓叫苦,幾死幸甦,多般治療,少得消歇之漸,而種種瘡顆,乍減乍發,行步運用,尙未任意,而長單見却,擧動期迫,扶舁祗謝,僅參班次,而驅馳之餘,瘡瘢復熾,卽今症勢,實無起動奔趨之望。伏乞聖慈,亟賜恩遞,俾得醫治,以尋生路,不勝幸甚。抑臣有區區淺見,仍又贅陳,亦乞恕僭而澄察焉。日昨回鑾時,訓局軍伍,不以將令而擅自逗留,繼又回旋,其間擧措,誠極驚駭。臣在郊迎之班,初未目覩,而大駕還宮之後,始聞臺臣請推大將啓辭及兩司請對時說話,以臣愚見,惜臺臣之論事失當也。先朝溫泉行幸時,軍中放炮之變,果出於大將之令,而今日住軍回軍,俱非主將之號令,則其所援比,固不襯合,而第平日帥臣,苟能整肅師中之紀律,則莫重扈駕之行,豈至於部曲之駭亂,而設令臨陣對敵之間,師徒之錯擾如此,則其可以主將之無情而赦之乎?昔者李靖,唐之宿將,而蕭瑀,以御軍無法劾之,則伊日臺臣之只請問備,大失事體,聖上處分,豈可謂重軍法之意,而喉司陪從之班,最昵法駕,目見前驅之回旋,不知將臣之當罪,而後班臺臣,馳入論啓之後,始因其餘波,而反斥其律輕,抑何故耶?此亦臣之所未曉也。噫,鼂錯之論兵事曰,卒服習,又曰卒不可用。以其將與敵,蓋軍門號令,用以旌鼓。卒伍進退,權在將領,而軍校不待號令,士卒擅行伍,今日之事,不幾於以將與敵之患乎?臣恐不斬將校,則將無以懲勵士卒也。且伏見數行缺疏中所謂兄弟榮寵,爲世所指目,終使滿盈之災,獨及於先臣昌協之至悃,亦是人情之所惻怛者。苟非聖上至誠敦勉,必使至於不得已應命之境,則以其難進之心,恐無改圖之路矣。然而忍性畎畝,肆力經籍,學識大闡,雅望彌重,至若君臣之大義,進退之大節,亦必講究而自得。今殿下,無以爵祿縻之,必以誠禮待之,先責君臣之大義,勉令輦母而上京,則彼以喬木世臣,科目進身之人,宜不敢果於忘世,一向逃遁,而今世此人,誠不易得,同朝諸臣,莫不推讓。當此世道浮澆,國事岌嶪之日,苟令此人,出入經筵,衛翼春宮,則其所裨益,豈曰淺尠哉?頃日前席,亦有諸臣之所達,而威顔咫尺之地,言辭固難暢達,諫長所引喩,蓋指房玄齡故事,而下語差誤,筵臣之所繼達,亦不過演釋諫長之意,畢陳所懷,而原其大意,俱無致學識文雅之士,補我聖好問之德,則職在經幄之臣,尤當同聲薦進,協心贊輔之不暇,而乃反指摘言語間不緊之一語,先以排斥於筵席,繼又起鬧於疏章,而至以所不引呂尙事,揷入而譏切之,臣竊爲儒臣惜之也。雖然儒臣所達,亦出於聽瀅而失言,則臺臣之隨而請推,以至於激惱,亦可謂胥失,而此不過一二臣奏對間微細做錯之失,亦何足深咎也?臣之所望,只在於我聖以過昨行在俯問之誠,思今日必致乃已之道耳。臣識淺思荒,殆無倫脊,而冒干宸嚴,益增惶愧。惟願聖明,或不以人微而忽之。臣無任激切屛營之至,謹昩死以聞。答曰,省疏具悉。喉司査處之請,在於臺臣請對之前,因其餘波等語,似是未詳之致,而至於將校之依律,決知其過當也。疏末事,可不留意焉?爾其勿辭,從速察職。
都承旨嚴緝疏曰,伏以,臣卽伏見持平崔重泰疏本,一則譏臣論憲臣勘律之輕,一則斥臣對聖敎模糊之失,備加侵攻,一至於此。臣亦莫知其故,而又繼之以嘅然也。臣於是日,扈聖駕到中塗,果見先驅遲回,衛士橫奔,遽變肅整之容,轉成紛囂之場,臣等,相顧驚駭,偕詣駕前,以軍法至嚴,不可不重究之意,有所仰陳,則聖上,諭之以還宮後覈處,故臣等,退隨從班而前矣。忽聞憲臣,入對於駕數字缺請對之不由政院,而至下馬趨進,竊觀其所啓,則訓鍊大將申汝哲缺數行昌協之來在近處與否,而實無詳知之路,使畿邑營吏,詳問而來告,則告之以不來,且臣纔見昌協之病重辭狀,以齋戒留院,或慮其病難遠到,竝以此意仰達矣。今者臺臣歎惜,何至此耶?臣固已聞頃日筵中有召見昌協之請,而若以物色之求,責之陪從臣,則固非臣意慮之所到,而亦其勢之所不暇者也。臣以無似,猥叨匪據,觸事生疣,重被臺斥,決不可晏然苟冒。伏乞聖慈,亟遞免臣職,以謝物議,以安私分,千萬幸甚。臣無任屛營祈懇之至,謹昧死以聞。答曰,省疏具悉。卿其勿辭,從速察職。
左承旨李思永,右承旨金宇杭,左副承旨李光迪,同副承旨趙泰采等聯名上疏曰,伏以,臣等伏見持平崔重泰疏本,則侵斥本院,辭意甚峻,一則曰不知將臣之當罪,一則曰隨其餘波,反斥輕律,臣等,看來不勝瞿然,繼之以訝惑也。日昨挾輦軍卒之不循隊行,橫赴陣場,實是駭異之擧,故臣等,卽爲趨入於駕前,仰陳驚駴之狀,仍請査覈重處,而蒙允矣。臣等,非不知軍行失度,罪有所歸,而本院,則請推之外,無他可施之罰,而推考則極爲歇後,故有査處之請,蓋以此也。臣等退出,法駕進發之後,憲臣猝然入對,請推主將,被斥院僚,臣等於其時,雖未及齊入,而若其非斥憲臣之論,臣等意見,亦無異同,而査處之請,旣出於憲臣請對之前,則隨波之斥,必未詳知伊時委折而然,臣等,不欲多辯也。至於金昌協之祗迎於陵所洞口,臣等,全未聞知,及至晝停所下詢之時,本院卽招畿營及楊州下吏,問其來否,則皆以不來答之。且其所居之距晝停稍遠,臣等,亦所知之者,故竝以此仰達矣。今者憲臣,則以模糊泛泛爲言,臣何可以初未聞自解,晏然而已乎?臣俱以無似,待罪近密,觸事憒憒,非斥隨至,何敢仍冒於職次乎?伏乞聖明,亟命遞改臣等之職,以謝人言,不勝幸甚。臣無任屛營祈懇之至,謹昧死以聞。答曰,省疏具悉。爾等勿辭,從速察職。
右副承旨南致熏疏曰,伏以,臣伏見臺臣疏本,以政院不知將臣之當罪,而臺臣趨入論啓之後,始因其餘波,而反斥其律輕,臣竊瞿然。伊日臣隨同列,論査處之意於駕前退出之後,聞憲臣之猝然請對,臣以該房,顚倒入。數行缺答曰,省疏具悉。爾其勿辭,從速察職。
兵曹正郞閔鎭遠疏曰,伏以,臣於春間奉命湖西也,首尾六閱月,驅馳數千里,得以採訪民間疾苦。其中最難堪而尤難醫者,莫如逃故隣族之弊。蓋此弊,朝家非不稔知,而非不軫念變通之策,亦非不熟講,而特以末世人心詐僞,有難憑覈,故倒懸之急,尙未得少解。臣於今行,目覩其迫切之狀,耳聞其愁歎之聲,惻然傷愍,反覆以思,而終不得善策焉。設賑以後,臣聞各邑之抄出飢民,皆以帳籍爲準,臣分付各邑,雖未入籍,明是曾前居生之民,則名日追入,皆許載錄,於是流亡還入者,其數甚多,而皆是東西遷徙,不定厥居之類,故民有元不入籍者,或有入籍他官者,而與元居之人,一體分給,則其文書昭昭可考,臣竊嘗因此反隅而有得焉。如各樣軍兵,各司奴婢,內奴婢及各樣有身役應納米布者,各年還上及各項逋欠之補以逃故者,以設賑時飢民成冊憑考,而其中名無者,則可知其逃故之非誣。如此之類,有身役者,則頉下,有逋欠者,則蕩減,而民戶中力農工有産業者,則各邑,名以稍實,不許分賑,雖不錄名,其戶數無不詳載於成冊中,此則自無混同頉減之慮,如是處置,則凡所謂逃故隣族,積年痼弊,庶可以少革矣。議者或曰,外方土豪·官吏輩,受糶時多有虛名冒錄之弊,此事必爲此輩之幸,此言則然矣,而守令如得其人,此亦自當明査。設或不然,小民之蒙惠,倍多於此輩之售奸,則又何必切切計較爲哉?議者又曰,今年設賑時流亡還入者,畢賑後旋則散亡,此輩只以成冊中載錄之故,而不許頉減,則有非一視之道。此言亦近矣,而若欲竝與此輩而施惠,則奸僞之弊,必將益滋,且此輩,則雖或旋卽散亡,其隣族萬無不知去處之理,猶不可謂指徵無處,則此亦恐不必慮矣。臣妄意善變之策,無過於此。旣已附陳於書啓之中,又爲申奏於賜對之日,殿下有詢問大臣之敎,大臣有從容講究之語,臣竊自喜幸,以待成命矣。昨伏見擧行條件,大臣奏對之辭,則此事便否,元不擧論,而只令各邑,期於現出,更觀前頭而處之。噫,近年災荒,無異於壬癸兵火,苟無大警動大變通,則實無以收拾人心,維持國脈,而以殿下恤民之心,大臣謀國之誠,目見數行缺今已三朔,迄無覆啓之擧云。廟堂事務,雖曰繁亂,而臣之所陳,多係緊急,則恐不當如是稽緩也。竊瞷近日朝廷之上,庶事叢挫,中外狀疏陳請之事,切無劃卽指揮之時,古人泄沓之譏,不幸近之,臣竊爲今日國事慨然也。臣以微末郞僚,僭論至此,猥越之罪,萬死猶輕。伏乞聖明,矜其愚而少垂省察焉。臣無任惶懼屛營之至,謹昧死以聞。答曰,省疏具悉。日昨定奪,出於十分酌量也。
判尹朴世堂疏曰,伏以臣披陳血懇,祈解職名,未蒙矜許,反賜恩諭,臣萬萬危蹙,不知所出。竊念京府之官,事煩任劇,苟非其人,雖曰坐曹治事,猶憂曠墜,爲害不少,又豈宜以授老衰癃廢朝暮待盡,乃如臣者,使一日二日,諸務壅滯,而不以爲意也?況今有事園陵,期日甚迫,奔走先導,臣任其職,顧末由自力以行,則朝廷處分,不容少緩,移付可堪之人。玆敢不避煩瀆,疾聲呼籲,伏乞聖慈,察臣情悃,愍臣老病,亟遞所叨之職,以便公私,不勝萬幸。臣無任屛營祈懇之至,謹昧死以聞。答曰,省疏具悉卿懇。卿勿固辭,上來行公。
行兵曹判書李世華疏曰,伏以,臣狗馬賤疾,彌留三朔,屢陳血懇,未蒙恩遞。陵幸迫頭,不敢退伏,驅策病軀,僅僅隨駕,十顚九頓,趨走於四陵侍衛之班,終至崇陵洞口,忽然氣盡,呼吸不通,自腰以下,全不運動,昏仆路左,作一僵尸。大駕回還之際,終未陪從,罪戾如山,難容覆戴,不敢還家,舁到禁府門外,席藁俟命,萬殞是期,而臺臣尙無一言糾責,聖明亦不卽加顯戮,一日二日,惶懼冞深,召牌之下,不敢祗赴,違慢之罪,又加一節,繼因禁府啓辭,有勿爲待命之敎,顧臣病勢之難强,情勢之難冒,實非等閑,只願速就刑章而已,何敢有萬一陳力就列之望哉?今臣犬馬之齒,已迫七十,顧其筋力,則殆無一分餘死,論其病狀,則莫可支保朝夕。從前聖明,不惜名器,畀以重負於老病垂死之身,致有今日無限僨敗之患,歷觀今古,豈有乘輿啓途,本兵之將,不爲陪從之時乎?若謂疾病之來,人所難免,而曲加寬宥,則國法無以伸矣,人言無以謝矣,臣之私分,亦不可以自安矣。伏乞聖明,亟削臣職,仍治臣罪,以爲人臣警飭之地,千萬幸甚。臣無任惶懼屛營之至,謹昧死以聞。批答缺
禮曹參判金構疏曰,伏以,臣以順陵丁字閣重建,出在役所,謹遵相替往來之例,昨纔入來,伏聞前府尹李鼎命,旣已拿來就囚,臣於此事,實相關涉,有不敢晏然於議讞之列。臣非不早知有此,而感恩畏義,黽勉行公,今始自列,已涉苟且。且念本府堂上,未有無故行公之員,而臣又有此難冒之嫌,兼以陵役往來,不得參坐,王府事體,至緊且重,不容一日虛帶,以貽曠官滯囚之弊。伏乞聖慈,俯賜諒察,亟命遞臣同義禁之任,以便公私,千萬幸甚。臣無任兢惶屛營之至,謹昧死以聞。答曰,省疏具悉。卿其勿辭察職。
兵曹參判趙相愚疏曰,伏以,臣竊念金吾囚繫之滿獄,未有甚於近者,本府堂上之有故,亦未有甚於今日。新囚之未得原情者,非一,舊囚之未得議處者,亦多,照律者未卽照律,加刑者久未加刑,雖緣事勢之適然,其爲滯囚之慮,大矣。旣往因朝家事故,未得開坐者幾至半朔,以前頭言之,同知事臣金構,以順陵丁字閣監董事,進去陵所,臣與臣李寅煥,俱差試官,來在武所,武所出榜,未知當在幾日,則金吾之開坐,亦未有其期,滯獄至此,誠可寒心。伏乞聖明,亟遞臣金吾之任,回授無故之人,無令獄事稽滯,千萬幸甚。臣無任屛營祈懇之至,謹昧死以聞。答曰,省疏具悉。卿其勿辭察職。
領議政柳尙運箚曰,伏以,臣之宿患,又自昨日,挾感重發,昏仆牀席,坐違嚴召,方在縮伏竢罪之中矣。不意玆者,召牌再降,嚴畏分義,不得不忍死祗赴,而臣於園陵親祭時,見差亞獻官,將事出入之際,未免顚錯,致勤聖敎,臣至今悸慄,靡所容措,而不敢干瀆於淸齋之日,尙今泯默,臣之罪戾,至此而尤萬萬矣。臣不勝惶恐待罪之至。取進止。答曰,省箚具悉卿懇。卿其安心勿待罪。仍傳曰,遣史官傳諭。
校理李震壽疏曰,伏以,臣忝叨本職,已過數旬,難冒之勢,復亦猶前,尋數行缺夫兵家之止齊進退,其法甚嚴,必須平日□操動作師律,井然有序,不愆其步,然後方可合度,而能免爾躬之戮矣。回鑾時輦前隊卒,離次亂伍,橫赴陣場,致令乘輿驚動,觀瞻駭然。論其罪犯,自有當律,而殿下過恕主將,只削其職,兩司持論太軟,請梟將校,臣於此實不勝訝惑焉。臣雖未詳其間委折之如何,而軍中凡事,一聽於主將,豈有軍校依律,而主將諉以不知,罪止削職而已哉?臣意以謂,主將亦從重按罪而後,軍律可嚴,師旅可肅矣。且臣雖在縮伏之中,欲一瞻望羽旄,進詣郊外,祗拜迎送,少伸犬馬區區之忱矣。伏見訓鍊所帶褊裨中,有一妙少男子,戴戎笠着戰袍而隨之,觀其狀貌,斷非武士樣子,俄聞道路所傳,則乃申汝哲之妾子云。夫師垣紀律,至嚴且重,儻非軍伍中人,不敢雜跡於行間,而今於整旅扈駕之行,有此將家驕兒闌隨之事,此非妻妾編伍之時,則似此擧措,實有駭聽聞,轅門整肅之地,豈容如是?臣竊歎之。仍伏惟念,人君注意,不以將相而有間,將非其人,以國與賊,可不懼哉?可不愼哉?申汝哲,以三朝老將,宿望最高,年齡遲暮,精力消亡,凡於講武之事,率多踈虞,當此治安之時,師行數十里地,猶且失度之如此,儻令壁壘相對,長驅戰鬪,則縱橫闔闢,斬伐芟夷,果能一任其指揮哉?爲今之計,莫若廣詢廊廟,務得其才,毋論文武,勿拘地望,必取爪牙之吉,俾盡訓禦之方,平居講陰雨之備,當有悍衛之功,將來所得力於緩急者,爲如何哉?惟願殿下加意焉。臣無任屛營祈懇之至,謹昧死以聞。答曰,省疏具悉。削職之罰,足以懲勵,何必從重按罪而後,爲快哉?疏末事,累朝宿將,予不忍終棄也。爾其勿辭,從速察職。
慶尙監司金世翊疏曰,伏以,臣猥以無似,濫蒙洪造,前後忝竊,皆是分外。久齒近密,沐恩最甚,及授關防,委寄亦重,臣夙夜憂歎,恐負職責。殫竭心膂,思效萬一,而才智淺薄,識慮未周,治民詰戎,塞責茫然,惶霣之極,若將靡容矣。不意迺者,天眷彌隆,除臣以嶺南觀察使之任,臣聞命驚惕,五情無主,念惟寵擢,莫非異數。臣是何人,纔任重鎭,繼授邊臬,數年之間,恩除便蕃,撫躬跼踖,惟有感涕。夫嶺南一道,幅員最廣,數行缺聖明之所下燭,臣不敢覼縷,而臣至今思之,愧懼交竝。今此嶺南之大,有倍於湖西,彈壓之難,亦倍於湖西,顧此一人之身,輕重無前後之殊,則以前日素輕之人,當今日至重之地,揆以事理,必臻僨敗之域,身雖欲不恤,向者之論疏,有所冒赴,其於國事何哉?臣之終不敢承當者,至此而益較然矣。除授之初,非不欲軫卽自列,而未交龜前,便是一守令,縣道封章,分義之所不敢,泯默遲回,以至於此,而猶不敢直詣闕下,來伏城外,替納密符,則喉司不諒,使之親呈,屢度往復,一向相持,終恐有損於事體,不得不冒沒廉義,祗謝恩命,而連値淸齋,陳章未徹,縮伏私次,罪戾徒積,臣之情勢,尤有一倍難安者。伏乞聖慈,察臣崩迫之懇,憐臣窮蹙之勢,亟命鐫改臣嶺南觀察使之任,以重方面,以安私分,不勝萬幸。臣無任瞻天望聖屛營祈懇之至,謹昧死以聞。答曰,省疏具悉。諫臣之論,本不爲是。今授藩臬,意非偶然。卿其勿辭,速往欽哉。
吏曹參判李寅煥疏曰,伏以,臣待罪王府,幾至閱歲,滯囚之憂,何嘗少弛?近者新舊囚繫,迨滿囹圄,而旣因朝家之多事,不得開坐,久矣。況今僚員,各有公務,或在陵所,監董工役,臣及臣趙相愚,且以試官,俱在一二武試所,而外方擧子,聞風輻輳,出榜遲速,不可預料,則金吾開坐,亦無其期,原情·議啓·照律·刑推等事之不得擧行者,將未知爲幾許日矣。卽今獄囚之多滯,實有所由,則其在王獄事體,豈無變通之道乎?伏乞聖明,亟遞臣金吾之任,回授無故之人,俾無滯囚之弊,不勝幸甚。臣〈無〉任屛營祈懇之至,謹昧死以聞。批答缺。初
上在昌德宮。停常參,只晝講。
下直,保寧縣監南世珍。
金宇杭啓曰,明日常參·經筵,取稟。傳曰,只晝講。
傳于金宇杭曰,自前將有移御之擧,闕內例有放砲之事矣。永昭殿移奉,定於初四日,其間日字急迫,未移奉之前,不可放砲。移奉吉日,差進改涓事,分付該曹。
南致熏啓曰,憲府多官,或赴試所,或在外,或呈告,時無行公之員,臺諫處置,旣已經宿,監察茶時。數行缺
又以義禁府言啓曰,判義禁李世華身病,同義禁臣李寅煥,同義禁臣趙相愚,俱以武科一二所試官進去。堂上不齊,罪人李祥輝,今日不得開坐加刑之意,敢啓。傳曰,知道。
金宇杭,以禮曹言啓曰,永昭殿移奉吉日,差進改涓事,命下矣。令日官推擇,則今月二十九日,九月初三日爲吉,此外則皆有拘忌云。今月二十九日,則祭物及修理等事,有難及時周旋。初三日與移御日,雖似急迫,而其間日字無多,無變通推移之勢,不得已以初三日進涓之意,敢啓。傳曰,知道。
又以禮曹言啓曰,丙寅年謁聖時,因擧子有蹴踏殞命之患,其後謁聖時,盡毁西齋墻垣,通泮水堂爲一庭,別遣承旨一員,監察一員于泮水堂,使之糾察,試官率擧子肅拜時,泮水堂前,亦立臚唱,以爲儒生輩一時行禮之地,今亦依此擧行,何如?傳曰,允。
李光迪,以武二所試官言啓曰,今此謁聖武科初試試取之事,開月旬前畢完,然後可以出榜於殿試之前,而八道擧子,聞風輻湊,本所所錄名之數,四千五百九十五人,而六兩之一日所射,不過五百餘人,以此計之,則六兩畢射,似在於開月初一二日間,此外二技試取,亦將多費,于殿試之前,勢難出榜,事極悶慮。曾在丙辰年試取之時,一邊試射,一邊考講,且於乙巳年試取之時,柳葉箭·貫革,六處排設云。卽今形勢,與乙巳·丙辰無異,則不可無變通之道,而貫革排設於六處,則中不中矢數載錄之時,或不無雜亂之弊,若設四處,則可無此患,而科場重事,不敢擅便,引其前規,敢此陳達,請令該曹,從長稟處,何如?傳曰,允。
午時,上御宣政殿晝講,知事閔鎭長,特進官金錫衍,參贊官金宇杭,侍讀官李寅炳,檢討官閔震炯,假注書姜履相,記事官愼惟益·朴弼明,武臣安根入侍,持平崔重泰亦爲入侍。上讀聖學輯要第三卷五之六前受音,自易曰山上有澤,止右言從諫一遍訖。李寅炳進讀,自易曰風雷益,止人欲去而天理還矣。上受而讀之一遍訖。寅炳進文義曰,易義損益兩卦,最爲學者之要。如此處,人君尤宜體念處也。風雷一也,而遷善則輕,改過則重。朱子所論,蓋克治之功,而於此亦可見矣。閔震炯曰,從諫然後遷善,故其言如此也。寅炳曰,人君,取人爲善,亦可矣。震炯曰,過而不改,是爲過也,遂之則非特過而已矣,故繼之以作非也。小人之過,必以文,而雖以帝王之道言之,一事之錯,一念之差,無非過也,而不必小人而後,至於文過五六字缺事見之,則亦有日月之更,以上所論魯隱公事,頗近數行缺不足,不得善終。以此觀之,則省察克治之功,尤切緊矣。上曰,唯。震炯曰,不愧屋漏,取資師友,皆是學者工夫,而帝王之學亦然,古人必欲接賢士大夫云者,亦謂此也。寅炳曰,帝王家第一工夫,在於操存,而易忽於紛華波蕩之中,此尤宜加意處也。不遠而復,實因改過而發,雙峯所論,尤爲切至矣。上遂掩卷。
持平崔重泰啓曰,臣以疾病難强之狀,冒上辭章,略附數語,以陳所懷,昨聞喉司之疏,侵攻臣身,不遺餘力,而未見疏本,病且益苦,尋單縮伏矣。迫於嚴召,舁疾趨詣,始得見諸承旨齊發之章,而其中果有盛氣費辭,譏切侵困者,臣竊訝惑焉。伊日之事,以臣所聞,則方其卒伍橫馳亂擾之時,擧法究治之請,不發於喉司,而還宮覈處之命,初出於聖敎云,故臣之疏中,有所云云。及承聖批,始知傳說之差誤,臣誠瞿然,而至於回鑾時承宣失對之事,臣疏所論,尤非深咎之意也。蓋以在外之臣,旣詣行在,而陪駕之臣,對以不至者,奏非實狀,事涉泛忽,臣所謂模糊泛泛,只論事體之未安,是豈可怒之言,而至以物色之說,肆然侵譏,其所謂物色之求,旣非筵席之擧論,又非臣疏之所咎責,則別創幻弄之慢語,以露其不平之氣,抑何意思也?然旣被人無限詆斥,理不忍一刻蹲冒,而後時〈?〉來,亦添一失。以彼以此,俱難仍帶職名,請命遞斥臣職。上曰,勿辭。金宇杭曰,持平崔重泰,再啓煩瀆,退待物論矣。上曰,知道。
閔鎭長曰,臣待罪宗簿寺提調,故有所懷敢達。祖宗朝宗學勸奬,意非偶然,而近來此法漸弛,宗班之爵秩稍高者,不肯就講者於郞官,率多厭避,而獨密昌君樴,宗室中最爲勤講,自乙亥冬秋,至今年春夏等考講時,未嘗不參,且連六次居首。凡宗講十五分以上,有紙筆墨例賜之賞,至於屢次居首,則事目中不爲擧論,故不敢循例啓稟,其累次居首之類,似當有別樣論賞激勸之道,故敢此仰達。上曰,稟處。
金宇杭曰,禁府罪囚積滯,未有甚於近日,至於四十餘人之多,判義禁李世華,卽今以病引入,而設或行公,同義禁二員,武科試所進去,罷場未易,堂上不齊,勢難開坐,罪人疏釋無期,合有變通之道矣。上曰,武所試官二員,兼帶同義禁,竝改差,可也。宇杭曰,以御史書啓被囚者,今方行査,而査覈狀啓,亦未上來,以致滯之久,各道査覈,斯速啓聞之意,令該府催促,何如?上曰,依爲之。
宇杭曰,頃因原任大臣陳達,試紙減品事,令該曹定式分付。自該曹新造見樣,減其長廣,出給試所,使之依見樣出矣。近聞紙品,則雖劣於前,價則比昔尤高,監試名紙一張之價,多至四兩錢,而謁聖正草紙一張之價,亦至於一兩云,欲爲矯弊之意,果安在哉?蓋外方,不能遍知新令,試紙依舊浮出,士子之入京者,將不得用其所持之紙,皆爲貿取於紙廛,故紙價之騰踊如此,其弊反甚,令該曹申飭平市,使之酌定其價,俾無刁蹬之弊,似宜矣。閔鎭長曰,紙價高下,此非定奪之事,試紙長廣,使之依新造見樣而用之。紙品厚薄,卽今科,不用一切之法,則可無紙價騰踊之弊矣。閔震炯曰,紙價踊貴之弊,承旨所達誠然,如欲祛,則令該司定價,似無不可矣。李寅炳曰,近來外方僧徒紙匠之類,連値凶歲,浮出紙地者,亦少,故市上紙價之高,不足怪也。若朝家定價,則反爲弊端,多矣。上曰,自朝家不必定價,戶判所達,似宜。依此擧行事,分付,可也。
宇杭曰,陵幸回鑾時,以卒伍妄動之故,削職主將,棍罰將校,聖上處分,十分洽當,而三司峻發之論,亦未爲不可,而校理李震壽疏,則末端有改擇他將之說,將相,豈可以一人之言而終棄乎?殊甚不當。至於妾子率去之說,不獨申汝哲也。自前老將,有子弟軍官帶行者,乃曰驕兒攔隨,其言亦非矣。上曰,李震壽疏,誠過矣,而末端語,亦不當矣,故疏批已示予意矣。寅炳曰,妾子初不率去,則固好,而此非中間攔入之比,有若亂軍律者然,其辭語誠爲過重矣。三司之臣,隨事規警,本非異事,而疏末勿論文武等語,亦爲不當。申汝哲,以累朝宿將,年紀衰暮,前數字缺當此人才眇然之時,亦何可易得乎?此下數行缺
上在昌德宮。停常參,只晝講。
下直,明川府使沈欞。
辰時,日暈。未時,太白見於巳地。
金宇杭啓曰,明日常參·經筵,取稟。傳曰,停。
李光迪啓曰,大司憲金昌協,掌令李箕洪,在外,執義金時傑,持平崔重泰,避嫌退待,掌令任元聖,武科二所進,持平李彦經,武科一所進,今日以監察茶時之意,敢啓。傳曰,知道。數行缺
又以義禁府言啓曰,判義禁臣李世華身病,同義禁二員未差,今日堂上不齊,不得開坐,三十日朔祭受香,九月初一日日食停朝市,罪人李祥輝,不得開坐加刑之意,敢啓。傳曰,知道。
又以兵曹言啓曰,卽接武科二所啓辭,則今此謁聖武科初試試取,開月旬前完畢後,可以出榜於殿試前,而本所錄名之數,四千五百九十五人,六兩一日所射,不過五百人,以此計之,則六兩畢射,似在於開月初一二日間,此則三技試取,則殿試前勢難出榜,曾在丁巳年試取之時,柳葉箭·貫革,六處排設云。卽今形勢,與丁巳無異,不可無變通之道,而貫革之設於六處,則中不中載錄之時,或不無亂雜之弊,若設四貫革,則可無此患,令該曹從長稟處,何如?傳曰,允事,命下矣。取考謄錄,則己未年三字缺擧子數多,日字急迫,四貫革排立,試取差備官員,亦爲加出,缺三字之規矣。今亦依此例四貫革排立,趁卽畢試之意,分付兩所,何如?傳曰,允。
又以兵曹言啓曰,來九月初三日永昭殿移安及初五日慶德宮移御時,各樣差備軍之數,至於一千八百名之多,而他無推移之路,依前例坊民調用之意,敢啓。傳曰,知道。
傳于李思永曰,卒淑安公主墓石物,本房運給事,分付本道。
又傳于李思永曰,卒淑安公主墓幕,令本道參酌造給事,分付。
傳于李光迪曰,來初五日慶德宮移御擧動,午時差睌,時刻進定事,分付。
李光迪啓曰,臺諫出仕事,命下矣。今已夜深,明日待開門牌招之意,敢啓。傳曰,知道。
禮曹判書金構疏曰,伏以,臣得見刑曹罪囚姜夏正供辭,其所以疑亂辭說,誣辱臣身者,不有餘力,誠可駭然。臣在弱冠,往來海西,適與夏正相知,厥後聞其持身不謹,悖行亦多,不相問聞,遂與之絶,于今十餘年,夏正之怨臣,久矣。今年春末,臣自峽邑解歸,有人來言夏正五六字缺逃匿京邸,而亦未知其得罪者,何事也?及臣忝叨秋曹,數行缺夏正親厚之人,聞之,其有不驚駭而痛心者乎?至於訟理曲直,臣所昧昧,臣與申家,本無於親知之分,有何協力之事?今觀夏正供辭,則此事顚末,皆非昨今一二年之所爲,而臣則兩年峽邑,足迹不到於京洛,夏正之行止存沒,漠然無知,有何揣摩之事乎?夏正所坐,只由於其狀中數語,更無他端,則有罪無罪,惟在於此。其所謂湊合羅織者,此何所指也?蓋其狀中數語,非徒出於一時爭訟間相詬之言,實欲以此作爲異日罔測之案,故又欲因此以售其陷害臣身之計,設心造意,誠極叵測。以今日人心世道,何所不有?臣旣被罪人之擧名,侵辱至於此酷,決不可晏然於官次。伏乞聖慈,亟命鐫遞臣職名,以存事體,以安私分。臣無任憂怖炡營之至,謹昧死以聞。答曰,省疏具悉。卿無所嫌,勿辭從速察職。
校理尹趾仁疏曰,伏以,臣本鈍憃麤率,涉世而全昧高低,當事而又無見識,猶且猥處經幄,出入前席,而全不知金緘之戒,愧懼恒積,顚躓是期,日者筵中,適因諫長之言,妄陳狂率之言,而非斥紛起,臺論峻攻,臣迸出縮伏,恭俟譴罪,實難抗顔復廁於邇列,而適値聖上園陵行幸之日,職當隨駕,身又差祭,情勢狼狽,分義是懼,未免包羞淟涊,陪從於羽旄之後,冞增赧汗,無地自容矣。卽伏見持平崔重泰疏本,則又因前事,重加侵攻,至以排斥起鬧等語,爲臣之罪,此乃臣之所恨於人,而人反咎臣,臣又疑惑,莫知其由,豈重泰猶有未詳其曲折而然耶?臣之伊日奏達,非以尹世紀之論金昌協之文雅學識,必欲召致爲非也。只爲其載之後車之說,共非在下之人,所敢請行者也。大意姑好,則臣亦許之,引喩有失,則臣略辨之,及遭彈墨之後,畏攝臺議,不得不陳章冀免,則非斥之責,起鬧之端,乃在臣而不在彼乎。此臣之所未曉也。況其疏中所謂呂尙事揷入云者,有若以臣爲用意而然者,臣誠瞿然慙恨,不得不略陳其委折。當初尹世紀奏對之際,有曰,古之人君,有載之後車之事,金昌協之能當與不能當,臣亦不敢知云。其不引呂尙而只引房玄齡之意,臣未知之。及趙泰采右其言,設一轉語而曰,不但此也,至於房玄齡,亦有載後車之缺金昌協而行之,何所不可云云。蓋其語意,不欲上方於呂尙缺數行之名,出於筵臣之口,而但未知千古以來,載之後車四字,□□之外,更有出處耶?大凡論之,則世紀之失言,初非重事,而臣之所論,亦無深責之意,與重泰疏中所論差誤者,相去特一間耳。實未知緣何而有此無限侵斥,終不肯相捨耶?其亦可畏也矣。臣之昏昧不識時議,偶然率口之言,轉成朝廷之大論,筵臣之斥,旣不尋常評彈之上,餘悸猶存,而憲臣之言,又復如此,決不可苟然冒居於論思之地,以增罪戾。伏乞聖慈,俯諒危悃,亟命遞改臣所帶之職名,以謝公議,以安愚〈分〉,千萬幸甚。臣無任惶懼屛營之至,謹昧死以聞。答曰,省辭具悉。爾其勿辭,從速察職。
行兵曹判書李世華疏曰,伏以,臣之老病,不但同朝之所共知,仰惟日月之明,亦已下燭矣。經年劇務,筋力殆盡,顚仆僨敗之狀,已著於園陵侍衛之時,落後之罪,萬死猶輕。聖慈曲護,不加顯戮,又令調理行公,感激圖報之誠,一倍於常情。惟願盡瘁職事,死而後已,而白首垂死之年,種種疾病,叢萃一身,晝夜叫苦,寢食俱廢,其中最急者,眼疾漸劇,幾至廢明,要脚痁病,骨節若破,牀席之間,不能運動,涔涔委頓,作一僵屍。移御之期,在於旬日之內,繼有文廟謁聖之擧,跨馬陪從,趨奔侍衛之際,又不免顚蹶失次,則微臣萬死,固不暇論,其在事體,爲如何哉?且今禁衛軍政,多有時急稟旨定奪之事,而以臣病狀,無力登對,軍國之務,亦甚可慮矣。此外兼帶諸任,旣非驅策奔趨之事,竝乞遞解,則迹涉圖便,臣不敢煩溷,而惟是本兵之任,目今事如許,不可不及時變通。惟願聖明,下詢大臣,亟許遞免,回授盛壯可堪之人,俾無公私狼狽之患,不勝千萬幸甚。臣無任屛營祈懇之至,謹昧死以聞。答曰,省疏具悉。卿勿固辭,調理行公。
右議政李世白箚曰,伏以,臣自頃以來,外感甚重,舊患挾發,無日不痛,而適缺數字之時,不敢言私,黽勉奔走,日昨退自賓廳,忽覺渾身寒戰,缺數行仍爲分付八路矣。人之意見,各自不同,事之利害,亦非一端,缺二三字之動合便宜,臣雖未保其必然,一進所懷,顧何所難?第鎭遠所達,旣不出於擧行條件,以臣衰病昏瞀,不能詳記其首末,雖欲一竝論奏,有不可得者。且旣曰附陳於書啓中,則先後早晩之間,自有朝廷處分,而至於不爲擧論,置之尋常等語,咎臣甚緊,臣雖迂闊,亦知御史之體重,民事之迫切,則豈敢有慢忽放過之意而然哉?至於書啓覆奏之稽緩,其言誠然矣。然臣之冒出行公,日計無多,而等閑裁處,每患憒憒,況此等關係變通者,豈臣短淺之見,所可擅斷,而留俟他大臣出仕,亦其事勢然也。譏斥之言,節節至此,臣當反訟之不暇,更加呶呶,重傷體面,顧以臣萬萬無似,猥蒙謬恩,瀝盡肝血,終始乞免者,非爲一身私計,實恐終壞國事,而於此一着,尙且不厭人心,若或仍因蹲冒,妄干廟謨五六字缺臣誠慙,無地自容。伏乞聖明,察臣無用之實,憐臣病廢之狀,亟遞臣職,以幸國事,以保危喘,千萬幸甚。取進止。答曰,省箚具悉卿懇。於卿少無所嫌,安心勿辭,速出行公。仍傳曰,遣史官傳諭。
應敎李寅炳·閔震炯箚曰,竝引嫌而退。啓草書送,初不參涉,則責有所歸,在我何嫌?隨聞陳論,未爲不可,而旣云爽實,勢難仍在。請執義金時傑,出仕,持平崔重泰,遞差。取進止。答曰,依啓。
午時,上御宣政殿。晝講入侍時,知事閔鎭長,特進官權是經,參贊官李光迪,侍讀官李寅炳,檢討官閔鎭炯,武臣柳重起,假注書韓永徽,記事官愼惟益·朴弼明。上讀前受音一遍訖。李寅炳,讀新受音一遍訖。上受而讀一遍訖。寅炳進曰,此篇,合聖經賢傳中,格言正論,立爲大文,聖學高明,瀜會貫通,如臣等魯莽之輩,固無他可達之文義,而自上若體念一篇中格言,則豈不有補於聖學乎?上曰,唯。震炯曰,顔子之三月不違仁,先儒以爲一念之差。古之聖賢功夫之切實,是爲明道,而一篇中之意,亦可以知明道之意矣。寅炳曰,明道之用功,可謂切實矣。上曰,唯。震炯曰,新除授副校理金鎭,時在淮陽地,斯速乘馹上來事,下諭,何如?上曰,依。寅炳曰,春坊官員缺數行合有變通之道矣。上曰,權詹所帶京試官,改差,可也。遂退出。
上在昌德宮。停常參·經筵。
未時,太白見於巳地。
金宇杭啓曰,明日日食相値,視事,頉稟。傳曰,知道。
又啓曰,吏曹郞廳來言,臺諫有闕,政事,何以爲之?敢稟。傳曰,過齋戒後爲之。
李思永啓曰,同副承旨未做度前,不得言病,自是廳規,今日且値賓廳日次,該房承旨,不可不進,而同副承旨趙泰采,病不仕進,事甚未安,請命牌招察任,何如?傳曰,允。
金宇杭,以禮曹言啓曰,傳曰,來初五日慶德宮移御擧動,午時差晩,時刻進定事,命下矣。令日官推擇,則同日辰·巳時,有拘忌,卯·午時爲吉云,而卯時太早,故以午時擇入矣。其間無他推移吉時,以卯時進定乎?敢稟。傳曰,辰·巳時拘忌,不至太甚耶?
又以禮曹言啓曰,移御吉時,以卯時進定取稟草記,傳曰,辰·巳時拘忌,不至太甚耶?命下矣。更問日官,則考諸方書,辰·巳時,只以不吉載錄,而拘忌之大段與否,未能詳知云矣,敢啓。傳曰,以卯時進定。
傳于趙泰采曰,大臣·備局堂上引見。
趙泰采,以備邊司曰啓曰,左尹權是經,同知洪萬朝,戶曹參判趙相愚,竝本曹堂上差下,而趙相愚,則使之仍察有司之任,何如?傳曰,允。
吏曹口傳政事,以洪萬朝·宋昌爲同義禁,李德成爲禮曹參議。
傳于趙泰采曰,有凡物輸去,宮人先行之事,慶德宮興元門,自明日開之事,分付。
又傳于趙泰采曰,前左議政崔錫鼎,放其門黜。
平安監司鄭載禧疏曰,伏以,臣牀褥危喘,僅支朝暮,客土添病,最關心慮缺三四字歸路茫然,千里一身,亦□□然,而旣繫藩任,所重在此,則缺七八字非所宜言,而第臣病廢之身,今已累朔,寒氣乍熱,病勢輒加,閉門深處,避風如敵,長對醫官,隨症問藥,一日之內,救死不贍,凡百酬應,一向揮斥。西關煩劇之地,還爲臣養病之地,臣心惶蹙,姑徐勿論,而國體損傷,爲如何哉?臣之縷縷陳情,實出於萬不獲已,而天意邈然,再疏而未蒙矜察,臣之情理,可謂罔極矣。伏惟聖明,御極一國,含生之類,無不均被恩澤,而至於臣隣,每勤體下之情,藩臣之陳病得請者,固非一二,而以臣癃病之狀,聖明不以留念,輒靳兪音,此尤臣竊自痛泣者也。臣之抱此奇疾,積有年所,十數年來,乍歇而還劇,殆死而復甦,前後辛苦,不知其幾,而尙賴年紀未衰,眞元不敗,故能保殘骸,以至今日矣。今則年近七十,大限已迫,地非吾土,積傷頗深,種種添得,無非水土之症,病情危篤,比前倍蓰,氣息如縷,若難支保,臣之未死生還,何可望也?臣雖至愚,不至於全昧義理,則猥膺重寄,莅任屬耳,才分所及,非不欲竭盡心力,數行缺一竝抛擲,付之於相忘之域,列邑嗟惜,缺數字後時之慮,謗言之興,亦其所也。臣聯疏瀆陳,有所不敢悶默縮伏,延過數日,而病勢無減,漸臻危殆,回生之道,杳無其期。與其久蹲匪據,日添罪戾,無寧更暴情實,冀伏刑章之爲愈也。玆敢不避鈇鉞,復申哀籲。伏乞天地父母,俯賜諒察,亟許遞改,以安微分,以全終始,臣不勝幸甚。臣無任跼天蹐地,號泣祈懇之至,謹昧死以聞。答曰,省疏具悉。卿勿固辭,從速察職。
前副提學徐宗泰疏曰,伏以,愚蒙賤臣,受恩如海,前後所歷,俱在淸華,夫孰非涯分之外,而其萬萬濫猥,全不近似,乖人望而玷名器,至于今日文衡之任而極矣。臣聞命以來,五內爽惑,久而靡定,對人汗顔,撫躬悼悸,直欲循墻走避而不能得,徊徨數日,坐俟駁議,而訖未有聞,臣不得不仰首陳暴,冒〈?〉明聽,以冀賜處分焉。伏念臣資性鈍六七字缺廢學,經義詞章,一倂昧然,其他應讀之書,五六字缺目未窺者四五字缺金根,中歲以來,疾病凶禍,神精銷落,毫髮所記,亡失殆盡,或當應製副急之用,思致艱澁,輒露醜態,尋常書尺,稍有論覆,則筆路索然,幾至腐毫,其空疎無文之實,此其槪也。不特臣自知自量者,其□通朝之人孰不知之?承乏詞館,前後至再,取人嗤笑,固已多矣。政以强顔代斲,爲深懼,況此提衡之重,豈是夢寐所及乎?顧此三館之任,把握文柄,號爲宗匠,主管辭令,標式多士,其爲責任之重,如何哉?必以詞學兼優,望實俱隆,爲一時所推服之人,愼擇而重委之,蓋自朝宗以來已然矣。人才日降,雖不逮古,而在今耆德前輩,淸名卿宰,厚負文望,輿論所屬者,不趐數人,而藝業素蔑,資望素淺者,遽然凌躐而居前,此爲何等選任焉?特以視學當前,取其在京無故,苟然充擬,而莫之恤,竊恐似此輕授,三百年來所未有也。仰念謬擧,衆聽必駭,內省匪據,僨敗可待。此於國家數行缺此必至之理也。綿薄之軀,將無以克堪之,則使一物促其夭閼,豈有傷於聖化之至仁乎?言之及此,益增隕挹。伏惟聖明,天地父母,諒臣崩迫之懇,察臣魯莽之狀,亟收新命,改授賢儁,使謬誤之政,不至膠久,詞盟之選,無致輕損,公私不勝萬幸。臣無任震越祈懇之至,謹昧死以聞。答曰,省疏具悉。今玆新命,實循公議,卿其勿辭,從速察職。
行都承旨嚴緝疏曰,伏以,臣聞憲臣崔重泰,以兩款事,疏斥喉司,不遺餘力,而伊日奏對,皆出於臣,則臣之不安,比同僚有倍。於是自劾之疏,備陳委折,固其勢之所不可已者,而今其避辭,疑怒太甚,拈出物色二字,用爲持臣之欛柄,容有二三字缺之至,臣忝在近密之列,不離法駕之後,路左私候之人,非物色而求之,則必無相知之路,而憲臣或斥以模糊,或責以泛泛者。蓋謂初不預察其去就,不能詳對於聖問,六七字缺然此非臣意慮之所及也。五六字缺之所不暇,故臣前疏云云,蓋以此也。夫物色者,卽訪問之謂也。古人之似此文字,前後何限?今憲臣何以別創幻弄之慢語,爲辭?臣反復思之,雖未詳幻弄者何指,慢語者何語,而意出於辱臣,則深矣。臣以白首殘年,苟廁朝端,被人凌踏,一至於此,莫非自取,尙誰咎哉?伏乞聖明,亟許鐫改臣職名,以謝人言,以安私分,千萬幸甚。臣無任屛營祈懇之至,謹昧死以聞。答曰,省疏具悉。卿其勿辭,從速察職。
午時,上御宣政殿。大臣·備局堂上引見,領議政柳尙運,左議政尹趾善,戶曹判書閔鎭長,吏曹判書申琓,刑曹判書李彦綱,禮曹判書崔奎瑞,右尹李基夏,同副承旨趙泰采,執義金時傑,司諫鄭澔,應敎李寅炳,假注書姜履相·韓永徽,記事官愼維益·朴弼明入侍。柳尙運進伏曰,日候漸涼,聖體,若何?上曰,無事矣。尙運曰,軍民之政,自上下敎,從容相議以達者,有二三事,而自下不得齊會,尙今遷就,今日欲爲稟定,而右相不來,臣等自外雖已與相議,至於定奪,則必齊會然後,可以爲之矣。一事三字缺一事,則軍制變通事。一事,則徐文重所達束伍事也。此五六字缺當持文書,齊會稟旨,而臣意,則三事俱重難數行缺如古南北府之制,豈不善哉,而訓局二三字缺已久,禁衛營,則雖新設,至於可改之事,皆在於訓局,而有難變更矣。尹趾善曰,觀其上疏,非欲罷一而存一,除弊必多,而以卽今事勢言之,則大段變通,爲難矣。尙運曰,唐變府兵而弊生,故德宗,問李佖,而終不能行府兵好制,而以李佖之人才,國家倚任亦重,而不得變更,此亦創設已久故也。領府事南九萬在首相時以爲,尹趾完病難召致,而軍制雖欲變通,尹趾完最習於軍兵,軍情亦皆爲恃,非此人莫可云云。軍制之欲爲變通,其來已久,而臣意,則難革者,訓局·禁衛兩軍門也。當初選其丁壯爲正軍,老弱數字缺之下去收保,則可除十弊之一,而百年軍制,有難一朝變通,御營若罷而爲一營,則其後必有言之者,而軍門之事,不可以五六字缺輕爲變通矣。如小臣者,素昧軍政,必欲變通軍制三四字缺尹趾完,然後可以爲之,而臣則固不足擔當,頃三四字缺惜之,悉以爲重難,而且軍門之人,皆恐其罷革,三四字缺其關係甚重。右相雖不入來,臣意如此,故敢達矣。上曰,諸臣所見,何如,而左相意,與領相,亦何如耶?尹趾善曰,臣意雖不與領相盡同,而當此荐飢之時,變通爲難之意,則無異矣。閔鎭長曰,戶布之法,非不好矣,而末終流弊甚多,必如騎步兵收捧之難,且其數,不足當諸般身役,軍制變通事,則訓局軍兵,昇平已久,有同市井之民,國家經費之不足,亦由於此。改之誠好,而積年養兵之餘,猝難輕易變更,至於束伍軍,則一四結定一名,如古田中出兵之法,而外議或以有弊爲言,自上爲慮白骨兒弱,有所料理,變通,可矣。申琓曰,凡事久則弊生,若善爲變通,則好矣,而若不善變通,則不如不爲也。且連歲荐飢之餘,人情騷擾,有難輕易變通矣。李彦綱曰,戶布軍制,事甚重大,有難變通矣。崔奎瑞曰,連歲荐飢之餘,人心未定,戶布數行缺待罪軍門,積年久役之軍門,革罷,爲難矣。缺數字束伍軍事,臣未及仰達。閔鎭長,有所陳白,宜有一時處分矣。一四結出軍一名,則可爲歇後,必有應募者,而卽今勿論有役無役,皆充四結,則固好,而臣意則以爲不然,田結,有逐年加減,此亦一難也。平居無事時,則雖非定制,四結或二結,立一人可也,而壬·癸兵火後,田野結數,皆陳荒,豈可以結數定軍耶?若已立役,則毋論一身兩役,但當責應,二難也。旣已充定之後,則雖爲稱冤,可赴戰鬪,而結少之輩,若不給衣食,則立役者,亦不爲有根着之人,實難赴戰矣。趾善曰,以結立者,豈爲可用於軍乎?尙運曰,八道束伍軍,殆近數十萬,而逃故甚多,毋論公賤私賤,朝家若嚴立科五六字缺之也,而二十萬軍,懸名於兵曹軍案,一朝罷之,新五六字缺重難矣。趾善曰,戶布之法行之,則非不好矣,而徵五六字缺難收捧,事多窒礙矣。尙運曰,戶布之法,可除白骨徵布之弊,而未捧者,令於各邑,亦如軍布,如不能數字缺仍徵隣族,無異於奴婢身貢。卽今民心渙散,有難數字缺矣。鎭長曰,貧殘小民,則或可收捧,而至於疲弊兩班,則尤不可捧出矣。尙運曰,國之維持,猶在於兩班,而若行戶布,則雖或有益,常漢侵督之弊,將及於兩班,其爲弊則一也。趾善曰,以賑廳還上未捧,見之,則捧之爲難矣。上曰,軍制,京都監與外方束伍軍之類,若善變通,則可以除弊,而若不善變通,則弊反有之,初不如詳量爲之。戶布事,白骨兒弱,甚爲矜惻,欲爲變通,此外有他善變之道,更思量爲之,可也。尙運曰,推不忍之心,行不忍之政,此古昔聖王之事也。上可以安國,下可以保民,當初聖敎,本出於白骨兒弱,而非出五六字缺之意,臣等,固已知之矣。丁壯者,在京爲征兵,老弱數行缺制變通事,稍待年事稍豐,可以爲之,而必得大臣之熟諳軍務者,同會從容議定,何如?上曰,卽今有難猝然變通,從容講定,可也。
閔鎭長曰,今年綿田,初旣反耕,故不爲給災,而大抵餘存之田,比上年尤爲不實云。諸般身役,以木捧納爲難,趁早定奪,頒布于外方,爲宜。下詢于大臣而處之,何如?上曰,何如?柳尙運曰,今年木花,被災尤慘,若以綿布准捧,則民力似難辦出,應納元數內,一半,則以本色收捧,一半,則以錢代捧,似宜矣。尹趾善曰,沿海之邑,則尤爲不實云。一半作米,一半作錢,山郡,則錢布折米收捧,似可矣。尙運曰,作米收捧,未爲不可,而第賃船輸納之際,其弊甚多,且外方布價,亦當因此漸下,不無害及鄕民之慮矣。鎭長曰,外議多以作米爲便,而外方之民,終歲勤苦作農,而京納居多,亦甚重難矣。李基夏曰,軍門則以錢布需用處,浩多,不必作米,以錢布折半收捧,無妨矣。上曰,以錢布折半捧之,可也。鎭長曰,大同,則上年以三分之一作錢,此亦折半收捧乎?依上年例收捧乎?上曰,以三分之一收捧,何如?尙運曰,一倂折半作錢,則貢物人等,必將稱冤,而朝令不宜異同,大同及凡係納布之類,一體折半作錢,似宜矣。上曰,竝與軍門一體折半作錢代捧,可也。
鎭長曰,曾因領相所達,畿內分給淸米,秋捧時輸納江都事定奪,而卽今民情,不願輸納江都,擧皆稱冤,欲爲上納賑廳云。下詢于大臣,更爲定奪,何如?尙運曰,此是江都軍需還償之米,故以輸納江都定奪矣。勿論民願之何如,此非江都仍置之穀,則今雖直捧於賑廳,勿論遲速,使之料理,充其本色,似不可已矣。上曰,依爲之。
李基夏曰,御營廳上番軍與禁衛軍輪回立番事,曾已定奪矣。今日兵判,以身病不來,大臣方爲入侍,敢此仰達,而立番之軍,似不當每每停番矣。上曰,此言,何如?柳尙運曰,今若上番禁衛軍當次矣,十月朔立番之軍,當於二十五日京中逢點,而禁衛營全州所在軍士,當爲上番,今始分付,使之趁九月二十五日逢點,十月立番,則師期實爲急迫,臣意則差退一朔,十月二十五日京中逢點,十一月初一日爲始立番,則似或便當,故仰達矣。上曰,全州雖不遠,其間日子,甚爲急迫,十月二十五逢點,十一月初一日立番,可也。尙運曰,禁衛軍五哨,十一月爲限,限二朔立番,自正月爲始,御營軍當爲替番矣。上曰,相替上番,可也。
李基夏曰,小臣,常有所懷,每欲陳達而未果矣,今適入侍,敢此仰達矣。御營將官,方有闕勿補,武士輩,無他窠闕,所望只在於將官,而今則旣有有闕勿補之令,故武士輩缺望甚矣。今雖上軍入番,京畿保米,若盡捧,則頒米一及於明年四月,本廳將官,其數八十員,今則減半,以四十員,姑爲定其額數,今四十員中,隨闕隨差,何如?上曰,無軍將官,多矣。卽今將官八十員乎?尹趾善曰,李基夏之意,姑欲以四十員定其數,以爲隨闕差出之地矣。上曰,禁衛營將官,比御營廳稍小矣。柳尙運曰,禁衛營將官,亦依御營廳減半差出矣。上曰,兩營門減半差出,可也。郞廳白大成校正。日記廳郞廳朴海潤書。
上在昌德宮。停常參·經筵。
下直,延安府使朴泰淳。
今九月初一日未時,太白見於巳地。啓。
金宇杭啓曰,明日常參,取稟。傳曰,停。
趙泰采啓曰,大司憲金昌協,掌令李箕洪在外,執義金時傑,避嫌退待,掌令任元聖,武二所進,持平李彦經,武一所進,持平未差,今日以監察茶時之意,敢啓。傳曰,知道。
金字杭啓曰,初三日永昭殿移奉時,神輦侍衛,何承旨進去乎?傳曰,右承旨進去。
備邊司啓曰,左尹權時經,同知洪萬朝,戶曹參判趙相愚,竝本司堂上差下,而趙相愚,則使之仍察有司之任,何如?傳曰,允。
昨日引見時,執義金時傑所啓,臣之出入臺端,亦已屢矣。無所肖似,動輒顚躓,曾蔑絲毫之補,徒積尸素之譏,日昨引避,在所當遞,而處置請出,出於意外,臣誠愧怍,一倍靡容,而違慢之是懼,黽勉就職矣。卽又得見校理李震壽疏本,其中一款語,峻斥兩司之只論軍校,亦竝請主將之罪,臣於是不勝瞿然之至。蓋臣於伊日,忝在陪從之後,望見法駕,駐在衢路,捨馬疾趨,來詣幕前,始伏聞主將無出入之事,軍校有亂伍之失。臣愚以爲,衛士之倉卒妄擾,罪雖罔赦,旣非主將之所與知。而只常時不善節制之故,竝斷以極律,未知其得當。玆陳所懷,請梟軍校,語意深淺,已經宸聰,而亦非謂主將之不知,全無其罪,特其輕重有差,不可比同而已。今者儒臣之意,竝無從重按罪,則太輕之斥,臣固難免,而且同僚之請推大將也。雖事出急遽,不及與臣商確,揆以常例,臣當引避之不暇,而旋聞同僚,已被駁遞,故不果以此追避於事過之後矣。及見都承旨嚴緝疏中,有獨先僚臺等語,是臣見輕於同席,著矣。以此以彼,俱不可仍冒於職次,請命遞斥臣職。上曰,勿煩,退待物論。
司諫鄭澔所啓,臣伏見昨日玉堂之處置持平金重泰箚辭,不勝駭惑之至。大凡臺官處置,就其避辭中某件事,作爲題目,而立落者,自是規例也。今此憲臣避辭中,引以爲嫌者,蓋有兩件事。其一,則以其所懷之疏,有些差誤之嫌也。其一,則以其疏中所不言之事,橫被侵斥於喉司之嫌也。上款所謂差誤者,元非大段,故旣以隨聞疏論,未爲不可爲辭,而泛請遞差,已極失當。至於下款事,則其所侵斥,責有所歸,今者處置措語中,全然刊落,終不擧論,其所處置大違規例,豈料公論之地,有此乖當之擧乎?請其時處置玉堂之官,從重推考。上曰,玉堂處置,旣有未爲不可之語。臺諫所聞,亦有差誤,則不必推考也。
又所啓,臣猥以無似,忝叨言地,效蔑絲毫,觸事生疎,適當入侍,仰陳所懷之時,略暴病勢沈痼,實難供職之狀。臣亦非不知僭越,而君臣猶父子也。妄意父子之間,苟有所懷,似無不可達之義,故果有所仰達。而不自覺其終陷於大何,重被筵臣之斥,臣何敢晏然於職次乎?請命遞斥臣職。上曰,不必引嫌,勿爲退待。
院啓,引嫌而退,按罪之請,旣分輕重,獨先僚臺,咎不在我,以此爲嫌,無已太過,請執義金時傑出仕。答曰,依啓。
執義金時傑就職後,初度呈辭。
左議政尹趾善箚子。大槪,臣於試紙厚薄勿拘之令,敢陳愚見,更備裁察事。入啓。答曰,省箚具悉卿懇。箚辭誠然,使之一依前定式焉。
以備忘記,傳于金宇杭曰,史官一員。缺
上在昌德宮。停常參·經筵。
下直,高嶺僉使鄭壽徵。
金宇杭啓曰,明日常參·經筵,敢稟。傳曰,停。
趙泰采啓曰,大司憲金宇杭·李彦經等,一所進,持平一員未差,明日監察茶時之意,敢啓。傳曰,知道。
趙泰采,以都摠府意啓曰,今日入直軍士,中日習射,缺標信。傳曰,知道。
右議政李世白,繕工提調閔鎭長,禮曹判書崔奎瑞,佐郞李元穆,陵裳石動退處奉審事,出去。
慶尙監司書目,淸道郡守韓宗建,病重罷黜事。
趙泰采,以禁府言啓曰,初二日,宗廟·永昭殿告祭。受香,初三日,行日,而罪人李祥輝不得加刑之意,敢啓。傳曰,知道。
金宇杭,以春秋館郞廳,以領·監事諸堂上意啓曰,慶德宮移御之後,本館所藏實錄,當爲奉移,故令日官推擇,則今九月初六日爲吉云,以此擧行。而未移安前,直宿官員,則史官無推移之員,以兼春秋直宿,何如?傳曰,允。
吏批,判書申琓進,參判李寅煥試官進,參議洪受瀗進,右承旨金宇杭進。
吏批啓曰,忠淸·黃海兩道監司瓜滿之代,今當差出,而擬望之人乏少,守令中可合人竝擬,何如?傳曰,允。
又啓〈曰〉,春坊闕員,今當差出,而擬望之人乏少,相避竝擬,何如?傳曰,允。
又啓曰,全羅道災傷敬差官李世維呈狀內,七月以來,閤家染患,遭子婦之喪,自數日前身病又重,症涉可疑,勢難發行云。前頭覆審之日,甚急,不待其差歇,改差,何如?傳曰,允。
吏批,以李坦爲持平,金時傑爲兼輔德,李敏英爲輔德,申應澄爲掌樂僉正,趙宇衡爲禁府都事,金鎭奎爲西學敎授,鄭休爲禮賓正,金埁爲司蓄別提,金盛迪爲忠淸監司,南致明爲正言,南正重爲兼司書,南正重爲淸道郡守,宋相琦爲大司成,李東馣爲全羅左道京試官,李俊爲全羅左道災傷敬差官,鄭漢柱爲海州推考敬差官,李肇單付待敎。
兵批,行判書李世華病,參判柳之發病,參議申懹病,參知姜銑進,同副承旨趙泰采進。兵批,以徐宗泰·尹世紀爲副護軍,崔重泰爲副司直。
金宇杭,以禮曹言啓曰,今春奉審時,永昭殿祭牀巾等物,有頉,改備修改告祭,今月初六日設行事,已爲啓下矣。卽接戶曹移文,則殿內祭牀巾等物,今此文政殿移奉時,有傷云。有頉之物,旣已移奉之時,則告祭似不當。仍爲設行,勿爲擧行之意,分付,何如?傳曰,允。
李思永,以漢城府言啓曰,本府參軍臣李啓與五部官員,自八月二十七日,至九月初一日,都城內外僵尸,昭同摘奸,則東部字內姑無,西部字內租前契有二尸,南部字內駞駱契有一尸,北部字內司宰監四牌契有一尸,阿峴近處有一尸,大峴近處有四尸,中部字內古索本契有一尸,石本契有一尸,鞋前契有一尸,南部·中部僵尸,則埋置於水口門外送葬峴。阿峴近處西部僵尸,則埋置於西小門外大峴近處之意,敢啓。傳曰,知道。
趙泰采,以禁府言啓曰,卽接月令醫員白眞璧手本,則罪人柳成運,自去月二十七日,卒得時靈,症情非細,速爲救療,少無向歇之勢。自昨日病勢轉劇,熱候劇重,達夜譫語,不知大小便之遺矢,症勢十分可疑。而衆囚中不可以一刻仍置,救療之道,亦涉難便云。自前罪人病勢如此,則例有保放救療之規,敢此仰達。傳曰,保放。
答大司憲金昌協疏曰,省疏具悉。卿勿過辭,宜遵前旨,安意上來察職。元疏缺
答左尹權是經疏曰,省疏具悉。卿其勿辭察職。元疏缺
答咸鏡監司李東郁疏曰,省疏具悉。卿勿過辭,從速察職。元疏缺
答同義禁洪萬朝疏曰,省疏具悉。卿其勿辭察職。元疏缺
答同副承旨趙泰采疏曰,省疏具悉。爾無所嫌,勿辭察職。元疏缺以上燼餘
政院啓曰,禁府新舊罪囚,滯獄甚多,堂上皆有公故,不得開坐,至有變通之擧矣。同義禁洪萬朝·宋昌,除授累日,尙不出肅,殊無口傳差出之意,竝卽牌招察任,何如?傳曰,允。
明日永昭殿移奉正時,巳初一刻。
領府事南九萬上疏。大槪,敢陳悶迫之情,伏乞下詢廟堂,劃卽處分事。入啓。答曰,省疏具悉卿懇。朝家當有處分,卿其安心姑領焉。
司諫鄭澔所啓,小臣待罪春坊,適値有故,一不入書筵,旋卽移職,而曾於入番之日,考閱侍講冊子,且聞臨筵問答之說,則春宮學業日進,大有將就之期,此時開導之方,不可泛然放過,自古宮官之選擇,意非偶然,今日侍講之官,雖無極擇,而不過如臣輩科目出身,素無學術之人而已。更無他技,臣意,則前日經學被薦之人,不爲不多,此外草野知名之士,亦不無其人。若令朝臣,各擧所知,循序擬差於翊衛司官員,使其侍講之官,同會講論,責其輔翼之效,則必有大益,故敢此仰達。上曰,曾抄書筵官,而名目過重之故,皆不敢自當,以致終無失效,翊衛司官員,兵曹,以表知名之士,擇差,使之出入書筵,可也。
同副承旨趙泰采曰,翊衛司官員,隨闕差定乎?上曰,依爲之。
戶曹判書閔鎭長所啓,曾因領相所達,畿內分給淸米,秋捧時輸納江都事定奪。而卽今民情,不願輸納江都,擧皆稱冤,欲爲上納賑廳云。下詢于大臣,更爲定奪,何如?領議政柳尙運曰,此是江都軍輸還上之米,故以輸納江都定奪矣。勿論民願之如何,此非江都仍置之穀,則今雖直捧于賑廳,勿論遲速,使之料理,充其本色,似不可已矣。上曰,依爲之。
院啓,臣於日昨入侍,以玉堂處置乖當之失,有所論啓。而聖批,至以臺諫所聞,亦有差誤,不必推考,爲敎。臣竊以爲不然也。其疏中差誤處,自是所懷之疏,而無論啓爽失者有異,則不可以此輕遞言官,至於下款所引之嫌,卽承宣疏中物色之說也。所謂物色,卽人君求訪遺逸之意。憲臣單疏,旣無物色之說,而卒然創出物色二字,橫加侵斥,若使公心處置,則是非自明,立落不難。今此處置措語中,全然刊去,終不擧論。揆以處置之規,大有所失,豈料公論之地,有此乖當之失乎?請其時處置玉堂之官,從重推考。
前副提學徐宗泰上疏。大槪,冒萬死更申血懇,伏乞亟收新命,使文苑重任,無有臨急苟損之失事。入啓。答曰,省疏具悉。卿勿過辭,安心察職。答院曰,依啓。
新除授司憲府掌令李箕洪,時在春川地,上來,下諭事。答曰,依啓。
以備忘記,傳于趙泰采曰,今下弓矢,高嶺僉使缺徵處,給送。
上在昌德宮。停常參·經筵。
下直,東萊府使趙泰東。缺一行
李光迪啓曰,大司憲金昌協,掌令李箕洪,在外,執義金時傑,兼輔德未肅拜,掌令任元聖,武二所進,持平李震經,武一所進,持平李坦,未肅拜,今日監察茶時之意,敢啓。傳曰,知道。
答正言南就明疏曰,省疏具悉。爾其勿辭察職。元疏缺
答大司成宋相琦疏曰,省疏具悉。卿其勿辭察職。元疏缺
答忠淸監司金盛迪疏曰,省疏具悉。卿其勿辭察職。元疏缺
李光迪,以內乘,以都提調意啓曰,在前昌慶宮移御時,因其內司僕寺馬廏俠隘,廏馬四十匹,則仍留昌慶宮舊廏,恒用馬二十匹,移養以待矣。今亦依此例擧行,而內乘一員,令該曹缺一行傳曰,允。
去夜,同副承旨趙采來上疏。大槪,臣旣入於囚人之招,不可晏然於職次,乞遞職名事。入啓。答曰,省疏具悉。爾無所嫌,勿辭察職。
禁府,南致熏拿囚。啓。
傳曰,今此武科謁聖畢射後,單技別試射時規矩,以柳葉箭五矢一巡事,分付。
禁府啓目,宣傳官申憲周元情云云,承服不冬,刑推得情,何如?啓。
替納信箭拿來遲滯之罪,在所難免,而飾辭欺瞞,尤可駭然是置,以此照律。
又啓目,前府尹李鼎命元情云云,旣已遲晩,照律,何如?啓依允。
又啓目,前縣監權聖殷·李聖佐,前萬戶李行暹元情云云,泛稱遲晩,刑推得情,何如?啓姑停刑推,議處。
同府,安績拿囚。啓。
院啓,臣等,伏聞日昨東郊駐蹕引對之時,注書李尙說言辭躁妄,擧措怪戾云。臺官之論事,承宣之奏對,元非秉筆之人所可指揮,而咫尺天威之下,乃敢肆然若是,凡在聽聞,莫不爲駭,請注書李尙說,罷職。答曰,依啓。
注書李尙說,敢於咫尺之地,有此駭異之擧,而入侍承旨,終不請罪,其在事體,不可無規警之道。請其日入侍諸承旨,竝命推考。答曰,依啓。
傳曰,罰已行矣。擧動且迫,軍門主將,不宜久曠。申汝哲還授訓鍊大將,卽爲命招,傳授密符。
李光迪啓曰,訓鍊大將命招,都提調,使軍官來納本院,而大將申汝哲,待明朝牌招之意,纔已啓稟矣。此命招,何以爲之?敢稟。傳曰,雖一夜之間,不可無主將。此命召,姑爲還授都提調。以下缺燼餘
上在昌德宮。停常參·經筵。
李光迪啓曰,大司憲金昌協,掌令李箕洪在外,掌令任元聖,持平李彦經,武一二所進去,執義金時傑,持平李坦,俱以未肅拜,連日監察茶時,事甚未安,未肅拜之員,卽爲牌招察任,何如?傳曰,允。
李墪啓曰,明日慶德宮移御時,中宮殿侍衛,何承旨進去乎?傳曰,左承旨進去。
李光迪啓曰,訓鍊大將申汝哲,旣已命招,而時無職名,令該曹口傳付軍職,何如?傳曰,允。
李墪,以禮曹言啓曰,穆陵裳石動退處,大臣以下奉審啓辭內,臣等,進詣穆陵奉審,則大王陵上裳石動退處,寅方三立各二寸四分,卯方三立各二寸四五字缺巳方三立各一寸五分,午方三立,亥方二立各一寸,壬方三立各二寸,裳石與地臺石連接處罅隙,尤甚動退處,則一寸三分,其餘亦隨其動退大小,生隙各有大小,外面所見,誠爲未安。而若欲改排,則勢當毁撤欄干石,方可起役,事體極涉重難。臣等,詳細審察,則屛風石下,有地臺石,地臺石下,又有下地臺石,裳石上頭,內接於下地臺石,裳石下,又有支石,雖有動退生隙之處,而水之滲漏,似不至深慮。且以油灰,塡滿其空缺處,仍以外塗,雖似完固,前頭漸退與否,旣未可預料,則其在久遠之道,不可不十分致愼,而事係重大,非臣等淺見,所敢擅議,廣詢諸大臣後,稟處,何如?答曰,依啓事,允下矣。議于大臣,則領中樞府事南九萬以爲,陵上裳石·地臺石之動退罅隙處,如此之多,其在嚴奉之道,永久之慮,當爲改排,無容他議。而但念卽今雨水之時,又過冬寒節不遠,今姑塡灰其空缺處,待明春解凍後,更爲奉審稟定,似合事宜,伏惟上裁。領議政柳尙運,左議政尹趾善以爲,陵上裳石動退,地臺石合縫處,至於生隙,不可不趁期改排,而第其生隙處,旣無滲漏之慮,則欄干石毁撤起役,亦甚重難。過冬開春之後,缺其漸退與否,更爲稟處,似合於愼重之道,而缺不敢輕議,伏惟上裁。
領敦寧府事尹趾完在外,判敦寧府事徐文重赴京,不得收議,大臣之意如此,上裁,何如?傳曰,依議施行。缺
李光迪,以兵曹意啓曰,今此謁聖武科缺射時規矩,以柳葉箭五矢一巡爲之事,傳敎矣。相缺數字,則甲戌年三月春塘臺親臨觀武才時,嘉善以上及禁軍兵番將,禁義營·訓鍊都監·御營廳宣傳官武臣,兼宣傳官·都摠府·忠翊衛將·內乘·守禦廳·摠戎廳將官等,除初職缺出入各技試才,訓鍊院官員,部將·守門將·各廳軍官·牀散武班及禁軍以下各軍門軍兵,亦爲初試後,一體各技試才於春塘臺,而今則以單技別試射命下事,與曾前觀武才有異,當日應射之人,只以嘉善以上及禁軍各番將,禁衛營·訓鍊都監·御營廳宣傳官,武臣兼宣傳官,都摠府郞廳,五衛將內乘,守禦廳·摠戎廳將官等,除初試之類,赴試,而訓鍊院官員·部將·守門將,各廳軍官·禁軍,訓鍊都監軍兵,禁衛·御營·守禦·摠戎標下軍卒等,旣無初試入格之事,似不當入參於試射,而但訓鍊院官員·部將·守門將·各軍門在京時仕軍官之願一試藝於耿光之下者,與許多軍卒有賞,似難一切揮却。且於甲戌年觀武才時,別軍職在京者無多,不入於試射擧案之中。而今番,則別軍職在京者頗多,似當一體入錄於試射文書。而此等事,必須預先定奪,然後可以分付渠輩,使之的知應行與否,一邊修正文書以待,故敢此仰稟。傳曰,依觀武才時例,除初試人員,使之許赴別軍職,亦爲入錄。而訓鍊院官員等,旣非除初試之類,而獨許赴試,則許多軍兵,必爲稱冤,殊涉不均,姑勿出入,可也。金宇杭曰,親臨觀武才時,關西武人金胤纘,缺遠射亦多,觀其爲人,亦合收用矣。別軍職身故者頗多,金胤纘,令該曹別軍職啓下,令使之察任,何如?傳曰,允。
又以備〈邊〉司言啓曰,本司郞廳副司果崔壽學,奔走勤任已滿十五朔,依例陞敍,或守令除授事,捧承傳施行,何如?答曰,允。
李光迪,又以兵曹言啓曰,慶德宮,逼近於敦義門,多有往來人馬喧聒亂雜之輩,故辛未年慶德宮移御時,敦義門,啓稟封閉,今亦依此爲之乎?敢此仰稟。傳曰,依爲之。
答訓鍊大將申汝哲疏曰,省疏具悉卿懇。今玆牽復,意非偶然。卿其安心勿辭,益嚴紀律。
答慶尙監司金世翊疏曰,省疏具悉。卿其依疏辭歷省焉。
答左副承旨金宇杭疏曰,省疏具悉。爾其勿辭,從速察職。
答大提學徐宗泰疏曰,省疏具悉。卿勿固辭,從速察職。
答同副承旨趙泰采,應敎李寅炳,副修撰閔震炯疏曰,省疏具悉。爾其勿辭,從速察職。疏皆在下
大司諫閔鎭厚啓曰,日昨園陵回鑾之路,臺官請對之際,注書李尙說,越次肆言,有若指揮諸臣者然。及至東門外駐驆之時,又復高聲疾唱於御座咫尺之地,擧措極其怪戾,而入侍承旨,一番私自責之而已,終無請罪之擧,臣與同僚,晩始得聞,不勝駭然。事體所關,宜加劾正,故乃敢相議論啓。而啓辭中,書以東郊者,蓋是竝指兩處而言也。卽伏見備忘記,有承旨二人區別缺聖敎,惶愧之極,有不敢仍冒,請命遞斥臣職。答曰,勿辭。
李光迪啓曰,大司諫閔鎭厚,再啓煩瀆,退待物論矣。傳曰,知道。
司諫鄭澔啓曰,臣於日昨,以諸承旨推考事論啓矣。伏見備忘記,有區別之敎,臣之所論,失著矣。缺請命遞斥臣職。
李光迪啓曰,司諫鄭澔,再啓煩瀆,退待物論矣。傳曰,知道。
持平李坦啓曰,大司諫閔鎭厚以云云,司諫鄭澔云云,疏辭同前竝引嫌而退,隨聞請推,旣得臺體,則上區別六字缺避辭,旣無泛論,則僚席疏語,不必深嫌,請缺司諫鄭澔,竝命出仕。答曰,依啓。
李光迪啓曰,臺諫出仕事,命下矣。今已夜深,明日待開門牌招之意,敢啓。傳曰,知道。
又啓曰,頃日待敎缺與注書沈龜瑞,有相避之嫌,陳疏出去。本館以兼春秋替免單子,來呈,故循次捧入矣。待敎李肇,除授累日,不爲肅謝,連以兼春秋代直,今日請牌出仕,則肅謝之後,卽投一疏而出去。元疏雖不捧入,而疏中主意,專攻本院之初許洪重益之呈辭,兼春秋單子之捧入,而又爲歸咎於今日,獨爲牌招,辭氣之間,多有備議之意,事體所在,不可置之,從重推考,而卽今上番闕員,奉敎趙正緯,待敎李肇,竝爲牌招,使之推移入直,何如?傳曰,允。
又啓曰,明日移御擧動,明日宗廟修改,初七日國忌齋戒,初八日正日,此四日視事,頉稟。傳曰,知道。
輔國崇祿大夫行龍驤衛副護軍申汝哲疏,伏以臣罪當誅,聖明寬大,特從末減,至於削職,臣屛營衢路,感激恩私,退伏田廬,頌祝聖德。不意牽復收敍之命,忽出於千萬夢寐之外,驚惶祗慄,逃遞不得,來詣闕下,而顧臣昏耗憊敗,奄奄垂盡之狀,不但國人之所共知,玉堂論思之臣,指陳甚悉,公議至嚴,臣雖欲貪戀寵榮,安敢冒恥强顔,以重罪戾乎?伏乞天地父母,念終始生成之澤,亟收成命,回授可堪之人,以嚴軍行,以重國體。臣不勝驚惶戰灼之至。謹昧死以聞。
府前啓,訓別拿囚事,及訓鍊大將申汝哲從重推考事,停啓。
明日慶德宮移御時,出宮初嚴,寅正一刻,二嚴,卯初初刻,三嚴,卯初三刻。中宮殿出宮正時,卯正一刻。
王世子出宮正時,卯正三刻。
嬪宮出宮正時,卯正四刻,開門,罷漏時。
上在慶德宮。停常參·經筵。
金宇杭啓曰,備邊郞廳,以大臣意來言,今日日次擧動相値,不得來會云,敢啓。傳曰,知道。
又啓曰,內乘來言,捲簾,取稟。傳曰,捲三面。
傳于金宇杭曰,百官雨備。
李墪,以弘文館言啓曰,本館行公之員,甚乏少,上下番各一人外,他無推移之路,缺在外人外,一倂牌招,以爲推移替直之地,何如?數行缺應敎李寅炳,校理尹趾仁·李震壽,修撰閔震炯,牌不進,罷職傳旨,傳于趙泰采曰,推考傳旨捧入。
趙泰采啓曰,玉堂多官推考傳旨捧入事命下,所當更請牌招,推移入直,而應敎李寅炳,校理尹趾仁·李震壽,修撰閔震炯,皆在外,缺牌招入直,何如?傳曰,允。
假注書李相成啓曰,臣承命往尼山長久洞面酉峯里議政府左參贊尹拯所住處,傳諭聖旨,則以爲,臣於今月十二日,伏承傳諭聖旨,不許鐫免,申以秋涼造朝之命,臣惶恐病惛,不敢瀆籲,席藁戰灼,惟俟罪殛。不料今者,別諭特降,近侍又臨,十行倫音,愈往愈隆,臣誠驚惶震悖,罔知攸措。犬馬之齒,今已七十,癃陋之狀,日以益甚,耗昏憊頓,常若溘然,尸居餘氣,只是朝夕之命耳。至此垂死境界,安有一分陳力就列之望?虛冒職名,已逾半歲,至於春坊國子之御,則已累年矣。孤恩違命,一至此極,都無分義,長負罪戾,情勢危蹙,祈死不得,日夜惟願天地父母,回加哀憐,一倂鐫削,收回恩旨,俾得涵濡於聖化之中,安其分願,待盡溝壑而已。寵諭彌勤,恩禮彌渥,螻蟻賤臣,終不敢當。虛得異數,尤增死罪,伏地隕越,不知所對云矣。敢啓。傳曰,已悉至意,更何多誥?此時望卿造朝,不啻大旱雲霓。卿毋困我,幡然上來,以副虛佇之望事。更往傳諭。
趙泰采,以禁府言啓曰,平安監司狀啓,刑曹粘目,前益山縣監金重錫。慶尙監司啓本,刑曹粘目,前丑山萬戶崔世柱等,移本府處置事,允下矣。金重錫,時在黃海道延安地。崔世柱,時在慶尙道金山地,依例府羅將發遣拿來,何如?傳曰,允。
答副修撰李喜茂疏曰,省疏具悉。爾其勿辭,救護母病。疏本在下答大司成宋相琦疏曰,省疏具悉。爾其勿辭,從速察職。疏本缺
趙泰采啓曰,司諫鄭澔,再啓煩瀆,退待矣。傳曰,知道。
大駕移御後,政院·玉堂問安。答曰,知道。
大駕還慶德宮後,藥房問安。答曰,知道。
中宮殿,還宮問安。答曰,知道。
朝廷二品以上·六曹·大司諫問安。答曰,知道。
中宮殿,慶德宮移御後,政院·玉堂問安。答曰,知道。
世子宮,政院·玉堂問安。答曰,知道。
嬪宮,政院·玉堂以上問安。答曰,知道。
副修撰李喜茂疏曰,伏以臣之老母,落傷之後,右臂全未運用,累日醫治,猶未痊可,而適値同僚被彈出去,館中一空,他無推移之員,分義是懼,黽勉就職,私心煎迫,已不可言矣。昨夕又聞病母,添得寒疾,頭痛如破,寒熱交攻,飮啖全廢,委席呻痛,臣自聞此報,方寸自亂,顧以禁門垂閉,擧動且迫,不得不忍過一夜,陪駕此來,少伸臣子分義,而伏聞病母,夜來症候,一向沈重,臣急於救護,敢此陳懷出去,伏乞天地父母,特許微臣病母至情,亟許鐫遞職名,以便救護。且命有司,治臣擅離之罪,以明邦憲,不勝幸甚。以上燼餘
司諫鄭澔啓曰,卽伏見應敎李寅炳,修撰閔震炯之疏,以臣日昨請推之事,盛氣張皇,交相侵攻,臣於是不勝訝惑之至,臣於伊日入侍時,適與寅炳,同坐於閤門之外,略以處置乖當之意,問於寅炳曰,憲臣之所謂差誤,只是所懷之疏,則與啓辭爽實者有異,亦可以請遞。且憲臣避辭中下一款語,自是緊重,而何不擧論乎云。則寅炳,答以當日處置之時,臣意亦以處之落科,以爲重難,而立落之際,自爾如此云。到今疏語,與當日酬酢,大相逕庭,〈逕庭〉至以旣在應遞之科,自是當然之例等語,苟能文飾,有若未始留難於立落者然,臣竊未曉也。至於震炯之疏,則力辨公私二字,且以不當疑而爲疑等語,費辭譏斥,不有餘力,蓋處置得失,公私與否,聖鑑旣燭。且有公議,今不必更欲呶呶,而緣臣言行,曾不見信於人,論一事體〈?〉有事,被人凌踏,一至於此,臣何敢一刻抗顔於言地乎?請命遞斥臣職。答曰,勿辭,退待物論。
應敎李寅炳,校理尹趾仁,修撰閔震炯,牌不進。依承傳罷職。
傳曰,只推勿罷,
上在慶德宮。停常參·經筵。
未時,太白見於巳時。申時,灑雪。
下直,慶源府使李□,泰安縣監李纘源,鎭岑縣監申弼賢。
樂房提調臣申琓,右副承旨臣李墪啓曰,昨日勞動,法駕冒雨移御,伏未審夜來,聖候,若何?中宮殿·世子宮氣候,亦復安寧乎?嬪宮前日所進毒活寄生湯,諸御醫皆以爲,連進五十貼宜當云。而頃日劑入之藥,已滿其數,且患候已盡平復,則苦口之劑,不必一向進服。今姑停止宜當。臣等,不勝仰慮之至,敢來問安。答曰,知道。無事,內殿氣候無事。世子平穩矣。
傳曰,處尙監司金世翊,下直守令,留待引見。
大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
趙泰采,以弘文館言啓曰,昨因下番副修撰李禧茂,以母病陳疏出去,廳外諸僚,一倂請牌矣。皆違牌不進,而只推勿罷命下之後,自政院更請牌招,則校理李震壽·尹趾仁,副修撰閔震炯,皆違牌不進,已有罷職之命,今日下番,又將罷職,事極未安。應敎李寅炳,疏批已下,更爲牌招,使之入直之地,何如?傳曰,允。
備忘記,傳于趙泰采曰,上番內官鄭希哲,試射時居首加資。
吏曹口傳政事,以沈枋爲咸鏡都事,鄭必東爲忠淸左道災傷敬差官,崔重泰爲左道京試官。
李光迪,以漢城府言啓曰,移御時負持軍一千八百名,以坊民調用事,兵曹草記蒙允後,移文于本府,故五部中從殘盛分定矣。南部元定四百五十名外,七百二十名,又爲加定,書員捧賂,中間操蹤之說,狼藉傳播於〈?〉聞來,極爲驚駭,捉致書員輩,加究問,則元數外七百二十名濫定的實,書員之罪狀,令該曹依法處置,至於當該部官出定數外累百名,以致下吏弄間,坊民呼冤,事極可駭,不可無徵勵之道,當該部官,亦爲汰去,何如?傳曰,允。
副修撰李禧茂,牌不進,罷職傳旨。傳曰,推考傳旨捧入。
獻納兪命雄啓曰,司諫鄭澔以措辭見上引嫌而退,問備之論,出於規警,相較之言,不必深嫌,請司諫鄭澔出仕。答曰,依啓。
敎慶尙監司金世翊書,王若曰,國朝之設官非一道,而二千石藩任最難,方伯之宣化有八區,而七十州嶺臬尤重,此非試可知之。須用誠務之人,肆循應謀,庸畀隆寄,惟卿,恪謹其性,忠樸之姿,粵自筮仕之初,已著剸煩理劇之譽,恒以忝先爲戒,素抱忘身徇國之忱,少也多讀古書,久擅元藝,晩而始登高第,大闢晉塗,居言責之地而論議不偏,處近密之司則出納惟允,當官盡職,似此忠節數字缺賜帛酬勞,用先激勸于群下,初授湖節數字缺敲機之人言,及佩畿符,果然致洋溢之民頌,奉漢數字缺尺關節苦行登孔承之單奉,胎膏不潤,寵統缺皇之器,安能展此驥蹄,陸參專一州不咸可使伸其蠖屈,利器當別於盤錯,通才實合於屛藩,睠然嶺南地方,實是海東天府,上中田賦,分左右而膏腴,表裏山河,限南北而唇齒,論其物産,則海錯山珍,語其土風,則戶絃家誦,儒賢輩出,昔稱文獻之邦,敎化凌夷,今成武殺之俗,多出豪而獄訟滋起,近島夷而禍釁易生,況値連歲之大無,難免餘民之靡遭,仳離死生之後,閭里殆空,興發周賑之餘,府庫已竭,責應經理,若是其重,共理〈?〉須得惟良,玆授卿以慶尙道觀察使兼兵馬水軍節度使·巡察使·大丘府使,卿其服予寵章,彈乃智慮,太緩則事難集,必盡講究之才,使有所勸懲,均賦役於黎黔,數行缺緩急之分,職任有輕重之別,人或謂缺久任而責成,予則知嶺嶠雄藩,尤宜歷試而收缺,須體前後拔擢之意,而憚原濕驅馳之勞,故玆敎示,想宜知悉。弘文館副校理知製敎南正重製進。以上燼餘
應敎李寅炳上疏。大槪,情勢窮蹙,蟄伏私次,豈不敢陪從於移御之時,又不得祗赴於召牌之下,踧踖惶隕,只俟譴罰,勿罷之命,出於格外,繼而嚴召,又降此際,嚴畏分義,不得不趨詣闕下。而顧臣所曹,旣無抗顔冒出之理。且於諫臣避辭,尤有所不安者。伏乞亟賜鐫削臣職名,以安愚分,以重廉義事。入啓。答曰,省疏具悉。爾其勿辭,察職。
校理尹趾仁·李震壽,副修撰閔震長,牌不進,依承傳罷職。
院啓,引嫌而退,問備之論,出於規警,相較之言,不必深嫌,請司諫鄭澔出仕。答曰,依啓。
上在慶德宮。停常參·經筵。
世祖大王忌辰齋戒。
未時,太百見於巳地。
李墪啓曰,十一日輪對日次,而謁聖擧動相値,頉稟。傳曰,知道。
又啓曰,玉堂下番闕員,已至二日。卽今只有副修撰李喜茂,而以親病危重,昨又違牌,其在禮下之道,有不可强令入直,而無他推移之員,今日又將不免闕直,事體極爲未安。自前如此之時,雖値齋戒,有政官牌招差出之例,何以爲之?敢稟。傳曰,依爲之。
有政。吏批,申琓進,參判李寅炳進,參議洪受瀗進,都承旨宋昌進。兵批,行判書李世華進,參判柳之發進,參議申懹進,參知姜銑進,同副承旨趙泰采進。
以趙泰耉爲校理,崔昌大爲副修撰,徐文裕爲刑曹參議,崔奎瑞爲同義禁,金楺爲果川縣監,鄭自東爲歸厚別提,金時傑爲校理。
內官鄭希哲,今加正憲。試射時居首加資事承傳以權尙夏爲執義。
兵批啓曰,前虞侯黃炯,前僉正金林三,前判官金以槼,前司果李元芳·金應洙,幼學李震鳳·林性善,良人林貴白,閑良崔希白·房龍起·徐自位等,以賊人指捕之功,俱有加資之命矣。黃炯·金鼎三,雖已資窮,未經準職。金以槼·金應洙等,資窮未準職。李震鳳·朴性善·林貴白·崔希伯·房龍起·徐自位,係是閑良,何以爲之?敢稟。傳曰,竝特爲加資。
又啓曰,造山萬戶李時換之子培呈狀內,其父時煥,將欲發行之際,卒得染患,彌留數旬,尙未退熱,雖幸回頭,決無數千里行役之望云,病勢如此,不可等待其差復,造山萬戶李時煥,依近例罷黜,何如?傳曰,允。
以李君錫爲昌慶宮假衛將,以鄭會·申命相爲宣傳官,金葵爲部將,方以直爲本浦萬戶,李俊付副司果,金鼎九付副司勇。
校理趙泰耉,牌不進,罷職傳旨。傳于李墪曰,推考。傳旨捧入。
備忘記,傳于趙泰采曰,昌德·昌慶·儲承殿三處墻垣階砌隱溝,頹落頗多,而以其時御之故,不得修治矣。移御之後,不可不及時改修,而聞役軍,以衛軍定給,事甚不實,未凍之前,勢難完役,以分軍赴役,趁今月完畢事,分付。
李墪,以弘文館言啓曰,新除授副修撰崔昌大,時在京畿仁川地,經筵入番事緊,請斯速上來事,下諭。而下番他無推移入直之員,不得已上番姑降入直之意,敢啓。傳曰,知道。以上燼餘
禁府照目,宣傳官申憲周矣,訓鍊大將拿來事,信箭受去,趨不拿來,所受信箭,傳及於追後,催促宣傳官處,莫重信箭,如是稽緩,罪從重決杖一百,充軍,告身追奪,私罪啓。天安郡金蹄驛徒三年定配。啓。
又照目,前府使李再命矣,以昨見備局關文爲言,邊上事情,何等重大,而慢忽如是,罪杖八十贖,奪告身三等,私罪。啓功減一等。
上在慶德宮。停常參·經筵。
世祖大王忌辰。
夜一更至三更,有霧氣。
金宇杭,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
李光迪,以成均館官員,以同知館事意啓曰,今九月初九日儒生製述,當爲設行,而大提學徐宗泰,大司成宋相琦,始未肅謝,限內不得爲之,今月內無故日爲之之意,敢啓。傳曰,知道。
掌令任元聖啓曰,臣日者,以逃躱罪人姜夏正搜捕窮覈事,與同僚論啓蒙允矣。昨自試所出榜詣闕之後,得見夏正之供辭,則費辭發明,以臣等之啓,諉之於聽人指嗾,臣不勝瞿然,繼之以駭然也。大凡臺閣之論人,不必親自見知而後,爲之隨聞卽啓,自是臺例,而今此夏正,因其田訟,替呈議送,語犯宮禁,矯誣聖敎之狀,非但海西之民,已謄喧藉,京城士夫,不無洞知,有口皆傳,而聞其說辭,有涉不道,其在臺例,據其所聞,請覈虛實,在所不已。夏正,反以指嗾二字,隱然欲爲箝制之計,人心之危險,胡至此哉?罪人自明之辭,固不足多辯,而旣被醜詆,理難晏然,昨緣日暮,今始來避,所失尤大,請命遞斥臣職。答曰,勿辭,退待物論。
李墪啓曰,明日·明明日,文廟親祭時齋戒,十一日擧動,此三日視事,頉稟。傳曰,知道。
上在慶德宮。停常參·經筵。
未時,太白見於巳地。
下直,推夷萬戶李枝吉。
兵曹判書李世華請對入侍時,赴擧儒生,開金虎·丹鳳兩門許入事,榻前定奪。
兵曹判書李世華,請對入侍時,玉堂牌不進罷職傳旨,竝爲敍用,口傳付軍職事,榻前下敎。
兵曹判書李世華,請對引見入侍時所啓,大駕詣文廟謁聖後,仍集春門御春缺時,赴擧儒生,由通化門入場事,缺金虎·丹鳳兩門從容入詣試場。缺上曰,依爲之。
又所啓,別試武臣,嘉善以下各軍門將校缺數多云,四百十九人,謁聖武科初試後試射,則一日缺勢難畢射於御前。諸議皆以爲,武臣堂上以上及堂下侍衛諸臣,試射於御前,堂下各軍門將校等,定試官,試射於外處,然後當日內可以畢射云。此亦不可不預先定奪,敢此仰稟。上曰,曾前秋間觀武才時,以各技試才,亦有一日畢試之時。今番似無未及之弊,而所達如此,武科畢試後,次令大將入射,因以東西貫革,每貫革各三人入射,可也。又所啓,別試射應射人,禁軍別將及各番將·訓鍊都監將官等,皆爲領軍結陣於外,當令應缺次第除標信,入參試射事,預爲分付,何如?上曰,依爲之。又啓曰,武臣堂下,增其年歲,能麼兒免講汰去之類,更令該曹,相考戶牌帳籍稟處事,命下矣。成腆·李降·張俊世·李碩孝·李再成·趙楊等六人,憑考帳籍及榜目,則皆是五十歲以下之人,而戶牌則渠輩皆是外方之人,各自佩持,還歸其家,未及收聚,故尙未稟處,而至於成缺二字俊,則旣自吏曹査覈,實年果是五十一歲,此外更無缺之事,而渠以本曹未及稟處之故,尙且進詣,不爲赴任云。其時守令一日曠官,其弊不貲,速令赴任,何如?上曰,依爲之。又所啓,如臣老病者,又忝金吾首席,萬分惶愧,以新除之初,不敢乞免,今姑黽勉供任,惟以顚仆爲期,而罪囚中申鍵,旣有四寸之誼,且受其饋遺人參。以一家之親,受其饋而治其獄,事理決不當,敢此仰稟。上曰,所達如此,令次官按治,可也。兵曹判書李世華請對矣。傳曰,引見。
趙泰采,以義禁府言啓曰,謁聖擧動時,大駕考喧左右都事二員,當直都事一員,駕後都事二員,本府入直都事二員,靑陽門外禁亂官都事二員,合十一員,當爲分差,而本府都事,竝皆赴擧,假都事十一員,令該曹差出,以爲分差之地,何如?傳曰,允。
又以兵曹言啓曰,今此春塘臺別試射時,除初試應試之員,必須預爲整待於試所近處,然後可無臨時呼不之患,而闕內入直都摠府郞廳·宣傳官·武臣兼宣傳官·訓鍊都監內入直將官·禁軍將·扈衛別將等,勢難擅雜直處,待候於試所,先射者替直後,替出試射之意,分付各廳,何如?傳曰,允。
宋昌啓曰,啓下上言二百三十五帳內,一百四十四帳分下該曹,違格四十八帳,猥濫四十帳,啓字爻周次,還入之意,敢啓。傳曰,知道。違格,仍下該司。
兵曹口傳政事,以李寅炳·李廷謙·尹趾仁·李震壽付副司直,閔震炯付副司果。
以大司成宋相琦罷職傳旨,傳于趙泰采曰,推考傳旨捧入,而謁聖迫頭,不可無變通之道。大司成宋相琦,今姑改差,卽爲差出事,分付。
趙泰采啓曰,謁聖迫頭,不可無變通之道,大司成宋相琦,今姑改差,卽爲差出事,命下矣。今明日以齋戒,不得開政,何以爲之?敢稟。傳曰,明日開政。
答右議政李世白疏曰,省箚具悉卿懇。卿其依箚辭,安心往來焉。仍傳曰,給由馬,澆奠牀備給。
府啓,引嫌而退。隨聞論列,臺體當然。囚人誣詆,不足爲嫌,請掌令任元聖出仕。答曰,依啓。
上在慶德宮。停常參·經筵。
巳午時,日暈。
領議政柳尙運箚子。大槪,開陳病重實狀,乞蒙先遞臣職,仍治臣罪,以警百僚事。入啓。
答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝焉。仍傳曰,遣史官傳諭,遣御醫看病。
明日春塘臺文科讀券官十,申琓·金鎭龜·李彦綱·崔奎瑞·徐宗泰·金構·姜鋧·趙相愚。對讀官二十,尹世紀·李德成·洪受瀗·徐文裕·宋相琦·尹德俊·許墀·金時傑·李寅炳·李喜茂·尹趾仁·南至熏·李頣晩·趙九畹·南正重·任舜元·趙泰耉·閔震炯·閔鎭遠·李震壽。武科殿試時參試官,李世華·李基夏·崔克泰。參考官,金德基·李道敏·元萬成。
明日成均館謁聖擧動時出宮,初嚴三更一點,二嚴三更三點,三嚴三更五點。酌獻禮正時五更一點,開門二更二點。
有政。吏批,趙相愚爲大司成,李寅炳爲副應敎,金鎭圭爲弼善,閔鎭炯爲修撰,李廷謙兼南學敎授,張世南爲戶曹正郞,尹趾仁爲修撰,成均博士單宋德涵。
上在慶德宮。停常參·經筵。
辰時巳時,日暈。未時申時,日暈。
有政,吏曹判書申琓進,參判李寅煥進,參議洪受潤缺。兵批,行判書李世華進,參判柳之發進,參議缺,參知姜銑進,同副承旨趙泰采進。
以尹憲周爲典籍,李碩蕃爲南部主簿,朴世堂爲右參贊,李俊兼執義,李東馣·南至熏兼掌令,崔重泰·李世奭爲兼持平。
上幸成均館謁聖。四更三點,上自慶德宮乘輦,至泮宮下三字缺轉入幕次後,政院·玉堂問安。答曰,知道。
左通禮六字缺幕次,步行由東正門陞,承旨·史官皆從陞,七字缺四拜禮後,詣盥洗位,左通禮引詣神位前,承旨·史官皆從至楹外,上行酌獻禮,仍降復位。配位以下,皆行酌獻禮後,上又行四拜禮,左通禮跪一字缺禮畢,上降自前階,出東正門,入幕次後,政院·玉堂問安。答曰,知道。
藥房問安。答曰,知道。
李墪以司謁,口傳啓曰,自上詣盥洗位之時,及禮畢後乘輿之際,釋圭一節,不卽啓請,殊甚失儀。請通禮趙爾翰推考,何如?答曰,所當手指笏記,擧其職責,而只仰下人之口,應行節目,專不擧行,殊甚可駭,汰去。五更,上乘玉轎,至神門外降輿,行數步後,通禮跪請乘輿,上還爲乘輿,由集春門,詣春塘臺幕次,入幕次後,政院·玉堂五字缺又一行缺入帳殿內,分左右列伏,史官隨其後九字缺官之後,護衛諸官皆備衛,文武試官入就帳殿外庭,皆一字缺仍就帳殿內俯伏,趙泰采進稟宰杞執鼓。上曰,依〈啓〉。
李墪,以文試所命官左議政尹趾善病重,微稟。傳曰,他試官望筒入之。以右議政李世白改落點。金宇杭啓曰,殿坐已久,侍衛諸臣,緩緩入來,推考,何如?上曰,推考,可也。
趙泰采啓曰,金德基武試官四字缺改望筒中改付標之意,敢啓。傳曰,依爲之。
趙泰采〈啓曰〉柳葉箭尺量乎?上曰,依〈啓〉。
李墪啓曰,今纔出題,承旨·史官及侍衛諸臣,竝令蹔避,而且留下翰林一人,何如?上曰,依前例爲之,可也。
宋昌啓曰,命官及大提學,退與他試官,相議出題之意,敢稟。上曰,依爲之。命官及都承旨,以表·詔製對策缺二字書單以入。
上落點於表,命官與試官相議出題以進,上落點于首望,本朝賀十一字缺限時以午正。讀券官卽書試題二張十字缺官捧試題而出,都承旨臨階西向,對一字缺官降自西階,以試二字缺引儀貼于板上,都承旨及二字缺俱還訓鍊院四字缺武擧子以次入就射位,分東西以射,八字缺傳旨,傳曰,只推勿罷。趙泰采進一字缺矢得中之較,旣不登科,勿爲四字缺上曰,依爲之。
傳曰,五字缺徐宗泰曰,庭謁聖曾無解題出給之規,數行缺今日之題,缺或不能詳知,以若干解題,書揭,何如?上曰,依爲之。趙泰采曰,訓鍊大將亦使之待令乎?上曰,出送標信,申汝哲招來。趙泰采曰,訓鍊大將處出送標信,而大將若入來,則將校皆將入來,大將試射出去後,將校使之入來,何如?上曰,依爲之。
趙泰采又啓曰,東西貫革,當以東西稱呼,而中貫革,則稱以中貫革乎?上曰,在前以東西中稱呼,今依此爲之。
上以承傳色下敎曰,文科科次,幾何?史官出去問啓。臣永徽承命,出往試所問之,則今始合考云矣。
金宇杭啓曰,武臣試射畢後,宗班使之繼射乎?上曰,宗班繼射,可也。
上曰,同副承旨進前。仍下問前大司成宋相琦。缺
趙泰采進曰,大駕還宮時,日勢將暮,分付訓鍊都監及禁衛營,使之懸燈,何如?上曰,依爲之。
宋昌啓曰,今日合考時,被抄只是六張矣。何以爲之乎?上曰,依此被抄可也。
上以承傳色下敎。趙泰采曰,今日試射賞格,日勢已暮,待明日頒賞之意,分付,可也。宋昌跪進被抄試券六張,上親坼試券後,仍下于宋昌,取尹憲周·李觀命·孟萬澤·宋宅相二人缺等六人,以爲放榜。上御帳前,親受陳賀時,李墪啓曰,文武科放榜之時,先四拜不呼,失儀大矣。通禮院書員,令攸司囚禁科罪,當該禮貌官,汰去,何如?上曰,依。初更,上乘小輿,由敦化門出後乘輦。上以承傳色下敎曰,文武科入格人,至慶德宮下輦所,退去之意,分付。
大駕還宮後,藥房·政院·玉堂問安。答曰,知道。
大駕詣春塘臺後,藥房·政院·玉堂問安。答曰,知道。
大駕詣文廟,入幕次後,藥房·政院·玉堂問安。答曰,知道。
今日春塘臺殿坐時,掌令任元聖所啓,今者親行酌獻禮於文廟,仍又設科取人,甚盛擧也。第今年年事,不可謂少登,凡百節損之政,猶未復常,一切浮費之習,在所當禁。請依上年放榜後,張樂遊街,邀客設慶等事,竝命禁斷,以爲警災省費之道。上曰,依啓。
獻納兪命雄所啓,國綱日解,禁令不行,有識之寒心,固已久矣。近日朝家以試紙勿用好品,前後申飭,極其嚴明。凡在臣僚,宜無不精白奉承,而今聞因分兒正草紙,紙品甚不好,捉致廛人,至於杖治云,事之可駭,莫此爲甚。請刑曹當該堂上郞廳,竝命罷職。上曰,先罷後推。
今日春塘臺殿座時,上曰,大司成儒生,實有樂生之義,而必欲驅逐,其習不美。近日士子輩,少有不愜等已,或稱捲堂,或欲逐去者,已甚駭然。至於宋相琦之昔年參疏,事在旣往,而到今提起,以爲脅持擊去之計,此尤極無據。末世此習,不可不防,而日者宋相琦違牌之後,以謁聖迫近之故,姑爲置之矣。今則大祭已過,若不懲治,則後弊其亦無窮。令成均館査覈,首唱儒生輩,以爲處置之地,可也。
上在慶德宮。停常參·經筵。
未時,太白見於巳地。夜五更,電光。
下直,襄陽府使柳重茂,神方仇非萬戶李順命。
藥房提調臣申琓,副提調臣宋昌啓曰,昨日臨雍盛擧,冒夜動駕,行祭聖廟,臨御帳殿,仍爲夜深,貢慮之至,敢來問安。答曰,知道,無事。
大殿,政院·玉堂問安。答曰,知道。二行缺
備忘記,傳于趙泰采曰,今下弓矢,神方仇非萬戶李順命處給送。
趙泰采,又以兵曹言啓曰,今九月初七日,前主簿柳世喬,幼學李萬澄稱名人等,自開陽門入來,差備門外擊錚,事極駭愕。竝令攸司囚禁治罪,同守門將李弘憲,常時不能禁斷雜人,以致闌入,亦難免其責,推考,何如?傳曰,允。
又以成均館官員,以同知館事意啓曰,昨有捲堂首唱儒生査覈之命,缺卽當擧行,而掌務官鄭啓章在江外,缺再三催促,尙不入來,日已晩矣。未卽行査,以致遲延,不勝惶悚之至。博士鄭啓章汰去,仍出其代,今方行査之意,敢啓。傳曰,知道。
答淸州牧使李益著疏曰,省疏具悉。疏辭令該曹稟處。疏本在下
答持平李彦經疏曰,省疏具悉。疏辭令該曹稟處。爾其勿辭,從速察職。
答臨昌君焜疏曰,省疏具悉。卿其安心勿辭,調理行公。仍傳曰,遣御醫看病。疏本在下
答兵曹判書李世白疏曰,省疏具悉。永昭殿移奉,曾無大臣進參之事,則今玆云云,已未可曉,而强作差等之語,有非臣子所敢聞,而肆然勒加,尤可駭然也。勿辭察職。疏本缺
南九萬疏曰,□□上言于主上殿下,伏以臣幸蒙恩暇,許省先墓,加以侈賜奠需,感動九泉,銘肺刻骨,圖報無地。惟有北望拱祝,哽咽不能成聲而已。一字缺念臣沈痾纏身,更無痊可之望,年及七旬四字缺之時,誠不忍一朝頑命於官次,永爲貪寵戀祿之兒,故曾以螻蟻微忱于天威,敢乞不肖之身者屢矣。今幸歸命松楸,得遂荷鍤隨身之願,更乞聖明,俯加哀憐,特許依例致仕之請,千萬祈懇之至。且伏念臣出自都門,及於江郊,適逢京畿監司李徵明,班荊路次,言及民事,則徵明曰,南漢山城合操,定於今晦開初之間,而歷過數邑,問軍兵逃故之數,楊州三哨,闕額一百三十餘名,驪州七哨,闕額幾至三哨,利川五哨,闕額幾至二哨。合操時設令不問闕額,只以見存者排立,以幾年見闕之軍,誠難一字缺形,有同兒戱。且卽今各邑逃亡,未八字缺十中一二,畏官威措備者,則必蕩盡七字缺問也。且各邑還上收捧,正當今晦來初,而今行合操一字缺民皆無餘暇可及,還上蹉過此時之後,雖加嚴督重刑,亦將無及矣。念今若秋操,明年必不能復行春操,無寧姑停設行春操,則軍兵闕額各邑,可於其間,稍得充補,器械服飾代定者,亦可徐得精備,還上收捧,又免相妨之弊。然而師期已定,事體重大,其在藩臣之道,不敢煩猥上請云。臣聞徵明之四字缺事宜,請令廟堂量其緩急,更加稟處幸甚。且於中路,得聞廣州府尹李宏,龍仁縣令朴泰翊之言,今春朝家有令本道都事勸農之命,而都事移關各邑,使之抄出元不落種處以報,故曾於六月間落種過時之後,抄錄以報矣。今秋年分事目中,元不落種處,無給災之命,故今將一倂出稅矣。凡於落種之後,或因染病飢餓死亡,不免陳廢者之不給災,亦可矜悶,而況初不落種者,則朝家雖有勸農之命,州縣事力不逮,旣不得每人而覓給種糧,以致不得落種。朝家今雖不能別加優恤,又徵以農熱之人,一字缺俾至於分捧其隣族,非但應稅者之稱冤,其在朝家當初勸農之意,誠極相背云,其言誠然矣。臣意,旱田旣云一年再耕,則無論落種與不落種。皆不給災,亦或有說,而至於水田三字缺不落種,實甚未安,亦令該曹,從速稟處幸甚。臣方陳引年乞身之請,猥及越俎之言,殊極惶恐,然而事係沿路聞見,敢此附及,不勝戰灼竢罪之至。謹昧死以聞。啓下備邊司。
淸州牧使李益著疏曰,上言于主上殿下,伏以臣微末守土之官,縱有一二民瘼之可言,豈敢以區區百里之弊,仰瀆於宸嚴之下,自陷於猥瑣僭越之誅哉?一字缺是緘封骨髓,耿耿度日,三歲于玆,七字缺前賞格,自有出處,舊規可復,新弊七字缺爲拘也,明矣。其二則各營帶率,名以在家軍官,其二字缺年有加,作爲良民避役之淵藪,此弊已痼,本州特甚,前後擺定,令未免有窒礙難行之端,今則自朝家申命道臣,收取各營新舊案,帖出軍役民之子枝,俾令其屬邑,添補闕額,傳其世役,則渠輩不敢稱冤,答以路女以少寬矣。其三則軍役民之子孫,冒屬校三字缺弊,未有甚於近年。民習日益奸巧,校日甚亂雜,四字缺容易査正,而額外童蒙之類,別爲査出,還其世役,只好四五字缺者,則合亦爲尊聖廟之事體也。其四則公私賤贖良之類,自中年別立補充隊之法,兵曹主張而啓下之時,直定扈輦隊之役,徵布上納,其數世增,又不知幾千,而使各邑不敢下手於四字缺以餘丁爲名,而徵布者,軍額旣闕,塡補無人,而猶不得下手於餘丁者,臣實未曉其義也。曾前各邑人吏,各有三保矣。己巳年間,竝革罷,移屬兵曹,而別作名目,或曰禁保,或曰京騎兵,或曰禁軍袱直,此皆新增收布者也。無除吏保之弊,而更添無名之軍,二字缺可謂以弊易弊而弊又甚焉。且有名以東部騎兵,而徵布者,且有名以留曹書吏,而徵布者,東部之兵,留曹之吏,假名於遐方之民,而責納身布者,臣恐甚無義理也。爲今軍政救弊之道,公私賤之爲扈輦四字缺無屬處者,人吏保之換名爲兵者,東部四字缺書吏之類,一倂擺定,則非但各邑充額之幸,朝家分二字缺宜,孰不欽仰哉?校書館唱準辛亥應役者只六名,而甲戌數至三十名,今年自本館抄送之數,又加六名,比初所加,多至三十名,本州如此,則各邑可知也。京司直定之禁,非不嚴明,而乃爲吏胥輩之所撓改,臣竊慨然於國綱之解弛也。臣愚以爲,非本官所定,而自京司直定者,勿令立役之意,嚴立科條,然後國法可行,民弊可行也。伏願殿下,特命有司,速賜處分焉。嗚呼,臣旣三行缺特甚,民之所恃爲命者,惟在畓穀,而八字缺不可謂無損於民間,公論爲以今年田穀之災,有甚於上年,而當今年畓穀之實,不及於上年之田。今若折長補短,以贏較輸,則昨今田穀之災實,可謂相代,而不免於歉之一字。然畓穀之出,比田倍蓰,要之大趣,可謂比上年爲勝,而山郡之民,以田穀資生者,今年受毒,無異於上年,自朝家不可無區別二字缺之道,其不可以今年畓穀之稍稔,而各項徭役四字缺捧也決矣。嗚呼,以一身而爲數人之役,以一戶而華十二字缺以一歲而輸數年之稅,嗷嗷怨讒在處皆然,而各軍門之曾不少恕者,惟在於積逋之徵,退賦之捧徵,臣愚妄之見,竊不知果何計也。二字缺者,本州壬申步兵布六同八疋,癸酉騎兵布五六字缺兵布七同十二疋,甲戌騎兵布二同三十六疋,乃是一字缺遠逃故,指徵無處之數,己亥春,巡撫御史査出啓聞者也。自朝家限其年條,不許竝減,作一虛簿,流弊至今〈尙〉在。旣曰指徵無處,則此必以族以隣,皆無可指者也。此必不待蕩滌,而皆無可以着手者也。六字缺留久布米,可以得民心,蠲其虛簿,以施實四字缺先於此者,而擁其虛簿,以招實怨,臣愚竊未知此果何益於軍門也。退捧者,本州乙亥條御營保米二百七十九石零,禁衛四字缺一百四十六石零,丙子條御營保米二百六十二字缺零,禁衛營保米一百七十六石零,因年凶退捧者也。連歲大侵,因循未捧者,始也本無爲惠於民,而終至於爲民之大害。夫保米卽養兵之糧也。元軍旣不上番,則米雖不捧,因無所損,而猶不忍便棄之,姑許以退捧,其實則軍門之剩財也,而今欲浚殘民之膏血,資軍門閑漫之用,臣竊慨然於此也。伏願聖上,深察百姓之怨苦,二行缺論災邑之尤甚·之次,竝減身布半行缺澤也。億兆生靈,歌詠聖德,至今不衰,其中七番二字缺獨未蒙減。蓋以番布之徵,今年十月爲始,復舊之故也。上年五月當步兵番次,在今九月而全減,六月當步兵番次,在今十月而全捧,則同是步兵,而一月之間,一減一捧,旣甚不均也。率計一州之民身役蒙減之類,則一萬餘名之中,七番步兵九十五二字缺何罪辜,而未霑一視之恩澤,其所稱冤,悶五字缺朝家更議變通之道,臣恐不可但已也。嗚呼,今日之事,觸處皆病,可言者多矣。木花告稔,已至四歲,今年則播種之節,淫潦閱月,終不立苖,蓋其性與水相剋而然也。赤地二字缺振古所無,窮閭之杼柚已空,布上之買賣六字缺民將無以掩其體,而免寒凍也,抑何以備身布,而責其納乎?正所謂無麪之不托,必一字缺人窮迫,引逋逃而止,由是民情惶惑,若不保朝夕。其言曰,其年豐而受困於催科,無寧歲歉而安心於忍飢。其情哀痛,而其勢固然矣。料此人心爻象,終必有三字〈缺〉後已臣竊憂之。必須自朝家有所大變通,然後民力可行,人心可一字〈缺〉而其所以變通者,不過以錢代捧也。雖曰爲民變通,而臣謂民弊則一也。何以言之?身布折錢之數,當初所定,不過每疋七字缺爲條令,行之旣久,近因木花之翔貴,自其屬二字缺年加數,至上年而騎布則爲四兩,炮保則爲五兩,今之市直,又加一兩矣。前頭代錢之加數,始未知又在何限,而試以前定五兩之數計之,則一人役二疋木之價,已至十兩之錢,且以今市價計之,一兩之錢,價直十斗之租,然則必費租六石十斗而後,方可貿二疋木之代錢,至於三疋木應役之類,所二字〈缺〉不在此限,而更論其雜費,則二半行又一行缺且其一家內父子兄弟之應役者,半行缺又不知幾十石之費,況公賤私賤,則男女竝二字缺皆徵者乎?阻饑孑遺之民,忍死作農,終歲辛苦,畢竟所獲,初不及一人應役之數者,十常八九矣。不計事理,不量人功,制失其中,斂從其重,欲準如金之木價,顧安有爲民變通之意哉?古語曰,作法裕於民,未有不得人者。作四字缺未有不失人者,今之代錢變通,只見其裕九字缺民也。凡厥瘦氓,得一生於九死,保殘喘於今日,八字缺蘇,呻吟里閭,就〈雖〉加保育,猶惕不支,況復新舊身役,一時剝徵,重困疲羸,抑又甚焉。一行缺其從何出?今日民事,流涕不足,痛哭缺。殿下爲人父母之心,儻垂省察,必有以三字缺傷,惻然而感者矣。如有可救之道,其可舍而不承〈?〉哉?孔子曰,有國有家者,不患寡而患不均,不患貧而患不安。蓋均則無怨,安則無傾也。八字缺例以米十二斗爲納,等是半行缺十二斗米之役,此爲三石五斗租之役,彼此四字缺懸殊也。臣以今日變通,以錢而代木,則可無不均不安〈之〉憂,而二字缺鞭箠六字缺難捧者,不月而可捧矣。半行缺安堵而樂業矣。以民以國,其爲六字缺甚於此,而但運納之便,異於海邑,故各衙門之不許作木者,蓋爲此也。然苟自朝家必欲變通,則亦豈無善處之道乎?臣聞儲積備荒,聖王之急務,無三年之蓄,國非國也。今日賑廳之廩庾,未免罍恥,而不思所以預備之道乎?必須預爲之圖,其力行其效廣。以其無預備之故,遇荒歲則每患窘急。上年兩南軍布作米之擧,未免爲六字缺又一行缺於本道山郡,更用上年軍布半行缺民身役,同其納數,則爲今日軍民之救急,不啻解倒懸也。且令捧其留邑,而不用糶糴之政,稍一字缺漢代常平之法,則其爲異時不虞之備,又當如何?雖使明春作錢上納,其數或至倍蓰,便民利公,豈非兩得者乎?議者若曰,賑廳則用已盡於今春,各衙門所須之資,無以移償云爾,則抑有說焉。賑廳卽生財衙門,無中二字缺之道,無踰於鑄錢一事也。各衙門逐朔之用,一年二字〈缺〉開鑄移償,不患其不充也。議者言行錢之後,百弊俱生,更鑄二字缺之錢,其於三字缺難近似,而抑有所不然者。錢之爲弊,固有口者五字〈缺〉若曰爲弊而罷則已,如不得罷,則莫如七字〈缺〉弊也。七行中缺不然,官不能主其柄,而一任富一字〈缺〉之操縱,故兼竝之弊,未有甚於近年,貧者破産,而假資於富有之室者,畜貨而竊行其輕重之,春秋斂散,任其低仰,管權日滋月將之利,見在疲氓,增價以買其所無,減價〈以〉責其所有,不服田而口吻之資,一增一減,耗損已其,顧安得不困而窮且一字〈缺〉乎?今欲不甚改法,而救其弊者,在乎制其輕重之權,使錢二字〈缺〉之道,而允合乎陸宣公所謂半行二行缺故價重,惟其求者少,故價輕,是乃物之常情也。二字缺賤鬻責買之費,兵無暴徵急辦之弊,通功易事者,不必耗其財,畜貨息債者,不得牟大利,當不至侈,貧不至流,錢不爲費,農不爲傷,此豈非一擧事救積弊,而況賑廳生財備荒之道,功利百倍者乎。臣不敢望朝廷採納臣言,有所變通,而區區愚賤之見,竊自附於古人無隱之忱,不敢不盡缺妄言,罪合萬死,臣無任兢惶戰怖之至。謹昧死以聞。啓下備邊司。備邊司啓目六字缺是白有亦,觀此淸州牧使李益著六字缺軍門之侵廣,軍額之難充,業已朝家六字缺,而粵自祖宗朝,設置已久,今難輕變,七字缺自三四年荐饑之餘,流亡太半,八字缺不隨闕塡補,而閑丁之難得,有如龜背之刮毛,七字缺慮乎,此際訓鍊·御營·禁衛·守禦·摠戎七字缺兵曹所屬餘丁禁保等,各邑收布者,七字缺考,將欲依大典,定數割給於各該衙門,七字缺及各邑軍官之投屬者,院·校生之冒屬三字缺亦令各營各邑,一番嚴査,限額仍存,與其自京三字缺擧皆澄汰,許定相當之役,旣已行會於諸道,此則令二字缺論是白乎旀,其所謂騎步兵收布納米之累年未收者,一切蕩減云者,蓋憫其絶戶流亡,指徵無處之意,而但此弊,不獨淸州一邑,在處皆然,若許淸州一邑,則列邑齊籲,卒難輕施是白乎旀,其所謂七番騎步兵,作爲八番,每番二朔回,乃是十六朔周而復始之軍也。上年秋,朝家軫畿·湖之大歉,騎布自丁丑十月六字又一行缺於一時特惠,決不可每以爲例,則其八字缺固然是白乎旀,其所謂各樣身布,以米代納者,自四字缺計給各衙門,仍儲其米,以備救荒云者,不無意見是白乎矣。爲慮錢弊之多端,已停開鑄之役,則捧米留儲之代,無他充給之勢。以米代捧,雖使於快民,而其勢之不可施行,如此是白乎旀,錢布半備納之意,亦已分付諸道,到今有難輕改是白置,以此分付本道,使之知委,何如?啓依允。
持平李彦經疏曰,上言于主上殿下,伏以臣頃從下邑,猥蒙十二行缺凡損上益下之道,靡不用極,而獨農事,比他稍優,故諸般徭役,曾無一分蠲減之事,至於各邑所儲還穀,盡歸移轉,當秋冬督捧之際,竭民杼柚以輸倉,及春夏望哺之日,奪之口吻,以與他道,民心愁痛,交口怨詛,寧逢惡歲,不願見年穀之少登,其情可謂慽矣。今年則湖南及不如他道,初經暴雨,繼以晩旱,畢竟成實,未免凶歉。朝家於此,若無別樣二字缺典,凡百責徵,一依前歲之例,則湖南一方半行缺又二行缺咸有再生之幸,而第其所賑貸之穀,皆出於內外軍國一字缺則未知當捧者幾何,白給者幾何,而目今秋捧不遠,年事如此,一時還起,其勢末由。督捧之際,刑責隨之,則擧將流離轉徒,不能聊生,此亦不可不念處也。臣愚以爲,湖南民役,雖難從優蠲減,其無甚重大,而可以變通者,特減一二分,使海隅蒼生,得知朝家眷顧不忘之恩,以爲輪回息肩之地,至如湖西二字缺分給之穀,特爲定數減捧,稍待民力之蘇完,漸次畢捧,以爲終始其惠之道,則收拾民心,實無過於此矣。今年農事,旱田十一行缺朝家恤經費之二字缺亦然矣,而明知其慘被災損,猶欲膠守常規,不思所以變通之道,則是又何異二字缺廢食也?廟議旣已停當,則今臣此言,適足爲迂闊無用之歸,而目見民事之萬分切急,終不得默然而已也。此則非獨兩湖爲然,八路亦皆大同。伏願殿下,俯詢廟堂,更加商確,趁此敬差官未發之前,明有處分,俾得奉而從事焉。且連歲荐飢,民失常性,赤子龍蛇,容易變化,竊發之患,三字缺無歲無之,而第見近來治盜之政,鮮有二行缺捕,一村皆空,良民混入於其中,無罪而枉死缺於哺聚成群,勢大難犯者,不〈問〉誰何,姑置之度外,此誠非細憂也。蓋捕討之任,本自不輕,而注擬之際,未易擇人,秩在堂上,則輒皆循例除授,許多端弊,專由於此。臣愚以爲,極擇武弁中,有智慮剛明公正之人,分授其任,使之盡心治盜,明白區別,然後可無玉石俱焚之歎矣。且爲守令,一境之事,無〈非〉己任,而至於捕盜一款,視之尋常。十四行缺卽今未赴任者,除汗漫下直,刻日二字缺受由歸家者,亦令斯速還任,俾無如前瘝曠之弊焉。臣無任祈懇屛營之至。謹昧死以聞。啓下備邊司。啓目粘連啓下是白有亦,觀此持平李彦經上疏,則湖南民役,雖難從優蠲減,其中可以變通者,特減一二分,以爲自肩之地。湖西今年分給之穀,定數減捧,以爲終始其惠之道是如爲白乎旀,旱田給災事,趁此敬差官未發之前,三行缺守令久任,又有申飭之令,而遞罷相繼,迎缺望,申飭該曹各道道臣,非有二字缺疵政,切勿輕遞,未赴任者,除下直發送,受由歸家者,亦令斯速還任亦爲白有臥乎所。上年因畿甸·湖西兩道之失稔,或以身布作米,或以山城穀移轉,皆責於湖南一路,本道民力,誠有難支之慮。今年農事之成實,又未副當初缺朝家一視之意,不可無軫恤之道是白乎矣。十三行缺守令數遞之弊,誠如疏內所陳是白乎矣。如其所坐,或爲文法所拘,則惟在朝家臨時處分而已。當此秋務方劇之日,或因下直,而久未辭朝者,或爲受由,而不卽還官者乙良,申飭該曹及各道,使之刻日督赴,俾無曠官之弊宜當。以此分付擧行,何如?啓依允。
司諫鄭澔上疏。大槪,臣於日昨儒臣之疏,有不敢終默者,且有所懷,敢陳危蹙之勢,伏乞亟賜遞改,以安愚分事。入啓。
臨昌君焜上疏。大槪,身病猝劇,昨日謁聖擧動時,應在侍衛之列,終未進參,臣之罪戾,實合萬死。伏乞聖慈,亟遞臣兼帶摠官,仍治臣罪,以安私分事。入啓。
兵曹參議申懹上疏。大槪,臣遭長殤外孫女喪,昨以守宮,不得已入來直廬,今日當爲出去成服,而長僚及參知,俱以病陳疏呈告,參判亦以病不來,姑無推移替直之勢。當此蹲望直所,其在公法私情,實有未安。伏乞亟命遞臣職名,俾得成服,以〈安〉私情,以存朝家格天事。入啓。傳曰,還出給。
上在慶德宮。停常參·經筵。
自昧爽至辰時,雷動電光。
下直,富寧府使崔鼎鉉。
備忘記,傳于趙泰采曰,今下弓矢,富寧府使崔鼎鉉處給送。
有政。吏批,判書申琓進,參判李寅煥進,參議洪受瀗病,右承旨李墪進。兵批,行判書李世華病,參判柳之發病,參議申懹進,參知姜銑服制,同副承旨趙泰采進。
以洪萬源爲珍寶縣監,洪重夏爲江陵府使,尹扶爲大丘判官,徐宗泰爲大司憲,金鎭龜爲判尹,權時經爲戶曹參判,李鳳徵爲刑曹參判,睦昌遇爲天安郡守,朴龍見爲尙衣僉正,安弘錫爲造紙別提,宋昌爲司宰提調,李鳳年爲翼陵參奉,徐宗震爲昌陵參奉,金載文爲工曹正郞,朴泰舒爲戶曹佐郞,兪道重爲司宰奉事,金益礪爲贊儀,李俊爲軍資正,尹寔爲刑曹正郞,李濡爲刑曹判書。
金昌協·趙囿卽付三字缺李震壽付副司果,李珽付司正。
趙泰采,以司僕寺提調意啓曰,濟州柳漢明遞任進上馬三匹,今纔上來,禾毛色別單書入,依例內廏立養之意,敢啓。傳曰,知道。
司諫鄭澔啓曰,臣屢忝臺端,絲毫無補,尋常愧懼,若隕淵谷,但以隨事進言,爲一分報效之地。日昨永昭殿移奉時,崇品班首,無一進參,所見埋沒,聽聞駭惑。臣於辭疏之末,略陳其未安之意,今承聖批,不啻嚴切,臣不勝惶愧之至。夫移奉前例之有無,臣固不敢知,而竊聞頃年果有一番移奉之擧,其時大臣,不肯陪從,公議憤惋,至今未已,今何可仍襲謬誤,遂成永久之典則耶?朝家禮節,決不當如是。臣欲望從今定式,以盡臣子常奉之義,敢有云云矣。辭〈不〉達意,下字不審,致勤聖敎,臣之硬拙疏迂之狀,於此益著,何敢晏然於職次乎?請命遞斥臣職。答曰,勿辭,退待物論。
上在慶德宮。停常參·經筵。
夜一更二更,月暈。
成均館官員,以同知館事意啓曰,昨日有太學儒生發捲堂之議者,令本館有査覈之命矣。卽今掌務官入泮行査則以爲,此論不出於食堂,亦不發於齋會,無從可尋,固難査出云,而第伏聞知館事臣徐宗泰,亦聞泮中,方有此論,且言于齋任曰,方外有此云云之說,雖未知虛實之如何,而聞來驚訝。齋任善爲商量,毋論有事,理無當過後之擧云爾,則齋任答以新除大司成,曾參於攻斥祭酒之疏,諸生等爲祭酒,冒陳徵召之請,則令於師席,實所難便之勢。然師生義重,所遭非常,他無善處之道,只欲引退,以爲自處之道矣。師敎勤懇,不敢不從,仍留泮中,催督參祭儒生云。雖無發論捲堂之擧,旣與堂上,有所問答之語,故齋任兪命載,乃以此自當之意,敢啓。傳曰,提起往事,欲爲起鬧,士習之不美,豈至於此哉?後弊所關,不可置之,兪命載停擧。
領議政柳尙運上疏。大槪,席藁私次,恭俟嚴誅。伏乞下臣司敗,勘定臣罪,以嚴國法事。入啓。答曰,省疏具悉卿懇。鄭澔疏語之非常,予實駭然。於卿有何所嫌?須體至意,安心勿待罪。仍傳曰,遣史官傳諭。
左議政尹趾善上疏。大槪,臣於諫臣之疏,有惶蹙罔措者,席藁私次,冒死呼籲,乞命有司,勘定臣罪,以重國法,以謝人言事。入啓。答曰,省疏具悉卿懇。鄭澔疏語之非常,予實駭然。於卿有何所嫌?須體至意,安心勿辭。仍傳曰,遣史官傳諭。
江華留守書目,去月初二日灑雪,事係變異。其後連日下霜,禾穀多被損傷,民事可慮事。
政院啓曰,司諫鄭澔,引避退待,已至經宿,而諫院多官,俱以呈告,尙不處置,事甚未安。大司諫閔鎭厚,獻納兪命雄,正言鄭維漸·南就明,竝卽牌招,使之處置,何如?傳曰,允。
右議政李世白上疏。大槪,敢陳病狀情勢,懇乞亟削臣職,仍正臣罪,以謝人言事。入啓。答曰,省疏具悉卿懇。鄭澔疏語之罪非常,予實駭然。於卿有何所嫌?須體至意,安心勿辭,亦勿待罪。仍傳曰,遣史官傳諭。
院啓,昨日本院以不遵朝禁,點退試紙,請罷刑曹堂郞,而至有先罷後推之命。追聞,漢城府亦有杖治廛人之擧云,所坐旣同,不宜倖免。請漢城府當該官員與刑曹官員,一體罷推。宿衛輪直,自有日次,而其或有故,則推移替入者,卽是舊例然也。日者兵曹參議申懹,見遭服制,而他堂上竝呈辭單,終不替直,至使懹有投章請出之擧,其在事體,誠甚未安。請兵曹判書李世華,參判柳之發,參知姜銑,竝命推考。騎省輪直,比他司尤嚴,苟無推移之勢,則例不拘服制式暇,而參議申懹,稱以情理之切迫,乃敢請出,喉司之官,又爲懵然捧入,致有特命還給之擧,其壞法例而虧事體,可謂大矣。請兵曹參議申懹,當該捧疏承旨,竝命推考。引嫌而退。疏語雖過大意,因未安之批,何必深嫌?請司諫鄭澔出仕。答曰,依啓。
上在慶德宮。停常參·經筵。
李思永啓曰,明日常參·經筵,取稟。傳曰,只晝講。
又啓曰,臺諫有闕,政事,何以爲之?敢稟。傳曰,明日爲之。
李思永啓曰,今日〈都承旨〉宋昌,右承旨李墪,左副承旨李光迪,竝病不仕進,左副承旨金宇杭,呈辭受由,廳中只有臣思永及同副承旨趙泰采,出納之地,事多苟簡。都承旨拘於廳規,不敢請牌,右承旨李墪,左副承旨金宇杭三字缺憲徐宗泰未肅拜,執義權尙夏,一字缺掌令任元聖呈辭受由,持平李彦經·李坦竝二字缺除在外,受由人員外竝牌招,以爲推移入侍之地,何如?傳曰,允。
午時,上御興政堂,大臣·備局堂上引見。入侍,右議政李世白,行戶曹判書閔鎭長,吏曹判書申琓,禮曹判書崔奎瑞,右尹李基夏,吏曹參判李寅煥,同副承旨趙泰采,大司諫閔鎭厚,持平李坦,校理金時傑,假注書宋宅相·韓永徽,記事官洪重益·朴弼明。右議政李世白曰,連日擧動之餘,聖候,若何?上曰,連日無事矣。
李世白曰,伏見問安使別單,則只以通官之所言馳啓,而其通官輩臆度之言,雖是眞的之事,若無文書之可據,則不可施行,故與他大臣相議,則亦以爲不可聽從云。此則似無回報之事,而所通如此,故敢達。上曰,通官之言雖如是,若無文書,則不可只聽渠言,而從。一字缺
戶曹判書閔鎭長曰,監試落幅紙,戶曹·備局·各軍門,多有所用處,故自試所優數分送事,曾已定奪,而近來此法漸弛,所送甚些,故二字缺戶曹所儲,今已罄乏,無以應副事。七字缺上曰,依爲之。
吏曹判書七八字缺賊徒作儻,打破獄門之變,比比有之,極爲驚駭。至數字缺之邑,亦有此變,實是前古未有之事,故全州·大丘判官,初皆罷職,此出於懲勵之意,而不無下吏故爲生事之患,故在前或有勿罷之規矣。大丘判官金洵,旣有善治之名,而且以監司狀啓見之,刑獄等事,亦不無常時檢飭之效,而遽遭此變,誠非其罪,似當有參酌變通之道,而但旣已出代,未知事體如何也。上曰,以狀啓見之,可知其申飭,雖已出代,只推勿罷。
同副承旨趙泰采曰,伏見慶尙監司狀啓,則以大丘賊囚,打破獄門事駭然,而討捕使則莅任僅纔一朔,罷職安徐之意爲言。若以打破獄門之變,爲討捕使之罪,則在官一日,當盡一日之責,不可以莅任一朔,有所容恕也。蓋朝宗於此事,曾無一定之規,頃者全州討捕使,因臺啓罷黜,南原·晉州討捕使,皆不罷職,事甚不均,宜有定式之道矣。上曰,承旨之言是矣。均是討捕使,而一罷一不罷,甚爲不均,宜有一定之規矣。右議政李世白〈曰〉,獄門打破之事,罪在地方官,而討補使囚禁罪人之後,趁不究覈取服之故,每有逃躱之患,此則宜有其一字缺監司知悉此意,各別申飭,可矣。泰采曰,常時治盜,不能着實,以致逃躱之弊,此則不無其罪,似當有定式之道矣。上曰,地方官旣次知獄囚,則打破逃走之事,責在本官,討捕使則勿爲擧論,而此外治盜一節,若不及時擧行,則其罪固在於討捕使,監司知此事,狀啓稟處之,可也。
吏曹判書申琓曰,頃者待敎洪重益謂有應避之嫌,有所陳疏,而自本曹回啓請遞注書矣。見二字缺之疏,則以率爾回啓,別創新規爲言,六七字缺故凡與翰林有相避,則副提學之七八字缺下,雖以翰苑古事見之,以翰林亦遞爲言,亦字之意,一字缺知矣。況其小註,有翰林還付之語,蓋於其時,該曹初雖啓遞翰林,旋因筵臣之所達,以史局爲重,而卽遞注書,還付翰林,則翰林之不當遞,較然矣。大臣今方入侍,下詢定式,以爲日後遵行之地,何如?右議政李世白曰,翰苑之規,雖不能知,而承旨所兼修撰官,亦爲減下,則豈以注書相避,遞翰林乎?上曰,史局旣重,注書宜遞,此後以此定式爲可。禮曹判書崔奎瑞曰,陵祧遷處,則常時不用祭器,而近來賊患甚熾,故慮有閪失之患,輸置於京中矣。頃者兩陵親祭時,顯陵祭器,更爲持去,而未及還納矣。參奉報狀內,五陵皆是一岡之內,故不必懼賊患,而親祭亦頻數,祭器之數數持去而還納,亦有所不便,且有相換之弊,仍爲留置陵所無妨云,而旣有陳達之事,故敢此陳達。右議政李世白奏曰,小臣日者以奉審事出去,而聞之則事體果如許矣。異於孤單之陵寢,且多守護軍,則必無賊患矣。旣已持去,則仍爲留置似好矣。上曰,依爲之。
御營大將李基夏曰,江華三軍門所築土城各門頹落數三處,爲先改築,曾已定奪。故別遣將校,使之摘奸,則本廳所築龍津·花島兩處各門,果爲頹落,而卽今則天氣漸寒,日晷且短,物力姑未措備,待開春改築,以爲便當,敢此仰達,何以爲之乎?上曰,待開春改築,可也。
大司諫閔鎭厚曰,日者知館事徐宗泰,過聞齋生輩欲逐前大司成宋相琦之說,乃於事端未著之前,汲汲焉招致守僕,送言齋任,使之善爲商量。夫以齋生而逐師長,實是士林之大變,則宗泰之聞而驚駭,固其宜也。然居師儒之職者,苟聞如此乖誖之擧,則所當窮覈痛斥,以爲嚴師道正士習之地,如無形現之事,則亦不當作此輕遽之擧,而今乃以謁聖迫近等語,爲姑息挽沮之計,雖其本意務欲調停,而處事率爾之失,有不得辭其責者,請大提學徐宗泰,從重推考。上曰,依啓。
又啓曰,臣於大邱判官仍任事,適有所懷,敢此仰陳。凡守令之爲治尙猛者,官屬或有故爲生事之時,且迎送之弊極不些。朝家非不慮此,而打破獄門,實是大變,故監司不待限滿,必卽啓聞朝廷,亦不曾輕易仍任。蓋近來大小州郡,連有打破獄門之變,其漸不祥,後患有不可言。自前群議以只推勿罷爲不可者,誠以此也。若每每只推勿罷,則反有輕於越獄罪人,限內未捕者之罰,事甚未安。宜有定其日限,別樣處置之道。上曰,限內必有捕得事,各別申飭,可也。遂退去。以上燼餘
去夜,正言南就明,牌不進,依承傳罷職。
副應敎李寅炳,校理趙泰耉,牌不進,依承傳罷職。傳曰,只推勿罷。
觀象監,今月十四日夜一更二更,月暈。五更,月暈。啓。
判尹金鎭龜上疏。大槪,臣於敦〈寧〉府摠管之除,爲參起居陪扈之列,不得不冒沒出謝,而顧臣情勢,終無復當職事之望,乞將京兆新命,亟賜鐫免,以幸公私事。入啓。答曰,省疏具悉卿懇。卿其安心勿辭,從速行公。
刑曹參判李鳳徵上疏。大槪,敢貢愚妄之忱,仍令鐫罷臣職事。入啓。答曰,省疏具悉。進言之誠,予用嘉尙,疏末所陳,今無雜議之事也,卿其勿辭察職。郞廳白大成校。郞廳曺命胤書。
上在慶德宮。停常參,只晝講。
下直,金堤郡守李世晟,端川郡守成瑍。
未時,太白見於巳地。
李墪啓曰,明日常參·經筵,取稟。傳曰,停。
中殿,藥房問安。答曰,知道。
藥房提調申琓,副提調宋昌啓曰,伏未審夜來聖候,若何?嬪宮患候,比昨加減,何如?前劑入檳蘇散,已盡於昨日矣。卽與諸御醫商議,則皆以爲,此藥,依前加入,加用二帖宜當云,卽爲劑入,今日受鍼,亦當隨時爲之,臣等,不勝憂慮,敢來問安。答曰,知道。無事。嬪宮所患,漸有差減之效矣。
缺啓曰,今日入直軍士,中日習射,請出標信,傳缺賓廳日次,兩司當爲入侍,而大司憲徐宗泰呈辭。入啓。執義權尙夏缺箕洪在外,掌令金德基,持平李彦經·李坦呈辭,除呈辭。入啓。在外人員外,竝牌招,以爲推移入侍之地,何如?傳曰,允。
傳于李光迪曰,引見相値,今日晝講,停。
傳于趙泰采曰,大臣·備局堂上引見。
有政。吏批,判書申琓進,參判李寅煥,兼同成均,儒生勸入事,以成均館進去,參議洪受瀗進,右承旨李墪進。以趙泰耉爲獻納,以趙泰采爲原州牧使,以趙持正爲戶曹正郞,以李會元爲禮曹正郞,以黃鐸爲戶曹佐郞,以李希泰爲益山郡守,以兪命雄爲司䆃正,以李廷兼爲校理,以洪萬朝爲右尹,以金昌直爲正言,江華留守李頤命仍任事,承傳,兼春秋洪景濂·閔震元,以金構爲大司諫,左尹洪萬朝,右尹李基夏。
兵批,行判書李世華習陣進,參判柳之發病,參議申懹進,參知姜銑服制,同副承旨趙泰采進。僉知單河海雲,副護軍權是經·閔鎭厚,副司直李彦綱·姜鋧·兪命雄,副司果郭柄,副正盧世夏。
李光迪,以戶曹言啓曰,故內官金以秋,以翼陵侍陵官,恩賜田畓,未準受矣。逆堅籍沒忠淸道忠州田二十二負七束庫,自本家望呈願受,依例折給之意,敢啓。傳曰,知道。
又以戶曹言啓曰,扈聖功臣故鰲城府院君李恒福賜牌田畓,尙未準受矣。江原道鐵原府數外官屯田畓竝四結八十四負七束庫,自本家望呈願受,依例折給之意,敢啓。傳曰,知道。
又以戶曹言啓曰,故左議政鄭維城,己亥年,以告訃使,恩賜田畓,尙未受出矣。各司無復奴婢屬公,全羅道臨陂縣田三十四負二束庫,慶尙道寧海府田畓竝七十六負二束庫,忠淸道新昌縣田五十一負庫,永同縣田五十九負三束等庫,自本家望呈願受,依例折給之意,敢啓。傳曰,知道。
趙泰采,以兵曹言啓曰,南原幼學尹俶,因其上言,所授同知帖文還收,所納穀物,亦令本縣還給事,自賑恤廳,覆啓蒙允矣。尹俶同知望望單子,以入爻周,而所授帖文,收取燒火之意,敢啓。傳曰,知道。
又以兵曹言啓曰,今九月二十一日,禁軍等戎器點考,設行於盤松亭矣。入直禁軍等,依前例除標信,出來逢點之意,敢啓。傳曰,知道。
傳于趙泰采曰,順陵丁字閣重建廳堂上以下,竝書啓。
趙泰采,以禮曹言啓曰,卽接成均館郞廳所報,則昨日,以諸生捲堂事,自上下敎,使缺十餘字莫重聖廟空堂,以至三日,而本館堂上,轉相引嫌,不爲勸十餘字缺通之道,大司成趙相愚,令政院,更爲稟旨牌招,與同知館事李寅煥,同議勸諭,何如?傳曰,允。
又啓曰,禮曹草記,大司成趙相愚,令政院更爲稟旨牌招,與同知館事李寅煥,同議勸諭事,允下矣。今已夜深,大司成趙相愚,待開門牌招以送,何如?傳曰,允。
備忘記,傳于趙泰采曰,前右議政崔錫鼎敍用,前參判趙亨期,前府使李世載,竝敍用。
宋相琦疏曰,伏以臣頃忝泮職,忽遭前後所無之逆境,情地危蹙,莫知所處,幸賴聖鑑俯燭,得免大段顚沛,旋叨恩除,召牌繼降,分義是懼,黽勉供職,而曲欲調停之,知館,終被彈論,承命査啓之師長,追疏自咎。臣於是,固已有所不安矣。今此捲堂之擧,又出於事過累日,齋任遞易之後,雖未知所執,果出於何意,而臣之慙愕,到此益甚,誠不知置身之所也。蓋臣除授國子之初,卽有泮中喧噪之說,有耳皆聞,非可掩覆,故知館事,旣據所聞於親友者,累度往復於齋任,則其不爲居下一人之私言也,明矣。今其爲說,則乃曰,只欲引嫌自退而已,不敢有侵及之語,猶若待臣以師長者然,其意厚矣。雖然,此等顧籍之言,不聞於臣未遞職之時,而乃發於聖上處分之後,則臣於伊時自處之道,夫安得不然,而況且或稱以不可苟同,或謂之不可置之,是蓋以爲,先正伸辨之疏,乃反驅之於辱賢之科,臣若一出,則渠輩乖悖之擧,不必但已。如是而欲使臣不恤嫌忌,晏然行公者,求之事理形勢,其果一毫近似哉?其間情狀,天鑑孔昭,臣不欲費辭多辨,益致釁孽,而第緣臣無狀,遽叨匪據,疑怒交積,事端層生,致令賢關多士,奔迸四出,究厥所由,實本於臣,臣安得以已離其任,而苟冒於近密之列乎?伏乞聖慈,諒臣危懇,憐臣苦情,亟賜遞斥臣職,以謝士論,以安愚分,千萬幸甚。臣無任危迫祈懇之至,謹昧死以聞。答曰,省疏具悉。於爾少無所嫌,勿辭察職。
午時,上御興政堂,大臣·備局堂上引見。入侍,領議政柳尙運,左議政尹趾善,行戶曹判書閔鎭長,禮曹判書崔奎瑞,韓城君李基夏,同副承旨趙泰采,掌令金德基,正言趙泰老,應敎金時傑,假注書盧世夏·韓永徽,記事官洪重益·朴弼明。
柳尙運曰,日氣不適,聖候,若何?上曰,無事矣。
柳尙運所啓,新銀行用事,曾因東萊府使狀啓,使之受書契於島中矣。今則馬島書契出來,當稟定,分付,故仰達。此事,或曰,難保其必無奸弊,輕許重難云,或曰通行之意,問於燕京後,許之爲宜云,此兩說似矣。而當初旣令改鍊看品,又令受書契以來,到今有難防塞,且燕市用銀之規,以十分爲準,品劣之銀,則准給其劣者,通行之例也。今此新銀亦用此例而用之,則似無不可行之事,以此分付邊臣,使之一遵約束,許令通行,日後之弊端,則其曲在彼,以此等意,使之嚴辭相約,何如?九字缺事,如是定奪於榻前,而彼國若著奸僞之事八九字缺於今日矣。尹趾善曰,新銀一開路之後,前頭買賣間,用與不用,未可知矣。尙運曰,通貨之後,物價時無的定,八成百金之價,若以六成百金充給,則彼此相持之際,必有難便之端。故前東萊府使李世載,素知物情,以此爲不可,而不爲通貨則已,如不得已,則我之所欲,彼不肯從,是以爲難矣。
又所啓,近因年事荐饑,人民擧皆流亡,軍役之侵徵隣族,最爲巨弊。戶布之法,旣難創行,頃以此意陳達,則聖明,以他事可行者,使之變通,而前右相崔錫鼎,曾有軍額之議,徐文重西下之後,有馳啓之事,而臣等連有事故,姑未擧行矣。今則冬節將屆,都事·兵使,皆將發巡,日者右議政李世白出去時,以此定奪之意,已與相議,故今日兵曹判書李世華,以習陣相値,不爲入侍,而諸臣皆以爲,不可不及時定奪云,故敢此仰達矣。徐文重狀啓中,乙丙丁逃亡軍士,破格充定,明年爲始,更申前定式爲宜云,而臣意則逃亡軍士過十年許頉,意有所在,其後變通,以五年爲限。今又破格代頉,則不無後弊,此則似當一依定式,入於逃亡査案,過五年者,方可代頉,而此外物故·老除之類,雖每年歲抄,督令代定,而閑丁難得,闕額居多,今若竝與過五年逃亡之類而盡充闕額,則其數必多,實非外方守令所可辦得矣。京衙門中,如校書館唱準,觀象監·兩醫司·生徒,留曹書吏等,法典旣有元定之額,都案,又有見存之數,此則使備局·兵曹堂上各一員拘管,同會一處,取考可考文書,以爲分付外方,額外餘數,破定軍額之地,外方則各營各官,稱以在家軍官而避役者,及稱以院生·校生,而額外閑遊者,其數頗多,一時括丁,則似可充補,而亦多有弊端之可慮。軍官則試射,校生則試講,才落者定役,事體當然,而試射試講之際,不但有騷擾之弊,難保其不爲無實之歸,使各其守令,精擇其可合軍保者,定充相當役,則或以便宜,而守令,如不能善爲奉行,則色吏·任掌輩操縱受賂之弊,必多有之,其爲紛紜,不但渠輩稱冤之言而已。必須嚴立科條,如或有冒法圖頉之事,而或現發於御史廉問之時,則當該官吏,論以軍律,斷不饒貸,然後似有懲礪之道,下詢諸臣而處之,何如?左議政尹趾善曰,若送京官,擧措重大,外方民間,必致騷擾之弊矣。上曰,諸臣所見,何如?戶曹判書閔鎭長曰,此乃在外相議,無容別議,校生軍官二字缺才似或便好,而若一時盡汰,則擧措重大,令各其本官十餘字缺或有不可汰去者,若申飭善爲則好矣。趾善曰,多定軍十餘字缺如有冒法用奸之事,則隨其現發,論以軍律,以爲懲礪之地,似可矣。基夏曰,卽今二字缺乃國家大變通,校生多處,至於千餘名,闕額雖多,若以校生汰定,則豈難充定逃故乎?上曰,軍官,其數,幾何?尙運曰,各邑軍官,多少不同,而軍官則兼役居多,可合定役者,似不如校生之多,而校生雖多,亦難盡爲汰定,其中,或有世世校生者,亦不無識字者矣。鎭長曰,小臣之意,則額外校生,令本官,察其可合軍役而汰定,則好矣。上曰,各邑校生甚多,雖不考講,亦可爲之矣。趾善曰,綾州小邑,而額外校生,其數至於累百,其中匠人一字缺保子枝,實可合於軍役,臣待罪本州時,許多闕額,未易簽丁,故論報巡營,皆以此盡數充定,而別無騷擾之端矣。上曰,軍官試射,可矣。掌令金德基曰,軍官旣令試射,則獨於校生,不爲考講,直定軍役,似爲不均矣。尙運曰,若以軍官則試射,校生之不爲考講爲不均,則令各邑,無論校生·軍官,擇其中軍保子枝,爲先充定似宜矣。上曰,軍官則試射,校生不爲考講,則事甚不均,令各官,參酌汰定,可也。
趙泰老所啓,當此逃故闕額難充之日,以目擊西關之事,惶恐敢達。西路異於他道,監·兵營所屬無名雜色之類夥然,收布之多寡,亦且不均,歇役投入之徒,通兩營,殆十萬餘名,減却此類之不緊者,以充闕額,均齊收布之規,一例徵捧,則營不乏用,而民蒙實惠矣。領議政柳尙運曰,趙泰老所陳監·兵營身役不均之說,是矣。而此亦不無所以然之故,丙丁亂後,本道人民尠少,邊備疏虞,其時道臣如閔聖徽,具鳳瑞等,計欲募兵,而以煩於耳目爲慮,名曰捉虎軍。當初所募者,極其零星,而其後數十年之間,願入者頗多,臣之莅任時,則其數多至於四萬餘人,而各具軍裝,以備緩急之用,此卽他道束伍軍之制也。常時旣不能立番,又不能頻頻操鍊,故營中所用柴木,使之每年一次刈納,而遠居之人,難於來納,遂有納木一疋之例,名曰草價木,此是營中權宜之制,非如兵營直責身布之類也。行之已久,今成定例,臣意則泰老所陳均一徵布之說,似不可行,兵使金重器狀啓中,與前監司李徵明相議,將欲變通云,而此亦不可容易行之矣。泰老曰,臣之所陳,非謂捉虎軍等役,或有兒弱旗牌官,或有將來旗牌官者,缺三字校鍊軍官,各廳保人不緊之類,其役甚歇,名目猥缺閑漫不緊,可合良役者,則罷定無妨,令道臣缺上曰,然矣。行戶曹判書閔鎭長曰,趙泰老所達之言,雖只擧西路,而非缺二字他道皆然矣。尙運曰,諸道各營門,若或有不緊名目私自收布之類,則亦當一體分付,使之上聞,而兵營則係是有軍兵有軍器之地,不可全無物力,諸道兵營,則今姑置之,只分付於監營,何如?上曰,依此分付,可也。
柳尙運曰,頃伏見備忘記,則前右相崔錫鼎,有放釋門黜之命,錫鼎所坐重矣。小臣,見當初狀啓措語,則雖有難便不得已之曲折,而實是大段失着矣。上曰,其時,五月初一日也。尙運曰,錫鼎,倉卒無與可語之人,未得深思之致,而其事,雖已過矣。此後又安一字缺無他事,故錫鼎不無所見,而其本心,豈欲辱國負國而誤事哉?所謂當局者迷,神識昏昧之由,而聖上,洞察下情,寬恕之路旣開,凡在臣僚,孰不感泣我聖上包容之德哉?如是仰達,固知未安,而錫鼎本心,出於故犯,則是死且甘心,而如其不然,則亦不無可恕之道矣。錫鼎奉使失着,自速妄錯之罪,臣等,每欲一者建白,而惶恐未達之前,下敎如是,誠出於體下之意也。近來國家多事,賓廳會集之時,每有乏人之嘆,若或收敍,以元任,同參會議,則似好矣。尹趾善〈曰〉,臣意亦然矣。上曰,前右相崔錫鼎當初誤事之失,已盡於前日備忘中矣。以其處事之不善,雖施削黜之罰,而非謂本心,奉使時,姑爲誤着而然也。本心若不然,其罪豈但削黜而已哉?予旣一字缺其本心之不然而罰已行矣。故放其門黜,而意欲次第收敍矣。
柳尙運曰,前參判趙亨期,往返接伴之後,受罪二條,誤語之事也。臣雖不知亨期所言之擇與不擇,可用與不用,而大抵罪名,書其首末而論之,是乃論人之道,而臺諫,直以亨期做出無根之言,論劾之。臣等,相議以太過,故仰陳,若以亨期之言,自不詳愼而輕發云爾,則亦或可也。雖然,虛實間彼口所發,無敢一毫之有隱而不告矣。臣久在西路,熟諳事情,彼人所言緊不緊中,或告或不告,而至其事後,若有現露之事,則知而不告之,重於率爾而告之也。臣之所懷如此,故仰達。尹趾善曰,臣之意見,亦猶是矣。上曰,彼人若不言,則趙亨期,必不做作言之,而旣聞之後,言之亦無怪矣。四五字缺
尹趾善曰,前東萊府使李世載,今已有缺十餘字許赴職,故丙辰年萬科時,故相臣金錫胄爲兵判十餘字缺通仕路,故數萬人除防之能無未收矣。因近年凶,又許除防米,使之輸納文二字缺通津府使之號令,有所不及,卽今未收者甚多,而其中,亦多方有職名者,事之寒心,莫此爲甚。臣意則方在仕路者,限其畢納間,不給料祿,罷散及未付職者,則未納之前,勿爲收敍,仍爲定限督納,似可矣。上曰,此言,何如?領議政柳尙運曰,此事,自兵曹或不許取才則,可也。而在官者不給料祿,罷散者不爲收敍,則事體,似未妥矣。閔鎭長曰,然則未納之類,依例更令赴防,何如?柳尙運曰,分付兵曹,定其朔數,申飭所居官,使之督捧,過限後更稟處之,似宜矣。上曰,二字缺該曹限朔督捧,可也。
柳尙運曰,頃日所建白諸般身布錢木相半二字缺事,自今十月以後,所當定式行之,而上年市價,似廉於今年,木價則今年倍重於上年矣。今年,若依上年優定錢例捧之,則凶年之責役爲難,民間好穀則供官,雜穀則餬口,而若以木一疋價四兩錢,依前定式捧之,則一兩之價,可直租十斗,而四兩則將至四十餘斗也。一家父子,實無辦出捧錢之路,減一兩似好,下詢有司而處之,何如?上曰,此事,何如?閔鎭長曰,小民終歲作苦,田畝所收無多,而錢價倍入,上年則米二斗價錢一兩,今年,亦不甚優,前頭低仰,雖未可知,而卽今錢價三斗,則木價十五斗也。若減一兩而給雇價,則不無京軍呼冤之冤矣。以大同廳言之,則七斗爲一疋,入京則五斗給京民,二斗則爲轉輸之費矣。大同木價三兩八錢,而大同設立之本意,寧失於官,而不失於民,故大同,則三兩捧之,而到今自十月後,三兩內,加減一兩,而以二兩給之,則都下之民,不無稱冤矣。前頭捧上之時,新舊所捧,勿捧三兩,而給二兩則似可,而大同堂上,未知將來之市價,慮其輕許,然而目前方急,奚待來頭,四月以後,則以二兩給大同,而前頭春市價,未可預料,若錢一兩直米一斗,則雇立之路,自絶矣。京畿則元無作木之事,而南中船運早到,則來三月也。冬前輕〈?〉不宜矣。各司奴婢貢米及騎正兵身布價,騎正兵則四兩,而奴婢則三兩半也。在今不爲加定,於渠幸矣。若又變通除減,則諸各司官員,將不成貌樣矣。上曰,所達不無所見,徐觀爲之。
掌令金德基所啓,臣之庸魯,本不宜廁跡言議之地,而聖明,不以臣不肖,前後忝竊,非止一再,實無寸毫之補,徒積四至之謗,居常愧懼,若隕淵谷。頃者園陵之幸,適隨法駕之後,伏見駐蹕之移時,未詳駕前之事狀,而且聞軍行遲滯,致有此擧,倉皇紛擾之際,敢請主將之罰,而近侍迎而擊之,儒臣繼而駁之,厥後嚴緝疏中之語,恣意凌踏,右僚引避之辭,專責臺體,衆鏑叢集,釁咎迭出,以臣孤單疲劣之蹤,久處萬萬不似之地,遇事生疏,妄率開口,被人詆劾,勢所必至,而緣臣無狀,貽辱臺端,到〈?〉思惟,不覺發騂。惟當絶迹朝端,甘爲聖世之一棄物者,是臣自請之道,而彈墨未乾,旋承準職之命,僨敗屬耳。復叨柏府之任,聖眷愈隆,臣心益慙。縮伏數日,亦極惶悚,不得不黽勉出肅,而公議至嚴,私分不安,其何冒沒名義,揚揚復隨於諸臺之列,重貽淸朝之羞辱乎?且臣頃忝本職也。以逃躱罪人姜夏正被捕嚴覈事,與同僚相議論啓矣。夏正供辭,公肆侵辱,緣渠非理之訟,忍爲誣上不道之語,則臣等之遭此汚辱,固無足怪,以此引嫌,亦似疲軟,而隨參同僚,前說引嫌,則臣以其時首發之人,亦何可晏然而已乎?臣之決不可一刻冒據臺次者,儘非一二,故昨者出謝之後,引避往復,幾至半日,而喉司不諒,終始退却,尋單屛蟄,蓋非獲已,適於此際,召牌遽臨,分義是懼,他不假顧,玆敢抗顔入侍,而物議嗤點,無以自解,以此以彼,終難苟居,請命遞斥臣職。上曰,前事,不必爲避,勿辭,亦勿退待。
正言趙泰老所啓,新除授獻納臣趙泰耉,卽臣之同生弟也。法有應避之嫌,不可仍冒於職次,請命遞斥臣職。上曰,勿辭。
同副承旨趙泰采所啓,正言趙泰老,再啓煩瀆,退待物論矣。上曰,知道。
諸臣,遂罷出。
上在慶德宮。停常參·經筵。
藥房提調申琓,副提調宋昌啓曰,霜威倍緊,伏未審夜來聖候,若何?嬪宮患候,連日服藥受針之後,比昨益有差減之效乎?諸醫皆以爲,卽今症候,稍有一分之減,其在愼重之道,不可一向施針云,今日則姑爲停止,更觀明日症候,議定更針與否宜當,臣等,不勝區區仰慮之至,敢來問安。答曰,知道。無事。嬪宮所患,差減之後,一樣矣。
李墪,以弘文館意啓曰,新除授校理李廷謙,時在京畿楊州地,經筵入番事緊,請斯速上來事,下諭,而且本館上番見存四員內,副應敎李寅炳呈辭,校理金鎭圭未肅拜,副校理南正重,以守禦廳從仕官在外。應敎金時傑,獨爲入直,事多苟簡,當此逐日開坐之日,僚員不可不備。呈告未肅拜人員,竝卽牌招察任,何如?傳曰,允。
有政。吏批,判書申琓進,參判李寅煥,兼同成均儒生勸入事進去,參議洪受瀗病,都承旨宋昌進。
吏批啓曰,前右議政崔錫鼎敍用事,命下矣。今當置處,而本曹無相當之窠,依例送西之意,敢啓。傳曰,知道。
吏批,以權是經爲同義禁,金弼相爲刑曹正郞,李德英爲禮曹佐郞,朴世寶爲甑山縣監,李溭爲宗簿主簿,閔鎭遠爲文學,李宜顯爲說書。
兵批,行判書李世華,軍器點考坐起進,參判柳之發,呈辭受由,參議申懹進,參議姜銑服制,承旨趙泰采進。
兵批啓曰,前右議政崔錫鼎敍用後,送西事命下矣。所當隨品置處,領中樞一窠,大臣今方見帶,依近例從座日,判中樞下批之旨,敢啓。傳曰,知道。
兵批,以趙亨期·李世載爲副護軍,鄭維漸爲副司果,崔錫鼎付判中樞。
以李㙫爲事變假注書,以李世瑾爲假注書。
以備忘記,傳于趙泰采曰,別軍職金胤鑽,六兩一矢一百五十步,二矢一百四十六步,三矢一百五十步,加資。
又以備忘記,傳于趙泰采曰,順陵丁字閣重建廳堂上金構,參議金盛迪,各半熟馬一匹,參判金錫衍,兒馬一匹賜給,判書崔奎瑞勿論,監役官假監役黃夏英,兼監役參奉金恒奇,竝六品遷轉,相地官朴振文,不粧弓一張賜給,奏時官以下分役工匠等,令諺曹,米布分等磨鍊題給。
趙泰采,以侍講院言啓曰,本院下番四缺權詹纔已親病,陳疏出去,兼說書趙正緯,身病呈辭,兼司書南正重·李宜顯,未及肅謝。缺
趙泰采,以禮曹言啓曰,頃以本曹草記,顯陵丁字閣重建,待順陵丁字閣役畢後,更爲稟定之事,允下矣。順陵丁字閣,旣已畢役,顯陵丁字閣,卽當稟旨始役,而第今寒節已迫,勢〈難〉動役,材瓦鐵物,則令該曹,預爲料理,以爲待明春趁卽始役之地,何如?傳曰,允。
又以禮曹言啓曰,來十月初六日,穆陵·王后兩陵上及徽陵上莎草修改時,政府及本曹堂上·觀象監·繕工監提調各一員,前一日進去,監董官畢役事,啓下矣。兩陵,同在一山之內,政府以下,依例兼爲進去,監董,何如?傳曰,允。
又以漢城府言啓曰,本府參軍臣宋世泰,與五部官員,自今九月十七日,至二十日,都城內外僵死,眼同摘奸,則東部字內中路契,有一屍,雞兒前契,有一屍,敦寧上契,有一屍,東部·南部·中部僵尸,則置於水口門外送葬峴近處,西部·北部僵屍,則埋於西小門外大峴近處之意,敢啓。傳曰,知道。
傳于趙泰采曰,崔判府事上來時,給馬事,下諭。
趙泰采,以成均館官員,以同知館事意啓曰,卽者,臣與大司成趙相愚,同入泮中,招集諸生,以不可不還入之意,更爲勸諭,則諸生等以爲,臣等再陳所懷,未蒙聖諭,方切憫縮之際,又有大司成牌招,同爲勸入之命。臣等,一倍惶感,不知所以仰對也。然而臣等不安之端,非特一二,身被査覈之命,重貽賢關之羞,其不安,一也。知館事,以不能嚴治臣等,枉被臺斥,至有問備之罰,其不安,二也。與齋任,意同而罰異,其不安,三也。有一於此,固不敢冒沒入堂,況此三者,竝萃於一時者乎?區區所懷,與前無異,揆以廉義,終不敢祗承明命,伏地惶隕,不知所達云,敢啓。傳曰,更爲勸入。
領中樞府事南九萬疏曰,伏以臣,伏蒙恩假,歸伏鄕里,筋力實無更入脩門,復玷朝班之勢,不得已陳章乞身,恭竢鈇鉞之誅,伏承自道臣傳諭批答,不但不得准請,又有從速上來之命,臣於此,雖缺亦切悲悼,君臣分義,旣不逃於天地之間,缺是人臣所願慕,而不可得者,如使賤臣,有缺二行頃日永昭殿缺大臣之不參,辭命極嚴云。臣在遠外,不得缺卽又伏聞嬪宮患候復作,藥房有問安議藥之擧云,缺藥房提調,時未得遞,其在分義,宜卽驚惶,奔走之不暇,而念臣缺無以自力致身,只有跼天蹐地,瞻望號泣,竢罪而已。更乞聖明,亟命有司,議臣不參擧動之誅,以謝公論,遞臣內局提調之任,以重事體,又不勝瀝血祈祝之至。謹昧死以聞。答曰,省疏具悉卿懇。休致之請,決難允許,過重之論,不必爲嫌,卿其宜體至意,安心勿辭,亦勿待罪,從速上來,以副虛佇之望。仍傳曰,遣史官傳諭。
司書權詹疏曰,伏以臣,家有八十四歲祖父,疾病沈綿,長委牀席,獨臣一身之外,他無扶護之人,區區情理,豈忍一時相離,而怵於分義,泯默隨列,淹滯禁廬,曠廢子職,居常憂愧,自恐不免爲孝理之世一僇人矣。卽於直中,伏聞臣祖父自昨日午後,添得感寒,朝來症勢苦劇,宿食俱失,氣息綿綴云。臣聞來煎灼,不勝抑菀,敢冒死仰籲於體下之仁,伏乞聖明,諒臣危苦之懇,亟許遞臣職名,使得以及時歸護,千萬幸甚,無任涕泣祈懇之至,謹昧死以聞。答曰,省疏具悉。爾其勿辭救護。
右副承旨宋相琦疏曰,伏以昨承聖批,以於爾少無所嫌爲敎,臣誠感泣不知死所。在臣分義,惟當含恩畏命,奔走奉職之不暇,而第念名爲師儒之長,卒爲儒生之所操切,宿累舊愆,狼藉於書啓之中,其所斥罵僇辱,無復餘地,則臣雖已離其職,何敢自安于心,而其在聖朝明是非之道,亦宜治臣誣賢之罪,以慰多士之心,何可含糊苟且,無所分別,使國體重傷,人心愈鬱,而不爲之處分乎?噫,聖明則以臣爲無所嫌,而儒生則以臣爲不可置,臣若但恃寵眷,不知引退,則其所得罪士林,終陷坑塹者,不但前日之所遭而已。召牌之下,雖不得不强顔趨詣,而卽今泮事,尙未收殺,前頭節拍,又未知至於何境,以此情勢,決無晏然就列之理,伏乞聖慈,察臣危蹙之狀,憐臣狼狽之勢,亟削臣職,仍治臣罪,以存國體,以安微分,不勝幸甚。臣無任悶迫祈懇之至,謹昧死以聞。答曰,省疏具悉。爾其勿辭,從速察職。
副校理金鎭圭疏曰,伏以臣,頃年妄言缺二行不職之責,方以爲懼,不意聖朝,記識於疎逖,甄收於屛退,玉署恩命,辱降窮峽,臣聞命驚惶,直欲循墻,而恩數旣重,分義亦嚴,不敢坐辭召命,謹已趨詣京輦,而顧賤臣之於新除,實有決難承當者,則恩數分義,雖重且嚴,亦不可不恤廉隅與踪迹,而冒居職次,臣請略陳其一二,惟聖明察之。蓋臣前所顚沛,有非等閑,不但人言,尙有餘怖,抑恐聖心未盡垂諒,則今以歲月之淹久,雖復滌濯而收用,臣何面目,更踐前所顚沛之地,陪侍帷幄,而呼唱廷衢哉?且臣昔爲章甫,追隨多士,疏辨文正公宋時烈之被誣,而昨年館儒施罰,其時疏廳,至目以得罪斯文,噫,時烈,被誣之狀,賢相悉白是非,聖主明示處分,則以儒生而辨賢師之被誣,果爲得罪斯文耶?其言雖不足怒,其事雖已過時,而餘波轉激,節拍層生,昨以此事,館儒欲撓撼師長,故宋相琦,狼狽自免師儒之職,雖法從之,任又緊重,則臣何可缺四字以辱淸朝之名器乎?區區廉隅之不可冒沒者旣如此,而且戚畹之於淸要,元非其任,而比來此議,尤加嚴緊,凡於詆訶,輒以藉口,臣之向者被斥於吳命峻,固爲甚酷,而頃日尹星駿之疏,又以戚臣之出入論議爲戒,而以爲不宜輕授言職,此在臣補外之後,似非專指臣身,而然臣旣戚臣,而前又妄言,則星駿此論,亦臣今日之所不可晏然者。且卽今臣家,爲世大僇,雖天地父母曲加恩庇,兄弟二人,竝列周行,而臣兄之於有司之職,尙不自安,則臣之冒居於言議之任,實非私義之所敢出,其蹤迹之種種臲卼,聖明想亦俯燭耳。噫,古人之於斥逐流離之餘,召還近密,如賈誼·蘇軾之事,記在史策,人以爲榮,而顧臣曾除憲臺於絶島長流之時,今遷經幄於下邑出守之中,前後榮耀,有踰古人,臣雖愚頑,寧不知感?且臣濫叨館選,今已十年,而中罹禍故,自甲戌,始承乏苟充,而計其供職,僅數十日,故尋常一念,每係禁闥,今於四年之後,復入承明之廬,追懷舊事,怳如前生,其在犬馬微誠,豈不欲再近咫尺之淸光,少展補拾之宿願哉?而徊徨跼蹐,不敢承當者,誠以廉隅與蹤跡之皆難冒進故耳。玆敢露暴肝膈於黈纊之下,伏願聖慈,特回二字缺鐫改新授職名,俾令廉隅,不至喪失二行缺人心世道,日以益下,氣象乖離,趨向紛挐,公一字缺一脈,或幾乎息矣。有識憂歎,莫知攸屆,當得識高望重之人,來膺斯選,任之以鎭浮躁而恢公議,此豈無似如臣,苟然僥冒之時乎?臣本孤危,怨謗盈世,性又伉拙,不堪隨世俯仰,積忌多忤,動被擠摘,以此貌樣,誠難供世,平生所期,惟在於苟求升斗之祿,以養老母,盡力奔走之地,以效萬一,至於淸塗榮選,非徒臣意慮之所不到,亦人望之所不及,而千萬夢寐之外,謬恩橫加,臣雖欲冒沒承當,匪分之福,匪榮伊懼,抹摋之蹤,終必顚躋,無益於私,有害於公,其何敢不量已分,徒慕榮寵,而自致負乘之寇乎?臣之情勢,不可抗顔就列,旣不得隨列復命,又不敢輒還私第,徊徨城外,蹤跡尤蹙,玆敢畢露危悃,冒死呼籲,伏乞聖慈,諒臣誠至之懇,非出於飾讓,察臣所叨之職,不可以虛授,亟命鐫改,以安愚分,以重官方,千萬幸甚。無任激切祈懇之至。謹昧死以聞。答曰,省疏具悉。卿其勿辭,從速察職。
上在慶德宮。停常參·經筵。
神懿王后忌辰齋戒。
今二十一日夜三更,月入井星。
中殿,藥房問安。答曰,知道。
李光迪啓曰,大司憲徐宗泰再度呈辭。入啓。執義權尙夏,掌令李箕洪在外,掌令金德基,持平李彦經·李坦呈辭,以監察茶時之意,敢啓。傳曰,知道。
藥房提調申琓,副提調宋昌啓曰,伏未審夜來聖候,若何?嬪宮患候,益有差減之效乎?前劑入擯蘇散,想已盡服,而昨日亦已停針,詳知今日症候加減,然後針藥當否,可以試定,卽令醫女,入診,何如?臣等無任區區仰慮之至,敢來問安,竝此仰稟。答曰,知道。無事。嬪宮所患,日漸差勝,受針姑停,亦勿問安。入診議藥事,依啓。
藥房再啓曰,卽聞入診醫女之言,則嬪宮患候幾盡差愈云,臣等不勝喜幸之至。諸御醫等,皆以爲卽今症候,雖已差歇,素有源委,每有復發之慮,不可無預防之道,而苦口湯劑,亦難連用,加味二竗丸,乃是治脚氣濕之劑,元方,加葳靈仙酒洗二兩,先服一劑宜當云,此藥卽爲劑入,何如?答曰,依啓。
趙泰采啓曰,假注書李世瑾·李㙫,時無職名,亦付軍職,冠帶常仕,何如?傳曰,允。
李光迪啓曰,諫院多官,或未肅拜,或受由在外,正言趙泰老,引避退待,已至〈數〉日,而尙不處置,事甚未安。除受由在外人外,未肅拜之員,竝卽牌招,使之處置,何如?傳曰,允。
宋昌,以成均館官員,以同知館事意啓曰,更爲勸入事,命下矣。臣等,敬奉傳旨,招集諸生,反覆開諭,則諸生等以爲,臣等不安之狀,已悉於三度草記中,而聖明猶靳開釋之一言,徒承勸入之恩諭,臣等感激憫鬱,不知置身之所也。蓋聖上所以禮待儒賢者,可謂至矣。而及罪尊師儒賢之人,臣等竊恐前後敦召之擧,或未一字缺於誠心也。今此査覈科罪之事,實是無前之擧,則爲殿下之左右者,固當繩糾之不暇,而閔鎭厚,旣以不能窮治儒生,重劾知館事,金鎭圭,又以撓撼師長等語,贅陳於辭免之章,不料戚畹之侵攻士林,乃在於淸明之世也。臣等難安之勢,轉展屑加,終不敢祗承聖敎,益切惶隕戰灼之至云。敢啓。傳曰,噫,以齋生而逐去師長,實是前古未有之變也。此而置之,將何以正末世不美之士習,而重師生之分乎?然則査覈科罪,道理正當,此何關係於敦召贊善之誠不誠,而乃爲此恐動之語,有若摧折直已者,言之無倫,胡至於此耶?況頃年宋相琦等之疏,出於尊師之誠,而奉朝賀,亦三朝禮遇之儒賢,則門生之伸辨,未知有何大段可怒,而必一字缺撓撼於旣往之後乎?反復思惟,終未可曉也。五六字缺滋長,則日後齋生之於師長,少有十餘字缺謬戾,決不可作此苟且之擧也。相議引退九字缺俾無莫重聖廟累日空曠之弊,可也。
趙泰采,以成均館官員,以同知館事意啓曰,傳曰,云云纔見上事,命下矣。臣等,謹以傳旨,招集引退時,不參議儒生,勸諭入堂,則鄭栻等以爲,今因齋中捲堂之擧,有不參議儒生招入之命,臣等,雖無當初參涉之事,而諸生,旣以太學行査,引嫌而退,則揆以士子廉義,決不可强拂公議,冒沒入堂云,敢啓。傳曰,開諭勸入。
又以內醫院官員,以提調副提調意啓曰,駞駱粥,自十月初一日,當封進,依前例擧行事,預先分付司僕寺之意,敢啓。傳曰,知道。
獻納趙泰耉啓曰,正言趙泰老,卽臣之同生兄也。臣以應避之嫌,不可晏然仍冒,請命遞斥臣職。答曰,勿辭。
李光迪啓曰,獻納趙泰耉,再啓煩瀆,退待物論。傳曰,知道。
正言金昌直啓曰,曾在甲子年間,先正臣宋時烈,有受人誣詆之事,臣與館學章甫,上章陳辯矣。昨年泮儒輩,以臣等此疏,謂之誣辱儒賢,追施付黃之罰於其時疏廳,臣於平日,尊慕宋時烈,以爲一世之大賢君子,忽見誣詆之言,出於其門人一字缺竊慨惋,遂有此陳辯之擧,而誠不料十年之後,反陷於誣賢之罪也。臣於其時,適無職名,未及自列,厥後連忝從班,而頃聞因有朝令,旋解其罰云,故不欲以前事有所煩瀆,泯默至今矣。頃日前大司成宋相琦,以其時參疏之故,爲館儒輩所排逐,至於狼狽自免,臣於此,固已不安,而昨見校理金鎭圭疏本,則以此事,爲引嫌之端,臣與鎭圭,前旣同參其疏,今又同在三司,則難安之勢,理無異同,而且伏見館官草記,則館儒輩,又以其時疏儒,謂之誣辱儒賢,至登於奏御文字,玆事是非,聖明曾已處分,自有公議,臣不欲與之呶呶爭辯,以傷事體,而旣被前後詆斥,則在臣廉隅,不可冒居於言地,請命遞斥臣職。答曰,勿辭。
趙泰采啓曰,正言金昌直,再啓煩瀆,退待物論。傳曰,知道。
上在慶德宮。停常參·經筵。
趙泰采啓〈曰〉,明日常參·經筵,取稟。傳曰,停。
李思永啓曰,今日廳中,位甚不齊,右承旨臣李墪受由出去,都承旨臣宋昌,左副承旨臣李光迪,右副承旨臣宋相琦,俱以身病,不爲仕進,都承旨拘於廳規,不敢請牌,而下位之一時俱病,事體未安。左副承旨李光迪,右副承旨宋相琦,竝卽牌招察任,何如?傳曰,允。
政院啓曰,憲府多官,或呈辭,或在外,連日監察茶時,事甚未安。除呈辭受由在外人員外,竝卽牌招察任,可如?傳曰,允。
以掌令金德基,牌不進罷職傳旨,傳于李光迪曰,推考傳旨捧入。
趙泰采啓曰,昨日以處置事,諫院多官牌招矣。獻納趙泰耉,正言金昌直,肅謝之後,旋卽引避,大司諫金構,違牌不進,不得處置,事甚未安。大司諫金構,更爲牌招,以爲處置之地,何如?傳曰,允。
又以成均館官員,以同知館事意啓曰,傳曰,開諭勸入事,命下矣。臣等,伏承聖批,更爲反覆開諭,則齋任鄭栻等以爲,臣等不敢入堂之意,略陳於昨夜本館草記中矣。伏承聖批,以開諭勸入爲敎,臣等,固當奉承恩命之不暇,而第伏念當初齋儒引退之議,旣有所執,則聖上之行査科罪,出於意外,諸生之引嫌捲堂,勢所必至。臣等,豈可諉之於初不參論,而强拂公議,冒沒入堂,以貽賢關之羞乎?臣等,旣承聖諭之勤懇,且知分義之嚴,而揆以區區廉義,有不敢祗承者,席藁俟罪,無任戰灼之至云。敢啓。傳曰,勿爲過嫌,從速入堂之意,更爲勸諭。可也。
又以成均館官員,以同知館事意啓曰,傳曰,勿爲過嫌,從速入堂之意更爲勸諭可也事,命下矣。臣等,謹以傳敎之意,更爲勸諭,則齋任鄭栻等以爲,臣等不敢冒入之狀,略陳於昨今兩度本館草記中,縮伏齋舍,方俟違命之罪矣。不料恩諭復降,以勿爲過嫌,從速入堂爲敎,臣等聚首感激,固當奉承之不暇,而第區區廉隅,有終不可苟冒承命者,不得不更暴焉。噫,太學行査,實是三百年所未有之事也。使黌舍揖讓之地,有按覈徵治之擧,其爲淸朝之累,士林之羞,當何如哉?儒生,雖或有過激之擧,在聖上培植之道,不宜遽加摧沮,況其所執,只在於尊賢者乎?聖上不賜開釋,至有不參儒生勸入之命。噫,彼諸生輩,雖不足恤,其於聖明寬容調停之道,未知何如也。臣等,雖不干涉於引退之議,其所以尊師祭酒,則與諸生,無異同矣。當初齋任,旣被重罰,捲堂諸生,又承嚴旨,則臣等,豈可以不參爲辭,而相率入堂乎?況身居首善之地,目見行査之擧而恬不爲恥,晏然復入,則人之嗤點,固不暇論,而我祖宗培養之士氣,到今日無復餘地矣。臣等,寧被違越之誅,終不忍貽累於聖德,聖敎勤摯,而又未能祗承,一培惶蹙,罔知攸措云。敢啓。傳曰,更爲勸入。
又以備邊司言啓曰,行副司直李彦綱,行副護軍權是經,竝本司堂上差下,使之察任,何如?傳曰,允。
行大司諫金構啓曰,正言趙泰老,以云云,正言金昌直,以云云,竝引嫌而退,相避之法,在下者遞,當時疏辨,意在尊賢,到今被斥,非所可嫌,請獻納趙泰耉,正言金昌直出仕,正言趙泰老遞差。答曰,依啓。
啓。
上在慶德宮。停常參·經筵。
淮陽府使兪信一,殷栗縣監沈齊賢,下直。
宋昌啓曰,明日常參·經筵,取稟。傳曰,停。
又啓曰,吏曹郞廳來言,臺諫有闕,政事,何以爲之?敢稟。傳曰,當日爲之。
開政。吏批,參判李寅煥,兼同成均,以儒生勸入事進去,參議洪受瀗病,判書申琓,都承旨宋昌進。兵批,判書李世華,訓鍊院坐起進,參判未差,參知姜銑服制,參議申懹,同副承旨趙泰采進。以朴世堂爲大司憲,金恒壽爲長興主簿,徐宗泰爲兵曹參判,鄭維漸爲兵曹正郞,金相稷爲正言,李喜茂爲校理,李彦綱爲工曹判書,姜鋧爲禮曹參判,黃夏英爲司圃別提。成均博士單鄭啓章,成均學諭單朴萬恒,別軍職金胤鑽,今加嘉善,六兩遠射事承傳,徐宗泰單付副護軍,柳之發付副司直,趙泰老·柳胤興,付副司果,李㙫·李世瑾,付副司正。
趙泰采,以兵批啓曰,及第姜富吉,前主簿韓一信,前萬戶成夏績,宣略將軍李時健,閑良金慶哲·金斗龍,前宣傳官李道章,及第劉尙秀,前縣監金大器,閑良金萬重,幼學尹聖徵,前司果元榟·權後益,閑良崔時蕃,前引儀朴自阜,兼司僕金玉鉉,閑良金時直,幼學文尙載,及第鄭元益,閑良朱承敏·成孝曾·朴蔓彬·金時翼,前判官安時,業武趙興弼,前司果安時昌,良人朴武生,前判官李震豪,前萬戶李友英,及第鄭潭齡,昇天堡別將李珍,德津萬戶安義挺等,或賊人指捕,或救活人命,拯出穀物之功,俱有加資之命矣。韓一信·成夏績·金大器·安義挺·李友英,雖已資窮,未經準職。姜富吉·李時健·李道章·劉尙秀·朴自阜·金玉鉉·元榟·權後益·鄭光益·安時平·安時昌·李震豪·李珍·鄭潭齡,未資窮未準職。金慶哲·金斗龍·崔時蕃·金萬重·尹聖徵·金時直·文尙載·朱承敏·成孝曾·朴蔓彬·趙興弼·朴武生·金時翼等,係是閑良,何以爲之?敢稟。傳曰,竝特爲加資。
又以兵曹言啓曰,因守禦摠戎使狀啓,今秋操巡歷時,軍兵償格次,餘丁木各四同題給事,自備局覆啓蒙允,而本曹所管除丁布上年條,畿·湖兩道,則入於全減之中,其餘四道,自賑廳作米,故舊儲已盡,新捧尙遠,逐朔應下之木,亦無出處,兩廳八同之木,無以推移,或以賑廳作米,代木劃給,或以備邊司所在餘丁木計給事,令廟堂稟處,何如?傳曰,允。
又以兵曹言啓曰,今九月二十三日,幼學鄭六達,業武金倜,席匠李士立等稱名人,自興元門入來,差備門外擊錚,極爲駭愕。令攸司囚禁治罪,同門守門將吳震熻,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今日將官朔試射時,十餘字缺啓下,而時無職名,令該曹,依例付軍職,冠帶常仕,何如?啓。傳曰,允。
又啓曰,昨者生員成彦周等十餘人,來呈一疏,觀其一字缺語,則以爲渠等,與捲堂儒生,意見不同,故先自退出泮村,立異於捲堂之論矣。及承不參相議。引退儒生招入之命,又被館官之所督迫,欲爲相率入堂,則齋任等三人,沮抑操縱,使不得入。渠本情,旣與齋任矛盾,而又不得自暴於草記中云云。事之是非,姑舍勿論,而徑先陳疏,不無自明相爭之嫌,故臣等,相議退却矣。今將又爲來呈,而不爲捧入,則只以喉司之臣,沮遏壅蔽,阻絶言路等語,多所侵斥,必欲捧入,終不退去,臣等旣被其斥,則亦不可一向退却,此上疏,何以爲之乎?敢稟。傳曰,勿爲捧入。
宋相琦,以義禁府言啓曰,臣世華,以將官朔試射,今方同坐於訓鍊院。同義禁臣洪萬朝,受由在外,權是經未肅拜,今日堂上不齊,罪人李祥輝,不得開坐加刑之意,敢啓。傳曰,知道。
又以吏曹言啓曰,韓山居幼學柳慶始,禮山居幼學辛光漢,沔川居幼學辛有知等上言,啓下本曹,而限內不爲現身,不得回啓之意,敢啓。傳曰,知道。
又以禮曹言啓曰,頃於六月間,順懷墓別監手本,請得風落木,改修安香廳,故使之依手本修改矣。厥後追聞,紅門內墓所至近之地所在生松,亦爲憑藉濫斫作板發賣之說,一邊移文京畿監司,使之摘奸,一邊捉致本墓書員,推問矣。書員等言內,紅門內及齋室後所在生松二株,果爲斫伐,私板四立,移置書員家云,而高陽郡守摘奸所報,亦以紅門及齋室後兩木之根稍大云云。作板發賣與否,雖不知其虛實,而墓所至近之地,生松斫伐,已極驚駭,當該別監延泰萬,爲先令攸司囚禁,本墓書員,一處對辨,知其私板去處後,依律科罪,何如?傳曰,允。
又以承文院官員,以爲都提調意啓曰,行兵曹判書李世華,行司直李彦綱,行成均館大司成趙相愚,竝本院提調差下,使之察任,何如?傳曰,允。
缺又啓曰,臣等,謹以傳旨,反覆開諭,則齋任鄭栻等以爲臣等,不敢冒入之意,旣已畢暴無餘矣。上敎雖勤,公議亦嚴,徒積違慢之罪,恭俟譴罰之加矣。伏承聖批,以更爲勸入爲敎,臣等含恩畏威,實不知置身之所也。勸諭之命,三度溫諄,禮食之堂,七日空虛,揆以分義,事體俱極未安,而難冒之嫌,前後無異。又不得祗承明命,徊徨悶蹙,罔知所達云。臣等俱以無似,忝承勸入之命,前後宣諭,非止一二,而儒生等,膠守已見,終不回聽,致令明命,未卽奉承,聖廟累日空虛,臣等不職之責,益無所逃,不勝惶恐之意,敢啓。傳曰,聖廟之空虛,已至七日,而諸生等,膠守已見,終不奉承,事之未安,孰有甚於此者乎?更爲開諭,俾卽入堂,可也。
李思永,以成均館官員,以同知館事意啓曰,傳曰,云云纔見上事,命下矣。臣等,謹以傳敎辭意,反覆開諭,則齋任鄭栻等以爲,臣等,悶蹙俟罪之中,伏承聖批,至以事之未安,孰有甚於此者爲敎,臣等,惶恐踧踖,尤不知置身之所也。臣等,雖甚蒙騃,亦有心腸,非不知分義之至嚴,事體之未安,而區區難冒之嫌,與前無異,臣等,雖曰初不參涉,旣以齋儒自處之義謂所執,而乃於聖上査治之命,不能無慨,則其不可謂無所嫌而冒沒還入者,明矣。大抵朝家待士之道,必以扶植爲先,士子持身之義,亦以廉恥爲重,不量難安之勢,而强令入堂,則非所以培養士氣之道也。不顧公議之嚴,而苟然承命,則亦非所以砥礪廉隅之義也。今若迫於恩諭,黽勉將順,則不但士林之所羞恥,聖上亦何取於臣等,而必欲置之於賢關乎?且臣等,名忝國庠,粗識前例,或於捲堂空館之時,間有他儒冒入者,而輒不容於公議,終至於顚沛而後已。臣等,雖欲抗顔强入,竊恐自取狼狽,將無益於公私,此臣等所以寧被違慢之罪,斷無苟冒之理,伏地惶蹙,罔知所達云。敢啓。傳曰,斯速勸入。
假注書韓永徽書啓,臣承命,馳往于龍仁慕賢村琵琶潭領中樞府事南九萬所住處,傳宣聖批,則以爲臣,以年以病二行缺至煩史官之傳批,曲宥當被之誅,更有上來之命,非臣二字缺所可仰報,奉讀於悒,不知所言。念臣受恩三朝,今已四十有餘年,一毛一髮,罔非生成之澤,今離禁闥,來伏畎畝,傾陽之忱,曷勝區區,而誠恐更玷班行,一朝顚仆,終作汚穢省中之鬼,非但臣一身廉恥之所關,其爲貽辱聖朝,爲如何哉?以此跼地蹐天,惟願聖明,卽賜開許,以全終始蓋帷之恩而已。臣猥以眇末之身,承此不敢當之數,坐違明旨,有若難進者然,鈇鉞之誅,實所甘心云矣。敢啓。傳曰,知道。
副校理金鎭圭疏曰,伏以臣,昨以廉隅蹤跡之決難冒居從班,悉陳瀝血,冀蒙反汗,而恩批靳許,嚴召繼降,不敢退坐私室,再上辭章於象魏之下,而見阻喉司,情實未暴,進退路窮,遂敢黽勉入肅,而若其決難冒居之狀,不但如前疏所陳,且館儒,因宋相琦事,至於捲堂,而詆斥甲子疏儒之言,狼藉於館官草記,故相琦不得供職。相琦之所遭如此,則臣亦不可晏然於職次,而塗道之餘,疾病亦作,故敢呈長單,而亦未登徹,方在悶蹙之中,卽又見館官草記,則館儒輩,因聖明之不解儒罰而開釋,終不入堂,而乃發怒於臣及閔鎭厚,至以爲不料戚畹之侵攻士林,乃在淸明之世,噫嘻,其亦異矣。鎭厚之請推館官,非臣所可預知,而若乃臣前疏所引嫌,實是廉隅之所不可冒沒者,則何可不及於辭疏,而旣及於辭疏,則又何可全沒其事之顚末乎?相琦之爲國子師長也,館儒旣有所云云之議二行缺亦豈侵攻館儒之意耶?夫戚畹二字同是時論之好欛柄,故凡於攻擊異己之際,無論事之是非,理之曲直,輒以此藉口之狀,臣於前疏,固已陳之,今者此輩之言,又如此矣。噫,戚畹之與士林,論其題目,則固不翅霄壤之相懸,而然是非曲直,亦不係於所處,況其所處,雖極賤鄙,苟於其身,有所可嫌,則亦豈可泯默苟冒,喪亡廉義,而不一自列哉?且臣前疏,不過自列難安之勢而已。元無侵攻渠等之言,而今乃脅勒排抑,欲使竝與其自嫌之言而不敢發,是果賢關崇廉尙義之風耶?然而此無非臣以滓穢之蹤,不循賤分,忝叨榮次之罪,尙何限於彼年少儒生輩耶?臣身之被此詬罵,固所自取,不敢怨尤,而緣臣無狀,致令淸明之世,有此譏議,臣何足言,有辱聖朝?今臣,若一日仍冒從班,則其貽辱於聖朝者,必加一倍矣。玆敢不顧煩瀆,復事呼號,伏願殿下,念朝家之事體,諒賤臣之情勢,亟命鐫削臣職名,以謝人言,以安私分,不勝幸甚。臣無任屛營祈懇之至,謹昧死以聞。答曰,省疏具悉。爾無所嫌,勿辭從速察職。
平安監司鄭載禧疏曰,伏以臣,濱死危喘,尸居官次,今已累月矣。陳情之疏,至再至三,而猶不知止者,實出於萬萬不獲已,而伏承回疏之批,不惟不賜矜察,至以支離未妥等語爲敎,伏想日月之照,或漏於容光,於臣病重實狀,有所未盡下燭而然也。臣惶悶抑鬱之極,直欲速滅而不可得也。以臣癃病,初不力辭,强所不能,猥當煩劇,其不自量,亦已甚矣。及其到任以後,治療之道,不及前日,而筋力疲於接應,精神損於酬酢,一日二日無日不然,畢竟難支之勢,固已慮之矣。況此地風土,異於他處,且經今夏暑濕,榮衛之潛消暗鑠,理所必至,六月而後,忽覺胸腹脹滿,呼吸遄急,藥物近口,嘔吐輒起,一身困憊,運動無力,日甚一日,終至危頓,受傷之久,積漸二行缺區區願忠之心,惟以無廢職任,毋僨國事,爲毫分報效,而一自病深以來,列邑報牒,窮民冤訴,竝皆揮斥,一不聽理,任一字缺瘝曠之罪,烏得免乎?荐飢之餘,公私蕩然,事係變通,及時稟啓者,固非一二,而救死不贍,念未暇及,毋論輕重,一倂掩置,其爲國事之害,亦豈少哉?臣於未死之前,終不得遞職,則九地之下,永作負罪之臣,臣之連疏號籲,豈是可已而不已者哉?到此地頭鈇鉞之加,亦有所不得辭者矣。臣旣承嚴敎,所當惶蹙待罪之不暇,而卽今臣之病狀,已無回生之望,一向曠職,罪戾益深,不得不復瀆擾,臣罪萬死。伏乞天地父母,特加哀憐,速賜處分,公私幸甚。臣無任祈懇之至,謹昧死以聞。答曰,省疏具悉。卿辭至此,令廟堂稟處。
待敎李肇疏曰,伏以吏官與春秋館堂上,有親嫌者許遞,例也。同知事臣徐宗泰,於臣爲同姓三寸叔毋夫之親,在法應避。伏乞亟令該曹,照依例處置,幸甚,臣無任隕越之至。謹昧死以聞。傳曰,下該曹。
永柔縣令吳命峻疏曰,伏以關西一路,卽我門戶,兩國之所交會,冠蓋之所輻輳,其關防之重,接應之難,豈待臣一二譚,而不幸自乙丙以來,荐歲大殺,人類殆盡,至於淸北四五邑,一望蓬蒿,人煙斷絶,兵燹之禍,蓋不至此,思之氣短,言之於悒,間者獲賴我聖上和糶之惠,勸擧之令,忘飢力穡,庶望有秋,夫何播種之節,亢旱爲災,發穗之時,風霜雹打,末終極備之災,近古所無,臣邑所在德屯沃野,名於道內,而洪水橫流,可泛樓船,埋沙浦落,無處不然。日昨雹災之慘,尤所罕觀,其大如拳,鴻鴈亦打死,若干餘穀,有若萬馬躁躙,出野巡審,所見愁慘,一隅旣然,三隅可反,臣邑如此,他邑可推,今年穡事,又至於此,未知西土有何咎殃,而天之降災,一何偏酷?人心危懼,莫保朝夕,土崩瓦解之勢,間不容髮,離合去就之幾,政在今日,譬猶人纔經大病,元氣未蘇,又有客邪來侵,澟澟垂死,必須安屋調息,可望其回生,若或投之峻劑,加以勞動,飮食不充,氣血不調,則其死可立而待,必無幸矣。目今西土形勢,一意撫磨,毫髮不撓,然後可以勞來成聚三行缺百三十一戶內,軍兵摠數,京案諸邑及巡營·兵營·慈城所屬遼水軍,合五千二字缺名,而臣縣官所屬,則亦不在此中矣。在昔盛時,民戶稍完,兵額無闕,而尙有黃〈口〉定役,白骨微布之歎,況今流亡過半,戶口大損,雖竝鱞寡孤獨,朝聚暮散之類而計之,見在戶口數,僅止於此,比之古昔,則減十之四五矣。雖不擇老弱,逐名充定,猶見其不及,今欲百般搜括,盡補闕額,則如刮龜毛,只益騷擾,欲姑息安徐,不思齊整,則徒擁虛簿,兵不成伍,脫有緩急,將何所恃?百爾思度,計無所出,言念及此,不覺寒心。無已則有一焉。古人有言曰,兵務精,不務多,若令帥臣,改作團束,部減爲司,司減爲哨,去其空額,抄其壯實,別加鍊習,以作精兵,則其於軍務,亦非失計。昔者越王句踐,十年生聚,十年敎訓,終成沼吳之烈,若待民生成聚,戶口復增,逐年簽補,漸次充額,則幾何而不復其籍乎?但念朝議,若憚其更張,惜〈其〉權減,則或合於諸色軍兵,三保中,減其一保,陞爲正軍,或許以兵曹所管餘丁,充定闕額,或以監·兵營所屬不緊之類,量〈宜〉劃給,使之塡補,亦其一道矣。至於義州農防軍,尤是冗兵,初緣亂後,人民未聚,土地未闢,抄送內邑軍兵,使之屯戍耕種矣。其後,灣府民力旣完,不借他邑,故不許立番,直收是布,灣固雄府也,此不足有無,而無實無名,莫此爲甚,臣愚以爲,農軍布則可罷,而歸之於餘丁之代,防軍則可汰而編於正軍也。各樣還上及各色軍兵,各寺奴婢身役之未捧者,殆不記其數,上司關文,日夕畓至,故臣試加叩算,則諸般身布,至於二十七同二疋,錢亦八百二十兩,今年應捧米穀,至於四萬二千八百五十八石之多,大率以人戶計之,每戶必收十一石一斗五升零,然後可以充數,雖殫其地之出,竭其廬之入,其何能畢捧乎?況其本案所在,半成鬼錄,無處可徵,侵及隣族,所謂隣族,鶉衣菜色,垂涕而訴曰,某人,乃逃亡者之母邊七八寸,當爲斯役,而吾乃逃亡者之妻八九寸也。吾役之不能支,吾身之不能保,又何能對答他族乎?互相推諉,請得指一徵出,臣聞之惻然,誠無以爲答也。況以一人之身,而兼十人之族役,督迫捶楚,膏血殆盡,上爲悍吏之所暴,下爲飢寒之所迫,無所控訴,籲天祈地,嗚呼,豈不慘哉?臣竊觀從前逋欠,頻有蕩滌之令,而矧乙丙之歲,無異兵革之後,尤宜滌其空簿,以施實惠,而但限其二行缺旬農得〈時〉則竝廢稼穡,冬月則暴露霜雪,愁歎之聲,有不忍聞。至於運二字缺只是一站之用,而或索十日之價,人夫使喚,不過一時之役,而必裹累年之糧,其所浪費,類皆如是,若其器皿鋪陳之搬運,生魚雉鷄之腐傷,煙家柴草之需,種種難堪之狀,不一而足,一經站役,邑里蕭然,此實諸邑莫大之弊也。臣於春間謝使之還,計其容入之價,收送主站之官,支過使行,亦無欠闕,臣縣之冗費大省,而於主站則固無傷也。臣願雖如勅行浩大之役,姑未可輕議,我國使行,則依此變通,少無所妨,而但主站官之每以不能獨當爲言者,非他故也。所謂乾價,低昂不一,率多以廉價,塞責備選,故致有爭執之言,願令道臣,從優酌定,永爲定式,少除僻邑難支之弊焉。臣卽伏見年分文書,川翻浦落,永無一片田形外,不許給災,而初不付種,全不掛鎌,元不擧論,此必該曹未諳西土年事,而不爲區別也。夫井地出稅,有國所重,樂歲寡取,是亦貊道,況今國儲哀痛,宗廟百官之奉,亦不足以繼,臣雖愚昧,其何敢曲爲小民,不恤國計,而今年西土農事,慘被水患,又經雹災,或有田形依舊,而水沈雹打,全不掛鎌者,有成川覆沙,一莖不遺,而兩傍片畝,猶未盡落者,如此而謂有一片田形,勒徵其稅,則豈非徹天之冤乎?且臣於春間,仰體聖上務本之盛敎,身出田野,督勸耕種,則或有田多而力不足者,懼其陳廢之獲罪,乞以其田,白給他人,而亦無願耕者,或請得官種而不能得,則曰吾雖欲力穡,奈無種何,願入陳而勿復責稅也。臣於此,語塞不能答,察其情,未嘗不惻然興歎,到今誠不忍督責其稅,而至於田主盡歿,無人可耕,荒疇廢堰,蓬蒿滿目,此地收稅,將責於誰人乎?王者之政,必無是矣。聖明在上,豈有此哉?臣願特察民隱,復發德音,竝將初不付種,水災雹災,全不掛鎌等處,許給全災,以紓窮民一分之困焉。朝家賣爵,本爲賑民之資,實出不得已之政,則白給飢民,事理較然,決不當還爲徵捧,以取蓄利之譏也。昨年以來,各邑之受帖募粟者,多不過百餘斛,而皆抄出流丐,或計給乾糧,或作粥以饋矣。今聞會錄賑廳,還捧其穀,非但流民盡散,指徵無處,以堂堂國家,反取賣爵殖利之名,不可使聞於天下後世也。二字缺盡許白給,其數元來不多,豈可爲些少之穀,以責償於窮民,而數行缺戶保虛位,至於四十六名,而旣不可以南營軍,推移塡補,又不可以陸軍破格二字缺營之嚴督日至,空額之充定無策,其勢豈不悶哉?且南防營之距臣縣,不過百餘里,可以朝召夕赴,至於北防營,則其間恰滿三日之程,雖有警急,其何能號召乎?參以公私事勢,特許移案南營,誠爲兩便,少無所妨,道臣,亦嘗以此稟報朝廷,而尙未變通,因循至此,噫,匹夫失所,古聖以爲已恥,仁天覆育萬物,無所不體,若令該曹,卽許移案,則水軍,庶可免遠地應役之勞,臣縣形勢,亦可有推移充定之路矣。本道田畓出稅之規,田一結,小米八升,太二斗四升,畓一結,大米四斗內,朝家特軫西北,減三分之一,實納小米五升三合三勺四里,太一斗六升,大米二斗六升六合六勺六里,而嘗値本道稅米輸納江邊之時,竝其運價,三甲備納矣。其後邊運已停,而濫徵猶不革,故頃在癸亥仁廟朝,因本道士民陳疏,特減一甲,而猶爲倍甲之徵,至甲辰,本邑之民,又呈監營,仍得啓聞,則廟堂,以旣無輸入江邊之事,而元數外加捧,似無是理覆啓,惟我先王,曲軫西民,特命減二斗,所減者,田一結,小米五升,太一斗五升,畓一結,大米二斗,而比諸前規三分減一之時,則加納之數,猶至於大米六升六合六勺六里,小米三合三勺三里·太一升矣。噫,當初特減三分之一者,誠是如天之至澤,而中因江邊之轉輸,升降之際,反失特減之數,卽今出稅,非但加徵於當初定制,其視北路之稅,亦且不侔,此豈不有乖於祖宗朝特減之意,而亦豈不有歉於王者一視之政乎?此後有征戍運輸之擧,則其馱載之價,雖依前仍徵,亦無所不辭矣。臣願卽令該曹,考出當初特減之制,四字缺加徵之數,一依舊規,斯速變通,以垂西民百世之惠焉。嗚呼,今日民庶,生理殘敗,賦役煩苦,八路同然,然其蕩敗流散,至於無可奈何,則未有如西土之民,因苦憔悴,不能安業,去者,更無還心,存者偏受其苦,荷擔側足,莫有久志,此無他,蓋田政不均,賦斂偏重,五年饑荒,生業旣竭,已上數弊,爲其痼疾,如二豎在身,不去則死,此弊不除,終亦必亡而已矣。嗚呼,九重深邃,蔀屋荒遠,如此慘苦之狀,殿下何得盡知乎?雖因筵席之上,章牘之間,或不無登徹之事,而一郡縣民瘼三行缺瘵之極,夙夜憂悶,恐負職責,凡係害民之端,靡不稟裁道臣,而惟此數條事,頃〈有〉稟旨,道臣亦難擅便,故玆不得披瀝微悃,仰干嚴威,僭瀆大矣,死罪死罪。且伏念西土民俗貿貿,徒事弓馬,節行無聞,表章賢士,矜式鄕里,誠是作成之大本,臣於到任之後,求訪善士,則縣人鄭繼忠·金應元二人,事親盡孝,鄕黨共稱,或指血和藥,母病獲痊,或送終追遠,冥應寔著,其他出類之行,感神之誠,不敢盡陳,而至於繼忠,其從祖父賜鎰,堂侄大郁等,皆以節孝著聞,一家至行,炳炳至今,竝美遐裔,前後缺六七字而尙未有表章之擧。蓋以末世毁譽不純,不敢率爾上聞四五字缺者,果皆名浮其實,適得美譽,死骨之買,亦不害爲市駿之資耳。伏願聖明,特命該曹,或復其家,或旌其閭,以爲激勵遐土之方焉。臣無任戰慄屛營之至。謹昧死以聞。答曰,省疏具悉。疏辭,令廟堂稟處。
上在慶德宮。停常參·經筵。
夜五更,月暈。
宋昌啓曰,明日常參·經筵,取稟。傳曰,只晝講。
趙泰采啓曰,今日賓廳日次,兩司當爲入侍,而大司憲朴世堂,執義權尙夏,掌令李箕洪,在外,司諫鄭澔,獻納趙泰耉,受由在外,大司諫金構,持乎李彦經,正言金昌直,呈辭,持平李坦,呈辭,入啓,正言金相稷未肅拜,除在外呈辭,入啓,在外呈告未肅拜人員外,竝牌招,以爲推移入侍之地,何如?傳曰,允。
趙泰采,以義禁府言啓曰,以黃海道海州牧推考敬差官啓本刑曹粘目,殺主罪人淑正·淑分等,移本府處置事,允下矣。係是綱常,依例發遣府都事,拿來,何如?傳曰,允。
又以慶尙左道暗行御史書啓刑曹粘目,柒谷前府使黃鑌,西生前僉使張俊,慶尙監司狀啓刑曹粘目,彦陽縣監李弘邁等,移本府處置事,允下矣。黃鑌·張俊·李弘邁,方待命於本府,卽爲拿囚之意,敢啓。傳曰,知道。
又以都摠府言啓曰,副摠管柳重起,以新番軍士點考及禁軍等餬饋事,除標信慕華館進去之意,敢啓。傳曰,知道。
宋昌,以禮曹言啓曰,今此監試初試一所應辦官,軍器寺僉正李汝玉啓下矣。病親呈辭下鄕,其代,以本寺判官張善潭,改付標以入之意,敢啓。傳曰,知道。
宋昌啓曰,假注書李世瑾,髮際猝生毒癤,不能行公,卽爲改差,他假注書差出,使之察任,何如?傳曰,允。
以李命世爲假注書。
宋昌啓曰,假注書李命世,時無職名,付軍職,冠帶常仕,何如?傳曰,允。
傳于宋昌曰,史官一員待命,騎馬三匹立之。
宋昌啓曰,史官一員待命事,命下矣。今日引見相値,史官不備,宣傳官代送之意,敢啓。傳曰,知道。
傳于趙泰采曰,備局堂上引見。
趙泰采,以義禁府言啓曰,臣世華,禁營軍犒饋事進,同義禁臣洪萬朝,受由在外,同義禁臣權是經,未肅拜,今日堂上不齊,罪人李祥輝,不得開坐加刑之意,敢啓。傳曰,知道。
又以成均館官員,以同知館事意啓曰,傳曰,斯速勸入事,命下矣。臣等,謹以傳敎辭旨,反覆開諭,則儒生等以爲頃因齋儒捲堂之擧,有不參議儒生招入之敎,本館堂上,承命招集,故臣等,與齋任鄭栻,欲陳所懷之際,儒生九人,驟入泮舍,師席問道之際,多發意見不同之語,及其退處齋舍之後,臣等,與齋任書示所懷,則九人等,稱以意見不同,仍爲累度往復於師席,請以所懷,別成草記,則師長,答以若有別樣意見,則與齋任相議,以陳所懷爲可,元無草記各陳之規云爾則已,至以出去方外,將有擧措之語,恐動師長,相率而出,其時委折,不過如斯,而小無齋任阻抑之事矣。今者成彦周,則創出孟浪之說,肆然投疏,誣斥齋任,不遺餘力,故齋任鄭栻,卽爲引嫌退去,臣等,旣與齋任,同陳所懷,至於五度,則去就實無異同,齋任旣被人誣詆,引嫌而退,則臣等難冒之嫌,又加一層,今於勸諭之下,不敢祗承,惶恐待罪之至云云。敢啓。傳曰,捲堂之殆近一旬,曾所未有,不參議儒生,斯速勸入,可也。
又以吏曹言啓曰,平安監司有闕,依近例,令備邊司議薦,何如?傳曰,允。
又以成均館官員,以同知館事意啓曰,傳曰,捲堂之殆近一旬,曾所未有,不參議儒生,斯速勸入可也事,命下矣。臣等,謹以傳旨,更爲反覆開諭,則儒生等以爲,臣等難冒之嫌,畢暴於本館前後草記中,而聖明猶未俯燭,只以斯速勸入,爲敎,臣等固知冒入之終歸於苟然,而恩諭之勤懇,至於六度,聖廟之空虛,殆浹一旬,揆以分義事體,不敢一向違越,黽勉承命入堂云,儒生十餘人,仍設夕食堂後,臣等與館官罷出之意,敢啓。傳曰,知道。
刑曹判書李濡疏曰,伏以臣之情迹,旣有不敢冒進者,病勢亦難自力,恩召之下,未得趨赴,猥以一疏,略陳危悃,罪積違慢,恭俟嚴譴,聖度包容,不惟不加之誅,反下溫批,使之上來行公,臣於此,益切感激惶隕,罔知所出。固當含恩畏義,奔走祗承,不宜復犯瀆擾之科,而第念試可乃已者,乃是國家用人之道也。緣臣妄言,致有無限患害,萬口交騰,衆訪皆歸,層尤疊愆,百洗難湔,論其流毒之深,實與古之誤國者無異,則釁咎之著見如此,而猶不廢斥,畀以爵祿,豈不有乖於乃已之道乎?且臣平日所自期者,每欲有懷必陳,以備朝廷之採擇而已,未嘗有排群議執偏見之意,而人或疑其當事而過銳,今若使臣爲是之嫌,懲前之失,盡改素志,惟思苟容,則聖明無所取於臣,而亦執何物以事君哉?如其不然,而更欲竭智殫慮,以圖報效,則智慮旣不加長,將不僨誤之又幾何?無益於國而秪害於身,此臣之所以徊徨怵惕,終不敢徒恃隆眷,冒昧承命者也。況臣疾病,重發於積敗之餘,旬月之間,決無差復之望,獄訟重地,不容一任其瘝曠,玆冒萬死,更申危迫之懇,伏乞聖慈,俯垂諒察,亟賜鐫削,不勝幸甚云云。
校理李喜茂疏曰,伏以臣三行缺向者倭人六字缺之請,乃敢嘗試,而日昨筵中,終以許用定奪云,臣竊以爲不可也。夫物價輕重,固隨時低昂,而至於以銅殽雜而假名爲銀者,實前古所未用之貨幣也。古者私鑄之錢,間有以鉛鐵殽雜,而識者,猶恨其法制之不立,如鵝眼綖環之類,書之於史,以爲異事,況請以假銀公用於交市,而其可不爲之防塞乎?此不過以狡詐之情,懷輕侮之志,而謂我國之必不得不從也。毋論他日流弊之如何,其爲倭人之所玩弄,固已知矣。在我國之道,惟當以理鐫責,絶其開市,則庶可折彼奸謀,不爲示弱之歸,而前日度支之長,不能牢辭峻斥,前後往復,輕示許用之意,逐日開市,不少停止,我國雜貨,爭先賖給於彼人,彼且不費分毫,而坐得所無,狡計益堅,略無改圖之意,商譯之輩,不念日後之大害,苟圖目前之近利,只以銀貨之不卽通行,爲已大戚,紛紜功僞之說,眩亂人聽,犯禁潛商之弊,又甚狼藉。東萊大賈之子爲正史軍官者,敢以潛商所得之貨,肆然買賣於燕市,事端旣露,首譯見囚,而以禁府例用之刑,終不能究明其實狀,畢竟結正,僅止偏配,獄事矇矓,輿情駭憤,幺麼商譯,犯當死之罪,而尙不能以法繩之,其何望振已頹之綱紀,而修旣壞之法律也哉?顧此六成銀許用之事,當初之不卽峻斥,已爲失計,而不料廊廟之上,不能矯其謬誤,遽循狡夷之請,以啓無窮之弊,臣於此,誠不勝慨然之至。頃者倭人之留連邑里,實是莫大之變,按土之臣,因此就理,而訓導別差,獨爲晏然,政刑之顚倒,莫此爲甚,故臣敢略陳淺見,遂有拿治之命,而旋因大臣之言,終至於反汗,夫以事理之易見,罪狀之顯著者,而廟謨旣定之後,則眇末小臣之一言,固不能爲有無,況此筵中定奪之事,臣固知開口無益,而忠憤所激,猶不能默默,略貢蒭蕘之說,以俟聖明之裁擇,伏願殿下,更令廟堂,從長善處,嚴治犯禁潛商之罪,使朝綱粗立,峻斥倭人狡譎之請,俾國體無損,臣不勝幸甚。無任激切屛營之至。謹昧死以聞。答曰,省疏具悉。今玆疏陳,誠有意見,而朝家之許用,亦出於反覆商量,則不必更詢,首譯之罪止偏配,與爲犯有異故也。
說書李宜顯疏曰,伏以臣於直廬,聞臣父素患胃脘之痛,添劇於行役之餘,胸膈痞脹,腰脅牽攣,方施灼艾,以冀見效云,計非時月所可起動,而臣方滯直,無路往省,旁無他人,可任將護,方寸憂灼,晷刻靡定,不得不猥陳危懇,仰干宸聽,伏乞聖慈,特垂憐察,遞臣所叨職名,俾得專意救護,以伸至情,不勝萬幸。臣無任煎迫切祝之至,謹昧死以聞。答曰,省疏具悉。爾其勿辭,救護父病。
午時,上御興政堂,大臣·備局堂上引見。領議政柳尙運,左議政尹趾善,行戶曹判書閔鎭長,吏曹判書申琓,禮曹判書崔奎瑞,左尹李基夏,右副承旨趙泰采,掌令金德基,校理李喜茂,正言金昌直,假注書李命世·李㙫,記事官洪重益·朴弼明入侍。柳尙運進曰,日氣寒冷,聖體,若何?上曰,無事矣。
柳尙運曰,江華留守李頤命狀啓中以爲,軍兵犒饋時,例以劃給米取用,而近來還上,不能多捧,今無可以取用者,軍餉米四百石,爲先貸用,秋捧後,卽爲還償云云。軍餉米,依此數姑先貸用後,秋捧卽時還償之意,分付,何如?上曰,依爲之。
柳尙運又曰,江華留守李頤命狀啓,以數件事後錄,請令廟堂稟處,故仰達矣。本府軍兵操鍊後,試射放俵賞之資,本府所在軍布,其數未準,欲以會付木,取用後會減云,而所謂會付木,乃戶曹送置軍需木也。常時不可取用,況因年凶,幾盡取用於賑資,餘儲甚些,若開此會減之路,則必爲逐年取用,決不可許也。卽今則無他推移之道,事勢亦且急迫,限二同取用後,自本府,使之料理充上,而不但江華如此,曾因守禦使·摠戎使狀啓,賞格木各四同上下之意,依例覆啓分付兵曹矣。今見兵曹草記,則曹儲匱乏,以備局餘丁木,或以賑廳所儲上下事,令廟堂稟處云。備局餘丁木,則遺在未備,此數,賑廳亦無木布,以兵曹封不動,姑先上下後,待今年餘丁木收捧,使之還充宜當,以此分付兵曹,而三軍門每年賞格之用,當爲十五六同,每責於兵曹,實有難支之勢,況今餘丁之類,逃故旣多,且多移定正役之事,前頭收捧之數,誠無以酬應,各處所需,不可不預爲分付於三廳,使之各自料理,以爲賞格之用矣。閔鎭長曰,守禦·摠戎等廳木綿,元無出處,欲待兵曹物力稍蘇,則其遲速,有不可必,而其間賞格木綿,無以充用,臣意則備邊司句管木,置三南及關西者劃給,似爲便當。柳尙運當初兵曹所儲旣裕,各軍門亦是新役,故有自兵曹移給之事,卽今所儲罄竭,無以推移,若令本軍門擔當,則自當料理,或有臨時相議善處之道,至於備局句管中,所謂遼軍布,卽捧置平安監營者,而本來役重,漸至減縮,三南句管木,則營將巡歷時,賞格之資,以此上下,新屬兩南匠人,則旣已汰定軍額事,定奪矣。今後有難收捧,無他推移之道,本軍門,無他木布出處,以此爲難,而旣成軍門,且不無物力,則每責於他衙門,其勢尤難矣。左議政尹趾善曰,摠戎廳,則素無物力,決難辦出矣。閔鎭長曰,守禦·鎭撫營,則自廟堂,或可以耗穀劃給,而摠戎廳,則無他可給之路,三軍門自備賞布,實難輕議矣。柳尙運曰,摠戎廳,則與守禦·鎭撫營,果爲不同矣。上曰,守禦·鎭撫兩營,或不無料理,而至於摠戎廳,甚爲疲弊,似難辦出,此則仍令兵曹劃給,可也。柳尙運曰,守禦·鎭撫,摠戎等廳,今年則竝自兵曹劃給,自明年,鎭撫·守禦,則令本軍門,料理以用,摠戎廳,則自兵曹劃給之意,定式施行,何如?上曰,依爲之。
柳尙運曰,江華留守李頤命狀啓,以爲本府各鎭堡土卒給代,例以餘丁木下送,而今年則四月以後,全未給代,請令廟堂,斯速分付下送云。江都十一鎭土卒等給代之木,盡自京中下送,其勢誠難,而今年四月以後,皆不能上下,卽今兵曹賑恤廳,雖遺儲不敷,未變通之前,不爲給代,則貧賤土卒,其勢難支,各鎭之不能成樣,亦涉可慮。令兵曹·賑恤廳,相議劃給,何如?上曰,兵曹·賑廳,相議劃給,可也。
柳尙運曰,江華留守李頤命狀啓,以爲本府城堞頹毁處,自炎珠墩以南,鎭海樓女墻土築,甲串倉城,及內城,旣已修補,而赤北墩以北土城,則未及修補,正當秋收,姑爲停役,其未盡處,則待明春修補云。卽今秋事方急,日氣漸寒,勢難董役,未及修補之處,待明春擧行,似爲合宜,以此分付,何如?上曰,依爲之。
柳尙運曰,因平安監司鄭載禧辭疏,有令廟堂稟處之命,今當回啓,而臣適入侍,故敢達矣。當初以年老秩高之人差送者,重西事也。其後特遞節使,而仍任者,亦出於重事之意也。況累上辭本之後,有未安之批,而又爲陳疏,載禧雖素有疾病之人,其在事體,誠爲未安,以事體言之,則似當請罪,以重西事之意言之,則似當督令察任,而今聞諸臣之言,則身有疾病,當此寒節,必難自力云,若然則官事之曠廢,實涉可慮矣。尹趾善曰,鄭載禧,以病不得察任已久,不但廢務可慮,此後,若有更辭〈之〉擧,則虧損事體非細,宜有參酌處置之道矣。上曰,鄭載禧之疾病,輕二字缺未可知,而辭免太涉支離以下缺右議政尹趾善曰,缺前東萊府使李世載二字缺陳達矣。其後有敍用之命,三字缺東萊府使·金山僉使之旣是一事,則到今處分,宜無異同,而前釜山僉使柳星昌,未蒙收敍之典,敢此仰達。上曰,柳星昌,一體敍用,可也。柳尙運曰,頃因賓客所達,以閭閻不潔,賓客勿爲入參書筵,只使春坊入直上下番進講事,定奪矣。日者,因宮官陳達,又今賓客進講,今日以不及齋宿頉稟。卽今閭閻,癘疫更熾,拘忌之疾,亦多有之,賓客皆帶劇務,每齋宿,其勢亦難,姑令入直上下番,進講,何如?上曰,事勢如此,姑令上下番入講。閔鎭長曰,諸宮家折受罷,自本曹給價,使之買得田土,此則價有定數,必不一字缺多而,於義·壽進等宮,則旣無定限,故近日連以新買田畓免稅事,啓下移文矣。不計多小,隨其買得,續續免稅乎?或定其結數,俾有限節乎?不可不明白定奪,故敢此仰達。上曰,何如?柳尙運曰,於義〈等〉四宮,不在於定式之中,而折受及買得處,竝許免稅,則似無限節,折受處,則曾已免稅,戊辰以後,不許折受矣。買得處,若免稅則不可不酌定結數,而前例所無之事,無許免稅,似可矣。上曰,四宮買得處,勿爲免稅,可也。閔鎭長曰,旣已啓下者,何以爲之乎?上曰,一體勿爲免稅。閔鎭長曰,賑廳倉舍不足,曾設新倉於靑坡後,名以萬里倉,募民入居倉底,使之守直,而合於靑坡五契矣。漢城府,以其居近江村,獨免江役爲不均,移屬此洞於龍山灘項契,新接之民,不堪其役,離散者居多,九十餘戶,僅餘五十戶,莫重倉舍,將不得守直,事甚可慮。前頭追入者,雖難盡爲免役,而卽今見存者,則特爲三行缺弊,故入於坊役,節目二字缺鎭長曰,節目啓下之後,如是二字缺極知煩屑,而當初不問賑廳之有此啓下,倉舍守護,亦非細事,故不得不陳達矣。上曰,不得守護,則江倉殊甚虛疏,令該曹稟處。李基夏曰,四山枯松,前秋已爲發賣,而至今年春夏,連爲發賣,旣涉支離,且値農時,故姑停矣。卽今都內,柴道甚艱,不但都民皆願發賣,有旣爲納價而未及斫取者,各司公用,亦多有緊急者,更爲發賣云矣。敢達。上曰,依爲之。
掌令金德基啓曰,新除授行大司憲朴世堂,歸在京畿楊州地,請斯速上來事,下諭。上曰,依啓。
趙泰采曰,羅州討捕使李升來,賊人結案取招啓本中,康津縣監宋墁之墁字,誤書以曼字,難免不察之失,推考,何如?上曰,依爲之。趙泰采曰,近日京畿監司,連有奉審之行,且因各道監司,得聞獨轎之弊,敢此仰達。當初雙轎之禁,出於凶歲省約之意,而各驛入把獨轎馬,極其難得,一匹之馬,不能支過於一站,必得賣立四匹而後,方得無事經過,驛路軫念之意,反爲貽弊之歸,且方伯,乃所以旬宣一道,而威儀草草,觀瞻不似。平安道,接待勅使之際,所見亦涉埋沒云,似宜有亦〈所〉變通之道,下詢于大臣而處之,何如?柳尙運曰,數年無前之凶荒,民生顚連,凡事務從節損者,誠以無豐亨豫大之意也。今此雙轎日傘之禁,亦是節約之擧,其弊端之或增或減,非所可論,獨轎之馬,難於責立之弊,臣亦聞之,而方伯之擇立轎馬,重貽其弊者。二字缺現論罪,至於四行缺旣非偶然,不可輕易變通,姑置之宜矣。趾善曰,方伯則使之只乘獨轎,而大臣出入,晏然乘轎,獨占便逸,此亦未安之甚者矣。泰采曰,或以爲限秋前設禁,故近日外方守令,往往有張傘者云。朝家本意,苟非如此,而今有犯禁者,宜隨現科罪,必須明爲限節,然後方可奉行矣。尙運曰,凡事皆未復舊,獨於此事,不一字缺續續變通矣。上曰,今姑置之,可也。
李喜茂曰,臣聞閔鎭長所達之言,有區區所懷,故敢達。王子·公翁主新宮家,則未有産業,宜有折受買得,而至於壽進·於義等宮,乃是私藏也。豈宜復買田土乎?自今以後,可使之勿爲買得,免稅與否,非所當論也。尹趾善曰,儒臣所達〈之〉言,誠是矣。壽進等四宮,旣多舊有,不必新加買得,且於買賣之際,亦不無中間,奸濫之弊矣。上曰,舊宮則禁其新置,可也。上命承旨至前讀,知事趙泰采進讀成均館草記。上曰,儒生,尙無入堂之期,聖廟空虛,實爲未安矣。泰采曰,捲堂,異於空館矣。儒生等,旣與兪命咸,同參其議,則其不欲入堂,固然矣。成彦周,未知何許儒生,而欲入之際,齋任,以不爲相議入堂斥之,知館事,又使與齋任相議,則意不相合,至於陳疏,其乘時欲入之狀,非矣。故退却不捧,而聞卽今留館之儒生,只有數三人云,此何能守直聖廟乎?上曰,不參疏儒生,只是數三人乎?泰采曰,齋任,旣已捲堂,則方外儒生,例不得徑入,雖或有不參其疏者,推讓不入,自是古規然也。而卽今泮儒輩,窺伺間隙,有攘奪之意,此事不美矣。四五行缺泰采曰,在前或有摘發停擧之時,而査覈二字重大,故儒生輩,居首善之地,以此不安云矣。上曰,本意不過摘發其驅逐之儒生而已矣。仍命書草記批答。泰采又讀全羅監司討捕使狀啓,上命書判付,泰采讀政院書吏上言回啓,上命書判付。泰采曰,此乃本院下吏事也。出納多事之地,書吏晝夜立役,實是劇役,而米布數少,宜加軫恤,故上言,下于該曹矣。該曹,以他司皆未復舊,有此防啓矣。上曰,政院書吏,其數不多乎?泰采曰,其數,亦爲減小,而院吏故規,雖除下之吏,收合米布而給之,自裁減廳,各減其尺布斗米,都合計之,其數頗多,故有此上言呼冤之事矣。上命書判付。泰采讀楊州幼學尹繼興上疏,上命書批答,泰采讀說書李宜顯上疏,上命書批答,遂罷出。
上在慶德宮。停常參,只晝講。
下直,茂山縣監許重。
宋昌啓曰,明日常參·經筵,取稟。傳曰,只晝講。
趙泰采,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管閔鎭長,除標信,司譯院祿取才坐起進去之意,敢啓。傳曰,知道。
以備忘記,傳于趙泰采曰,今下弓矢,茂山縣監許重處,給送。
李光迪,以漢城府言啓曰,本府參軍臣宋世泰,與五部官員,自今九月二十一日,至二十五日,都城內外僵屍,眼同摘奸,則東部字內連三契,有一屍,中部字內租前契,有一屍。南部字內仇里介契,有一屍,倭館洞契,有一屍,靑寧尉契,有口屍,善山契,有一屍。北部字內姑無。中部字內石井契,有二屍,琵琶洞契,有一屍,只順德契,有一屍。東部·南部·中部僵尸,則埋置於水口門外送葬峴近處,西部僵屍,則埋置於西小門大峴近處之意,敢啓。傳曰,知道。
趙泰采啓曰,今九月二十八日祿都目政事爲之之意,敢啓。傳曰,知道。
又啓曰,今日筵中,因儒臣所達,罪人李玄紀,母喪奔哭後,還發配事,下敎矣。退出之後,取見金吾文案,則玄紀,乃是絶島圍籬安置罪人,罪名旣重,至於圍籬,與他竄謫有異,自前如此重罪,則未有容易擧論之事,而臣於榻前,矇不覺察,未及爭執,不勝惶恐。雖有成命,不得隨例奉行之意,敢啓。傳曰,勿爲擧行。
行兵曹判書李世華疏曰,伏以臣於直廬,伏見校理李喜茂疏本,以東萊大商之子,爲正使軍官,敢以潛商所得之貨,肆然買賣於燕市,事端旣露,首譯見囚,而畢竟雖正,僅至偏配,獄事矇矓,輿情駭一字缺云,鄭忠源·金鼎夏等,末終勘罪,乃臣忝叨金吾首任時事也。取考文書,鄭忠源則以行中道譯,金鼎夏則以人情掌務,元無自已犯禁現露之事,故前判義禁閔鎭長,以此陳達於榻前,則自上以忠八九行缺今臣入直內司,他無推移替出之〈道〉,敢此陳章,俟罪於直處,伏乞聖明,亟削判金吾之任,以重國法,以謝公議,不勝千萬幸甚。臣無任屛營祈懇之至,謹昧死以聞。答曰,省疏具悉卿懇。卿其勿辭,安心行公。
工曹判書李彦綱疏曰,伏以臣於負罪屛居之中,有事先隴,下往東峽,昨纔還來,則伏聞恩敍遽降,仍差節使之任,繼以籌司·各曹之命,荐疊於數日之內,臣誠驚惶感謝,不知措躬之所也。臣本以至庸極陋之資,無他行能,而濫蒙洪造,致位卿列,居常懍懍,若隕淵谷,惟以小心奉職,恪遵公法,爲一分報效之地矣。頃者待罪秋曹時,以試紙事,重被臺劾,玆事委折,備陳於緘辭中,聖明旣已洞燭,臣不敢更爲覼縷,重貽分疏之誚,而事出本曹,致有人言,則堂郞之同被罪罰,法理宜然,臣乃獨蒙甄敍,復膺新命,私心愧恧,有不可言,而其於公議之嗤點,何哉?臣之所叨本職,雖云閑局,亦是八座之一,則彈墨未乾,不宜遽爾冒據,至於籌司之任,陪奉廟堂之末議,苟非才猷聲望,爲世所稱者,決不可濫叨於其間。以臣湔劣,萬無承當之理,玆敢冒死仰籲於宸嚴之下,伏乞聖明,俯加諒四五字缺新授本兼兩任,亟賜鐫免,以謝公議,不勝幸甚。臣無任祈懇之至,謹昧死以聞。
批答缺午時,上御資政殿晝講。知事李世華,特進官李基夏,參贊官趙泰采,侍讀官李喜茂,檢討官閔鎭炯,假注書姜履相,記事官洪重益·朴弼明,武臣李萬相入侍。上讀聖學輯要卷之三前受音,自富潤屋心廣體胖,故君子必誠其意,止是則所謂大人者也。一遍訖,李喜茂進讀自大而化之之謂聖,聖而不可知之之謂神,止右承上聖神之說,極論聖人之道。上受而讀之一遍訖。喜茂進釋文義曰,聖人雖有生知之資,而以堯·舜之聖,必有工夫蓋帝王作成,根本間然,則事事必誤,如或放過,則其害,亦及於一國生民矣。五行缺震炯曰,四者皆緊要,而凡治國之要,毋過此者矣。泰采曰,上則言工夫,下則言無效驗,蓋言工夫次第矣。喜茂曰,聖人之心,明鏡止水云者,言姸嗤莫逃矣。上曰,唯。震炯曰,帝王之學,贊天地之化育,與天地竝立而爲三也。喜茂曰,帝王之學,贊天地之化育,則知之無不明,而處之無不當也。李世華曰,學問之道,十分勉强,然後可至於聖神之域,程子大而化之,亦是理,與已一之說,極是喫緊處也。毋意·毋必·毋固·毋我四者,儒臣之言,誠是矣。以人君治天下言,則無過於此四者矣。上曰,唯。遂掩卷。
李世華曰,臣本以無似,猥當軍國重任,經費蕩然,此無非小臣之罪,速賜遞免,無致公私狼狽之患,何如?上曰,卿勿過辭,安必行公。
世華曰,臣待罪本兵重地,當此連歲大侵,應捧軍布蠲減之時,凡百需用,罔知攸措。守禦·摠戎廳操鍊時,軍兵賞格木各四同,應下之物也。畿·湖兩道餘丁身役,則入於全減之中,他道餘丁身役,則皆自賑廳作米,本曹無一疋所捧,計無所出,請以備局所在餘丁木及賑廳作米,代以本廳遺儲木同,參酌上下事。入啓,而昨日賓廳引見時,臣以禁軍犒饋事,出往慕華館,不得入侍前席,本曹之事,未及陳達於榻前大臣,亦未詳本曹事勢,令本曹,除出封不動上下事,啓稟允下。臣不敢更有所爭執,當依此上下,而此外預差禁軍三百五十餘名料布應下數,當爲二十一同,他無出處,勢不得已,亦以封不動上下之意,敢達。上曰,依爲之。
閔震炯曰,臣奉使北路,別有仰達,而時未回啓矣。別科設行事,北人擧懸望,朝家宜有趁卽擧行之道矣。上曰,頃日禮封陳達,待明秋退行矣。
震炯曰,曾前竄謫人遭父母喪者,皆許奔哭,而李玄紀遭母喪,獨不入其中,事甚不均,故敢達矣。趙泰采曰,奔哭後,還發配所之類,不爲定式,故鄭維岳葬後,始爲還配云,事甚未安,自今以後,宜有一定之規矣。上曰,李玄紀,亦一體奔哭後,卽爲還配,可也。
李喜茂曰,水路朝天身死人尹安國·朴彝敍子孫,仁廟朝,曾有錄用之命矣。厥後因筵臣所達,奉使身死人李忔·李翊漢·鄭積·李宇鼎子孫,竝有錄用之命,而獨故判書閔聖徽見漏,殊甚不均矣。閔聖徽,以仁廟朝名臣,功勞茂著,且甚淸白,奉使而死於北京,其子孫一體錄用事,似當分付該曹矣。上曰,分付該曹,可也。趙泰采曰,恩典重事,自下續續仰請,殊甚未安。奉使身死人,令該曹詳考故事,竝爲書入,以俟處分,似合事宜矣。上曰,令該曹,抄出書入。
義禁府啓曰,臣世華,內兵曹入直,知義禁臣崔奎瑞,式暇,同義禁臣洪萬朝,受由在外,權是經未肅拜,今日堂上不齊,罪人李祥輝,不得開坐加刑之意,敢啓。傳曰,知道。以上禁府謄錄
上在慶德宮。停常參,只晝講。
下直,馬島萬戶鄭榮澄。
宋昌啓曰,明日常參·經筵,取稟。傳曰,停
又啓〈曰〉,來初一日輪臺日次,取稟。傳曰,停。
備邊司薦望,以嚴緝爲平安監司。
戶曹啓曰,卽接廣興倉所報,則來十月朔頒料次,倉官,進去于大臣家,則領中樞府事南九萬,受由在外,方在乞退中,判中樞府事崔錫鼎,在外未肅拜,祿牌不爲出給云。係是大臣祿捧,何以爲之?敢稟。傳曰,令倉官輸送。
晝講入侍時,同知事李寅煥,特進官金錫衍,承旨宋相琦,玉堂李喜茂·閔震炯,假注書李命世,史官洪重益·朴弼明,武臣尹遇進。
明日監試初試,一所試官三,尹以道·任舜元·尹趾仁。
二所試官三,尹德駿·兪命雄·閔震烱。
戶曹判書閔鎭長上疏。大槪,乞治臣按獄矇矓之罪,以爲人臣玩法者之戒事。入啓。答曰,省疏具悉。卿其勿辭,安心行公。
禮曹判書崔奎瑞上疏。大槪,臣有不敢晏然於職次者,乞遞本職及兼帶金吾之任,以便公私事。入啓。答曰,省疏具悉。卿其安心勿辭,行公。
今日晝講時,判尹金鎭龜牌招察任事,榻前下敎。
右議政□□□箚子。大槪,臣於儒臣之疏,有不敢晏然者,乞賜斥免,以謝人言,仍敢有所附陳,以冀財幸事。入啓。答曰,省箚具悉卿懇。新銀之許用,群議多以爲不便,則不可不詳審,竝與他所陳之事,而令廟堂稟處,該院郞廳之所爲,良可駭該然,特罷其職,以警怠〈?〉,至於意外之斥,不須過嫌,卿其安心勿辭,俟間視事,以副至望。仍傳曰,遣史官傳諭。
大司諫金構上疏。大槪,賤疾〈危〉苦,無望供職,乞蒙恩遞,以便公私,兼陳所懷,以備財擇事。入啓。答曰,省疏具悉。所陳之事,令各該司,稟處,而信箭替納之宣傳官,旣已從重勘罪,則足以懲後,替受之宣傳官,不必追論也。卿其勿辭,從速察職。
義禁府啓曰,臣世華,內兵曹入直,知義禁臣崔奎瑞,式暇,同義禁臣洪萬朝,受由在外,權是經未肅拜,今日堂上不齊。二十八日徽陵陵上改莎草修改告祭受香,二十九日行日,三十日朔祭受香,來十月初一日正日,此五日,罪人李祥輝,不得開坐加刑之意,敢啓。傳曰,知道。以上禁府謄錄
上在慶德宮。停常參,只晝講。
傳曰,史官二員待命,騎馬六匹立之,監試一二所內摘奸。
傳曰,前府尹李鼎命敍用。
罷職現告,承文副正字朴璿。
知事李世華所啓,兵戶曹郞廳,爲任最緊,不可不擇差久任,而戶曹郞廳,則蔭官,故無數遷之事,兵曹郞官,則皆是三司出入之人,朝除暮遷,席不暇暖,本曹之事,以此多有虛疎之弊,八郞廳,雖不可一體自辟,軍色則自辟差出,勿爲遷動,以爲久任責成之地,何如?上曰,雖不自辟,在前以軍色懸入矣。今亦八郞廳中,擇授軍色擬望,以軍色懸入,以爲久任之地,可也。
領左相箚子。大槪,伏乞亟命攸司,勘正臣等妄率誤事之罪,卽賜處分,以幸國事事。入啓。答曰,省箚具悉卿懇。文書旣發,則追寢,事涉顚倒,而再明賓廳之坐,更爲商確而處之,卿等安心焉。仍傳曰,遣史官傳諭。
有政。吏批,以嚴緝爲平安監司,崔奎瑞爲左參贊,鄭維漸爲司憲府持平,孟萬澤爲兵曹佐郞,洪旣濟爲結城縣監,李彦綱爲司饔提調,宋淳錫爲繕工假監役,韓永徽爲漢城府參軍,申汝哲爲惠民署提調,權胄爲社稷令,李揆一爲順陵參奉,尹夏敎爲童蒙敎官,李世載爲兵曹參知,李廷謙爲漢學敎授。
上在慶德宮。停常參,只晝講。
傳曰,忠淸監司金盛迪留待引見時,禁府堂上,除在外人員外,呈告未肅拜人員,竝卽牌招開坐事,榻前定奪。
左副承旨李光迪所啓,近來都城內,染患大熾,而死亡甚多,病人摘奸,出送門外事,曾已申飭,而漸至怠慢,不爲擧行云,更爲分付漢城府,使之申飭五部,一一摘奸出送,何如?上曰,依爲之。
禁府,朴權拿囚。啓。
監試二所應辦官,以試官意啓曰,凡科擧,卽日出榜者外,限人定收券,旣是常法,而甲子年,大臣陳達,申飭此法矣。臣等,昨日書題出示之後,前以限人定收券,過限者不爲課次,無一毫撓改之意,榜示場中,別令應辦官下人,候聽街鐘,街鐘報徹之際收券,量可二千餘張,許多擧子,力難驅出,且排立軍士於階前,勿爲收捧,則擧子輩,毆打軍士,强納不已,若干軍士,不能抵當,不得已以草芚及遮日,覆蓋已收券而納之。時二更二點,而草芚遮日覆蓋之內所納,作軸以計,則二千九百三十一張也。擧子所爲,極爲可駭,而恐成亂場,只以溫言開釋,僅得鎭定,其中,至有手持試券,間揷於作軸之中,如此者五人,隨卽坼見皮封,施以停擧之罰,草芚遮日覆蓋之外,自二更二點,至二更五點,擧子强納之券作軸,八百五張,三更點後,擧子幾盡捲出,只餘若干人,又以所製試券未納,別以計之,則五十四張也。近來人心之不齊,坐於綱頹,科場多言,由於夜深,今此街鐘報徹前所捧二千餘張,卽是定限之內,此後二更二點前所捧八九百張,則猶是限外,而同入於草芚遮日之內,今不可分別,合計二千九百三十一張,今方課次,二更二點後三更一點前所納八百五張,三更後所納五十四張,不爲課次之意,敢啓。傳曰,知道。
上在慶德宮。停常參,只晝講。
右議政李世白箚子。大槪,病未赴賓廳之坐,且有妄言之失,敢有陳暴,乞蒙勘罪事。入啓。答曰,省箚具悉卿懇。有疾未參,別無所傷,箚中事,當令廟堂,商確而處之,卿其宜體至意,安心勿待罪。仍傳曰,遣史官傳諭。
吏曹啓目,粘連啓下是白有亦,觀此吏曹參判李寅煥上疏,則兼帶春秋之任,與領事,有相避之嫌,不可仍帶,似當許遞是白乎矣,宰臣進退,自下不敢擅便,上裁,何如?啓依回啓施行。
右副承旨宋相琦上疏。大槪,冒陳私懇,乞遞職名,俾得歸省父母,以伸至情事。入啓。答曰,省疏具悉。爾其勿辭往省焉。
成均館官員,以同知館事意啓曰,今九月初九日,儒生課製,不得設行,今月內無故日退定事,旣已入啓,允下矣。大提學徐宗泰,今有身病,本職未肅拜,大司成趙相愚,又有呈辭,今月內不得設行之意,敢啓。傳曰,知道。
禁府啓目,前府使黃鑌元情云云,承服不冬,刑推得情,何如?啓除刑推,照律。
又啓目,前府使崔瑋·朴權元情云云,泛稱遲晩,刑推得情,何如?啓除刑推,照律。又啓目,前郡守李溭矣。莫重國穀,以未捧,爲已捧虛錄,罪杖一百,徒三年,告身盡行推奪私罪。啓功減一等。
前縣監申奎上疏。大槪,敢陳區區狂瞽之見,冀蒙財察事。入啓。答曰,省疏具悉。玆事至重且大,可不博詢而處之焉。
傳曰,大臣·備局堂上引見。
校理李喜茂上疏。大槪,臣於同僚,被彈其事,有不敢獨爲晏然者,玆敢陳疏徑出,伏乞聖明,先治臣妄言之失,仍勘臣徑出之罪事。入啓。答曰,省疏具悉。爾其勿辭察職。
引見時,司諫鄭澔所啓,小臣待罪春坊,適値有故,一不入書筵,旋卽移職,而曾於入番之日,考閱時講冊子,且聞臨筵問答之說,則春宮學業日進,大有將就之期,此時開導之方,不可泛然放過。自古宮官之選擇,意非偶然,今日侍講之官,雖欲極擇,而不過如臣輩科目出身,素無學術之人而已,更無他技,臣意則前日經學被薦之人,不爲不多,此外草野知名之士,亦不無其人,若令朝臣,各擧所知,循序擬次於翊衛司官員,使與侍講之官,同會講論,責其輔翼之效,則必有大益,故敢此仰達。上曰,曾抄書筵官,而以名目過重之故,皆不敢自當,以致終無實效,翊衛司官員,兵曹,以表表知名之士擇差,使之出入書筵,可也。同副承旨趙泰采曰,翊衛司官員須闕差出乎?上曰,依爲之。以上兵曹謄錄
有政。吏批,以愼惟益爲兵曹佐郞,趙泰老爲兵曹正郞,李坦爲兵曹正郞,申慶濟爲兵曹佐郞,鄭漢柱爲兵曹佐郞。郞廳白大成校正。日記廳郞廳曺命胤書。
上在慶德宮。停常參·經筵。
校理李喜茂上疏。大槪,同僚被彈之事,有不敢獨爲晏然者,玆敢陳疏徑出,伏乞聖明,先治臣妄言之失,仍勘臣徑出之罪事。入啓。答曰,省疏具悉。爾其勿辭察職。
掌令金德基上疏。大槪,昨於闕下往來之際,賤疾添劇,無望供仕,且於日昨筵對,有循默不職之失,敢此陳暴,伏乞聖慈,察臣病勢之難强,諒臣情勢之難冒,亟命先〈遞〉臣職,仍勘臣罪,以勵言路,以伸私義事。入啓。答曰,省疏具悉。罰已行矣。恩敍何傷,而況大臣之所陳,不過明其本心之無他而已,其奉使不善,大臣亦非不知,則事過之後,侵斥首相,不遺餘力者,豈和平底道理乎?良可異也。勿辭察職。私記
禁府啓曰,柒谷前府使黃鑌,除刑推議處事,判下矣。御史封進文書啓下後,可以憑考稟處,敢啓。傳曰,知道。
政院啓曰,臣等伏見親臨別試才啓下單子,則加資三人,直赴十六人,邊將四人矣。今此論賞之擧,固出激勸之意,而第念事體與春塘臺觀武才有異。自前雖有一二人加資直赴之命,而不當援以爲例,況三矢之許赴殿試,尤非前規,而其數至於十六人之多,賞格過濫,未有如今日者,其在愼賞之道,似當參酌處分,區區所懷,敢此仰達。傳曰,禁旅乃親兵,而連因凶荒,全抛戎政,此所以有別試才慰悅之擧也。況三中四分之一體直赴,已多可據之例,雖以江都·南漢·水原賞格謄錄言之,直赴或有二十餘人之時,久廢之餘,親臨事體,豈下於御史試才乎?勿爲煩論。以上朝報
上在慶德宮。停常參·經筵。
校理金鎭圭三度呈辭。入啓。遞差。
禮曹啓曰,觀此前縣監申奎上疏,則其一,追復魯山位號事也。其一,追復愼妃后號事也。聖批有玆事至重且大,不可不博詢而處之之敎矣。玆事事體重大,誠如聖敎,不可不博詢而審處,令藝文館爲先考出實錄,且令儒臣博考公私可考文籍,而在前有極重極大之事,則有會議賓廳之例,令大臣及宗親文武二品以上·三司,會議賓廳,而在外大臣及儒臣處,亦爲收議似當。大臣之意亦如此,依此擧行,何如?傳曰,允。實錄考出後會議。私記
禁府啓曰,罪人李祥輝推案,粘付甚多,不便於出納,依前例浮取以入之意,敢啓。傳曰,知道。又啓曰,弑主罪人婢淑丁·淑分等,旣已拿來。係是綱常,依法例三省推鞫,何如?傳曰,允。
政院啓曰,弑主罪人淑丁等,三省推鞫事,允下矣。委官,何大臣進去乎?傳曰,左相進去。
又啓曰,弑主罪人淑丁等,三省推鞫事,允下矣。兩司進參事,城上所牌招言送之意,敢啓。傳曰,知道。
又啓曰,卽者,禁府郞廳以委官意來言,身病猝重,末由進參,三省推鞫,不得開坐云矣。敢啓。傳曰,知道。禁府謄錄
上在慶德宮。停常參·經筵。
謝恩,兵曹參判徐宗泰。
江原監司書目,春川呈,以掌令李箕洪辭職上疏上送事。啓。答曰,省疏具悉爾懇。爾其勿辭,從速察職。
禁府,李祥輝,刑問六十三次不服,加刑,何如?啓各別嚴刑得情。私記
政院啓曰,卽者禁府郞廳以委官意來言,病勢一向苦劇,推鞫坐起,決無進參之路,自本院稟達云矣,敢啓。傳曰,明日開坐。
禁府啓曰,罪人李祥輝,逐日嚴刑事判下,而知義禁臣崔奎瑞,冬享大祭受誓戒,同義禁臣權是經身病,洪萬朝受由在外,堂上不齊,今日不得開坐加刑之意,敢啓。傳曰,知道。禁府謄錄
持平缺疏曰,伏以如臣譾劣,猥蒙洪造,數月之內,再叨缺瘝曠之譏,私心畏懼,若隕淵谷,重缺辭單,得蒙恩遞,纔解言責,旋移缺曹,曾未數月,缺憲臣,是何恩除之荐疊,一至於此哉?臣誠惶隕感激,益不知措躬之所也。第念臺憲之職,爲人主之耳目,掌一代之風憲,則決非已試蔑效者,所可承當,而且臣曾任薇垣,以刑曹堂上論罷事,有所酬酢於僚席間矣。畢竟事狀歸虛,同僚俱以此見遞,則臣以當初參論之人,其何以事在旣往,而獨爲晏然而已乎?今臣情勢之不安,非特此一節而已,又有所大段難冒者,今此宋相琦見逐儒宮,實由於爲儒賢辨誣,則臣於甲子以後,凡爲先正臣宋時烈伸辨之疏,無不隨參,而卽今館儒之意,不但在於逐師長一人而已,竝擧一疏,而直驅之於誣賢之科,則臣以前日參疏之人,尤不可厭然冒居於侍從之列矣。噫,十餘年間,世道桑滄屢變,士林之趨向轉新,向日尊慕儒賢之人,到今見斥於缺,固無足怪,所謂誣賢與否,自有公議,臣不必與辨,而抑有所不然者,臣竊聞館官規例,直講以上,爲師儒之職,而頃年盧思缺之疏,詆斥祭酒臣尹拯,而仍及於先正臣李珥·成渾,其所詆辱,無復餘地,而今者直講鄭漢柱,以其疏下見任師儒,則儒宮鳴鼓之擧,宜及於此人,而章甫之間,寧無異議,至使漢柱,抗顔於師席,諸生甘心於折北,而乃獨於宋相琦謂有兩尊竝事引嫌,群猜衆咻,必欲逐去而後已,其亦異矣。同是儒也,在彼則容之,在此則斥之,此果一出於尊師之誠耶?日昨儒臣·諫臣,皆以此陳疏引避,而至被泮儒所反詈,臣於伊時,宜卽自列,而適會辭單上徹,不敢有所陳籲,隱默至此矣。今因召命之下,始暴難安之嫌,尤切惶愧,不知所言,行已昧方,動輒顚躓,旣〈有〉誣辱儒賢之名,又有論人不審之失,以此以彼,不宜辱名器,而任言責,伏乞聖慈,亟命鐫削臣職,以謝人言,俾安私分,不勝幸甚。臣無任激切屛營之至,謹昧死以聞。答曰,省疏具悉。爾其勿辭,從速察職。
缺尹拯疏曰,伏以臣於日昨,再蒙史官缺靡定,螻蟻情狀,呼籲已竭,日月之明,何缺無有已時,每聞命下,鑽地不得,近侍回還缺拜疏缺精魂震悸,昏憒彌甚,悶蹙遷延,又踰缺逋慢罪積,萬殞何贖?竊念臣之朽陋眊瞶,垂死殘喘,只是一縷不絶而已,平居凘惙,常若溘然,房戶之間,暈倒頻頻,眠食亦艱,朝暮難保,以此懍懍,安有一毫應命之望?如是而職名長在,召命不絶,分義都廢,情勢窮極,臣每撫躬自悼,至於泣涕者也。今臣所叨參缺之命,已八箇月矣。莫重天職,虛帶糞土,經歷三時,莫之收拾缺春坊·國子之銜,則皆已累歲矣。書筵侍講,何等職責,而一向苟充缺何等濫僞,況復泮中,則每以微臣之故,惹起儒生鬧撓之端,此豈溝壑微物之所當有者哉?臣伏草莾,害及世道,恐懼慙恧,置身無所,伏乞聖慈,天地父母,特賜恩鑑,憐臣尸居餘氣,決不可復起而爲人,諒臣疾痛之呼,實非敢飾虛而欺天,將臣前後職名,一倂鐫削,以存國體,以幸賤分,千萬幸甚。臣無任瞻望宸極戰慄祈懇之至,謹昧死以聞。答曰,省疏具悉卿懇。再諭至意,更何多誥?卿其體寡昧思想之心,念春宮缺之責,安心勿辭,幡然就道,毋孤企望。仍傳曰,遣史官傳諭。出燼餘
上在慶德宮。停常參·經筵。
謝恩,持平鄭維漸。
持平鄭維漸啓曰,科場事體,務在嚴重,而今番監試初試二所,凡事多有不嚴,蓋收券之以人定爲限者,旣是定式,則限後所呈之券,所當一體歸之於亂軸,而二更二點以前收券,則諉之以不能區別,混同科次。二更二點以後收券,則不爲科次,其爲違越定式,已極未安,而試券押印之際,試官及監試官,不能禁抑,擧子輩闌入廳上,或手自踏印,或以試券亂投廳上,試官亦不支堪,至於奔避,混淆雜遝,成一亂場,此而置之,將無以嚴科場,而杜後弊,監試初試二所,請命罷榜,試官及監試官,請命罷職。答曰,令該曹問于大臣,稟處。
領議政柳尙運上疏。大槪,臣一言妄發,自陷大戮,乞伏邦刑,以勵臣節事。入啓。答曰,省疏具悉卿懇。筵席所陳,意固無他,不誠之斥,萬萬意外,於卿寧有一毫難安之嫌哉?宜體至意,安心勿待罪,速出視事,以副予望。仍傳曰,遣史官傳諭。私記
政院啓曰,卽者禁府郞廳,以委官意來言,昨承明日開坐之命,而夜來病勢尤劇,決無起動參坐之望云。聞其症情,非如一時感冒之比,似涉風漸,而莫重三省之坐,累日遲延,極爲可慮,何以爲之?敢稟。傳曰,右相進去。
禁府郞廳,以委官意啓曰,三省推〈鞫〉,今當開坐,而本府堂上中,知義禁崔奎瑞,以宗廟冬享大祭祭官,旣已受誓戒,同義禁洪萬朝,受由在外,將不得備員開坐,令政院稟旨變通,何如?傳曰,允。
政院啓曰,禁府郞廳,以委官意來言,本府堂上,或差祭,或在外,不得備員開坐,令本院稟旨變通事,允下矣。莫重三省推鞫,不可累日遲延,知義禁崔奎瑞,同義禁洪萬朝,竝改差,其代令該曹,卽爲口傳差出,牌招開坐,何如?傳曰,允。
又啓曰,禁府郞廳,以委官意來言,本府堂上差出之際,日勢已暮,不得開坐,初五日初六日,則穆陵·徽陵改莎草,移還安祭受香及正日相値,不得開坐云矣,敢啓。傳曰,知道。
禁府啓曰,罪人李祥輝,逐日嚴刑事,判下,而初五日初六日,穆陵·徽陵改莎草,移還安祭受香及正日,此二日不得開坐加刑之意,敢啓。傳曰,知道。
又啓曰,以忠淸道監賑御史別單刑曹粘目,德山前縣監曺錫禹·睦天麟,堤川前縣監洪重禹,夏城都正樟,前萬戶金俊命等,移本府處置事,允下矣。曺錫禹·睦天麟·洪重禹·樟·金俊命等,今方待命,卽爲拿囚之意,敢啓。傳曰,知道。
又啓曰,卽接月令醫員金尙玹手本,則時囚罪人金錫重,自四日前,猝得傷寒,頭顔疼痛,四肢沈重,晝夜苦痛,熱勢甚重,頗涉可疑云。自前罪人病勢如此,則例有保放之規,敢此仰稟。傳曰。保放。禁府謄錄
宗親府啓曰,本府雖是上司,無他財力,只有京奴婢若干口,每年收貢,補用於下人料布矣。連値凶年,逃故相半,收貢之數,漸爲減縮,將不成官府貌樣,故故宗臣朗善君俁,曾於己巳年間,請得屬公奴婢三十口之意,陳達蒙允,及至甲戌,還爲出給之後,故王子樂善君臣潚,備陳本府疲殘之狀,以京案奴婢代受之意,又爲啓請蒙允矣。卽今各司京案奴婢數少,代出未易,外方奴婢代受事,陳啓蒙允,望呈該院矣。今因掌隷院防啓,望呈三十口中,十五口劃給事,命下矣。該院之啓稟,實由於不詳本府凋殘之弊,而本府今若失此十五口奴婢,接待多宗之際,似多莫能成樣者,不得不更爲煩瀆,請令該院,本府望呈奴婢,依前數劃給,何如?傳曰,允。宗親府謄錄
禮曹啓曰,自丙子九月至戊寅六月,課製恩賜之類,合而計之,則給二分者三人,給一分者三十人矣。給二分三人,則依近例,直赴會試,給一分三十人,則分送漢城試兩所,較藝等第之意,分付,何如?傳曰,允。
又啓曰,今十月二十八日,王世子生辰,百官當有陳賀之禮,處所不可不預爲稟定,何以爲之?敢稟。傳曰,權停。
又啓曰,因憲府啓辭批答,令該曹問于大臣稟處事,命下矣。議于大臣,則右議政李世白以爲,科場不嚴,實爲近來莫大之弊,未必不由於國綱人心,漸不如古而然,誠可寒心。固宜痛加禁革,以杜弊習,而若因場屋有事,輒有罷榜之擧,則其弊必至於不得設科,祖宗朝受敎定制,罪在試官,則罪試官,罪在擧子,則罪擧子,永勿罷榜者,蓋亦出於深遠之慮矣。今此監試二所之事,人多言之,未知其罪在於試官,在於擧子,而科事至嚴,人言如此,則仍存不罷,苟簡甚矣。臺啓罷榜之論,實出於矯革之意,而但念旣罷之後,若欲更設,則遠近擧子,必難復聚,仍不更設,則大比之科,不滿其額,事體亦甚未安,若欲以二所額數,都取於一所,以補二所應取之數,則一所試券之不違定限,擧子之不爲亂雜,亦未可知,則一罷一否,竝取其額,亦非事理所宜,終未知何以處之,則方可得宜,而曾於壬戌年監試會試時,冒入人現發之後,臺諫以罷榜論啓,至於大臣收議判付內,祖宗受敎,意有所在,續續罷榜,不無後弊,勿爲罷榜事,下敎矣。今者榜中收券之過限,未必不爲試官之責,而試券押印時,亦趁卽押給,使儒生輩,無過時等待之事,則亦必無闌入廳上,手自押印之弊,此亦不可謂試官之無所失矣。士習之至此,誠極可駭,而不能隨時善處之責,當在於試官矣。因此事,至於罷榜,則殊非祖宗朝受敎與前日判付之意,而科場事體至重,卽今公論方張,以臣愚昧之見,不敢臆斷,伏惟上裁。領議政柳尙運,左議政尹趾善病不收議,領中樞府事南九萬,領敦寧府事尹趾完,行判中樞府〈事〉崔錫鼎在外,行判敦寧府〈事〉徐文重赴京,不得收議,大臣之意如此,上裁,何如?傳曰,病不收議大臣處,更爲問議以啓。又啓曰,命下矣。更議于病不收議大臣,則領議政柳尙運以爲,以臺啓措語觀之,試官之失,在於不能禁抑,擧子之罪,在於闌入廳上,以此言之,則擧子之罪,較重於試官,士習誠可寒心,而首倡闌入之擧子,旣無摘發科罪,此罷榜之論,所以發也。但念試官之失,擧子之罪,要之與科場用情者,輕重有間,因此而至於罷榜,使大比之科,或不滿元額,或都取一所,則其爲事體之未安,反有甚於仍存不罷。以臣淺見,終涉重難,伏惟上裁。左議政尹趾善以爲,病勢苦劇,精神昏憒,不能思量,而設科後勿爲罷榜,旣有祖宗朝受敎,則因此擧子之罪,不當罷榜之意與領·右相所見無異,伏惟上裁。大臣之意如此,上裁,何如?傳曰,依祖宗朝受敎,勿爲罷榜宜當,而罪雖在於擧子,使擧子紛挐至此者,實由於試官之不能嚴加禁抑之致,殊甚駭然。二所試官及監試官,竝罷職,以警日後,可也。禮曹謄錄
李墪啓曰,初一日缺圖畫錯誤事,忠淸·慶尙兩道監司推考矣。卽見全羅監司啓本,則其圖畫之錯誤,與兩道無異,殊甚不察。且莫重係關天象之事,過一月之後,今始狀聞,亦極稽緩,請全羅監司兪得一推考。傳曰,允。
又以缺啓曰,秋節已盡,日氣向寒,而京外癘疫,一向缺,極知悶慮。七月初一日,因大臣所啓,有依辛亥年例缺設祭於都城近處無主屍設缺致祭事缺允矣。癘祭則旣已設行,都城外東西南三郊無主屍設壇致祭,今當擧行,致祭吉日,令日官推擇,則今月十四日爲吉云。以此日遣近臣設行之意,分付各該司,而在外飢民死亡處致祭時,有淨潔處設壇,祭物比癘祭,從優磨鍊之例,今亦依此例,使之擧行,何如?傳曰,允。
領議政柳尙運疏曰,伏以臣於前月初,重觸風寒,內傷兼發,久未和解,症勢彌留,實無陳力之望,而累月曠職之餘,有不敢又以賤疾,冒煩於宸嚴之聽者,不得不竭其死力,連赴蚤衙,而若一向奔走,則有筋力難支之勢,欲長單請免,則有事體不安之端,如無所歸,方在危蹙悶迫之中矣。伏見掌令金德基疏本,以臣頃日筵席所陳崔錫鼎事,臚列臣罪狀,無復餘地,亟伏邦刑之外,寧有自辨之計乎?然而其疏有曰,不顧處嫌之道,臣誠愚迷,全昧自處之義,以此爲罪,臣固不辭,今乃欲明人之本心,非出於忘缺國而尊君父道理,都不顧之罪,反加於身缺恭無地,只是天日之照臨而已。其疏又曰,徒事區區於同席之分,此則果是臣之本心,以此爲罪,臣固不辭,論人心事,本冀缺察祈望之意,固在寬宥,而若其缺典之不敢直請,卽公朝事例然也。有何一毫誠僞之念,挾雜於其間,而今乃以此遣辭之間,歸之於告君不誠之科,此則臣死不瞑目矣。臣一言妄發,自陷大戮,雖蒙聖度如天,不卽加誅,爲人臣負此罪名,何可一日容息於覆載之間乎?伏乞聖慈,天地父母,亟命下臣司敗,勘臣罪律,以礪臣節,以快人心,不勝幸甚。臣無任惶悚待罪之至,謹昧死以聞。批答見上出燼餘
上在慶德宮。停常參·經筵。
夜一更,雷動電光。五更,巽方有氣如火光。流星出文昌星上乾方天際,狀如鉢,尾長三四尺許,色赤,光照地。
京畿監司書目,楊州呈,以刑曹判書李濡辭職上疏上送事。啓。答曰,省疏具悉卿懇。卿勿固辭,宜速上來行公。又書目,果川呈,以左尹洪萬朝辭職上疏上送事。啓。答曰,省疏具悉。卿勿過辭,上來察職。又書目,龍仁呈,以領府事南九萬上疏上送事。啓。答曰,省疏具悉卿懇。祿俸已令上來後輸送矣,卿其宜遵前旨,安心勿待罪,從速登途,以副日夕虛佇之望。仍傳曰,遣史官傳諭。以上朝報
領府事南九萬疏曰,伏以臣於頃日,史官回,敢以不獲承命上京之意,有所奉陳,自分嚴誅之必及,恭俟累日,未得處分,更欲仰暴血懇,則實懼煩瀆,仍欲悶默無言,則亦涉於偃蹇,危厲徊徨,罔知攸處矣。不意倉官,又以上命,遠輸祿俸,及於荒野弊廬,缺臣於此,尤不勝驚惶震怵,五情無主自傷,賤臣誠意淺薄,區區悶迫之狀,屢塵天聽,而猶未蒙下燭,以至於此也,尙何敢更有所云云哉?雖在其職,不莅其任,則不可虛食國廩,況臣今在鄕曲,方申乞身之請,而晏然承命,坐受天祿,其在公義私分,寧有是理哉?伏乞聖明,俯加諒察,亟寢倉官輸送月廩之命,仍命攸司,治臣違迕之罪,不勝幸甚云云。答曰,省疏具悉卿懇。祿俸缺令上來後輸送矣,卿其宜遵前旨,安心勿待罪,從速登程,以副日夕虛佇之望。仍傳曰,遣史官傳諭。以上燼餘日記
有政。吏批,以朴安道爲直講,申奎爲監察,徐宗泰爲戶曹參判,趙相愚爲副提學,趙泰耉爲吏曹正郞,李愚輝爲司僕主簿,洪重楷爲工曹佐郞,朴世爲松羅察訪,李頤命爲大司諫,申世柱爲引儀,吳勣爲直講,閔宗魯爲鎭川縣監,權之發爲江原監司,沈得元爲价川郡守,李東卨爲柒原縣監,鄭載岳爲水運判官,鄭時弼爲引儀。以上政事
李光迪啓曰,宮城外內摘奸單子有頉處察推事,命下矣。各軍闕點之數,至於二十六名之多,招問衛將所書員,則外軍堡軍士,則赴役於修理所,故以致如此云。果爲赴役於修理所,則與無端闕直者有異,令兵曹査處,何如?傳曰,允。
刑曹判書李濡疏曰,伏以臣猥將危悃,屢瀆宸嚴,譴罰是俟,溫批荐降,聖恩愈隆,臣罪益重,兢惶踧踖,若隕淵谷,到此地頭,分義爲重,他不暇恤缺,所患賤疾,有加無減,數日以來,痰火轉劇,寢食俱廢,元氣苶然,殆不能收拾,以此病狀,雖欲奔走祗命,有不可得者,進退狼狽,罔知攸措。缺伏之中,晩聞儒臣之疏,論及新銀一款,有曰前日度支之缺辭峻斥,前後往復,輕示許用之意。又曰,當初之不卽峻斥缺廟堂之上,不能矯其謬誤云,其所謂前日度支之長缺發者,臣不缺倭人之欲售新銀,相持未決者,久矣。缺之間,宜卽明白處分,而遷延時月,以致銀貨之不通,徒使奸細之輩,居中潛商,以圖其利,故臣適忝度支,敢有所陳達。問議于大臣,分付于萊府,使之探問虛實于馬島,亦令改鍊,明知分數,而商量啓聞,以爲自廟堂稟處之地。蓋臣之愚見以爲,改造六成,行用國中之說果是,則不問虛實,直爲斥絶,未足以折其奸,必須明知狡詐欺罔之端,然後或據理鐫責,或輟罷交市,方可得體,故此所以欲探問馬島者也。彼旣曰當依八成之例,計分數行用云爾,則亦不可不核其眞僞而處之,故此所以欲令改鍊者也。我國銀貨之取資於公私需用者,專出於倭館,則永絶其買賣之路,其勢未易,今此六成,若曰計分數行用無常,而畢竟或不能一切防塞,則因循不卽決定,實有奸弊之所生者,反不如及今快許之爲愈,而關係大段利害,故此所以欲使萊府,商量啓聞後稟處者也。此不過爲其鉤得情狀,而初未嘗示以缺之意,則及見馬島書契之糢糊,改鍊分數之參差也。據其狡詐之迹,何患斥絶之無辭,而終至於許用乎?旣已鉤得情狀之後,可許則許之,不可許則不但斥絶而已。嚴立科條,使商賈不得貿取燕貨,以賖缺於倭館受出銀貨,如有犯者,輒卽梟示於館外,如是則不出數年,彼必改鍊矣。苟或不然,則威令不行於我國,今雖牢辭峻斥,恐無以杜其奸弊,此缺臣之本意,而一番陳達之後,旋遭狼狽而退,其後往復講定之事,臣不得預焉,而以其當初發言之故,有此追咎,無非臣見識昏昧,隨處生疣之致,只增慙恧,其不敢冒進,復玷朝行也,於是益決矣。伏乞聖慈,察臣危迫之懇,亟賜鐫削職名,仍治臣罪,不勝幸甚。臣無任惶懼屛營之至,謹昧死以聞。答曰,省疏具悉卿懇。卿勿固辭,從速上來行公。
左尹洪萬朝疏曰,伏以臣旣蒙恩暇,而病滯中途,猥忝新命,而望斷趨朝,私計未遂,分義徒缺,略具短疏,冒陳私懇,而逋慢之誅,自知難逭。不料聖度天包,恩批反宣,臣誠感激,繼之以涕零,然而疾痛之呼,尙靳垂愍,日月之明,猶未盡燭,此臣所以徊徨悶縮,靡所容措也。臣於前疏中,只擧目前切急之缺精力難逮之狀,則從前煩聒,已不勝其支離,故不甚一一缺聖上視爲一時感傷之疾,而將臣肝膈之懇,認作飾辭,虛缺敢不避瀆擾之嫌,冒萬死,更籲於天地父母之前?伏願聖明,哀憐而垂察焉。臣稟賦素薄,筋力欠旺,年纔五十,衰髮蕭騷,而猶能驅策,得免顚踣者,幸未有大段疾病矣。自經重疽以來,形骸外脫,眞元內銷,小失將攝,危兆立見,今玆偶然致感,轉至危惡之境者,實由於缺病憊瘁之餘,氣血俱虛而然也。必須謝絶人事,久久調息,庶幾漸向蘇境,復尋生路,儻又縻以職事,責其陳力,終至狼狽顚頓而死,則此豈天地生成之道哉?京兆本職,素稱劇地,籌司兼任,又非閑局,至於金吾之多事,比來尤甚,而緣臣病未就列,每於開坐之日,輒煩頉缺常缺,緊務多滯,揆以事體,豈非未安之甚者乎?況臣之在外,沈病已浹旬望,而卽今病情,有加無減,復起爲人,時月難期,其不可一任虛帶,重貽瘝曠之弊,決矣。伏乞聖慈,俯賜矜察,本兼諸任,亟許遞免,使臣得以任便調治,小延殘喘,則殞首結草,是臣區區之願也。臣無任瞻天望闕,血泣祈懇之至,謹昧死以聞。答曰,省疏具悉。卿勿過辭,上來察職。出燼餘
上在慶德宮。停常參·經筵。
李墪啓曰,明日常參·經筵,取稟。傳曰,停。
下直,新塘萬戶辛錫百。
同義禁趙亨期辭職上疏。入啓。答曰,省疏具悉。卿其勿辭,從速察職。
領議政柳尙運初度呈辭。入啓。傳曰,已悉予意。謂卿體諒,出而視事矣。不料請急之章,遽出於仰成之辰,愕然之極,無以爲心。今玆不安,專由臺疏,而其所侵斥,萬萬情外,則過自引嫌,必欲釋負者,豈不有損於事體,而出仕未幾,旋又引入,於予心尤有所缺然也。予不多誥,卿勿困我,速出論道,勉副至望。仍傳曰,遣承旨傳諭。
掌令金德基啓曰,庸陋如臣,洊叨言責,動輒僨敗,每切惶隕之私。日者筵中急於自劾,果犯循默之罪,愧蹙靡措,冒上請譴之章,而遣辭之間,不得不陳暴其曲折,臣之本意,蓋以不能爭執,首實其罪,而若乃欲明〈者〉義理也,欲存者,王法也。雖繼大臣所達,而旣是義理王法之外,則臣安敢終默於君父之前乎?伊日大臣所陳達,業已聖明之所俯聽,今臣疏語,實無一毫不平之辭,意外之言,而聖明不加恕察,批旨未安,大臣自明之疏,語意非常,臣無狀,旣不卽爭執於前席,後時拙訥之言,又不免獲戾於上下,其在私義,當卽自列,而不幸賤疾彌留,久在人鬼未分之中,昏倒不省,自爾多日,今始扶曳來避,臣之罪也。以此以彼,俱不可一刻苟冒臺席,請命遞斥臣職。答曰,勿辭。退待物論。
院啓,近來外方之要譽,實爲痼弊,而生祠堂之役,又從而漸起,若其至誠愛民,實得其斂給之心者,則猶或可也,至於違道干譽,掠美於民者,亦頗有之。其中尤甚者,提挈酒肴,親饋鄕品,而遺置形像,以爲必成之地,其爲撫摩之政,率多媚悅邑民之怨,蠲惠之澤,反作耗弊官家之歸,有識之竊歎,固已久矣。碑表之立,旣有禁令,則獨於立祠一款,不可任其所爲,請自今以後,外方之立生祠堂者,一切禁斷。答曰,依啓。籌司堂上之爲任甚重,一國機務,邊關事情,皆屬於此,則其不可人人輕授也,明矣。頃者新差堂上權是經,素乏名稱,遽授此任,物情未洽,久而未已,請命改差。答曰,勿煩。新除授大司諫李頤命,時在江華府任所,獻納李徵龜,時在全羅道茂朱地,請竝斯速上來事,下諭。答曰,依啓。李頤命交龜後,自當上來,勿爲下諭。
左副承旨李光迪書啓,臣承命,往諭于領議政則以爲,臣情勢危蹙,疾病沈篤,不得不冒上辭單,冀蒙天地父母終始生成之澤矣。千萬夢寐之外,十行恩旨,近侍臨宣,臣奉讀未半,不覺感涕之交墜也。臣之危苦之情,略暴於前疏之中,前後開釋,不啻丁寧,今不敢更爲煩縷,而卽又伏見憲臣引避之辭,則以臣所陳,謂之義理王法之外,以此斷臣,臣罪萬死,不足以塞罪矣。容臣息偃於覆載之間者,實賴聖明曲貸之恩,負此罪名,抗顔復立於朝端,不惟臣私義之所不能出,豈不重損於國家大體乎?況臣所患頭痛眩暈之症,挾感重發,方在昏迷不省之中,坐違嚴命,又自陷於逋慢之科,席藁私次,只俟鈇鉞之誅而已云矣,敢啓。傳曰,知道。以上朝報
義禁府啓曰,卽者禁府郞廳以委官意來言,三省推鞫時,堂上備三員,然後開坐,而同義禁權是經被論,姜鋧中路吐血甚重,病勢危劇,不得復命,明日將無以開坐,令本院啓稟變通云矣,敢啓。傳曰,同義禁權是經·姜鋧,竝改遞,卽爲口傳差出。以上禁府謄錄
李思永,以漢城府言啓曰,上年十月間,因貞陵參奉論報禮曹,本陵守護軍等,許採缺木根,以爲資活之資事,啓達,分付本府,故成給帖文矣。自上軫念陵卒,救恤飢饉之意,雖非偶然,而凡干賑恤之事,皆於麥秋缺則今此木根許採,亦當有定限之擧,而至今因循,不爲禁斷,故缺居民等,多有憑依濫雜之事,其在禁松之政,殊甚可慮。且缺年稍勝,秋收已過,則陵卒等,雖非木根斫賣,亦可有聊賴之缺許採事,自今禁斷之意,分付何如?傳曰,允。
又以漢城府言啓曰,本府參軍臣宋世泰與五部官員,自今十月初一日,至初六日,城內外僵屍,眼同摘奸,則東部字內蓮池洞契有一屍,連二契,有一尸,建德坊契有一尸,昌善坊契有一尸。西部字內大峴近處有一尸,南部字內水口門內契有一尸,南小門洞契有一尸,眞梳里契有一屍,倭館洞契有一屍。北部字內觀光坊契有一尸,嘉會坊契有一尸。中部字內吳順德契有一尸,濟用下契有二尸,方宗契有二尸。東部·南部·中部僵尸,則埋置於水口門外送葬峴近處。西部·北部僵尸,則埋置於西小門外大峴近處之意,敢啓。傳曰,知道。
李墪啓曰,卽者江原道嶺東九邑儒生李垕等,來呈一疏,觀其措語,則歷陳從前冒籍冒赴之弊,而今此監試初試時,渠等赴擧次,來到楊口試所,則他道儒生百餘人,圖出移居公文,冒赴場屋,故通諭列邑,齋任聚會多士,摘發冒赴者姓名,呈于四館,則終不禁斷,及其入場之日,渠等數百人不入場,通告此意於試官,則曲加容護,一向牢拒,與其渾入於違法之場,不若停科而自修,一齊退來,裹足千里,冒死陳暴云。果如疏辭,則其科場之濫雜,誠甚可駭,而此在朝家隨聞從法處分而已,非儒生之所可越例陳疏之事,故措辭退却,則渠等必欲捧入,往復不已,見其疏錄,則殆過二百餘人,遠方多士之疏,亦難終始退却,何以爲之?敢稟。傳曰,捧入。
同義禁趙亨期疏曰,伏以臣性質狷褊,語言過缺輒觸時諱,擧缺無非坑谷,半生行世,十顚九躓,日者奉缺自竭心力,而無根之謗,誠出於意象所不到之地,傷時一言,未免缺做人理所不忍道之說,讒間竝作,親友立幟,豈但私謗溢世,終缺上聞辭說,互換缺莫辯,杜門屛迹,一味悚蹙而已。不意缺恩敍特加,新命繼降,臣誠感激鴻私,撫躬悲涕。顧臣情勢,雖軍銜散秩,猶不敢因仍苟冒,徒竊廩料也,明矣。況此佐貳議讞之地,尤何敢有抗顔就列之望乎?且臣自數月以來,重患風症,源委深痼,遍身灼艾,閱月調治,尙未痊可,蓋病作於衰老積敗之後,誠未可以歲月責其效矣。方玆涔涔床席之中,近又添得嘔吐眩暈之症,勺飮近口輒吐,擧頭便欲暈倒,房內跬步之地,亦不能自力運動,召牌臨門,分義至嚴,而欲起還仆,竟未祗承,逋慢之罪,萬殞猶輕,伏乞聖明,先削臣職,仍勘臣罪,以重國法,以勵臣節,千萬幸甚。臣不勝惶霣感蹙之至,謹昧死以聞。批答見上出燼餘
上在慶德宮。停常參·經筵。
趙泰采啓曰,明日冬享大祭齋戒相値,視事,頉稟。傳曰,知道。又啓曰,來十一日,文臣殿講及輪對日次,取稟。傳曰,停。
下直,造山萬戶朴碩敏。
江陵幼學李垕等上疏。大槪,今番監試,目見不法亂雜之弊,不忍同俗,不入試場,裹足上來,冒死陳暴,冀蒙察納,以振國法,以嚴科場事。入啓。答曰,省疏具悉。外方科事之不嚴,誠可寒心,可不隨現重究?令該曹稟處,而如此之類,雖或入格,使之爲先拔去,以嚴科屋,以杜後弊焉。
持平鄭維漸啓曰,日昨臣以監試初試二所罷場,及試官監試官罷職事,有所論矣。追聞一所擧子李秉益,踰出棘圍,被捉於守直軍士,今方自刑曹囚禁,臣取見李秉益及所捉軍人取招文書,則非但各人所供多有可疑之端,且聞秉益之入場,人或有目見者,則棘圍垣墻之間,必有踰越出入處,而試官啓辭有曰,使監試官摘奸,則南墻內棘圍堅固,別無穿毁之迹云,其不能詳審摘奸,矇然啓聞者,已極可駭,而且於終場,擧子輩避雨闌入廳廡中,多有亂雜之擧,而試官不能禁抑,則日昨論啓中,所當一體竝擧,而臣初不聞知,以致物議喧藉,久而未已,臣之疎漏不察之失,著矣。其何敢晏然冒居於臺席乎?請命遞斥臣職。答曰,勿辭。
院啓,籌司堂上權是經改差事。同上答曰,勿煩。
府啓,國之取人,惟在於科場,此而不嚴,則紀綱之頹廢,人言之騰藉,誠非細慮也。二所亂雜之事,臣已論列,今不必更爲覼縷,而今聞一所擧子,至有踰出試所之事,終場擧子,闌入於廳廡中,淆亂雜遝之狀,與二所無異,科場凡事,關係非細,則公議旣發之後,諉以事體之重,而仍存勿罷,不亦苟且之甚乎?昨因大臣獻議,自上有依受敎,只罷試官,勿爲罷場之命,臣取考新刊受敎輯錄,則有勿爲罷榜之敎,至於罷場,全無擧論之事,雖未知刊行之外,又有受敎與否,而蓋罷場與罷榜有異,故以近事言之,壬戌則不爲罷榜,而丙辰·丁巳間,因閔周道·尹以益等事,輒皆罷場,則其所不可以受敎拘而苟然勿罷,以啓日後之弊也,明矣。請監試初試一二所,竝命罷場。答曰,罷場之重難,與罷榜奚異乎?不允。又啓曰,科場事體,至嚴且重,其責專在於試官及監試官,則場中凡事,所當十分謹嚴,一所擧子李秉益踰越試所之狀,明白無疑,則棘圍垣墻之間,必有踰越出入之處,而試官啓辭有曰,使監試官摘奸,則棘圍堅固,別無穿毁之迹云,不能詳審摘奸,矇然啓聞之狀,固已可駭,而且於終場,擧子輩避雨闌入於廳廡中,淆擾雜亂之擧,不一而足,而試官不能禁抑,人言藉藉,久而未已,其論罪不可與二所,有所異同。請一所試官及監試官,竝命罷職。答曰,不允。又啓曰,近來國綱頹廢,場屋不嚴,設科之後,輒致人言之喧藉,事之寒心,莫此爲甚,一所擧子李秉益,踰越棘圍,被捉軍人,今方自刑曹囚禁,而取見所囚各人等取招文書,則今方秉益所謂猝患胸痛,不能入場,欲尋依幕,誤入樞府云者,已涉詖遁,所捉軍人,初以踰墻而出告于試官,及其秋曹推問之時,乃覺踰墻之說納招,前後異辭,頗有隱情。且聞秉益之入場,人或有目見者,則其踰出試所之狀,昭不可掩,囚繫屢日,尙不鉤得情狀之擧,該曹難免稽緩之失,請刑曹當該堂上推考,擧子李秉益及所捉軍人,竝加窮問得情,依律科罪。答曰,依啓。引嫌而退。陳疏論列,誠得臺體,未安之批,何必爲嫌?請掌令金德基出仕。答曰,依啓。以上朝報
禁府啓曰,自前三省推鞫,事體爲重,若非朝家大段事故,則未嘗一日遲延矣。曾於初五日朝,因政院啓辭,委官以臣進去事,命下之後,問于本府,則其日無他拘忌,而堂上不齊云,故卽以令政院稟旨變通之意,啓請,而終日等待,寂無擧行形止,至初昏後,始爲差出堂上,政院之任他置之,不爲致察,已極未妥,而昨日夕,臣自陵所入來復命之後,將於今日開坐,有故堂上,令政院稟啓變通,今日堂上以下應參之員,擧皆來會,日已向夕,而臺諫不來,將不得開坐,雖未知兩司事故之如何,而政院不能詳察其有無,故預稟處,致令省鞫,設行無期,其在事體,誠極未安。當該承旨,推考,何如?傳曰,允。又啓曰,罪人淑丁·淑分三寸叔從之,令該曹分付本道,跟捕究覈啓聞事。傳曰,依啓。又啓曰,弑主罪人婢淑丁·淑分等,凌遲處死事,承傳啓下矣。卽當行刑,而今日冬享大祭受香,明日正日,待無故日擧行之意,敢啓。傳曰,知道。又啓曰,本府都事任泂,與同知事臣任弘望,有父子相避之嫌,揆以法例,在下當遞,而從前如此之事,亦有閑官換差之規,前頭文武科場禁亂官,當以本府都事差送,不可不及時備員,都事任泂,令該曹今日內口傳換差,何如?傳曰,允。又啓曰,罪人李祥輝,逐日嚴刑事,判下,而初八日冬享大祭受香,初九日正日,此二日不得加刑之意,敢啓。傳曰,知道。以上禁府謄錄
以備忘記,傳于趙泰采曰,左議政處,遣御醫看病,使之書啓矣。今後連次看病書啓事,分付。
李光迪,以義禁府言啓曰,本府都事任泂,與同義禁臣任弘望,有父子相避之嫌,揆以法例,在下當遞,而從前如此之事,亦有閑官換差之規,卽今獄事方殷,前頭文武科場禁亂官,皆以本府郞廳差送,不可不及時備員,都事任泂,令該曹今日口傳換差,何如?傳曰,允。
江原監司柳之發上疏,伏以臣立朝三十年,無一毫可取之狀,才疏而不適於用,性迂而莫諧於俗,世之待臣者,不過爲常品庸流,而惟臣所期,亦不在於非分之職也。屢蒙誤恩,猥躋宰列,而無所缺聖明,固已下燭矣。不意新除之命,遽出於夢寐之外,臣誠驚惶愧懼,罔知容措,仍竊伏念,方伯之職,屛翰一路,責任之重,自缺然,卽今連歲大侵,事務多端,群生渙散,宣力之難,萬倍平日,於斯之時,雖使才望超衆,曉識時務者當之,尙恐未易收拾而安集,況如臣衰敗譾劣,百無可堪者乎?適緣承乏,有此試可之命,臣實自知之審,何敢泯默虛受,以孤聖眷,以病生民也哉?微軀顚沛,有不足恤,而其如物議何,其如國事何?玆陳血懇,仰瀆宸嚴之下,伏乞聖慈,俯賜諒察,亟許鐫改,回授可堪之人,以重藩臬,以安愚分,不勝萬幸云云。答曰,省疏具悉。卿其勿辭,速往欽哉。
平安監司嚴緝上疏,伏以臣猥將血懇,冒瀆宸嚴,冀收新授藩臬之命,而聖明視以例讓,賜以溫批,臣誠一倍惶悚憫蹙,益不知何以爲計也。夫方伯之任,世所榮也,關西之豐富繁華,亦人之所艶稱者,臣何獨不樂此哉?第念錯節非鉛刀所可割,亂絲非拙手所可理,臣少也,無寸長,今已老矣,病且痼矣。苟不自量而强其缺則弱力任重,無不仆之理,臨事致誤,有必敗之憂,一身利害,固不足恤,而其在國事,何哉?然則今日所蒙,非榮也,災也。非恩也。缺臣之所大懼也。況朝紳之年富力强,以才諝命者,豈無其人,而缺於衰朽無用之身,實非爲官擇人之意也。臣反覆以思,決無承缺,不避瀆擾,更申危迫之懇,伏願聖慈,俯思藩任之重,察臣〈難赴〉之狀,亟許鐫改臣職名,以便公私,千萬幸甚云云。答曰,省疏具悉。卿勿過辭,速往欽哉。出燼餘
上在慶德宮。停常參·經筵。
趙泰采啓曰,明日常參·經筵,取稟。傳曰,只晝講。
領議政柳尙運再度呈辭,不允批答。王若曰,昨者十行之別諭,竚〈待〉卿心之庶回,今玆再告之繼呈,胡予意之莫諒?肆用敷告,冀或深思。惟卿金玉其姿,氷蘖之操,出入臺省。自先朝際遇已隆,拔擢卿班,及寡躬眷注冞切,再莅西臬,雪山之輕重斯存,逮掌大農,地官之經費不匱。予所委寄者甚重,益見望實之俱優,閱歷世變之雖多,雅操愈礪,淹留荒野之已久,令聞自彰。當更化之初,首畀東銓之柄,推爰立之命,終涉上台之司。正色立朝,毅然鎭物之量,忘身殉國,允矣辦世之才。不幸鼎位之靡安,每緣朝議之多貳。向者累月之請急,予實無與爲治,及乎造朝而陳猷,卿庶不遐棄,故予心方切欣喜,胡卿辭又求退閑。念臺疏之所論,固是萬萬情外,肆批諭之洞釋,可見一一由中。斷斷兮無他心迹,已明當日,望望然若浼去就,豈輕於此時。予志旣堅,寧復有難安於卿者?國事爲重,固不當若是其恝然。深愧誠意之未孚,以致遜辭之斯亟。矧今廟務之多滯,何元老獨思安便?將有廷議之廣詢,非首輔莫可裁斷。宰相臥閤論道,不必以疾病爲辭。大臣與國同休,豈宜有終始或懈?卿無固讓,予不多言。於戱,君臣貴乎知心,不患情志之相阻,行藏在於合義,寧忽安危之所關?所辭宜不允。故玆敎示,想宜知悉。
禁府啓目,李祥輝刑問六十四次不服,加刑得情,何如?啓各別嚴刑得情。
趙泰采啓曰,史官二員待命事,命下矣。史官不備,宣傳官一員代送之意,敢啓。傳曰,知道。
李思永啓曰,近日廳中位甚不齊,今日都承旨臣宋昌病不仕進,右承旨臣李墪式暇,右副承旨臣宋相琦受由在外,左副承旨臣李光迪又不仕進,都承旨拘於廳規,不敢請牌,左副承旨李光迪卽爲牌招,察任何如?傳曰,允。
李思永啓曰,假注書趙權,時無職名,依例付軍職,冠帶常任,何如?傳曰,允。
趙泰采啓曰,今日入直軍士,當爲中日習射,而冬享大祭齋戒相値,不得爲之之意,敢啓。傳曰,知道。
趙泰采,以義禁府言啓曰,罪人李祥輝,逐日嚴刑事,判下,而初八日冬享大祭受香,初九日正日,此二日不得開坐加刑之意,敢啓。傳曰,知道。
趙泰采,以義禁府言啓曰,弑主罪人婢淑丁·淑分等凌遲處死事,承傳啓下矣。卽當行刑,而今日冬享大祭受香,明日正日,待無故日擧行之意,敢啓。傳曰,知道。
記事官閔震元書啓,臣承命,馳往于龍仁地琵琶潭領中樞府事南九萬所住處,傳諭聖旨,則以爲臣之在京也,徒竊廩祿,無絲毫裨補於國家,與雀鼠無異,已不勝其惶愧無地,及今退伏田野,又垂聖念,乃有倉官遠輸月俸之擧,驚懼震怵,忽若無生,不得已敢陳辭廩乞罪之章矣。不意聖度含弘,非但不加誅譴,且命史官來宣恩批,其所以缺愚分,俾安私心,實同皇天使萬物各遂其生之德,感激缺不覺涕泗之交橫也。至若疾病沈淹之狀,前者所陳,旣已煩複,今不敢更溷天聽,而殘骸危喘,終不可復進,官缺貽辱朝端,則已決矣。惟有馳神象魏,結情禁闥,結草圖報,期於泉下而已云矣,敢啓。傳曰,知道。
傳于趙泰采曰,史官二員待命,騎馬六匹立之。
正言金相稷啓曰,昨日禁府省鞫開坐事出令,臣當進參,而聞憲臣引避後缺爲傳啓云,兩司不可異同,故臣亦詣臺連啓矣。大臣以臺諫不來之故,至有承旨請推之事。臣之未諳規例,不得進參之失,著矣,何可一刻仍冒乎?昨緣夜深,今始來避,所失尤大,請命遞斥臣職。答曰,勿辭,退待物論。
持平鄭維漸啓曰,臣於三省推鞫之坐,當爲進參,而昨日引避批下之後,適缺論啓之事,傳啓待批之際,自至日暮。大臣以臺諫不參之故,至有承旨請推之擧,臣不勝瞿然之至。臣非不知推缺之爲重,而只緣事勢之適然,致令省鞫之坐,遲延至此,缺喉司之臣,替受其罰,此無非臣稽緩之致,其何可晏然於職次乎?昨緣罷鞫後,更鼓已深,未卽自列,今始來避,臣罪尤大,請命遞斥臣職。答曰,勿辭,退待物論。
趙泰采啓曰,正言金相稷,持平鄭維漸,再啓煩瀆,退待物論矣。傳曰,知道。出燼餘
上在慶德宮。停常參,只晝講。
李墪啓曰,明日常參·經筵,取稟。傳曰,只晝講。又啓曰,吏曹郞廳來言,承旨有闕,政事何以爲之?敢稟。傳曰,明日爲之。
慶尙都事書目,開寧縣監任鎭元,災傷差錯,罷黜事。
府啓,請監試一所試官及監試官,竝命罷職。同上答曰,不允。引嫌而退,未卽參鞫,事體適然,請推喉司,非我所嫌,請持平鄭維漸出仕。答曰,依啓。
今日引見時,玉堂牌不進罷職人員,別單書入,解由勿拘事,分付該曹事。榻前下敎
晝講時,參贊官李墪所啓,監試一二所,旣不得罷榜,則數日內,有當出榜,而二所試官,則旣已罷職,一所試官,亦在臺論請罷之中,出榜之時,試官之罷職及方在臺論之中者,開坐出榜,事體未安,且臺論未停之前,則無論事之大小,不得擧行,例也。而臺諫,一邊請罷試官,一邊出榜,其於事體,尤有所未安。必須預先定奪後,可以分付試所矣。上曰,曾前有可據之例耶?墪曰,丙子年,監試二所則罷榜,而合取於一所事定奪,其時,因試所啓辭,下該曹覆啓判付內,待停啓爲之矣。侍講官金時傑曰,丙子年則二所,有亂場之變,而一所則無故,與今日監試一二所皆有亂場之事,異矣。上曰,二所試官,旣已罷職,則勢難開坐出榜,一所試官,雖未罷職,而臺論方張,其勢,與二所無異矣。姑待臺啓之停,出榜事,分付,可也。墪曰,事勢則然,而重發之臺論,停啓未易,若或曠日閱月,則罷職之試官,留待於試所,事勢亦甚難便矣。特進官金鎭龜曰,自上因科場事,有此下詢,故臣敢仍陳所懷矣。蓋試官之待臺啓結末與否,而出榜之難遽與有弊,姑捨勿論,而今番試所之事,去去丙子年,亦有異焉。一二所皆有亂雜之事,人言喧藉,則仍置不罷,必有中外之譏議,而出榜之節節難便,亦有如承旨之所陳。以科場公正之道言之,則終不如趁未出榜前罷場之爲愈矣。知事申琓曰,當初大臣收議之時,只以二所有亂雜之事,故以罷場重難之意,仰對者,實出於慮後弊之意。卽今兩所,皆有亂雜之事,二所試官,今已罷職,一所試官,亦且被論,出榜之後,方可議詣闕當否,而罷職及被論之人,豈敢開坐出榜乎?今番科場,必欲勿罷,則節節有防礙苟且之端。臣恐今日事勢,終至於罷場而後已也。上曰,臺啓方張之時,不必出榜,故姑待其停啓,出榜事纔已下敎,而臺啓收殺之遲速,姑未可知,有難曠日留待,且大臣收議之時,則只是二所有亂雜之事,而今日一所又如此,事勢與初有異,罷場與否,更爲收議于大臣。朝報
李墪啓曰,領議政三度不允批答製述,分排於刑曹參議徐文裕,旣已啓下矣。藝文館下吏,日暮之後,改付標缺問之則以爲,累度往復之餘,下番翰林入侍罷出後,缺催促而終不製進,故不得已改付標云。雖未知其事缺如何,而大臣處代撰之批,將不免經宿,事甚未安。徐文裕推考付標單子捧入之意,敢啓。傳曰,知道。
李墪,以敦寧府言啓曰,本府雖是上司,素甚淸寒,不缺門貌樣而用度無他道理,只以若干奴婢身貢,收用經過矣。近年以來,凶歉連仍,京外奴婢,死亡無餘,且以別監目擊匠,從自願免賤,或爲宮家折受,或因伸冤,還給本主,種種見奪,徒存虛簿,故瘦殘尤甚,官員之公會,亦不成樣,事體所在,誠極寒心。今者全羅道玉果·南原·古阜等官,有各司漏落奴婢,而此類,元來隱漏,便作閑民,故自本府,多般搜得,纔已現出矣。雖他衙門奴婢,隨得移屬,自是例事,今此本府推得奴婢六十餘口,案付本府,許令收貢,以爲一分蘇定之地。且慶尙道熊川地無主空閑海汀,有捉魚處,故曾於癸亥年間,自本府占得十一庫,許民捉魚,收納若干之稅矣。其後戊辰年,自統營狀聞,非但本府漁梁,該營所管防簾,有害松竹處,一倂革罷,故浦民失業,無以聊生,逮至庚午,本道監司以救民之策,又爲啓聞復舊,則統營所管,與其他防簾處,盡爲復設。迄于今日,公私蒙利,本府漁梁十一庫,亦爲依前仍屬,許民捉魚,以爲收稅補用之意,敢啓。傳曰,知道。
李墪,以吏曹言啓曰,頃日本曹上言回啓,應爲加資之類,粘目書入之際,李世甲父俠,韓後周父曰洽,不書於啓目之中,而未及覺察,惶恐待罪,次知色吏,自本曹治罪,元啓目中,改付標以入之意,敢啓。傳曰,知道。勿待罪。
李墪,以監試一所應辦官之言啓曰,去夜四更末,自試所中大門外失火,中門三間及長廟一間,盡爲燒燼,故推問禁亂所,則禁亂將所率邏將宋時廷者,失火於門傍守直之處,致有此延燒之患云,事之驚駭,莫此爲甚,而延燒之處,則不可不及時防遮,故今方分付缺設棘圍之意,敢啓。傳曰,知道。
趙泰采,以御營廳言啓曰,去八月三十日,大臣·備局堂上引見入侍時,禁缺營兩廳軍兵,自十一月爲始,以五哨,間二朔輪回上番缺定奪矣。本廳則來己卯正月二月兩朔,當爲立番缺次七番中部中司屬京畿左道三哨,右道二哨,合五缺兵來十二月二十五日京中逢點,而步軍立番之時,則別缺五十餘名,例有逐朔立番之規矣。應立海西十五番別馬隊,亦爲徵召立番之意,京畿·黃海兩道監兵使處,預爲知委,何如?傳曰,允。
傳于李墪曰,史官一員待命,騎馬三匹立之。
領議政柳尙運三度呈辭,傳于李墪曰,不允批答。
大司憲朴世堂疏曰,伏以臣桑楡末景,翳翳垂盡,而兩月之中,除命三下,寵渥隆摰,涯分踰溢,臣是何人,可以堪之?顧此臺憲之長,位望甚峻,任責甚重,進則匡拂□□一人,退而綱紀百職。必擇忠誠素著,風裁夙稱者,使久其位,收其能效,庶政治無失委靡缺振豈宜不問人器之稱否,不憂職事之曠廢,視猶宮觀之閑缺居之傳舍,在廷則朝拜而夕遷,在野則踰時而越序,至如缺愚賤駑庸,癃衰尫殘,不合不似者,亦令塵汚,略不知恤,銓曹之擬諸冗員拜秩,居然可見,而聖明於此,亦不復存難愼審簡之意,臣竊不勝慨然也。今臣手脚不利,視聽且冥,直一未冷之屍耳。雖欲振奮,以趨朝命,力不可能,惟有瞻望雲天,悲涕而已。臣思早陳控,屬緣時厲流行,奴僕死亡,臣之一身,寄於僧舍,稍竢日間,輒敢附疏縣道,以候處分,伏乞聖慈,諒臣血忱,亟許鐫改臣所叨職名,俾臣獲安愚分,無久辱缺蓬茅之下,其於公私,不勝幸甚,臣無任云云。答曰,省疏具悉。卿其勿辭,上來行公。
午時晝講入侍,特進官金鎭龜,知事申琓,參贊官李墪,侍講官金時傑,侍讀官李喜茂,假注書趙權,記事官趙正緯,記事官朴弼明,武臣李尙,缺聖學輯要修己篇前受音一遍迄,金時傑進讀正家第缺止下文推此而爲說。上受而讀之一遍迄。金時傑講義曰,格言之下,係以正家言其缺次第也。喜茂曰,大學言正心修身齊家,以至平天下,此言工夫缺次第也。正家之道,爲治國之本矣。時傑曰,正家,必自妻子始,願缺體認于此。鎭龜曰,大學曰,所薄者厚,則所厚者薄,此言善善缺和親之道也。時傑曰,孝悌之道,自家至國,此乃一貫之道也。申琓曰,父子兄弟夫婦,各盡其道而後,乃治國平天下矣。時傑曰,周易家人卦彖辭,蓋正倫之道,在於正夫婦,而家道正,然後缺行而和親矣。琓曰,凡人,尙能齊家,況人君,不能正家缺何以治國乎?蓋內外之分,截然而後,可以齊家,不然則司缺鑑矣。時傑曰,宋仁宗,賢主也,而偏愛尙美人,郭皇后至缺廢棄矣。喜茂曰,采有德者,以德不以色也。漢成帝初缺妃,及溺於飛燕妖色,而遂棄班妃,且以項羽之英雄,猶惑於虞美人矣。時傑曰,不但此也。以先主之英雄,猶溺於孫夫人,以太宗之英明,亦惑於貴妃而致亂矣。喜茂曰,女謁,雖以成湯之聖,猶且戒之。然則內言不出,外言不入,豈非可念耶?蓋正心修身而後,可以齊家矣。上曰,觀厥刑于二女云者,此之謂也。喜茂曰,正家篇,最宜着念。上掩卷。
參贊官李墪所啓,去九月初一日日食啓本圖畫錯誤事,三道監司,旣已請推矣。今見平安監司啓本,二十七邑,則以密雲,不得看候,十三邑,則看候云,而食體圖畫上聞,亦甚不察,平安監司鄭載禧,一體推考,何如?上曰,依爲之。
侍讀官金時傑曰,今年科事如此,善後之道,惟在變通,此後則勿送監察,而擇送實臺諫,庶有警飭之道矣。上曰,武科初試,則送臺諫,監試則送監察,例也。鎭龜曰,大科則例送臺諫,監試則監察進去,試官,亦以堂下差出矣。自庚子年,以堂上擬望,此實重科場之道也。今則監試,亦送臺諫,似好,而此係變通,問于大臣而定之,何如?時傑曰,前頭,又有東堂,擇送臺諫,爲宜矣。
李喜茂曰,戊午受敎,有冒籍拔去之事,鄕試則或爲擯攻,而試官,拘於顔情,不能禁抑。至於江原道尤甚,京士,皆冒籍而赴試,臣爲江陵府使時,赴試洪川,習知其弊矣。今此嶺東儒生三百餘人,不爲赴試云,此亦罷場,宜矣。上曰,觀江原道儒生疏,則極可駭也。喜茂曰,國法,不得疊籍,而卽今冒籍者甚多,此後他方士冒籍者,永永停擧,以嚴其法,宜當矣。李墪曰,八道戶籍,皆在於京兆,取考則可以知之矣。
喜茂曰,臣有所懷,敢達矣。本館僚員不齊,事甚苟且,未解由與缺進罷職者,宜有變通之道矣,缺,別單書入,依前勿拘。出榻前下敎
知事申琓所啓,闕門缺置直房者,蓋爲文書藏置官員,時或開坐,而時御所本缺直房頹廢已久,只有數間破屋,故方借閭家以入,事甚苟且。曾於判府事崔錫鼎,爲判書時,逆家一處,劃給修葺直缺之意,陳達榻前蒙允矣。今將修葺直房,而本曹無他物力,故欲取用材瓦,賣其基址,以爲材力辦出之計,則戶曹只給十餘間材瓦,基址亦不出給。當初旣以逆家一處陳達,則材瓦及基址,豈不竝入於其中乎?請令戶曹依前判下,基址材瓦,竝爲劃給,以爲及時修葺之地,何如?上曰,依爲之。出擧行條件
特進官金鎭龜所啓,頃仍大司諫金構陳疏,自賑廳,輸送空石六百立于漢城府,使之分給活人署,出給染病人等,故本府,使郞廳與活人署官員,眼同看其覆蓋缺有無分給其空石各二立,所餘空石一百五十餘立,而第念病人之私自結幕於門外者,比兩活人署尤多,當此寒澟之時,見其結幕虛疎,致斃日以益加,朝家軫恤之道,宜無異同,自漢城府,分付各其部官,病人出幕者,摘奸知數,報于本府後,覆蓋空石,令賑廳,更爲參酌加送,以爲一體分給之地,何如?上曰,所達之言,誠宜矣。依此爲之。出擧行條
又所啓,臣待罪掌苑提調,故敢達矣。東郊,有本署栗園七處,而乃禁松處也。栗園中,多有松木,新植之栗,爲松所覆,率多枯死,故壬戌年間,驪陽府院君閔維重爲提調時,啓達此意。令漢城府發遣監役官,與本署郞廳,眼同斫伐松木而養栗矣。栗園所收,例爲補用於御供,則事體不輕,園內所生松木,更依壬戌年例斫伐,而本署,有栗園周回尺量所錄,令漢城府,發遣該道監役,與本署郞廳眼同,一從尺量文書而打量後,栗園界限內所生松木,盡爲斫伐,而本署方有御供果實,藏置土宇改造之事,其所斫枝株,雖不合於材椽之用,亦爲取補於土宇改造之時,何如?上曰,依爲之。出擧行條
上曰,啓聖廟,尙未建置,殊爲未安。其制度大小,未知何如?李墪曰,取考規例,更爲陳達矣。缺朝則立於明倫堂後,而享祀一節,未能詳知矣。李喜茂曰,中朝則顔路等配食,我朝亦當依此爲之。李墪曰,前年定奪文書取考後,上達乎?遂皆罷出。出燼餘
上在慶德宮。停常參·經筵。
右議政李世白箚子。大槪,觸感之餘,病狀添劇,賓廳之坐,末由進參,奉審之行,又將淹延,惶隕罔措。席藁陳懇,亟勘臣罪,以警百僚事,入啓。答曰,省箚具悉卿懇。有疾未參,別無所傷,卿其宜體予意,安心勿待罪,從容善攝。仍傳曰,遣史官傳諭。
禁府,弑主罪人淑貞·淑分,當日堂古介行刑,啓。
政院啓曰,今日晝講事,命下矣。罪人行刑相値,頉稟。傳曰,知道。
傳曰,明日晝講爲之。
傳,前應敎李寅炳,前修撰崔昌大,敍用。
禮曹啓目粘連,觀此江陵幼學李垕等上疏,則以今番本道監試設科時,他道儒生等,多有冒籍來赴者,而各邑齋任等,拘於顔情,成送成冊,四館及試官,曲爲容護,牢拒擯攻之請,以致數百多士不爲入場,自外退去是如,至於歷擧守令子第,及其他冒赴人姓名,至達於疏中,而四館所踏印冒赴書錄之紙,亦爲持來是如爲白有臥乎所,近來國綱漸弛,士習不美,凡於科場之設,輒有亂雜之患,誠極寒心是白如乎,今此江原道試官冒赴之弊,盡如垕等疏辭,則士習之壞敗,場屋之淆亂,俱極可駭是白乎矣。李垕等,不爲力請擯攻於試所,相率上京,投疏臚列,則亦涉猥越。今若以其所謂袖來冒錄件記,自京考籍査覈,則有傷事體,亦關後弊,令本道,取納四館所踏印冒錄件記,憑考累式年戶籍,各別明査啓聞,以爲依事目處置之地爲白乎矣。鄕試,雖已出榜,其中如有冒赴參榜者是白去等,依疏批爲先撥去爲白乎矣,四館及試官,果有不能糾正,循私容護之事,則待其査啓,竝爲論罪宜當,以此意分付該曹,何如?啓依允。
傳曰,史官五員待命,騎馬十五匹立之,外各司及津船等處內摘奸。
院啓,奉命之人,雖有切迫私故,不得任自行止,乃所以重君命也。頃日館儒捲堂時,其時大司成趙相愚,同知館事李寅煥,旣承明旨,身任諭入之責,則儒生未入之前,其不可輕離泮中也,明矣,而或往來他處,或終日在家,傳說譁然,久而未已,其罔念事體之重,任自便之狀,殊涉駭然。請前大司成趙相愚,同知館事李寅煥,竝從重推考。引嫌而退。旣與憲府,一體連啓,則未卽參鞫,其勢固然。請正言金相稷出仕。答曰,依啓。前啓籌司堂上權是經,改遞事,停啓。
領議政柳尙運三度呈辭。不允批答。王若曰,溫綍屢宣,謂必諒於誠意,巽牘三至,非所望於老成。予甚缺然,卿何遽爾。言念邦運中否之日,實非首相傍觀之時。飢饉癘疫之相仍,莫保塡壑之命。公私儲蓄之已竭,久著露根之形,搢紳無寅協之心,孰念同舟遇風之勢。文武有恬憘之習,罔悟㨁火厝薪之危。賴有盡瘁之孤忠,克任扶顚之丕責,綜理庶務,佇見長策之活民。儀刑百官,咸稱雅量之鎭俗。顧小子仰成者方切,何大臣求退之此勤。人不諒於素心,侵斥實出於情外,卿須念於事體,芥蔕宜遣於胸中。旣知斷斷忠悃,肆切委任之誠,豈因區區小嫌,遽作丐閑之計。中書之坐席未煖,詎合辭單之復尋,左揆之身恙又深,當念僚位之未歸。休戚固宜與共,進退毋或自輕。於戱,予無樂於爲君,念時事可流涕也。國莫難於置相,當今世其捨卿乎?是用敷心腹而明言,須思竭股肱而匡翼。毋爲去就,亟斷來章。所辭宜不允。故玆敎示,想宜知悉。知製敎李喜茂製進以上朝報
李墪啓曰,明日常參·經筵,取稟。傳曰,只晝講。
趙泰采啓曰,正言金相稷引避退待,已至兩日,而行大司諫李頤命,司諫鄭澔,獻納李徵龜在外,正言金昌直呈辭,尙未處置,事甚未安。正言金昌直,卽爲牌招,使之處置,何如。傳曰,允。
李墪,以禮曹言啓曰,今十月初九曰晝講入侍時,參贊官李墪所啓,措語見上罷場與否,更爲收議于大臣事,命下矣。議于大臣,則右議政李世白以爲,臣曾於詢問之下,蒙昧之見,有難臆斷,敢以壬戌已行之例,有所仰對矣。今此再詢之擧,實出於事勢之轉益難處,則以臣淺識,尤何敢裁度得宜,有所論列也?第壬戌年罷場之論,大臣獻議與缺議,皆以祖宗廟受敎爲重,未嘗以罷場罷榜,分以二之,則豈不以罷場之重難,與罷榜無異,果有如聖敎者乎?卽今群議,以爲一二所竝罷之論旣發,則仍存不罷,節節有妨礙苟且之端云。臣意則兩所皆罷之後,其節節妨礙難處之端,尤有甚於一處之缺矣。人言之喧騰,旣至於此,則竝令罷場,豈不爲快於一時,而朝家本意,則目前之事,日後之弊,亦當竝入於裁度中矣。今監試兩所,旣已罷場,則不行監試,而只行東堂,決無此理,東堂又不可行矣。京中則監試東堂,俱不設行,而外方則獨先行之耶?然則竝罷京外科,而別爲復設耶?亦將以大比之科,闕而不行耶?到此地頭,臣未知終何以處置則,可也。試官與擧子,旣曰有罪,則人言之喧騰,古今何異,而祖宗定,猶且如此,則其遠慮所及,蓋可見矣。且臣之所大恐者,卽今國綱如此,人心如此,士習如此,設或罷場而復設,安知無辭說之紛紜,不復如今日者乎?苟如此,則又將罷之而復設,雖至再至三,而亦可爲之耶?此固出於事勢之不幸,而亦不可謂終必無此弊也?出榜之難便,果如筵臣所陳,事到十分難了處,亦豈無權宜處變之道乎?臣之愚見,此外無容他議,而臣亦不敢自信。與其出榜之後,益有所難處,不暇論其事勢事體之如何,寧不如及今變通之爲愈耶?伏惟上裁。領議政柳尙運,左議政尹趾善,病不收議,領中樞府事南九萬,領敦寧府事尹趾完,行判中樞府事崔錫鼎,俱在外,行判敦寧府事徐文重赴京,不得收議。大臣之意如此,伏惟上裁。傳曰,病不收議,大臣處,更爲問議。
趙泰采啓曰,今日晝講爲之事,命下矣。罪人行刑相値,頉稟。傳曰,知道。
以備忘記,傳于李墪曰,前副應敎李寅炳,前副修撰崔昌大敍用。
右議政李世白箚子,伏以臣,頃有狗馬賤疾,伏蒙聖慈曲軫,遣醫宣劑,許令調治,恩數荐加,感隕彌極。艾灸六七日,稍覺有一分生意,而適當缺役之行,兩日觸風往返,仍參都試與省鞫之坐,侵晨徹宵,憊敗缺遂致前功盡棄,雜症迭出,負席昏昏,無望起動。今日賓廳之坐,未能趨參,廟堂機務,必多積滯,而瘝曠至此,已極惶懼。且聞厚陵將有缺奉審之擧,他大臣,適皆有故,臣當進去,而病狀如許,勢未免缺淹延,事體所在,罪戾尤深。玆敢席藁私次,冒陳危懇,伏乞聖慈,亟勘臣罪,以警百僚,以重國體,千萬幸甚。批答見上以上燼餘
上在慶德宮。停常參,只晝講。
領議政柳尙運四度呈辭。入啓。傳曰,不允批答。
傳曰,明日晝講爲之。
晝講入侍,同知事崔奎瑞,特進官洪萬朝,承旨李思永,玉堂金時傑,李喜茂,假注書李珽,史官趙正緯,兼春秋洪景濂,武臣安根。
濟用直長任命元,內資主簿許鼎,長興主簿金恒壽,內摘奸時,無緣闕直,依承傳罷職。
傳曰,史官三員待命,騎馬六匹立之,津船等處,內摘奸。
義禁府啓曰,弑主罪人淑貞·淑分等,旣已承服正刑,依律父子女爲奴,破家瀦澤,降其邑號等事,令各該司,捧承傳擧行,何如?傳曰,允。
政院啓曰,來十五日儒生殿講,取稟。傳曰,親臨爲之。
禮曹啓曰,罷場與否,更爲收議于大臣事,命下矣。議于大臣,則右議政李世白以爲臣曾於詢問之下,矇昧之見,有難臆斷,敢以壬戌年已行之例,有所仰對矣。今此再詢之擧,實出於事勢之轉益難處,則以臣淺識,尤何敢裁度得宜,有所論列也。第壬戌年罷場之論,大臣獻議與判付辭緣,皆以祖宗廟受敎爲重,未嘗以罷場罷榜,分而二之,則豈不以罷場之重難,與罷榜無異,果如聖敎者乎?卽今群議,皆以爲一二所竝罷之論。旣發則仍存不罷,節節有妨礙難處之端,尤有甚於一處之罷矣。人言喧藉,旣至於此,則竝令罷場,豈不爲快於一時,而朝家事體,則目前之事,日後亦當竝入於裁量中矣。今監試兩所,旣已罷榜,則不行監試,而只行東堂,決無此理,東堂,又不行矣。京中則監試·東堂,俱不設行,而外方則獨先行之耶?然則竝罷京外科,而別爲復設耶?抑將以大比之科,闕而不行耶?到此地頭,臣未知終何以處之則,可也。無論試官與擧子,旣曰有罪,則人言之喧騰,古今何異,而祖宗定制,猶且如此,則其遠慮所及,槪可見矣。且臣之若大恐者,卽今國綱如此,人心如此,士習如此,設或罷場之後,復安知無辭說之紛紜,不復如今日者乎?苟如此,則又將罷之而復設,雖至再至三,而亦可爲之耶?此固出於事勢之不幸,而亦不可謂終必無此弊也。出榜之難便,果如筵臣所達,而凡事到十分難了處,亦豈無權宜處變之道乎?臣之愚見,此外無容他議,而臣亦不敢自信。與其出榜之後,益所難處,不可論其事勢事體之如何,寧不如及今變通之爲愈也。伏惟上裁。領議政柳尙運,左議政尹趾善,病不收議,領府事南九萬,領敦寧尹趾完,判府事崔錫鼎,在外,判敦寧徐文重赴京,未得收議。大臣之意如此,上裁,何如?啓病不收議大臣處,更爲問議。又啓曰,命下矣。更議于病不收議大臣,則領議政柳尙運以爲,記昔庚子春,監試初試二所擧子,因改題紛爭,闌入廳上,移時乃定,而其時無罷場之事,此臣之所覩,故臣於下詢時,雖不可授此爲證,略以罷場重難之意,獻議矣。今此一所事,則兩場雜遝之弊,非今斯今。至於棘圍外現捉擧子,則已令究覈科罪,此眞罪在擧子者也。罪在擧子,則罪擧子,永勿罷榜,旣有受敎,罷場與罷榜無異,誠如聖敎,罷場後節節難處之端,則已悉於右議政獻議,伏惟上裁。左議政尹趾善則以爲,今此科場不當罷之意,領相以曾所目覩者,援以爲證,罷場後節節難處之端,右相備陳論列,臣病重神昏,更無所達,伏惟上裁。大臣之意如此,上裁何如?啓。傳曰,今此監試一二所,皆有亂雜之事,則罷場之論,豈不正大,而第罷場之後,儘有許多難處之端。罪在試官,則罪試官,罪在擧子,則罪擧子,勿爲罷榜之受敎,豈不深慮此弊乎?依前下敎,勿爲罷場,可也。
又啓曰,以前縣監申奎上疏,魯山位號及愼妃徽號追復事,大臣及宗親文武二品以上三司,會議賓廳,而在外大臣及儒臣處,亦爲收議事,覆啓,蒙允矣。卽者諸大臣之意以爲,玆事議定,至重且大,只令二品以上會議,有欠博詢之道,雖未得竝與文武百官而雜議,若限以文武堂上堂下曾經侍從之人,使之同爲獻議,則似合愼重之道云。敢啓。傳曰,知道。
政院啓曰,臣等再昨晝講入侍時,以監試當所試官,或以罷職,或在被論中,開坐出榜難安之事,及臺論未停之前,出榜難便之期仰稟,而自上所以待停啓出榜事爲敎,今因筵臣陳達,罷榜與否,更爲收議於大臣事,判下,而今則旣已收議於諸大臣,以依前下敎勿爲罷場事,定奪矣。臺啓方張之時,固不當出榜,而第念東堂試期,只隔數日,臺啓之收殺,姑未易期,而一邊臺諫請罷,一邊東堂開試,其在事體,旣甚難便。且聞兩所試券,皆已畢考,當此士習不美,讆言朋興之時,意外之人言,亦難保其必無,似不可無從長變通之道。請令該曹從速稟旨指揮。傳曰,允。
晝講時,上曰,啓聖廟事,戊申今爲三十一年,而先王成命,尙今不爲擧行,事甚未安。明春擧行事,分付該曹,參贊官李思永曰,戊申年,小臣纔離儒生,其時事,略有所知。啓聖廟配位門,四聖之父爲配,李延平·羅豫章,不曾綴享,故儒疏,竝以爲請配位從享,皆備殿制,於大成殿不異,物力重大,到今不得擧行,今則豫章·延平,已爲入廟,不當擧論,而程子父·朱子父,其時亦有竝爲從享之議。然則殿制,亦不小,卽今擧行,亦爲重大,而分付該曹,則必將商議擧行矣。上曰,不必明春,從速擧行事,分付。以上朝報
李墪啓曰,明日常參·經筵,取稟。傳曰,只晝講。
趙泰采,以都摠府言啓曰,今日入直軍士,當爲中日習射,請出標信。傳曰,知道。
又以都摠府言啓曰,都摠管金鎭龜,除標信,漢城府坐起進去之意,敢啓。傳曰,知道。
黃海監司尹世紀上疏,伏以臣之無似,濫蒙洪造,前後忝竊,實踰涯分。涓埃未效,罪戾徒積,尋常慙懼,若隕淵谷,不料千萬夢寐之外,遽授藩臬之任,臣誠驚惶感激,罔知所以容措。承缺何等職責,而乃以譾劣如臣者,謬膺寵命,臣之一身,雖極榮耀,其缺政擇人之道,果未知如何也。仍念海西一路,國之門庭,財産之殷缺兵馬之精强,得其用則漢之山東,失其養則唐之淮西也。不幸近年以來,災荒荐臻,民俗大變,可憂可怕之象,不一其端,雖使識務負才者當之,猶懼其不克,豈可畀之於萬萬不似之人,自速其僨敗也哉?且臣宿病在身,眞元大奪,小失將攝,輒至昏倒之境,精神旣不堪酬應文簿,筋力又不能巡歷列邑,臣身顚沛,雖不暇恤,其於誤了國事,何哉?伏乞聖慈,亟許遞改,以重名器,以安私分,不勝幸甚。答曰,省疏具悉。卿其勿辭,速往欽哉。出燼餘
上在慶德宮。停常參·經筵。
夜一更二更,月暈。
傳曰,明日晝講爲之。
領議政柳尙運四度呈辭。不允批答。王若曰,勉諭屢宣,庶回長往之志,巽辭又至,深愧淺薄之誠。復此諄諄,毋或邁邁。言念時事之揑扤,曷堪乙丙之虞憂?變異層生,諸路之狀聞相繼。論議橫潰,同朝之寅協無期。公私之蓄積俱空,齊田久多不闢。京外之癘疫大熾,周黎殆將靡遺,早夜以思,未得拯濟之策。朝夕莫保,已迫危亡之形。此君臣協心圖治之時,豈輔弼奉身乞退之日。惟卿,以宰相器,爲社稷臣。敏識通才,允矣邦國之楨幹。宿德雅望,展也搢紳之楷模。論其器量宏深,則足以鎭浮俗,語其謀猷密勿,則足以濟多艱。故予委任之誠,久而冞篤,謂卿贊襄之績,亦克有終。不料仰成之辰,遽有釋負之請。雖以情外之侵斥,有所過嫌,斯念目前艱虞,寧容恝視?苟欲因此而去位,恐有嫌於休休,至於連章而丐閑,無亦近於悻悻。予方倚卿爲重,卿豈棄予如遺?右台獨任經綸,想有賢勞之歎,左揆久在調攝,莫聞展告之猷。況首席百責所歸,豈元老一日可去?於戱,進退關於時運,詎宜自輕,機務萃於巖廊,不可久曠。須諒至懇,亟斷來章。所辭宜不允。故玆敎示,想宜知悉。知製敎李敏英製進
府啓,國家取人,惟在於科場,此而不嚴,則其何以振頹綱矯弊習乎?今番亂雜之事,試官擧子,俱有其罪,則罷場之請,實循輿論,而聖明不諒,終靳一兪。昨又因大臣獻議,有依受敎勿爲罷場之命,臣竊惑焉。列聖受敎中,只言其罷榜,而不論罷場,在前罷場,亦非一二,則其不拘於受敎,可知。科場事體,至重且大,公議旣發之後,謂以重難,而因存勿罷,則其爲苟且,甚矣。至於一所,則擧子李秉益踰出試所之罪,旣已現捉,方有囚推之擧,垣墻棘圍,必有踰越出入之處,而監試官,不能明白摘奸,以致矇然啓聞,終場擧子,又有闌入廳廡之事,而試官之不能檢抑,與二所,無所異同,請監試一二所,竝命罷場,一所試官及監試官,竝命罷職。答曰,不允。又啓曰,近來科場濫雜之弊,京外皆然,而至於外方,殆有甚焉。今此江原道儒生等,齊憤於試官之用情,擧子之冒赴,自停其科,上來陳疏,其間事狀,姑未知一如其疏辭,而半道之人,不赴大比之科,人言喧騰,又如此,則場屋之雜亂不成貌樣,槪可知矣。冒赴擧子行査後,自當處置,而不能擧職試官,不可不爲先科罪,請江原道監試初試試官,竝命罷職。答曰,依啓。又啓曰,今歲癘疫,自夏大熾,涉冬尤甚,都城內外,無一片乾淨地,東郊結幕而出者,殆累百計。卽今寒事如此,毒疾露處,衣不能掩體,食不能充腸,其或痛情方蘇者,亦無耐遣保活之理,蹉過旬望,勢將盡化爲異物,在朝家若保之道,決不可越視不救。請令五部,凡方痛而出幕者,無遺捧甘於各坊,活人署點視其幕,的知其人口實數,然後自賑廳,分給若干穀物,以爲萬一全活之地。答曰,依啓。
禁府啓目,李祥輝刑問六十六次不服,加刑得情,何如?啓各別嚴刑得情。又照目,前縣監洪重禹矣封官所備穀數十餘石,旣有該稟文書,則稱以重記中賑救次載錄,而不爲明白區處,混入於其中矣所備中穀中之說,亦甚矇然,罪決杖一百,告身盡行追奪,私罪。啓功減一等。
政院啓曰,弘文館校理南正重,應敎金時傑,旣已竝請牌招矣。南正重,承牌來到闕門之外,陳疏到院,觀其措語,則家間奴僕六七口,連以染病出幕,身旣犯染,勢難入侍爲辭。原疏則旣已退却,而奴僕之出幕,果如此,則未及齋宿之前,有難出入於近密之地,金時傑則今方承牌入來云,而聞其兒息方患癘疫,欲於闕外陳疏云。卽今晝講正時已過,而玉堂下番,無推移入侍之員,今日晝講,何以爲之?敢稟。傳曰,停。
禮曹啓曰,以政院啓辭,監試出榜當否,令該曹從速稟旨指揮事,允下矣。監試兩所,皆已畢考,而以臺啓尙未出榜,東堂開場,只隔兩日,外方則必皆設行於定日,而京中則拘於監試之未及了當,設場與否,亦未完定。科場凡事,節節難處,而臺啓未收殺之前,雖有成命之不得設行,事例則然,而臣曹無他稟旨變通之道,何以爲之?敢稟。傳曰,問于大臣稟處。以上朝報
趙泰采,以都摠府言啓曰,副摠管李尙,除標信,訓鍊院都試坐起進去之意,敢啓。傳曰,知道。
又以兵曹言啓曰,今十三日訓鍊都監哨官陳承吉,旣已受點矣。自數日前,重得身病,症勢危劇,不得入直云。原單子中,改付標以入之意,敢啓。傳曰,知道。
持平李彦經啓曰,各軍門習操,近因年事荐飢,廢閣已久,戎政之疎虞,亦不可不慮,故南漢大操,纔已過行矣。畿內癘疫,日益熾盛,軍兵之方痛者,不知其數,而劫於軍令,扶疾赴點,重者,未及歸家,而徑斃於路次者,輕者,僅能往返,而添傷於勞役。且又到家薰染,病者相望,景色遑遑,如在火焰之中,此則已爲成事,今不可追悔,而至於摠戎廳,師期猝迫,將臣未出,今又諉之於臨時難變,不免於仍循行之,則必將與缺事無異,甚非所以安保生靈之道也。請摠戎廳習操,亟命缺待開春擧行,新除授執義李廷謙,時在京畿楊州地,請斯速乘馹上來事。答曰,依啓。習操姑停事,令廟堂稟處。出燼餘
上在慶德宮。停常參,只晝講。
夜一更,有霧氣。
領議政柳尙運五度呈辭。入啓。傳曰,安心調理。
晝講入侍,知事申琓,特進官金構,承旨趙泰采,玉堂金鎭圭·南正重,假注書宋宅相,史官趙正緯·朴弼明,武臣李行益。
禮曹啓曰,命下矣。問議于大臣,則領議政柳尙運以爲,臺啓未收殺之前,凡公事不得擧行,則監試一二所,恐不當出榜,東堂設場,其期已迫,外方則今雖變通,勢未及行會,京中則臨時更稟而處之,似或合宜,伏惟上裁。左議政尹趾善以爲,臺啓未收殺之前,雖有成命,不得擧行,自是規例,而臺諫爭執不已,國事之狼狽顚倒,可勝言哉?東堂設科,在於十五日,則明日出榜,然後可以及期周旋,而自下旣無變通之道,以臣淺見,更無所達,伏惟上裁。右議政李世白以爲,臺啓未收殺前,凡事之不得擧行,例也,而卽今臺啓,了當無期,臣未知其處之之道,而但念頃年科擧時,以朝報勿許入示事,定奪者,蓋慮有如此之弊,則未知其時定奪本意,而只在於科次,而不在於出榜也耶?今此一二所,旣不知外間事,仍爲逐日開坐,畢考已久,則自當如例出榜,而若於四館齊會出榜之時,始聞臺啓,則出榜與否,亦當有稟定之事,而畢考之後,旣不出榜,又無所稟定,寂然累日,若知若不知,何耶?其間曲折,誠爲不可知者矣。大抵朝令,旣不許傳通內外消息,其意蓋非偶然,則未出試門之前,惟當以竣其事爲期,何敢以傳聞外言爲諉,而終至於收,棄所受之命耶?曾於壬戌年監試會試時,臺諫以罷場論啓,而未及停論,出榜自如云,亦豈不以此故耶?該曹必有可據文書,此足以爲證矣。在試所之道,則自應如此,而今欲自列定奪分付,則亦有所難便者,臣不敢妄用臆斷,伏惟上裁,何如?傳曰,壬戌年監試會試時,啓稟出榜耶?自試所,直爲出榜耶?考啓。
禁府啓目,李祥輝刑問六十七次不服,加刑得情,何如?啓各別嚴刑得情。
晝講時,監試一所試官,監試官竝罷職事,及一二所旣不罷場,則臺啓雖方張,東堂試期,只隔一日,不可無權宜變通之道。仍令試官,開坐出榜,使四館,代行詣闕事,下敎,刑曹判書李濡處別諭事,榻前下敎。參判未差之代,以無故人差出,參議徐文裕牌招察任事,榻前定奪。
府啓,請監試一二所,竝命罷場。答曰,不允。措辭見上請江原道監試初試試官,竝命罷職,措辭見上答曰,依啓。前啓一所試官及監試官罷職事,停啓。
持平李彦經啓曰,今此監試一二所罷場之論,蓋欲其嚴場屋振紀綱,而累次陳啓,未蒙允兪。以至設場半月,了當無期,東堂又已迫近,凡事節節難便,臣意亦非欲膠守臺規,重誤國事,而第念科場事體,至嚴且重,峻發之論,有難遽停,故今又詣臺傳啓矣。卽者槪伏聞筵說,則因大臣收議,不論臺啓之停否,有直令出榜之命,此雖有壬戌已行之前例,國家待臺閣之道,其亦薄矣。臺官有所爭勢,則凡公事不得擧行者,乃所以重其責而存國體也。獨於此事,一邊論啓,一邊坼榜,則是臺閣之言路,不能有無於其間也。如臣疲劣,猥叨匪據,壞了臺體,無復餘地,其何敢抗顔仍冒乎?請命遞斥臣職。答曰,勿辭,退待物論。
晝講時,參贊官趙泰采所啓,臣朝見刑曹囚徒案,則罪人李秉益,以病保放,雖刑曹囚徒,若是啓下罪人,則啓稟保放,曾有定奪之事,而該曹不爲啓稟,輕先保放,事甚未安。請刑曹當該官,從重推考,此後,如有病重罪人,則啓稟後保放之意,依前定奪,申飭,何如?上曰,依爲之。知事申琓所啓,文甲科,付七品職,例也。漢城參軍韓永徽,罷散之後,久無屬處,旣與陰官有異,則適有當付之窠,故循例擬望受點矣。今聞外議以爲,旣有相避之〈?〉循例差除,以待相換爲非云,臣不勝惶恐。韓永徽改差,何如?上曰,與相當窠,相換,可也。以上朝報
成均館官員,以同知事意啓曰,昨日有太學儒生首發捲堂之議者,令本館,有査覈之命矣。卽今掌務官,入泮行査,則以爲此論,不出於食堂,亦不發於齋會,無蹤可尋,固難査出云,而第伏聞知館事臣徐宗泰,亦聞泮中方有此論,送言于齋任曰,方外有此云云之說,而未知虛實之如何,而聞來驚訝,齋任,善爲詳量,毋令有事理無當之擧云爾,則齋任,答以新除大司成,曾參於攻斥祭酒之疏,諸生等,謂祭酒累陳徵召之請,今於師席,實有所難便之勢,然師生義重,所遭非常,他無善處之道,只欲引退爲自處之道矣。師敎慇懃,不敢不從,因留泮中,催促參祭儒生云,雖無發論捲堂之擧,與堂上有所問答,故齋任兪命咸,乃以此自當之意,敢啓。傳曰,提起往事,欲爲起鬧,士習之不美,豈至於此哉?後弊所關,不可置之,兪命咸停擧。以上成均館謄錄
疊,持平李彦經啓曰,各軍門習操,近因年事荐飢,廢却已久,戎政之疎虞,亦不可不慮,故南漢大操,纔已過行矣。第畿內癘疫,日益熾盛,軍兵之方痛者,不知其數,而劫於軍令,扶病赴點,重者未及歸家,而徑斃於路次,輕者僅能往返,而添傷於勞役。且又到處薰染,病者相望,景色遑遑,如在大炎之中,此則已爲成事,今不可追悔,而至於摠戎廳,師期雖迫,將臣未出,今又諉之於臨時難變,不免於因循行之,則與南漢事無異,甚非所以安保生靈之道也。請摠戎廳習操,亟命姑停,待春擧行。答曰,習操姑停事,令廟堂稟處。
備邊司啓曰,因臺啓,摠戎廳習操姑先停止,待明春擧行事,有令廟堂稟處之命矣。比因連歲飢稔,久廢習操,戎政之疎虞,莫此爲甚。今年則各營習操設行之意,定奪分付矣。江都南漢習操,旣已鱗次擧行,則摠戎廳之獨爲停廢,似爲未安,而目今癘疫之熾盛,果如臺啓所陳,當此寒節,病者之徑斃道路,已極可慮,而多人聚會之際,轉相薰染之患,勢所必至。師期雖迫,不可無變通之道,依所啓今姑停止,待明春擧行宜當,以此分付,何如?答曰,允。
晝講入侍時,侍講官金鎭圭所啓,臣待罪外服者有年,故敢以耳目之所聞見仰達。今年農事,畓穀雖曰免凶,田穀則擧皆被災,而至於關東,則其地本來田多畓少,而其田又甚瘠薄,雖於稍稔之歲,其所收,亦不如三南之田,而累年荐飢之餘,今年則夏傷於霖雨,秋傷於早霜,田穀之被災,比諸乙亥丙子,尤有甚焉,而朝家旣未詳知峽農失稔之實狀,且無旱田給災之規,故今年年分事目,泛以他道例施行,今若全無顧恤之擧,則嶺峽孑遺之民,將無以支堪,本道監司,必以爲邑農事之優劣,分等啓聞,田賦則雖難給災,至於諸般身布,取其尤甚被災之邑,量宜蠲減,以爲疲氓保存之地,何如?上曰,令廟堂稟處。又所啓,江都·南漢·楊津等三處移轉,嶺西各邑,皆爲受去,而上年,朝家初令輸納,故各邑或艱難輸納,或未能輸納,而歲飜之後,不得已姑許捧留矣。今年則皆令運納於各其所,蓋軍餉,與他穀有異,必令輸納者,意固有在,而第嶺西各邑之去三處,旣不便近,且其有水路處不多,雖或有之,又皆淺灘,水落之後,則其爲輸運尤有所難,況其地之民,土着者絶少,來去無常,其不流散,已不可保之,而設或載運發程之後,以今日人心,中間偸竊逃躱之患,亦甚可慮。與其失民而失穀,不如仍爲捧留本官,姑待豐登而輸納之爲愈,故敢此仰達。上曰,令廟堂稟處。以上備局謄錄
趙泰采以摠戎廳言啓曰,本廳初運壯抄五哨軍兵,今已上來,逢點整頓,今月十五日,與西營入直訓鍊都監軍兵,依例替代,輪回入番之意,敢啓。傳曰,知道。
李墪,以禮曹言啓曰,啓聖廟事,戊申今爲三十一年,而先王成命,尙今不爲擧行,事甚未安,從速擧行事,命下矣。啓聖廟,事體重大,待判書差出後,相議擧行之意,敢啓。傳曰,知道。
午時,上御興政堂。座目見上上讀前受書一遍,侍講官金鎭圭,進讀聖學輯要第四卷孝敬章,自孝子之事親,至於忘憂故戒之。讀訖,上又讀新受音一遍,金鎭圭進講文義曰,大抵孝爲百行之源,自天子至士庶人,皆以孝爲本。若人君,以此體念,則可助孝理之治矣。
南正重曰,愉色惋容者,朱子註亦曰,事親,必以此然後,可盡爲子之道矣。人君出治之道,亦以孝爲本,不但自上沈潛玩味也。卽今王世子,年雖幼沖,學問已高明,自上敎誨之際,以此常常勉勸,則爲好矣。上曰,斯言好矣。當留意焉。
趙泰采曰,帝王之達敎,惟在於守成而勿失,豈以區區之末節爲事乎?上掩卷,仍爲下敎曰,刑曹事務煩劇,必多積滯,而且啓覆不遠,政院,以斯速上來事,下諭於刑判處。
趙泰采曰,刑曹參議,獨行公,而今亦陳疏乞免,牌招察任,何如?上曰,依爲之。
趙泰采曰,承旨在外,而親臨殿講臨迫,無故人變通差出,何如?上曰,依爲之。
上曰,試所出榜,宜有變通,而東堂設場之期,且迫近,此事何以爲之乎?
趙泰采曰,卽今京中,東堂科退行亦難,若於明日不得出榜,則事勢甚難,而自前科事多有紀綱之不嚴者,今則尤甚於前日,卽今處置,實無善策矣。上曰,壬戌年則以試所草記出榜,而其時則臺諫,只以罷場論啓,無請罷試官事,而以祖宗受敎見之,則勿爲罷榜,昭載事目,今姑一從祖宗朝受敎爲可。且試官之久留試所,未得出榜,甚不當,而外方及京中東堂科相値,卽爲出榜,俾令設場,似宜矣。
趙泰采曰,今使罷職之試官,權着冠帶,以爲出榜,事涉不當,姑使史官,出榜詣闕,何如?上曰,試官不得出榜,則他無變通之道,使史官,出榜詣闕,可也。
金鎭圭曰,以被罪試官,使之出榜,於事甚不當也。壬戌年,則別無論罪試官之事,今則與其時不同矣。上曰,卽今試官,不能禁抑,監試·擧子,均有其罪,故有此罷職之敎矣。
南正重曰,京科之亂雜,實近古之所稀,使之出榜,甚不當矣。
金鎭圭曰,二所儒生,則實無摘發論罪之道矣。上曰,一所棘圍踰越之事,雖甚不嚴,而末世紛紜之行言,例如是也,何以必皆所信乎?但現捉者,則可以痛徵,而其餘則難以處之,而至於江原道科事,極爲無據耳。
趙泰采曰,江原道試官罷職臺啓,則自上不可不允從矣。京中士子之冒籍而混赴者,不能摘發,故其道之數百多士,皆廢科,上京陳疏,則試官豈無其罪?此則宜從臺啓而罷職矣。上曰,宜從臺啓,而待觀本道査覈,然後欲爲處置也。試官之罪,不但止於先罷後推矣。上曰,今科,雖與壬戌年有異,但以東堂科相値,節節難便,宜卽出榜,使東堂定日設行爲可,雖旣出榜之後,若可罷,則不無更處之道矣。
金鎭圭曰,不如在今罷之矣。上曰,此則設辭之言也。
趙泰采曰,自上雖有下敎,臺啓若方張,則政院不敢承命,例也,而今則爲有特敎,故依此擧行,而一邊臺啓,一邊分付,實爲難便矣。上曰,此外,有善處之道,則固好,而無他道矣。
金構曰,天下事,豈有一同者乎?旣異於壬戌年,而臺啓若方張,則擧行實難矣。
申琓曰,大臣,念日後之弊,雖欲姑置,而慮將來未然之事,爲目前苟且之擧,實爲未安,且異於外任被罪者,使罷職之試官,公服開坐,亦甚不當矣。
趙泰采曰,一邊捧入臺啓,而一邊以出榜事,分付,甚不當矣。上曰,非不知臺啓之正大,而爲有祖宗朝受敎,且慮日後之難處,非止一二,故有此不罷之敎矣。
金鎭圭曰,臺啓之請罷一所試官,甚得臺體,而自上不爲允聽,臣實未知也。李秉益之事,果如渠之所言而有疾病,則不爲在家調治,而豈在於不當在之處乎?其言自相矛盾,而且聞臺臣之言,則以爲秉益之入場,有人多見之者。在試官之道,只陳捉來曲折,可也,而言棘圍之完合,無穿踰之迹者,事體未安。監察,宜先拿問,似不但罷職也。上曰,李秉益事,若有衆目所見者,則必於其踰墻之時見捉也。然而多有目見者,則監察之事,極爲虛疎矣。上曰,欲待李秉益之元,然後論罪試官矣。儒臣所達如是,一所試官,亦爲罷職。
趙泰采曰,刑曹判書處,則斯速,下諭,而參判,則以無故人,差出開坐,何如?上曰,依爲之。
金鎭圭曰,各邑軍兵避民役之類,其習固多可惡,而一散之後,無根着者,無更聚之期,有難等待其還集,而各衙門,則無論逃散與否,依數捧其身役,故守令,每爲侵徵於隣族,而峽中二三十里,有二村,所謂切隣者,亦甚相遠。若不爲變通,則餘民必難保存矣。逃亡稱頉者,各別申飭,使之受保於里任,以爲代定之地,則可無逋欠之患。若有還現者,則充定於比本役尤重者,似好,而臣以其時一守令,陳達雖猥,曾忝侍從而目覩,故敢達。上曰,纔已定奪矣。今難續續改定,故不可允從。
金鎭圭曰,以江原道言之,淮陽等邑,入於尤甚之中,特爲減役,而年久之身役,次次退捧,故丙子所捧,退捧於丁丑,丁丑則退捧於今秋,蓋出於軫念之意,而今若盡捧,則必難支堪,且居民,死亡七八,侵督之際,必致搔擾,反不知曾前軫恤之意矣。若査出現存者而捧之,逃散者蕩滌,則似不失民情矣。上曰,査覈,必不精矣。
趙泰采曰,守令,若難盡捧,則雖生存者,必混入於死亡中矣。
金構曰,流亡絶戶的知,甚不易,有難施行矣。上曰,査覈之眞的甚難,不可輕易爲之矣。
金鎭圭曰,臣惶恐敢達。不得出入於禁中,已四年,憂愛之心,豈以在外而有間乎?遞任歸京後,伏聞頃者陵幸回鑾之時,挾輦軍士,元無將令,而任自離伍,事甚駭然,宜有痛懲,而追後更聞,則愚迷之卒,意謂自上閱武於敎場,惟恐不及陳次,以致如是云,而若其離伍之際,致令乘輿,有驚動之患,則古人所謂銜橛之憂,可勝言哉?自此以後,陵行回鑾時,則勿爲閱武,而如有閱武之擧,則更卜他日而爲之,似好,故敢達。上曰,所達好矣。依爲之。上曰,武臣進來。
李行益進伏。上曰,纔自外任遞還矣。有所達事乎?李行益曰,續續啓聞,故無他所達事矣。諸臣,遂退出。以上燼餘
上在慶德宮。停常參·經筵。
夜二更三更,月暈。
全羅監司書目,靈光郡守李萬齡,蟲災許給上疏上送事。啓。答曰,省疏具悉。疏辭,令該曹稟處。
監試一二所,出榜,詣闕。
領議政柳尙運六度呈辭。入啓。傳曰,安心調理。
罷職現告,一所試官尹以道·任舜元·尹趾仁,監試官洪克濟,江原道監試官鐵原府使韓聖佑,都事李翼年,銀溪察訪全起濟。
明日興政殿親臨儒生殿講時考官三,右議政李世白·李世華·李寅煥,參考官四,徐文裕·沈枰·金時傑·金鎭圭。
明日東堂初試,文一所試官三,李彦紀·閔震元·李晩成,二所試官,姜銑·權詹·沈樘,館試試官,崔商翼·趙泰老·金始慶,監試官曺復卿。
武一所申琓,參試官三,柳行三·金允厚·柳㵑,二所試官崔奎瑞,參試官三,李德英·郭基之·鄭擔,監試官黃胤耉。
明日親臨殿講時,殿座正時,辰正三刻,開門差早。
傳曰,親臨試才,事體重大,後政擧行,明有下敎,而傳旨啓下,亦過十餘日,其間開政,非止一再,而公然掩置,尙不奉行,其在事體,豈容如是?且自前開政與都試相値,則擬望以入之時,例以判書不待下直,進參都試之意,啓稟出去,則不可以此爲諉也。殊甚駭然。兵曹當該堂上,從重推考,政色吏,令攸司從重科罪,該房承旨,難免不能檢飭之失,亦爲推考。
左議政尹趾善箚子。大槪,敢陳情勢病狀,乞蒙遞改臣職名,俾得安意就盡事。入啓。答曰,省箚具悉卿懇。所患如此,深用慮念。至於臺臣之疏陳,實是萬萬情外,則於卿小無難安之嫌。宜體至意,安心勿辭,從容善攝,臥閤論道,毋孤企望。仍傳曰,遣史官傳諭。
掌令金德基,持平鄭維漸啓曰,臣等,伏見昨日筵中下敎,權宜出榜之敎,繼又聞一二所,竝皆出榜詣闕,臣等不任慨然,且竊訝惑焉。臺啓未收殺之前,則無論大小事,不得擧行,固是國朝三百年已行之例,則因一萬萬苟且之科,廢却國朝常行之規者,實緣如臣等庸魯無狀,廁在臺地,不能有無之致,自訟之外,更何敢抗顔論列乎?雖然,今日此擧,默究流弊,則將必至於科場不嚴,而取人之方大乖,臺體不重,而爭執之路漸塞,實係國家存亡之機,則顧安得不盡言於君父之前乎?噫,國家取人,專在科場,則不可不嚴其科場也。若有一毫淆亂之事,致令人言喧藉,則罷固得體,而不罷則苟也。今番科場亂雜之說,以京則一二所旣同矣。以外則江原道亦然矣。考諸往事,未有京外如許之事,則受敎有無,固不當擧論今日,而亦何有曾前可據之例乎?今此罷場之論,實循輿議,聖明之諭以正大者,亦以此也。今猝不顧事體之輕重,不念擧措之顚倒,徒區區於東堂之只隔一日,一邊臺啓方張,一邊督令出榜,而被罪試官,公服而偃蹇開坐出榜,不料朝家處置,若是其乖舛也。一番科擧之罷場,顧何損於國家,而一令之急,奉行之試官,廉隅都喪,論啓之臺臣,有無不關,臣等未知此何國體,此何擧措,而竊恐日後援例,終必至於無臺閣而後已,臣等到此之憂,不但在於科場之苟然勿罷而已也。臣等,俱以不省,忝在匪據,妄論當罷之科,而不惟未蒙允兪,反有此無前過擧,而同僚旣以此引避,則臣等之靦然難冒,理無異同,昨緣日暮,今始自列,臣等之罪,益無所逃。請命遞斥臣等之職。答曰,勿辭,退待物論。
禁府啓目,李祥輝刑問六十八次不服,加刑得情,何如?啓各別嚴刑得情。
有政。以金宇杭爲承旨,權是經爲刑曹參判,柳尙載爲參知,崔商翼爲工曹參議,金構爲判決事,孟後能爲結城縣監,李光佐爲副修撰,林濩爲副修撰,韓世良爲濟用直長,黃夏英爲長興主簿,姜璘爲內資主簿,元振洙爲鐵原府使,李允明爲江原都事,鄭尙獻爲兼銀溪察訪,李夏源爲奉常直長,李坦付兼持平。漢城參軍韓永徽,掌樂直長金睍,相換。兵批,僉知作闕李應斗,以李寅燁付僉知,鄭重泰·宋相琦·李應斗付副護軍,李鳳徵·申懹付副司直,宋宅相付副司正,光平君溟爲副摠管,李廷敏爲車嶺僉使,金麗健爲西平萬戶,金錫輝爲天城萬戶,嚴處漢爲薪智島萬戶。以上邊將除授事承傳。內禁衛趙錫祉,捕盜軍官林夏葳,今加折衝。親臨別試才時,優等加資事承傳,黃炯·成夏績·金鼎三·元縡付副護軍。以上朝報
李世載啓曰,行大司憲朴世堂,執義李廷謙,掌令李箕洪,在外,持平李彦經,引嫌退待,掌令金德基,持平鄭維漸,呈辭。今日,以監察茶時之意,敢啓。傳曰,知道。
趙泰采,〈以〉都摠府言啓曰,今日入直軍士,中日習射,請出標信。傳曰,知道。
李墪,以吏曹言啓曰,今此東堂文科初試試官,備擬以入,而堂下可合之人乏少,依前例一員,以堂上備擬,而每望各二員擬入之意,敢啓。傳曰,知道。
傳曰,今月初一日親臨別試射時入格之類,旣令或加資,或差邊將,而其間,屢經政事,尙無奉行之事。親臨試才施賞,何等重事,而遷延者,極涉未安。今日政,卽爲擧行。
兵批啓曰,親臨試才時優等禁軍,邊將除授事,命下已累日,而邊將承傳禁軍,多至五人,卽今邊將相當窠闕,只有僉使一處,其他邊將,瓜限未準。從前邊將承傳之人,次次隨闕擬差,乃其常例。臣曹當以此意,預爲稟定,而臣世華,以禁軍都試事,逐日開坐於訓鍊院,晨進暮退,旣未得參政,又未暇稟旨定奪,遷延至今,致勤嚴敎,不勝惶恐。卽今邊將承傳五人中,一人在喪,餘存四人,而折衝禁軍,則當以時存僉使之窠,擬差,而其餘三人,則以相當萬戶未準瓜限者,作闕擬差乎?敢稟。傳曰,依爲之。
李墪啓曰,右副承旨趙泰采,以代房,進兵批政廳矣。卽聞其兄嫂之喪,直爲出去。下直未下之前,代房承旨當爲進去,而廳中,只有臣墪及同副承旨李世載,何承旨進去乎?敢稟。傳曰,同副承旨進去。
李世載,以義禁府言啓曰,罪人李祥輝,逐日嚴刑事判下,而今十四日,望祭受香,十五日正日,十六日望日,此三日不得加刑之意,敢啓。傳曰,知道。
李世載,以弘文館言啓曰,新除授副修撰李光佐,時在京畿驪州地,副修撰林濩,時在全羅道羅州地。經筵入番事緊,請竝斯速乘馹上來事,下諭。傳曰,依啓。
李墪啓曰,文科館所試官望,以徐文裕·朴世㷪備擬,而徐文裕,則旣已受點於親臨儒生殿講試官,朴世㷪,卽又牌不進,館所試官,無他推移落點之人,令該曹,更爲備擬,付標以入,何如?傳曰,允。
京畿監司狀啓,以刑曹判書李濡病重不得上去事,傳于李墪曰,宜遵別諭,從速上來事,回諭。
以江原監司狀啓,襄陽等官居良人尹五山,率婦金召史等,爲虎囕死,歙谷等官居官婢玉粉等燒死事。傳于李世載曰,囕死·燒死人等,令本道恤典擧行。
以黃海監司狀啓,長淵居私奴白山妻私婢貴德等燒死事,傳于李世載曰,燒死人等,令本道恤典擧行。
假注書姜履相啓曰,臣承命,馳往于忠淸道尼山地酉峯村,左參贊尹拯所住處,傳宣聖旨則以爲,臣於病伏之中,冒死呼籲,日夜兢戰,祗竢威命,不意近侍復臨,溫諭又降,眷顧之旨,愈往愈勤,惶恐震慄,措躬無地。臣癃陋垂死,決不可復起爲人之狀,非敢一毫虛飾,以欺天日,而尙未蒙天地父母之哀憐,虛辱寵命,每至於此,臣誠憫蹙,竊自恨螻蟻之衷,無以上徹於皇穹也。非分職名,今亦未有處分,將不得不更冒萬死申請鐫削,而煩瀆猥越,只增死罪,憂惶悶塞,罔知所出。且此史官傳諭,今又至三矣。不但微分之萬不敢承,每起四方之議,重貽一路之弊,其在朝章,損傷不啻,懇乞寢罷,以幸公私。臣不勝悶迫,敢此附陳,尤無任惶恐之至云矣。敢啓。傳曰,知道。
兵曹參議申懹疏曰,伏以臣,衰朽癃殘,久忝騎省,自知其不稱,而分義所在,不敢言病,强扶羸骸,黽勉察任者,今至七朔。其支離苟簡之狀,已不可言,而近又家禍荐臻,數旬之內,三遭慘切之喪,憂慮悲傷之餘,宿患復作,痰火上升,則胸膈痞悶,幾至昏塞,精神憒亂,殆不省事,加以右邊脚膝酸痛之症,遇寒增劇,行步不良,動輒須人,常於闕庭出入之時,蹣跚曳踵,駭人瞻視,臣竊自愧於心矣。不得已累尋長單,而喉司不諒,一向退却,繼而嚴召遽降於委頓之中,作氣强赴,重襲風寒,外感內傷,一時兼發,僵臥床席,日夜涔涔。蓋臣此病,原委深重,少失將息之道,百症交作,故每當寒節,閉戶塞竇,作一蟄蟲,非如偶然感傷,可以得差於時日之間,此實親舊之所共知而悶憐者也。且臣於薪憂之外,又有難冒之勢。日者同僚及承宣之被推,皆緣臣妄率陳疏之致,在臣之道,卽當引咎自處,而前後辭單,訖未上徹,尙今蹲據,乍入乍出,其有傷於廉義者,大矣。臣心愧懼,靡日自安。以此以彼,決無因仍供職之望,伏乞聖慈,府賜諒察,亟許遞免,以全微命,以安愚分,不勝幸甚云云。踏啓字。
左議政尹趾善箚曰,伏以臣,猝得奇疾,症情危惡,頃刻之間,若將垂盡。適於此際,有省鞫進去之命,昏仆不省,未卽陳暴病狀矣。俄因喉司之啓稟,命遞委官,仍遣太醫,診視狗馬之疾,使之連續書啓,屢頒珍劑,至令將死之命,得延今日。顧此賤臣,每蒙天地生成之德,至於如此,臣誠惶隕感注,不知所以爲喩也。頃者筵中,首相之陳白前右議政臣崔錫鼎之事也,臣亦有繼達之語矣。伏見掌令金德基疏本,則罪狀廟堂,攻斥首相,無復餘地,臣於此,安得獨爲晏然?筵說贊助者臣也,廟謨同參者臣也。臣之罪,合伏刑章,死有餘責,何敢有自解之意乎?然其疏中有曰,尊君父重事體道理,都不省顧一分。噫,人之爲言,胡至此極?伊日所陳,不過欲明其本情之無他,而反陷此罔測之科,臣看來危怖震駭,莫知置身之所也。臣固當趁卽請罪之不暇,而奄奄垂死,念不及他,露章自劾,亦且後時,而聖度天大,終始曲全,不但不加譴罪。異數猶且便蕃,臣感銘骨髓,尤增死罪,臣之病情,比諸當初,稍似小緩,而左邊手脚,全不運用,口角流涎,不能收拾,頑痰塞胸,喘息莫定,諸醫之見之者,莫不危之,而或以爲類中,或以爲風痰,亦不得指一執症。念玆望八之年,得此危疾,委頓牀簀,飮啖全廢,精神已消,氣血亦竭矣。死亡之期,迫在朝夕,雖千金良劑,豈能收效而有復起爲人之望哉?到此地頭,情勢之悶蹙,不須暇言,而未死之前,得解重任,瞑目於入地之日,是臣大〈幸〉。伏乞聖慈,俯諒情悃之懇迫,特察疾狀之危苦,亟許遞改臣職名,俾得安意就盡,千萬幸甚。取進止。批答見上燼餘
上在慶德宮。停常參·經筵。
館所試官徐文裕改,代李鼎命。
司直李鼎命,試官牌不進,依承傳罷職。
領議政柳尙運七度呈辭。入啓。傳曰,安心調理。
平安都事書目,龍川府使權詢,災傷差錯,罷黜事。
京畿監司書目,楊州呈,以刑曹判書李濡病重上去不得事。啓。傳曰,宜遵別諭,從速上來事,回諭。
儒生殿講時,生員吳命增,幼學李垕,易純·通,幼學趙光命,易通,生員崔泰東,幼學金舜臣·潘鵬來·李世臣,易純·略,進士尹就履·李世綱·鄭五龍·李鳳陽,易粗。
備忘記,居首生員吳命增·李垕,直赴殿試,之次幼學趙光命,直赴會試,生員崔泰東,幼學金舜臣·潘鵬來·李世臣,各給二分,進士尹就履,幼學李世綱·鄭五龍·李鳳陽,各給一分。
院啓,廉恥一節,士夫行身之大防,而此之冒沒,何以事君。先失其身,何以治人?近來俗習大壞,風節掃地,識者之寒心,固已久矣。咸鏡監司李東郁,當初議薦之時,圖囑薦望之說,有口皆言。身爲卿宰,爲此營苟之擧,已是搢紳之羞,而及其物議喧騰之後,汲汲辭陛,諫長論斥之疏,適出此際,而陽若不知,星夜馳驅,而以爲冒赴耐過之計,物議唾鄙,至今未已。誇張浮費,要得聲譽,乃其本習,其在西邑,模出數件圖像,前後所莅之邑,誑誘愚氓,輒設生祠,至於遞歸之後,民皆指點之罵詈之,及莅本任以來,不務實惠,專爲虛名,要譽病民之狀,難以毛擧,而姑就其表著者言之,所帶軍官徐後積,卽東郁曾差使行時,以鄙瑣不法之事,致有人言,因此坐罷者也。率置營中,作爲爪牙,大小任事,一委此人,從中用事,賄賂公行,非理濫猾之事,非止一二。且本道之沿海列邑,有司宰監所納大口貢物,而價米,則例自民間責出矣。乙亥大侵之後,前方伯,爲慮賑穀之不敷,自本營料理辦備,之價米,則使各其邑,收捧留置,以爲補賑飢之資,故逐年遵行,民皆賴之。東郁反其規模,使十數邑所捧價米,一倂運致於監營,督過轉輸之際,一路騷然,各邑仰哺之民,擧皆缺望。及其運米之後,太半花消於閑慢之費,以若干所餘米石,分給民戶,而其所施惠,厚於豪右,薄於小民,其他可駭之擧,不一而足。莫重按察之任,不可付諸如此之人,請咸鏡監司李東郁罷職不敍。答曰,李東郁之才諝,合於方面,則何待圖囑而後薦望也?決知其不然也,勿爲煩論。竝引嫌而退。罷場之啓,旣循公議,則權宜出榜,在我何損?請持平李彦經,掌令金德基,持平鄭維漸,竝命出仕。答曰,依啓。親臨儒生殿講時,同副承旨李世載所啓,前頭收議,實是莫重莫大之擧,故堂上堂下曾經侍從之人,旣令竝參矣。若不前期分付,則在京應參者,或不無因事下鄕之弊,而當其收議時,亦難保一齊來會,不可不預爲申飭,而申飭之後,如有無故不參者,一一察治,何如?上曰,預爲分付該曹,可也。以上朝報
親臨殿講時,左議政李世白所啓,頃因臺啓,摠戎廳習操姑停事,旣已定奪矣。守禦廳南漢夜操,今已過行,忠淸江原等道軍兵,亦當發遣從事官,聚會點閱,而兩道癘疫之熾盛,無異於畿內,則事當一體停止。守禦使雖已出令,亦爲姑停,何如?上曰,問于守禦使,使之一體停止。以上備局謄錄
金宇杭啓曰,備邊司郞廳來言,今日,賓廳坐起日次,而親臨儒生殿講相値,不得來會云矣,敢啓。傳曰,知道。
李墪啓曰,明日常參·經筵,取稟。傳曰,停。
金宇杭啓曰,行大司憲朴世堂,執義李廷謙,掌令李箕洪,在外。掌令金德基,持平李彦經·鄭維漸,避嫌退待。今日,以監察茶時之意,敢啓。傳曰,知道。
李世載啓曰,憲府多官,相繼引避,而處置經宿,事甚未安。諫院呈告人員,竝卽牌招,以爲處置之地,何如?傳曰,允。
金宇杭,以摠戎廳言啓曰,本廳壯抄軍三哨,輪回立番,而入直一哨外,二哨軍兵,則慕華館德明洞近處,依前例逐日私習之意,敢啓。傳曰,知道。
李世載,以弘文館言啓曰,本館下番四員內,修撰二員則未差,副修撰二員在外,故以校理二員,姑降替直矣。校理李喜茂,頃日以親病陳疏出去之後,副校理南正重,入直矣。今日朝,稱有家間避寓事出去,而校理李喜茂親病,今已向差云。校理李喜茂,副校理南正重,竝爲牌招,以爲推移入直之地,何如?傳曰,允。
李世載啓曰,以校理李喜茂,副校理南正重,牌不進,罷職傳旨。傳曰,推考傳旨捧入。
李世載啓曰,弘文館校理李喜茂,副校理南正重等,違牌不進,罷職傳旨,今方捧入,而玉堂下番,不可闕直,副應敎金鎭圭,卽爲牌招,姑降入直,何如?傳曰,允。
宋昌,以吏曹言啓曰,今此己卯式年東堂三所差備官,今方書入,而無故可合之人絶小。且式年與別試有異,儒生錄名之數,想必不多。從前如此之時,枝査同官各一員啓下,曾有其例。今亦依此磨鍊以入之意,敢啓。傳曰,知道。
宋昌,以吏曹言啓曰,今此文科式年初試時,易書書吏一二所各五十人,館試三十人定送事,啓下,而式年東堂,異於別試,收券之數,必不至於浩多。依近例一二所各三十人,館試二十人定送之意,敢啓。傳曰,知道。
行判府事崔錫鼎疏曰,伏以,無狀小臣,百無一長,厚誤殊知,濫躋高位,器盈而溢,福過而災,猥當任使,自速顚隮,使節未返,臺章遽發,前後啓牘,罪名狼藉,數次批敎,辭旨嚴切。臣於是,跼天蹐地,求死不得。如以臺章罪狀臣者,勘其當律,則施以竄殛,亦云不足,而聖德如天,曲垂眷庇,薄示譴呵,容臣閑住,悚惕之餘,第切銜隕,退伏田廬,循省愆尤,十畝之間,飮啄粗安,自幸涵泳於聖澤,分甘廢捐於淸時,不意放釋之典,出於特敎,繼而有西樞牽復之命,臣驚惶震越,怳如夢寐,且感且愧,靡所容措。夫以臣之負國辜恩如彼,而聖明之匿瑕含垢如此,郵罰未久,祿秩仍加,足見天道至仁,無一物之終棄,而微臣罪犯之深重,益無以償塞,俯仰慙悼,何自爲心?然揆以臣子義分,所當聞命趨造,一謝天陛,而顧此區區情實廉義,誠有不容昧然者,玆敢冒死一暴,冀聖明之矜察焉。凡臣之罪案最重而難貰者,在於慢書一節。身爲弱國之臣,缺一字丁畏天之時,目見悖理之稱,至及於御前書帖之中,私心驚痛,庸有其極?雖不能隨手裂壞,以快臣子之心,百計彌縫,意非不切。初欲以稱謂非倫,措辭開曉,而旋念從前彼人,每疑我國之輕視於此,又有忤咈之端,則恐致生怒而起釁,又欲以通書無例,爲辭還却,而今番揭帖,自朝家先焉,其書辭意,多是報謝之意,則以此却之,又不成說,左思右想,不得善策。仍竊伏念國家不幸,有會稽之深恥,而不能一朝刷灑,則餘外受侮,有不足較量,而今爲必難爭之事,重觸不可測之怒,疆事不順,層階隨生,求滅尺寸之恥,反取尋丈之辱,則國體事宜,未免交失。臣之妄意,今日之事,止於以忿思難爲義,寧以身甘受罪謗,不欲生患於國事,抱痛藏憤,默默齎上,至今追思,寢有餘悖,據義嚴斥,雖未易辦,以計防絶,其或有道,而當局昏迷,智慮淺短,卒之虧奉使之職責,負人臣之極罪,臣猶自知,尙復誰咎?臺章聲罪,又出於擧國驚憤之會,以無所歸咎之心,論爲法受罪之身,則雖於其間,或不無不諒之辭,非意之誚,臣不敢一毫尤怨也。屛譯一款,當彼之斥去通官,爭不能得,而我國譯舌,許令留在,其間事狀,槪具於再次狀聞,亦著於諸臺避辭。至於文字酬酢,事非常例,而但聞前輩名臣,奉命儐接之時,以筆代舌,亦多有之,妄謂已事之可援,不料爲罪之至此,然臣之初番狀聞,語欠詳瑩,則臺臣之不究顚委,遽致疑責,亦何足怪也?私餽一款,當其請納之時,費辭還却,終不回聽,相持之際,氣色不佳。終若不受,慮有生梗,而彼旣受我禮單,意在回謝,送助公用,事異私贈,則却之不得,歸諸公帑,如倭人幣物輸歸版曹之例,恐不至大害於義,亦不料以此,終陷重科也,私商米貨之事,抑有說焉。禁斷私貿一語,具在禮部咨文,故於其發言之初,臣卽據此爲言,而彼以奏知皇聽,借動庫銀爲辭,必稱皇商,以爲藉重之地,輕加拒絶,勢有不可。旣不得輕絶,則與其竭貨官貿,而添惹事端,不若募民自市之爲便,國無耗財貽害之患,彼無缺望懷憾之端。臣於此,自以爲深見便宜,而事在疆內,不敢自專,瀆陳於狀聞,累書於僚相,謂宜劃卽允可,早有句當,只緣朝中論議,驟聞其私商挾貨,便咎其不卽防遏,若其指謂皇商,有難終拒之狀,與夫其間情形利病,竝置而不論,徒守一切之法,懸斷遠外之事,終至於廟算持疑,國事顢頇,是必臣之指畫開陳,初不能的然明切,有以見信於上下,此則臣之罪也。嗚呼,莫難平者事也,不易得者才也。雖古之賢臣碩輔,其當國而任事,鮮能自免於疵讁,況以臣凡才淺識,當世道之臲卼,受國家之隆委,謀爲規劃,類拂時宜,隨事取病,固其所也。至於疆場之事,尤見其難爲强弱異形,事例無前。凡百接應,率多難處,而才不足以成務,知不足以識幾,徒知國事之爲重,不念身計之狼狽,始則謗言喧豗,載鬼盈車,終焉罪狀層疊,擢髮難贖,下以辱平生之身命,上以壞朝廷之體面,今雖洗濯瘢垢,收召精魂,欲令齒列於平人,將何顔面,復廁周行,以自喪其廉義而莫之恤乎?念臣自靖之義,惟有掃迹朝端,冥心事外,將耕野釣濱之計,爲息黥補劓之圖,畢命丘壑,於臣足矣。伏乞聖明,諒臣危蹙之懇,將臣姓名,刊去朝籍,俾得自屛於荒寧,與被終始生成之澤,不勝萬幸。臣於聞命之初,情地慞惶,未克早自陳籲,伏聞憲臣疏中,更有駁論,語頗深切,時議之嚴,此可知矣。自謝之章,復爾稽遲,臣罪萬死云云。答曰,省疏具悉卿懇。卿之本情之無他,固已明燭,則旣往之事,不須深嫌。卿其安心勿辭,從速上來行公,以副予望。仍傳曰,遣史官傳諭。
辰時,上御興政堂,親臨儒生殿講。入侍,行都承旨宋昌,左承旨李思永,右承旨李墪,左副承旨金宇杭,右副承旨趙泰采,同副承旨李世載,假注書李夏源·宋宅相,記事官趙正緯·朴弼明。執冊官行都承旨宋昌,考官三,右議政李世白,行兵曹判書李世華,吏曹參判李寅煥,參考官四,刑曹參議徐文裕,行司直沈枰,應敎金時傑·金鎭圭。應講儒生見上
李世白曰,日氣寒冷,聖候若何?上曰,連日無事矣。
李世白曰,冬至使拜表,以二十三日,啓下矣。卽聞使臣,以罷職之故,未及治行云。其行期,勢將差退,而且前期發行,則留於我境,及彼地之際,貽弊不些,故敢達。上曰,退定,可也。
李世白曰,頃因臺啓,摠戎廳習操姑停事,旣已定奪矣。守禦廳南漢夜操,今已過行,忠淸·江原道軍兵,亦當發遣從事官,聚會點閱,而兩道癘疫之熾盛,無異於畿內,則似當一體停止。守禦使,雖已出令,亦爲姑停,何如?上曰,問于守禦使,使之一體停止。出擧行條件
李世載曰,前頭收議,實是莫重莫大之擧,故堂上堂下曾經侍臣人,旣令竝參矣。若不前期分付,則在京應參者,或不無因事下鄕之弊,而及其收議之時,亦難保一齊來會,不可不預爲申飭,而申飭之後,如有無故不參者,一一察治,何如?上曰,預爲分付該曹,可也。出擧條諸臣,遂以次退出。以上燼餘
上在慶德宮。停常參·經筵。
夜一更,月入畢星。
李世載啓曰,明日常參·經筵,取稟。傳曰,只晝講。
李世載啓曰,吏曹郞廳來言,守令多闕,政事何以爲之?敢稟。傳曰,明日爲之。
以領議政八度呈辭,傳于李思永曰,安心調理。
李世載,以武二所試官意啓曰,參試官禮曹佐郞李德英,自數日前,有腹部腫患,而强疾來參矣。自今日午後,腫勢益肆其毒,紅暈四熾,寒熱交作,精神眩瞀,殆不省人事。萬無察任之勢,似當有變通之道,令政院,斯速稟旨變通,何如?傳曰,允。
李世載啓曰,武二所草記,參試官禮曹佐郞李德英病重,令政院稟旨變通事,允下矣。他無變通之路,前望單子,改付標以入之意,敢啓。傳曰,知道。
金宇杭,以兵曹言啓曰,武科二所試官崔奎瑞,試官之任改差,使之進參譯科事,命下矣。令政院,前望單子還入,改落點之意,敢啓。傳曰,知道。
李思永,以漢城府言啓曰,本府參軍臣宋世泰,與五部官員,自今月十一日,至十五日,都城內外僵屍,眼同摘奸,則東部字內,有一屍,西部字內,有二屍,南部字內,有七屍,北部字內,有一屍,中部字內,有二屍。東部·南部·中部僵屍,則埋置於水口門外送葬峴近處,西部北部僵屍,則埋置於西小門外大峴近處之意,敢啓。傳曰,知道。
掌令金德基,持平鄭維漸啓曰,國家取人,惟在於科場,此而不嚴,則其何以振頹綱而矯弊習乎?今番監試一二所亂雜之事,人言狼藉,罷場之請,實循輿論,而聖明不惟不賜允兪,不待臺論之寢停,一夜之間,强令出榜,此實所未有之過擧也。科場事體,至嚴且重,若不罷,則國體之苟且殊甚,日後之流弊無窮,決不可諉以榜出,而仍存勿罷。請監試一二所,竝命罷榜。進士任詡,前主簿韓舜錫,本以奸細之人,且挾雕蟲之技,從前負犯,俱係非常。其所流放,旣云末減,而放還之後,或處輦轂,或在郊畿,每當設科之時,爲人代述之說,不啻喧藉。往來行言,雖不可一一準信,而當此科場不嚴之日,不可使此流,接跡於近京之地,請進士任詡,前主簿韓舜錫,竝命邊遠定配。臣等伏聞,昨日筵中,大臣,因本府摠戎廳習操停止之啓,守禦廳所管忠淸·江原兩道習操,竝令停止云,甚盛意也。近來癘疫之熾盛,京外同然,飢荒之難保,八路無間,齋裝往來之際,大開軍民之弊,朝家賑恤之德,不宜有所異同,請諸路兵使巡歷習操等事,一體停止。答曰,不允。
正言金昌直·金相稷啓曰,臣等,以咸鏡監司李東郁罷職不敍事,有所論列,而及承聖批,不惟不賜允兪,至以合於方面,何待圖囑等語,爲敎。臣等不勝訝惑之至。東郁,特以患得患失之鄙夫,其所謂才諝者,不過夸張巧飭,要得虛譽而已。當其出身之初,人或謂之勤幹,而及其歷試蔑效,本色彰著之後,大爲世人之所唾鄙。今此有才之敎,實出於未盡俯燭而然矣。當其議薦之時,圖囑薦望之說,有口皆言,有耳皆聞,獨聖明,姑未及聞之耳。身爲卿宰,爲此營苟之態者,已是搢紳之羞,而及其物議喧騰之後,汲汲辭陛,如恐不及。諫長論斥之疏,適出此際,而陽若不知,星夜馳驅,以爲冒赴耐過之計,物情駭惋,至今未已。其在西邑,模出數件圖像,前後所莅之邑,誑誘愚民,輒設生祠,至其遞歸之後,民皆罵詈而僇辱之。及莅本任以來,不務實惠,專尙虛名,要譽病民之狀,難以毛擧,姑就其表著者而言之,則所帶軍官徐後積,卽東郁曾差使行時,以鄙瑣不法之事,致有人言,因此坐罷者也。率置營中,作爲爪牙,大小任使,一委此人,從重用事,賄賂公行,非理濫猾之事,不止一二。且本道沿海列邑,有司宰監所納大口貢物,而價米則例自民間責出矣。乙亥大侵之後,前方伯,爲慮賑穀之不敷,自本營料理辦備,而價米則使各其邑,收捧留置,以補賑飢之資,故逐年遵行,民皆賴之,東郁反其規模,使十數邑所捧價米,一倂運致於監營,督迫轉輸之際,一路騷然,各邑仰哺之民,擧皆缺然,及其運來之後,太半花銷於閑慢之費,以若干所餘米石,分給民戶,而其所施惠,備厚於豪右,不及於小民,其他忘廉冒恥違道干譽之擧,實有人所不忍爲者,多矣。莫重按察之任,決不可付諸如此之人,請咸鏡監司李東郁罷職不敍。答曰,不允。
左議政尹趾善箚曰,伏以,臣之賤疾,十分危苦,斷無復起爲人之望,欲於未死之前,乞解職務,而略陳情勢之憫慽,以冀聖明之哀憐而矜許矣。不意仁覆之天,猶未照察,不但不賜允兪,反降溫批,開釋勤摯,至有臥閤論道之敎,臣於是,惶感震惕,益不知處身之所也。第臣之所患,非一時感傷,調息可愈之疾,風邪挾痰,半體不遂,左邊臂脚,如掉如寒,非人挾護,不能轉動,委身牀席,作一僵尸,痰火上升,晝夜咳喘,寢食俱廢,眞元澌掇。顧此病狀,何能久於人世?雖支持時月,何敢虛帶重任,曠廢事務,益增其罪戾乎?臣之疾病危篤之狀,伏想聖明俯燭無餘,必不待累次煩瀆,應有處分,而區區情悃,不勝悶鬱,復此哀籲於天地父母之前。伏乞聖慈,將臣本職及兼帶諸任,一倂許遞,無誤國事,千萬至祝。取進止。答曰,省箚具悉卿懇。已諭至意,更何多誥?從容調理,神明所扶,自有勿藥之喜,卿其安心勿辭,臥閤論道,以副予望。仍傳曰,遣史官傳諭。
行戶曹判書閔鎭長疏曰,伏以,雜科初試,該司提調,主張選擧,例也。譯院開講在明,而都提調臣南九萬,在外,提調臣崔奎瑞,見差武科試官,臣又待罪醫監,當檢醫科,無他推移進參之人,科日有期,不可以提調有故而退行。武所旣已設場,則又不當改易試官,而伏聞該曹至有啓稟之擧云,揆以事體,極涉惶悚。伏乞聖明,俯念苟簡之勢,亟命遞臣司譯提調,俾完譯科,公私幸甚云云。答曰,省疏具悉。武所試官之任改差,使之進參譯科,卿其勿辭焉。
上在慶德宮。停常參·經筵。
宋昌啓曰,明日常參·經筵,取稟。傳曰,只晝講。
又啓曰,來二十一日,輪對日次,取稟。傳曰,爲之。
李世載啓曰,史官三員待命事,命下矣。史官不備,宣傳官一員代送之意,敢啓。傳曰,知道。
吏批啓曰,玉堂闕員,今當差出,而擬望之人乏少,相避外任,竝擬,何如?傳曰,允。
以領議政九度呈辭,傳于宋昌曰,安心調理。
以備忘記,傳于金宇杭曰,今下弓矢,牛峴僉使安祥善處,給送。
金宇杭,以都摠府言啓曰,今日入直軍士中日習射,請出標信。傳曰,知道。
傳于宋昌曰,今日晝講,停。
李思永啓曰,右副承旨趙泰采,同生兄牧使泰來妻淑夫人尹氏身死,服制已行四日,出仕,何如?傳曰,允。
以備忘記,傳于李世載曰,史官三員待令,騎馬九匹立之。
假注書李夏源啓曰,臣承命,馳往于仁川新峴面行判中樞府事崔錫鼎所住處,傳宣聖批則以爲,臣之罪戾深重,跧伏田野,恩敍之命,出於夢寐之外,情惶勢蹙,不敢趨赴,冒陳一疏,冀蒙矜察,不意史官遠來,傳宣批旨,諭以本情之無他,開釋備至,復加敦召。臣奉讀未半,涕泗交頤,益不知措身之所也。揆以分義,所當黽勉承命,以謝恩造,而顧臣情迹,更無冒進朝端之勢,狗馬賤疾,適又沈苦,末由强起趨造,倍切惶隕。謹當更具文字,仰暴微款云矣。敢啓。傳曰,知道。
宋昌,以禮曹言啓曰,今十月十五日親臨儒生殿講時,冬至使行期差退事,榻前定奪矣。拜表吉日,更令日官推擇,則來十一月初四日辰時,方物封裹,同月初一日爲吉云。以此日時,原粘目中,改付標以入之意,敢啓。傳曰,知道。
金宇杭,以武二所試官意啓曰,監試官司憲府監察黃胤耉,今日政,迎日縣監除授。其代,令政院斯速變通,以爲監試之地,何如?傳曰,允。
吏批啓曰,新除授江陵府使洪重夏呈狀內,老母宿患痢疾,遇寒復發,調治累日,有加無減,委頓牀席,轉側須人,人子情理,萬分煎迫,旣無將往之勢,又難離側獨赴云。其母病,果爲危重,則不可强令赴任,夫馬留京,亦甚可慮,江陵府使洪重夏,依近例罷黜,何如?傳曰,允。
李世載,以弘文館言啓曰,新除授修撰李光佐,時在京畿驪州地,修撰崔昌大,時在京畿仁川地。經筵入番事緊,請竝斯速上來,下諭,而近日下番,竝皆在外,故連以校理·副校理二員,姑降入直矣。再昨,校理李喜茂,副校理南正重,違牌不進,而無他推移之勢,臣鎭圭,又爲姑降入直矣。今日上番應敎金時傑,因春坊上番有故,以兼輔德,移直春坊,本館上番,則臣鎭圭,固當仍直,而下番則修撰三員,旣皆在外,勢將又爲姑降,而副校理南正重,自昨日陳疏,校理李喜茂,今亦陳疏,來到政院,新除授校理李寅炳,時未肅拜,竝卽牌招,以爲推移入直之地,何如?傳曰,允。
李世載啓曰,以校理李喜茂,牌不進,罷職傳旨。傳曰,推考傳旨捧入。
掌令金德基,持平鄭維漸啓曰,請監試一二所,竝命罷榜。
請進士任詡,前主簿韓舜錫,竝命遠邊定配。
請江華鎭撫營習操,及諸路兵使巡歷習操等事,一體停止。答曰,不允。第二件事,旣曰往來行言,不可準信,則便是未著之事也。代述,雖此輩之本色,而迹則未見,遠配之論,無乃太過乎?勿煩。末端事,令廟堂稟處。
正言金昌直·金相稷啓曰,請咸鏡監司李東郁罷職不敍。
西關鎖鑰之任,本非他路之比,況今荐飢之餘,又兼蘇殘之責,苟非其人,不可輕畀。新除授平安監司嚴緝,素無幹局,加以衰敗,曾在湖臬,亦有蔑效之譏。本道之於湖南,爲任較重,決無堪當之理,請平安監司嚴緝改差。答曰,勿煩。
吏曹,判書申琓,武一所試官進去,參判李寅煥進,參議洪受瀗進,都承旨宋昌進。
以嚴纘爲公州牧使,河重圖爲龍川府使,李後晟爲利城縣監,黃胤耉爲迎日縣監,尹扶爲恩津縣監,韓世謙爲司圃別提,金日省爲司藝,申銋爲弼善,沈枰爲兵曹參議,李寅炳爲校理,李光佐爲修撰,崔昌大爲修撰,權是經爲內贍提調,金萬埰爲江陵府使,蔡時益爲砥平縣監。
兵批,行判書李世華服制,參判趙亨期病,參議未差,參知柳尙載進,左副承旨金宇杭進。
無政事。
上在慶德宮。停常參,只晝講。
申時,日暈兩珥,暈上有冠,色內赤外靑。
夜自二更至五更,月暈。
宋昌啓曰,明日常參·經筵,取稟。傳曰,只晝講。
以領議政十度呈辭,傳于宋昌曰,安心調理。
金宇杭,以都摠府言啓曰,都摠管閔鎭長,以醫科初試試取事,除標信,典醫監坐起進去之意,敢啓。傳曰,知道
宋昌啓曰,右承旨李墪,同姓孽五寸姪李箕福妻柳氏身死,服制已行四日,出仕,何如?傳曰,允。
宋昌啓曰,右副承旨趙泰采,服制已過,而今日亦不仕進,卽爲牌招察任,何如?傳曰,允。
李思永,以漢城府言啓曰,承政院甘結內,昌德宮守宮內官手本內,本宮大內廣闊之地,無時下雪,則數少軍士,難以趁掃是白置,依昌慶宮例,掃雪軍定送事,命下矣。前日昌慶宮,與昌德宮,同爲時御之所,故有掃雪軍定送之例,而慶德宮,則曾無定送之事矣。卽今昌德宮,旣非時御之所,則今此定送,旣無前例。且係民役,似當不爲定送,而旣有此啓下之事,何以爲之?敢稟。傳曰,定送。
趙泰采,以義禁府言啓曰,罪人李祥輝,逐日嚴刑事判下,而判義禁臣李世華罷職,同義禁臣金構,掌隷院坐起進,同義禁臣趙亨期,兵曹入直,堂上不齊,今日不得開坐加刑之意,敢啓。傳曰,知道。
趙泰采啓曰,兵曹判書李世華,旣已罷職,所授命召,使軍官替納,故今方修正以入,而判書,例兼禁衛大將。將兵之地,不可一刻無摠察之人,何以爲之?敢稟。傳曰,都提調姑爲摠察。
李世載啓曰,卽者吏曹郞廳來言,本曹堂上,以兵曹判書薦望事,進去于領左相家,則俱以病不爲薦望,右議政以厚陵奉審,時未復命,旣不得薦望云,政事頉稟之意,敢啓。傳曰,知道。
掌令金德基,持平鄭維漸啓曰,請監試一二所,竝命罷榜。
臣等,以進士任詡,前主簿韓舜錫等邊遠定配事,有所論啓,而昨承聖批,以迹則未見,無乃太過爲敎。臣等竊不勝悶惑也。詡等從前負犯,俱係非常,當初流放,亦云末減,而放還之後,或處輦轂,或在郊畿,每當大小設科之時,輒有爲人代述之說,牢成國言,莫不憤惋。臣於啓辭中,所謂行言之不可一一準信者,只以未及現捉之故,而其所作奸犯科之惡,不是泛然風聞之比,則當此科場不嚴之日,豈可諉之以姑不現發於公家,而容接此輩於近京之地,以益其輿情之駭憤乎?請進士任詡,前主簿韓舜錫,竝命邊遠定配。
騎省郞官,異於他曹,在前薦擬,必加選擇,而佐郞愼惟益,地望卑微,人器不稱,物情未允,久而愈激。請兵曹佐郞愼惟益改差。
寧遠郡守朴琳,到任以後,專事貪虐,今番賑救時,虛張飢民之數,瞞報監營,其所分賑者,只是若干民戶,而監營之所劃給皮雜穀累百石,太半盡歸於私用,本邑稅蔘之革罷已久,而巧作名目,稱以戶蔘,每一戶,各捧五錢,而稱量甚重,五錢之捧,或至一兩,以此闔境怨咨,如在水火。如此貪黷不法之人,不可仍畀字牧之任,以貽生民之害,請寧遠郡守朴琳,拿問定罪,答曰,不允。
正言金相稷避嫌曰,臣以咸鏡監司李東郁罷職不敍事,有所論啓,而當初圖囑薦望之說,極其狼藉,故竝爲論列矣。卽伏見大臣箚辭,不勝瞿然之至。東郁,本以患得患失之鄙夫,大爲世人之唾鄙,當其議薦之時,圖囑之說,先播人口,而至其除拜,果是東郁,則圖囑行言,已驗於此矣。及其物議喧騰之後,論斥之疏,陽若不聞,汲汲赴任,恬不爲恥,則圖囑本情,亦露於此矣。東郁雖欲蓋其迹,厭然自處,而傍觀之嗤點,已不勝其嘩然矣。凡人之受任於西北方面之任者,前後何限,而獨於東郁,有此無限喧傳之說,則其所營營之狀,擧世皆知,故臣於啓辭中,略指其營求奔競之事,而論斥之而已。今大臣,過爲自當,引嫌太深,而斥臣以論事苟且,臣何敢晏然仍冒於職次乎?請命遞斥臣職。答曰,勿辭。
趙泰采啓曰,正言金相稷再啓煩瀆,退待物論矣。傳曰,知道。
左議政尹趾善箚曰,伏以臣,遘疾危篤,已浹旬望,而更無差歇之望,陳章呼籲,亦非一二,而尙靳諒許之命,臣悶鬱煎迫,只恨誠意淺薄,不能上格于仁覆之天,而遭此無限狼狽矣。臣之病勢,祟在風痰,轉至彌留,其危形敗症,固不敢縷悉於紸纊之下,而言其大勢,半身不能運動,特是牀席間未冷之尸耳。其何望復起爲人,以供職事?聖明旣已俯燭於如許疾狀,而猶且不許遞免,每煩恩謝,則其於病國事何哉?辱君命,何哉?且臣於咸鏡監司李東郁請罷之臺啓,又有惶懼震越者。當初北藩之薦望也,領右相皆有故,臣獨當之,區區微悃,以超陞備擬爲難,只就諸堂上薦剡中,品秩相合者,求之當品被薦之人,元不過數三員,而且東郁,屢試牧伯,聲績特異,臣意其才諝,可能堪任於藩寄,果首擬以入,仍受恩點矣。今者臺啓,以圖囑薦望爲言,若使東郁,果有圖囑之事,臣當陷於聽囑之科,而罪宜爲首。臣雖才疎識昧,不能有一毫仰補於國事,而自受重任以來,一心憂懼,居常懍懍,唯以抑私恢公,爲缺重戾之計,何敢以藩臬重任,爲聽囑循私之資,自陷於忘君負國之罪乎?臣若實有此事,而今乃厭然掩蔽,以欺我殿下,則神明必殛之矣。且臺閣論事,當以自直,不宜苟且。旣能明知東郁之圖囑薦望,則當先擧正臣循私擬望之罪,然後王法得行,公議可申,而今乃當論不論,使臣益增危蹙者,抑何故耶?此又臣之所不敢知,而罔知攸措者也。玆不得不冒死請罪,伏乞聖明,亟命鐫削臣職名,仍勘臣罪名,以重國法,以謝人言,千萬幸甚。取進止。答曰,省箚具悉卿懇。所患彌留,慮念曷已?至於圖囑薦望之說,萬不近理,何足介懷?卿其安心勿辭,亦勿待罪,臥閤論道,毋孤至望。仍傳曰,遣史官傳諭。
校理李喜茂疏曰,伏以,臣老母,年深病痼,長在牀褥,臣常懍懍危懼,若不保朝夕,而顧此所叨之職,異於他司,一入禁直,定省便曠,或自直中,而聞母病添劇,則輒犯徑出之罪,若在病側,而蒙恩召下降,則又負違慢之辜,此雖出於情理之萬不獲已,而前後負犯,非止一再,分義之虧損,私悃之惶懼,爲如何哉?日氣向寒之後,母病益重,心火上攻,而頭痛難堪,咳嗽不止,而寢睡頓廢,粥飮厭進,氣力日敗,臣方晝夜扶護,未忍暫離,而在直同僚,未悉實狀,誤謂臣親病已差,數日之內,連請牌招,而臣終不得一承恩命,臣之罪戾,實合萬殞,而再度勿罷之命,出於常格之外,惶霣感激,靡所措躬。顧念母病,原委已深,精力已耗,寒威轉緊,差復益難。臣只有一子,而出疆之期已迫,臣若入直,則家中更無男丁,救護之節,尤無可靠,前頭之憂,甚於今日,臣之私情,實爲悶迫。如得解職投閑,捱過數月,則庶無係念於職事,而可以專精於醫藥,稍待春和日暖之後,母病差歇之時,復備驅策,以少伸臣子職分,公私實爲兩便。玆敢不避僭越之誅,仰暴於仁覆之天。伏乞聖慈,俯賜矜察,亟許鐫遞臣職名,使螻蟻之微,得荷孝理之化,不勝幸甚。臣無任涕泣祈懇之至,謹昧死以聞。答曰,省疏具悉。爾其勿辭,救護母病。
行兵曹判書李世華疏曰,伏以,小臣老病,尙今不死,强負重任,隨事生疣。日者親臨試才時,優等禁軍·邊將承傳,不卽擧行之故,嚴旨遽下,承宣被推,下吏就囚,臣誠惶霣震駴,不知死所。急赴政廳,啓達委折,今不必更爲覼縷,而第臣區區愚悃,終有所不敢默然者,敢陳淺見,唯聖明之垂察焉。噫,當今國事可慮者多。仰惟乙·丙兢惕,念切陰雨,務得軍心,得其死力,以備緩急,此誠國家之福,而兵家所謂香餌有魚,重賞有臣者也。但念軍國之務,自有酌量之道。恩渴則怨,古人所言。臣伏覩近日禁旅之自內試才,已非常例,而試才之後,兼司僕受帖者五人外,直赴殿試者十六人,加資者二人,邊將除授者四人,一時施賞之際,渠輩之含恩頌德,固無限量,而物不知足,又有希望之心,則殿下何以繼之?他人之觀此而次第希冀者,殿下何以酬之?各軍門將校,許多禁旅,積年久勤者,及前後有功勞,捧承傳者,日夜所望,惟是大政時一邊將,而頃日春塘臺〈褒〉典,旣費五窠,今又徑先作闕,代差二窠,各歧應遷之數,擧皆缺望,此所謂去順來逆者也。臣實憫慮,而臣老昏已甚,他務亦多,成命之下,未卽論列便否,只以畏劫承順爲事,堂堂聖朝,將安用如臣者流哉?臣於殿講入侍罷黜之後,狗馬賤疾,猝然危㞃,且遭喪慽,服制未過,今始自列,臣之罪負,亦合萬殞。伏乞聖明,亟削臣職,仍正臣罪,以警具僚,不勝千萬幸甚。臣無任屛營祈懇之至,謹昧死以聞。答曰,省疏具悉。卿其勿辭行公。
午時,上御興政堂晝講。入侍,特進官金構,同知事李寅煥,參贊官李世載,侍講官金鎭圭,侍讀官南正重,假注書宋宅相,記事官洪重益·朴弼明,武臣崔克泰。上曰,禁軍,異於他軍,故曾在孝廟朝,每每試才施賞,則先王軫念戎事之意,至矣。近因連歲凶荒,久廢試閱之擧,而頃者禁軍試射,實是親臨別擧,而入格之類,分付該曹,使之或加資,或除授邊將,則其在事體,卽當奉行,而命下之後,累經開政,終不差除,該曹所爲,極涉未安。及其被推之後,至於陳疏,敢以作窠難便之意,有所煩達,該曹所爲,尤爲無嚴。兵曹判書李世華罷職。出於榻前下敎上曰,實錄,已爲考來,收議事,在外大臣·儒臣處,先遣禮曹郞官,問議也。上讀前受音一遍,侍講官金鎭圭,讀聖學輯要孝經章,自子曰事父母幾諫,終於莊氏註私適其欲,讀訖。上又讀新受音一遍。金鎭圭告文義曰,孝子事親之道,非但以一從其意,爲孝也。必諫其父母,使納於無過之地,然後可能爲孝,故自天子·諸侯,至於士庶人,必有爭臣爭子,然後可以無過,而人子事親之道,則異於事君也。雖有爭諫之事,必以幾微諫之,不至於傷其恩義矣。上曰,君臣主義,父子主恩,故然矣。鎭圭曰,不諫則陷其親於不義,玆非孝子之道也。必微諫而當起敬起孝耳。事親之道,惟有孝敬兩道,故先賢之言,如是矣。南正重曰,曾子事曾晳之時,必先意承志,使納其親於無過之地矣。鎭圭曰,凡爲人子者,一日兩覲,而文王之事王季也,則至於一日三朝,此爲孝之極也,而武王之事文王,亦如文王之事王季,是則武王承上啓後之意也。鎭圭曰,甲戌年間,小臣入侍春坊時,以此書兩卷,獻於春宮,此實春宮之各別着意處,而昔者唐太宗之戒高宗也,觸物致誨,敎之以義方。自上亦爲各別勸勉於春宮,何如?上曰,其言好矣。正重曰,鷄鳴時,已入於寂門之外,則其盥手,則在於鷄鳴之前,可知,文·武事親之道,可謂至矣。鎭圭曰,武王日三朝時,不脫冠帶者,文王有疾,故不暇解脫故也。鎭圭曰,帝王治國之道,以孝理爲首,而我國則以孝行聞者,所在本縣,報於道臣,則道臣,聞於朝家,然後其狀啓,下於該曹,各隨其人,而或除官或褒贈,每經政府,然後方爲擧行,而大臣,每以急務,決備局公事,未暇於此,故乙亥以後,自各道上來之狀啓,甚多積滯之,此輩不無缺望之事矣。在渠之道,當盡子職,而在國家激勸之道,不可無各別褒奬之事矣。李寅煥曰,此事,果爲積滯矣。遠外鄕曲之有實行者,不無其人,而亦有虛實相蒙之弊矣。上掩卷。正重曰,見其狀啓,則一道之以孝行聞者,殆近百數。以此推之,合八道而計之,則其數無算,其褒贈除官,不暇爲之。頃年,禮曹果爲擧行,而經月未畢云耳。
李世載曰,收議日字,定於二十一日,而大臣·宰臣,皆有故,姑爲差待,更稟擧行,何如?上曰,在外大臣處,則例送禮官問議,而宰臣在於試所,未及罷出,姑待試場出榜後,更稟擧行。
世載曰,惶恐敢達。李世華之不卽擧行邊將承傳,雖有其失,亦非慢命之意也,自上似當有體恕之道矣。
世載曰,李世華被推之後,陳疏論列,果有其失,然其罪不過問備之罰,而罷職則太過,臣則不爲世華地也。似有害於聖上心學,工夫故敢此仰達。更爲平心恕究,何如?上曰,命下之後,不卽擧行,而及其被推之後,乃敢陳疏,以事好勝,其在事體,安有若是道理乎?只以事體之未安,故有此特罷之敎,未知此擧,有關於心學工夫也。
世載曰,君臣,猶父子也。李世華,自上多年任使,豈不知世華之爲人乎?世華,本甚朴粗,故遣辭之際,不能擇言矣。
寅煥曰,李世華之爲人,本來樸粗之狀,已入於睿鑑矣。今此上疏,非出於慢命之意也。上曰,自孝廟朝,每親臨試才,而多少間,皆除邊將,則試才除授,元非創始於今日,而乃以各廳久勤之怨望爲言,而不卽擧行,是則唯懼久勤之怨,而不畏君父之命也。其輕重之倒置,莫此爲甚矣。雖大臣,言於銓曹,而不卽施行,則大臣亦怒,至有推治色吏之缺而傳敎之下,累經開政,終不擧行,及其被推之後,又敢上疏,反缺久勤之怨望及該司之畏劫奉行等語,爲言,顯有惜吝之意,此事有何不可,而縷縷分疏,若是其放肆乎?
鎭圭曰,世華之事,極爲非矣。上曰,傳敎之下已久,而不卽擧行,乃以都試相値及久勤怨望爲言。試才施賞,在先朝亦然,則豈有今日之久勤,獨爲怨望之理乎?
寅煥曰,被推之後,不爲自反,乃敢陳疏論列,極爲非矣。
世載曰,收議事,待右相之入來,更爲稟定乎?上曰,依爲之。諸臣遂退出。
上在慶德宮。停常參,只晝講。
宋昌啓曰,明日常參·經筵,取稟。傳曰,只晝講。
金宇杭,以都摠府言啓曰,都摠管閔鎭長,除標信,醫科試所進去之意,敢啓。傳曰,知道。
趙泰采啓曰,今年啓覆文書,旣已修正矣。吉日,令日官推擇,則初覆,來十一月初六日,再覆,初八日,三覆,十六日爲吉云,以此分付該曹,何如?傳曰,允。
領議政柳尙運十一度呈辭。傳曰,安心調理。
持平鄭維漸啓曰,國家取人,惟在於科場。此而不嚴,則其何以振頹綱而矯弊習乎?今番監試一二所亂雜之事,人言狼藉,罷場之請,實循輿論,而聖明,不惟賜允,不待臺論之寢停,一夜之間,强令出榜,此實曾所未有之過擧也。科場事體,至嚴且重,今若不罷,則國體之苟且殊甚,日後之流弊無窮,決不可諉以榜出,而仍存勿罷,請監試一二所,竝命罷榜。臣以進士任詡,前主簿韓舜錫邊遠定配事,有所論啓,而昨承聖批,以迹則未見,無乃太過爲敎,臣竊不勝悶蹙也。詡等從前負犯,俱係非常,當初流放,亦云末減,而放還之後,或處輦轂,或在郊畿,每當大小設科之時,輒有爲人代述之說,牢成國言,莫不憤惋。啓辭中所謂行言之不可一一準信者,只以未及現捉之故,而其所作奸犯科之惡,不是泛然風聞之比,則當此科場不嚴之日,豈可諉之以姑不現發於公家,而容接此輩於近京之地,以益其輿情之駭憤乎?請進士任詡,前主簿韓舜錫,竝命邊遠定配。騎省郞官,異於他曹,在前薦擬,必加選擇,而佐郞愼惟益,地望卑微,人器不稱,物情未允,久而愈激,請兵曹佐郞愼惟益改差。寧遠郡守朴琳,到任以後,專事貪虐,今番賑救時,虛張飢民之數,瞞報監營,其所分賑者,只是略干民戶,而監營之所劃給皮雜穀累百石,太半盡歸於私用,本邑稅蔘之革罷已久,而巧作名目,稱以戶蔘,每一戶,各捧五錢,而稱量甚重,五錢之捧,或至一兩,以此闔境怨咨,如在水火。如此貪黷不法之人,不可仍畀字牧之任,以貽生民之害,請寧遠郡守朴琳拿問定罪。昨聞筵中,有兵曹判書李世華罷職之命,而辭旨極其嚴峻,臣竊以爲太過也。當初承傳之不爲奉行,而亦不稟啓者,雖有其失,而特推之罰,旣加警責,則今其疏語,雖或不槪於聖心,再下嚴旨,又施譴罷,實非大聖人和平之道,而且本兵之重,異他職任,雖有一時微失,不宜遽爾遞罷,請還收兵曹判書李世華罷職之命。答曰,不允。
正言金昌直啓曰,本院李東郁罷職不敍之啓,同僚出示草本於詣臺之時,臣亦與之聯名矣。伏見大臣箚本,則以圖囑薦望之語,遽有引嫌之擧。臣於是,不勝瞿然之至。當初北伯之有窠也,東郁奔走諸宰之門,自求議薦之說,不啻喧藉。同僚以此一款,竝入於論劾之中,臣亦旣有所聞,故不復持難,一體同參,而臣之本意,只指東郁奔競薦望於搢紳之間,非謂大臣受其私囑於備擬之時,而今者大臣箚語,一則曰當陷於聽囑之科,一則曰當以白直,不宜苟簡,引咎太過,譏切亦深,臣何敢晏然仍冒於臺端乎?請命遞斥臣職。答曰,勿辭。
李世載啓曰,正言金昌直,再啓煩瀆,退待物論矣。傳曰,知道。
又啓曰,朝者大殿缺嚴斗萬等十餘人來訴中,別監李次同,與本院使令尹碩哲作黨,昨日夕時,摟一女人,入於茵席前行廊後,其所擧措,萬分駭愕,一市之人,無不聚觀,痛其所爲,而直以別監與本院使令之故,不敢誰何矣。別監李後發,適爲過去,欲爲勸解,反被次同·碩哲之所毆打。兩漢之作弊閭閻,已極寒心,反打勸解之同伴,尤爲無狀。次同則當爲手本,而碩哲則無他處置之道云,臣不勝驚駭,碩哲卽爲除下拘留,以待手本,欲竝移送刑曹矣。累度催促,終無手本之擧,反有掩置之計。此輩之掠女街衢,猖披作挐之罪,不可不痛懲,以戒日後,請令該曹別監李次同與尹碩哲,一體囚禁覈實,從重科罪,何如?傳曰,允。
李墪啓曰,廳假注書宋宅相,卽者聞其父病危重,蒼黃出去,姑爲改差,他假注書差出,察任,何如?傳曰,允。
以李肇爲假注書。
右議政李世白,禮曹參判姜鋧,工曹參判金錫衍,觀象監提調趙相愚啓曰,臣等進詣厚陵奉審,則大王陵上莎草枯損處,甲方丑方,皆廣四尺長五尺,王后陵上莎草枯損處,癸方廣七尺,寅方廣四尺,長五尺。方位尺數,與監司奉審後書啓,差有異同,此由於監司行中,不帶地官,且以布帛尺尺量,故以致如此云,此則勢固然矣。有頉方位之外,莎臺石上莎草,環四面,在在枯損,土色間或間呈露,兩陵同然。其餘莎草,雖不至枯損者,所見衰颯,全無蕪茁之形,而大王陵上,爲尤甚。上年奉審時,待明春觀其蔓生與否,更爲稟處事,定奪之後,旣經今年春夏,而不但不復蔓生,枯損之處,反有加於上年奉審時,卽今所見,誠爲未安,且無更觀前頭之事。修補之擧,似不容但已,而凍節已近,勢未及周旋,慕華館莎草,浮取遠輸之際,莎根凍折,則修補無益,姑待明春,宜令該曹,擇日擧行。塗灰剝落處,則監司書啓方位之外,亦有間間剝落之處,雖無雨水滲漏之慮,似不可不改塗,前頭改莎草時,一體擧行,宜當,敢啓。答曰,依啓。
李世載啓曰,兵曹郞廳來言,今日闕內各處,入直軍士夜巡檢云矣,敢啓。傳曰,知道。
午時,上御興政堂,晝講。入侍,特進官徐宗泰,知事李寅煥,參贊官金宇杭,侍講官金鎭圭,侍讀官南正重,假注書宋宅相,記事官洪重益·朴弼明,武臣柳重起。上讀前受音一遍,金鎭圭讀聖學輯要,自虞舜父頑母嚚,至於生事之道。讀訖,上又讀新受音一遍。鎭圭告文義曰,文·武之事親,不下於虞舜,而舜則遇人倫之變,處於難處之間,而克盡諧和之道,故世世稱孝者,每以虞舜爲首,而使文·武易地,則皆然也。是以,虞舜之事親,文·武之事親,皆一道也。上曰,處常處變之間,虞舜·文·武,本不異道,而易地則皆然。鎭圭曰,烝烝之意者,如烝飮食於甑也。以至誠事親,則能感動其親意者,有如烝物於甑內,而其氣自爾上薰也。舜能使瞽瞍底豫者,皆出於烝烝二字之功也。徐宗泰曰,瞽瞍生舜,則似非庸人,而父子善惡,若是懸殊,其理實難知。意者,人之稟生,非但專在於父母之氣血也,或稟天地之精氣而生,有時乎如斯也。鎭圭曰,人雖不及於舜,猶以舜之心爲心者,是舜之功德也。南正重曰,瞽瞍,有子至孝,而反欲殺之,是無異於瞽者,故謂瞽瞍,而非眞矇也。正重曰,人子,若至誠事親,則爲其親者,孰不底豫乎?非但父子之道如是也,人臣事君之道,亦如是也。人君之率下,亦有其道,若以身導之,則孰不感化乎?李寅煥曰,人君,若以身先導之,則在下者,孰不感化乎?上曰,然矣。宗泰曰,人子愛親之心,雖至,不如父母愛子之心也。如以父母之心爲心,則無不感動,而惟其不如父母之心,故或致人倫之變矣。宗泰曰,雖大惡之人,無不愛其親者,皆由於秉彝之天,而或致變釁者,見父母不是處而然也。鎭圭曰,先儒氏曰,爲人子者,以父母之有過,以爲己罪,益致誠孝,故能感化矣。宗泰曰,皇明時,爲象立祠,此非他也,象亦感化於舜之孝悌,而能成仁人,故爲立祠而觀感焉。是以,聖人,爲百世之準則也。在上者,先以身導之,則在下者,無不歸於感化矣。正重曰,以瞽瞍之惡,亦能底豫,則況不似瞽瞍者乎?惟在人子之致其誠孝而已也。鎭圭曰,卽今經筵,進講孝敬之道,故臣因文義之餘,敢陳所懷。臣聞曩者李錫爲釜山僉使,而不接差倭,金時傑爲書狀官,而不欲奉使,則大臣累度陳達,而兩臣終守其志,故拿囚而論罪矣。蓋兩臣之意,出於追念祖先之孝思,有非規避王事之私計。頃者,自上不待群下之陳達,特敍時傑,想必俯察其所守故也。聖意所在,孰不欽仰,而第李錫,則以其異於侍從,聖明不爲記念,尙在罪籍。今若一體收敍,則實合於錫類之道,故敢此仰達。上曰,李錫,旣因其爲慶尙監司中軍,還給職牒矣,一體敍用,可也。出擧行條件上掩卷。宗泰曰,小臣,今番以考出實錄事,奉命而往,目見畿甸數三邑,則今年農事,雖謂畓豐而田歉,其畓穀,亦不免於失稔,故沿江之邑,被水災處,自朝家有給災之事,而都事不給全災,故民無資賴。且癘疫遍滿,十家之村,染痛之家,輒至三四,而身役則元無蠲減事,以常年例徵責,故往往有流散之弊,而江都移轉,係是重大,故各邑今方督令擧行,囚繫滿獄,而實無辦納之勢。朝家若無別樣施惠之事,則必無蘇生之道矣。沿江五六邑移轉之米,通不過近萬石云。折半退捧於明春,則庶可爲一分之惠,故敢達。金宇杭曰,筵臣,目見民事之切急,如是仰達,蓋出於爲民之意,而江都保障之地,異於他處他。沿江至近之地,若不得捧之,則其他相距絶遠之處,何以得捧乎?是則不可撓改耳。上曰,筵臣所達,雖是,而莫重軍餉,每爲推移用之,而更無還納充數之事,則保障之地,日後之慮,深矣。宇杭曰,雖今日無事,明日安知其必無事乎?不虞之備,恐不當若是耳。寅煥曰,方今染患大熾,雖有穀者,無路輸納矣。宇杭曰,雖力可以備納者,亦觀望朝家之施惠,而故爲不納,此實近來之弊端也。江都形勢,極爲悶慮耳。上曰,此則不可輕易許之。宗泰曰,此非以全數退捧爲達也。未凍之前,實無盡納之勢,而且以染患,末由措手云。凍前則折半捧之,而折半,退捧於明春,似爲便宜也。江都之異於他處,臣非不知,而但以形勢見之,則不可無別樣軫念之道矣。當初朝家之處分,似是不爲詳量而然也。上曰,軍餉,本爲緩急,若以一時之形勢爲念,而不捧,則莫重軍餉,有不實之慮,而且守令輩,姑欲要譽於土民,雖有可捧之勢,故爲不捧,而民亦觀望而不納矣。宇杭曰,筵臣之意,蓋出於爲民,而莫重軍餉,不可輕易許之耳。上曰,南漢·江都兩處軍餉,皆不捧,則保障之地,有疎虞之慮,似不可輕易許之。宗泰曰,畿內諸邑各樣徵納之役,稠疊浩多,民力實無以支堪。卽今癘疫,遍滿村閭,死亡相續,所見誠極矜慘,而況沿江數邑,被水災尤酷,宜有別爲軫恤之道。敗船拯米,今年應捧者,其數頗多,一邑所捧,不下數百石云。許令只捧其一半,而一半退捧,則庶可爲一分之惠矣。上曰,令該廳稟處。出擧行條宗泰曰,見今京外,癘疫日熾,死亡相繼,十家之村,染痛之家,輒至三四,變異之慘,實係非常。聞因筵臣所達,厲祭雖已設行,而宜有別樣消禳之道。令該曹,考據前例,或遣重臣設行,似合事宜,敢達。上曰,別遣重臣設行,可也。出擧行條諸臣遂退出。
上在昌德宮。停常參·經筵。
李墪啓曰,明日常參·經筵,取稟。傳曰,只晝講。
金宇杭啓曰,備邊司郞廳來言,今日,賓廳坐起日次,而大臣有故,不得來會云,敢啓。傳曰,知道。
李墪啓曰,晝講正時已迫,而玉堂上番金鎭圭,陳疏徑出。元疏則旣已還出給,而莫重侍講正時臨迫之時,投疏徑出,其在事體,殊甚未妥,請推考。玉堂在外人員,勢未及牌招入來,今日晝講,何以爲之?敢稟。傳曰,依啓。晝講停。
金宇杭,以都摠府言啓曰,今日入直軍士,中日習射,請出標信。傳曰,知道。
以領議政柳尙運十二度呈辭,傳于宋昌曰,安心調理。
李墪啓曰,以申奎上疏收議事,待試場出榜後爲之事,定奪矣。三所文科初試,明日內,似當出榜,今二十三日會議事,分付擧行,何如?傳曰,允。
又啓曰,以申奎上疏,今二十三日會議爲之事,命下矣。今此收議,乃莫重莫大之擧,而旣有堂上堂下曾經侍從人,竝爲收議之命矣。曾經侍從人中,未有職名者頗多,令兵曹,竝卽口傳付軍職,以爲一體收議之地,應參人員,分付吏兵曹,一一抄出,單子啓下,而許多人員,勢難盡數出牌,若不出牌,亦難保其一齊來會,自本院,捧甘結於各其司,使之無遺來會,而應參不參人員察治事,旣有成命,而常時牌招不進者,二品以上推考,堂上以下罷職,例也。今番會議,事體極重,有不可以常例處之,何以爲之?大臣之意,亦如此,敢啓。傳曰,依啓。今此會議時不參人員,則二品以上,罷職,堂上以下,可也。
李世載,以弘文館言啓曰,近日本院僚員,甚爲苟簡,以上番,姑降入直矣。卽者上番副應敎金鎭圭,陳疏出去,應敎金時傑,稱有身病,校理李寅炳,呈辭到館,校理李喜茂,以親病受由,修撰崔昌大·李光佐,副修撰〈?〉皆在外,他無入直之員。應敎金時傑,校理李寅炳,竝卽牌招,推移入直,何如?傳曰,允。
金宇杭,以兵曹言啓曰,私奴業同稱名人,自開陽門入來,差備門外擊錚,極爲駭愕,令攸司,囚禁治罪,同門守門將李弘運,常時不能禁斷雜人,以致闌入,亦難免其責,推考,何如?傳曰,允。
李世載,以禮曹言啓曰,今十月十九日晝講入侍時,特進官徐宗泰所啓,見今京外,癘疫日熾云云,見上命下矣。寒節已屆之後,則凡癘疫或自止息,而今年則自秋至冬,一向滋蔓,十家無瘳,死亡相繼,城外出幕之數,比前漸加,實是非常之變異。宜有別樣消禳之道,誠如筵臣所達。厲祭,秋間雖已設行,不可只遵常例,今又更爲設行,實爲合宜。不卜日,山川城隍祭,來二十三日先行,北郊厲祭,則來二十六日設行,而祝文則使之別爲措辭撰出,更遣重臣,虔誠設行事,分付各該司,何如?傳曰,允。
金宇杭啓曰,臣承命往諭于左議政尹趾善,則以爲,臣疾病沈篤,死期已迫,日夜至望,惟在於及此一縷未絶之前,解釋重負,安意就盡,而瀝血之章屢上,恩兪之命允靳。臣誠悶迫危蹙,自痛誠意淺薄,不能感回仁覆之天矣。不意玆者,特遣近侍,賜以隆札,至以艱虞之勢,休戚之義,且責且誨,有若以臣病狀,猶可强起陳力,而或可有補於國事者,臣於此,惶惕憂悸,益不知置身之所也。顧此所患,今浹兩旬,半身猶尙不遂,痰火轉益作苦,眩暈亦極,不省人事,眠食俱廢,筋力已盡,特一未冷之尸爾。機務之緊急者,雖欲在家酬應,不但分義未安,精力亦有所不逮,伏地涕泣,不知所達云矣,敢啓。傳曰,知道。
掌令金德基啓曰,監試一二所罷榜事,任詡·韓舜錫邊遠定配事,兵曹佐郞愼惟益改差事,寧遠郡守朴琳事,還收兵判李世華罷職事。啓辭竝見上正言金昌直·金相稷,以啓辭竝見上,引嫌而退。當初圖薦之說,有耳皆聞,到今請罷之論,深得臺體,而遣辭本意,非指大臣,則情外譏切,不必爲嫌,請正言金昌直·金相稷,竝命出仕。答曰,不允。愼惟益,以兼春秋,累次入侍矣,予未見其人器不稱,而至於論人之必先地望,予嘗病之,玆以不允。拿問及處置事,依啓。
正言金相稷啓曰,咸鏡監司李東郁罷職不敍事,平安監司嚴緝改差事。啓辭竝見上答曰,勿煩。
左議政尹趾善箚曰,伏以,臣累次丐免,尙靳允許,辭窮情迫,計無所出。況且恩批每降,史官臨門,人皆聳聽,在臣何堪?只切悸慄,若隕淵谷。顧臣狗馬之疾,斷無可瘳之期。服藥治療,已浹兩旬,而有加無減,作一僵尸,試欲運動,輒須人扶,則左欹右顫,旋又顚倒,不免終爲廢疾之人,雖積久調息,無望復起。病狀如此,安有陳力供職之望乎?未知殿下,謂以臣病,或可差愈,更備驅策,而猶不許解免也耶?若臣所患,少有一分可强之勢,則豈敢不思盡瘁之義,徒懷便身之計,而陷恩負國之罪哉?到此地頭,溘盡非遠,區區情勢之臲卼,不敢更煩提籲,重犯臺鋒,以傷事體,而聖上體下之仁,亦豈忍不加垂諒,任其危蹙,有辱天眷,而不早賜處分於一縷未盡之前,使之安意就盡耶?日夜哀禱之外,更無他矣。伏乞聖慈,諒臣前後肝血之言,亟將臣本兼諸任,竝許鐫改,以終愍覆之至德,以安垂死之賤分,千萬幸甚。取進止。答曰,省箚具悉卿懇。當國家艱虞溢目之辰,所賴者,二三元老,而首台引入,卿又連章,寡昧之缺然,已不可言,而其在卿休戚與同之義,亦豈忍恝視乎?玆遣承宣,申誥至意,卿毋困我,臥閤論道,以副如渴之望。仍傳曰,遣承旨傳諭。
副應敎金鎭圭疏曰,伏以,臣方在直廬,擬登前席,卽伏見司諫鄭澔疏批,則以前日故相臣金壽恒·閔鼎重之請,勿以儒臣待尹拯之事,有大是失着之敎。蓋尹拯,誣詆先正臣宋時烈之後,兩大臣陳白筵中,館學繼又封章論辨,館學疏語,比諸大臣筵說,其所聲罪顯斥者,不啻較峻矣。今者聖明,乃於世道漸壞,士習漸汚之日,不念平昔尊禮儒賢,倚任名相之盛意,而遽下此敎,是非之將由此大壞,義理之將由此不明,已不可勝言,而顧臣嘗參館學之疏,館學之疏,又峻於大臣筵說,而聖明旣以大臣爲失着,則其不以館學爲是者,於此可見矣。噫,區區尊賢之誠,前旣得罪於時義,聖敎今又如此,則臣何敢淟涊仍冒於論思之地乎?臣故略陳情實,倉黃退出矣。且念尹拯之誣詆賢師,旣係世變之大者,而此事因崔愼陳疏,上及朝廷,旣與公家文書無異,則大臣之陳白筵席,辨明是非者,本非故爲推而上之之事,故其時聖明,旣賜允可,而今乃有此敎。王言之前後異同,實爲未安,則職在喉司者,所當卽爲徼還,而政院諸臣,喑無一言,遽爾捧下,出納惟允之義,果安在哉?臣又見政院啓辭,則退却臣疏,又不言臣情實,而只以爲陳疏徑出,使臣悃愊,不得仰暴,臣之窮蹙,尤加一倍。玆敢不顧煩慁,復此呼籲,伏願聖明,俯垂諒察,亟命遞改臣職名,以安私分,不勝幸甚。臣無任激切屛營之至,謹昧死以聞。答曰,省疏具悉。喉司之臣,繳還批旨,必欲强變人主之所守者,安有此道理乎?甚無謂也。勿辭察職。
吏曹判書申琓疏曰,伏以,臣本病弱之人,連日試所之役,晨夕往來,觸冒風寒,重得寒疾,昨夕出榜詣闕之後,僅僅扶曳還家,達夜苦痛,症情危苦,以此病狀,決無供仕之望。且臣伏見諫臣避辭,以咸鏡監司李東郁事,有所云云,臣不勝瞿然之至。東郁,自少固以才諝自許,屢試州牧,輒有能聲,顧其才器可用,而從前北臬,地望之外,或以才諝見庸者,不無其人,故適於其時,忝在籌司之列,敢爲議薦矣。今者臺避措辭,有非尋常規劾之比,而至以奔走求薦爲言,則其所旨意,未知指誰,而臣以其時議薦之人,何敢晏然乎?伏乞聖明,亟遞臣職,而仍治臣罪,以謝公議,以安微分,不勝幸甚。臣無任屛營祈懇之至,謹昧死以聞。答曰,省疏具悉。意外之言,不必爲嫌,卿其勿辭,從速行公。
刑曹判書李濡疏曰,伏以,臣於今月十八日,祗受右副承旨趙泰采成貼有旨,諭臣以事務曠廢可慮,不宜一向退在,使勿固辭,從速上來察任。臣之前後屢煩天聽,宜加譴責,而輒下溫批,今玆別諭之旨,又出格外,非臣糜粉所可仰報。奉讀未終,感涕自零,竟夕達朝,怵惕靡寧。仰惟聖眷非常,俯念賤疾無減,冥然不動,分所未敢,黽勉趨詣,勢又難能,進退維谷,臣之謂矣。夫君召而臣不俟駕者,義之常也,其有不克奔走祗承者,非情則病也。然而情或可以迫於嚴命,冒昧强赴,若病者,雖欲强之,而不可得也。始臣陳暴微悃,蓋以情勢爲主,而及乎寵渥過隆,敦召不已,則臣何敢徒恤廉隅,一向撕捱,終自陷於辜負之科,而惟是卽今所患,痰火彌盛,泄瀉兼作,廢寢廢食,晝夜困篤。旣往調攝,固已久矣,而尙無顯效,前頭完復,亦不可期以時月,以此病勢,實無起動之路,竊想日月之明,猶未洞燭臣之實狀,至於如此也。顧臣退伏田廬,倏經三朔,非徒戀闕之忱,不能自抑。八十歲祖母,在城裡呻吟度日,苟可以一分自力,則其在公義私情,豈有故爲遲留之理乎?儻蒙天地父母察此由中之懇,特推逮下之仁,速賜矜許,得延殘喘,則早晩趨朝,寧無效勞之日乎?此臣區區之至願也。危迫悶蹙之極,冒死更籲,自知瀆犯天威,罪在不赦,而誠萬萬不獲已也。伏乞聖慈,亟遞臣本職及兼帶,俾事務不至益廢,使臣罪不至益重,以全公私,不勝幸甚。臣無任惶恐隕越戰灼祈懇之至,謹昧死以聞。答曰,省疏具悉卿懇。卿毋固辭,卽日就途,無使職務久曠。
司諫鄭澔疏曰,伏以,臣疎才淺學,不能裨補聖治,癃病尫羸,又不能奔走職事,退積逋慢之罪,進招素飱之譏,實是天地間一蠧也。去夏赴命,黽勉供仕,費了五六箇月,移易三四職名,效蔑塵露,謗積丘山,惡之者罷其多言,愛之者愍其顚沛,以涼踽寡合之蹤,廁睢盱衆怒之間,無益於國,有害於身。適又疾病沈淹,遇寒漸劇,深恐僵死旅次,仰累仁覆之聖化,猥乞恩暇,歸伏田廬,調息累旬,蘇復無期,氣息危惙,只待死日而已。顧臣職名猶在,由限已過,加以情迹萬分難安,不得不冒死哀籲,恭俟譴罰焉。臣於八月卄五日賓廳引見時,以諫官入侍,引據古人四維之說,繼陳鄙夫患失之害,或冀聖明之俯垂采納,而庶有補於砥礪世道之萬一矣。竊聞伊日罷對之後,入侍大臣,退與相言曰,諫官廉恥之說,分明指斥吾輩,吾輩何可晏然而已云。臣誠駭惑,莫知其何故也。臣之所言,旣無斥然一正,而呼之者,則大臣之自生疑阻,有此云云,抑獨何哉?且臣以向日永昭殿移奉時,大臣之不參班列,揆以事體,極爲未安,故有疏論之事矣,追聞大臣,拈臣疏啓中數句語,以爲欲驅之惡逆之科云。噫,臣之本心,只在於尊事體而已,何嘗有一毫陷人不測之意乎?近來世道澆薄,人心浮輕,往來行言,不可盡信。如使此等說話,出於浪傳則已,如其不然,大臣果有是言,則實非所望於大臣休休之量也。凡人有攻己之言者,縱未能自反,抑何以言外重大之目,引而自當,重駭聽聞耶?夫國家之設置言官,不但重其祿而榮其身,將以糾官邪而補君過,臣雖不肖,亦嘗粗聞此義,故苟有可言之事,則不計利害,隨卽論列,覆羹觸諱,動非無咎。此雖緣臣平日言行,素不見信之致,而亦豈非朝論不協,疑阻轉甚而然也?臣於當日榻前,惓惓以明是非正好惡,爲打破朋黨之第一務者,正爲此也。臣請復申前說而極言之,其所謂明是非正好惡,以破朋黨者,初非臣創造臆料之說也。蓋嘗細考古今治亂之迹,則自有朋黨以來,未有能消融打破者,而終必至於亂亡而後已,其故何哉?蓋時君世主,但知朋黨之可惡,而於其人之邪正是非,不能辨別,擧疑朝臣之作朋,而一切以刑法繩之,故小人之工於自謀,能掩其迹者,善避朋黨之名,君子之爲公忘私,不避形迹者,率陷朋黨之禍。姑以唐宋時事言之,悉怛謀之效非,靑苗法之革罷,顧何關於朋黨,而君上疑其黨論,朝議因以傾軋,禍胎漸痼,國隨以亡,可勝歎哉?古之明主,知其然也,故惟察其人之邪正,事之是非,取其正者是者而用之,斥其邪者非者而罪之,故國安而世治。歷代以來,惟宋仁宗及我孝廟,能用是道,宋帝之事,史策詳矣,若孝廟事,則固殿下之所備知,而臣於前席,亦略陳其槪矣。臣竊瞷殿下,聰明英睿,卓冠百王,臨政願治,于玆二十五年,憫國勢之無以振作,念群臣之無與濟事,退斥一番人,進用一番人,屢試屢換,卒無成效。於是乎慨然有志消朋息黨,昨年備忘辭旨,勤懇惻怛,可以泣鬼神而感豚魚矣。凡爲殿下臣子者,孰不爲之感激欽聳,以承休命哉?然而明旨之降,已過一期,而朝論不協,猶夫前日,臣嘗衋然于心,私自歎咄,而莫究其由,第以殿下近日施措觀之,則無怪乎其致此也。何則今殿下之志,在於破朋黨,而猶未察破朋黨之道,在於正好惡明是非,缺殿下之意以爲,大小臣隣,無非吾之臣子,其在一視之道,豈可捨彼而取此,厚此而薄彼?至於用舍之間,聽納之際,不辨邪正,不分是非,惟以兩平爲主,有罪者,不必蒙顯戮,有功者,不必蒙顯賞。故朝臣之沾沾自喜,懷奸營私者,外示和平之色,迎上意而恣欺罔,碌碌無奇,容身自保者,謹守循默之風,順朝議而固其位,其中或有一二秉公者,有意國事,而一動而群猜竝集,一言而衆咻沓至,甚至居銓地者,擬一人除一官,則疑之以黨私,任言責者,劾一人規一事,則歸之於色目,如是而朝論何時可協,國事何時可做也?臣意以爲,殿下必欲打破朋黨,則凡係彼此色目之說,一無所槪意於聖慮中,用人則惟正是與,惟邪是斥,臨事則惟是是取,惟非是斥。如其正也是也,一意委信,無復疑貳,如其邪也非也,一力截斷,無復顧戀,則好惡正於上,趣向定於下,疑阻之心永絶,協和之風可興,朝著淸明,國事可做,此宋仁宗·我孝廟,所已試而收大效者也。伏願殿下留意焉。抑臣又有所欲陳者,近日聖明,頻開講筵,日賜召對,討論宋史,孜孜不怠,此實治亂興亡否泰消長之幾也。古人論讀書之法曰,一篇之中,必知其切要之章而玩索焉,一章之中,必知其切要之句而玩索焉。今宋史一篇,無非資治切要之書,而其中仁宗紀·徽宗紀兩策,尤當玩索而監戒者也。蓋仁宗初年,賢邪混進,治象未著,中年以後,邪正判然,是非克明,做得慶曆太平之治,此豈非今日所可法者乎?徽宗初年,厭元祐·紹聖朋黨之弊,思欲打破消融,兩平其怨於缺,雜用元祐·紹聖之人,改其年號曰建中·靖國,其意豈不爲美,而但不分邪正,不辨是非,氷炭混淆,薰蕕雜進,當時任伯雨,已憂其弊,至引唐德宗建中之政,以證其已敗之迹,而惜乎,徽宗不能用其言,馴致猖亂,終至於靖康之變而極矣。至今思之,心寒而膽墜,此豈非今日所戒者乎?今日愚臣之期望於聖明者,惟在於誠心典學,加意講論,就宋史一篇之中,拈出仁宗·徽宗兩帝紀,不徒臨筵一講而已。雖萬幾之暇,燕閑之時,潛心省覽,熟復詳味,必以慶曆致治之要爲法,以建中致亂之轍爲戒,則其於群下情僞之分,國家治亂之幾,無不洞然矣。商臣所謂,與治同道,罔不興,與亂同事,罔不亡者,豈欺我哉?此實臣肝膈之言,聖明儻賜留意省察,則庶燭臣誠與不誠,妄與不妄耳。臣謹構此疏,方欲繕寫之際,得見邸報,則泮生輩,以本院請推知館事徐宗泰啓辭中窮覈二字,大加詆斥。臣於是,實有所不安者,當初宗泰未及出謝新命之前,徑招守僕,送言齋任,實爲異常之擧,人皆疑其表裡齋生,以沮宋相琦出仕之路,京議譁然,不可止遏,故臣於聖上視學之日,首發請推宗泰之論,而俄聞有査出首發之命,諸僚以爲,徐待査出後,知其實狀而論之,未爲晩云,故臣從其言姑寢矣。及見太學査啓,則宗泰輕遽妄率之失,蓋有不可掩者,則臺閣之規警,烏可已乎?臣於受暇辭陛之日,大司諫閔鎭厚,以賓廳入侍,來詣臺廳,出啓草示臣曰,此乃僚官歸一之事,而文字頗有所改,君雖受暇,不可聯名,而君是首發之人,故欲與相議云,臣亦與之酬酢矣。今者齋生輩,意以此論,專出於鎭厚,至以戚畹侵攻等語,爲脅持公論之欛柄,誠可付之一哂也。其事苟是,則豈可以戚畹而不攻,其事苟非,則豈可以齋生而不治乎?但此事是非,所關甚大,宗泰之被劾,齋生之行査,俱是末節,殿下但治其末,而不思所以先正其本之道,則國是安得不顚倒,士習安得不乖悖乎?今日齋生之所尊崇者,卽前日背師之人也。古人曰,民生於三,事之如一,惟其所在致死焉,師義之重,實與君父無間。今尹拯,自少受學於文正公臣宋時烈之門四十餘年,其開發誘掖之恩,無異父子,而一朝挾其私憾,誣詆凌轢,無所不至,此誠古今之一大變也。故相臣金壽恒·閔鼎重,深憂民彝之斁塞,世道之壞亂,以不可復待儒臣之意,陳達於榻前,聖明特賜允兪,斯文賴而不墜,而士趨庶幾得正,其後尹拯,爲己巳群奸所推許,復通顯路,而至于今日,因循不改,其所尊尙趨昂者,靡不用極,而殿下所以待之之禮,亦甚勤摰,馴致國是顚倒,士習乖悖,其流之弊,乃至於逐去師長,則正所謂步亦步言亦言者也。齋生之獨被儒罰,不亦冤甚乎?苟不淸其源,而欲潔其流,則臣恐日罰百人,將無以正士習而尊國體也。然臣旣首發請推宗泰之論,重被齋生之非斥,臣何敢晏然乎?且伏聞,本院同僚,以刑曹堂上請罪事,引避見遞矣。其時紙廛人之被罪,在於開坐之日,則郞官之獨主其事,而堂上之不爲干預,實非意料之所及,然旣云爽失,則臣以參啓之人,決不可仍帶職名。伏乞聖明,察臣蹤迹之節節難安,亟許遞罷,以謝物議,不勝幸甚。臣無任瞻天仰聖激切屛營之至,謹昧死以聞。答曰,省疏具悉。疏陳大意,固好,予用嘉尙,可不體念焉?第頃日永昭殿移奉時,不參班列事,侵斥大臣,語意非常,而今乃以言外重大之目,引以自當爲言,予未可曉也。疏末事,是何言也?昔年祭酒之所遭,無論其是非之如何,旣非公家文字,則其時大臣之推而上之朝廷,大是失着,予未之深思,率爾允可,等閑平地,波浪大起,予至今悔恨。所執如此,而今若遽變,則是中無所主,撓攘未定,予不爲此也。勿辭,上來察職。
執義李廷謙疏曰,伏以,螻蟻微臣,濫蒙洪造,前後忝叨,歷揚華貫,涯分已極,糜粉難酬,惟以驅策奔走,圖效涓埃之萬一,而情病俱苦,屢違召命,迹涉偃蹇,居常悚惕,病伏田廬,恭俟嚴誅矣。聖度天覆,譴罰不加,新命荐降,鴻渥愈隆,纔除玉署,旋移柏府,恩旨繼降,諭以上來,臣聞命震惶,靡所容措。在臣分義,不暇他顧,所當行不俟駕,竭蹶趨承,而第臣所患風痺之症,石淋之疾,一時重發,醫治失時,轉輾增劇,委身牀褥,欲起還仆,力疾登途,其勢末由,而精神昏瞀,久在人鬼關頭,召旨之下,亦不得陳章控免,虛帶職名,以延時月,臣罪至此,尤無所逃。伏乞聖慈,亟命遞臣職名,仍治臣逋慢之罪,千萬幸甚。且臣在鄕村,目見民間愍然之狀,不得不附陳於俟譴之章,臣愚死罪。今年穡事,雖曰稍稔,人力不逮,耕耘愆期,及其秋成,所收尠實,荐飢之餘,疲氓未蘇,積年逋欠,決難準捧。朝家諒此形勢,減其年條,子惠之澤,可謂至矣。第本倉會付,猶可漸次收捧,而江都·南漢移轉,則輸致誠難。目今癘疫遍滿,無處不熾,春夏以來,死亡之數,已不可殫計,而一村之內,方痛者十居七八,差歇者猶未蘇完,初冬過半,未穫者居多,今若一時督捧,擔輸負運於百里之外,則中路顚仆,勢所必至。軍餉雖重,時無警急,來歲豐歉,亦難預料,姑令捧留本官,以觀前頭,幸而登稔,民力自可蘇息,那時移送,亦云未遲,國無所損,而其爲民惠則大矣。伏願聖明,俯詢廟堂,及時變通,以除蔀屋一分之弊,不勝幸甚。臣無任祈懇隕越之至,謹昧死以聞。答曰,省疏具悉。江都·南漢,國之金湯,而不幸飢饉,連年移轉,積儲蕩然,緩急無賴,近日之事,多務姑息。疏中時無警急云者,亦出於姑息之計也,予未知其可也。爾其勿辭,上來察職。
左副承旨金宇杭,同副承旨李世載上疏曰,伏以,臣等卽伏見副應敎金鎭圭之疏,以司諫鄭澔疏批不爲徼還之故,大加非斥,至以政院諸臣,喑無一言爲辭,臣等不勝瞿然之至。昔年大臣之陳白筵席者,初非故爲推而上之之意,而因崔愼陳疏,辨別是非,則今此聖批中,大是失着一句,雖曰未安,而旣以批下之後,未知封還之爲得當,循例捧下矣。鎭圭,曾以參疏之故,遽先引嫌,陳疏徑出,不但有紛鬧之慮,法筵之因此頉稟,亦甚未安。退却來疏,因請問備,而今其攻斥至此,臣等之負職責,大矣,何敢晏然仍冒於出納之地乎?伏乞聖明,俯賜諒察,亟遞臣職,以謝人言,以安私分,不勝幸甚。臣等無任屛營祈懇之至,謹昧死以聞。答曰,省疏具悉。爾等,勿辭察職。
禮曹參議李德成疏曰,伏以,朝家以監察申奎疏請追復魯山·愼妃位號事,將有朝堂會議之擧,而限以二品以上之不足改,有堂上堂下曾經侍從人通同詢議之命,固已出於愼重之道,而第念玆二事,或近三百年,或近二百年,歷累聖而有所未遑,則事之至重至大,卽可知矣。今雖通曹曾經侍從之人,一體收議,帶軍銜者,京輦而可赴朝堂者,其數無多,其在重其事博其議之道,莫如一倂詢及於在廷之百寮,曁夫在外之方伯,在鄕之卿宰,會衆說而折其衷,然後庶無損於事體之重大,而方可歸於義理之允當矣。伏願聖明,以臣疏意,更詢廊廟而審處焉。臣職忝禮官,旣有所懷,不敢不仰煩於黈纊之聽,臣無任僭越惶懼之至,謹昧死以聞。無批答
上在慶德宮。停常參,只晝講。
金宇杭啓曰,明日常參·經筵,取稟。傳曰,只晝講。
李世載啓曰,吏曹郞廳來言,承旨有闕,政事,何以爲之?敢稟。傳曰,明日爲之。
御製,南郊·城隍發告祭祭文,噫予不穀,纘承丕基。德涼政厖,獲戾神祗。飢饉荐酷,四歲于玆。孑遺黎氓,毒厲又罹。自春徂冬,日熾月滋。靡村不及,無地可移。積屍相枕,八路京師。菑異之缺,古來亦稀。我爲民主,國以民依。一人有罪,萬姓阽危。夙夜遑遑,莫救燃眉。寧丁我躬,尙寐無知。仰惟明神,衛我邦畿。功利斯博,民以賴之。心切恤患,匪神伊誰?爰遣重臣,薦誠陳辭。祀事孔明,是享是宜。感則必通,陰隲亟垂。
金宇杭啓曰,都承旨宋昌,右承旨李墪,右副承旨趙泰采,俱以病不來,左承旨李思永式暇,廳中只有臣宇杭及同副承旨李世載,出納之際,事甚苟簡。右位則拘於廳規,雖不得請牌,右副承旨趙泰采,卽爲牌招察任,何如?傳曰,允。
以領議政柳尙運十三度呈辭,傳曰,勤懇之旨屢宣,謂遐心之可回,遜辭之章連上,胡棄予之如遺?不覺愕然,繼以慙恧。噫,卿試觀今日之國事,此果大臣丐閑之秋耶?八路之穡事不登,而生民之困悴愈甚,中外之厲疫熾蔓,而僵尸之相枕尤慘,中夜憂歎,無樂爲君也。當此之時,君臣上下,協心共濟,猶懼其不克,而左揆病未造朝,卿又引入,予將疇與爲國乎?實非所望於元老者也。所謂情勢,開示已悉矣。神明所相,勿藥有喜,決不可袖手恝視也,明矣。玆遣近侍,諭予至意,卿其亟斷來章,速出論道,用副虛佇之望事,遣承旨傳諭。
金宇杭,以兵曹言啓曰,今日武臣賓廳講書時,武臣兼宣傳官韓厚信,中庸不通,請推。傳曰,允。
趙泰采啓曰,臣承命往諭于領議政柳尙運,則以爲,臣之前後所遭,殆同秦中之於奴虜,獄吏之於死囚,實無顔面復立於世者,而至今徊徨於京輦之下,循例呈告者,只恃聖明之曲加諒察,蚤賜斥退,以少伸自靖之義矣。千萬夢寐之外,十行恩謝,近侍臨宣,辭旨隆厚,有逾尋常,至以所謂情勢,開示已悉爲敎,臣尤增惶感,不覺涕淚之交頤。在臣分義,惟當不遑他顧,奔走承命,以伸臣子之恭,而顧臣人非旣極,鬼責又迫,所患頭痛眩暈之症,日漸危劇,種種陋穢之狀,雖不敢仰慁嚴聽,卽今精神筋力,誠無作氣起動之望,坐孤明命,自速違慢之誅,席藁私次,唯俟鈇鉞之加而已云矣,敢啓。傳曰,知道。
趙泰采,以備邊司言啓曰,以禮曹參議李德成上疏,令廟堂稟處事,命下矣。自前朝家有大事,則百官庭請,雖或有之,至於咸集百僚,雜議大庭,曾所未有之擧,而玆事至重且大,不可視同常例,依聖敎百官會議,似合於博詢之道。令政院,分付該曹擧行,何如?傳曰,允。
又以備邊司言啓曰,以憲府啓辭,江華及諸路兵使巡歷習操,一體停止事,有令廟堂稟處之命矣。摠戎·守禦廳,則主將在京,猶可及止,故竝令勿行,而至於外方各鎭,則癘疫之熾盛,雖未知視近道如何,而參以定操自期,則或有已行者,或有方行者。師期稍遠,雖未及設行之處,行文知委之際,必已經過,且或兵使旣已發巡,軍兵已離本邑,聚會各鎭,則仍撤不行,事涉難便。且久抛軍政之餘,今年始有此擧,而營將巡歷,將行而旋寢,兵使巡操,臨期而又停,且於一道之內,或行或停,則事體亦甚顚倒。臺臣所請,雖出於軫恤之意,事勢如此,似難變通,敢啓。傳曰,知道。
李世載,以漢城府言啓曰,本府判官臣鄭道徵,與五部官員,自十月十六日,至二十日,都城內外僵尸,眼同摘奸,則東部字內昌善坊契,有一屍,中路契,有一屍,崇善坊契,有一屍,西部字內稻前契,有三屍,文智兀近處,有二屍,南部字內明禮洞契,有一屍,虛屛門契,有二屍,南小門洞契,有二屍,靑寧尉契,有一屍,水口門內契,有一屍,北部字內中學契,有一屍,中部字內中魚物廛二牌契,有一屍,鍾路西邊契,有四屍,原州京主人契,有二屍。東部·南部·中部僵屍,則埋置於水口門外送葬峴近處,西部·北部僵屍,則埋置於西小門外大峴近處之意,敢啓。傳曰,知道。
兵曹口傳政事,副司直,李宇謙·沈最良·李震殷·任堂·成虎臣·趙爾翰·柳憲章·鄭思孝·朴澄·兪世重·柳栽·成任,副司果,丁思愼·權頀·成儁·蔡彭胤·洪重鉉·李宜晩·南相夏。
掌令兪德基啓曰,監試一二所罷榜事,進士任詡,前主簿韓舜錫竝邊遠定配事。啓辭竝見上兵曹佐郞愼惟益,卑微最甚,見輕鄕里,及授此任,多有僭猥之譏,請遞之論,所以發也,而昨伏見聖批,以兼春秋入侍之故,旣斥不稱之語,以啓辭中地望之論,又示不允之意。噫,殿下之所取者,容貌也,臣之所惜者,名器也。騎曹郞官,自古選擇,物議嗤點,到今喧騰,則決不可仍置此任,以益仕路混淆之弊,請兵曹佐郞愼惟益改差。請還收兵判李世華罷職事。啓辭上同答曰,勿煩。
午時,上御興政堂,晝講。入侍,同知事李寅煥,特進官金錫衍,參贊官金宇杭,侍讀官李寅炳·南正重,假注書李肇,記事官洪重益·朴弼明,輪對官,右通禮成珍,司宰僉正李暉,奉事兪道重,刑曹正郞尹寔,儀賓都事李庭萬,歸厚別提許,武臣尹遇進。上讀聖學輯要卷之七前受音,自虞舜父頑,至右言生事之道。寅炳,讀自子曰子生三年,至此可爲法。上受而讀之一遍訖。寅炳曰,三年之喪,聖人之中制也。使不及者,跂而及之,使過者,俯而從之也。以子生三年,免於父母之懷,制以爲三年之喪,似相報復然者,非孔子本意也。正重曰,孩提之童,無不知愛〈其〉親,人子無窮之心,豈止於三年哉?故詩曰,欲報之德,昊天罔極。然過之則滅性,不缺者亦或有之,故先王制爲中制。子思曰,朞以下,貴賤有殊,三年之喪,一也。上曰,此所以爲之立制也。寅炳曰,宰予,欲短喪,若不有立制,如予者,必不爲矣。寅煥曰,宰予此言,出於忠樸,先儒之言,如此矣。正重曰,宰予,於聖門爲高弟,而欲短喪,漢文帝,近於聖君,而亦未免短喪之譏,而滕文公,當昏亂世,欲行三年喪,不聽父兄之言,尊賢之效也。寅炳曰,送死有己之己字,似是節字之義也。禮云,若將復生云,故此謂復生也。上曰,孝子,有是心也。寅炳曰,復音,或以爲卜矣。上曰,扶,是也。正重曰,古有兄弟不和,弟死兄不葬者,他人,葬於上留田。李白之詩曰,昔之弟死兄不葬,他人於此擧銘旌。一鳥鳴百鳥哀,一獸走百獸驚。桓山之禽別離苦,欲去回翔不能征,正謂此也。寅炳曰,一使者,均一之義也。又曰,初喪蒼皇,易致有未盡之事,故聖人爲之尤致誠,此極揣人情之言也。又曰,古者人死,葬之中野,此時豈有擇地理與看土色事哉?卽今,則地理之言,爲痼弊也。正重曰,此切中時病之言也。寅炳曰,雖微賤常人,葬時,必求地師,數十年前,則不至如今矣。頃日下備忘記後,亦不能禁斷矣。宇杭曰,其時,知委於外方矣。上曰,果爲知委矣。近來上言擊錚,皆是山訟事,以有限之地,求者無已訟爭,故如此矣。正重曰,地師,以此爲衣食之資,習俗之弊,其言不貲,各別禁斷,爲宜矣。上曰,士夫家葬親求地者,或有不得已者,而亦或有惑之甚者矣。正重曰,有形勢家,預爲後日地,占地置標者,或至十餘處矣。寅煥曰,水深者,土厚云也。正重曰,中朝,則天壽山,累朝繼葬矣。上曰,然。寅炳曰,健元陵十二岡,太祖定之者,亦此意也。
戶曹參判徐宗泰疏曰,伏以,臣昨伏見司諫鄭澔疏本,則論頃日大學儒生事,而謂臣與齋生,表裏沮宋相琦出仕之路。又伏見弼善申銋之疏,則目臣頃疏以詖遁之辭,兩疏詆斥,大抵回邪題目也。臣不勝悚駭之至。臣於此,復欲自辨,則誠覺其罷勞支離,且彼言者,鋒鋩方銳,專事凌踏,臣寧欲默默無言,內訟省愆,以俟知者之缺或有以察其心事而已。臣雖無狀,傾邪之行,素所不學,今者同朝侍從之列,其所疑怒詈罵,至於如此。臣以何顔面,仍處朝端,以益其咎釁哉?伏願聖慈,察臣衷懇,將臣本兼職名,兼行鐫罷,使孤危之蹤,得以優遊散地,毋致其罪咎益深,則是終始生成之澤也。臣無任惶懼祈祝之至,謹昧死以聞。答曰,省疏具悉。鄭澔疏中,乃以與齋生表裏,疑卿,是萬萬情外,予實不韙也。至於申銋,一生以踶齧爲事業,何足深嫌?卿其勿辭,從速察職。
刑曹參判權是經上疏曰,伏以,臣年老而筋力削脫,病痼而精神消亡,尋常職責,猶未能稱塞其萬一,而況籌司之任,苟非才地聲望,爲世所推者,莫宜濫叨於其間,豈如臣碌碌昏庸所可冒據也?不待人言,自知不稱,而初辭不得,至今惶愧,旣遞還仍,尤是意外。卽當露章陳懇,必遞乃已,而適於伊時,賤疾甚劇,遷就累日,一向虛帶,縮伏慙悚,如坐針氈。駁正之論,果出於臺閣,此乃臣初不力辭之罪,人言之來,固其宜爾。自顧靦然,尙誰爲尤?不料秋曹新除,又降於此際,聞命若驚,置身無地,其何敢食息少安,而才遭重慽,拘於制限,一疏自列,亦且後時,臣罪益無所逃。且臣茹慘之餘,宿症添苦,貼身牀簀,氣息奄奄,時月之間,決無自力供職之望,至於備局之任,尤無耐殫苟冒之理。伏乞天地父母,察微臣情勢之難安,憐微臣病狀之難强,本兼兩任,竝許鐫免,以謝人言,以安私分,千萬幸甚。臣無任祈懇屛營之至,謹昧死以聞。答曰,省疏具悉。過當之論,不必爲嫌,卿其勿辭,從速察職。
右副承旨趙泰采上疏曰,伏以,臣本無似,最居人下,濫蒙智拂,驟膺寵擢,感激恩私,不計顚沛,數朔供職,釁尤百出,心常愧恧,無所容措。伏見副應敎金鎭圭疏本,以諫臣疏批不爲繳還,大加非斥,語意甚峻,臣於此,尤不勝瞿然之至。玆事委折,已悉於院僚之疏,臣不敢爲疊牀之語,而批旨之下,未卽封還,公議之地,有此疏論,臣之不職之失,無以自解,其何敢晏然仍居邇列,以益尸居之誚乎?方以一疏,仰冀斥免,而嚴召之命,遽降此際,分義所在,逋慢是懼。雖不得不黽勉趨詣於禁扃之外,而顧臣情勢,決難復入於出納之地。伏乞聖明,亟許遞臣職名,以謝人言,以安私分,不勝幸甚。臣無任祈懇屛營之至,謹昧死以聞。答曰,省疏具悉。爾其勿辭察職。
輔德李敏英疏曰,伏以,臣父年今七十三歲,宿病沈淹之中,咳喘近又苦劇,氣息綿綴,長在牀席,臣之情勢,實無一日離側之勢,而僚員不齊,禁直難闕,不得不黽勉供職矣。卽聞臣父自昨添得傷寒,達夜呻痛,寢食俱廢云。臣聞來方寸煎灼,不能自抑,玆敢猥陳愚懇,仰干宸嚴。伏乞聖慈,特垂憐察,亟許遞臣職名,俾得及時救護,以伸至情,不勝幸甚。臣無任悶迫祈懇之至,謹昧死以聞。答曰,省疏具悉。爾其勿辭,救護父病。
右議政李世白箚曰,伏以,臣於病伏之餘,伏承殿講考講之命,黽勉進參,仍有厚陵奉審之行,此不過數日往返,可幸不至顚仆,回到長湍地,忽於馬上,有寒縮之氣,仍而渾身皆痛,僅僅馳到坡州,終夜呻痛,眠食俱廢,而旣不敢淹滯中路,故忍死還來,艱得復命,歸家之後,昏倒不省,卽爲邀醫問藥,急投和解之劑,而求汗不得,諸症無減。前頭朝家多事,僚相適皆引入,勢不容一向退伏,必須數日將息,或缺蠢動之望,故昨日賓廳之坐,遂致廢閣,至於頉稟,臣實惶恐,伏地俟罪。且臣有區區所欲陳者,而今旣未能登對,終不敢泯默不言也。臣於日昨歸路,得見邸報,兵曹判書李世華,遽被特罷之命。世華,老臣也,本兵,重任也。若非事涉大段,處分必不至此,中心竊自驚惑,及至闕下,見其疏本,世華之事,果未免大錯矣。若其所懷如此,則命下之初,一番開陳,未爲不可,若無見窠,則卽爲啓稟,亦所當然,而成命之下,遷就累日,及其特推之後,始爲奉行,業已奉行之後,又有後言。且其疏語,全不點檢,不覺其爲重失事體之歸,此誠非矣。然世華之樸率無曲折,自是其本色,故尋常言語,筵席奏對,每有此病,此則同朝之所共知,聖鑑之下,亦豈不洞燭乎?擧措之間,雖有其失,乃其本心,必無他矣。特推之罰,亦足警責,又至於嚴旨譴罷,無乃太過乎?司馬之長,異於凡僚,平日委任如何,見待如何,而處事一不當,斥退之無少難,臣竊爲聖明惜之也。伏願聖明,更加舒究焉。臣且於科場之事,曾因屢詢,猥陳淺見,而畢竟臺閣紛鬧,謗議喧騰,臣固不安於心矣。至於出榜時事,臣竊有未曉者,若使試官,不知外間事,則畢考出榜,自當如壬戌事,而不此之爲,寂默累日,臣實爲訝,曾於獻議中,亦及此意矣。其後始聞之,自政院先有所通,以致如此。頃者進詣闕中,招問政院吏,則以收議等事,通以試所,果是實狀云。自前科次出榜,惟在試所之所自爲,則非自外所可分付,而承旨之徑稟前席,已是別樣意思,至於先通曲折,尤是慮意之所不到,未知其意缺以爲待到何月何日,方可出場耶?因此一着,以致節節難處。旣煩聖慮,重惹朝議,已極寒心,而此若可通,其將何語不可通?朝報之禁其入示,其意果安在哉?臣恐此路一開,其爲日後無窮之弊,不但在於擧子之作鬧而已。臣以爲,其在嚴科場之道,當該承旨,不可不罪也。且以申奎之疏,將有會議,期在數日後,而臣是何人,乃敢獨任此擧?其在朝家事體,亦不當如此。卽今領左兩相,雖在引告之中,當此國家大典禮,亦豈容不加敦勉,使之同參,而廟堂之機務,不當委諸一賤臣,亦聖明之所宜軫念處也。伏乞聖上,竝賜裁幸焉。臣伏枕昏憒,語無倫次,無任戰悚。取進止。答曰,省箚具悉卿懇。有疾頉稟,別無所傷,該曹所爲,極甚無嚴,事體所在,決難置之。喉司之以收議等事,通於試所,實關後弊,當該承旨,特罷其職,箚末事,方欲別加敦勉矣,卿其須體至意,安心勿待罪。仍傳曰,遣史官傳諭。
工曹判書李彦綱上疏曰,伏以,伏見諫院論咸鏡監司李東郁啓辭中,有圖囑薦望之語,繼又伏見諫臣避辭,則以奔走諸宰之門,自求薦望爲言。雖未知東郁奔走求薦於誰人之門,而臣於其時,以例兼籌司堂上,亦在應薦之列。東郁,素以治行著名,才諳見稱,從前屢入於薦剡之中,且其品秩相當,故敢有所擧薦矣。今臺臣,旣以圖囑爲言,而備望之大臣,議薦之堂上,皆已引罪,則臣亦伊時議薦之人,理難晏然,伏乞聖明,亟遞臣職,仍治臣罪,以謝人言,不勝幸甚。臣無任屛營祈懇之至,謹昧死以聞。答曰,省疏具悉。意外之言,不必爲嫌,卿其勿辭,從速察職。
行戶曹判書閔鎭長上疏曰,伏以,臣伏見司諫鄭澔疏批,其論尹拯事,聖敎極嚴,追咎大臣之失着,昭示淵衷之悔恨,此實臣父臣鼎重待罪政府時事也。臣奉讀未了,惶隕震駭,不覺汗淚之交迸也。玆事本末,已盡於當時奏對之間,仰惟宸聽,想必記識,臣不敢更爲覼縷,而論議乖張,士趨莫定,風敎由是而頹壞,世道莫可以收拾,則先臣前席之言,夫豈可已而不已者乎?崔愼疏論於前,儒賢辨斥於後,涇渭未分,風浪方始,不待推上,以成朝著之一大鬧,先臣所陳,關係重大,不可不明其是非云者,亦豈可等閑看哉?況且聖朝,無絶物之理,明時,無永棄之人,觀其悔改,徐議處之之言,尤可見其忠厚之意矣。噫,天下萬事,本無兩是兩非,士君子用舍,尤宜明白正當。逮夫甲戌之初,文正公宋時烈,首被伸雪,而銓曹之寵用尹拯,全無曲折,乃循己巳餘套,是非一着,已不足言,而用舍之際,大失明白正當底道理,視前日君相都兪之言,不啻若弁髦,朝家之待尹拯,亦可謂太薄,而其在事體,損傷固不細矣。臣常隱痛在中,欲一陳暴,而當此艱虞溢目,國勢岌嶪之日,誠不欲提起往事,重惹紛紜,泯默遲徊,以至于今矣。今者聖敎之嚴,至於如此,則是先臣眷眷憂世之意,反爲推波助瀾之歸,臣之叩心呼枉,儻復如何?早不能伸白是非,導達先臣當日之意,致令日月之明,未燭於泉壤之下者,此實臣不孝之罪也,其何敢抗顔官次,自同平人哉?伏乞聖明,憐臣迫切之狀,察臣危苦之辭,亟命鐫名朝籍,以安私義。臣無任血泣祈懇之至,謹昧死以聞。答曰,省疏具悉卿懇。卿其安心勿辭,從速行公。
都承旨宋昌疏曰,伏以,昨日司諫鄭澔疏批之下也,臣與諸僚,齊坐院中,敬受而讀,有以見聖明,務爲鎭定,不欲起鬧之盛意,而第昔年大臣之筵席陳白,旣有曲折,非故爲推而上之朝廷之意,聖明處分,亦出於辨別是非,則到今大是失着,至今悔恨等敎,實涉未安。然此非倉卒文字所可仰瀆,徐俟登對,有所陳達,亦且未晩,而得見儒臣疏本,乃以不卽繳還,大加譏斥,誠不勝瞿然之至。臣在出納之地,旣被失職之斥,則揆以廉隅,決不可一刻晏然,玆敢冒死,仰籲於宸嚴之下。伏乞聖慈,亟命鐫遞臣職,以謝物議,以安私分,不勝幸甚。
上在慶德宮。停常參,只晝講。
宋昌啓曰,明日百官會議相値,視事,頉稟。傳曰,知道。
李世載啓曰,卽者持平鄭維漸,以避嫌,來詣臺廳,而下番翰林朴弼明,稱以身病,頹臥不起,上番翰林洪重益,諉以墜落古風,陳疏徑出,以致史官不備,注書獨爲出待,其在事體,殊甚未安。請下番翰林朴弼明,上番翰林洪重益,推考,洪重益,牌招入直,何如?傳曰,允。
趙泰采啓曰,晝講時刻已迫,而下番翰林朴弼明,稱有身病,不爲入侍。雖未知其病勢之如何,事極未安。朴弼明,推考,預備翰林趙正緯,使之推移入侍,何如?傳曰,知道。
李善溥啓曰,上番翰林洪重益,謂墜落古風,陳疏徑出,下番翰林朴弼明,謂情勢難安,又爲扶病出去。莫重史局,一時俱空,其在事體,極爲未安。朴弼明,更爲推考,牌招入直,何如?傳曰,允。
又啓曰,纔者翰林上下番之陳疏徑出也,奉敎趙正緯,以兼說書,入直春坊,諉以不能檢下,亦爲陳疏徑出。所當竝爲請推,而臣以該房,新入院中,未及覺察,只請上下番推考,不勝惶恐之至。趙正緯徑出直廬之失,終不可置之,請推考。傳曰,允。
持平鄭維漸啓曰,臣昨伏見司諫鄭澔疏批,以向日兩大臣陳達尹拯事,有大是失着之敎。臣於此,竊不勝慨然之至。蓋玆事,初因崔愼陳疏,上及朝廷,此實士林之不幸,風敎之所關,故兩大臣,陳白筵中,明其是非,蓋出於爲世道深長慮也。其時館學,繼又上章伸辨,其大意則同,而疏語較重於大臣筵說,今者聖明,不念尊賢師敬大臣之盛節,乃以前所處分,有若大段過擧,至有悔恨之敎,而斥大臣以失着,則今臣館學之疏,其見非於聖明者,爲如何哉?臣以參疏之人,今於嚴敎之下,旣不可晏然,而儒臣旣以此陳疏,則難冒之勢,理無異同,其當自列之不暇,而昨緣賤疾猝劇,今始來避,所失尤大。請命遞斥臣職。答曰,勿辭。
李世載啓曰,持平鄭維漸,再啓煩瀆,退待物論矣。傳曰,知道。
李世載,以宗親府郞廳,以有司堂上意啓曰,明日百官會議時,宗班當爲進參,而其中年八十病廢初授職人員,自前大小公會,不爲進參,乃是本府舊例,而諸宗中,或不無居在外鄕,勢未及進參,或身病危重,不得自力者,似當有區別之事,而若或混入於論罪之中,則事體不當。臣等,忝居接待多宗之任,區區所懷,惶恐敢啓。傳曰,依爲之。
又以兵曹言啓曰,卽接西所衛將牒呈,則去夜別巡時,本所留直軍雇立千奉,房直加八里二人等,尙衣院北墻後枯松一株偸斫見捉,今方拘留云,雖是枯松,旣在闕內,則入直軍人之乘夜偸斫,事甚痛駭。移送刑曹,使之依律科罪之意,敢啓。傳曰,知道。
傳于李善溥曰,明日會議時,左議政,以身病,不得來參,遣史官收議。
以備忘記,傳于宋昌曰,已悉如渴之意矣,更何多誥?卽今廟堂,機務積滯者多,此不可不念,而矧玆會議,實是至重至大之典禮,尤不可不出而同參也,決矣。玆以手札特諭,卿毋再辭,卽日造朝。仍傳曰,遣史官傳諭于領議政處。
又以備忘記,傳于宋昌曰,措語上同。仍傳曰,遣史官傳諭于左議政處。
領議政柳尙運十四度呈辭。答曰,纔諭至意,卿其體諒,卽起視事。
待敎洪重益啓曰,臣承命往諭〈于〉左議政尹趾善,則以爲,臣病伏垂死之中,忽蒙史官臨門,傳宣聖旨,十行天札,責諭備至。臣驚惶感泣,不知置身之所也。臣之病狀,若有一分强起之勢,當此莫重典禮講定之日,何敢以病爲辭,而偃然在家乎?臣之素患風痰之症,左邊半體,全不收拾,委頓牀席,轉側須人,以此病勢,決無復起造朝之望。恩諭之下,竟未趨承,瞻望象魏,但有涕淚。當以一箚,仰暴情悃云矣,敢啓。傳曰,知道。
假注書李夏源啓曰,臣承命往諭于領議政柳尙運,則以爲,卽玆千萬夢寐之外,史官傳宣御札,臣雙擎跪讀,惟有涕血交瀉。自惟無狀如臣,得此曠世異數於君父之前,到此地頭,一身廉隅,他日顚沛,皆有所不暇計者,而卽今眩症方苦,末由起動,徐俟少定,謹當趨詣云矣,敢啓。傳曰,知道。
有政。吏批,判書申琓進,參判李寅煥病,參議洪受瀗進,都承旨宋昌進。兵批,無政事。
李善溥爲右承旨,李鳳徵爲洪州牧使,李汝柱爲扶安縣監,李後慶爲監察,金聖游爲長興奉事,金垕爲典籍。
吏批啓曰,弑主罪人淑丁·淑分等,旣已承服正刑,依法例,降其邑號事,命下矣。淑丁等,居生於黃海道海州地,而本邑,乃是仁祖大王誕降之所,故前日已有不降之例。今亦依此例,勿爲降號,何如?傳曰,允。
吏批啓曰,新除授江原都事李允明呈狀內,素有積年沈痛之疾,又遭喪慽,一倍添劇,長在牀席之中,決無時月內赴任之望,爲辭,以調理赴任之意,題退矣。今又呈狀以爲,病狀萬分危篤,雖欲擔載,決難自力云。當此災傷覆審之時,前都事,旣已坐罷,尤當急速下送,而病狀如此,不可等待其差歇。江原都事李允明,改差,何如?傳曰,允。
宋昌啓曰,近日廳中,位不齊,事多苟簡。新除授右承旨李善溥,卽爲牌招察任,何如?傳曰,允。
趙泰采,以義禁府言啓曰,卽接月令醫員尹益大手本,則時囚罪人樟,自數日前,卒得傷寒,頭痛如破,骨節痠疼,咳嗽壅熱,症涉可疑云。自前罪人病勢如此,則例有保放救療之規,敢此仰稟。傳曰,保放。
以備忘記,傳于宋昌曰,史官一員待命,騎馬三匹立之。
午時,上御興政堂晝講。入侍,同知事崔奎瑞,特進官金錫衍,參贊官趙泰采,侍讀官李寅炳·南正重,假注書李肇,記事官趙正緯·洪重益,武臣申命老。上讀聖學輯要卷之七前受音,自子曰三年,止此可爲法。寅炳,讀自始死充充,止祀典可正矣。至微之顯下吐,寅炳曰,爲旀,誤矣。當只爲句絶而已。奎瑞曰,引用古文處,不必懸吐矣。上曰,然。上受而讀之一遍訖。寅炳曰,充充,瞿瞿,慨然,廓然,各異,而人子之情,則豈有窮已乎?先王略爲限節如是耳。正重曰,顔丁,善居喪,如死皇皇,旣葬,慨然,與此文,少異矣。寅炳曰,與其禮不足,寧戚云云者,與此同矣。上曰,然。奎瑞曰,喪需不足,則不得備禮,哀敬則出於心,所當自盡者也。正重曰,二字缺儒以哀敬爲質,禮儀則物也,故禮有質有文,質文皆備,則固好,而不然,則寧致哀敬矣。寅炳曰,末世浮靡,文勝於質,至於祭祀之禮,大異於古,亦或有怪駭者。頃有上疏欲禁之者,此非禁之而可能止者也。泰采曰,禁之,只在敎化躬率之如何耳。正重曰,非其寒云云,此當蒙上文於春,則當云非其溫云矣。奎瑞曰,春則氣生,故如將見之,秋則氣收,故如將失之云矣。正重曰,萬物生時,孝子不忍死其親,及秋則萬物蕭條,故不能致生於其親,有悽愴之心矣。寅炳曰,此有迎送之義矣。奎瑞曰,此下三章,皆一意也。寅炳曰,存乎心也,著以彼而言也。正重曰,生養死送,當盡哀敬,不然,未免辱親。伊尹之戒太甲曰,鬼神無常享,享于至誠。故此下,引湯孫奏格之詩文矣。綏我思成,鄭氏之註,雖如此,不甚分明矣。上曰,果不分明矣。寅炳曰,本註言,未詳矣。奎瑞曰,鄭註,在本註之前矣。雖未詳其義,而蓋欲發明上文耳。正重曰,月祭,非但周禮有之,漢時原廟,一朔一祭,有閏,則加之,用大牢,日祭,則無著見處。或云高麗時有之云,而未詳矣。寅炳曰,或是三年內祭祀耳。上曰,初喪祭,非可言者也。寅炳曰,高麗時,崇佛,故似有此耳。上掩卷。泰采曰,南郊·城隍發告厲祭祭文,特下御製,辭旨有足以感動神人者矣。昔文宗朝,李塏製進厲祭祭文,文字草率,故文宗親製以下,厲疫仍寢息,至今傳說。今番必當有感格之效,而憂慮之意,旣溢於文字間,願此後,不弛此心,恐懼修省之方,無不用極,豈非美事哉?上曰,承旨之言,當各別留意。泰采曰,以申奎疏會議事,初令三司二品以上爲之,又加以曾經臺侍之人,又令百官會議,此蓋爲重事體也。第以二品以上,實職堂上以下拿問,稟定不參者之罪矣。卽今癘疫熾盛,或薰染,或身病,或有父母病者,勢不得來參,若欲査覈,則勢必紛拏。且二品以上,若罷職,則從一品,亦當罷職,此則前例所無之事。若只令曾經侍從人會議,則依謁聖·春塘臺試官不進例,用罰爲宜。盡會百官收議,則有異於此,前頭有故不參者,査出論罪,有難盡得其實狀矣。上曰,二品以上罷職,則從一品,亦在其中矣。非謂在鄕者,若有在京不參者,則未安,故重其論罪矣。若衆所共知有實故者,自當査得,此則政院知悉爲之。泰采曰,頃者殿講入格儒生,當付於今番東堂中終場,而禮曹以開場之後,不可許赴,不爲成給公文,以致不得赴試,該曹所爲,殊涉不察。當該堂上,推考,何如?上曰,依爲之。出擧行條寅炳曰,明日會議,三醫司官員,亦當盡參耶?上曰,三醫司,何可參耶?寅炳曰,名爲百官者皆參,則事甚冗雜,當有限制矣。且日氣已迫,在鄕者,勢難來參矣。正重曰,在京而不參者,爲未安耳。所定論罪之事,不可續續改定矣。泰采曰,三醫司付軍職者,使之勿參,爲宜矣。正重曰,謀及庶人,雖古事,而三醫司,則不可使參也。上曰,三醫司,不使參議。出榻前下敎正重曰,本館僚員頃年參錄之後,或加資,或在喪,或身故,或有不爲行公者,卽今見存供職者,不過五六人,事甚苟簡。今年,且是式年,則新錄,例當爲之,副提學牌招,使之察任,以爲從速新錄之地,何如?上曰,依爲之。泰采曰,卽今癘疫熾蔓,都城之內,無處無之,闕內出入之官員,旣不能盡爲齋宿,至於講席入侍時,經筵官,昵侍前席,而亦不能一一致齋,輪對官,則落點之後,家間雖或不淨,不敢以此爲辭,武臣之入侍者,亦必多犯染之人,而尋常入侍,其在謹愼之道,極爲未安。姑恨癘疫寢息間,暫爲停筵,或只爲召·夜對,似當,而以此輟講未安,則入侍筵席時,知事·特進官·武臣及凡出入榻前者,皆使齋宿後,入侍,何如?奎瑞曰,近來書筵,以癘疫之熾盛,賓客不爲入侍,而筵席出入,則不能盡爲齋宿。臣則纔爲齋宿入來,而亦或有不得致齋者,事之未安,果如承旨之所達矣。寅炳曰,以筵席入侍之人,不得齋宿,至於停筵,未知何如?正重曰,以此輟講,果爲未安矣。臣等之齋宿入侍,有何所難乎?上曰,此後講席,知事以下,竝使齋宿入侍事,各別申飭。遂罷出。以上出擧行條
弼善申銋上疏曰,伏以,臣百無肖似,而一生善病,自分不爲供世之具,久矣。頃年臺職,濫竊匪據。報答洪造,只在於隨事進言,以效萬一,而一言出口,獲戾於上下,多矣。至於夏初一疏,則實緣臣所遭非常,不得不略暴本情,而辭不達意,致勤前後聖敎,臣於此,惶恐震越,益不知置身之所,而宰臣之反詈侵辱,又加一節,此無非臣不識時樣,妄率自取,惟有內訟自咎,分甘爲淸朝之棄物矣。不意聖度包荒,不念舊愆,胄筵新命,又及於千萬夢寐之外。臣於病伏中,驚惶感激,不覺汗淚之交迸也。在臣分義,固當不計顚沛,竭蹶趨承之不暇,而顧臣情勢,終有所萬分窮蹙者,亦何敢冒沒承當,以益其罪戾乎?其所侵辱,創出波節,必欲驅臣於不韙之科,而語不成說,詖遁之辭,固不足與較,而乃若凶險之說,諉之爽實,二字缺之所見者,出於下史之傳謄,則一字之訛,容或然也,而所加無倫之目,亦未知其雅遜底口氣,臣竊訝之。且以構成等語,終始持臣者,益可怕也。果如其言,則身爲憲長,何不直請臣罪,而游辭暗斥,至於此耶?此臣之所甚愧者爾。雖然,重累未白,抗顔無地,此尤臣難冒之一端也。臣衆鏑所萃,疲於應接,本不欲與之呶呶,以貽同俗之譏,而今玆數語,亦非得已而不已,則以此情勢,決無冒進榮次之理,而目今病勢,亦非一時偶感之比,舊患痛風及痔腫,挾寒重發,比前愈劇,毒遍臀股,結核成膿,晝夜痛楚,人鬼莫分,此實衆所共見而危憐者,時月之間,斷無起動供仕之望。以此冒陳辭疏,而累日見阻喉司,方在縮伏之中,得見戶曹參判徐宗泰疏本,則拈出臣未徹之疏語,爲此先發之擧,遣辭中詖遁二字,旣非回邪題目,而强引自當者,臣未知其故也。仍伏見其疏批,則有臣以踶齧爲事業之敎,益不勝悚然之至。臣之略擧前事,實出於萬不獲已,臣之一身,作人喉吻中軟物已久,自救不贍,奚暇侵人,而況此草草乞免之語,非敢有一毫听听底意,而區區微悃,未蒙天鑑之下燭,聖敎嚴截,乃至於此,臣之惶恐難安之勢,到此益甚。臣國恩未報,罪釁徒積,衰病已極,死亡無日,臣之情事,其亦戚矣。伏乞天地父母,諒臣情迹之臲卼,憐臣疾病之危惡,亟賜譴斥,以安私分,以靖朝著,公私幸甚。臣無任蹜踖祈懇之至,謹昧死以聞。答曰,省疏具悉。爾其勿辭察職。
左議政尹趾善箚曰,伏以,臣以將死之年,遘不起之疾,竊恐一朝斃於職次,終不免爲貪榮戀寵之鬼。是以不避僭瀆之誅,屢申數字缺,冀蒙兪允,而已復旬月,未有處分,臣抑鬱悶蹙,罔知所措。不意玆者,史官來臨,賜之以十行御墨,其眷遇之隆,責勉之重,有非垂死賤臣所敢當者。臣奉讀未半,不覺感涕沾襟而成血也。臣年迫不死,病劇猶存,從前忝累恩禮,已不勝其惶愧,而至于今日,重誤曠世非常之累數,此乃臣萬萬死罪,而亦莫非死期將迫而然,臣於是,魂悸魄遁,只俟溘盡而無知矣。臣之賤疾,初因風漸,轉致彌留,不退則進,理勢固然。卽今症狀,半身全不運動,一粒絶不呑噬,精神無餘,筋力殆盡,其懍懍危急之狀,不翅朝不謀夕,尙何望强起趨命,以供職事哉?矧今朝廷有莫重會議之擧,雖微官卑秩,不進有罪,而臣職在大臣之列,末由與諸臣,造大庭而參末議,致勤敎諭,而終未免違孤,此又臣之罪也。有臣如此,生不如死,其在國體,亦豈可任其瘝曠,而使政府重任,爲臣養病之場,終無斥免之道乎?玆敢冒萬死,更瀝肝血,仰籲於天地父母之前,伏乞聖慈,諒臣疾之萬分難强,且念相職之百責所萃,命鐫改臣本兼諸職,仍治臣逋慢之罪,以安賤分,以幸國事,千萬幸甚。臣無任涕泣悸恐,懇祈哀禱之至。取進止。答曰,省疏具悉卿懇。疾患彌留,益用慮念,不得造朝,有何所傷?卿其安心勿辭,亦勿待罪,臥閤論道,勉副至望。仍傳曰,遣史官傳諭。已上燼餘
上在慶德宮。停常參·經筵。
領議政柳尙運,身病出仕。
正言金昌直避嫌。大槪,司諫鄭澔之疏批,有不敢自安者,請罷事。呈政院。
政院啓曰,卽者正言金昌直,以曾參館學之疏,情勢與憲臣無異,且以聖批中未安之敎,有關涉於其季父故相臣金壽恒,詣臺引避,而上款事,憲臣之避,請出仕,憲臣出仕之後,則以一事同避,不可捧入。至於下款事,雖有私情之不安,此非干涉臺諫之事,則似無可避之嫌,故臣等相議出給矣,累次往復,必欲捧入,其在事體,亦難一向退却。此避嫌,何以爲之?敢稟。傳曰,勿爲捧入。
府前啓,請監試一二所,竝命罷榜事。措辭見上入啓。答曰,不允。請進士任詡,前主簿韓舜錫等邊遠定配事。措辭見上入啓。答曰,不允。請還收兵曹判書李世華罷職之命事。措辭見上入啓。答曰,不允。新啓,引嫌而退。昔年大臣之陳白,旣在事及朝廷之後,而必欲扶持世道,厥後館學之上章,亦由尊賢辨誣之誠,而至承聖批嘉納,則至今未安之敎,雖下群情之外,其時參疏之人,固無可避之嫌,請持平鄭維漸出仕。答曰,依啓。前啓,兵曹佐郞愼惟益改差事,停啓。
京畿監司書目,楊州呈,以大司憲朴世堂辭職上疏上送事。啓。答曰,省疏具悉卿懇。卿勿過辭,從速上來行公。
禁府啓目,李祥輝刑問七十二次不服,加刑得情,何如?啓各別嚴刑得情。
院前啓,請咸鏡監司李東郁罷職不敍事。措辭見上入啓。答曰,勿煩。請平安監司嚴緝改差事。措辭見上入啓。答曰,勿煩。
收議時,領議政柳尙運,右議政李世白啓曰,臣等,謹與宗親文武百官,祗詣大庭,以魯山大君·愼妃復位號事,依定奪會議,以多官各自書呈者四百九十一丈,都封以入,臣等膚淺之見,亦爲一體書入,以備睿覽之意,敢啓。傳曰,知道。
百官收議。答曰,玆事,已有默運於心者,當待收議畢到而後,處之焉。
上在慶德宮。停常參·經筵。
健元陵參奉李萬亨上疏。大槪,山陵素祭之非禮,兼陳所懷,以備財擇事。入啓。答曰,省疏具悉。所陳之事,令禮官稟處。
京畿監司書目,辭職上疏上送事。啓。答曰,省疏具悉。偸葬之人,令本府掘移,卿其勿辭察職。
府前啓,請監試一二所,竝命罷榜事。措辭上同答曰,不允。請進士任詡,前主簿韓舜錫等,竝命邊遠定配事。措辭上同答曰,不允。請還收兵曹判書李世華罷職之命事。措辭上同答曰,不允。新啓,闕內出入之官,自有跟隨之定數,近緣癘疫之患,且下申飭之上敎,則雜人闌入之禁,所當比前尤嚴,而近日該曹,不加痛禁,已極怠慢。至於昨日大庭之會,各司下人,奔走塡咽於班行之間,喧譁亂雜,不成朝會貌樣,事之寒心,莫此爲甚。請兵曹當該禁喧郞官,從重推考,下吏,令攸司囚禁科罪。答曰,依啓。
院前啓,請咸鏡監司李東郁罷職不敍。措辭上同答曰,勿煩。請平安監司嚴緝改差事,停啓。
禮曹正郞洪景濂,領府事南九萬,領敦寧尹趾完,判府事崔錫鼎處,問議後,入來。
領府事南九萬收議以爲,光廟靖難之擧,雖曰禪受,實則革除,雖曰初尊爲上王,後則不克有終,在今我後嗣王,惟當爲親諱爲尊諱而已。凡在我後民,亦惟當爲國諱而已。今徒知魯山冤鬱之可伸,而不知於親於尊於國之當諱者,其於春秋之義,不亦遠乎?祖宗朝事,有若中廟己卯,明廟乙巳,出於衮·貞·芑·元衡之欺誣,且是以君上罪臣下者也。及於後王,追雪其冤,更復其官,誠有光於祖宗之德,而不害於繼述之道,至若魯山事實,緣其時事勢之相逼,不可歸罪於六臣之激成,麟趾之密贊,亦非己卯·己巳臣下之冤死者比也。其事之難言如此,則旣往之事,雖不可掩,只宜議論不敢,到〈今〉憖置之耳。今乃表擧之事,明言是非,欲有所變通而治,如此,則可以于湯有光,而必有慙德之嫌云者,誠不知其何說也。且旣復王號,則奉以別廟,尤無所據。于今代數,雖已及祧,蓋言其位次,當從魯人之順祀,躋在光廟之上,光廟洋洋之靈,若念疇昔之事,想必驚顧怵惕,不能自安於陟降庭止,惟魯山,亦必愀然怛然,不樂於芬苾之序享,神理人情,夫豈相遠乎?且旣擧大禮,則當特告於太廟,頒敎於中外,當時禍變之故,若從其實,則有不敢言者,若有所隱,則是虛文也,亦何以孚格於神人乎?昔在宣廟朝,筵臣朴啓賢,論成三問之忠,大激天怒,將加以罪,因相臣洪暹救解而止。先正臣李珥日記以爲,春秋爲國諱,此亦古今之通義。啓賢,輕發非時之言,幾致主上有過擧,可謂懵不解事。在今言之,追奬六臣,宜若無妨,而先正之言,縱如此,而況於復魯山位號乎?此事,考諸唐宋以前,無可爲證,惟明朝,有景泰帝之復號,然其終始之際,與魯山有懸殊者,非所可擬,及其季也,弘光之追上建文諡號,正與此相類,但念其時朝廷,皆出於馬士英之手,故庬亂極矣。故非特建文復號,且追尊其私親爲皇,至於列朝以來,有位諸臣,不問賢邪,悉贈美諡,天下不勝其譏笑,未朞歲,身擒國滅,此何足爲後倣行之典禮乎?伊昔前賢,於魯山事,皆爲之衋傷,陳聞於上者矣。或請其修墓,或請其致祭,或請其立後,而未嘗有及於復位者,惟向日尹鑴,以此爲請而見塞矣。今何可復踵鑴說也?至若愼氏復位,亦有所未安,孟子曰,得乎天子,爲諸侯,得乎諸侯,爲大夫。是故,春秋於魯君之無王命而立者,皆不書卽位,此以卑者,必得其尊者之命,然後可以定其位也。以此推之,妻之於夫,亦然。當初愼氏之出,雖曰非中廟本意,然且以中廟之命出之矣。在中廟當宁之日,若金淨·朴祥等之陳疏請復,誠可謂得義理之正,然中廟未嘗有處分,而禮陟在天,今已過百有餘年矣。在我後王,乃於祖宗妃匹之重,無所稟承,以意進退,俾之增齊體於於穆之地,加竝享於二后之右,是豈禮經所謂有廢莫擧之意乎?春秋於先公夫人,雖大故之所當絶者,不敢貶號,皆書以小君,此乃臣子於君親之尊,不敢自擅其與奪之義也。以有大故而不敢擅奪者推之,其有大冤而不敢擅與者,亦可知矣。若貞陵·昭陵之復,則有別焉。蓋二陵,當太祖·文宗時,未嘗有廢出之命,生居尊位,沒膺尊號,而陵廟之不修,乃在於繼世之後,故後之復位,名正言順,無可疑者矣,烏可與今日所論,比而同之也?三代以後,帝王家法,多以宋朝爲据,仁宗郭后之廢,由於呂夷簡·閻文應,表裡構成,實是千古之冤痛。當其時,孔道輔·范仲淹等,以死爭之,此誠臣節之所當然,然自英·神以後,則名臣大儒之論,未聞有以郭后復位事爲言者,豈不以易世之後,無可稟命之所故耶?哲宗孟后,亦因章惇讒構而廢,至徽宗朝,向太后,以哲宗平日追悔之意,使之復位,此乃以姑而復婦,非以叔而復嫂也。厥後再廢,及靖康之亂,宋之遺臣,迎入禁中,此則是搶攘中事,非可援例者。以此言之,今日之復愼氏,稽之於古,將何以爲据乎?臣本無見識,加以病昏,退伏田間,不可與論於朝家莫重之典禮,而旣承下詢,不敢不以臆仰對,伏惟上裁。
領敦寧府事尹趾完收議以爲,今此下詢兩事,卽百世不易之正議,而惟其至重至大,又是列聖之所未行者,故人不敢發諸口矣。幸於玆者,慷慨之言,出於疎逖之臣,而聖明不以人微而忽之,惕然感動,有此廣詢之擧,嗚呼,列聖未行之闕典,有待於今日者,實惟天意,夫豈人謀?命講節文,克完縟儀,惟在聖明之夬斷,伏惟上裁。
行判府事崔錫鼎收議以爲,魯山遭禍,成於諸宰之密贊,愼妃被黜,出於勳臣之脅請,國人憐之至今。然而追復位號之論,久未有聞,豈不以春秋爲尊者諱,禮有其廢莫敢擧之義,至嚴且重故歟?臣之愚意,追復位號,雖不敢輕議,而第念魯山,曾踐大位,貶降非由昏德,愼妃,配體至尊,廢黜不以其罪,而今其神主,久在閭家,則同於匹庶之賤,終有所未安。如令自官建祠,四時差官行祭,則庶可以少慰臣民之悶鬱,而亦無害於禮·春秋之大義矣。已上朝報
戶曹啓曰,錦平尉朴弼成,甲戌年,以奏請正使,恩賜田畓,尙未準受矣。慶尙道慶山縣數外官屯田畓竝九十八負三束庫,自本家,望呈願受,依例折給,何如?傳曰,允。以上戶曹謄錄
上在慶德宮。停常參·經筵。
禮曹正郞柳格,判府事崔錫鼎處,更爲收議事,仁川地出去。
傳曰,史官一員待命,騎馬三匹立之,翼陵忌辰祭所內摘奸。
傳曰,在外大臣·儒臣收議畢到之後,當下備忘記,賓廳·政院知悉。其日大臣·六卿·判尹·三司命招,而春曹長席久曠,後日政差出事,分付。
全羅監司書目,務安縣監崔啓翁民瘼上疏上送事。啓。答曰,省疏具悉。疏辭,令該曹稟處。已上朝報
備邊司啓辭,頃者義州府尹任胤元,以貿易米石禁止事,禮部咨文啓聞上送矣。此事,當有回答,令承文院,撰出回咨,趁速下送于義州府,使之依例傳給於鳳凰城,何如?傳曰,允。已上備局謄錄
上在慶德宮。停常參·經筵。
戶曹啓曰,卽接廣興倉所報,則來十一月朔頒料次,以倉官,進于左議政尹趾善家,請受祿牌,則以爲,方在身病辭職中,不得出仕云,祿牌不爲出給,係是大臣祿俸,何以爲之?敢稟。傳曰,令倉官輸送。
左議政尹趾善初度呈辭。入啓。傳曰,不允批答。
政院啓曰,春曹長席,後日政差出,何如?傳曰,允。
禮曹正郞柳格,判府事崔錫鼎處,更爲問議後,入來。
禮曹佐郞姜模,左參贊尹拯處問議後,入來。
左參贊尹拯收議以爲,草莽微臣,荐叨恩命,方在跼蹐俟罪中矣。不意禮官遠臨,以追復位號兩件之議,有所俯詢,聞命驚隕,不勝悸恐之至。臣之前後蒙恩,無非匪分,瀝血陳誠,終始不敢承當,則朝家有事,何敢輒預末議,以犯分義?以此從前累承隆命,而終不敢有所仰對,竊想聖明,亦已下燭矣。況此兩件之議,實爲國家莫重莫大之事,二百年冤鬱之氣,得伸於今日,於昭列聖,陟降在上,而聖上一念,上通天地,盛德非常之擧,亶在聖斷而已。臣之糞土賤分,旣如右所陳,加以病昏,知識全泯,尤何敢有所論列,重陷於僭越之誅乎?虛辱朝廷詢蕘之意,惶恐不知所對云矣。
上在慶德宮。停常參·經筵。
左議政尹趾善初度呈辭。不允批答。王若曰,國家之憂虞,莫今日若也。罔克胥匡,廊廟所倚重,有幾人存乎?不宜遽退。如失左右,用敷心肝。惟卿,古社稷臣,眞宰相器。忠貞世篤,繼乃祖乃父之風,梅鹽迭調,有難兄難弟之譽。休休如有容,而剛毅之操難奪,棘棘然不阿,而讜樸之言屢陳。惟其輔導之方實多,所以倚毗之誠彌切。若橫流之奔潰,必賴砥柱之功,如廣廈之傾撓,正須棟樑之力。豈意丐閑之請,遽及仰成之辰?無乃欠安於體中,思所攝養,抑或被斥於情外,必欲退休?以病情爲辭,則神明所扶,可見勿藥,以人言爲辭,則過邀之論,不必介懷,去就豈宜輕乎?須臾不可離也。矧今艱危之溢目,無異恫癏之在身。慘矣饑饉之歲臻,粤自乙丙以後,加而癘疫之日熾,殆甚庚癸之呼。朝論多岐,群僚之寅協難望,民生失所,四方之嘯聚可虞。予固無樂乎爲君,卿豈無意於斯世?伊安危所判之勢,亶係卿焉,以休戚與同之心,忍捨我也?宜遄赤舃之几几,毋執素履之謙謙。於戱,抱火厝薪,未足喩其危急,濟川作楫,深有望於忠良。仰體虛佇之誠,永肩終始之義,所辭宜不允。故玆敎示,想宜知悉。知製敎趙泰老製進
府前啓,請監試一二所,竝命罷榜。措辭上同請進士任詡·前主簿韓舜錫等,邊遠定配。措辭見上請還收兵曹判書李世華罷職之命事。措辭上同答曰,勿煩。
院前啓,請咸鏡監司李東郁罷職不敍事。措辭上同答曰,勿煩。
正言金昌直疏曰,伏以,臣旣忝在三司之列,不得不猥陳愚見於收議中,而及其詢問百僚之際,言議參差,不得歸一,至於鼎席之間,亦多有徑庭之議,則其不可容易論斷也,明矣。昨伏見下政院之敎,有在外大臣·儒臣收議畢到後,當下備忘。大臣·六卿·判尹·三司牌招之命,雖不敢知,聖意之果何居,而數百年未擧之闕典,庭議之不能大同如此,處分或有所一毫未盡,其在愼重之道,殊無當初集百僚廣詢之意。請命大臣,率六卿·判尹·三司諸臣,入侍前席,更加熟講而處之,幸甚。答曰,省疏具悉。前席論議,若又參差,則其將更詢乎?予未知其可也。
上在慶德宮。停常參·經筵。
禮曹正郞李會元,戶曹參議權尙夏處問議後,入來。
左議政尹趾善再度呈辭。入啓。傳曰,不允批答。
王世子生辰日,世子宮,政院·玉堂·二品以上·六曹問安。答曰,知道。大殿·中殿·嬪宮,玉堂問安。答曰,知道。
傳曰,明日晝講爲之。
政院啓曰,在外大臣·儒臣收議畢到,方爲出牌。政府西壁,亦爲一體牌招乎?敢稟。傳曰,依爲之。
傳曰,禮曹堂上,受由外,竝爲牌招。
府前啓,請監試一二所,竝命罷榜。措辭上同請進士任詡,前主簿韓舜錫竝命邊遠定配。措辭上同請還收兵曹判書李世華罷職之命。措辭上同入啓。答曰,勿煩。新啓,臣等,昨伏見正言金昌直疏批,非徒不賜允可,乃以前席論議之參差爲慮,至今未知其可之敎。臣等竊恐,聖明於此,或未之深思也。凡於處事之間,雖係微細,固不厭熟講,而顧此莫重莫大之典禮,俱是累朝列聖之所未嘗輕議者,則在殿下審思愼處之道,決不可容易斷定。況玆事,雖是數百年來人心之所共冤鬱者,而必得古禮之可據者,前事之可行者,處分之際,十分明白,然後方可以無歉於道理,有辭於後世矣。諫臣疏意,誠出於區區深遠之慮,而聖批辭意,恐有欠於愼重之道。請更令儒臣,博考經史,大臣·宰臣·三司商確可否,俾無一毫未盡之懷。答曰,勿煩。
院前啓,咸鏡監司李東郁罷職不敍事,停啓。
備忘記,予竊惟,光廟受禪之初,尊奉魯山,爲太上王矣,又命月三行起居之禮矣。不幸末稍處分,恐非光廟之本意,而究其源,則由於六臣也。六臣旣褒其忠節,則於其故主之追復位號,未知其更有嫌礙,而皇明景泰之事,雖不相類,亦可倣而行之矣。予以爲,今玆追復,益有光於光廟之盛德也。噫,日者申奎之疏,展讀未半,傷感之懷,自切於中,而未嘗以輕論重事,有一毫不平底意思,此所以先詢於筵席者也。嗚呼,神道人情,不甚相遠,無乃祖宗在天之靈,悅豫於冥冥之中,而有此相感之理耶?以疎逖之臣,論至大之擧,可謂千載一時,而事竟不行,則更待何日乎?噫,天王家處事,自與匹夫不同。是以或夬揮乾斷,不拘於論議者,自古有之矣。事苟可行,何必持疑?其令禮官,早擧縟儀,至若愼妃之事,今之議者,多以追復不合於禮,而引古語爲諭,是固然矣。貞·昭二陵之追復曲折,與此差異,予亦知矣。蹲附太廟,位居章敬王后之右,是又難便之一端矣。如沈溫之故事,中廟非不洞知,而再啓卽允,先臣之疏,可謂復位之善機會,而伊時下政院之敎,未有開納之意,抑未知其別有不可復之事勢也?仍記昔宋郭皇后,廢爲淨妃,越明年,遣使存問,頗示悔恨,又明年,追復位號,以禮斂葬,而然其廢其復,皆係仁宗朝,而向太后,以哲宗平日悔恨之意,特復廢后孟氏之位,而今日之事,大有所不然。天意所在,未敢忖度,而强躋淸廟於殆近二百年之後者,果何所據耶?頃見百僚之議,或以魯山之事,尤爲難處,而以予言之,其所以難處者,恐在此而不在彼也。反覆以思,終涉重難,未知何以則能不悖於禮,而合稍加尊奉之道,小慰抑鬱之人心耶?咨爾大臣·六卿·判尹·三司,宜各陳所蘊。
政院啓曰,左議政尹趾善,方在呈告中,亦爲一體牌招乎?敢稟。傳曰,遣史官問議。
賓廳·大臣·六卿·判尹·三司獻議。傳曰,令儒臣及禮官,更爲博考經史中可據之事而稟處。
戶曹參議權尙夏收議,臣竊伏念,頃年六臣祠宇之表章,出自聖衷,此誠千古之盛德事也。今者,又以追復魯山位號事,博詢廷臣,講求至善之義,大聖人所作爲,可謂出尋常萬萬也。蓋靖難之際,魯山讓德傳位,尊爲上王,初與放廢之君不同,末後處置,實非世祖大王之本意也。以此世祖大王,雖不得已加罪於六臣,而至以當世之亂臣,後世之忠臣褒之。在仁宗朝,筵臣韓澍,以世祖此敎,陳於筵中以爲,世祖大王恐其泯沒於後世,故爲此微意,以曉後世子孫也。其後中廟朝,韓山郡守李若氷上疏,請爲魯山立後,則中廟下敎曰,如此之言,至貴也。以此推之,列聖之微意,可見也。雖以皇朝事言之,在神宗朝,國子司業王祖嫡,請復建文年號,建文於成祖,初非傳禪之主,而祖嫡之言,猶且如此。此於今日所論之義,似亦可爲傍缺之一證耶?今若遵世廟崇奉之典,追復位號,以明當日受禪之本意,則可得無憾於神人,而宗廟禮嚴,旣係列聖未行之重擧,愚昧之見,何所可否於其間哉?至愼妃,以中宗大王潛邸時元妃,無罪見廢,在當時則金淨·朴祥等請復之疏,實爲正當之論,而然旣終於廢斥,未行封典,則此先王之廢妃也。勿論當時處置之當否,人心抑鬱之如何,其在子孫黎民之道,以先王廢妃,追配於太廟,恐或有違於子思所訓之常禮耶?惟此兩事,實爲國家莫大之典禮,萬世經常之極致,必求合乎天理之正,而不失人心之所安,然後庶幾有光於祖宗,爲則於後世,苟非義精仁熟者,實難參酌經變,處得其中。臣蒙學蔑識,誠不能質言於淸問之下矣。臣又伏聞,皇朝甲申後,弘光皇帝,嗣位於南京,閣老史可法當國,追尊建文廟號惠宗。此出明季遺聞,而野史異於國乘,臣又未見其書,不敢援而爲證,而旣有所聞,竝此附奏云矣。
以愼妃復位事,更爲收議,領議政柳尙運,右議政李世白啓曰,臣等承命,來詣賓廳,伏承備忘記,以愼氏稍加尊奉一節,與六卿·判尹·禮官·三司諸臣相議,則戶曹判書閔鎭長,判尹金鎭龜以爲,魯山大君追復位號事,聖上特加睿裁,旣有亟擧縟儀之敎,臣等不敢更議,而至於廢妃愼氏事,卽今事體,旣不敢追上位號,則更無別樣尊奉之道。曾在先朝,雖已自官給祭需,定置墓廬,以示懇惻之意,似合爲宜。伏惟上裁。
左議政尹趾善以爲,臣於獻議時,敢以臆見,有所仰對矣。今以愼妃事,復此下詢,臣誠矇昧,未能博識古禮,而以皇朝宣宗皇帝事觀之,廢皇后胡氏,晩年有追悔之語,而終未復位,至英宗朝,亟擧追復之禮,此或可據而爲證者耶?至於位次之難便,果如聖敎,而若追加位號,則旣是元妃,似當在於章敬王后之右,而莫重莫大之典禮,以臣淺見,不敢輕議,惟在聖上博詢而講行之。伏惟上裁。
副提學趙相愚,校理南正重·金時傑·李寅炳·李喜茂以爲,魯山大君追復位號之事,特出睿斷,成命之下,臣等固不容更議,而至於黜妃愼氏,當初廢出,雖非中廟本意,其時旣無復位之命,則到今二百年之後,强躋淸廟,果無所據。惟當一遵聖敎,稍加尊奉之節,以慰冤鬱之靈。今若略倣漢朝衛思后園邑故事,修墓立廟,以時行祭,則恐不害於事理。伏惟上裁。
正言金相稷以爲,魯山大君追復事,斷自宸衷,旣有成命,則臣不容更議,至於愼妃事,到今追復位號,多有難便之端者,果如聖敎,而若欲別加尊奉之道,則此甚盛德事也。惟當修掃墳墓,遣官致祭之外,別無他意,而莫重典禮,亦不可以一時意見,草草斷定,更令儒臣禮官,博考經史中可據之事,俾無未盡之懷,似合事宜。伏惟上裁。
禮曹判書崔奎瑞,參判姜鋧以爲,臣等伏見備忘記,愼妃之躋祔太廟,非但於禮有妨,聖祖當日之意,亦未能忖度,欲究不悖於理,而合於稍加尊奉之道者,使臣等,各陳所蘊,臣等藏誦再三,不勝感歎。稍加尊奉之道,臣等反覆思量,旣不得附廟復號,則求諸古禮,亦無所據。竊念,皇朝恭讓章皇后胡氏,廢爲仙妃,而其後陵寢·享殿·神主,皆如奉先殿式。今若別建祠宇,四節忌辰祭需,亦自官備,而別遣祭官致祭,略倣皇朝故事,則不悖於禮,而庶慰神人抑鬱之心耶?伏惟上裁。
副應敎金鎭圭,正言金昌直以爲,前日俯詢兩件事,已陳淺見,而魯山大君追復位號事,旣出睿判,則成命之下,臣等更不敢容議,而至於愼氏之事以爲,難便者在此云者,聖敎誠是。若乃所謂尊奉之道,判府事崔錫鼎議中,有自官建祠,差官行祭之語,臣等以爲不然。蓋愼氏之到今不加追上位號,以其無中廟之遺旨,違先儒之定論也。位號旣不可上,則無位號而建祠者,考諸歷代古史,無有可據,且旣建祠,則當有祠號,旣行祭,則當有祝辭,未知將何以稱其祠,爲祝辭耶?復號旣係非禮,則建祠行祭,亦恐未安,而曾在先朝壬子,因故相臣李端夏疏論,問議諸大臣,歸其神主於愼家子孫,而令墳墓所在官,備給守墓三名矣。聖考所行如此,則外此而無他道,亦可見矣。今若以愍惻之聖念,欲示尊奉之道,則依倣先朝已行者,而特命春秋墓祭及忌祭之需,自縣官優給,而修治墳塋,加給守墓,則其於禮意,不至有乖,而亦可稍伸聖上愍惻之念。伏惟上裁。
掌令金德基,持平鄭維漸以爲,今此兩款事,列聖所未行之典禮,則必須十分商論,考證前古,務得至正至當底道理,故臣等,以更令儒臣及六卿·三司,博考經史,商確可否之意,有所論啓,伏承勿煩之敎,繼下備忘於賓廳。上款事,已有成命,無容更議,至於愼妃事,特守尊奉之道,而第念愼妃,旣無可據之證。往在壬子年間,故相臣李端夏,爲吏曹參議時,疏陳定軍守墓官·給祭需之請,問議大臣,至承允許,則旣是先朝已行之事,到今稍加此等節目,或可合於尊奉之道耶?雖然,此非臣等矇昧之見,所可斷定,亦令儒臣及禮官,從容考出經史中可據者,以備裁處,似合事宜。伏惟上裁。
領議政柳尙運,右議政李世白以爲,愼氏之不可追復位號,陞附淸廟,誠如聖敎,此外稍加尊奉之道,少慰抑鬱之人心者,實出於聖上愍惻之盛意,辭旨藹然,孰不欽仰?但念尊奉之道,惟在於爲建祠廟,遣官致祭,而位號,旣不可追上,則立祠之後,何以稱號,而行祭之時,亦何以爲祝辭云者,諸臣獻議中,此言不無意見。如欲義起,別立名號,則妃之一字,實爲逼尊之嫌,捨此則求諸古今,無可恰當可稱之號。建祠致祭,雖非大段禮節,而至於祠號祝辭,則誠有所窒礙難處者矣。若然則無寧就先朝壬子年間議大臣定奪,更爲酌定,四節日墓祭及忌祭之需,從優磨鍊以給,墳塋別爲封植,守墓加定名數,以爲永世不替之地,似合於參酌輕重之意,而第其神主,在於愼家私廟云,此則誠爲未安。今若就其家傍,自官造給別祠,使之務奉,俾令愼家子孫,仍行祀事,則亦或不悖於情文,而事係創禮,非臣等孤陋之見,所可斷定,惟在聖明熟講而處之。伏惟上裁。
持平李彦經以爲,魯山大君追復位號事,斷自宸衷,成命之下,今不敢容議,而至於愼氏事,亦有所難處,有此更詢,事體之終始拘礙,位號之決難追復,誠如聖敎。若爲義起之禮,稍加尊奉之節,不害爲慰悅神人之道,而第考禮經,旣無的當之證,參之古史,又無偶合之事。今若略依漢宣帝時,爲衛思后置園邑故事,令禮官參酌定制,修置墳塋,四時行祭,則其庶乎不悖於禮意,而無憾於人情耶?如臣蒙識,不敢驗對。伏惟上裁。
吏曹判書申琬,刑曹判書李濡以爲,臣等伏覩備忘記,以愼氏之陞附淸廟爲重難,欲求稍加尊奉之道,更有所下詢,有以見聖上參酌情理,務合禮意之盛意也。臣等竊念,旣未得復號附廟,則如別建祠宇等文,求諸古事,亦無可據之典。今若修治墳墓,加定守護之戶,官備祭需,以時行祀,庶可爲稍加尊奉。伏惟上裁。已上朝報
有政。吏批,以徐文裕爲江華留守,李德英爲兵曹佐郞,朴㯙爲光陵參奉,崔壽學爲監察,趙相愚爲同成均,李世祺爲宣陵參奉,李寅奭爲高原郡守,崔奎瑞爲禮曹判書,李彦綱爲右參贊,申慶濟爲江原都事。
上在慶德宮。停常參·經筵。
忠淸監司書目,淸風呈,以戶曹參議權尙夏辭職上疏上送事。啓。答曰,省疏具悉爾懇。今玆陞擢,意非偶然,安心勿辭,從速登途,毋孤至望。
禮曹啓曰,今此魯山大君追復位號事,有令禮官,亟擧縟儀之命矣。廟號·諡號·陵號及夫人諡號·徽號·陵號,必須先爲議定,然後其他應行節目,可以次第擧行。議定吉日,令日官推擇,則來十一月初六日爲吉云。大臣及政府堂上,六曹參判以上,館閣堂上,當爲命招會議,而伏見備忘辭旨,以皇明景泰之事,可以倣而行之爲敎,考諸明史,則景泰皇帝追復位號,初在於獻宗之時,而猶未有廟號,其後始乃追上。今上廟號一款,何以爲之?敢稟。傳曰,依啓。廟號議定,可也。
備忘記,今日賓廳之坐,堂上,稱病不進,至於八人之多,其在事體,殊甚未安,竝推考警責。
政院啓曰,啓覆吉日,初覆,以十一月初六日,推擇啓下矣。賓廳議諡日相値,更令日官推擇,則初覆,來十一月初八日,再覆十六日,三覆二十二日爲吉云。以此退定,分付該曹,何如?傳曰,允。
傳曰,大臣·備局堂上引見。
傳曰,引見相値,今日晝講停。
左議政尹趾善再度呈辭。入啓。不允批答。王若曰,十行之札纔宣,謂予志之已諒,再辭之牘繼至,尙卿心之莫回。或未深思,輒申誕告。顧今時運之杌隉,奈此國事之艱虞?以言乎朝廷,則分崩角立,而轉致戈戟相尋,以言乎民事,則連歲荐饑,而重以癘疫之慘。每中夜仰屋而憂,不啻恫癏在已,嗟今日着手無處,實昧經濟之方。若之何保乂我邦家?所賴者倚毗於輔相。以卿碩德宏量,足以端委巖廊,以卿嘉謀至猷,足以賁飾治道。淸白之操,皎如氷蘖,位益崇而家益貧,樸直之風,澟乎松筠,年彌高而節彌勤。隱然有虎彪之勢,朝野賴安,望之若山嶽不移,功利普洽。故方注意而圖理,胡乃連章而丐閑?顧一時浮薄之言,何足胸次間介滯,伊前日開釋之旨,實自心腹中出來。念年齡之已衰,縱緣憂國之致疾,幸精力之尙旺,不妨臥閤而論治。試念古人鞠躬盡瘁之心,此非元老袖手旁觀之日。惟大臣輔理之任,豈亶在簿書期會之間?乃寡躬仰成之誠,亦不責勤力奔走之節。予誠待卿如渴,卿可棄予若遺?矧今大論之權輿,未免朝議之甲乙。將擧數百年闕典,已宣綸音,所冀一二臣與同,克完縟禮。宜體求助之意,亟斷乞免之章。於戱,父子世篤忠貞,報效與他人自別,兄弟迭居台鼎,望實爲輿論所歸。毋執抑謙,用副虛佇。所辭,宜不允。故玆敎示,想宜知悉。知製敎李彦紀製進
備邊司啓曰,卽接盈德縣令根本司文狀,則本道監司金世翊,十月十七日巡到靑松府,猝得傷寒,二十三日竟至不救。都事,以試官,方在遠邑,密兵符印信,所帶軍官處,姑爲捧授云,非但事極駭慘,本道之事,委屬可慮。政官卽爲牌招開政,差出其代,不多日內,催促發送,何如?傳曰,允。
今日引見時,復位祔廟都監都提調·堂上及封陵都監都提調·堂上,今日政差出事,及慶尙監司金世翊喪柩上來時,各別顧視之意,分付所經各道事,榻前下敎。
追崇儀禮,令春秋館,實錄考出事,榻前定奪。
今日引見時,校理李喜茂所啓,昨日聖批中,有令儒臣禮官考見經史可據之事,稟啓之命,故館僚及禮官,今方齊會玉堂,而實未得可據之事,故預爲仰達矣。自有此議,前史中歷代廢后事迹,旣已考見,而實無與此彷彿者,故臣等前日收議中,引衛思后,有所仰達,而但衛后,則旣是宣帝祖母,且有諡號,與此亦不同矣。自有考諸經史之敎,而今若論追復與否,則或可以引經據義,且或旁照,而稍加尊奉之道,則求諸經史,又無可據,至於史乘,則廢后之時,可歷指也。未有與此襯合之事,實無可倣而行者矣。上曰,遍覽收議,則判府事崔錫鼎所議中,創立別廟一款云者,似當,而亦有窒礙處,何如?領議政柳尙運曰,臣於獻議時,慮有難便之端,且陳優厚之道,殊非稍加尊奉之意,固知不槪於聖心矣。若以義起之事言之,則蚤卒世子順懷·昭顯廟,令內官,直自奉常寺,備送祭物等事,或可爲例,而未知愼家所奉神主所題之如何,恐或有改題難處之端,議時不敢仰達矣。上曰,已於備忘中言之,而先正之疏,謂不可施行,使之留置政院,曾無開細之意,則祖宗當日之意,旣未敢忖度,猝然追復,實涉重難,而只就先朝已定奪之事而行之,則有非稍加尊奉之意,故使之更考以稟矣。此是義起之事,則雖不恰類,取其儀節之可以倣行之者而行之,似無所妨。依順懷·昭顯廟,遣內官守直,自太常備送祭需之例而爲之,似可,無祝文告辭,亦可用於祠號難便之處矣。右相李世白曰,若別爲立祠,無祝以祭,以至永世不替,則雖無別立名號,豈不爲稍加尊奉之道乎?第未知神主稱號,曾前所書如何,而閭閻則皆以愼妃爲號,神主舊題,若如此,則當有改題之擧,此爲難處矣。右副承旨金宇杭曰,小臣淺見,則移奉神主,禮無所據節次,終有所難便,且使內官,立祠守直,非有光於尊奉之道,未知如何?上曰,自朝家立祠行祭,則事體,與私家奉祀有異,且永世不遷,則此正稍加尊奉之道矣。李喜茂曰,若以此爲之,則無可考之處矣。上曰,爲重其事,有考出之令,而古史實無可據之例矣。領議政柳尙運曰,事雖有異,借用儀節,爲宜矣。上曰,歷代無可據之例,則此是義起之事,別立祠宇,永世不替,此外無他道矣。尙運曰,儒臣·禮官考據啓達後,判付乎?上曰,以此出擧行條件,可也。已上朝報
備邊司啓曰,赴燕使行方物封裹,在於明日,而政府西壁,無行公之員。新除授左參贊李彦綱,已爲牌招肅拜,以爲趁早開坐之地,何如?傳曰,允。已上備局謄錄
備局堂上引見時,領議政柳尙運所啓,昨日聖上處分,實是二百餘年未遑之曠典。玆事關係,至重至大,凡在臣僚,不敢輕議,而聖明斷以行之,備忘辭旨之下,孰不感歎?前頭擧行之事,儀節變通之禮,有司存焉,而事體緊重。禮官方入侍,使之先爲稟定,何如?上曰,稟定,可也。禮曹判書崔奎瑞曰,自前如此典禮,必待都監差出,然後可以主管,凡事考例擧行。昨日固當啓請差出,而都監名號,有所難便,未及啓請,今日入侍,欲爲稟定矣。京都監及陵所都監名號,當以何爲定乎?上曰,追上諡號時,則以諡號爲稱,而此則有異,以尊崇稱之乎?尙運曰,稱號,當一從其實而爲之,此則以復位祔廟爲號,設一都監,以封陵都監爲號,各設都監於兩陵,似宜,而摠護使之稱,恐不必有之矣。上曰,京則以復位祔廟都監爲號,外則以封陵都監爲號,而各差都提調,可也。已上禮曹謄錄
引見時,禮曹判書崔奎瑞所啓,飢饉之餘,仍之以癘疫,卽今僵尸相枕於街路,出幕者,亦相繼死亡,傷心慘目,有不忍言。僵死之埋置,實非當部所能獨當。聞賑廳主管堂上,募得埋葬之人,一部各兩人題給料米,使之埋置,而非但數小,力不能周旋,以其無統領之人,故或負去僵尸,中路棄之溝渠,一出門外,輒逢三四僵尸。今若加得願募,且得統領之人,使之看檢,出幕病人,亦非活人署庫直一人所可救活,亦爲募得救活之人。且得統領之人,有給大黃等闊瘟之藥,使之救療,而僵尸看檢,病人救療,若能盡職,則俱爲別樣論賞之意勸諭,則或不無所益矣。領議政柳尙運曰,此與設賑時飢民救活,事勢有異,不可以論賞之意,至於募得矣。嚴飭漢城府,使之申飭諸部,道路僵尸,劃卽埋置,而亦自賑廳,題給空石,堅固埋置之意,更爲分付,宜當。至於病人救療,則以近日上番巡軍,出幕救療之事觀之,東西郊外許多出幕病人,非若干人所可宜救,雖欲募得,其勢亦難。此類則令漢城府,分付當部,且令活人署庫直,與部書員等,同往看審,單身出幕,病勢方重者,使之知數來報,或以藥物救療,或以米升題給,以爲救活之地,似宜矣。竝與賑恤廳而分付擧行,何如?上曰連續死亡,事極驚慘,依此分付,着實救活,可也。已上漢城府謄錄
引見時,領議政柳尙運所啓,黃海監司李寅。
上在慶德宮。停常參·經筵。
左議政尹趾善三度呈辭。入啓。傳曰,不允批答。
傳曰,明日晝講爲之。
備忘記,卿之心事,予豈不知?故於疏批,業已開釋,謂卿體諒,不我遐棄,造朝之意,尙未有聞,缺然之心,曷可云喩?日者奉使,縱有錯了,本情無他,事在旣往,予豈存留胸次,卿豈深自引咎?存留則非人主之量矣,深咎則非知心之道矣。於斯二者,卿之去就,可以決矣。矧今國有大禮,卿方帶封陵都監都提調之任,尤不可一向退在,須體至意,從速登途事,遣史官傳諭于判府事崔錫鼎。
平安監司書目,問安使先來軍官回來事。
京畿監司書目,仁川呈,以判府事崔錫鼎辭職上疏上送事。啓。答曰,省疏具悉卿懇。纔諭至意,復何多誥?卿其安心勿辭,宜從〈速〉就道,用副至望。
謝恩,同副承旨李玄紀。
府前啓,監試一二所罷榜事。任詡·韓舜錫邊遠定配事。兵曹判書李世華罷職還收事。答曰,勿煩。
上在慶德宮。停常參,只晝講。
傳曰,明日晝講爲之。
晝講入侍,知事申琓,特進官趙亨期,承旨李善溥,玉堂金鎭圭·李喜茂,假注書盧世夏,史官洪重益·朴弼明,武臣洪時疇。
府前啓,請監試一二所罷榜事。答曰,不允。請進士任詡·韓舜錫,竝命邊遠定配事。答曰,不允。請還收兵曹判書李世華罷職之命事。答曰,不允。
左議政尹趾善三度呈辭,不允批答。王若曰,危亡之兆不一,此何時耶?巽辭之章至三,非所望者。秪愧誠禮之淺薄,復申告諭之丁寧。言念輔弼之臣,自有股肱之義。雖至衰暮之境,可以筋力爲辭。召公告老將歸,終贊周王之政,武侯盡瘁後已,爲報漢帝之恩。玆皆臣職當然,所以竭力而殫節,況當國事至此,何可袖手而傍觀?惟卿世篤忠貞,與國義同休戚。迭躡台政,已播難爲兄之稱,尙有典型,曾聞酷似舅之譽。休休鎭物之量,人莫測乎際涯,眷眷憂時之忱,予亦知其忠朴。惟其恪勤之冞□,是用倚毗之益隆。乃者非意相干,在卿何損,今也不幸有疾,造朝尙遲。顔咫尺之久違,殆將抑鬱而成病,手左右之如失,疇能贊襄而濟艱?玆付手札而傳宣,不啻面諭之勤懇。首揆纔出,方喜共貞之有期,近侍空還,自慙至意之不諒。婁公之包容可見,寧顧少嫌,蹇叔之膂力雖愆,尙詢大事。試看今日,正當危急之秋,圖任舊人,詎緩講究之責?時事無一毫可恃,民憂有萬分難支。三年大殺之餘,札瘥繼熾,八路含生之類,僵尸相撑。其餘廷議之潰,士習之渝,莫非朝綱之頹·邦憲之壞。仰觀俯察,常自無樂乎爲君,晝度夜思,莫如與賢而共國。矧今闕典之始議,乃有縟儀之將行。雖邦家無事之時,去就際關係旣重,値陵廟莫大之擧,節目間酬應亦多,豈宜引疾而丐閑?不妨臥閤而論道。於戱,難進易退,固君子戒盈之心,扶顚持危,卽大臣圖報之節。卿毋固讓,予不多言。所辭,宜不允。故玆敎示,想宜知悉。知製敎南正重製進
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
府啓,祭酒臣尹拯,守道山林,爲世大儒,朝廷之所尊禮,士林之所推重,爲如何哉?今者司諫鄭澔,激怒泮儒,移鋒橫擊,公肆詆斥,不有餘力,臣不勝駭然之至。其所爲言者,目之以背師,而不究其本,只擧其末,有若師生間見利忘義者然,欲驅之於不韙之科,其何以服人心,而玆事源委,乃以已前兩家門生,力戰相辨,其遺泒餘瀾,上及朝廷,不待覼縷,業已聖明之所洞悉,而以至六七年紛爭者也。今又噓灰起燎,欲以朝廷,爲爭鬨之場者,抑何意哉?噫,先朝禮遇之臣,相繼淪亡,惟此一老,巋然獨存,聖上之必欲召致者,有光聽聞,而今乃以禮待之勤摯,慍惀不平,欲使殿下緇衣之誠,不承其權輿者,尤未曉其心之所在也。其在鎭朝議定大論之道,不可無規警之道,請司諫鄭澔罷職不敍。答曰,不允。
謝恩,修撰崔昌大。以上朝報
備邊司啓曰,卽接問安使狀啓,則皇帝所信任內大臣有病,曾因本國醫官治療而收效,卽今前症復發,皇帝深以爲憂,當日內急送先來,今番冬至使時,以善鍼醫官,各別擇送云。今此使行時,見差醫官,如不能精於鍼術,則以善鍼之人,別爲擇送之意,分付該司,何如?答曰,允。以上備局謄錄
上在慶德宮。停常參,只晝講。
備忘記,予竊惟,昔在祖宗朝,凡題主或有改題之時,必親臨觀寫,豈不以其在幽明,情理如是而後,可無未盡?今番題主時,當親臨奉題,其令禮官擧行。
副應敎金鎭圭上疏。大槪,臣於執義李廷謙請罷司諫鄭澔,有不得含默者,玆敢略陳情實,伏乞亟罷臣職,俾令自靖其廉義事。入啓。答曰,此疏,還出給。
政院啓曰,在外大臣·儒臣處,方爲發遣禮曹郞官收議,而左議政,時在呈告中,何以爲之?敢稟。傳曰,遣史官問議。
假注書李相成書啓,臣承命馳往仁川新峴村判府事崔錫鼎所住處,傳諭聖旨,則以爲,臣情蹙病苦,迹阻朝列,再上瀝血之章,方竢違命之誅,不意疏辭未徹,召旨先降,十行天札,丁寧諄切,諭之以前事不宜深咎,大禮不可退在,使之從速登途,別遣史官,恩數優異,誠非滓穢賤臣,所當得者。瞻望宸極,惟有感涕,到此地頭,他不暇計。當俟病情稍可,强起趨命云矣,敢啓。傳曰,知道。
左議政尹趾善四度呈辭。入啓。傳曰,卿之箚陳,凡幾度矣。予之面諭,亦備盡矣。意謂昔疾未瘳,終不能造朝,在家酬應,必不孤至望,心自欣幸矣,豈料巽辭之章,遽及於仰成之辰耶?還切愕然,寧欲無言。噫,今日國事,岌嶪殆哉。哀我八路萬死一生之餘氓,又罹無前之虐癘,僵屍相繼,慘目驚心,念及于斯,中夜無寐。此時小子之所以倚仗者,亶在輔弼之臣,而首揆之出仕未幾,卿又引入,是豈予手札特諭之意耶?其進其退,所關則大,不可自輕也,決矣。玆遣近侍,申誥予意,卿其亟斷來章,臥閤論道,共濟時艱。仍傳曰,遣承旨傳諭。
晝講入侍,同知申琓,特進官李基夏,承旨李玄紀,玉堂趙相愚·崔昌大,假注書盧世夏,史官朴弼明,武臣安根。
明日拜表時,開門差早。
冬至正使李彦綱,副使李德成,請對入侍。
持平鄭維漸啓曰,臣曾參甲子館學之疏,爲先正臣宋時烈,論辨師生之大義矣。頃日司諫鄭澔之疏,卽是一串論議,而今者鄭澔,以此至被重駁,則臣於此,固已大段難安。且昨日本府城上所,臣當進參,旣已出令矣。執義李廷謙,肅謝之後,猝然替行,本府規例,未嘗有下位無故,而亞席替行城上所之時。今廷謙,爲攻一澔,乘機突出,遑遑汲汲,至於如此者,何哉?況廷謙,近來每有除命,輒辭不就者,以李祥輝獄事之未出場也,而今忽破戒,挺身擔當,無乃此是大議論所關處,故本府規例,一時廉隅,有所不暇顧耶?臣誠莫曉其所以也。玆事是非,姑舍勿論,如臣疲劣,忝居臺端,應行之城上所,亦且爲右僚所替,虧壞數百年來臺閣體例,何敢一刻晏然於職次乎?請命遞斥臣職。答曰,勿辭,退待物論。以上朝報
冬至使臣請對時,正使李彦綱所啓,凡於使行時,彼中酬應甚繁,而至於節使,則彼人之所責望者,有倍於他使行,歲幣方物呈納之際,例給人情及各項需用之數,多則或至四千金,少亦不下三千餘兩。在前使行時,員役輩,例有所持銀貨,故自行中,私相出斂,以應其求,而使臣,曾無與知之事矣。今番則以新銀行用,尙未歸一,故員役輩,未免空手而往,而彼中例索,則必不以行中之無銀,有所除減,使行之觸處見困,固不足言,而生事之患,勢所必至。行中事勢,誠爲切迫,自朝家宜有別樣軫念之道。戶曹及各衙門所儲銀貨,限三四萬,除別利,貸給於行中,以爲出斂需用,還納本色之地,事甚便好,而如以公家銀貸之多數許貨爲難,則彼中人情應用之數,自該曹參酌計給,亦或一道。臣等,以此意,就議于大臣及戶判,則使之登對時陳稟,以俟處分,故敢此仰達。上曰,令廟堂稟旨擧行,可也。
又所啓,昨日問安使狀啓,行中例差醫官,以善鍼者擇送事,自備局覆啓允下矣。彼人旣有求醫之言,則朝家似當有別樣擇送之擧,而兩司醫官中,似無可合之人,名隷內局者,則自下固不敢擧論,而方外之人,或不無善針術者,別爲帶去,如何?上曰,彼人,旣以大臣之病求醫,而若以兩醫司中不善鍼術者帶去,則必有無光之至,以內醫中精於鍼術者,別爲差送,可也。彦綱曰,在前內醫隨往使行,例有資送之事矣。今番則事勢尤爲急遽,別樣資給爲好,故竝此仰達。上曰,分付該曹,可也。
又所啓,行中刷馬,例自灣府責立,而預受價物,臨急備立之馬,雖在常年,猶有顚仆不實之患,況今荐飢之餘,其爲不實,必不如前,刷馬元數內,擇壯實者帶去,其餘尤甚瘦殘不堪致遠之類,則以刷價取去,以爲入柵後雇車之地,事甚便當。此是昨年謝使時,所已啓請而行之者,故敢此仰達。上曰,依此爲之,可也。
晝講時,參贊官李彦紀所啓,水利之於農事,其功大矣。堤堰防築,其設蓋久,備旱之具,莫如此者,而修治之政,守令因循不行,諸路均廢,而至於三南,則不至全廢,故多賴其功。都事覆審之時,繡衣廉問之際,察其修廢,黜陟守令,則必有着實奉行之事。別加申飭,及今修治,則似有益於明春農事,以此分付諸道監司,何如?上曰,所達是矣。以此分付,可也。以上備局謄錄
晝講時,特進官李基夏所啓,都城內外僵屍數多,依辛亥年例,別定監官,收埋衆屍事,定奪後,監官則御營廳將校出用,埋葬軍則香徒軍出用事。缺以上漢城府謄錄
上在慶德宮。停常參·經筵。
冬至正使李彦綱,副使李德成,書狀官李坦,出去。
右承旨李善溥書啓,臣敬奉聖旨,傳諭于左議政尹趾善,則以爲,臣如縷一脈,欲絶未絶,綿延至今,僅得支保者,莫非天地生成之澤。晝夜感祝,惟思結草之報矣。不意今者,近侍來臨,傳宣聖旨,十行天札,責諭勤摯,臣奉讀未半,涕淚沾臆,罔知所以爲計。卽今民憂國計,已至十分地頭,復位盛禮,今方涓吉擧行,此豈臣子言病圖便之時耶?臣之所患,非如他症之比,委頓牀席,轉動須人。病情若有一分自力之勢,則手札眷諭之下,安有不爲之感動,而牢臥不起者乎?臣一息未泯,徒蒙異數之罔極,終自陷於孤恩負國之罪,言念及此,心腸欲裂,秪願溘然無知,而亦不可得也。今玆別諭之恩,愈往愈隆,而顧此病狀,斷無復起趨承之望,瞻望宸極,只自涕泣,不知所達云矣,敢啓。傳曰,知道。
左議政尹趾善五度呈辭。入啓。傳曰,安心調理。
執義李廷謙啓曰,臣伏見應敎金鎭圭疏本,以臣請劾司諫鄭澔之啓,大加非斥。一則,乘機迎擊,首尾語意,必欲使尊師明敎,歸之於晻昧,禮遇大老之意,何如?二則曰,臺閣論事,不言本事之是非,爲此糢糊苟且之論,臣不勝駭惑之至。諫臣,初無移怒橫擊之擧,則臣雖巧於善伺,何機之可乘其所橫擊?大拂群情,職在言責,亦豈無一言規警也?大老之文章道學,臣之推仰,亦有素矣。臣自少守拙,雖未嘗出入門下,承誨函丈,其景仰之心,夫豈後於他人哉?今或語涉於背師之論,則人皆曰,侵逼大老,臣則竊以爲不然也。大老之晩年,非斥尹拯之父故儒臣宣擧,其間是非,非臣瞢識淺見,所可與知,而以此加之背師之目者,亦非忠恕之論也。設令宣擧,有見斥之失,天下無不是底父母,則師生之義,父子之倫,輕重有間,一本之天,義無可二。凡人事之遇變於其間者,宜有所處,則如拯之事,乃處變也,非常道也,乃不幸也,非其過也,而澔不顧其本,不反其源,徒以一切,强爲罪案,噓燒於已灰,惹鬧於旣息,此臣所以□其不精,略加論劾者也。臣有何一毫晻昧事,而隱然欲歸於侮賢之科耶?玆事源委,聖明業已洞悉,故啓辭中,且擧其槪,模糊苟且,不待儒臣之言,而自知已審,此則臣竊懣然心服也。至如仰合聖批之斥,臣本愚拙,誠不忍爲此態也。金鎭圭之待人,可謂太薄矣。臣繼伏見同僚之避辭,以臣替行城上所,謂無前例,且以李祥輝之事,未出場之前,則輒辭除命,今乃挺身擔當,顯加譏切,臣竊瞿然之至。臣立朝已久,粗知臺例矣。下僚有故,則長官有替行之時,亞長以下,間或推移,臣以肅謝後,仍行城上所之意,使下吏,傳及同僚,則同僚,不以爲不可,而追有後言,抑何意也?臣猶有耳目之所覩記,而其云壈了數百年臺體者,吁亦異矣。臣名入汚吏之供辭,自顧慙靦,不欲以身無所犯,晏然官次,而累次除命之下,嚴畏分義,間謝恩命矣。在官一日,當盡一日之責,則今臣謝恩之日,卽臣不幸之秋也。臣尤人之不靖,一言纔發,衆鏑叢身,終未免有縱風止燎之歸,此又臣之罪也。以此以彼,決無冒據臺端之理,請命遞斥臣職。答曰,勿辭。退待物論。
府前啓,請監試一二所竝命罷榜事。請進士任詡,主簿韓舜錫竝命邊遠定配。答曰,不允。新啓,竝引嫌而退,玆事是非,不須更辨,而乘時冒出,其曲在彼,隳壞臺體,非關於我,譏斥之來,實所自起,而不識羞恥,遁辭强避,旣涉不韙,勢難仍在。請持平鄭維漸出仕,執義李廷謙遞差事。入啓。前啓,兵曹判書李世華罷職還收事,及司諫鄭澔罷職不敍事,停啓。答曰,執義李廷謙請遞之事,予實未解也。日昨鄭澔疏批中云云,非尊禮大老,不承權輿而然耶?廷謙之論劾鄭澔,亦非出於侵逼大老也。蓋嘗論之,頃年大老非斥者,卽尹宣擧,而宣擧,乃拯之父也。藉令宣擧,眞有所失,爲其子者,安而受之,默默無辨,可乎?噫,師生父子,孰輕孰重?向所謂未之深思,率爾允下者,良以此也。伊時,雖有崔愼之疏陳,兩家所爭,初非公朝之所知,向所謂旣非公家文字,則大臣之推以上之朝廷,大是失着者,良以此也。此不過明其事理之不然而已。於兩臣,寧有一毫慍怒不平之意思哉?噫,祭酒,養德山林,爲世矜式,則決非一鄭澔之所可撓撼者也,而況其語意,不在於一時撓撼而已乎?將欲惹無限之鬧端,啓朝著之不靖,則廷謙,欲爲警責者,烏可已耶?李祥輝獄事,方出於數三名官,姑勿擧擬於淸塗之說,非謂身有所犯,故更因大臣之陳達,舊秩自如矣。鄭維漸避辭破戒之說,已極可笑,而今其處置,一則曰,乘時冒出,其曲在彼,一則曰,不識廉恥,遁辭强避,意思不佳,立落不公,予甚不取也。持平鄭維漸遞差,執義李廷謙出仕。
掌令金德基啓曰,臣以執義李廷謙,持平鄭維漸避辭,從公論立落處置矣。伏承聖批,滿紙縷縷,反復開陳,而末乃遞持平鄭維漸,而出執義李廷謙,臣不勝瞿然訝惑也。玆事昔年之處分,明白正大,而到今是非判異,鄭澔疏中之語,不過擧伊時兩相之所陳白,而到今責之以撓撼不靖,維漸避辭中祥輝之事,槪論廷謙乘時汲汲之□,而反有所可笑。臣豈不欲一一備陳,期回天聽,而三鼓將盡,例不敢出納文書,達夜煩瀆,亦涉惶恐,則此非片刻間所可覼縷,而臣罔知今日聖敎,出於鎭定朝議之至,而事之是非,人之奬斥,倒置若此,則臣恐世道漸壞,人心漸淆,而朝著之紛鬧,將必至於莫可收拾之域也。然臣之處置,旣不槪於聖心,而至下不佳不公之敎,則此在臣,爲莫大之罪名,臣何敢一刻仍冒於臺次乎?請命遞斥臣職。答曰,勿辭。退待物論。以上朝報
上在慶德宮。停常參·經筵。
辰時,有霧氣。
左議政尹趾善六度呈辭。入啓。傳曰,安心調理。
備邊司啓曰,明日議諡時,政府西壁,例當進參,而左參贊李彦綱奉使,右參贊尹拯在外,不可無變通之道。左參贊李彦綱,遞差,其代,今日政差出,以爲參坐之地,何如?傳曰,允。
傳曰,大臣·備局堂上引見。
禁府,李祥輝刑問七十三次不服,加刑得情,何如?傳曰,各別嚴刑得情。
政院啓曰,魯山大君廟號·諡號·陵號,夫人諡號·徽號·陵號,以明日議定事,允下矣。大臣及政府堂上,六曹判書·館閣堂上,竝待開門,命招會議之意,敢啓。傳曰,知道。
都承旨宋昌再度呈辭。入啓。遞差。
引見時,上曰,大司諫李頤命,爲其兄陳疏伸辨,滿紙張皇。至於發塚一事,則予亦知其過矣,而乃以曩者群壬,必欲甘心於保社,備盡慘毒,置極刑而猶未快意等語,肆然奏達,有若無罪被禍者然,朝家用人,雖不以其兄之故,廢棄其弟,渠何敢欲爲白脫,若是其無嚴乎?孔子曰,鄙夫,可與事君也哉?未得之,患得之,旣得之,患失之,苟患失之,無所不至矣,其所謂患得患失,正爲如師命者道也。人君,豈不知其臣乎?師命,自是貪權樂勢之人,乙丑年間,欲遞訓將而自代之,至使金道淵,因內官書送,故予於其時,裂破其紙,卽爲投火,而仍罪內官矣。豈有爲人臣子,而因緣私逕,圖占兵權者乎?只此一事,足爲死罪。況致祥事之出,旣已承款伏法,而乃反歸之於曩時之人,構捏成罪,且曰,近日彙征之士,孰非平日同朝,有兄弟之義者,始若憐傷,終反下石云云,此則似指朴泰尙而言也。致祥之復官,亦非爲無罪,只爲貴主之地,而師命之混同復官,常以爲不快矣。適因朴泰尙之疏,還收復官之命,而予意若知其無罪,則豈以朴泰尙之一言,而有所動聽耶?予之所以提起前日之事者,爲師命之斷案也。兄弟間私情雖切,旣已明白承服之後,乃以其私勝,如是伸辨,欲爲白脫,則王法何得以行之乎?今日若有紀綱,則渠何敢乃爾?誠極駭然,大司諫李頤命,遠竄。以上朝報
備邊司啓曰,因冬至使臣請對時所啓,各衙門銀貨許貸事,令廟堂稟旨擧行可也事,命下矣。使臣冬至行中難處之端,至於請對陳稟,參以事勢,有不可一切防塞者,而自該曹參酌計給一款,則後弊所關,不可開路矣。依今番謝恩使時許貸之例,各衙門銀貨,限二萬兩許貸,而一時除利之事,不可每以爲例,使之竝息還捧,宜當。各衙門則戶曹一萬兩,今番問安使所持去還納者,二千六百六十五兩外,未准之數,則兵曹及三軍門留儲,充數給送之意,分付,何如?答曰,允。
引見時,領議政柳尙運所啓,臣見日昨擧行條,因使臣陳達,有刷馬價相議持去之事,而不無後弊,故仰達矣。若自義州,直給價銀,臨時立馬,則以價持去,亦似無妨,而管·運餉,前期以雜物,充數以給,臨行責立,今此使行,直取價本而去,則雖便於一行,貽弊於灣府不貲。此路一開,今後使臣,皆將責價於灣上,而拮据立馬之路塞矣。成命雖下,後弊如此,故仰達矣。上曰,如此則勿爲分付,可也。以上備局謄錄
引見時,領議政柳尙運所啓,封陵凡事,都提調上來之後,當爲稟旨擧行,而直前國葬時,誌石則自都監啓下撰述,磨治入刻,自山陵都監埋葬矣,今則何以爲之耶?上曰,諸陵陵上,多有誌石,今亦爲之,可也。柳尙運曰,誌石則預爲埋安於長明燈之內退壙之外矣。封陵上石物,亦以久遠爲慮,而不爲新排,則穿穴築灰於封陵,亦涉未安,故敢達矣。上曰,初意則退壙外埋誌,爲無妨矣。更思之,欄干等石,猶且不爲,則誌石,不當造成矣。以上禮曹謄錄
引見時,上曰,大同船故敗者,未有甚於近來。事目,有梟示之條,而終無奉行之事,故人無懲戢,而故敗之類,十常八九。至以壽進宮事言之,則載寧上來穀物,諉以致敗,年年爲常,四載于今。以此推之,則公私船運之路將絶,事極寒心矣。柳尙運曰,海中致敗眞僞,最難査得,故敗而久囚,得脫者有之,而事目嚴重,未得明査之前,亦難施以重律,事勢亦然矣。船敗地方官處,各別嚴飭,致敗之初,期於劾得眞僞,以爲正法之意,更加申飭於三道監司,偸米用奸之類,則令刑曹亦爲明査,犯者用以當律,然後可以懲戢,以此分付,何如?上曰,依爲之。以上戶曹謄錄
復位都監啓曰,今此復位祔廟時,立主上諡等節目,不可不預先講定,令禮官速爲稟旨擧行,何如?傳曰,允。
又啓曰,今此祔廟時,玉冊所造玉片,戶曹留儲,取來看審,則品好可用者,其數無多。爲先採玉以來,然後可以從速造完,依近例,以南陽府使,定爲差使員,使之監採上送事,知玉匠則爲先下送,所採塊數,則所造玉冊定奪後,更爲分付,何如?傳曰,允。以上禮曹謄錄
禮曹啓曰,傳曰,朴氏爲淑媛事,命下矣。淑媛房宣飯所用一應雜物,令各該司依例進排事,分付,何如?傳曰,依啓。奴婢等諸事,令各該司依例擧行,而宮房買得之價,以銀錢相參以給事,分付,可也。
引見時,禮曹判書崔奎瑞所啓,臣於秋間待罪禮曹時,以擧動時鼓吹,殿庭軒架,永昭殿冬享大祭時,當爲更稟之事,而不爲更稟矣,玆敢仰稟。上曰,前頭更爲稟定,可也。以上禮曹謄錄
上在慶德宮。停常參·經筵。
夜二更,有霧氣。
傳曰,前江華留守李頤命,旣已遠竄,異於罷職,保障重地,不可久曠,新留守,數日內催促發送。
左議政尹趾善七度呈辭。傳曰,安心調理。
持平李彦經所啓,請監試一二所,竝命罷榜事,請進士任詡,主簿韓舜錫,邊遠定配。答曰,勿煩。
又所啓,司諫鄭澔,本以浮薄喜事之人,一生伎倆,惟以黨論爲能事,苟可以植私朋而排異己者,不計是非,挺身擔當,從前傷人害物之言,妨賢病國之事,不一而足,識者之爲世道憂,蓋已久矣。頃者一疏,因泮儒之事,迤及於祭酒尹拯,蹙迫詆斥,不遺餘力,蓋其爲言,提起昔年所遭之不幸,直驅之於無端背師之科,必欲聲罪而橫黜之,士林之痛惋,公議之憤鬱,爲如何哉?昨日聖批,開釋始末,無復餘蘊,尊尙儒賢之至意,藹然於十行之間,自此以後,拯之心事之無他,處義之得當,自可釋然辨明,而如澔侮賢之言,有不足多辨者也。第所痛恨者,澔之疏意,蓋以破朋黨明是非爲言,而一篇脈絡,無非黨論中出來,極陳邪正消長之說,至擧宋史而證之者,蓋欲自占其好題目,盡驅異見之人於無狀小人,噫嘻甚矣。此猶不足,竝與守道山樊,無預世事之儒賢而汚衊之,其情態之可惡,人孰不知,而猶且厭然掩其黨私色目之名,欲以熒惑天聽,可謂欲巧而反拙也。此而置之,將無以鎭朝議而定士論,請司諫鄭澔罷職不敍。答曰,臺閣議論,或有過激之時,此論極其明快,依啓。又所啓,引嫌而退,凡臺閣處置,惟當一循公議,明是非定立落,而黨同伐異,已成痼習,抑彼揚此,大是題外,聖批中不公不佳之敎,可謂勘破其實狀矣。至於鄭澔請罷之啓,在所不已,而急於容護,任意卽停,其縱恣無忌憚,甚矣,決不可仍置言地,請掌令金德基遞差。答曰,依啓。
正言金相稷所啓,今日筵中,有大司諫李頤命遠竄之命,夫師命之罪,聖敎極其嚴峻,前日復官還收之擧,非由於朴泰尙之疏,而今此頤命,偃然陳疏,臣雖未詳其原疏措語如何,而原其本意,不過出於痛迫之私情,則語雖無嚴,而遽施遠竄之罰,實涉過度,似非大聖人包荒之道,請還收大司諫李頤命遠竄之命。答曰,欲爲白脫其兄之罪,實非臣子之道,而臺諫至請還收,是豈臺體乎?
又所啓,今此大司諫李頤命之疏辭,爲無嚴,而不過出於痛迫之私情,則遽施遠竄之罰,實涉過度,故臣以還收之意,有所論啓矣。辭未達意,致勤聖敎,臣何敢晏然仍冒於言地乎?請命遞斥臣職。答曰,勿辭。退待物論。
傳曰,吳道一,放其門黜。
右參贊徐宗泰上疏。大槪,陞擢新命,出於夢寐之外,□此憂懼之中,震惕益深,置身無地,嚴召臨下,不敢不趨詣闕外,而職重分微,萬無承當之望,不免旋自退歸,罪犯違慢,伏乞亟命還收職名資級,以重名器,仍治臣罪事。入啓。答曰,省疏具悉卿懇。今玆陞擢,實循公議,卿其安心勿辭,從速行公。
刑曹判書權是經上疏。大槪,今玆陞擢之命,出於千萬夢寐之外,驚惶震惕,靡所容措。八座崇班,旣非庸陋所可叨據,秋曹處地,又非衰老所可堪當,揣量才分,決無冒沒承當之理,嚴召之下,竟未能祗赴,逋慢之罪,實無所逃,玆敢不避煩猥,露章陳懇,伏乞聖慈,遞臣新授之職,仍治臣違命之罪,明肅朝綱,以重名器事。入啓。答曰,省疏具悉卿懇。今玆陞擢,實循公議,卿其安心勿辭,從速行公。
備邊司啓曰,江華新留守,數日內催促發送事,下敎矣。新留守徐文裕,與京畿監司李徵明,爲內外兄弟,法當相避,故因吏曹回啓,令廟堂稟處事,纔已允下,未及覆啓,在前雖以保障重任之故,間有許遞監司之時,而論以法例,在下當遞。江華留守徐文裕,改差,其代差出,催促發送,何如?傳曰,允。
備邊司,以金昌集爲江華留守。
副應敎金鎭圭上疏。大槪,情勢病勢俱難仍冒,冀蒙恩遞,以安私義,附陳愚見,仰備裁擇事。入啓。答曰,省疏具悉。日昨下敎,不害於義理也。爾其勿辭察職。
謝恩,右參贊徐宗泰,藝文提學崔奎瑞,刑曹判書權是經。
忠淸監司書目,尼山呈,以右參贊尹拯,病重,上去不得事。啓。傳曰,屢悉至意,復何多誥?噫,卿以山林耆德,爲世大儒,寡昧之尊信,士林之矜式,爲如何,而乃者鄭澔,乘機投疏,恣意侵侮,言念世道,良可寒心。然予業已洞悉卿之心事,而明白開示,深惡澔之情態,而快施譴罰,則於卿,有何一毫不安之嫌哉?玆遣史官,申誥予意,卿其亟回遐心,幡然登途,以副虛佇之望事,遣史官傳諭。
都承旨洪萬朝,右副承旨趙泰采,俱以家內染患,政院稟。啓遞差。以上朝報
戶曹啓曰,命下矣。朴淑媛房一應宣飯所用及衣□等物,卽今各該司,自封爵日爲始,進排之意分付,田庄買得價銀四千兩,用度不足,添補太一百石等,依傳敎,竝爲自本曹輸送,而宮房價銀錢,曾前啓下,多少不一,今亦依劉淑媛房例,銀子二千兩,以銀錢參半輸送乎?待其宮房定價後,依其定價數輸送乎?敢此仰稟。〈答曰〉,依啓。待宮房定價後,依定價數輸送,可也。以上戶曹謄錄
上在慶德宮。停常參·經筵。
魯山大君諡號,純定安莊景順敦孝大王,廟號端宗大王,陵號莊陵,夫人諡號,定順王后,徽號端良齊敬,陵號思陵。
左議政尹趾善八度呈辭。入啓。傳曰,安心調理。
傳曰,明日晝講爲之。
政院啓曰,啓覆文書,例於初覆前三日入啓,而因刑曹判書有故,文書中未回啓者六度,而未及政府詳覆者四度,元數竝十度,皆不得照律,新判書今雖出仕,詳覆照律,啓下正書等事,明日內決難擧行,不得已以十六日,退行初覆,十八日再覆,二十三日三覆之意,敢啓。傳曰,知道。
禁府啓目,李祥輝,刑問七十四次,不服,加刑得情,何如?啓各別嚴刑得情。
平安監司書目,義州呈,以問安使一行,去月二十九日,還渡江事。
持平李彦經啓曰,昨伏見儒臣疏本,則以臣更發請罷鄭澔之啓,爲推波務勝,且以愼氏別廟事,歸咎於臺臣之不爭,顯有侵斥譏切之意,臣於此,竊不勝未安之至,鄭澔疏論之謬妄,在所當駁,則旣發旋停,決非臺體,故不得不就事論列,而誠不料儒臣,終始替當,以至引咎而後已也。向臣一言,蓋出於尊尙儒賢,鎭定時議之計,則其所云云,甚不着題,故臣不欲呶呶,以傷事體,而至於愼氏崇奉一款,臣之淺見,亦以立廟,爲大段難便,頃於賓廳會議之時,欲以參酌定制,修基行祀之意,仰對聖問,而畢竟朝家處分,以別立廟,定奪而行之矣。果合於禮意與否,臣亦不敢知,而旣謂之義起,則以稍加尊奉之意,有一時權宜之制,恐不害爲從厚之道,故成命之下,臣不能有所違覆,此由於平日學識滅裂,全昧禮法,當大事斷定之日,有孤負言責之失,知禮者之從傍譏笑,臣實自取,其何敢晏然於臺次乎?請命遞斥臣職。答曰,勿辭,退待物論。
執義李廷謙初度呈辭。入啓。遞差。
謝恩,都承旨金構,左承旨沈枰,左副承旨李善溥。
正言金昌直,牌不進,依承傳罷職。以上朝報
有政。政望缺
上在慶德宮。停常參,只晝講。
左議政尹趾善九度呈辭。入啓。傳曰,安心調理。
傳曰,明日晝講爲之。
晝講,入侍,同知事徐宗泰,特進官金鎭龜,承旨沈枰,玉堂李寅炳·崔昌大,假注書盧世夏,史官洪重益·朴弼明,武臣李行益。
以政院啓辭,黃海監司李寅燁,谷山府使李萬枝從重推考事,傳曰,事之無據,莫此爲甚,李寅燁罷職,李萬枝拿推。
判府事崔錫鼎上疏。大槪,屢承召旨,分義惶恐,昨始扶病,來到城外,而封陵敦匠之任,有非如臣咎衅孱病者所可堪,儒臣疏語,亦且難安,伏乞鐫臣職名,仍遞都監之任,以重國事,以安微分事。入啓。答曰,省疏具悉卿懇。於卿少無所嫌,安心勿辭,從速入來,以副至望。仍傳曰,遣史官傳諭。
祔廟都監郞廳趙九畹改,代成碩虁啓下。
禁府啓目,李祥輝,刑問七十五次,不服,加刑得情,何如?啓各別嚴刑得情。
府前啓,請監試一二所亟命罷榜事。答曰,不允。請進士任詡,主簿韓舜錫,竝命邊遠定配事。答曰,不允。新啓,引嫌而退,更發之論,誠得臺體,不靖之誚,元非大段,請持平李彦經出仕。答曰,處置事,依啓。
司諫李喜茂啓曰,本院方有李頤命遠竄還收之啓,而臣之子坦,曾上一疏,論及李師命之事矣。今此頤命疏中,所謂視爲奇貨,極口詬辱等語,雖非專指一人,而臣子一疏,亦旣混被其詆斥,則臣於此論,有不可參涉之嫌,不可晏然仍冒臺次,請命遞斥臣職。答曰,勿辭,退待物論。
謝恩,兵曹判書李濡,判府事崔錫鼎。以上朝報
備邊司啓曰,因侍講官金鎭圭所啓,江原道尤甚被災邑,諸般身布,量宜蠲減,江都·南漢·楊津移轉米,仍爲捧留事,有令廟堂稟處之命矣。今年峽農,雖曰被災,不至全失,而旱田初不付種,及覆沙水沈者,皆給重災,諸般身布,亦許折半作錢,朝家優恤之意,不爲不至。且三處軍餉,不可每年捧留,以致積逋難處之弊,故道臣,纔以蠲減捧留之意,有所陳請,而皆不得聽施,今此筵臣所達,更無可以覆奏者,今姑置之,何如?答曰,允。以上備局謄錄
晝講時,特進宮金鎭龜所啓,今此莊陵·思陵祭器,不設鑄成廳,自工曹造送事,禮曹旣已稟啓允下,蓋出於省弊之意也。凡干物力之可以節減者,臣等,亦當更加商量爲之,而至於工匠,則本曹所屬匠人等,近因飢饉癘疫,死亡過半,兩陵祭器且不少,勢難及期造成,考見鑄成廳謄錄,則各衙門·諸軍門外居匠人,竝爲捉來使役矣。外居匠人,則捉來有弊,不當擧論,各衙門·諸軍門匠人可使者,則自本曹竝爲捉來,而其中怠慢者,治罪囚禁等事,亦依鑄成廳例施行,以爲及期造成之地,何如?上曰,依爲之。以上御營廳謄錄
上在慶德宮。停常參,只晝講。
自昧爽至辰時,有霧氣。未時,太白見於巳地。
晝講,入侍,同知事崔奎瑞,特進官李基夏,承旨李善溥,玉堂李寅炳·崔昌大,假注書李明浚,史官洪重益·朴弼明,武臣李萬相。
傳曰,左議政尹趾善家,遣御醫不離看病,書啓。
黃海都事書目,遂安郡守徐宗謙,災傷差錯,罷黜事。
慶尙都事書目,三嘉縣令沈友文,去月二十四日,遭母喪,其代,急速差出下送事。
府前啓,請監試一二所亟命罷榜事。答曰,不允。前啓,進士任詡,前主簿韓舜錫邊遠定配事,停啓。
館學儒生趙儀祥等上疏。大槪,臣等,目見賢師酷被鄭澔之構誣,不勝憤惋之忱,敢徹伸辨之章,伏願聖明,痛斥媢嫉之輩,益篤禮遇之誠,以幸斯文,以幸國事事。入啓。答曰,省疏具悉。爾等,痛儒賢之被誣,慨黨論之日痼,相率封章,語極明快,予甚嘉納焉。
謝恩,左尹洪萬朝。
府啓,引嫌而退,過重之罰,宜有爭執,而語意矛盾,殊欠臺體,當初疏論,旣出其子,則不欲參涉,其勢固然,請正言金相稷遞差,司諫李喜茂出仕。答曰,處置事,依啓。
晝講時,今此祔廟時,諡冊文製述官·書寫官,自都監分排以入事,榻前下敎。以上朝報
封陵都監啓曰,都監各所監造官八員,依前例差出,別單書入之意,敢啓。傳曰,允。
復位都監啓曰,以禮曹啓辭,神主造成時諸事,稟于都監擧行事,啓下矣。奉常寺僉正李礥,自本寺分差,別單書入之意,敢啓。傳曰,知道。
又啓曰,己酉年神德王后祔廟時,造主處所,因傳敎,排設於慶德宮浥華堂矣。今此端宗大王·定順王后神主造成處所,排設於何殿閣乎?敢稟。傳曰,明政殿,可也。
晝講時,同知事崔奎瑞所啓,今此復位之禮,實重大之事,以事理推之,宜有太廟告由之事矣。考見神德王后祔廟,恭靖大王上廟號,太祖大王加上諡號時謄錄,則別無先告事由之擧,無所援據,不得稟定,而心常爲疑矣。今見啓下謄出實錄,則元宗大王追崇後,卽爲議大臣,告由於太廟矣。今亦宜有問大臣稟處事,故敢此仰達。上曰,有事則告,於禮則然,大禮完畢後,雖有告廟之擧,旣是莫重之事,則似不可不先告,問于大臣,更議稟處。以上禮曹謄錄
晝講時,特進官李基夏所啓,頃以徵債事陳達,而至於軍需,則不可不捧事,下敎,故臣方督捧,而負債之人,無意還報,若無懲治之事,則莫重軍需,勢將抛棄而不捧,欲爲囚治督捧,而典獄則癘疫大熾之故,重囚之外,無囚禁之事,而軍門則無直囚之擧,其中尤甚者,自軍門治罪督捧之意,去月十一日晝講時稟達,則自上有情狀尤甚者,治罪督捧之敎,而未出擧行條件,雖有定奪,而有難奉行,故敢此仰達。上曰,出擧條件,可也。以上御營廳謄錄
封陵都監郞廳,以都提調意啓曰,今此莊·思兩陵封陵事目,參考前例,磨鍊以入之意,敢啓。傳曰,知道。
上在慶德宮。停常參·經筵。
初昏,有霧氣。夜一更二更,月暈。
傳曰,明日晝講爲之。
刑曹啓目,騎兵吳萬柱,幼學李秉益元情云云,竝只刑推得情,何如?啓依允。
傳曰,大臣·備局堂上引見。
引見時,平安監司嚴緝改差事,及前牧使李震休,職牒還給,仍爲敍用事,榻前下敎。
持平李彦經所啓,請監試一二所,竝命罷榜事。上曰,勿煩。
謝恩,知義禁金鎭龜。
引見時,遣大臣厲祭設行事,榻前下敎。
判府事崔錫鼎所啓,兩陵奉審時,都監堂·郞各一員進去事定奪,而外議或以爲大臣之不往,似涉未安云,臣欲爲進去奉審矣,下詢大臣而處之,何如?上曰,何如?領議政柳尙運曰,各陵改莎草時,政府以下奉審,則今此改封陵之擧,事體至重大,臣不可不進往,而第初次奉審,則不過定封陵之坐向,察土役之多少,而前頭始役時及封陵時兩次,大臣皆當進去,三次往來,較其輕重,則初頭奉審爲輕,而始役封陵,尤爲重大,故頃以此意,有所陳達,而旣無謄錄,亦何可斷定乎?右議政李世白曰,臣於前日,以大臣當往之意,已有所達矣。二百年來,無異私家墳墓,今有改封陵之擧,姑爲遣官封審,則陵上形止,先爲奉審後,役事多少,亦當次第審察,其與常時改莎草奉審,似爲較重,而只送都監堂上,郞廳,未知事體如何。前頭大臣,雖累次下去,而初頭奉審,則似當尊重其體矣。上曰,先送都監堂·郞事,旣已定奪,而更思之,則今此封陵,與癸丑遷陵之事有異,二百年來所廢之陵,今將改封,則其在事體,大臣不可不往矣。領議政柳尙運曰,然則堂·郞亦往乎?役事多少,幹事堂·郞,似當往審預定矣。上曰,堂上·郞廳各一員,亦爲進去,可也。
又所啓,思陵都監堂上,則正卿二人,而莊陵都監堂上,則皆是亞卿,事體似爲未安云,卽今見差之員,亞卿一員改差,以正卿差下,似當。或以爲,思陵都監堂上中,正卿一員,換差爲宜云,何以爲之?上曰,換差,宜矣。以上朝報
有政。政望缺
引見時,判中樞府事崔錫鼎所啓,在前山陵都監,物力不足,則時或取用外方財力,況今國儲蕩竭,宜有變通之道,故敢達。思陵則事當自京募軍立役,而莊陵則江原道民力凋弊,旣不可以役民,故以募軍啓下,而米穀則本道必有可以取用者,錢布則無可措手,統營·兩南監營,黃海兵營等處,錢布,量宜取用,未知何如。上曰,參酌爲之。領議政柳尙運曰,國陵之役,事體重大,當以民結出役,而在前豐稔之時,亦有所軫恤民弊,募軍使役矣。今則荐飢之餘,癘疫大熾,實難責役於民,思陵石物,則南漢山城僧軍,參酌調發,使之運入,莊陵曳石曳木之役,則調用其近處僧軍,其他種種之役,則皆當募軍立役,而都監旣設於京外,則凡事雖從簡約,工役自至浩大,京中都監,則近因戶判久未行公,雖不得商確磨鍊,而京衙門米布,當相議取用矣。寧越則以本道所在米穀應納京中者,除留取用外,錢布則無他出處,外方營門,亦皆經賑匱竭,其中兩南·海西兵營等,四五營門,量宜分定,從其付近,使之各納於寧越及楊州設都監之處,以爲募軍之用,似不可已,而監董諸官,使本道支供,實有難堪之勢,故癸丑遷陵時,朝家爲念此弊,分給料饌,且定炊飯之人矣。大臣奉審之行,雖不可不支供,監董諸臣,依癸丑年例,令本道分給料饌,各定炊飯一人,以爲各自炊供之地,宜當,敢此仰達矣。上曰,竝依此爲之,可也。以上備局謄錄
引見時,判中樞府事崔錫鼎所啓,臣取考各陵象設之數,則貞陵·敬陵,皆無武石,今此封陵時,凡事皆從簡約,則依此爲之乎?上曰,貞陵·敬陵,果無武石,而體制亦少矣。柳尙運曰,貞陵復陵時,議大臣,不設武石矣。上曰,旣有已行之例,依此爲之。崔錫鼎曰,石物體制從厚陵事,旣已下敎,而其他凡事,亦當依簡約處爲之矣。柳尙運曰,象設之數,則從貞陵·敬陵,體制大小,則從厚陵,而齊陵陵上,闌干石等物,亦皆不設云,今此改封時,陵上至近之處,有難動役,故勿設欄干等石物之意,前已仰達矣。都提調定奪,何如?上曰,石物體大小,則一從厚陵,象設之數,亦依敬陵爲之,可也。
又所啓,今此封陵時,比之新陵,則役事似有所減,至於陵上石物,亦從簡約事定奪云,而旣設兩處都監,經費及民役,實多可慮,故臣於昨日事目中啓下時,以參酌磨鍊爲辭,凡事務從減省,而監造官則姑依前謄錄,以一員啓下矣。第念今番浮石之役,比前頗似省約,大小浮石,四員中,雖減一員,可以爲之,監造官一員,減下似當,而初以本陵參奉一員差下,欲令兼察矣。兩陵異於山陵,當有輪番守直之事,有難兼察陵役云,監造官中,本陵參奉,減下,何如?且前例三物所,例以郞廳二員次知,而今則役事異於山陵,一員足以董役,郞廳一員,亦爲減下,似當矣。上曰,依爲之。
又所啓,兩陵奉審時,都監·堂郞一員進去事定奪,而外議,或以爲大臣之不往,事涉未安,臣欲爲進去奉審矣。下詢大臣而處之,何如?上曰,何如?領議政柳尙運曰,各陵改莎時,政府以下奉審,則今此改封陵之擧,事體至重,大臣不可不進往,而第初次奉審,則不過定封陵之坐向,察工役之多少,而前頭始役時及封陵時兩次,大臣皆當進去,三次往來,較其輕重,則初頭奉審爲輕,而始役封陵,尤爲重大,頃以此意,有所陳達,而旣無謄錄,亦何可斷定乎?右議政李世白曰,臣與前日,以大臣將往之意,已有所達矣。二百年來,無異私家墳墓,今有改封之擧,始爲遣官奉審,則陵上形止,先爲奉審後,役事多少,亦當次第審察,其與常時改莎草奉審,似爲較重,而只送都監堂·郞,未知事體何如,前頭大臣,雖累次下去,而初頭奉審,則似當尊重其事體矣。上曰,先送都監堂郞事,旣已定奪,而更思則今此封陵,與癸丑年遷陵之事有異,二百年來所廢之陵,今將改封,則其在事體,大臣不可不往矣。領議政柳尙運曰,然則堂上郞廳亦往乎?役事多少,幹事堂上·郞廳,似當往審預定。上曰,堂上·郞廳各一員,亦爲進去可也。
判府事崔錫鼎所啓,思陵都監堂上,則正卿二人,而莊陵都監堂上,則皆是亞卿,事體似爲未安云,卽今見差之員,亞卿一員改差,以正卿差下,似當,或以爲,思陵都監堂上中,正卿一員,換差爲宜云,何以爲之乎?上曰,換差爲宜。
又所啓,爐冶所郞廳一員,自京下去,而若或從長變通,則似有省弊之道矣。領議政柳尙運曰,所謂爐冶所,卽工匠等,鐵物改磨鍊之所,與陵內祗役之所,事體有異,故寧越役所,則或以近驛察訪之無公故者,定送兼察,則似爲便當,故在外時,臣等有相議之言矣。上曰,道內察訪,定送,可也。
又所啓,在前山陵都監,物力不足,則時或取用外方財力,況今國儲蕩竭,宜有變通之道,故敢達。思陵則事當自京募軍立役,而莊陵則江原道民力凋弊,旣不可以役民,故以募軍啓下,而米穀則本道必有取用,其錢布則無可借手,統營·兩南監營,黃海兵營等處錢布,量宜取用,未知何如。上曰,參酌爲之,領議政柳尙運曰,國陵之役,事體重大,當以民結出役,而在前豐稔之時,亦有所軫恤民弊,募軍使役矣。今則荐飢之餘,癘疫大熾,實難責役於民,思陵石物,則南漢山城僧軍,參酌調發,使之運入,莊陵曳石曳木之役,調用其近處僧軍,其他種種之役,則皆當募軍立役,而都監旣設於京外,則凡事雖從簡約,工役自至浩大,京中都監,則近因戶判久未行公,雖不得商確磨鍊,而京衙門米布,當相議取用矣。寧越則以本道所在應納之米穀之〈在〉京中者,除留取用外,錢布則他無出處,外方營門,亦皆經賑匱竭,其中兩南海西兵營等四五處,量宜分定,從其附近,使之各納於寧越及楊州設都監之處,以爲募軍之用,似不可已,而監董諸官,使本道支供,實有難堪之勢,故癸丑遷陵時,朝家爲慮民弊,分給料饌,且定炊飯之人矣。大臣奉審之行,雖不可不支供,監董諸臣,則依癸丑年例,令本道分給料饌,各定炊飯一人,以爲各自炊供之地,宜當,敢此仰達矣。上曰,竝依此爲之,可也。禮曹儀軌
上在慶德宮。停常參,只晝講。
辰時未時,日暈兩珥。申時,雨雹大如豆。
晝講,入侍,同知事李濡,特進官任弘望,承旨金宇杭,玉堂李寅炳,假注書盧世夏,史官洪重益·朴弼明,武臣李彦瓀。
禮曹啓曰,端宗大王·定順王后神主移奉時應行之事,當爲節目啓下,而移奉處所,昨日筵中,以時敏堂排設事下敎,令該曹急速修理,而自復位都監看檢之意,預爲知委,何如?傳曰,允。
又啓曰,以大臣·儒臣處收議兩件事,竝依筵席講定擧行,可也事,傳敎矣。端宗大王·定順王后神主,當有移奉之節,移奉吉日,令日官推擇,則今月十六日,二十二日,二十九日,皆爲平吉,而今月內,無純吉之日云,十六日,則移奉處修理及神轝修補之役,勢有未及,二十二日,二十九日中,以何日定行乎?敢稟。傳曰,以二十二日定行。
戶曹判書閔鎭長上疏。大槪,臣於館學儒生之疏,情理萬分崩迫,不得不略此陳暴,仍乞遞臣本兼諸任,且命有司,勘臣罪名,以盡懲勵之道事。入啓。答曰,省疏具悉卿懇。予意業已開示,儒疏何必過嫌?安心勿辭,從速行公。
謝恩,右副承旨金宇杭,吏曹正郞趙東耉。
副應敎金鎭圭再度呈辭。入啓。遞差。以上朝報
晝講時,特進官任弘望所啓,臣待罪湖西,還朝之後,始爲入侍,故有所懷敢達。湖西昨今兩年,凶荒特甚,盜賊處處竊發,至於堤川·寧越之間,有一劇賊,據險屯聚,出沒無常,臣使忠州·淸州兩營將及堤川縣監譏捕,則此賊等,登山觀望,預爲逃匿,有難捉送,故監賑御史閔鎭遠,以沿路所聞,有所陳達,而該曹尙未回啓矣。卽今寧越陵役不遠,必先勦賊,然後可無意外之患,分付捕盜兩廳及兩道監司,以爲急時捕捉之地,何如?上曰,各別申飭,期於捕捉,可也。兵曹判書李濡曰,任弘望,纔遞本道監司,旣知其事狀,而如是陳達,雖未知厥數多寡之如何,而使忠州營將譏捕,可矣。任弘望曰,此賊所屬,乃江原道寧越地,非忠淸道所可獨責,湖西欲捉,則賊踰關東,關東欲捉,則賊踰湖西,必分付兩道監司,合勢窮捕而後,可以捉得矣。李濡曰,自備局分付兩道,使之捕捉,似當矣。上曰,分付着實擧行,可也。
金宇杭所啓,臣有所懷,敢此仰達矣。近來癘疫日熾,死者十居八九,都下元居人,有親屬相救者,尙且如此,況上番軍兵出幕之類,白地無依,保活極難,自其營門,雖曰救護,誰肯誠心救療,不至於死亡耶?當此嚴寒,死者必多,極爲矜慘。曾因年歲之荐飢,停其上番,則今當癘疫熾盛之日,仍令立番,使遠方凍餒之卒,致有死亡之患,尤有所不忍。禁衛軍兵,旣已上番者,姑爲停番還送,未上番之類,姑待癘疫寢息間,勿爲上番,而御營軍,不久亦當上番云,與禁衛軍,一體姑令停番,似合於軫恤之道,兵判今方入侍,下詢而處之,何如?上曰,此事,何如?兵曹判書李濡曰,今年農事則勝於去年,而癘疫則實是非常之變,京外同然,死者無數,反有甚於飢饉之時,誠極慘然。卽今禁衛上番之軍,出幕者三十餘名,而其中一人已死矣。雖自本營,給其料米及藥物,使之救療,而當此嚴寒,旣與元居有親戚之人有異,父母妻子,亦難保其無病,千里相離,彼此生死,漠然無聞,其情尤可矜也。然而年凶有停番之擧,今亦姑爲停番,似合於朝家軫恤之道,而臣爲掌兵之任,何敢以停番之意,有所輕議?旣有都提調,此事且是廟堂所可講定者,下詢大臣而處之,何如?上曰,本營都提調,大臣兼之矣。相議稟處,可也。以上備局謄錄
任弘望所啓,大同設立,湖西最先,凡事爲其便民,務爲裁省,故雖在常年,各邑每患苟簡,近因凶荒,連歲裁減,官需及各項應下之物,竝減八分之四,故路傍各邑,不成貌樣,或有引用犯法之事,其勢亦出於不得已也。今年則年事稍優於上年,依京畿例復舊,然後各邑,庶可支撐成樣,故敢達。上曰,令該廳稟處可也事,命下矣。今年農事,雖曰稍優,各樣給災之餘,田畓實結,比常年大縮。且本廳宿儲罄竭,一歲之入,不能爲一歲之用,各道營官需及諸般價物裁減者,有難輕議復舊,而但忠淸道官需使客支供米,一用辛亥前例裁減,故所減之數,比他道稍多,其間用度,誠不無苟簡之患,本道監營·水營需米,營將朔料,各邑官需使行米,就其裁減之中,一半則復舊,一半則今姑仍減,以爲各營各邑支保之地,何如?傳曰,允。以上宣惠廳謄錄
上在慶德宮。停常參,只晝講。
傳曰,江原監司柳之發,留待引見。
吏曹啓曰,平安監司有闕,政事,取稟。傳曰,當日爲之。
全羅都事書目,興德縣監池日賓,災傷差錯,罷黜事。
傳曰,明日晝講爲之。
晝講,入侍,同知事李寅煥,特進官權是經,承旨李彦紀,玉堂李寅炳·南正重,假注書盧世夏,史官洪重益·朴弼明,武臣柳重起。
府前啓,請監試一二所竝命罷榜事。答曰,不允。新啓,新除授司諫院正言李世奭,以敬差官,時在慶尙左道,請斯速上來事。答曰,竣事後自當上來,姑勿下諭。引嫌而退。嫌難參涉,其勢固然,不可以此,輕遞言官,請司諫李喜茂出仕。答曰,依啓。
掌令崔重泰上疏。大槪,頃蒙恩暇,救護父病,而父病纔歇,拘忌之疾,又熾臣家內,出避封章,方欲呈進之際,嚴召下降,不敢不承詣闕外,而身旣犯染,不得趨入禁中,冒陳私懇,乞賜恩遞,以便公私,仍附愚淺之見,以備財幸事。入啓。答曰,省疏具悉。立祠事,已諭予意矣。鄭澔惹起不靖之端,殊甚不韙,則李彦經之更發罷職之論,深得臺體,有何不可,而罷榜事,決不可允從也。爾其勿辭,從速察職。
謝恩,刑曹參判宋昌,判決事趙泰采。
左承旨李思永三度呈辭。入啓。遞差。
謝恩,執義李敏英。以上朝報
封陵都監啓曰,莊陵·思陵奉審時,大臣進去事,旣已定奪,臣錫鼎,與堂上·郞廳各一員,今月十四日先肅拜,十五日發行,先詣莊陵奉審後,察其坐向,浮石及伐木形勢,竝爲看詳,以來次,詣思陵奉審,而思陵堂上,則量其臣行回到之日,追後進去,相地官及畫員各一人,亦爲帶去之意,敢啓。傳曰,知道。禮曹謄錄
上在慶德宮。停常參,只晝講。
全羅監司書目,龍潭呈,以獻納李徵龜辭職上疏上送事。啓。答曰,省疏具悉。爾其勿辭,俟母病間,上來察職。
又啓目,羅州呈,以副修撰林濩辭職上疏上送事。啓。答曰,還出給。
政院啓曰,三覆日字,與端宗大王神位移奉吉日相値,不可不變通,而旣已定奪於筵中矣,以今月二十三日,退定之意,敢啓。傳曰,知道。
晝講,入侍,同知事李濡,特進官宋昌,承旨李彦紀,玉堂李寅炳·南正重,假注書趙權,史官洪重益·朴弼明,武臣鄭祥斗。
禁府啓曰,李祥輝,刑問七十六次,不服,加刑得情,何如?啓各別嚴刑得情。
晝講時,江華留守金昌集,牌招催促發送事,榻前下敎。
持平李彦經啓曰,臣不諒時勢,妄論鄭澔,一言出口,百矢同的,決知其不得復廁於朝端,久矣。昨日僚臺之疏,滿紙張皇,泛論數件事,而求其肯綮,不過欲驅逐臣身而已。初言不爭別廟,祖述儒賢之論,繼爲鄭澔,極力營護,末乃以鄕榜中守令子弟,冒赴得參,而臺啓不發爲言,如臣孤根寡助,病劣疲孱之人,只以論澔一事,斥去足矣,何必費力至此?誠不滿一哂也。別廟事,曾已悉陳於避辭中,臣不必更爲疊牀語,以鬧天聽,而澔疏之專事黨論,醜詆儒賢,雖在平日詡詡相好之間,亦知其爲不韙,則爲言責者,烏得無言?請罷之啓,右僚首發,一鳴輒斥,其議卽寢,事之寒心,莫此爲甚,臣之再發前啓,蓋出於不得已,而其所論列,只擧其一生病痛,此政就事而言,何嘗有一毫題外辭也?蓋以同朝之義,極加稱停,不欲索言,而反謂之謬辱慘刻者,未知何所據而發也。十數年來,士趨睽貳,朝論乖張,凡今之人,得脫於色目中者蓋尠,而如澔之闔闢機關,生出平地上波瀾,必欲壞亂我朝廷者,臣未之多見也。其所引古處,泛然看過,則有似乎人臣戒人主之常談,而隱映其意,回互其辭,結之以儒賢昔年事,有足以熒惑宸聽,臣於此,終始劈破者,深恐貽害朝紳,不亶止於今日而已。其所以游辭注解,以末端數語,謂非同條共貫云者,多見其詖遁之甚也。向日處置,大咈公議,聖敎開釋,實出至正,則以同臺之被斥,不敢復言前事,亦非臣之所知也。論一鄭澔,而朝無安位之人,士增尋戟之氣,則澔之餘波,能掀簸一世,而其欲甘心於臣,決矣。吁亦可畏也已。外方守令子弟冒赴事,臣自下邑,還朝屬耳,某人之爲某倅,某人之爲某倅之子弟,邈然不得知,未〈?〉論劾,其勢固然,而京試官之任,自是兼臺,除授憲職,亦已多日,則何憚而不卽自言,乃反責人爲也?臣之被斥,旣非一端,則決不可忘廉喪恥,一刻苟冒於職次,請命遞斥臣職。答曰,勿辭,退待物論。
執義李敏英啓曰,兩司之規,雖多官詣臺之時,爲城上所者,例爲傳啓,昨日承牌詣臺也。臣未及肅謝,而同僚,令臣傳啓,再三往復,臣答以臺規之不然,則還持旣書之啓草,尋單出去,此實前後未有之規,而無所推諉,且有處置肅謝之後,不得不傳啓而退矣。今聞物議,不免有見輕之失,而不爲退待,苟然替行,大段失着云,虧損臺體,實所難免,且於掌令崔重泰之疏論,及守令子弟冒赴事,不爲竝論爲罪,以此以彼,竝難仍冒,請遞臣職。答曰,勿辭,退待物論。以上朝報
慶尙監司李世載,留待引見時,李世載所啓,嶺南自是關防重地,而撥路極爲虛疎,曾前凡公事,自京至萊府,不過五日,中間七日,及臣之待罪萊府時,幾至十五日矣。臣於赴任後,當申飭本道,而畿·湖兩道,則自朝廷,各別嚴飭,摘奸撥幕,備局緊急公事遲滯,則守令各別論罪,然後可無稽滯之弊,故敢達。上曰,依爲之。以上備局謄錄
引見時,判中樞府事崔錫鼎所啓,陵寢常時改莎草,無后土祭,而斬破土及封陵日,事當有祀后土,封陵時,亦宜別有祭奠,令禮官稟處,何如?上曰,依所達稟處,可也。禮曹判書崔奎瑞所啓,判府事崔錫鼎狀啓中,端宗大王·定順王后位版,在於莊陵,陵所有位版,事無異常例,使禮官參考稟處云,臣曹他無可考之例,題主禮成後,時敏堂所奉舊主,埋安陵所事,旣已定奪,位版似當一體埋安,下詢于大臣,何如?上曰,前頭改題主後,似當一體埋安矣。領議政柳尙運曰,位版奉於莊陵,未知創行何時,而當與舊主,一時埋安矣。上曰,一時埋安,可也。崔錫鼎所啓,思陵奉審後,山圖封進,而陵靑龍邊,葬鄭眉壽子孫三四代,白虎邊,鄭哥族屬數塚,無子孫,靑龍近處,葬鄭重徽,外靑龍,葬鄭晳兄弟,而鄭重徽墳,則正月掘移,近年入葬者,亦當移去云矣。以常例言之,則國陵內塚墓,法不當仍存,曾有掘移之擧,年久難遷者,則亦有平土之事云,而臣意則齊陵內舊塚,旣不掘移,貞陵內翁主墓,亦爲仍存云,今此鄭家諸塚,久遠者,已過累百年,掘移爲難,似有參酌善處之道矣。首相方入侍,下詢,何如?領議政柳尙運曰,都提調,旣已親審仰達,臣則不得親見,當依判府事崔錫鼎之言而處之,爲當,他陵,旣有年久塚墓仍存之例,而年近有子孫塚,則自當遷移,年久難遷者,則仍存似無妨,至於平土,恐非所宜也。上曰,年久塚墓,曾有仍存不遷之例,許令仍存,可也。以上禮曹謄錄
晝講時,參贊官李彦紀所啓,臣有所懷,敢此仰達。嶺南一道,名臣碩輔,前後輩出,其故家遺風,猶有存者,儒生輩,頗知讀書,亦能修飭,民風俗習,異於他道矣。領敦寧府事尹趾完,常以爲,國家脫有緩急,必當得力於嶺南,蓋其人心淳朴,能知親上死長之義故也。卽今儒生中抱才之類,雖難一時甄拔,至於科目出身之人,無故而廢棄者,亦多有之,其在國家用人之道,隨才調用,似不可已也。上曰,嶺南古稱人才府庫,卽今世降俗末,雖不如古,亦異於他道,承旨所達誠是,申飭該曹,無罪之人,收用,可也。以上兵曹謄錄
宣惠廳啓曰,今十月十九日晝講時,特進官徐宗泰所啓,畿內諸邑,各樣納物之役,稠疊浩多,民力實無支堪,卽今癘疫,遍滿村閭,死亡相續,所見矜慘,而況沿路數邑,被水災尤酷,宜有別爲軫恤之道,敗船拯米,今年應捧者,其數頗多,一邑所捧,不下數百石云,許令只捧其一半,而一半退捧,則庶可爲一分之惠矣。上曰,令該廳稟處事命下矣,數年飢饉之餘,痼瘵未蘇,而還上身役,一時督捧,民力必有所不逮,故各邑拯米,只捧戊寅分給,而丁丑以上,姑令退捧,實出於優恤之意矣。卽今癘疫漸熾,死亡相繼,雖有穀物,輸納亦艱,傳聞誠極慘然,而宰臣,目見陳達,又復如此,畿內水邊各邑,今年應捧拯米元數中,一半則收捧上納,一半則竝與丁丑以上拯米,使之待明秋上納,何如?傳曰,允。以上戶曹謄錄
封陵都監郞廳,以都提調意啓曰,今此封陵石物體制,依厚陵例爲之事下敎,而郞廳一員,率工匠進去看審事定奪矣。更考謄錄,則戊辰年山陵時石物,依健元陵例爲之事定奪後,都監堂上·郞廳各一員,進去看審以來矣。今番厚陵石物看審時,只送郞廳,非但有違前例,事體亦似未安,堂上·郞廳各一員,率工匠進去,恐爲得宜,敢啓。傳曰,知道。
又啓曰,今此兩陵奉審之行,往返當費旬望,其間時急定奪之事,令在京堂上,直爲草記啓稟,俾無稽滯之患,何如?傳曰,允。
又啓曰,各所所用雜物中,浮石時所用鐵物,外方分定,上來之際,最爲緊急,爲先開錄以入,令該司依此擧行,何如?傳曰,允。禮曹儀軌
上在慶德宮。停常參·經筵。
掌令崔重泰啓曰,臣伏見持平李彦經之避辭,聲氣勃怫,以驅逐其身,爲一篇主意,而庸言悖談,不暇擇發,是何臺閣之上,有此羞恥之事也?夫彦經一人之有無,何關於堂堂聖朝,而費盡心力,必欲斥去,如其自道之言乎?此則自重太過,臣實哂之。廢妃愼氏事,庭議之時,臣適奉使在外,及至復命之後,聞有立廟之特敎,臣果以典章所關,經史所無,非禮之禮,臺閣當爭之意,常有酬酢於儕友之間,適忝臺職,直陳其意見而已。至於儒臣所論之異同,何預於臣,而乃以祖述等語,肆加凌辱於僚席相敬之間,抑何故耶?朝家大事,不厭博詢,則各陳是非,自有同異,儒臣之所論,設與臣相合,臣有何强避其同,還匿已見之義,而隨其同異,輒謂之祖述,則天下將無不同之議而後,可免此等辱言乎?至於鄭澔疏語之不能稱停,已陳於前疏,今不足提擧,而澔之爲人,殿下亦嘗照燭而監別矣。同朝之士,許其耿介,而戒其剛偏,彼所闔闢機弄,隱映回互等語,大是題外,況其疏所引前事,蓋以進退消長,泛論陳戒,其疏具在,衆目難掩耳。自古人臣,以此而戒君父者何限,而今臺臣之猜怒其言,捏造其罪,竝以臣疏,爲游辭註解,而盛氣譏斥,不遺餘力,誠可異矣。雖然人之所見,固各不同,而臺閣論事,貴在無隱,苟以澔疏,爲壞亂朝廷之大憂,則彼疏之上來,已有日月,其身之在臺,亦閱屢朔,或疏或啓,陳其所見,無所不可,則駁正之論,何不先於中丞替啓之前,而慘刻之啓,終必待於聖敎嚴斥之下耶?前有顧望之迹,後有迎合之態,如此之習,臣亦惡之。鄕試冒赴一款,臣疏所論,只欲矯科場不嚴之弊,蓋鄕試榜目,例送憲府者,其意有在,而入格擧子之父職姓名,備載榜目,今之臺臣,若自謂泛過則可也,而不知某人子弟云者,其果成說乎?況以臣京試官兼帶時,不卽自言,言責之所謂兼帶,亦有論啓之規乎?且臣除職之後,以拘忌,曾不得一日行公,亦僚臺之所知,則其所爲言,已可笑而亦不足辨,然而此亦疏末泛言之事,而彼又何身自擔當,至以爲逐其身之題目耶?亦非臣意慮之所及也。噫,卽今朝廷之上,禮讓大壞,士夫之間,惡言相加,不顧其事之是非,不究其言之當否,而少或崖異於其議,則搆成枉罪,激生層瀾,臣常慨然於此,而臣之前疏,忙遽草率,未達心中之所蘊,略及面前之數事,而今者僚臺,橫生疑忿,謬辱備至,必欲使臺閣之臣,縮頸箝口,不敢一言而後已,豈不大可懼哉?雖然緣臣疲軟,遭此逆境,更以何顔,苟然仍蹲乎?請命遞斥臣職。答曰,勿辭,退待物論。
謝恩,江華留守金昌集,右副承旨洪受瀗。以上朝報
上在慶德宮。停常參·經筵。
辰時,日有兩珥。
明日興政堂初覆時,殿座正時,辰正三刻。
假注書李夏源書啓,臣承命馳往于忠淸道尼山地酉峯村左參贊尹拯所住處,傳宣聖旨,則以爲,臣於日昨,冒死呈狀,而旋竊伏聞言路,斥臣罪累,方悚恧蹙縮以俟罪矣。不意聖旨特降,近侍臨諭,十行溫綸,丁寧懇惻,螻蟻微衷,天日下燭,臣驚惶震悸之餘,不勝感泣之至。臣以一介蟣蝨微分,濫蒙無限恩數,垂死殘喘,更無涓埃報答之路,而每貽一場鬧擾於朝廷,至令言者,反蒙譴罰,退伏草莾,害及世道,實未有如臣之比者,臣雖滅死萬萬,何以贖此罪哉?況復寵褒之辭,一向隆重,無非微臣之萬不敢當者,臣每承恩諭之下,直欲鑽地以入,而不可得也。所叨職名,又未蒙處分,將不得不更冒萬死,申乞鐫削,而每以猥越文字,瀆浼天聽,尤極惶恐,伏地戰慄,罔知所措云矣,敢啓。傳曰,知道
司諫李喜茂啓曰,臣於本院前啓,有不敢參涉之嫌,累度引避,悶蹙度日矣。憲府諸臣,相繼引避,處置歸於本院,而其避辭中別廟一款,當初定奪之時,臣亦入侍前席,不知有可爭之義,默默而退,若以不能爭執爲咎,則臣當爲首,今於憲臣之避,何敢可否於其間乎?決不可仍冒臺席,請命遞斥臣職。答曰,勿辭,退待物論。
謝恩,右承旨李善溥。
玉堂箚子。大槪,請持平李彦經,掌令崔重泰,遞差,執義李敏英,司諫李喜茂出仕事。入啓。答曰,依啓。以上朝報
上在慶德宮。停常參·經筵。
京畿監司書目,驪州呈,以刑曹參議閔鎭厚辭職上疏上送事。啓。答曰,省疏具悉。爾其勿辭,上來察職。
右參贊徐宗泰上疏。大槪,縣道疏來,臣之釁戾彌重,乞賜罷斥,仍治臣國體不重之罪事。答曰,省疏具悉卿懇。卿勿過辭,安心行公。
兼弼善金鎭圭辭職上疏。入啓。答曰,省疏具悉。爾其勿辭察職。
問安使全城君混,書狀官尹弘离入來。
政院啓曰,因祔廟都監草記,端宗大王諡冊文製述官領府事南九萬處,令政院考例下諭事,允下矣。日記相考,則庚申年國恤時,以誌文製述事,在外大臣處,有遣史官傳諭之例,今則何以爲之?敢稟。傳曰,遣史官傳諭。
傳曰,問安使·書狀官,留待引見。
謝恩,右尹李基夏,左副承旨金宇杭。
啓覆時,永寧殿神卓及寶藏,都監堂上·宗廟提調禮官,明日奉審事,榻前定奪。
啓覆時,上曰,奏事時離席,乃古規,而今此諸臣,皆不離席,該房承旨,難免不爲檢飭之失,推考,可也。
領議政柳尙運所啓,印信僞造罪人崔世珪,當初推問時,施以亂杖,此是治盜之刑,而非所可施於此等罪人,請監司及當該推官推考。上曰,依爲之。以上朝報
啓覆時,行都承旨金構所啓,臣方待罪,都監堂上,而都提調奉審事出去時,如有時急變通之事,則在京堂上,直爲啓稟事定奪矣。凡係分定外方之事,必須先知物力容入,然後可爲,故敢達。近來癘疫熾盛,財力且乏,若非大段有妨於事體,則省約爲宜,而各陵丁字閣階砌,或有四五層處,或有三層處,以三層爲之,未知何如?至於各陵磚石,紅箭門上,至丁字閣前,或有遍鋪之處,或有只鋪於丁字閣左右及香路·御路處,此亦何以爲之乎?上曰,階砌則以三層爲之,磚石則亦勿遍鋪,可也。
又所啓,臣以順陵重建廳堂上,見丁字閣地定,乃是依丁字樣築之者,石手輩以爲,此法最爲堅固省工,他陵則爲廣地定,故功力多,而堅固則半不及此云,丁字閣地定,亦依順陵之例似當,而事體重大,不敢擅斷,故敢達。上曰,依爲之。領議政柳尙運所啓,凡事石役甚難,完畢亦未易,而卽今癘疫大熾,役夫大聚之處,薰染傳痛,實爲可慮,封陵上象設丁字閣,事體甚重,而竝皆從儉事,旣已下敎,則此外,如所謂禁川橋,及陵前鑿池等事,亦爲從儉,則可以省約,而事亦易完,故敢達矣。上曰,各陵未必皆爲鑿池矣。柳尙運曰,若非定制,則俾之勿鑿,似宜矣。上曰,旣非定規,則勿爲鑿池,可也。都承旨金構曰,以臣所見,順陵則禁川橋,不爲石築,以木造橋,隨毁隨補,則禁川橋,固有不用石築之例矣。且見謄錄,則橋川石築,或有長至七十尺,或有五十尺者,石築浩多,今則不必石築,如有潦水衝破之慮,則只於過橋處用石築,似可,未知,何如?上曰,依爲之。以上禮曹謄錄
問安使入侍時,全城君混所啓,北京人馬雇價,例以銀十五兩給之,瀋陽則以五兩給之,蓋瀋〈陽〉道里之遠近,比之北京,三分之一,故雇價亦以三分之一計給,自是規例,且於壬戌年問安使,到瀋六日,旋卽還歸,其時雇價,亦依此計給矣。今番則大異於前,留住瀋陽,至於六十五日之久,道里雖近,日子則與北京往還無異,其間行資路備,可以推知,雇人輩前後呼訴,不啻縷縷,其所稱冤,勢固然矣。雇價不可不變通加給之意,臣等還渡江後,言於義州府尹,則府尹以爲,事異常規,不可擅便,必須定奪於榻前,然後可以變通加給云。各樣雇價,事當有參酌加給之道,且一行糧太柴草,戶·禮部,推諉不給,或過十餘日後始給,而亦不準給,故凡事極其苟簡,且一行糧資,北京之行,則以銀一百八十兩給之,瀋陽之行,則以六十兩給之,灣上軍官,以此支供,自是前例,而今番則日久之故,糧太乏絶,實無推移計用之路,不得已與謝恩使相議,運餉貿易次所送銀,二百兩除出,分三次計給,以救其乏絶之患,且其地賊患甚多,書狀官坐車驛馬二匹,穿墻偸去,非但切迫,莫重驛馬,失之可惜,故推給則當給重賞之意,言於通官輩矣。過月之後,所失二匹之馬,果爲推得以來,亦以二十兩銀給之,用餘零數,還給運餉,而前後用下,依例會減,一行雇價,計日加給事,令本道酌處,何如?上曰,參酌加給事,分付,可也。以上備局謄錄
啓覆時,領議政柳尙運所啓,端宗大王·定順王后,在太上位時,有世祖朝所上尊號,頃日定奪時,已承下敎,蓋欲彰其時尊奉之美意也。今於題主時,似當先書此尊號於追上諡號之上,而今番所上冊寶,乃諡寶也。尊號與諡號有異,今此所上冊寶,則似不當竝書此尊號,故敢達矣。上曰,題主則當竝書四字,而寶篆則大臣之意,以爲何如?柳尙運曰,臣意則尊號·諡號,旣有所異,亦當竝書,而上尊號時,竝上冊寶與否,今無可考,只書於題主,未知何如?故有此稟達矣。禮曹判書崔奎瑞曰,神德王后祔廟時,先正臣宋浚吉則以爲,諡冊不可不追補云,而其時大臣,以追補爲難便,遂不擧行矣。今此尊號之不爲追上,與己酉諡冊之不爲追上,似無異同矣。柳尙運曰,其時大臣之所達,蓋以國朝諡冊,多有散逸,神德王后諡冊,姑勿追補,以待他日追補之意也。今番則異於其時,而恭懿溫文四字,則世祖朝所上尊號,今不可追上矣。上曰,諡冊頭辭,例以稽首再拜爲言,此亦難便也。柳尙運曰,尊號之寶,平日所上者也。諡號之寶,大行後所上者也。其在事理,似不可竝書,只書於題主,似爲得當,而臣無所知,下詢于他大臣,何如?上曰,題主則書平時尊號事,旣已下敎,而寶則似不可同書矣。問于他大臣稟定,可也。崔奎瑞曰,祔謁禮及尊號寶篆事,只問于在京大臣乎?竝問于在外大臣乎?上曰,在外大臣處,竝問,可也。以上禮曹謄錄
上在慶德宮。停常參·經筵。
司諫李喜茂所啓,臣因僚臺在外,不得已入侍前席,而本院前啓,不得參涉,難冒之勢,與前無異。且凡堂下百官,遇臺諫於路中,則例爲避馬,而昨日路中,有一內官,乘馬掠過,故其所帶下人,使之循例知家,至於騎司僕馬,而受命往來之事,全未聞知矣。今承聖敎,始知有失體之事,以此以彼,俱難仍據臺席,請命遞斥臣職。答曰,勿辭,退待物論。
中殿·世子宮,藥房問安。答曰,知道
藥房啓曰,寒氣澟洌,伏未審夜來,聖候若何?昨日早御寒殿,慮囚終晷,不瑕有勞損之患否,臣等終宵伏慮,敢來問安。答曰,知道,無事矣。
傳曰,江華留守金昌集,留待引見。
府前啓,請監試一二所竝命罷榜事。答曰,不允。
江原監司書目,春川呈,以掌令李箕洪病重實狀事,狀啓。傳曰,踏啓字。以上朝報
有政。政望缺
上在慶德宮。停常參·經筵。
忠淸監司書目,保寧等官呈,以十月二十四日冬雷,事係變異事。
又書目,燕岐縣監沈漢柱,方當牛禁嚴飭之日,不顧禁令,自官屠牛。文義縣令金鎭瑞,旣定陪箋差使員之後,不待受由,徑先上京,竝只罷黜事啓。
傳曰,金鎭瑞,只推勿罷。
持平李世維啓曰,臣伏蒙恩暇,歸省父母墳塋,中路觸寒,舊病添重,僅僅扶曳,今始來到,而伏見前掌令崔重泰之疏,以前持平李彦經,不爭別廟事,爲非,至以處置請出,未見臺體之得當,爲言,臣於此,不勝瞿然之至。今此別廟之立,或近無名之擧,臺閣之爭執,亦無不可,而第念愼氏之事,實我東含生之所共傷悼者也。當此莊陵追復之日,雖未可一體尊陞,而聖意於此,深切隱惻,乃欲別立一廟,稍加尊奉者,蓋出於從厚之意,而不害爲聖德之事也。臣未知臺閣之必當爭執也。蓋玆事當否,經傳中絶無可據者,頃日儒臣之疏,有以春秋考仲子之宮爲說,而此則與今立廟之意,大不相近,夫仲子,惠公之妾而桓公之母也。隱公,欲以庶弟爲嫡嗣,而別立廟以祀仲子,則正犯禮經無二嫡之義,而其爲失禮也,大矣。春秋,正名之書也。嚴於嫡妾之分,故天王致賵,則直書仲子之賵,隱公考宮,則直書仲子之宮,前後特筆之譏,蓋所以正名分而明其嫡妾之別也。若夫廢妃愼氏,則以中廟配體之尊,迫於脅請而被出,金·朴兩臣之疏,至今使人於悒,則立廟尊奉之擧,豈可與仲子之宮,相擬也哉?至於郭后闕廟之事,旣非三代聖王之制,而事蹟亦與此不類,又不可引而爲訂也。考之經史,旣無明白可證者,則創立別廟,臣未知其十分穩當,而未能爭執,亦未知其必爲臺閣之累也。大凡臺閣論事,必隨一時之公議,若於是非明的,衆議咸允之事,而未能爭執,則不職之咎,在所難免,而今此別廟一款,人各異見,是非靡的,苟能的知其不當,則爭之固可,而苟未能的見其不當,則不爭亦宜。前日李彦經之不爭,臣未知其必在應避之科,故處置之際,敢請出仕矣。迺者人言,旣以請出爲非,則臣何敢自以爲是,而晏然於職次乎?請命遞斥臣職。答曰,勿辭,退待物論。
傳曰,典獄摘奸,輕囚放釋。
謝恩,左副承旨李善溥,右副承旨金宇杭。
上在慶德宮。停常參·經筵。
咸鏡監司書目,緣臣無狀,重被臺嘖,凌藉醜辱,無復餘地,伏乞聖明,亟正臣罪,仍令削臣仕籍,俾得沒齒畎畝事,上疏上送事。啓。答曰,省疏具悉。過當之斥,不必深嫌,卿其勿辭,從速察職。
京畿監司書目,楊州呈,以大司憲朴世堂辭職上疏上送事。啓。答曰,省疏具悉。卿辭至此,本職今姑勉副焉。
假注書盧世夏書啓,臣承命馳往于龍仁縣琵琶潭領中樞府事南九萬所住處,傳諭聖旨,則以爲,史官來宣有旨,以爲端宗大王諡冊文製述官,從速上來製進者,臣奉讀驚惶,罔知攸措,臣疾病方苦,委頓床席,精神已耄,文思昏塞,決無承命製進之勢,而當此國家曠世之大禮,有此嚴命,其在分義,雖使死於道路,不敢偃伏私次,將待病狀少間,舁進近郊,更陳情勢,以俟進退之命云矣,敢啓。傳曰,知道。
戶曹判書閔鎭長上疏。大槪,格外加由,惶感罔措,第臣賤疾危苦,無望陳力,乞遞臣本兼諸任,以幸公私事。入啓。答曰,省疏具悉卿懇。今玆加由,意非偶然,安心勿辭,從速行公。
持平金相稷啓曰,臣頃忝諫職,言無所補,處置之際,又被譏斥,愧懼之忱,方切于中,不意柏府新命,遽降於旬日之內,驚惶縮伏,罔知攸措。恩召之命,又復此際,嚴畏分義,不得不冒昧出肅,而顧臣情勢,實有萬分難冒者,頃日筵中,有爲愼氏立祠之敎,夫立祠之擧,雖未知古禮之有何可據者,而旣謂之義起,則或慮不害於稍加尊奉之道,故臣於前席,不爲爭執,儒臣之疏斥繼起,若論當日不爭之失,則臣實爲首,其時呈告引入之憲臣,以此引避,而處置請出,不但見非於日昨臺臣之疏,今者處置之同僚,又引此引避,則臣以伊日入侍之人,難安情勢,實倍他人。將欲以此自列之際,伏見咸鏡監司李東郁疏本,則以前日臺啓,斥之以構成暗昧,臣不勝瞿然之至,夫臺閣論事,旣許風聞,則或不無失實之事,而至於構成暗昧等說,乃是不韙之甚者,身爲臺閣,而若以暗昧之事,構成人之罪案,則臺閣之負聖明,爲如何哉,而聖明置臺之意,亦安在哉?今其疏中生祠褊裨等事,東郁,亦不能自明,固無可辨之言,大口價米,則諉以自給料理,而旣以此多致民怨,其不爲狼藉徧散,臣未之信也。然而此等說話,臣不欲多辨,而至於圖囑之說,臣固不得不略爲辨破,以明其不出於構成暗昧之地焉,當其北伯議薦之時,圖囑之說,喧播人口臣固鄙之矣。後又聞有宰臣發說於闕中云,傳說之不誣,從此可知,故略及於論劾之啓矣。其時物議之喧騰,固已甚矣。爲東郁諉之以不知,臣不敢强其不知,以爲必知,而第其有口皆言,以至於臺諫將發之境,則此非暗昧之事,亦可知矣。人皆聞之,而東郁之獨爲不聞,抑何故哉?旣行暗昧之事,而疑人之構成,以爲脅持言者之計,是未可知也。臣雖疲劣,職在言責,旣有所聞,不得不言,而遭其反詈,乃至於此,臣身之難安,固不足恤,而其於貽辱朝廷,何哉?臣之情勢,至此尤加一倍,以此以彼,俱不可一刻仍冒於臺次,請命遞斥臣職。答曰,勿辭,退待物論。以上朝報
上在慶德宮。停常參·經筵。
領議政柳尙運箚子。大槪,今日起居之班,病未趨參,惶恐待罪事。入啓。答曰,省箚具悉卿懇。有疾未參,別無所傷,卿其須體至意,安心勿待罪,從容善攝。仍傳曰,遣史官傳諭,遣御醫看病。
大殿·中殿·世子宮,藥房·政院·玉堂·二品以上·六曹冬至問安。答曰,知道。
嬪宮,藥房·政院·玉堂,冬至問安。答曰,知道。
傳曰,黃海監司尹世紀,留待引見。
藥房啓曰,寒威漸緊,伏未審夜來,聖候若何?卽伏聞醫女所傳之言,中宮殿,自四五日前,有感冒之候,彌留累日,時未知解云,臣等不勝憂慮之至,必須詳知卽今症候,然後議定當進之藥,卽令醫女入診,何如?傳曰,知道。無事矣。
中殿·世子宮,藥房問安。答曰,知道。
府啓,竝引嫌而退。處置當否,姑舍勿論,張皇引避,辭甚苟且,揆以臺體,勢難仍在,前席不爭,元非大段,隨聞論劾,深得臺體,意外譏詆,何必爲嫌?請持平李世維遞差,持平金相稷出仕。答曰,依啓。
藥房再啓曰,卽伏聞入診醫女之言,中宮卽今症候,脈度浮洪,肌體烘熱,且有厭進水刺,困惱惡心等症,臣等與諸醫相議,則此是外感未卽和解之致,小柴胡湯,加乾葛·麥門冬·山梔酒炒·黃連炒各一戔,竹茹七分,連進三貼,辰砂益元散,每三戔作一貼,蜜水調和,時時兼進,宜當云。小柴胡湯三貼及辰砂益元散五貼,竝爲劑入之意,敢啓。答曰,知道。
刑曹啓目,李秉益元情云云,旣已遲晩,依受敎,令兵曹充定水軍,何如?啓依允。以上朝報
有政。政望缺
上在慶德宮。停常參·經筵。
夜一更,有霧氣。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候若何?中宮殿症候,比昨加減,如何?昨日劑入之藥,其已進御乎?臣等通宵憂慮,敢來問安。答曰,知道,無事。內殿症候,已言于醫女矣。
明日端宗大王·定順王后傍題時正時,辰正初刻,移奉正時,巳初一刻。
備邊司啓曰,西藩之任,累度遞易之餘,新除授監司洪萬朝,一向陳疏,無意出肅,本道曠務之慮,夫馬久滯之弊,俱不可不念,卽爲牌招,使之趁速赴任,何如?傳曰,允。
又啓曰,度支之長,引入已久,本曹事務之外,兼管金吾之事,亦多積滯,至於都監之任,尤爲緊重,而呈告加由之後,疏批已下,尙不出仕,殊涉未安。戶曹判書閔鎭長,卽爲牌招察任,何如?傳曰,允。
政院啓曰,明日端宗大王·定順王后神主移奉時,禮房承旨,當爲陪進,而右承旨臣李壄,連以服制式暇,尙未出仕,卽爲牌招察任,何如?傳曰,允。
謝恩,判義禁閔鎭長,平安監司洪萬朝。以上朝報
上在慶德宮。停常參·經筵。
夜一更二更,有霧氣。
京畿監司書目,水原府使李益壽陳弊上疏上送事。啓。答曰,省疏具悉。疏辭,令廟堂稟處。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候若何?中宮殿症候,比昨何如?小柴胡湯進御之後,其有差減之效乎?再昨劑進三貼,當盡於今日,必須詳知卽今症候,然後可以議定繼進之藥,令醫女卽爲入診,何如?臣等不勝憂慮,敢來問安,竝此仰稟。答曰,知道,無事。內殿症候,詳言于醫女矣。
院前啓,頃日筵中,有大司諫李頤命遠竄之命,臣竊以爲過也。李頤命之疏,蓋以其情迹難安,不敢晏然自同於平人,瀝陳危苦之私,以爲辭免之端,一篇主意,要不外此,渠雖迷暗,豈敢有白脫其兄之意,而遣辭之際,殊涉張皇,有乖斂引自處之義,此則不爲無失矣。第朝家罪人,必原其情,聖人用法,貴在得中,今者不賜舒究,特施屛裔之法,處分太遽,終有歉於天地包荒之德,請還收大司諫李頤命遠竄之命。答曰,勿煩。
明日興政堂三覆時,殿座正時,巳正初刻。
藥房再啓曰,卽伏聞入診醫女之言,中宮殿症候,自昨夕連有汗氣,夜來寢睡頗勝,脈度浮洪,肌體烘熱,咳嗽頻數,亦似稍歇,似是熱勢少減之候,諸御醫等,皆以爲,前劑小柴胡湯,不無其效,今日仍爲進御,姑觀夜來症候,更爲繼進之藥,宜當云,敢啓。答曰,知道。
謝恩,司諫金時傑,副修撰李喜茂。以上朝報
有政。政望缺
復位都監啓曰,今日辰時,端宗大王·定順王后神主,旁題削去,自私廟仍爲移奉。巳時,奉安于昌慶宮時敏堂之意,敢啓。傳曰,知道。以上禮曹謄錄
上在慶德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候,若何?中宮殿症候,比昨何如?前劑入小柴胡湯,已盡於昨日,卽今醫女入診,詳知夜來症候,議定繼進之藥,宜當。臣等憂慮未已,敢來問安,竝此仰稟。答曰,知道,無事。內殿症候,已言于醫女矣。
再啓曰,卽伏聞入診醫女之言,中宮殿症候,肌體烘熱,咳嗽頻發等症,皆已差減,脈度頗緩,顯有向歇之效云,臣等不勝喜幸之至。仍與諸御醫等相議,則以爲症候雖已向歇,而餘熱猶未盡祛,柴胡涼膈散,加麥門冬一錢,黃連酒炒七分,連用三貼宜當云。此藥三貼,卽爲劑入之意,敢啓。答曰,知道。
三覆時,司諫金時傑所啓,請還收大司諫李頤命遠竄之命事。上曰,勿煩。
持平金相稷所啓,請監試一二所竝命罷榜。上曰,勿煩。
又所啓,今日筵中,有印信僞造罪人曺斗丙,殺妻罪人金興尙減死之命,臣竊以爲不然也。旣已承服之後,卽諉之以飢餒所迫,狂逆所致,有所容貸,則不但有乖法意,後弊亦不可不慮。三尺至嚴,不可低昂。請印信僞造罪人曺斗丙,殺妻罪人金興尙,竝命依本律處斷。上曰,勿煩。
三更量,承暉殿失火後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
三覆時,黃海都事尹憲柱,今姑改差,兵曹佐郞仍任事,榻前下敎。
三覆時,領議政柳尙運所啓,近來都城僵尸甚多,有募人埋置之規,而癘疫熾盛,恐後日之漸加,雖欲給價埋置,切無自願者,故令漢城府·賑恤廳,主管爲之事,頃已定奪,而朝令旣下之後,日子亦多,而時無擧行之事。臣自昌慶宮還歸,多見僵尸,而聞埋置之人不得募得,以致如此云。辛亥年故相臣閔鼎重,爲賑恤堂上時,躬親出入於病所,故其時郞廳亦不得厭避,而今則事不如古,已無應募之人爲言,事甚不當。賑恤堂上及漢城府堂上,竝從重推考,何如?上曰,依所啓推考,可也,而堂·郞無擔當者,故事不着實,此後別定堂·郞,使之句管,可也。以上朝報
三覆時,禮曹判書崔奎瑞所啓,祔廟時有預告祭,德宗大王神室,亦當告移奉之意,而分作兩節擧行,事涉煩瀆。祔廟時預告祭祝文中,德宗大王室,則措辭添入移奉之意,何如?上曰,祔廟告由時,兼行,可也。領議政柳尙運所啓,永寧殿奉審,則東西翼室各四間,而西翼室第一室奉定宗大王神位,第二室奉文宗大王神位,第三室奉德宗大王神位,而第四間爲空間,似當躋奉新祔主於文宗大王之下,德宗大王神位當次次降奉矣。上曰,新祔位當奉於文宗大王之下,德宗大王之上,德宗大王神位,當移奉於第四室矣。柳尙運曰,新祔位簾帳等物,新造之意,分付于都監,德宗大王神位移還安祭,令禮曹擇日擧行,何如?上曰,依爲之。崔奎瑞所啓,頃日筵中伏承下敎,而聽瑩而不能詳記,故敢此更稟。端宗大王·定順王后神室,旣已奉安于時敏堂,而造主處所,則在明政殿,題主處所,則當以何處爲室乎?柳尙運曰,禮判以其時下敎,不能詳記,故有此更達矣。造主方於明政殿爲之,造主後奉安于明政殿,而題主日,移就時敏堂舊主奉安處題主後,神主還奉于明政殿,舊主則預令各造神轝,卽爲埋安于陵所,何如?上曰,前日以此下敎矣。依此擧行,而壬申年題主後,舊主卽爲埋安於章陵矣。今亦依此例,擧行,可也。崔奎瑞所啓,題主時,親臨事下敎矣。節目當爲磨鍊,而題主後,有立主奠,自上仍爲親行乎?敢此仰稟。柳尙運曰,日字稍遠,姑不可知,而卽今事勢言之,則閭巷間癘疫,日漸熾盛,僵尸相枕於道路,實爲莫大之變怪也。頃以十二月念後祔廟事,旣已下敎矣。其前難保其潔淨,親臨擧動,殊甚可慮矣。右議政李世白曰,卽今癘疫漸熾,數十日之間,似未能淨潔,群情皆以親臨爲慮矣。上曰,累百年之後,修擧莫重莫大之禮,則揆以情理,斷不獲已,當決意親臨矣。崔奎瑞曰,題主後,卽當爲還宮乎?上曰,題主後有祭奠,何以爲之乎?柳尙運曰,惟在一時聖意,而立主奠,曾無親臨參奠之事,禮官,必有所考據前例也。崔奎瑞曰,小臣未諳典故,倉卒未能仰對矣。柳尙運曰,題主在於祔廟之前,臨時則將有祔廟大祭,歲後亦有春享大祭,何必親臨立主奠乎?上曰,題主後,卽爲還宮未安,仍參立主奠矣。都承旨金構曰,此時癘疫熾蔓,日氣亦甚沍寒,題主時親臨,已極悶慮,而數日之後,祔廟大祭,亦將親行,而其間又參立主奠,則玉體勞傷之憂,有不可言。題主則固是稀罕之事,而立主奠,則事體與大祭有異,使之攝行,何如?李世白曰,前頭祔廟大祭,將爲親臨,則立主奠,又何必親臨乎?崔奎瑞曰,累百年未行之大禮,欲爲親臨,則自下固不敢更達,而至於祔廟時大祭節目間,亦有難便者。新祔主奉安於永寧殿,則親臨似當,行於永寧殿,而宗廟則當爲攝行,事甚未安。曾在壬申年,自上欲行永寧殿親祭,而亦以此未果矣。上曰,壬申年則秋享大祭,而今則有事於永寧殿,與常時大祭有間矣。柳尙運曰,祔廟大祭,旣欲親臨,立主奠亦爲親行,則玉體連爲勞動,群情以此爲悶。以題主爲曠典,而必欲親臨,則祔廟祭,使之攝行,若以祔廟爲重,而有難攝行,則題主時勿爲親臨,似爲得當矣。上曰,題主時及祔廟時,則不可不親臨,立主奠攝行,可也。以上禮曹謄錄
領議政柳尙運所啓,兵曹判書李濡,頃以禁衛軍停番事來問,而其時則軍兵上番,未滿十五日,染痛者亦少,故以重難之意爲答矣。其後傳痛至於四十人,死亡八名,已差之類,勢當自其處仍爲放送。事勢至此,似當有變通之道,雖未準番,姑爲放送,以待前頭疾疫寢息而處之,何如?上曰,依爲之。左尹李基夏曰,禁衛軍旣已放送,則御營軍今當上番,亦何以爲之乎?上曰,禁衛軍旣已放送,則不可獨使御營軍上番,姑徐,何如?柳尙運曰,兩營軍士,不可異同,御營軍姑退上番之期,似宜矣。上曰,依岐之。李濡曰,摠戎廳牙兵軍三百名,自冬間立番,亦爲一體還送乎?上曰,亦一體放送,可也。以上摠戎廳謄錄
右承旨李壄所啓,小臣新自關東來,略有所懷,敢此仰達。今年農事,水田則稍勝,而旱田則失稔尤甚,加以染疫熾盛,雖深山窮谷,無一乾淨處,而卽今徵捧多岐,民不支堪。且有歲抄之令,而各邑形勢,雖欲充定,染病如此,實無搜括之道。姑爲安徐之意,下詢于入侍大臣,而處之,何如?上曰,此言,何如?柳尙運曰,水原府使李益壽,亦以此事陳疏,下備局,故欲於再明日賓廳日次之坐,與有司諸臣,相議稟定矣。承旨亦以關東所聞,有此陳達,卽今形勢,宜有寬假之道,而若差退二月,則農節不遠,亦涉不便,下詢于僚相而處之,何如?李世白曰,卽今形勢,果如承旨之言矣。承旨所達,只是關東事,而何道不然乎?前頭之事,雖未可知,而姑稍寬其限,使之磨勘於農前,似當矣。李壄曰,卽今癘疫如此,今日雖充闕額,明日若又物故,則仍成虛簿,終無實效,而徒爲騷擾之歸,待秋成則似爲便當矣。柳尙運曰,若待秋成,則將不免與來歲之抄竝行,尤爲難處。定限於二月望前似合,而癘疫不甚之邑,必因此解弛,是可慮矣。上曰,八路必不同然,可以充定之邑,則使之及期充定,如其不然者,則退定可也。柳尙運曰,凡外方之事,旣已過限之後,則必不獨自爲之,而兩南下道,則癘疫姑不至熾盛云,使之依前分付,仍爲磨勘於歲抄亦宜,而將臣方入侍,退定當否,下詢,何如?兵判李濡曰,闕額之不得及時充定,以致漸至遷延,實爲可慮。卽今癘疫,有同兵燹,雖欲括丁,今日充定,明日死亡,徒有騷擾之弊。如欲寬限,則莫如遠退,只退數朔,則恐無實效矣。左尹李基夏曰,歲抄形勢,果爲難便。以御營軍事言之,皆以染疾,有難上番云,置之則軍政疎虞,充定則徒擁虛簿,以是爲憫矣。柳尙運曰,雖退定於二月,癘疫之必爲寢息於其前,有難期必,而卽今事勢如此,姑爲退定於二月晦,使之磨勘。他道一體知委,水原府使李益壽上疏,不必別爲回啓,以此分付,何如?上曰,依此爲之,以二月定限,可也。
備邊司啓曰,卽伏見忠淸監司狀啓回啓粘目,則軍餉將無盡充之無字,以欲字誤書入啓,至於點下。莫重奏御文書,有此不能致察之事,不勝惶恐待罪,原粘目中誤字,改付標以入,而當該堂上·郞廳,竝推考,以警日後,何如?傳曰,允。以上備局謄錄
上在慶德宮。停常參·經筵。
京畿監司書目,驪州呈,以正言權尙游辭職上疏上送事。啓。答曰,省疏具悉。玆事處分已定矣,何必紛紜乎?爾其勿辭,上來察職。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,昨夜宮中失火,徹曉驚擾,伏未審聖候,若何?中宮殿,方在調攝之中,有此蒼黃移避之擧,不瑕有添傷之患乎?卽今醫女入診,以爲詳知症候,議藥之地,何如?臣等不任憂慮之至,敢來問安,竝此仰稟。答曰,知道。入診事,依啓。
再啓曰,卽伏聞入診醫女之言,中宮殿症候,雖無大段添傷之患,而脈度浮洪,頗有熱候云。諸御醫等皆以爲,此由驚動之致,而別無他症,昨日劑入柴胡涼膈散,今姑仍進,更觀前頭症情宜當云,敢啓。答曰,知道。
禮曹啓曰,今此承暉殿火災,王世子似當進箋陳慰於大殿·中宮殿,王世子進箋之節,亦爲擧行乎?敢稟。傳曰,依爲之。
又啓曰,今此承暉殿回祿之災,出於千萬意慮之外,實非尋常災異之比,百官當有進箋陳慰之擧。大殿·中宮殿,百官卽爲進箋陳慰,外方則關文到日,陳慰進箋,亦爲一體封進事,發馬行會,何如?傳曰,允。
又啓曰,曾在丁卯年,萬壽殿失火時,有永寧殿·宗廟慰安祭設行之事,今此承暉殿失火,實是非常之災,告廟慰安之節,似當依丁卯年例擧行,何以爲之乎?敢稟。傳曰,依爲之。
又啓曰,承暉殿失火,永寧殿·宗廟慰安祭設行事草記,傳曰,依爲之事,允下矣。不卜日,二十四日設行之意,分付,何如?傳曰,允。
傳曰,今此承暉殿失火時,內人二名燒死,極爲驚慘,令該曹各別恤典擧行。
侍講院啓曰,以禮曹草記,王世子進慰節目,旣已判下矣。王世子近日連有感冒之候,平復未久,遽値夜間回祿之災,沖齡驚動,想亦不細,而又爲觸寒,早出行禮於大庭,則添傷之患,在所必至。今番陳慰之禮,姑爲權停,何如?臣等職在宮僚,不勝憂慮之忱,敢此仰稟。傳曰,權停。
藥房啓曰,因禮曹草記,王世子進箋陳慰事,允下矣。王世子方在靜攝之中,且當寒冱之節,大庭行禮,亦必有添傷之患。近來都城內,癘疫方熾,拘忌之疾,亦多有之,班行之間,難保其淨潔。此時致愼之道,尤不可不盡,王世子陳慰一款,勿爲磨鍊擧行,似爲得宜。臣等待罪輔護之地,不勝區區憂慮,敢啓。答曰,知道。
政院啓曰,因禮曹草記,承暉殿失火,宗廟·永寧殿慰安祭設行事允下矣。臣取考丁卯年九月日記,則萬壽殿火災後,大臣請對,以太廟在咫尺之地,亦必震驚,事當行慰安,有所陳達,卽爲設行矣。今此殿宇失火,實是非常之災異,而與萬壽殿之逼近太廟有間,至於慰安一節,似或過重,宜有詳審之道,臣旣有所見,敢此仰稟。傳曰,此乃故相臣金壽恒之所陳也。草記允下之後,始爲覺得,則其時慰安祭之設行,蓋爲逼近太廟,而該曹之引用此例,事涉不察。故方欲更有所處分矣,啓辭亦然,慰安祭勿爲設行,可也。
府前啓,請監試一二所亟命罷榜事,請印信僞造罪人曺斗丙,殺妻罪人金興尙,竝依本律處斷。答曰,勿煩。
院前啓,請還收大司諫李頤命遠竄之命事。入啓。答曰,勿煩。
玉堂,請對入侍。
謝恩,右尹嚴緝,吏曹參議宋相琦。
玉堂請對時,兵曹當該堂上罷職事,及李頤命中途付處事,榻前下敎。
觀象監,巳時午時,日暈,啓。
玉堂請對時,副提學趙相愚所啓,國家之設置兩醫司者,蓋爲救國內上下之疾病也。今者京外癘疫之熾盛,古今罕聞之異,而自朝家別無大驚動愍恤,作藥救療之事,臣不勝泄泄。昔者宋仁宗之時有癘疫,特出內庫通天之犀以救之,元太祖亦以大黃之屬,盡誠濟活。令兩醫司,廣定醫官,兼持藥物,以爲急急救護之地,何如?上曰,分付,可也。
又所啓,修省之方,刑賞得中爲先。以近日李頤命事言之,其兄師命之負犯,萬戮難赦,而乃於辭疏,敢陳其痛迫之意,而言不知裁,以自陷於猥越之誅,誠可惡也。然原其本情,則情迹危苦,不敢自同於平人,故且欲乞免顯職,非敢有營救白脫之計也。投裔之典,似當過當,合有參酌處分之道矣。上曰,李頤命之疏,實爲放肆無嚴,故頃日筵中,已爲下敎,而儒臣如是陳達,中途付處。
校理李寅炳所啓,刑獄國之大政,近來滯囚之弊特甚,以刑曹言之,十餘年未決之獄甚多,外方獄訟之積滯,亦可知矣。冤鬱之氣,足以致災,各別申飭京外,以爲斯速決折之地,何如?上曰,申飭,可也。
又所啓,刑曹·漢城府·掌隷院,則詞訟衙門,而漢城府,則無判尹已久,掌隷院遞易頻數,以致詞訟之淹滯,事甚可慮。今後申飭該曹,各別擇人,以爲久任責成之地,何如?上曰,申飭該曹,可也。以上朝報
玉堂入侍時,副提學趙相愚所啓,昨夜承暉殿回祿之災,驚惶震惕,罔知攸達。皇明萬曆四十年間,怡神殿災,閣臣葉向高奏曰,火神之名曰鬱攸,鬱結之極,能致火災。今日庶政之隔塞,民情之鬱結,難以毛擧,而其中最所哀痛,而難堪者,軍役也。卽今生民之困瘁,莫不由此,故臣以爲,欲救今日倒懸之急,必先減軍額也。軍門之設置,其來已久,此則雖不可猝然變更,若就其中,稍減其數,庶可以少紓民隱,以答天譴,而其在平年常歲,有難輕議,然第念近歲飢饉死亡之餘,生存無幾,虛簿徒擁,有如大亂之後,不可不及此變通,以爲悅民心回天意之道矣。儻殿下値此非常之災,大驚動于此,物故之成出立案者,流亡之已過年限者,一切蕩減,不許充補,以今日見存者,改整軍案,隨闕隨補,非但軍簿齊整,軍政簡精,前頭得丁之路稍廣,黃口白口之混被侵督,亦可以少寬矣。上曰,軍額事,所達誠好。朝家亦非不念,而卽今則猝難變通,故姑爲徐待矣。校理李寅炳曰,長官以軍制事陳達,而頃日大臣定奪時,臣適爲入侍,亦聞其時聖敎矣。卽今救弊,皆在於軍政,小變則有小益,大變則有大益,大臣雖以徐爲講究仰陳,而臣意則有所不然者。設令自今爲始,而講究之際,易致遷就,豈可諉以姑徐,而不卽變通乎?相愚曰,外議以爲,近來軍門多歧,充補爲難,以減却軍門爲當云,而此則設置已久,有難猝變。壬辰·丙子兵火之後,軍額旣減,卽今人民流亡之患,與壬·丙無異,則軍額旣無充補之勢,所當變通,若此時頉下其流亡,整頓其生存,減定額數,務精而不務多,白骨·兒弱侵徵之弊可除,而爲惠於民生大矣。臣待罪松都時,軍兵闕額,至於近千。臣見領府事南九萬,以此意言及,則南九萬以爲,曾爲兵判時,欲爲變通,而自上以猝然變更持難,故不能發端云,而卽今遇災修省之日,宜有所變通,故敢達。寅炳曰,白骨徵布事,實爲慘切,當先變通云者,實是察知民情之言也。小民之家,一戶或徵十餘疋番布,雖富民亦難辦備,若欲除此弊,則經費不足,若欲恤經費,則此弊難除,如非減省額數,則終無變通之道,歲抄之令雖下,而各邑絶無遊民。軍官·校生等各色名目甚多,各邑雖欲搜括,亦無着手處矣。相愚曰,朝家雖恤經費,而守禦·摠戎等廳,則非如騎步兵徵布之比,無損於經費,而亦不爲變通,又加設禁衛軍,生齒不加,而軍額漸廣。自上明見萬里,深察蔀屋之弊,豈無變通之道乎?應敎金鎭圭曰,臣於長官所論兵制事,亦有所欲仰陳,蓋卽今軍兵闕額及兒弱·白骨徵布之弊,實爲大段民瘼,臣待罪外方時,亦稔知此弊,此固不可不變通,而然法制不定,則弊終難祛。試以前代兵制言之,唐有府兵,宋有禁軍。所謂府兵,寓兵於農,使於農隙操練,而分番入衛,旣無養兵之費,民亦知兵,故三代以後,莫如府兵之最便,而禁軍則竭天下之力以養之,糜費不貲,而坐食廩料,驕惰無用,故蘇洵之與韓琦書,亦言禁軍驕惰之弊矣。是以,靖康之亂,終不得力於禁軍矣。我朝則祖宗朝五衛之規,中間廢壞,而壬辰以後,輒設新軍門,而軍門各自異制,法旣不一,故其弊多端,如訓局之兵,則坐費官廩,而驕惰無用,殆甚於宋之禁軍,而荐飢之餘,財力空渴,勢難支撑。此輩若不得厚養,則不但緩急得力之難,以其驕惰之習,或不無意外之慮。古人所謂兵猶火也,不戢必自焚者,誠可慮也。至於兵曹所管之正軍,則乃反收布,而爲經費之需,其名實之乖謬,甚矣。況闕額甚多,徵斂於白骨·兒弱,法制之紊亂如是,而何以爲國乎?今若無變通,則誠宜一番大加更張釐正,以淸其源矣。向者戶布之法,近於唐之庸租,若能行戶布,以爲經費,而兵制亦爲變通,略倣唐之府兵,則經費庶免空竭,而軍制亦可整齊矣。第此係大段更張,恐難率易議之,而卽今逃故闕額之弊,有不可因循,今雖少變通,可以少紓怨苦,闕額之勢難充補者,逋欠之勢難徵捧者,若或減省或蠲除,則可救目前之弊矣。非敢望以臣等二三人之言,有所斷定,請以此從容博詢廟堂諸臣,而處之耳。趙相愚曰,若以軍額事,下詢于廟堂諸臣,必將不謀而同,若能變通此事,則實爲國祚綿長之福矣。寅炳曰,頃日筵中已有戶布之議,而大臣以猝難變通爲達,此言亦然矣。戶布卽前所未行之役,而今猝行之,則怨讟必興,戶布則固難猝行,而軍制若能變通,則必有效益矣。上曰,五營軍門,猝難變通,而其餘事,令廟堂稟處。以上備局謄錄
上在慶德宮。停常參·經筵。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖候,若何?中宮殿症候,比昨加減,何如?湯劑連進之後,漸有差勝之效乎?臣等憂慮未已,敢來問安。答曰,知道。無事。內殿症候,已言于醫女矣。
傳曰,大臣·備局堂上引見。
左議政尹趾善箚子。大槪,臣淹淹垂死,末由進參於奉慰之列,僅僅以數語,仰申哀鳴,冀解本兼諸任,俾得安意就盡事。入啓。答曰,省箚具悉卿懇。卿之疾病,予已知之,未得進參,有何所傷?卿其須體至意,安心勿辭,從容善攝。仍傳曰,遣史官傳諭。
引見時,司諫金時傑所啓,臣以大司諫李頤命遠竄還收事,有論啓矣。伏聞昨日筵中因儒臣陳達,有參酌中途付處之命,有以見大聖人轉圜之美,而頤命情迹之難安,旣非尋常之比,所處之職任,又是顯要之地,義不敢晏然自同於平人,歷陳危苦之辭,以爲辭免之端,渠豈敢有意於白脫其兄之罪,而遣辭張皇,有乖自處之道,此則果不爲無失矣。第朝家用罰,必原其情,則今日處分,猶可爲過中之歸。請還收大司諫李頤命中途付處之命。上曰,勿煩。
引見時,上曰,古者文辭尙簡約,考諸吾東文集,亦可知矣。以仁祖朝故事言,李貴罪論之啓,至以梟示爲請,而措語極其簡約。今則雖是罷職之啓,張皇論列,辭章不好,至於監司敎書,卽王言代撰,而專事浮張,繁雜莫甚矣。領議政柳尙運曰,今承下敎,諸道監司敎書,誠有浮誇之弊,出於末世靡文之致,而如臣無狀,每承不允批答,不覺惶汗浹背矣。詞臣之代撰王言,何等事體,而擧其平生履歷,率多奬詡之語,其爲惶愧,爲如何哉?嚴畏不敢一陳不安之意,今於聖敎之下,敢此仰達矣。司諫金時傑曰,敎書鋪張之弊,果如聖敎,以唐·虞訓詁觀之,亦可知王言之簡重,自此以下之文,雖隨世代而增繁,亦不如今日之甚者矣。王言代述,實爲重大,而徒尙浮誇,全不着實,是甚非矣。但撰述之際,若或草草,則見之者以爲不實,反以爲病,故必盡其平生履歷,而溢美之風,已成俗習。由此而文體大變,浸至於臺臣之啓,不能斟酌,浮張之過,至於恣行詬辱,略無相敬之義,此實可慨,而聖敎及此,今日臣僚,所當惕念奉行,而庶無如此之弊矣。修撰李喜茂曰,金時傑所達誠是,自今代言之文,雖甚草草,旣承聖敎,則可以簡約定制矣。上曰,自今申飭,可也。以上朝報
引見時,禮曹判書崔奎瑞所啓,頃日筵中政院日記相考事,命下矣。相考壬申四月初六日日記,則因禮曹啓辭,有議大臣之事矣。故相臣尹昉之議,則似以改題後進冊爲當,而故相臣吳允謙·李廷龜之議,則以成廟朝儀註,似宜從之云云。其時以依議傳敎,未知果從誰人之議,而又考五月初一日日記,則政院啓辭有題主後進冊寶禮,無事行之云云,未知題主在先,故先書題主耶,抑題主事重,故先書耶,此亦未有明白可據者。以成廟朝儀註觀之,則進冊寶於舊主似當,問于大臣,何如?上曰,此事,何如?成廟則以爲改題當先也。領議政柳尙運曰,禮節次第,當先爲進冊,故己酉年神德王后祔廟時,亦有題主進冊後,又有改題之議,而今則旣有舊主奉安之擧,與己酉之事有異。且壬申年諸大臣收議中,吳允謙·李廷龜則以爲,進冊當先,尹昉則以義起爲言,雖未知果用何議,而成廟朝已行之事,似當援例而行之矣。右議政李世白曰,禮節先後,自當如此,壬申年大臣收議,亦皆以成廟朝故事爲重,似當以此遵行矣。上曰,依成廟朝故事,上冊於舊主,而改題爲當矣。以上禮曹謄錄
上在慶德宮。停常參·經筵。
未時,太白見於巳地。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候若何?中宮殿症候,連進湯劑之後,日有差勝之效乎?前日劑入之藥,當盡於昨日,卽令醫女入診,詳知症候,議定繼進之藥,宜當云,臣等區區憂慮,敢來問安。答曰,知道,無事。內殿症候,幾盡差愈矣,勿爲逐日問安。
再啓曰,卽伏承問安之批,且伏問入診醫女之言,中宮殿症候,日漸向差,寢睡水刺,雖未如常,亦有差勝之效云,臣等不勝喜幸之至。諸御醫等皆以爲,卽今諸症,幾盡差愈,苦口湯藥,不必仍進,今姑停止,以食治輕輕調攝,宜當云,敢啓。答曰,知道。
慶尙左道災傷敬差官書目,永川郡守朴奎世,災傷差錯,罷黜事。
罷職現告,兵曹參判趙亨期。
府前啓,請監試一二所亟命罷榜,請印信僞造罪人曺斗丙,殺妻罪人金興尙,竝依本律處斷事。入啓。答曰,勿煩。
京畿監司書目,坡州等十二邑呈,以染病身病方痛,三千三百三名內,向差四百九十九名,死亡一千三十八名,疫勢一向熾盛,民事可慮事。
院前啓,請還收李頤命中途付處之命事。上曰,勿煩。新啓,京中及他道儒生,冒籍江原·黃海·忠淸道,而赴擧者甚多,亦有元不入籍,而赴擧者,尤爲可駭。今番榜出之後,人言喧藉,久而未已。江原道則旣令本道,査出啓問,此則當待其啓聞後處之,而忠淸·黃海兩道中試儒生,請令本道,亦依江原道例,査出其冒赴者,一一啓聞,以爲重處之地。答曰,依啓。
上在慶德宮。停常參·經筵。
未時,太白見於巳地。
平安監司書目,義州呈,以謝恩使先來軍官,本月二十日亥時量,出來事。
全羅監司書目,十月二十五日雷動,旣已啓聞,而金溝等五邑,同日雷動緣由,又此登聞事。
又書目,全州呈,以本月初四日,騎兵崔自善妻梁召史,一胎三男産生,事係異常事。
府前啓,請監試一二所亟命罷榜事。答曰,勿煩。
院前啓,李頤命中途付處還收事,停啓,曺斗丙·金興尙,竝依本律處斷事。答曰,勿煩。以上朝報
司僕寺啓曰,本寺所屬,長湍地廢馬場洛河屯庫,朴淑媛房劃給事,因本房手本,自內需司,啓下移牒矣。本屯乃舊都設場之處,秋成後船運取來,以爲內廏御乘馬及各邊所立淸馬養飼之用,本寺旣無歲入之後,則勢將料理換貿。每年行此之際,不無爲弊之端,其在奉行之道,不得不具由仰稟,而曾於年前諸宮家折受之時,爲慮宮家之難以成樣,有各衙門屯田代給之議矣。卽今官屯之外,實無閑曠設場之地,本寺所屬中,不爲放馬,只設屯田,形勢可合之處,或自本寺,更加訪問於各牧場,或令本房聞見望定,以爲啓稟劃給之地,何如?傳曰,允。以上司僕寺謄錄
上在慶德宮。停常參·經筵。
左議政尹趾善,十度呈辭。入啓。傳曰,安心調理。
藥房啓曰,雪後寒威凜冽,伏未審此時,聖候若何?中宮殿調攝之候,漸臻康復之境耶?臣等區區憂慮,敢來問安。答曰,知道,無事矣。內殿症候,日漸差愈矣。
中殿,藥房問安。答曰,知道。勿爲問安。
世子宮·嬪宮,藥房問安。答曰,知道。
平安監司書目,義州呈,以冬至使一行,本月二十四日渡江,入去事。
禁府,李祥輝,刑問七十八次,不服,加刑得情,何如?啓。各別嚴刑得情。
又啓目,谷山府使李萬枝元情云云,泛稱遲晩,刑推得情,何如?啓。除刑推議處。
又啓目,寧遠郡守朴琳元情云云,承服不冬,刑推得情,何如?啓。除刑推議處。
又啓目,李祥輝,刑問七十九次,不服,加刑得情,何如?啓。各別嚴刑得情。
禁府,李頤命公州牧中途付處。啓。
府前啓,請監試一二所罷榜事。答曰,不允。新啓,臣得聞掌令李頤晩,發怒於黃海監司尹世紀,捉致營屬,重施棍打云,臺臣事體雖別,未承諭旨之前,則不可與按節之臣相抗,而至於用棍,尤犯邦禁,旣失體貌,且駭擧措。請掌令李頤晩遞差。答曰,依啓。
掌令任元聖,三度呈辭。入啓。遞差。以上朝報
有政。政望缺
觀象監,未時,太白見於巳地。啓。以上朝報
備邊司啓曰,去十月二十三日,因憲府啓辭,自本司啓稟,今年習操,摠·守禦廳則停止,外方各鎭,則日期或過或迫,主將已散,軍兵已聚,有難變通之意,定奪分付矣。卽者全羅兵營營吏,十一月二十日成送,私通于備局吏,觀其措語,則以爲本道巡營吏私通內,諸道兵使巡歷習操停止公事持來人,尙無去處,自兵營急送人,謄來關文云云,故因兵使分付,自下私通,而後中左三營及三山城操練,旣已設行,前右營及珍島等三處,旣定操練之期,今方前進,果有停操之事,則改成關文,急急下送云。當初關文,元無外方習操竝停之語,而邸吏元公事見失之後,擧槪馳告,有此兩營私通之事,師期進退,何等重大,而欲探停否,成送私通,已極可駭。至於三處操期之定在何日,元不擧論,但問今方前進,事且急迫,其爲矇然,莫此爲甚。當該兵使合有重責,而其間實狀,有未及相知者,姑先從重推考,觀其緘辭而處之。監營之去京中,比之兵營,遠近懸殊,得見邸人告目之後,馳報備局,得其虛實,登時分付於各營,俾無稽滯之弊,事體當然,而不此之爲,只以下吏私書,轉通於處遠之該營,監司亦難免其責,本道監司,亦爲推考,而前左營及珍島等操練日期,因此退定,以爲關文下去後,或行或停之計,則到今隆冱之節,且當癘疫方熾之日,聚會許多軍兵,累日行操,亦涉不便,殊與朝家放還番卒,退定歲抄之意有異,不如姑令停止,觀勢春操之爲愈。因帥臣之不善處事,臨期停操,事體未安,而目今事勢,似不可無變通之道,以此分付,何如?答曰,允。以上備局謄錄
上在慶德宮。停常參·經筵。
未時,太白見於巳地,日暈。
左議政尹趾善十一度呈辭。入啓。傳曰,安心調理。
平安監司書目,江西等二十二邑,十月以後,染病方痛五千三百十五名內,物故四百三十七名,民事可慮事。
府前啓,請監試一二所亟命罷榜事。答曰,勿煩。
領府事南九萬上疏。大槪,臣於昨夕擔舁,來伏江郊,恭俟嚴誅,乞命有司,治臣前後負犯,以肅朝綱,文字製述之任,改命他人,以重事體事。入啓。答曰,省疏具悉卿懇。卿之去國,日月已久,缺然思想,恒切于中。卿不我遐棄,幡然來思,心之欣喜,曷有其已?頃當請由之時,早知不返之意,則豈肯允許耶?此予所以至今恨歎也。不得進參,其勢則然,有□悉陳,何至引罪?卿其須體至意,安心勿待罪,從速入來製進,仍留京邸,以副如渴之望。仍傳曰,遣承旨傳諭。以上朝報
上在慶德宮。停常參·經筵。
左議政尹趾善十二度呈辭。入啓。傳曰,安心調理。
傳曰,明日晝講爲之。
中殿·世子宮·嬪宮,藥房問安。答曰,知道。
藥房啓曰,雪寒愈酷,伏未審夜來,聖候,若何?中宮殿調攝之候,數日來,幾臻康復之域乎?臣等無任區區仰慮,敢來問安。答曰,知道,無事。內殿症候,幾盡復常,勿爲問安。
同副承旨李彦紀書啓,臣承命,馳往于斗毛浦領府事南九萬所住處,宣諭聖旨,則以爲陳疏乞罪,甘伏刑章,而反蒙恩數,至煩承宣之傳諭,伏讀批辭,冞增惶懼。諡冊文字,嚴不敢更辭,而製進之後,當更進短疏,仰陳情勢云矣,敢啓。傳曰,知道。
傳曰,大臣·備局堂上引見。
引見時,司諫金時傑所啓,臣奴僕傳痛染病,不得已借寓於所識下吏之家,實出於事勢之所迫不得,旣爲冒犯禁制之歸,方欲以此自劾之際,伏見大司諫閔鎭厚疏本,亦以此事,引罪自列,臣之所犯,與鎭厚無異,固難承牌冒進,而引對已迫,推移無人,雖黽勉入侍,而其不可仍冒於職次則決矣,請命遞斥臣職。上曰,勿辭,退待物論。持平金相稷所啓,大司諫閔鎭厚,以閭家借入事,昨已陳疏引咎,司諫金時傑,今又以此引避,臣不勝瞿然之至。臣於前月,家內不淨,不可犯染出入闕中,故不得已亦有借入之事矣。雖今已出,而旣有犯禁,則難安之勢,與諫臣無異,請命遞斥臣職。上曰,勿辭,退待物論。
謝恩,知義禁徐宗泰,兵曹參判嚴緝。以上朝報
引見時,領議政柳尙運所啓,北道開市,每因物貨之不卽輸到,曠日相持,弊甚不貲云。今年則分付道臣,使之嚴飭列邑,應爲開市物貨,刻期入送,俾無遲延之弊,何如?上曰,依爲之。
又所啓,今此北道開市時出來,所謂副元帥,旣是前所未聞之官名,且無上國咨勅來到之事,而稱以檢飭,意外出來,其在小國事大之道,惟當謹守約條而已。咨勅來到之前,事體不可私自接待,而北兵使及地方官·差使員等,方其越來之時,不能據理防塞,其罪固重,姑先從重推考,以爲更觀前頭勘罪之地,而旣來之後,雖不得不供饋,至於仍爲久留,看檢市事,從慶源路還歸,騎驛馬等事,決不可一任其言而爲之。以此辭意,明白開陳,必從越來之路,卽日還歸,俾無違越約條之弊,而雖或卽日入去,亦不得不以此實狀,移咨禮部,官爵·姓名及所帶人馬之數,詳探馳啓之意,竝爲分付,何如?上曰,竝從重推考,依此分付,可也。以上備局謄錄
判中樞府事崔錫鼎所啓,莊陵募軍役價,自惠廳分定本道七百石,而窮峽之地,米穀輸運極難之中,江原道,江都移轉一千石,今年有輸納本所之令,當此飢饉之時,民甚爲憫云。江都所納之穀,從其情願,使之納于陵所,江都則以他穀劃給充數,似爲兩便矣。行戶曹判書閔鎭長曰,今年江都所納,使之運納于陵所,以三南田稅大同,移給于江都,似合事宜矣。上曰,依爲之。以上宣惠廳謄錄
禮曹判書崔奎瑞所啓,判府事崔錫鼎狀啓中,以端宗大王·定順王后位版,在於莊陵,陵所有位版,事異常例,使禮官參考稟處云。臣曹他無可考之例,題主初成後,時敏堂,所奉舊主埋安陵所事,旣已定奪,位版似當一體埋安,下詢于大臣,何如?上曰,前頭改題主後,似當一體埋安矣。領議政柳尙運曰,位版奉於莊陵,未知創行何時,而當如舊主,一時埋安矣。上曰,一時埋安,可也。
又所啓,上諡於舊主後題主事,旣已依成廟朝儀註,擧行事,定奪矣。但題主奠,成廟朝儀註,則三獻無祝,神德王后祔廟時,則單獻有祝,今亦似當依己酉已行之例擧行,敢此仰達。上曰,依神德王后祔廟時例,可也。又所啓,時敏堂題主後,當奉於明政殿矣。題主後,有題主奠,移奉時,似有告由祭,奉安後,似有移安祭,一日之內,三次行祭似瀆。己酉謄錄,則移安後有祭,而無告由一節,未知何如。上曰,依己酉謄錄,可也。上曰,禮曹收議草記,纔已入啓,而引見相値,欲爲詢問議定,以知道下批矣。太廟躋祔時,雖無祔謁永寧殿之例,今此新祔之主,直躋永寧殿,事體與新祔太廟,而不謁永寧殿有異,宜有祔謁之禮,而至於奉降一節,勿行爲當。平日尊號,易書題主,而勿爲竝書於諡寶,可也。判府事崔錫鼎曰,列聖冊寶,多有不存者,而不爲追補。今此躋祔時,平日所上尊號,雖無冊寶,似無所妨矣。崔奎瑞曰,因大臣收議,行祔謁禮於庭下東西,則列聖在下之室,終有所踧踖不安,此先正臣宋浚吉之所以陳疏,論列於己酉祔謁之禮者也。且旣不祔太廟,而稱以祔謁,亦有不可,事勢終是難便矣。柳尙運曰,臣素昧禮意,承問臆對,每切惶恐。將爲躋祔,則固當祔謁,而只以過廟門之故,行祔謁之禮,未知於禮何如,而今以祧主,稱祔謁於太廟,亦似未安。收議中有過謁之語,而過謁二字,雖據實而言,禮家無出處矣。上曰,祧主親盡已久,不祔太廟,直躋永寧殿,旣異常禮,情且然,南領府事所謂過而不謁云者誠然。予之本意,以此欲行祔謁一節矣。應敎金鎭圭曰,自上詢問宰執,而臣亦有所懷,故惶恐敢達。今日所行,係是變禮,皆出義起,而太廟祔謁,則恐有未安。蓋已祧之主,無入廟之禮,固不當祔謁,至於過謁云者,旣非古禮,又非國朝之典禮,尤無可據之文矣。永寧殿則當爲追祔,宜有此禮,今若只行祔謁於永寧殿,而宗廟,則勿爲祔謁與過謁,遣大臣告由,似乎得宜。且奉降一節,尤有不然,試以士夫之家禮言之,奉柩朝祖之時,雖有子孫先亡,班祔之主,無下降之節,此可爲不爲奉降之一證矣。崔奎瑞曰,以過廟門而不謁,爲有歉者,此乃推諸人事而言也。若以人事推之,則下位全無奉降之節,亦恐未安,顧其輕重之分,未知果何所居也。上曰,領府事收議中,言奉降一節,此則曾有已行之前禮,故欲爲不行,而祔謁則不爲大害於禮意矣。崔奎瑞曰,以祔謁稱之乎,抑有所變文乎?上曰,以祔謁稱之,則大段未安乎?柳尙運曰,非當祔之主,而稱以祔謁,似爲未安矣。閔鎭長曰,禮判所達,誠然矣。下位龕室不啓,則雖不奉降,似無未安,若以祔謁二字爲不可,則古有廟見之文,以廟謁爲稱,似好矣。柳尙運曰,如以神道人情,過廟不謁爲未安,則祧主謁廟時,世宗大王以上龕室,啓其前門,下位則勿啓,而以廟謁爲臚唱,似或爲可耶?上曰,廟謁時,只啓第三室以上廟門,而祔字則有躋祔之義,旣不躋祔于太廟,則不可用祔字,以廟謁爲稱,可也。以上禮曹謄錄
戶曹判書閔鎭長所啓,癸亥年間,其時戶判陳達,各衙門·諸宮家,鹽·漁箭·柴場査覈定數事啓下,而未有明白定式之事,故甲戌以後,諸宮家願受者,或有不許者,或有許之者,未有一定之規,殊涉不均。下詢于大臣,以爲定式之地,何如?柳尙運曰,臣則嘗謂戊辰以前折受則仍存,戊辰以後勿許折受,已有定奪矣。今聞戶判之言,其時將爲別單啓下,而未及爲之矣。閔鎭長曰,或定其數,或爲不許之中,宜有一定之規矣。柳尙運曰,鹽盆則以戶曹所管,或可給一二處,而漁箭則收稅之際,竝與往來宮船,而侵責弊端甚多,以致人言。至於柴場,則雖窮峽之中,亦無空山,故柴場皆以火田加耕之處,混入折受中,宮差收稅之時,弊及民間。此所以前後道臣及奉命之臣,率多以此弊爲言矣。臣意則以戶曹所屬鹽盆一二處移給,而漁箭·柴場則不可開路矣。上曰,宮家不可全無柴場矣。柳尙運曰,柴與鹽,人家固不可無,而名雖收稅,火田貽弊,民間必至之勢也。鹽盆則旣有戶曹所管,劃給無妨矣。上曰,鹽盆定給三坐,柴場以可合處給之,漁箭則勿許,可也。閔鎭長曰,新宮家柴場,只許一處,而舊宮家鹽盆·漁箭·柴場,自今以後,勿許折受乎?上曰,依此定式施行,可也。以上戶曹謄錄
禮曹啓曰,判中樞府事崔錫鼎所啓,陵寢常時改莎草,無后土祭,而斬破土及封陵日,似當有祠后土,封陵時,亦宜別有祭奠,令禮官稟處,何如?上曰,依所達稟處可也事,命下矣。擧行條件未下之前,自觀象監,封陵各項吉日,推擇來報,祠后土封陵祭日時,亦在其中,而臣曹未得覺察,徑先粘啓,不勝惶恐。封陵時,別有祭奠一款,凡陵上修改之際,例皆有告由還安之祭,則況今陵號初定,封築維新,似不可無祭奠。先告事由之祭,則依式設行,而封陵祭,則比諸還安祭,祭物品式,稍加增數,依陵奠設行,改封陵時祠后土,雖無可據之例,當初葬禮之時,祠后土之設行與否,旣未知而到今改封之日,破土動役,無異葬時,則祠后土之節,亦不可廢閣。始役之祠后土祭,依例設行,而草役之後,則依例后土祭例設行宜當。以此竝爲啓下,擇日磨鍊擧行,何如?傳曰,允。
今日引見時,判中樞府事崔錫鼎所啓,今此寧越陵所,都監官員往來之際,若由一路,則當此列邑凋殘之日,廚傳之弊,實爲難堪,而寧越往來之路,或由驪州·忠州,或由楊根·砥平·原州,而道里相均,宜令分道往來,使兩路各邑,均分支供,以爲省弊之地矣。上曰,依所達,分道往來,可也。
又所啓,莊陵異於近陵,不得不燔瓦以用,當此冬節,功役甚難。丁字閣必於寒食前造成,而役事窘急,事甚可慮。瓦署官員,則遠送爲難,而亦不可只送匠人,本陵參奉趙泰興頗解事,以此人兼監造官,使之主管,何如?上曰,依爲之。
又所啓,保安察訪尹海翊,爐冶所郞廳差定矣。海翊以今番監試主掌事,方在査啓之中,在官與否,有未可知。且其所帶之驛,卽陵所往來直路,則酬應必多,勢難仍察。其處郞廳·監造官中,使之兼察爐冶之任,何如?上曰,使之兼察,可也。
今日引見時,上曰,莊陵內,有六臣祠宇云,仍存勿毁,可也。領議政柳尙運曰,思陵火巢內塚墓,則雖已久遠之故,有勿爲掘移之命,而祠宇異於塚墓,不當仍存於園陵火巢內矣。上曰,蜀漢武侯之廟,在於昭烈廟近處,故杜甫詩云,一體君臣祭祀同,以此言之,則六臣祠宇,仍存陵內,似無所妨矣。柳尙運曰,昭烈廟之創建,未知在於何代,而在漢時,則必不別建於白帝城,似是後人所創設也。若然則恐非今日之所可爲證。且春秋士子聚會行祀於丁字閣不遠處,似爲未安矣。上曰,杜甫詩云,崩年亦在永安宮,永安宮似在於武侯廟近處也。六臣祠宇之仍存與否,諸臣各陳所見。判中樞府事崔錫鼎曰,端宗大王以代遠之故,直躋永寧殿,旣無配享功臣,而且六臣則異於他人,陪衛仙寢,幽明罔間,移建火巢之外,似爲歉然。以常規言之,則園陵嚴敬之地,豈可仍存乎?但凡事有常經,而亦有權宜之道,不必盡拘於常例,仍存勿移,似無不可矣。戶曹判書閔遠長曰,春秋芬苾之享,行於園陵至近之地,似爲未安。丁字閣稍遠處,移建似當矣。上曰,寢陵之於祠宇,其間幾許耶?崔錫鼎曰,在於丁字閣所見處,而陵寢則稍遠,士子雖聚會行祀,似無喧聒之事矣。禮曹判書崔奎瑞曰,六臣祠宇之仍存於陵所近處,豈不是好事,而但園陵事體,當尙嚴敬,私祠之混在於陵寢之內,似爲未安。祧遷園陵,只有寒食之薦,而六臣祠宇,則當有春秋芬苾之享,此亦妨礙,移建於火巢外,似宜矣。右參贊徐宗泰曰,寢園嚴敬之地,以事體言之,移建爲宜,而但此與他有異,求之神道,豈遠人情?自上若命仍置勿移,則此出於權宜,恐無不可也。窮峽院宇,似亦不至於士子常聚而喧擾。吏曹參判李寅煥曰,凡陵寢之下,臣子院宇,不可混在,而端宗大王陵所近處,六臣已在之祠宇,何可毁移乎?事體雖曰嚴敬,此則不可以常規言之,仍存似無妨矣。副提學趙相愚曰,其在嚴敬之道,移建稍遠處似宜,而移建之際,豈不無費了一分民力,而此事亦不可以常規言之,仍存似爲無妨矣。右副承旨金宇杭曰,神理人情,不甚相遠,六臣妥靈之所,今若遽爾撤毁,移建於陵外遠處,則端宗大王在天之靈,亦必缺然於冥冥之中,求之神道,豈不有所未安乎?一體君臣祭祀之句,自上有所興感而下敎,誠與此事相類。祠宇仍存,恐無所妨矣。上曰,以園陵嚴敬之道言之,則固爲未安,而神理人情,不甚相遠,六臣異於他臣,其祀宇之移建於稍遠處,予未知其可也。見狀啓,卽思杜甫之詩,意欲爲仍存,有所下敎矣。崔錫鼎曰,皇明時,功臣有陪葬之例,而今此思陵,鄭家墳墓,亦勿掘移,則可以推及於祠宇矣。上曰,六臣祠宇,仍存,可也。郞廳白大成校正。日記廳郞廳具允明書。
上在慶德宮。停常參,只晝講。
左議政尹趾善十三度呈辭。傳曰,安心調理。
禁府啓目,李祥輝,八十次不服,加刑得情,何如?啓。各別嚴刑得情。
晝講,入侍,知事閔鎭長,特進官金錫衍,承旨沈枰,玉堂金鎭圭·李喜茂,假注書姜履相,史官洪重益·朴弼明,武臣崔克泰。
領府事南九萬上疏。大槪,臣之賤疾日深,一日決無趨朝供職之望,不得不復尋來路,罪合萬死,伏乞將臣所帶提調,一倂遞改,俾無廢閣殿最之弊事。入啓。答曰,省疏具悉卿懇。日昨疏批,已竭至意,謂卿體諒,必不棄予矣。及見來章,大違所料,愕然且慙,無以爲心,當此捏扤之日,予豈忍舍卿,卿豈忍舍予乎?玆遣史官,申告至意,亟回遐心,從速登途,用副虛佇之望。仍傳曰,遣史官傳諭。
傳,前判書李世華,參判趙亨期,監司申厚命·李寅燁,牧使李蓍晩·權秀萬·韓命相·李益著·兪集一·李萬元,府使權相夏·洪重夏·沈廷輔·李文興·李東標·趙錫周·金萬埰·洪處武·尹淑·李時宰,郡守李鳳徵·崔錫恒·洪天敍·梁益茂·宋相哲·宋後相·李彦經·申瑞華·尹推·韓宗建·李喜朝·洪禹績·張世良·李周徵·李光迪·李墪,持平金致龍,正言金昌直·朴泰昌,大司諫閔鎭厚,司書權詹,縣監李寅錫·黃欽·朴相英·崔聖任·李維漢·丁道徽·宋徵殷·金萬㘽·李行道·吳遂大·鄭箕齊·具廷柱·金宇梁·李萬選·姜聖泰·朴之相·洪受禹·呂兼齊·崔廷龍,縣令申善浣·李耋·吳相玉·李宜振,察訪沈得良·白光璘·崔邦彦·金泰重,參奉李澤,注書李尙說,正郞尹普,參軍李啓,都事金弘楨,正字權斗紀·朴濬,博士宋德涵·尹憲周·鄭啓章,直長任命元,主簿許鼎·金恒壽,說書姜履相·李宜顯,司成徐宗憲,判官尹聖珍,兵使李道源,僉使朴昌潤·張俊·崔重卓·張俊興·申世傳,司勇梁始昌·朴廷賢·姜英俊·趙孝達·李成虎·南彦哲·朴希俊·玄義昌·柳枋·金由泳,護軍李鼎命,司直朴世,權管尹商弼·李時遇·安成業·林必興·高相·萬戶李時煥·崔世柱·申汝逵·安瑞奎,部將柳台三等敍用。府使吳道一·李天根·元德夏·朴權,前承旨南致熏,牧使許穎,縣監李俊,別提李東齊,直長李誠中,著作尹榏,奉事閔受觀,縣令禹濟博,敎官韓配周,僉使具文漢·崔瑋·閔相魯,護軍閔涵·柳尙輅·裵尙珪,判官尹錫厚等,職牒還給事,下吏·兵曹。
禮曹判書崔奎瑞上疏。大槪,臣於筵中所陳,有謬語之失,乞遞臣職,仍治臣罪事。入啓。答曰,省疏具悉卿懇。卿其勿辭,從速行公。
海昌尉吳泰周上疏。大槪,臣見差書寫官,而夙患風病,挾感添劇,旬望之間,差歇未易,乞命都監,趁速變通事。入啓。答曰,省疏具悉。卿其安心勿辭,寫進。
京畿監司書目,高陽呈,持平李晩成辭職上疏上送事。啓。答曰,省疏具悉。頤神保璋之說,不可不體念,憂愛春宮之誠,益用嘉尙,至若朋黨之患,其所陳戒,非不好矣。第向日廟堂之薦望,斷非有勝於臺評,而今以務勝疑之。權是經之玆詳愷悌,實合陞擢,而祖述過當之論,欲爲擊去之計,爾所謂非公平出來者,正自道也。其他無不關涉,不得由意,預先圖囑,肆然淆雜等語,無非侵逼大臣之意,此亦果出於公心乎?良可慨也。捕賊陞資者,勿許守令·營將等職,似難永爲定式,莊·思二陵之役,不可退行,而此時往來廚傳之弊,雖爲可念,乃以本道監·都事及守令,差爲堂·郞俾董其役,揆諸事體,寧有是理哉?殊涉妄率也。爾其勿辭,上來察職。
有政。吏批,以柳尙載爲承旨,金宇杭爲大司諫,任元聖爲主簿正,李宜華爲徽陵參奉,崔鼎臣爲宗廟令,金龜萬〈爲〉三陟府使,兪崇爲英陵參奉。以上朝報
備邊司啓曰,昨因北兵使李宇恒狀啓,今此開市時出來,所謂副元帥,旣是前所未有之事,且咨勅未到之前,則不可私自接待,而北兵使及差使員等,不能據理防塞之罪,姑先從重推考,旣來之後,雖不得不供饋,而仍爲看檢市事,騎驛馬從慶源路還歸等事,則決不可一任其言而爲之,以此辭意,明白開陳,必從來路,卽日還歸,俾無違越約條之弊事,定奪榻前,終日分付矣。今又連接李宇恒聞啓,則其所稱副元帥云者,乃是副都統,而相與問爲之際,所當嚴辭開諭,俾卽還歸,則乃以留待朝家處分之意,爲姑息彌縫之計,反以得諾於彼爲幸,感激稱謝之外,更無勸諭還送之語,其在邊臣事體,不當如是,當觀前頭,以爲更稟勘罪之地,而北京咨文,尙不來到,謝使先來啓單中,亦不無此等語,小國之道,唯當謹守大國約條矣。約條之外,雖朝廷,亦不當輕許,況邊臣,何敢擅自容接乎?遠來之人,雖不可以約條爲拘,不爲供饋,而至於開市時看檢,慶源路作行等事,決不可依前分付,將此事理,使之明白開諭,斯速從來路還送,無犯約條之意,更爲急急回移,何如?答曰,允。以上備局謄錄
上在慶德宮。停常參,只晝講。
政院啓曰,漢城府閭家奪入人有無單子,纔已啓下矣。其中奪入之類,不可置而不論,故該曹可據文書,取來相考,則上年六月漢城府閭家奪入査覈啓目判付內,奪·借入,竝從重推考,生·進·幼學,竝令攸司囚治,使之斯速移出爲敎,而別無定式之事,何以爲之?敢稟。傳曰,依前判付,定式施行。
謝恩,掌令崔重泰。
開城留守書目,本府境內,今月朔染病六百七名內,死亡一百六十四名,方痛四百十九名,向差二十四名,冬節已晩,尙無寢息之期,民事可慮事。
掌令崔重泰啓曰,臣伏見院啓,有忠淸·黃海兩道,冒赴擧子請査之擧,臣竊瞿然,臣亦秋間,場試於忠淸左道,蓋臣稔知外方掌試之有此弊,別爲申飭于錄名官,坼榜之時,亦取錄名冊,一一考準,至於東堂時,適有同道守令子弟之入格者,臣與諸試官相議,事目拔去矣。得見他試所榜目,則道內守令子弟之冒赴參榜者狼藉,人言亦以此喧播,故頃臣章牘之末,略貢玆事,兼陳京試亂雜,不可不罷之意,蓋爲伸法禁嚴國試之意,而今此諫臣之啓,竝論臣掌試之道,然則臣以咎責他人之人,今反同入於査問中,不但臣之前疏,適足爲妄發之歸,査啓未究竟之前,決無冒居言地之理,請命遞近臣職。答曰,勿辭,退待物論。
晝講,入侍,知事申琓,特進官任弘望,承旨李壄,玉堂金鎭圭·李喜茂,假注書李熙台,史官洪重益·朴弼明,武臣李尙銓。
左議政尹趾善十四度呈辭。傳曰,安心調理。以上朝報
封陵都監啓曰,在前山陵日字推擇時,自內書下年甲事,該曹啓稟矣。今此封陵事例,異於山陵,各殿年甲,觀象監,自當察知推擇,自內不必書下,敢啓。傳曰,允。禮曹謄錄
上在慶德宮。停常參·經筵。
忠淸監司書目,淸風呈,戶曹參議權尙夏,病重,上去不得事。啓。傳勿過辭,安意上來,以副予望事,回諭。
禮曹判書崔奎瑞上疏。大槪,臣伏見持平李晩成上疏,不勝慙懼震悚,玆敢冒死首實,恭竢重誅事。入啓。答曰,省疏具悉。卿其安心,勿辭行公。
府啓,監試一二所罷榜事。曺斗丙等依律處斷事。竝引嫌而退,借入閭家,旣犯禁令,揆以臺體,勢難在職,諫臣論列,旣因已疏,混入査啓,元非我失。請大司諫金時傑,持平李相稷遞差,掌令崔重泰出仕。答曰,不允。處置事,依啓。
左議政尹趾善十五度呈辭。傳曰,安心調理。
領議政柳尙運上疏。大槪,執法之論,極其嚴重,伏乞先削臣職,仍勘臣罪,以爲人臣循私務勝,僨誤國事者之戒事。入啓。答曰,省疏具悉卿懇。言者之言,非出攻闕,不公不平,自有所歸,於卿有何所失,而引咎至此乎?心切愕然,無以爲喩,卿其須體至意,安心勿辭,亦勿待罪,卽起視事,毋孤企望。仍傳曰,遣史官傳諭。
判府事崔錫鼎箚子。大槪,敢陳難安情勢,乞遞都監之任,仍勘臣罪,以謝人言事。入啓。答曰,省箚具悉卿懇。意外人戀,何必過嫌?卿其安心勿辭,亦勿待罪,速出行公,以副至望。仍傳曰,遣史官傳諭。
兵曹判書李濡上疏。大槪,臣旣冒犯禁令,幸免嚴誅,且於臺臣之疏,有不敢晏然,乞賜鐫罷臣本兼諸任,任及都監堂上之任,仍治臣罪,以伸國法,以謝人言事。入啓。答曰,省疏具悉。卿其勿辭,安心行公。
假注書趙權書啓,臣承命馳往廣州宮村領府事南九萬所住處,則旣已發行,故臣追及於琵琶嶺路中,傳諭聖旨,則以爲,朝家特擧曠禮,召命遠降,賤臣,不敢私計死生,僅得進詣江郊,瞻望象魏,益切傾陽之忱,而念臣擔舁作行,且有文字事體重嚴,不敢在外辭免爲豈敢因此激寵,復入京裏之計哉?臣若徒懷恩旨之感激,靦然更踐於官次,設或蒙被聖澤,不卽死滅,苟延時日之喘,從前哀籲而固乞者,皆歸飾辭而欺誣,有臣如此,惟聖明,亦何所用耶?以此極知鈇鉞之難犯,而敢陳退歸之懇矣。不意更辱史官,追傳恩批於路中,捧讀嗚咽,不覺汗血交流也。異數愈隆,臣罪愈重,灰身粉骨,無以仰塞,只自伏地俟誅云矣,敢啓。傳曰,知道。以上朝報
思陵封陵都監郞廳,以都提調意啓曰,封陵時運石僧軍,南漢山城外,附送各道,參酌分定事,旣已啓稟定奪矣。取考謄錄,則或有分定三千名之時,而今則異於常,石物數目,亦比前差減,十分從約磨鍊,一千二百名內,京畿八十名,廣州一百五十名,黃海一百七十名,全羅七百名,咸鏡南道一百名分定,歲翻後卽當始役,自備糧,限一朔赴役之意,爲先,下諭於諸道監司,何如?答曰,允。以上備局謄錄
封陵都監啓曰,封陵赴役募軍價木布,雖已分定於兩南各邑,趁期輸送,有未可必,始役之後,或有未及之弊,則委屬可慮。初頭所用錢布,不可不自京師,參酌輸去,兵曹木十同,賑廳錢文三千兩取用,外方木布輸來後,如有贏餘,則可以推移還報,依此擧行,何如?傳曰,允。禮曹儀軌
上在慶德宮。停常參,經筵。
未時,太白見於巳地。
傳曰,史官一員待命,騎馬三匹立之,崇陵忌辰祭所內摘奸。
左議政尹趾善十六度呈辭。入啓。傳曰,安心調理。
禮曹啓曰,冊寶,自都監內入,十二月十八日,內出,二十二日辰時,請諡宗廟,同日隨時,上諡舊主,十二月二十五日卯時,改題主,十二月二十五日巳時,祔廟,十二月二十七日推擇事,允下。已上朝報
莊陵都監郞廳,以都提調意啓曰,莊陵募軍所用米穀,以江都移轉米在本道者,爲先取用事定奪矣。本道諸邑,處於山峽之中,陵所附近數三邑外,皆在四五日程,遠者六七日程,雖是民情所願,趁期輸納,其勢未易。忠淸道忠州等六邑,慶尙道豐基等七邑,距陵最近,而湖·嶺兩道米穀,旣入於分定啓下之中,近邑儲置米,使之爲先輸送本道,諸邑中道里最遠處,使之作錢以送,以除窮民一分之弊,似合事宜,以此分付,何如?答曰,允。已上備局謄錄
思陵都監郞廳,以都提調意啓曰,陵所始役之後,堂上·郞廳·監造官及員役支供等事,分定各邑,自是舊例,而自癸丑以後,爲慮各邑之弊,今惠廳與戶曹,磨鍊題給,故今此莊陵封陵時,監董諸臣,依癸丑年例,令本道分給料饌,各定炊飯人事,定奪矣。思陵監董諸臣,今當以始役出去,亦依此例,令宣惠廳·戶曹,分給料饌,令本道定送炊飯人事,竝爲分付,何如?傳曰,允。思陵都監謄錄
禮曹啓曰,自前祔廟後,京外進箋陳賀時,例有方物物饍封進之規矣。今十二月二十七日端宗大王·定順王后祔廟後,亦當有方物物饍封進之擧,大殿·中宮殿·世子宮,依冬至物目數封進,而日字不遠,勢當及期封進,依近例隨所備封進之意,分付各道及開城府,何如?傳曰,依啓。物饍減半封進,可也。已上禮曹謄錄
兵曹啓曰,在前山陵領役部將,例以禁軍差送,而亦或有閑散武士可合人差定使役之事矣。思陵則當依前例,禁軍擇差送,而莊陵則道里絶遠,禁旅出送遠方,事涉非宜,陵所近處武士及其他可合人,擇定使役,何如?傳曰,允。已上兵曹謄錄
上在慶德宮。停常參·經筵。
未時,太白見於巳地。
明聖王后忌辰。
左議政尹趾善十七度呈辭。入啓。答曰,安心調理。
禁府啓目,申鍵,刑問一次,不服,加刑得情,何如?啓依允。又啓目,李祥輝刑問八十一次,不服,加刑得情,何如?啓各別嚴刑得情。已上朝報
今日引見,入侍,判中樞府事崔錫鼎所啓,在前山陵始役時,堂·郞及監造官,例爲一時出去矣。今番則宜以務實爲主,不必拘於常例,堂·郞則正月旬前,使之出去始役,而補土所官員,則解氷後當始役,從後出送,似宜。上曰,依爲之。思陵都監謄錄
莊陵都監郞廳,以都提調意啓曰,在前山陵董役時,運致木石,皆取用各軍門車子,而今此莊陵,道里頗遠,京中車子,亦難運致,故初不分定矣。陵所運石之處,相距險遠,只以人力運致,則其勢誠難,必費許多民力,誠甚悶慮矣。今聞車子,有通行之順路,各軍門車子十輛分定,以爲下送之地,何如?傳曰,允。已上禁營謄錄
又啓曰,近陵莎草,則例皆浮取於慕華館,使轝士餘軍運致,而今此陵所,則程道甚遠,勢難運往,陵所近處精潔之地,茂盛莎草,看審後當爲浮出,而運致役軍,他無出處,知委本道,預令整待,量其容入,臨時浮取進排,何如?傳日,允。禮曹儀軌
上在慶德宮。停常參·經筵。
下直,高原郡守李寅奭,龍潭萬戶朴文杓。
李善溥,以都摠府言啓曰,今日入直軍士中日習射,請出標信。傳曰,知道。
傳曰,平安監司洪萬朝,留待引見。
引見時,大司諫金宇杭,司諫李喜茂,牌招,使之趁速署經事,榻前定奪。
府前啓,請監試一二所亟命罷榜事。請印信僞造罪人曺斗丙,殺妻罪人金興尙,竝依律處斷事。入啓。答曰,勿煩。
領議政柳尙運上疏。大槪,更冒萬死,仰暴危悃,乞削臣本兼職名,及都監都提調之任,仍許臣退歸田里,俾得杜門省愆事。入啓。答曰,省疏具悉卿懇。纔諭至意,更何多誥,都監之事,一日爲急,卿其亟遵前旨,安心勿辭,卽起視事,以副如渴之望。仍傳曰,遣史官傳諭。
海昌尉吳泰周,書寫官辭免上疏。入啓。答曰,省疏具悉。疏辭,令都監稟處。
咸鏡監司書目,更陳危迫之懇,冀蒙處分事,上疏上送事。啓。答曰,省疏具悉。卿勿過辭,宜速察任。
禁府啓目,李祥輝刑問八十八次,不服,加刑得情,何如?啓各別嚴刑得情。
有政。吏批,以李世華爲判尹,金成達爲北部主簿,崔宇泰爲宗廟令,李墪爲刑曹參議,金時傑爲副應敎,閔鎭遠爲持平,李寅燁爲參知,李喜茂爲司諫,趙亨期爲右尹。承文博士單李夏源,成均博士二單鄭啓章·尹憲周,延陵君單李萬元。已上朝報
思陵都監郞廳,以都提調意啓曰,都廳金時傑,付軍職之後,未卽肅謝,仍爲移職,李廷謙,館職除授之後,連呈辭單,不爲行公,竝卽牌招察任,何如?傳曰,允。已上思陵都監謄錄
封陵都監郞廳,以都提調意啓曰,莊陵募軍所用米穀,以江都移轉米在本道者,先爲取用事定奪矣。本道諸邑,處於山峽之中,陵所附近數三邑外,皆在四五日程,遠者六七日程,雖是民情之所願,趁期輸納,其勢未易,忠淸道忠州等六邑,慶尙道豐基等七邑,距陵所最近,而湖·嶺兩道米穀,旣入於分定啓下之中,近邑諸置米,使之爲先輸送,本道諸邑中道里最遠處,使之作錢以送,以除窮民一分之弊,似合事宜,以此分付,何如?傳曰,允。禮曹儀軌
又啓曰,臣錫鼎請對時,舊主兩位,埋安于思陵,而位板則埋安于莊陵事,定奪矣。禮曹堂上,當分奉以往,莊陵則本曹堂上一員,以都監提調,歲初,以始役事出去,當此國有典禮,該曹多事之日,禮曹堂上,不必疊往,令都監進去堂上奉埋,恐或便當,依此擧行,何如?傳曰,允。禮曹儀軌
上在慶德宮。停常參·經筵。
左議政尹趾善十九度呈辭。入啓。傳曰,安心調理。
京畿監司書目,利川等十九邑,染病人合一萬九百十一名內,死亡二千五百八十六名,方痛七千八百四十一名,向差四百八十四名,全家全歿七十八戶,癘疫如火益熾,民事罔知攸措事。
忠淸監司書目,新昌等官,癘疫〈熾〉盛,方痛者一萬一千九百四十五名,死亡二千一百九十名,民事到此,罔知所措事。
府前啓,請監試一二所竝命罷榜事。請印信僞造罪人曺斗丙,殺妻罪人金興尙,竝依本律處斷事。入啓。答曰,勿煩。
史官一員待命,騎馬三匹,卜馬二匹立之,長陵忌辰祭所內摘奸。以上朝報
上在慶德宮。停常參·經筵。
左議政尹趾善二十度呈辭。入啓。傳曰,安心調理。
禁府啓目,申鍵,刑問二次,不服,加刑得情,何如?啓依允。
又啓目,李祥輝,刑問八十三次,不服,加刑得情,何如?啓各別嚴刑得情。
復廟都監啓曰,定順王后諡冊文書寫官海昌尉吳泰周,以病陳疏,有令都監稟處之命矣。吳泰周眼眩手戰之症,果如疏辭,則當此方急之日,勢難等待其差復,而第念當初差下,出於特敎,聖意固非偶然,有不可輕易許免,使之更加調理,斯速書進,何如?傳曰,允。
海昌尉吳泰周箚子。大槪,冒死更申前懇,亟賜處分,毋誤大事事。入啓。答曰,省箚具悉卿懇。所患如此,令預差李思永,使之繕寫焉。以上朝報
思陵都監郞廳,以都提調意啓曰,陵所始役日字,旣已推擇啓下矣。監董諸臣,當臨時出去,而始役至封陵,不滿兩朔,凡干功役,萬分緊急,大小浮石所及造成所官員,今月二十五日,先爲發送,以爲前期料理之地,何如?傳曰,允。
又啓曰,在前山陵時,丁字閣上樑文,以近於歌頌,不爲撰進,常時陵閣重建,則例有相偉之文矣。今此兩陵丁字閣,當有上樑文,令詞臣撰進,何如?傳曰,允。
又啓曰,在前山陵時莎草,例爲浮取於慕華館矣。今此封陵時,似當依例擧行,而當此癘疫熾滿之日,又當寒節,雖是數舍之地,赤脫之民,取莎往來,亦涉可念,莊陵莎草,旣已取用於近處,定奪,則本陵,亦以陵所近處莎草,擇好以用,似合事宜,何以爲之?敢稟。傳曰,思陵莎草,浮取於慕華館,可也。以上思陵都監謄錄
祔廟都監啓曰,仍禮曹啓辭,端宗大王·定順王后祔廟時諡冊文,依前頭祭享時祝辭例,只稱嗣王臣事,命下初圖之中,孝曾孫三字,付標以入之意,敢啓。傳曰,知道。以上祔廟謄錄
莊陵都監郞廳,以提調意啓曰,陵所始役日字,旣已推擇啓下矣。監董諸臣,當依例出去,而浮石所,在於隣近邑稍遠之地,運入器械,不可不急速料理。造成所材木,雖已分定於本道斫伐,異於京江輸來之木,劈鍊之功,亦係緊急。浮石所及造成所官員,今月十五日發送,別工作官員,今月二十日發送,以爲前頭僝工之地,何如?傳曰,允。
又啓曰,在前山陵時,丁字閣上樑文,以近於歌頌,〈不爲〉撰進,常時陵閣重建,則例有相偉之文矣。今此兩陵丁字閣,當有上樑文,令詞臣撰進,何如?傳曰,允。
又啓曰,封陵始役之後,作室時,往復定奪之事,不可一刻遲延,故依前例,別設擺撥之意,曾已別單啓下矣。封陵始役日字,曾已啓下,來正月初八日爲始,自京中至寧越,立撥之意,分付該曹,何如?傳曰,允。
又啓曰,都監提調右參贊徐宗泰,以臺臣疏語難安,不爲行公,臺臣之疏,旣有指斥,則以同時陞擢,引以爲嫌,殊涉太過,牌招察任,何如?傳曰,允。禮曹儀軌
上在慶德宮。停常參·經筵。
仁烈王后忌辰。
左議政尹趾善二十一度呈辭。入啓。傳曰,安心調理。
府啓,引嫌而退,借入臺官,皆見遞,所犯旣同,勢難在職。請持平閔鎭遠遞差。答曰,依啓。
莊陵都監郞廳,以都提調意啓曰,都監提調右參贊徐宗泰,以臺臣疏旣有指斥,則以同是陞擢,引以爲嫌,殊涉太過,牌招察任,何如?傳曰,允。
政院啓曰,祔廟日期不遠,都監事務,萬分緊急,而堂上兵曹判書李濡,禮曹判書崔奎瑞,一向引入,竝不行公,事甚未安,竝卽牌招察任,何如?傳曰,允。
觀象監,未時,太白見於巳地。以上朝報
上在慶德宮。停常參·經筵。
下直,坡州牧使洪時疇。
左議政尹趾善二十二度呈辭。傳曰,安心調理。
傳曰,召對爲之。
柳尙載啓曰,判義禁閔鎭長,知義禁金鎭龜,今日以各司褒貶,進去,知義禁徐宗泰陳疏,堂上不齊,初八日國忌齋戒,初九日正日,此二日,罪人李祥輝,不得開坐加刑之意,敢啓。傳曰,知道。
領議政柳尙運上疏。大槪,臣於情勢危蹙之中,宿患且劇谻,賓廳日次,不得開坐,諸司殿最,亦皆廢閣,乞蒙鐫遞臣本兼諸任,毋曠公務,少安私分事。入啓。答曰,省疏具悉卿懇。予意已渴,而卿辭至此,實由於情志未孚之致,愕然且慙,無以爲諭,予不多誥,卿無困我,卽起視事,勉副虛佇之望。仍傳曰,遣史官傳諭。
府前啓,請監試一二所亟命罷榜。請印信僞造罪人曺斗丙,殺妻罪人金興尙,竝依本律處斷事。入啓。答曰,勿煩。
院啓,埋葬僵屍,爲今日切急之政,右尹李基夏,實主其事,前後筵席,親承聖敎,宜不敢一毫放過,而目今城內僻處,死者交首,而不卽移出郊外,四郊聚尸成堆,而全不掩土,烏鳶啄之,犬豕食之,血肉狼藉,骸骨遍滿,慘目傷心,孰甚於此?主管人,苟能誠心體國,着意檢飭,則事之無實,豈至於此?名爲埋葬軍,任其所爲,慢不致察,曳尸出門,投之溝壑,無一埋葬,徒爲虛費米布之歸,任事之臣,難免其責。請漢城府當該堂上·郞廳竝罷職。答曰,依啓。五部官員拿問定罪事。答曰,依啓。惠民署之設,本爲救活民庶,而近來許多藥物,盡爲本署之私用,祖宗朝設司之本意,公然廢閣,久爲識者所竊歎矣。卽今癘疫大熾,死亡相繼,頃日儒臣請對時,以令醫司持藥物救療之意,陳達蒙允,而昨聞該司,恝然無擧行之事,以致無告,殞斃之慘,愈往愈甚,其怠棄職事,慢忽成命之狀,誠極可駭。本署提調,從重推考,當該醫官,令攸司摘發科罪。今後出幕之類,一一持藥物救療事,更加嚴飭擧行。答曰,依啓。東西活人署之設,專爲救活病人,而近來染病出幕之類,本署之官,置之度外,下人,全無顧見救療之事,以致死亡相繼,設官分職之意,果安在哉?事極寒心,請東西活人署官員,竝命汰去,書員·庫直,令攸司囚禁治罪事。答曰,依啓。近來治盜不嚴,〈?〉偸之弊,無所不及,甚至僵尸所被,盡爲脫去,墻間藁葬,亦皆發掘,買賣自若,略無顧忌,而捕盜廳之置之尋常,未聞有窺伺捕治之擧,不職之責,在所難免,請左右捕盜大將,竝從重推考。答曰,依啓。以上朝報
備邊司啓曰,齎咨官領來漂人,靈巖居金二立等,男女竝十八人,今始上來,故使本司郞廳,詳細問情後,所供辭緣,別單書入,以備睿覽,而萬死生還之人,不可不速還其本土,依西路伴送之例,各人等,出給刷馬,善爲供饋,次次替送之意,所經三道監司處,行關分付,何如?答曰,允。以上備局謄錄
上在慶德宮。停常參·經筵。
下直,橫城縣監朴安道。
左議政尹趾善二十三度呈辭。傳曰,安心調理。
府前啓,請監試一二所亟命罷榜事。請印信僞造罪人曺斗丙,殺妻罪人金興尙,竝依本律處斷事。答曰,不允。新啓,獻納李徵龜,除授本職,已至三月,一番陳疏之後,尙未上來之期,疾病事故,未知如何,而其在分義,豈容如是?臺臣進退,雖異庶官,揆以事體,不可無警責之道。請獻納李徵龜遞差。答曰,依啓。
召對,入侍,承旨柳尙載,玉堂金鎭圭·崔昌大,假注書李熙台,兼春秋金克謙,史官朴弼明。
罷職現告,左尹李基夏,參軍金睍。拿問現告,北部參軍李維濟,西部主簿朴世雄,東部主簿申灚,南部主簿李碩番,中部〈主簿〉朴尙糾。汰去現告,東活人署假官參奉方震紀,西活人署假官參奉金益重。
判尹李世華上疏。大槪,罪廢之餘,復叨新命,感激圖報之誠,一倍於常時,而賤疾危劇,奄奄垂死,無力供任,冒陳血懇,乞削臣職名,仍治臣罪,以重國體,以安私分事。入啓。答曰,省疏具悉。卿其勿辭,從速行公。
禁府啓目,李祥輝,刑問八十四次,不服,加刑得情,何如?啓各別嚴刑得情。又啓目,申鍵,刑問三次,不服,加刑得情,何如?啓依允。以上朝報
有政。吏批,以徐宗憲爲宗簿正,金昌直爲文學,鄭道徵爲高城郡守,權詹爲持平,宋徵殷爲副修撰,李光佐爲獻納,李健命爲輔德,行雲興守爲司饔副提調,典籍單趙正緯。以上朝報
觀象監,太白,未時,見於巳地。啓。
上在慶德宮。停常參·經筵。
下直,燕岐縣監朴斗望。
京畿監司書目,楊州呈,以刑曹判書權是經辭職上疏上送事。啓。答曰,省疏具悉卿懇。意外侵斥,不須過嫌,卿其安心勿辭,上來行公。
持平李晩成辭職上疏。入啓。答曰,省疏具悉。務勝之習,予實未就也,爾其勿辭察職。
備邊司,以金鎭龜爲御營大將。
左議政尹趾善二十四度呈辭。入啓。傳曰,安心調理。
戶曹判書閔鎭長上疏。大槪,臣於京兆堂上罷職,惠民提調推考之事,俱不可獨免,乞命攸司,一體勘罪,以嚴國事〈事〉。入啓。答曰,省疏具悉。卿其勿辭行公。
謝恩正使徐文重,副使閔鎭周,書狀李健命入來。
傳曰,謝恩正副使書狀,留待引見。
司諫李喜茂啓曰,宣惠郞廳李敏秀,曾任嶺邑,貪穢之聲狼藉,南中之人,至今唾罵不已,及授本職,鄙瑣益甚。需米出納之際,多有肥己之誚,如此之人,不可齒在衣冠之列,故以削去仕版論啓之意,簡問于長僚,則長僚以爲,未及聞見,而終始持難,臣之所聞,不啻所目覩,故旣已備盡書示,而長僚若是牢拒,無非疲劣如臣,言不見信之致,何敢一刻冒居於臺席乎?請命遞斥臣職。答曰,勿辭。退待物論。
工曹判書金鎭龜上疏。大槪,臣方以京兆活署事,縮伏俟罪,昨夜御營新命,出於千萬意外,嚴召之下,不得不趨詣闕下,露章自列,而夜深未徹,留門之後,亦不敢遲滯,不得不祗受命召,而臣之萬萬不合之狀,固不暇論,而臣之罪犯,與前任之臣,實無異同,則尤無冒沒承當之望,伏乞亟命鐫改將任,以幸公私,仍勘臣罪事。入啓。答曰,省疏具悉。勿辭。安心行公。
同副承旨李彦紀,牌不進,依承傳罷職。
大司諫金宇杭上疏。大槪,母病,閱月沈綿,數日以來,益復澌綴,情理煎迫,無望供職,亟許遞免,以爲專意救護,略陳所懷,以備裁察事。入啓。答曰,省疏具悉。噫,今玆縟儀,追擧二百年之曠典,則是何等莫大之禮乎?以堂堂千乘之尊,拘於癘氣,不敢出闕外一步地,寧有是理耶?予惟不畏癘,近日守宰,奔避山谷者,心常笑之,豈可以此,爲畏廢應行之禮乎?予志牢定已久,大臣雖力爭,烏能奪予志哉?此其道理卽然,非其好勝也。爾其勿辭,救護母病。
今日回還使臣引見時,義城縣令李光朝,前已推考,此時迎送,亦有弊,勿爲罷黜事,下敎。掖庭所屬下人,闕內近處,齋宿一夜後,入番事,下敎。
判敦寧徐文重所啓,臣等,來到開城府,則人馬全無待候事,故移文京畿監司處矣。今聞馬官三員,皆以此見罷云,事體當然,而第馬官,雖異於治民之官,緣臣一行,罷黜之多,至於如此,數遞之弊,殊甚可慮,故敢達矣。上曰,監司之請罷馬官,事體當然,而大臣,慮其數遞,如是陳達,今姑從重推考,勿爲罷黜,可也。以上朝報
回還謝恩使留待引見,入侍時,判敦寧徐文重所啓,今年西路年事,比前雖云稍勝,而多不成實,癘疫秋間少歇,而卽今復熾,淸南·海西,殆無乾淨之村,至於或死或痛,非但還上歲抄,無路擧行,前頭之事,實爲可慮矣。聞守令之言,雖歲翻之後,隨其寢息收捧,則還上可得,加捧歲抄,一竝捧報,一邊死亡,殆無磨勘之期,竝宜隨其寢息擧行,則庶得以充額云矣。今聞歲抄,退以二月云,還上歲抄,竝勿拘朔數,隨其寢息擧行,則似爲便當矣。他道之事,臣雖不知,而兩西之事,旣已目覩,敢此仰達。兩西則使之依此擧行,何如?上曰,依爲之。以上備局謄錄
又所啓,近來京中譯官·馬主輩,及平壤·松都商賈輩,多出淸人物貨,或至累千金,而久不還償。今番使行回還出柵時,淸人,或以前日馬主之名,或以曾前率來之故,譯官兩人,各被奪千金之貨,或以此呈訴於城將,城將送言於臣等處,願爲徵給云,臣等不得退却,行關於平安監司,使之徵給矣。此事若不重處,則前頭不無貽辱朝家之事,請令該曹,受其所訴,取來平安監營文書,各其負債人等處,捧報定限,使於節使迎來入去時,還付所負之債,推給他人,被奪之貨,仍令廟堂,別爲事目。此後所犯者,重則梟示,輕則刑推定配,一切禁斷,以杜後弊,何如?上曰,依爲之。以上備局謄錄
又所啓,從前譯舌輩,得納文書者,勿爲論賞,雖有朝家之分付,而今番譯官朴在和所得文書,則使朝家,得詳貿米〈顚〉末,且戶部侍郞題本元文書,亦能得示,此則從前不易之事,不無後日勸奬之道,似當有考例論賞之典矣。上曰,依爲之。以上司譯謄錄
上在慶德宮。停常參·經筵。
未時,太白見於巳地。
左議政尹趾善二十五度呈辭。入啓。傳曰,遣承旨敦諭。
持平李晩成啓曰,臣妄陳瞽說,致勤嚴敎,情勢惶蹙,黽勉入城,敢申危懇,蘄許譴遞,及承聖批,乃以務勝責之,臣震惕駴惑,不知所出。噫,臣愚拙,不識世態,嘗以爲聖明在上,而時虞轉劇,廊廟大臣,宜任厥責,試以一二事驗之,亦不無大拂輿情者。職在言責,不得不略暴憂愛之忱,而上之聖敎,極其峻截,下之大臣,大加慍憾,皆臣自取,尙誰尤哉?臣之所慨者,政在於大臣之未盡公平,而殿下,反以此疑臣,臣之所憊然者。政在於大臣,務勝公平,而殿下,反以此咎臣,平日言行之不見孚於君上,良可悼也。至若在朝高年者,非不多矣。歷任內外者,非不夥矣。獨稱老成,遽許聲績者,其果不有激於臺彈耶?臣誠迷惑,不能自曉也。然臣旣被大臣抑勤之斥,有難冒居,而權是經疏中,且以用意深密,肆然譏詆,其所反詈之說,固不足與較,而不可晏然於臺次決矣。請命遞斥臣職。答曰,勿辭。退待物論。
大司諫金宇杭啓曰,昨者同僚,以宣惠廳郞廳李敏秀,削去仕版論啓之意,簡問於臣,而其所臚列罪狀者,一則曾爲南邑,恣爲貪汚事也。一則方任惠廳,多有鄙瑣事也。臣以爲敏秀之爲盈德,在於十五年前,臣於其時,不知其居官之如何,到今年久之後,有難推論,至於惠廳鄙瑣之誚,同僚雖有云云,臣實未曾聞知,論人貴在詳審,削版不翅薄罰,全無所聞,容易隨參,殊涉重難,有所往復矣。同僚遽先起鬧,至於引避而自訂,以不翅目覩,責臣以牢拒,臣實瞿然,臣旣不能苟同於僚席之論,則不可一日晏然,而昨以母病,陳疏乞免,未卽自列,今始來避,所失尤大,請命遞斥臣職。答曰,勿辭。退待物論。以上朝報
有政。吏批,李世華爲歸厚署提調,閔鎭周爲漢城左尹,李世龜爲掌令,朴尙淳爲漢城參軍,洪重夏爲掌樂正,權胄爲工曹正郞,姜銑爲右承旨。承文正字單,沈得良,養賢庫直長單,尹憲周,兼執義單,李健命。
上在慶德宮。停常參·經筵。
巳時,日暈。未時,太白見於巳地。
左副承旨李壄啓曰,臣敬奉聖旨,敦諭于左議政尹趾善處,則以爲,臣疾病沈篤之狀,業已聖明之所洞燭,苟未速得遞免,將未免死於職次,臣以是日夜憂懼,連呈辭單,只望兪音之下,而不意聖上,尙靳許免,至遣近侍,辱臨陋止,諭之以十行敦勉之敎,臣又惶悚震越,繼以感淚沾襟,不能自已也。臣遘此死疾,延至今日者,只賴天地父母生成之德,而若其奄奄牀席,朝夕將盡之狀,實乃近侍之所目覩也。其何望復起爲人,以供職事乎?臣精神昏瞀,喘息危促,只自涕泣,不知所達云矣。敢啓。傳曰,知道。
禮曹判書崔奎瑞上疏。大槪,伏見臺疏,尤有所不可冒沒供職者,乞趁習儀前,遞罷臣職,俾無臨時窘迫之患事。入啓。答曰,省疏具悉卿懇。卿無所嫌,安心勿辭,從速行公。
判府事崔錫鼎箚子。大槪,得見臺臣再疏,難安之勢,更加一節,不得不連章呼籲,伏乞亟削臣職,遞臣都監之任,勘臣滅公之罪,以重國體,以謝人言事。入啓。答曰,省箚具悉卿懇。過激之論,何足介懷?卿其安心勿辭,亦勿待罪,速出行公,以副至望。仍傳曰,遣史官傳諭。
慶尙監司書目,道內癘疫,日漸熾發,方痛三千八百二十三名,物故一千五百三十七名,目今民事,誠爲罔極事。
禁府啓目,李祥輝,刑問八十五次,不服,各別得情,何如?啓各別嚴刑得情。
廣興主簿李斗相,奉事洪受宙,司僕正李寅爀,主簿韓宗老,平市令李世甲,軍器僉正李汝玉,判官金硏,奉常判官李龍徵,氷庫別檢洪受濂,藏氷事,出去。
兵曹判書李濡上疏。大槪,臣於日者召牌之下,嚴畏分義,冒沒祗肅,及見憲臣再疏,靦然趨職等語,不覺慙悔,若無所容,亟命先遞臣都監之任,俾無臨時狼狽之患,仍治臣蔑廉義輕臺閣之罪,以謝人言事。入啓。答曰省疏具悉卿懇。卿無所嫌,安心勿辭,從速行公。
右議政李世白上疏。大槪,敢將短箚,悉暴情悃,冀蒙速許遞免,使國事無久曠誤,使賤臣安意就盡事。入啓。答曰,省箚具悉卿懇。疾恙尙未痊可,心之憂矣,曷可其已?大臣職責,不在於筋力奔走,則從容調理,在家酬應,庸何所妨,而一向控免,必欲釋負而後已耶?心切愕然,無以爲諭。卿其須體至意,安心勿辭,臥閤論道,以副如渴之望。仍傳曰,遣史官傳諭。
修撰宋徵殷,牌不進,依承傳罷職。
賑恤廳啓曰,藏氷時,例捧價米於坊民·市民,而從前若値凶歲,則自本廳,或有充給之時,故近年以來,連用此例矣。今年凶歉,雖與上年有間,而荐飢之餘,癘疫又熾,此時責徵氷米,其勢似難,不可無軫恤之道,依上年例,本廳與戶曹,充給,何如?傳曰,允。以上朝報
上在慶德宮。停常參·經筵。
左議政尹趾善二十六度呈辭。入啓。傳曰,安心調理。
莊陵都監監造官李齊說·呂光周,浮石事,堤川地,任命元,陵所,出去。
府啓,竝引嫌而退。苟有可論,擧劾固宜,僚議參差,非我所嫌。隨聞疏陳,臺體則然,未安之批,不必爲嫌。僚席所發,旣非泛聞,費辭强避,殊欠穩當。借入臺官,皆已見遞,所犯旣同,勢難在職。請司諫李喜茂,持平李晩成出仕,大司諫金宇杭,執義李敏英遞差。答曰,依啓。
院啓,請宣惠廳郞廳李敏秀削去仕版。答曰,不允。以上朝報
思陵都監郞廳,以都提調意啓曰,造成所監造官南壽明·鄭希先,方以江郊所捉材木劈鍊事,出往東南道矣。以臺〈疏〉更有侵斥之言,引嫌入來,無意行公,臺疏所論,必有指斥,則多官之混同引嫌,殊涉太過,木役方始,事亦緊急,使之趁速察任,俾無工役停滯之弊,何如?傳曰,允。以上思陵都監謄錄
上在慶德宮。停常參·經筵。
未時,太白見於巳地,日暈。
左議政尹趾善二十七度呈辭。入啓。傳曰,安心調理。
中宮殿·世子宮·嬪宮,藥房問安。答曰,知道。
藥房啓曰,節屆窮陰,積雪釀寒,伏未番此時,聖候,若何?中宮殿平復之後,一向安寧,而王世子氣候,亦復如何?臣等區區伏慮,敢來問安。答曰,知道。無事。內殿氣候,無事,世子平穩矣。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。於卿少無不安之事,須體予意,安心勿辭,亦勿待罪,宜速上來行公,毋孤至望。仍傳曰,遣史官傳諭。
院前啓,請宣惠廳郞廳李敏秀削去仕版事。答曰,依啓。
判府事請對入侍,刑曹判書權是經都監提調之任,今姑改差事,榻前定奪。
慶尙監司書目,淸道等官,去月三十日地震緣由事。以上朝報
有政。吏批,以李健命爲執義,閔鎭周爲大司諫。
判府事崔錫鼎請對入侍時所啓,江原監司柳之發狀啓,以癘疫熾盛,差退封陵日字事,啓下都監事,當卽爲回啓,而文字恐未詳盡,故敢此請對,仰達矣。臣於頃日奉審時,蓋觀其形勢,癘疫始發於其時,而不至如畿甸·兩湖之甚熾,今若爲此,遠退於來秋,則京外物力,幾盡經紀,旣停還役,凡事有同新局,事皆乖宜,若欲差退數朔,則三月乃是拘忌之月,四月以後則政當極農,此甚可慮,又安保其春後癘疫之果爲止息乎?此則事勢之有難差退,而且以事體言之,旣已祔廟之後,不卽改封,其間節祀,行祭於舊墓,實爲未安,有不可中止,而與諸堂上相議,則皆以爲,不可退定,故敢此仰達。上曰,今此封陵之擧,雖異於初喪葬月之有限,二百年曠典,今始修擧,則園陵事體,至爲重大,宜速改封,不容遲延,而監司之狀聞請退,誠爲率爾,依前定日,仍爲始役,可也。
又所啓,監司,主管一道,道內民情及弊端,固宜所達,今此園陵事體,至爲重大,旣已定日分付之後,爲藩臣者,以差退日期,至煩馳啓,事體殊甚未安,請江原監司柳之發從重推考。上曰,誠如所達,從重推考。
又所啓,今此封陵時,都監都提調,外議以爲,在京則稱以都提調可矣,而在外則宜別有某使之稱號,且觀國朝典章,如有大段禮節,則必稱某使,若摠護使之稱,則雖不可用,若以摠理使稱號,則似爲得宜云,故敢此仰達矣。上曰,累月設局於外方,不可無稱號,而事體則異於山陵,不當以摠護使爲號,以摠理使稱號,可也。
又所啓,都監諸臣,進往陵所之後,則所着服色,所當預爲議定,若以寧陵遷陵時爲例,則新陵看役,初以時服從事矣。啓舊陵之後,則以淺淡服從事矣。今番事體,則亦異於寧陵遷陵時,以黑團領從事,似爲得宜矣。上曰,所着服色,以黑團領爲定,可也。
又所啓,山陵始役監董諸臣,設有往來之事,而無肅拜之擧矣。小臣則始役時往來後,別無頻頻往來之事,而莊陵都監堂上三員中,二員,恒留其處,以董諸役,其中或有親病,不得已有往來事,只爲馳啓,不必肅拜,似當,故欲爲稟定矣。上曰,依爲之。
又啓曰,頃日禮官,以大王舊主及莊陵所奉兩位神版,埋安於莊陵,王妃舊主,則埋安於思陵事,定奪,而臣有淺見,敢此仰達。蓋士夫家,過三虞後,魂帛,至家埋之,祧遷之主,埋於祠堂內兩階間者,禮也,而私家精潔之處未易,故埋於墓所矣。士夫家魂帛及神主之埋於墓所,本非古禮。先儒鄭玄以爲,生時夫婦宜別,歿後魂氣相合,故同几同卓以祭。以此推之,大王王妃,雖曰各葬,合櫝同埋,於禮當然,二百年合櫝之主版,分埋兩陵,不但有乖於禮意,其在神理,亦有所缺然者。在京舊主,依前合櫝,埋安於思陵,寧越所奉位版,亦依前合櫝,埋安於莊陵,似爲得宜,故議于領議政柳尙運,禮曹判書崔奎瑞,則皆以臣言爲可,未知何如。上曰,大臣所達,極爲合理,舊主則埋安於思陵,位版則埋安於莊陵,可也。
又所啓,臣於莊陵奉審時,察其隣邑道里形勢,則如平昌·旌善等邑,在一二日程,而堤川·永春,雖是他道,距陵所最近,前頭祭享時,獻官則依驪州例,當以原州牧使爲之,齋郞·祝史則以傍近邑守令爲之,而堤川·永春,亦爲輪回差定事,奉承傳施行,何如?上曰,依爲之。
又所啓,端宗大王上賓之初,本郡戶長嚴興道,竭誠盡力,以擧葬儀,故配享於六臣祠矣。鄕吏旣非賤人,忠節有足可尙,當此曠絶之典,追擧之日,固當有各別褒錄之典,而今聞無子孫云,錄用之事,雖不得擧行,如以郞官褒贈,則似可矣。上曰,予亦聞其盡誠斂葬之事矣。令該曹擧行,可也。以上朝報
上在慶德宮。停常參·經筵。
巳時,日有兩珥。
左議政尹趾善二十八度呈辭。入啓。傳曰,安心調理。
政院啓曰,卽伏見今秋冬等褒貶啓本,則咸鏡監司李東郁,忠淸監司金盛迪,前江原監司李壄,守令無一人居下,宜有警責之道,而李壄,時任承旨,拘於廳規,不得循例請推之道,敢啓。傳曰,依啓。李壄亦爲推考。
又啓曰,卽伏見今秋冬等褒貶啓本,則京畿水使閔暹,忠淸水使李惠疇,黃海兵使南五星,全羅水使柳星彩,統制使李弘述,邊將無一人居下,殊無嚴明殿最之意。且慶尙左水使李弘肇,褒貶中懸錄題目,極其未瑩,致勤抹下,不察甚矣。竝推考,何如?傳曰,允。
持平權詹上疏。大槪,犯科幸免,惶感罔措,而引日稽謝,罪戾尤積,乞蒙遞罷,以嚴邦憲,兼附所懷,以備裁處事。入啓。答曰,省疏具悉。嘉爾憂愛進言之誠,可不體念焉?各處戰亡之地致祭事,令該曹擧行,爾其勿辭,從速察職。
司書李宸壽上疏。大槪,臣在直廬,病勢猝劇旬日之內,差復未易,伏乞聖慈,俯賜矜察,亟命遞臣職名,以幸公私事。入啓。答曰,省疏具悉。疏辭,令該曹稟處,爾其勿辭,從速察職。
府前啓,請監試一二所竝命罷榜,曺斗丙·金興尙,竝命依本律處斷。措語竝見上新啓,再昨請上諡題主習儀時,讀冊·讀寶官兩人,乃於禮節未半之前,徑先退去,都監及該司,累度送人,尋覓移時,而始得喚來,以致縟儀中綴,遲待頗久,近曛之後,僅僅畢儀,故臘享大祭之肄儀,亦因此入夜始行,此實曾前所無可駭之事也。身爲大禮執事,而不自審愼,儀節之間,有此顚倒苟簡之失,不可無糾警之道。請當該讀冊·讀寶官,竝命罷職。答曰,不允。末端事,依啓。
傳曰,日寒如此,薄衣軍士,襦衣題給。
上在慶德宮。停常參·經筵。
莊陵都監提調權是經改,代李世華。
左議政尹趾善二十九度呈辭。入啓。傳曰,安心調理。
吏曹啓目,粘連啓下是白有亦,觀此京畿監司狀啓,則本道今秋冬等褒貶,見遞守令,不待大政,斯速差送事,令該曹稟處亦爲白有臥乎所,當此封陵責應,糶糴催捧之時,官事不可一日虛曠,果如道臣狀啓是白乎矣,殿最窠闕,都目差出,自是規例,今難變通,狀啓內辭意,置之,何如?啓。傳曰,卽爲差出。以上朝報
祔廟都監郞廳,以都提調意啓曰,端宗大王·定順王后玉冊·金寶,今日自都監陪進闕下,仍爲內入,依禮曹啓下節目,奉安于別殿,待二十二日辰時,內出之意,敢啓。傳曰,知道。以上禮曹謄錄
上在慶德宮。停常參·經筵。
下直,求禮縣監鄭宅周,康津縣監李星耉。
左議政尹趾善三十度呈辭。入啓。傳曰,安心調理。
假注書李命浚書啓,臣承命馳往于龍仁縣琵琶潭領中樞府事南九萬所住處,傳諭聖批,則以爲,臣陳章俟譴,且乞將死之身,而應被之罪,毋蒙曲宥,瀝血之懇,未承恩許,反致史官,遠臨傳批,馹騎縣供,頻繁道路,臣於此,旣不敢更煩章疏,以邀過分之寵,又不能安心牀席,得宜瞑目之鬼,震怖惶蹙,尤不知所出云矣,敢啓。傳曰,知道。
因備局草記,北兵使李宇恒,會寧府使李後晟,穩城府使李碩寬,拿問定罪事,允下。
府前啓,請監試一二所竝命罷榜。請印信僞造罪人曺斗丙,殺妻罪人金興尙竝依律處斷事。入啓。答曰,勿煩。
黃海監司書目,鳳山郡守李宇晉,今月十三日身死事。又書目,平山府使高應文,病重,罷黜事。
禁府〈啓曰〉,李祥輝,刑問八十六次,不服,加刑得情,何如?啓各別嚴刑得情。
有政。吏批,以鄭鎬爲義盈庫奉事,朴泰昌爲兵曹正郞,李三星爲陽城縣監,具鳳昌爲鳳山郡守,尹五商爲竹山府使,邊是泰爲穩城府使,趙泰耉爲副修撰,趙宇景爲楊根縣監,李尙說爲注書,李翼齡爲社稷令,趙敏行爲陰竹縣監,金重元爲會寧府使,學諭單朴璟,洪景濂爲禮曹正郞,海豐副正燧,杞城守楺,以年滿,依法典初授職,會寧府使金重元,今加嘉善,加資事承傳。
上在慶德宮。停常參·經筵。
左議政尹趾善三十一度呈辭。入啓。傳曰,安心調理。
咸鏡監司書目,臣情勢危迫,不得不冒犯萬死,更瀆宸嚴,伏乞聖明,遞臣職名,刊臣仕籍,以謝人言事,上疏上送。啓。答曰,省疏具悉。卿辭至此,令廟堂稟處。
吏曹啓曰,來二十一日,祿都目政事爲之之意,敢啓。傳曰,知道。
吏曹,前鳳山郡守李宇晉,身死,曾經臺侍。啓別致賻。
府啓,曾前或不無科場不嚴之時,而未有如今年監試之甚者也。始則擧子輩,亂入廳上,奪印自踏,驅蹴爭先之際,閪失卷紙者,不知其數,終則臺啓未收殺之前,强令被論,試官,汲汲出榜於一夜之間,士習之乖悖,誠極寒心,而科場事體,亦豈容如是苟且乎?臺臣閱月爭執,公議愈往益激,而至於參榜儒生,亦皆曰可罷,則輿情之抑鬱,據此可知,而天聽邈然,尙靳允許,伏想聖明,必以罷大比之科,有所重難,而此科不罷,則非但士習之漸至悖亂,莫可懲戢,實無以振擧頹綱,嚴肅科場,臣竊恐所患,在此而不在彼也。決不可苟焉仍存,以長將無窮之弊習,請監試一二所竝命罷榜。答曰,勿煩。請印信僞造罪人曺斗丙,殺妻罪人金興尙,竝依本律處斷事。入啓。答曰,勿煩。以上朝報
上在慶德宮。停常參·經筵。
左議政尹趾善三十二度呈辭。入啓。傳曰,安心調理。
戶曹啓曰,卽接廣興倉所報,則來春等頒料次,倉官,進去于左議政家,請受祿牌,則以爲,方在呈告中,祿牌不爲出給云。係是大臣祿俸,何以爲之?敢稟。傳曰,令倉官輸送。
京畿監司書目,病勢一向危篤,亟賜處分,俾無公私狼狽事,上疏上送事。啓。答曰,省疏具悉。卿勿瀆擾,宜速察職。
府前啓,請監試一二所竝命罷榜事。入啓。答曰,勿煩。前啓,印信僞造罪人曺斗丙,殺妻罪人金興尙,竝依本律處斷事,停啓。
黃海監司書目,道內染病人一萬五千八百五十三名內,死亡,至於三千四百四名之多,民事罔極事。
有政。吏批,以鄭斗相爲平山府使,申厚命爲左尹,柳行三爲禮曹正郞,李濟爲工曹佐郞,申瓛爲監察,李泳爲寧遠郡守,呂賢齊爲召村道察訪,李寅炳爲輔德,南正重爲副修撰,金弘楨爲吉州牧使,金遇華爲兼春秋,金弘楨今加通政。
兵批,錦川君榰爲副摠管,郭基之爲都摠經歷,李世興爲蒜山僉使,李懿爲乶下僉使,崔鎭漢爲內乘,柳星樞爲北兵使,副司果崔鎭漢。
兵批啓曰,豐德浦別將張世華,前縣監張錫韓,前萬戶申大任,前判官金英健·李碩馨,前司果安時弼·金振磬,及第劉光漢·尹元五,前直長李萬枚,兼司僕姜秀眞,幼學金俊礦,業武柳成吉·鄭岱,閑良金鼎周·李信榮·柳枝滿·鄭重徽·崔以瓚·安逸邦·鄭重望·鄭相漢·尹起莘·盧浹·趙輝民·金九鼎等,或飢民賑救,或賊人指捕之功,俱有加資之命矣。張世華·張錫韓,雖已資窮,未經準職,金英健·李碩馨·安時弼·金振磬·劉光漢·尹元五·李萬枚·姜秀眞,未資窮,未準職,金俊礦·柳成吉·鄭岱·金鼎周·李信榮·柳枝滿·鄭重徽·崔以瓚·安逸邦·鄭重望·鄭相漢·尹起莘·盧浹·趙輝民·金九鼎等,係是閑良,何以爲之?敢稟。傳曰,竝特爲加資。
政院啓曰,臣等,卽伏見備忘記,有副提學趙相愚罷職不敍之敎,不勝驚惑之至。今此題主祔廟時親臨之擧,實出於聖上追遠之誠,則凡在臣隣,孰不欽仰我聖上出天之聖孝,曠世之盛禮,而不幸癘疫之熾盛,日甚一日,閭巷之間,殆無一片乾淨之地。大少惴惴,莫不危厲,故趙相愚,身在論思之地,有此疏陳之擧,遣辭之際,引喩失當,誠如聖敎,而乃其本情,則實出於愛護聖躬,惓惓爲慮之忱。措語之間,設有不槪於聖心,其在包容優納之道,唯當開釋誨諭,以明其不然而已,何必遽加聲色,不少假借,至於譴罷而後已乎?況且相愚之疏,實循輿情之所共憂者,則備忘中抑勒停行之敎,元非相愚之本心,而亦有乖於大聖人和平之道,豈臣等平日所望於聖明者哉?請加三思,還收副提學趙相愚罷職不敍之命,臣等待罪近密,區區所懷,惶恐敢啓。傳曰,勿煩。以上朝報
副提學趙相愚上疏。傳曰,此上疏還出給。上疏缺
以備忘記,傳于柳尙載曰,今此題主祔廟時親臨之禮,揆以追遠之義,斷不可已,而亦非文皇南山幸行之比也。況日昨答諫長之疏批,極其嚴正,非出於一時好勝,而乃者副提學趙相愚,不念縟禮之莫重,反效兒女子態,必欲抑勒停行,其所引喩,極其勿倫,是使予抑鬱促疾,而永抱無窮之恨也。其在事體,安敢乃爾?趙相愚,罷職不敍,今後如此疏章,勿爲捧入。以上燼餘
思陵都監郞廳,以都提調意啓曰,都監所用米穀,取用於京司,定奪,司僕寺米五百石卜定矣。今觀本寺所報,米穀所儲無多,決無準數充得之路,所送只一百石云,禁衛番上之軍,旣令還罷,則米穀必有餘儲,而初不入於分定之中,禁衛營三百石,分定取用,以充其數,何如?傳曰,允。以上思陵都監謄錄
傳曰,今番擧動時,當於明政門外下輦,仍爲乘轎,由崇智門歷延禧〈門〉入御別殿,復由延禧門,出崇智門,至明政門外下轎,入明政門,仍御頃年齋室處,行祭後,由文政門出,明政門外祗迎,以此分付。以上思陵都監謄錄
上在慶德宮。停常參·經筵。
左議政尹趾善三十三度呈辭。入啓。傳曰,安心調理。
李善溥,以備邊司言啓曰,京畿監司李徵明,近日累疏乞免,謂於身病之外,亦有所不安而然矣。今聞其病勢,果爲深重,姑無起動行公之望,而陵役策應,旣是緊急,舊主埋安時,亦當陪進,諸議皆以爲,卽今事勢,不可不變通云。李徵明,今姑改差,令該曹卽出其代,以爲察任之地,何如?傳曰,允。
又以弘文館言啓曰,本館下番見存四員內,修撰崔昌大呈辭,副修撰林濩在外,副修撰南正重未肅拜,修撰趙泰耉,獨以入直,而上下番,俱以都監郞廳,不得一時晝仕竝出,故趙泰耉,連日不得進參於都監坐起,事甚未安,修撰崔昌大,副修撰南正重,竝爲待明朝,牌招察任,何如?傳曰,允。
又以吏曹言啓曰,咸鏡〈監司〉有闕,依近例令備邊司議薦,何如?傳曰,允。
姜銑,以禮曹言啓曰,戰亡處遣近侍致祭,卜日設行事,啓下矣。卽今癘疫,日漸熾蔓,死亡相續,祈禳之擧,一日爲急,所當卽爲擧行,前頭大禮臨迫,侍從之臣,或差祭官,或差差備官,將無以推移分差。戰亡處祭官,或以爲遠道,則自京下送香祝,使其道秩高守令,分差祭官,趁卽設行,宜當云,而臺臣,旣以遣近侍設行,陳疏啓下,該曹事體,不可以此爲請,過祔廟大禮後卜日,故似涉遲緩,而他無變通之勢,分排道里遠近,擇日別單以入之意,敢啓。傳曰,知道。
有政。吏批,判書申琓進,參判李寅煥,參議宋相琦,右副承旨李善溥進。
兵批,判書李濡,參判嚴緝,參議李思永,參知李寅燁,右副承旨李善溥進。
吏批,趙亨期爲京畿監司,任弘亮爲驪州牧使,尹寔爲大興郡守,宋茂錫爲禁府都事,崔翊周·崔天璧爲引儀。
兵批,以李碩根爲兼內乘,李徵明副護軍,任堂口傳副司直。
李善溥,以義禁府言啓曰,以開城府推考敬差官啓本刑曹粘目,殺害其上典罪人略德,移本府處置事,允下。係是綱常,依例府都事發遣,拿來,何如?傳曰,允。
又以侍講院言啓曰,本院下番四員內,兼說書未差,兼司書南正重,館職新除,尙未肅拜,說書李肇,遭妻母喪,服制當盡於明日,下番久無行公之員。司書臣李震壽,獨爲入直,已過一旬,今日書筵罷出後,身病猝劇,而兼司書南正重,則本館替直之無人,纔已請牌,說書李肇外,他無推移輪回之員,說書李肇,待明朝牌招察任,何如?傳曰,允。
又以復位祔廟都監言啓曰,臣等,卽者陪進冊寶,來詣時敏堂中門外,奉安缺留禮曹正郞宿衛,臣等則退出之意,敢啓。傳曰,知道。
掌令尹弘离啓曰,請監試一二所竝命罷榜。措語見上臣伏見備忘記,有副提學趙相愚罷職不敍之命,竊不勝驚惑之至,殿下必欲親臨大禮者,出於追遠之至意,相愚之欲寢殿下親臨者,出於憂愛畏愼之至誠,則雖或引喩之失義,其在上下交孚之道,有何所傷,而威怒遽加,遣罰過重?此實有乖於大聖人包容之道,至於反效兒女之態,抑鬱促疾之敎,儘由於激惱,而殊欠王言大哉之義,臣竊爲聖明,惜其辭氣之太露,而摧折之太過也。原其情則愛君而無他,顧後慮則有關於言路,請加三思,還收副提學趙相愚罷職不敍之命。答曰,勿煩。以上燼餘
備邊司啓目,粘連,觀此咸鏡監司李東郁上疏,則悉陳其難安情勢,乞遞職名亦爲白臥乎所,毋論其所遭輕重,身處按察之地,旣被臺彈,則必欲解免乃已,固是私義當然,今姑依疏辭許遞,何如?啓依允。
玉堂箚子。大槪,臣等於副提學趙相愚特罷之事,不勝惶惑之至,略陳匡救之忱,冀垂恕察,收回成命事。入啓。答曰,省疏具悉,今日之事,上下所執,未知孰爲正大乎?古之人,有癘氣方熾,死亡相繼,而獨留不去者,父老,至以癘疫之不能相染,異之,不能相染者,何也?以其出於至誠也。況今人主,以千乘之尊,當國家莫重莫大之縟禮,懾於癘氣,不敢出一步地,而乃曰追遠之誠,維均于中,而無可奈何云,則是不如匹夫之所守,安有如許道理乎?不可使聞於八方也。且予平日性剛,實不畏之,近日朝士之率多畏劫,紛紜避京者,常切笑之,達人知命,果若是乎?相愚,以有識士夫,反效兒女子所爲,徒知癘氣必避,不諒追遠之至誠,謬引古語,恐動朝廷,以爲沮遏之計,其爲無識蔑禮,甚矣。一時警責,烏可已也耶?噫,若使達理之君子,從容觀之,必不以予言爲不是也。勿爲煩論。
政院啓曰,昨夜備忘記,副提學趙相愚特罷之命,本院陳啓,未蒙允兪,臣等竊以爲未安也。目今癘疫日熾,殆無一片乾淨之地,當此之時,動駕出入,其爲可慮,誠有如相愚之言者,特以諫臣疏批,卽伏見聖意之所在,事體至重,不敢强聒,心懷憂慮,擧朝同然,而言之者相愚耳。相愚之言,實出於赤心憂愛,非有一毫他意於其間,獨其遣辭之際,有欠穩當,引喩之間,未免失當而已。凡朝家施罰以情,則非一己之私,伏想聖明,亦必俯燭,乃以遣辭之欠穩,引喩之失當,不原憂愛之本情,而遽加譴罰,不少假借,不亦有歉於大聖人和平宰物之體乎?昨緣夜深,不敢更瀆,雖已捧承傳旨,而處分過當。噫,有所不容含默者,區區所懷,又此煩達,伏乞少霽雷威,平心舒究,還收副提學趙相愚罷職不敍之命。答曰,予之所守,自信達理,而無識之言,出於論思,則警責之擧,不是異事也。勿煩。以上朝報
備邊司啓曰,北道開市時,出來人馬之數,每歲增加,其勢難支,故曾於己亥年間,仍帥臣啓聞,論奏彼中,則禮部回咨中,交易人馬名數及留館日限,明有定式,其後三十餘年之間,彼此俱以此遵行,及至甲戌以後,雖有定數外稍稍出來者,而申飭地方官,使不敢違越定式矣。至於今番會寧開市時,則所謂副都統,稱有皇朝,約條之外,公然出來,開市凡事,親〈自〉句檢,此實曾所未有之事。初旣無所持公文,又未有自彼中移咨之擧,則其所謂皇旨之說,雖不足取信,特以待遠人之道,姑令供饋,而一毁約條,後弊無窮,殊無己亥年奏文定式之意,將此事理,移咨禮部探得其出來曲折,仍以爲申明禁條,在所不已。且今番出來漂人等,彼中之接濟護送,極加恩恤,使許多民口,盡得生還故土,則在我之道,亦不無稱謝之擧,彼所謂謝恩文書中違式一款,毋論從前規式之如何,彼已以此執言,終至於移咨勅行,則亦當〈有〉開陳遜謝之道。凡此三件事,俱不無關係,而爲此差送別使,旣爲過重,順付於明年節〈使〉,又涉太緩,今若別定齎咨官,趁卽入送,則似合事宜,而適當近來多事,未及登對稟定矣。漸至遷就,亦甚可慮,齎咨官,使之極擇差定,文書善爲措辭撰出,俾得急速前往,宜當,令各該院依此擧行,以無稽延之弊,何如?答曰,允。以上備局謄錄
思陵都監郞廳,以都提調意啓曰,陵所始役,期在不遠,大小浮石及造成所,又於今月二十五日,爲先爲出送,初頭所用鐵,不甚數多,自京中打造持往次,所入鐵炭,外方分定,未到之前,爲先貸得於各軍門,而多般阻欄,不肯依數見貸,故卽今未免停役,事甚可悶。禁衛營薪鐵五百斤,炭二十石,訓鍊都監薪鐵四百斤,炭二十石,御營廳薪鐵四百斤,炭三十石,守禦廳薪鐵二百斤,炭二十石,爲先貸用,俾無停役之弊,何如?傳曰,允。以上思陵都監謄錄
上在慶德宮。停常參·經筵。
左議政尹趾善三十四度呈辭。入啓。傳曰,至意屢竭,而巽辭愈懇,似由於疾病之難强而然也,一向敦迫,亦非待大臣之道,本職今姑勉副,以安病裏之心,卿其從容善攝,以副予望。仍傳曰,遣史官傳諭。
忠淸監司書目,大興郡守李延普,今月十七日身死事。
禁府都事韓世謙,謀殺其主罪人略德拿來事,開城府出去。
備忘記,前副提學趙相愚,當國家莫大之禮,沮止決不可止之事,遣辭欠穩,引喩失當,以經幄之臣,未免爲無識蔑禮之歸,其在事體,不得不略加警責也。罰已行矣,此非深咎之事,特爲敍用,使之帶職如故。
修撰崔昌大,牌不進,依承傳罷職。
吏曹啓曰,大臣處置政事,取稟。傳曰,政事,過齋戒後爲之,則大臣處置,事涉遲緩,明日爲之。以上朝報
禮曹啓曰,今二十五日題主後,時敏〈堂〉所奉舊主,埋安于思陵事,旣巳定奪矣。埋安處所,當爲指揮分付,而壬申已行之例,今無謄錄可憑據者,勢當依倣虞主埋於廟庭北階之義,埋安于陵所曲墻內不爲象設所分排之處,而亦不可不審其方位忌禁,本曹堂上舊主陪往時,相地官一員,使之帶去,以爲看審方位,擇其無所忌禁處,埋安,何如?傳曰,允。以上思陵都監謄錄
思陵都監郞廳,以都提調意啓曰,今此祔廟所用龕室·神榻·寶欌·冊欌·祭器·牀卓等物,今已畢造,今月二十四日,都監郞廳·監造官,當爲陪進于永寧殿矣。各樣祭器,別單書入之意,敢啓。傳曰,知道。以上思陵都監謄錄
都監郞廳,以摠理使意啓曰,莊陵始役,在於正月初八日,思陵始役,在於正月初三日,臣錫鼎,與堂上·郞廳等應進人員,正月初一日先肅拜,初二日發行,分詣兩陵,臣則先詣思陵,轉向莊陵,而思陵,分付各所始役後,前頭亦可往來,今無留滯之事,莊陵則道里絶遠,勢難頻頻往來,故留駐四五日,指揮諸事後,當爲上來。且莊陵一行,依定奪分路作行,浮石在於堤川地,欲於過路,看審形止,臣及堂上一員郞屬下率一半〈則留〉驪·忠之路,堂上二員及郞屬下率一半,則留陽智之路,書吏及邊手工匠,依例給馬,使令及諸工匠,曾無乘馬之規,此時郡邑刷馬,亦似有弊,不爲給馬,每十名,都卜刷馬一匹,參酌定給矣,敢啓。傳曰,知道。禮曹儀軌
上在慶德宮。停常參·經筵。
安順王后忌辰。
柳尙載,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
有政。吏批,以柳星樞爲鏡城府使,趙相愚爲副提學,柳應運爲靖陵參奉,愼懋爲北部參奉,李商徵爲西部主簿,李弘元爲中部主簿,鄭自東爲南部主簿,李鶴齡爲東部主簿。
吏批啓曰,左議政尹趾善,旣已遞職,今當處置,而本曹無相當之窠,依例送西之意,敢啓。傳曰,知道。
兵批,以李光璛爲都摠都事,朴思敦·李顯徵爲五衛將,趙卿一爲部將,金壽基爲守門將,洪夏明爲忠淸水使,尹趾善爲判中樞府事,張世華爲別將。副護軍朴世華,前縣監張錫韓,前萬戶申大任,前直長李萬枝,前判官李碩馨,以上今加折衝,賞加。
兵批啓曰,左議政尹趾善,遞職後送西事,命下矣。所當隨品處置,而領中樞一窠,他大臣,今方見帶,依近例從座目,判中樞之意,敢啓。傳曰,知道。
李善溥,以兵曹言啓曰,今此端宗大王·定順王后祔廟擧動時,兩位神輦·大駕侍衛,本曹堂上,當爲分進,而臣李濡,以都監堂上進去,其餘三員,分進侍衛之外,無他推移入直之員,假參知一員,差出,何如?傳曰,允。
傳于姜銑曰,王后題主官,則東平君杭,而資級一品,大王題主官,則行副護軍李震休,資級懸殊,事體未安,題主官換差事,分付。
姜銑,以吏曹言啓曰,昨日親祭時,祭官數多,無以推移,堂下宗班,通融塡差,一齊進參之意,草記允下之後,自本曹成給名帖,各別申飭矣。昨日習儀時,宗班二人之外,無一人進參,莫重祭官,將未免闕員,其在事體,極爲未安,不可無別樣警責之道,不進人員,竝爲從重推考,以爲急速來參之地,何如?傳曰,允。
又以莊陵都監言啓曰,驪州·楊根·竹山·陰竹·陽城等邑都監分路時,或爲直站,或爲出站,而都監一行出去日期,不遠站路策應,事甚緊急,驪州等邑新除授守令,竝令一兩日內辭朝,兩司未署經守令者,除署經發送,何如?傳曰,允。
正言李世奭啓曰,臣於竣事後復路,宿恙猝劇,急於返京調息,未免經由鳥嶺,朝家旣有左右道分路之規,則雖緣疾病之所致,未免爲違越定式之歸,揆以事體,決不可仍冒臺席,請命遞斥臣職。答曰。勿辭。退待物論
院啓,引嫌而退。急於調病,便道徑歸,不可以此,輕遞言官,請正言李世奭出仕。答曰,分路自有定式,徑歸出於圖便,在例應遞,請出乖當,正言李世奭,遞差。
司諫李喜茂啓曰,奉使嶺南左道者,下去時,固由竹嶺,而及其竣事上京之時,則取便道由鳥嶺者,亦或有之,此與迂路迤行者,稍似有間。且李世奭避辭,以急於調病爲辭,故謂或可恕,敢請出仕矣。今承聖批,辭旨嚴正,臣之處置乖當之失,著矣,何敢一刻仍冒臺席乎?請命遞斥臣職。答曰,勿辭。退待物論。
上在慶德宮。停常參·經筵。
李壄口傳啓曰,別雲劍東平尉鄭載崙差祭,以預差崔克差陞實,而三嚴已過,尙不來待,從重推考後,令兵曹改付標以入之意,分付,何如?答曰,依啓。
又啓曰,訓鍊都監知殼官,禁衛營敎鍊官來言,日暮後懸燈,人定後刁斗之意,敢啓。傳曰,知道。
金構啓曰,吏曹郞廳來言,臺諫有闕,政事,取稟。何以爲之?敢稟。傳曰,過國忌後爲之。
姜銑啓曰,題主換差事,命下之後,卽爲分付于都監,而今日擧動,時刻已迫,尙無改付標來呈之事,事之稽緩,莫此爲甚。當該聽分付郞廳,從重推考,下吏,令攸司科罪,何如?傳曰,允。
柳尙載,以吏曹言啓曰,再明親祭時,祭官中司諫李喜茂,正言李世奭,俱已遞職,時無職名,明日擧動臨迫,他無推移之員,令兵曹卽爲口傳付軍職,以爲趁期進參之地,何如?傳曰,允。
兵曹口傳政事,李喜茂爲副司直,李世奭爲副司果,姜履相·宋宅相爲副司正。
姜銑,以復位祔廟都監郞廳,以都提調意啓曰,題主官預差花春君㵾,差定啓下矣。今日題主時,稱以身病,終不來待,揆以事體,極涉未安,花春君㵾,從重推考,以警其怠慢之習,何如?傳曰,允。以上燼餘
上在宗廟齋殿。
辰時,上親行告動駕祭,就位,行四拜,又就神位前,行酌獻禮,讀祝訖,復就位,行四拜。
行祭後,政院·玉堂問安。答曰,知道。
上又詣永寧殿,展謁後,御步輦,將詣幕次,藥房啓曰,日氣寒嚴,幕次疎□,請直御齋殿。上曰,未行祔禮之前,先御齋殿,心甚未安矣。又啓曰,禮有經權,當此日氣寒嚴之時,玉體固宜謹愼。上曰,卿等之言如此,姑爲勉從焉。
上入齋殿後,政院·玉堂問安。答曰,知道。
世子宮問安。答曰,知道。
姜銑啓曰,端宗大王·定順王后舊主,今將埋安於陵所,而陷中所寫,設有可考之語,旣已奉埋之後,則無路奉審,臨埋之際,令禮官奉審謄進,以備睿覽,何如?傳曰,允。
傳于姜銑曰,追擧二百載曠典,祔廟禮成,親臨法殿受賀,與冬至·正朝等賀禮有別,陳賀時動樂事,儀註中,改付標以入。
姜銑,以禮曹啓曰,傳曰,追擧二百載曠典,祔廟禮成,親臨法典受賀,與冬至·正朝等賀禮有別,陳賀動樂事,儀注中改付標以入事,命下矣。依聖敎,儀註中改付標以入,而還宮時,亦有鼓吹振作之節,而節目中,不爲磨鍊矣,竝爲改付標,何如?傳曰,允。
以備忘記,傳于姜銑曰,史官二員待命。
李壄,以兵曹言啓曰,本曹郞官八員內,正郞成碩虁·洪景濂·朴泰昌,佐郞鄭漢柱·李德英·尹憲柱,竝差親祭執事,佐郞姜楧,以兼春秋守宮,旣已啓下。正郞趙泰老,當爲入直內司,而外司則無他無故入直之員,外司乃錢布衙門重地,決不可闕直,差祭郞官一員,令該曹改付標,以爲外司入直之地,何如?傳曰,允。
上在慶德宮。停常參·經筵。
永寧殿行祭後,入幕次後,政院·玉堂·二品以上問安。答曰,知道。
今日永寧殿祭後問安時,領議政柳尙運,以承傳色口傳啓曰,祭正時之前,當先行廟謁禮,而儀註中,只泛言祭時將至,無時刻磨鍊之事,或不無臨時窘急之患,廟謁禮時刻,使之參酌磨鍊,何如?傳曰,允。
傳曰,頒赦·百官加爲之。
姜銑啓曰,百官加下批事,命下矣。政事,當爲取稟,而過國忌後開政,已有成命,自該曹不爲更稟云矣,敢啓。傳曰,知道。
又啓曰,頒賜·百官加爲之事,命下矣。某罪以下宥之乎?敢稟。傳曰,雜犯死罪以下竝宥。
又啓曰,頒賜·百官加爲之事,命下矣。大提學徐宗泰牌招,赦句添入之意,敢啓。傳曰,知道。
金構,以吏曹言啓曰,在前頒赦爲之,則例有別歲抄之擧,何以爲之?敢稟。傳曰,書入。
又以吏曹言啓曰,別歲抄爲之事,命下矣。準期不敍,災傷罷黜,褒貶居中·居下,竝書入乎?敢稟。傳曰,依爲之。
傳于姜銑曰,大司憲閔鎭周,雖有身病,莫重賀班未參之前,何可徑先退去乎?卽爲牌招來參。
李善溥,以義禁府言啓曰,殺害其上典罪人略德,旣已拿來,係是綱常,依法例三省推鞫,何如?傳曰,允。
姜銑啓曰,殺害上典罪人略德三省推鞫事,命下矣。委官,何大臣進去乎?敢稟。傳曰,右相進去。
又啓曰,殺害上典罪人略德三省推鞫事,命下矣。兩司進參事,城上所,牌招言送之意,敢啓。傳曰,知道。
又以弘文館言啓曰,本館下番修撰臣趙泰耉,以封陵都監郞廳,明日坐起時,晝仕出去,而每每草記,事涉煩瀆,今後除草記,直爲出去之意,敢啓。傳曰,知道。
又以義禁府郞廳,以委官意啓曰,三省罪人略德,今當推鞫,而自今日至來初一日,連有拘忌,不得開坐之意,敢啓。傳曰,知道。
又以刑曹言啓曰,復位祔廟都監,旣已完畢,還移本曹之意,敢啓。傳曰,知道。
又啓曰,迎祥詩製述人,旣已抄啓以入,明朝大提學徐宗泰牌招,出韻科次,何如?傳曰,允。
傳曰,太廟親祭,何等至重至敬之地,而奉俎官等,緩緩行步,頻頻顧視,殊無敬謹之意,竝從重推考。
傳曰,今日親祭宸祿禮,初獻兩度詣尊所,第十室執事李喜茂,乃於咫尺之地,累次掠衣,而偃然平立,不爲回身,徒知自尊,不思敬謹,至於如是,其在分義,安敢乃爾?事之無據,莫此爲甚,拿問定罪。以上燼餘
領議政柳尙運箚子。大槪,情病俱極,又犯闕禮之罪,乞削臣職,仍勘臣罪事。入啓。答曰,省箚具悉卿懇。有疾未參,別無所傷,卿其亟遵前旨,安心勿辭,亦勿待罪,卽出視事,毋孤予望。仍傳曰,遣史官傳諭。以上朝報
敎中外大小臣僚·耆老·軍民·良人等書,王若曰,曠典修於宗祏,祔儀旣成,大慶洽於神人,綸音載播。寔出至悃,用若群心,言念前代禪傳之盛禮,必有當世位號之隆報。蓋脫蓰萬乘,固至德之無私〈?〉臨扆一邦,豈尊名之終闕?恭惟端宗大王,元嗣正位,沖歲承基。天質夙著英明,可期守文之盛,時運雖繼熙洽,尙有多難之憂。秉禮而克謹大倫,虛己而仰成懿戚。倚毗深摰,沕若成王之待周公,揖遜從容,藹然虞帝之授神禹。是爲達權而識命,賴有鞏業而綿圖。享太上之尊榮,四字之徽稱旣備,篤兩宮之和敬,每月之朝禮頻伸。不幸變釁屢興,遂見崇奉終替,謙光可質於在上,寧有王室危疑之虞?謬議悉出於盈庭,諒非聖祖親愛之志。聲澤掩翳,廟饗闕而靡依,山川渺緜,仙遊遠而何所。肆神理之久鬱,增輿情之胥恫。三載臨御之尊,豈以幽顯而有間?一代禪讓之懿,汔未表揭而致崇。徵故實而恒懷感歎,詢庭議而庶伸情禮。經累朝因循而有觖,宜思繼述之方,雖世序久遠而及祧,敢緩經常之典。追躋廟室,悉復儀章,竝隆坤闈,丕揚徽邵。怳精靈昭臨而洋洋乎上,想祖宗默慰於冥冥之中。象設俱新於寢園,百神來衛,龍旂載迎於私第,庶品交欣。洽天道之必伸,乃歷二百年而如待,始邦禮之無憾,可視千萬代而有辭。允爲稀闊之盛休,詎無曠蕩之洪澤?宥辜而至重辟,咸宥竝生,推恩而逮庶僚,嘉與同慶。自本月二十七日昧爽以前,除謀叛大逆·謀反·子孫謀殺毆罵祖父母父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚,强盜外,雜犯死罪以下,徒流,付處,安置,充軍,已至配所,未至配所,已發覺未發覺,已決正未決正,咸宥除之,敢以宥旨前事相告者,以其罪罪之,在官〈者〉各加一資,資窮者代加。於戱,彝章肇擧於遐祀,其諒追遠之誠,渙號誕敷於多方,共勉圖新之治。故玆敎示,想宜知悉。大提學徐宗泰製進
都監郞廳,以摠理使意啓曰,兩陵始役事,都監堂上·郞廳出去日期已近,依前例京郞廳兵曹佐郞李德英差下,使之兼察兩都監,何如?傳曰,允。
上在慶德宮。停常參·經筵。
元宗大王國忌齋戒。
藥房都提調臣申琓,副提調臣金構啓曰,伏未審夜來,聖候,若何?冒寒動駕,連日經夜於外次,親自將事,於御法殿,受賀移時,累次勞動之餘,不瑕有致傷之患乎?臣等不勝區區伏慮之至,敢來問安。答曰,知道。無事矣。
金構啓曰,大提學徐宗泰,以迎祥詩出韻科次事,出牌之際,陳疏到院,而觀其措語,則家有拘忌之疾,身旣犯染,不得入來云,而違牌不進,推考傳旨,今方捧入,而出韻科次,例於今日內爲之,何以爲之?敢稟。傳曰,試官二員差出。
又啓曰,延祥詩別出試官禮曹判書崔奎瑞,牌招不進,推考傳旨,今方捧入,而日勢已晩,出韻科次,漸至遲延,更爲牌招,何如?傳曰,允。
李善溥啓曰,禮曹判書崔奎瑞,再招不進,推考傳旨,今方捧入,而其在事勢,不可又爲請牌,日勢已晩,事甚窘急,似當有變通之道,何以爲之?敢稟。傳曰,改啓下。
姜銑,以封陵都監郞廳,以摠理使意啓曰,莊陵都監李喜茂,有拿推之命,其代以掌樂院正洪重夏差下,使之察任,何如?傳曰,允。
金構啓曰,延祥別出試官,今方改付標以入,啓下後卽爲牌招,使之出韻科次,何如?傳曰,允。
姜銑,以禮曹言啓曰,各陵參奉有故,則例以付祿忠義差送矣。今此正朝祭時,各陵參奉,或受由下鄕,或以身病受由,不得進參之員,數多,當以忠義差送,而忠義二十員內,五員,永禧殿進止差送,十員,藏氷各梗差送,所餘只是五人,將不得推移差送於各陵,假官,不得已氷庫所差忠義十人內五人,正朝祭時,分差各陵參奉有故之代事,分付,何如?傳曰,允。
傳于姜銑曰,祔廟都監都提調以下,及親享時亞獻官以下諸執事,竝書啓。
又啓曰,副修撰南正重,牌招不進,罷職傳旨。傳曰,推考傳旨捧入。
傳于姜銑曰,政事過國忌後爲之事,下敎,而適與祈穀祭相値,齋戒後爲之。
姜銑啓曰,弘文館修撰趙泰耉,晝仕出去之後,不早入來,副修撰南正重,亦不代直,闕門垂閉,省記中,不得已塡空字以入矣。雖未知疾病事故之如何,而玉堂闕直,事甚未安,竝推考後,卽爲牌招,以爲推移入直之地,何如?傳曰,允。以上燼餘
觀象監,夜一更,有霧氣。啓。
上在慶德宮。停常參·經筵。
自昧爽至卯時,霧氣。未時,太白見於巳地。
元宗大王忌辰。
姜銑,以思陵都監郞廳,以摠理使意啓曰,都監郞廳鄭漢柱,親病方重,連不仕進,始役日期已迫,今姑改差,其代,以禮曹佐郞吳碩夏差下,使之察任,何如?傳曰,允。
持平權詹啓曰,臣於日昨闕中,適與未相會同僚,相遇於一處,倉卒之間,未能起避矣。退聞物議,以旣隳臺規,不知自劾,爲非云,臣竊瞿然也。臣新入生疎不免損失體例,非議之來,無以自解,而纔遭私慽,未經成服,今始來避,所失尤大。請命遞斥臣職。答曰,勿辭。
李壄啓曰,持平權詹,再啓煩瀆,退待物論矣。傳曰,知道。以上燼餘
上在慶德宮。停常參·經筵。
下直,驪州牧使任弘亮,楊根縣監趙宇景。
李壄啓曰,備邊司郞廳來言,今日賓廳坐起日次,而祈穀祭齋戒相値,不得來會云,敢啓。傳曰,知道。
大殿·中殿·世子宮,政院·玉堂·二品以上·六曹過歲問安。答曰,知道。
嬪宮,政院·玉堂問安。答曰,知道。
禮曹啓曰,今此端宗大王·定順王后復位祔廟之禮,實是累百載曠絶之典,旣已陳賀頒赦,當爲設科取之,以示八方同慶之意,而取考前例,則神德王后祔廟後,合三慶,除講經,分京外六百別試設行,恭靖大王追上廟號後,合二慶,增廣別試設行,太祖大王加上諡號後,合四慶,增廣別試設行矣。今此祔廟設科,雖與曾前合他慶者有異,復位事體,似爲重大,大臣之意以爲,依神德王后祔廟時例,分京外六百別試設行,宜當云,何以爲之?敢稟。傳曰,依爲之。以上燼餘
掌令尹弘离啓曰,昨伏見同僚避辭,不勝瞿然。近因同僚遭服制,未行會禮,日者適入春坊,同僚已先在坐,臣宜卽退避,而矇不覺察,就與共席,隳損臺體之責,臣實當之,及至還家,病劇尋單,不卽引避,致令同僚先避,不知自劾之失,臣又多之,何敢一刻晏然於職次乎?請命遞臣職。答曰,勿辭。
執義李健命啓曰,無狀賤臣,過蒙洪造,還朝未久,除命累下,感祝天恩,不暇顧他。且差親祭執事,分義是懼,不得不出謝,禮訖之後,疾病大生,扶曳還家,無計起動,尋單請急,實不獲已,而惶隕益甚,嚴譴是俟。昨伏見同僚避辭,以與未相會之僚,相遇不避,見非物議云,臣不勝瞿然之至。臣與同僚,亦未相會,而日者永寧殿肄儀之後,退出廟門,散處門外,同僚之席,與臣相近,對坐移時,旣非班行,便是私次,而臣矇未諳規,不知起避,聾不聞議,亦未自列,臣之所失尤大,何可晏然於臺席乎?請命遞斥臣職。
持平李晩成啓曰,臣於積病沈頓之中,適差親祭時執事,不敢言病,忍死趨參,及其罷出之後,宿患轉劇,昏昏欲絶,尋單請急,蓋不獲已,而連仍齋戒,不得上徹,惶恐縮伏,恭竢〈譴〉何,不意召牌下臨,扶舁詣臺,而今者同僚,以未相會前不爲回避,相繼引避,臣於日者,闕內及祭所依幕,倉卒相遇者,亦非一再,而旣未退避,又不自劾,臣之所失,與同僚無異,何敢一劾晏然於職次乎?請命遞斥臣職。答曰,勿辭。
李善溥啓曰,掌令尹弘离,執義李健命,持平李晩成,再啓煩瀆,退待物論矣。傳曰,知道。郞廳白大成校正。郞廳朴起采書。諭以副明命之秩,不勝惶恐,臣與館官,今方守直,而知館事臣徐宗泰,本職未肅拜,同知館事一員未差,大司成臣趙相愚,以主管堂上,違牌不進,趙相愚,更爲牌招,以爲同會勸入之地,何如?傳曰,允。
又以成均館官員,以同知館事意啓曰,臣今承聖敎,來詣本館,以斯速還入食堂之意,招集諸生勸諭,則諸生等以爲,太學行査,實國朝以來所未有之過擧也。臣等,聞命惶縮,不知所爲,又於此際,知館事臣徐宗泰,重被臺斥,而至有嚴覈之語,大司成趙相愚,陳疏自列,而又下不安之敎,臣等,玆不敢冒入食堂,縮伏齋舍,缺二行於祭酒者,則其不可媕婀苟固也,明矣。乃者前大司成臣宋相琦,曾參缺之疏,而遽爲國子之長,其在諸生尊慕儒賢之道,義不可兩尊而竝師之,又不可以旣往置之,故遂爲自相引退之計,而亦未嘗發說於公會之間矣。其時知館事臣徐宗泰,適聞外間傳播之說,招致守僕,累次往復,而其所酬酢,不過引嫌自處之事,未有侵及相琦之語,前後委折,如斯而已。近侍微稟之際,不量臣等之本情,增衍未形之辭,至煩上聽,吁亦異矣。臣等忝居首善之地,粗識師生之分,則逐去師長,何等悖習,而故爲妄率之擧,自陷罔測之科哉?誠以尊賢之誠彌篤,而難安之勢益甚,只欲自退而已。不意此際,行査科罪之命,遽加於太學,此雖出於一時敎戒之意,而獨不念禮待儒賢之道,士林尊慕之誠耶?臣等相顧錯愕,不能無感於天地之大也。夫太學非刑獄之司,章〈甫〉非詞訟之徒,則雖或有過當之論,在聖上扶植士氣之道,固當寬容奬許之不暇,而乃反究覈而詰之,摘抉而罪之,有若按治獄訟者然,臣等之瑣屑,固不足恤,而至於國家待士之道,果何如也?臣等身忝縫掖之列,而名入被査之中,固不敢抗顔於士類,而停擧之罰,又及於齋任,臣等何敢以獨免爲幸,而自安於心乎?此莫非臣等愚騃滅裂,不能有補於我聖上崇儒之治,而反貽聖上之累,重爲士林之羞,臣等私情之窮縮,有不假論,而況今知館事之枉被臺彈,大司成之至承嚴批,皆由於臣等之事,則以此以彼,尤不可冒沒入堂,聖敎雖勤,不敢祗承,臣等罪戾,至此尤大云,而終無還入之意,莫重聖廟,連日空堂,事體極爲未安,何以爲之?敢啓。傳曰,更爲勸諭還入,可也。
宋相琦,以義禁府言啓,以全羅監司狀啓刑曹粘目,淳昌前郡守李溭,慶尙監司啓本刑曹粘目,彦陽前縣監張格等,移本府處置事,允下矣。李溭·張格,方待命於本府,卽爲拿囚之意,敢啓。傳曰,知道。
趙泰采,以都摠府言啓曰,都摠管閔鎭長,□標信,戶曹坐起,進去之意,敢啓。傳曰,知道。
傳于趙泰采曰,正憲河海雲別軍職差下事,分付兵曹。
趙泰采疏曰,臣伏見成均館草記,儒生等,以臣伊日微稟宋相琦牌不進事,謂之缺辭,吁亦異矣。臣於是,不勝瞿然訝惑之至。相琦辭疏之到院也,適値淸齋,不得捧入,而其所違牌,出於情勢之不安,此與無端不進有異,故臣以相琦疏中數款語,有所稟達而已,寧有一毫增衍之言哉?事端之形與不形,固非臣之所可知,而相琦之疏,旣有所云云,則臣之循例微稟,亦非異事,今其爲言,乃至於此,臣實莫曉其所以也。玆事委折,聖明業已洞悉,臣不欲與之呶呶,而旣被章甫之斥,臣何敢晏然於邇列乎?伏乞聖明,亟許遞臣職名,以謝人言,不勝幸甚。臣無任祈懇屛營之至,謹昧死以聞。答曰,省疏具悉。意外之言,不必爲嫌,爾其勿辭察職。
大司憲徐宗泰疏曰,伏以,臣處事疎率,重速臺參,雖其爲辭,多有於情實之外,抑勒而責之者,惶赧之深,何敢强辨?蹙伏尋單,唯望速解職名,復勘罪名,以謝紛紜之公議矣。不意昨者,泮儒有捲堂之擧,嚴召下降於夜半,而臣之情勢,實無强顔冒出之理,況太學今日之鬧端,其原皆出於臣,臣政此愧懼積中,有不敢復供館職,則揆以廉隅,何可只以分義爲懼,而晏然趨承,進詣於勸諭之列乎?徘徨踧踖,終不免復陷違慢之誅,負犯彌積,震越無地,席藁私次,祗俟嚴誅。伏乞聖明,亟命鐫削臣本兼職名,以警具僚,以安私分,不勝幸甚。臣無任惶懼祈懇之至,謹昧死以聞。答曰,省疏具悉。卿其勿辭察職。
慶尙監司李世載疏曰,缺重患毒痢,久阽危域,身係官守,終不得缺孝理之下,何幸聖明曲察,特許恩遞,缺遲延,滯留三朔,尙未歸覲,臣母大病之餘,氣息綿缺涉非細,臣之情事,一倍焦切,交龜之後,不得不直赴缺朝納符,勢將差遲,且自嶺上,由淸州缺之道,則揆以法例,罪實難逃。缺臣無任屛營祈懇之至,謹昧死以聞。缺二行
辭旨惻怛,禮意勤厚,其所敎詔,一無賤臣之所敢聞者,臣奉二字缺震駴,不覺愧汗之沾衣,而至世祿休戚之責,又不勝感涕之汪汪也。臣從前被澤,情實畢露,而殿下不少諒察,乃有此萬萬不敢當之命,臣誠駭惑,莫知聖意之所在也。噫,臣以仕宦子弟,生長京洛,自在襁褓,已受國恩,則本非山林高蹈者流,少業雕蟲,希望科第,平生願欲,只在祿仕,則亦非輕富貴安貧賤之人,其在賤分,何敢偃蹇高尙,以自絶於榮途也哉?且念得君行道,千古所難,而今以螻蟻之微賤,幸蒙不世之殊遇,使臣如有一分可展之才學,豈不願立於淸朝,少效塵露之報哉?只以臣學本鹵莽,才亦空疎,犬馬之齒,已迫遲暮,膏肓之疾,轉至沈痼,雖使臣見在輦轂之下,猶且乞身求退,期免鍾漏之譏,況以如許癃陋之身,徒懷榮感,不自量度,而冒當非分之洪私,則其貽辱名器,玷累聖治也,爲如何哉?且自世道衰薄以來,假直售僞之徒,以退媒進,安坐而致膴仕者,滔滔皆是,臣以不肖無狀,猥辱隆恩,不動四體,歷揚華顯,內自循省,已堪羞死,今若出而承命,若固有之,揚揚於肅穆之班行,而無所愧恥,則以無異於龍斷之罔市,墦人之顧他,四方嗤矣,姑且不論,一身廉隅,已自壞盡,將何顔面,立於當世,亦將何物,以事殿下哉?矧今時事乖張,艱虞溢目,固宜旁來後人,整理綱維,以庶幾上答天心,下順民望,如臣庸駑,猥被旌招,竊恐世之富有其具,待價而出者,見殿下取舍之乖宜,皆思望望然遠去,然則微臣今日之被召,未必不爲賢路之妨,臣罪於此,益無所逃,安敢不自訟而自列也?且臣竊嘗聞朱子之言曰,一夫進退,關風俗之盛衰,在臣今日之義,則隨分量能,沒身窮廬,或有補於廉恥之風,而亦可爲仰報聖恩之萬一,此尤臣之所以決不敢承命,雖由此誅死,萬萬無辭也。今又沈病之中,添以寒疾,貼席危苦,殆入鬼門,若一朝溘然,不及爲一言仰辭天陛,則其亦尤重。玆敢力疾哀籲,伏乞天地父母,特憐將死之言,俯察悶迫之情,還收召命,鐫削職名,俾得安意就死,不勝大願。臣無任激切屛營之至,謹昧死以聞。答曰,省疏具悉爾懇。已諭至意,復何多誥?須體思想之至,安意勿辭,從速上來,以副予望。
午時,上御資政殿,晝講入侍,知事李世華,特進官李基夏,參贊官李思永,侍讀官金時傑,檢討官閔震炯,假注書盧世夏,記事官洪重益·朴弼明,武臣申命老。上讀聖學輯要前受音一遍訖。金時傑,進講修己功效章第十三,自富潤屋,德潤身,止是則所謂大人者也〈畢〉,上讀新受音一遍訖。時傑進文義曰,心廣體胖,卽心正身修之驗,心無愧怍,則廣大寬平,而體常舒泰,此所謂德潤身者也。是以君子必誠其意也。小人閑居爲不善,而見君子而後,厭然揜其所爲而著其善,然十目難掩,十手所指,豈非可畏之甚者乎?閔震炯曰,四德根本於心,其積之盛,則發而著見於外,根生二字,是喫緊處也。時傑曰,仁義禮智,如木之生,自根達枝,而其根深則其積盛,則其生發,自不可遏,最宜玩味,若夫禮樂導民,無聖愚之殊,而聖明自然得之,擧以措之天下矣。內順而外和,雖言工夫上禮樂,而其所感人動物之效,如此也。缺二行震炯曰,用工淺深,唯在實理,善外無他,合其實理,慥慥焉不舍缺二字善之充於內者,彌滿布濩,洋溢四出,不可禦其在躬也。下工夫,雖有帝王·庶人,而其實理則一也。此論樂正子之文,而朱子之所以言天下之理也。上曰,然矣。李世華曰,心,在內者也。以理無歉,故能廣大,體,在外者也。以心旣廣大,故能舒泰,心不正則不廣,身不修則不胖,只在於誠意而已。大學誠意之工,以謹獨爲本,此進德之基也。上曰,不愧屋漏,則心安體舒云者,誠的論也。上遂掩卷。
李世華所啓,筵臣所達翊衛司官員,以經學之人擇差事,定奪矣。如此之人,出入書筵,輔䆃春宮,則大有所益,其言固好,而一時得人甚難,故承旨以隨闕塡差事,陳達允下,而翊衛司,其數旣多,勢難盡以經學之人,塡差其窠。且卽今見存之官,成命旣下之後,皆以爲不敢承當是任,一時引入,不爲行公,此類俱是門閥儒生讀書之人,少無不堪任之事,使之安意行公,何如?上曰,以此引嫌太過,使之仍前行公。
又所啓,當此武才講習崇奬之日,技藝之過人者,不可無優待之道,而武士河海雲之善射,國人之所共知,海雲,自初以射藝,轉陞正憲崇品,今此朔試射時,以四十九分,又有加資之命,當陞崇政,而本以鄕曲之人,上來之後,以料射資生,若陞崇政,則此路永阻,故不願加資,願得邊將,其情亦慽矣。惶恐敢達。上曰,崇政,無朔試射之規,而資憲,例不得爲軍官,故武士亦有不願加資者,勿爲加資,待邊將有窠,從願差除,可也。世華曰,海雲,以善射武士,遠除邊將,亦爲可惜,置之輦轂之下,高品付祿則好矣。自前如此之人,或有差除當品西樞之任,而自下不敢擅便,敢此仰達。上曰,曾前邢陜,亦以春塘臺居首,除拜知樞矣。依此差除,可也。
又所啓,昌德·昌慶兩宮修理之役,極其浩多,以些少衛軍,勢難完畢於旬月之內,不得已定送募軍,其數甚多,卽今本曹,木·錢蕩竭,募軍給價之資,無以辦,以封不同,除出用下之意,敢啓。上曰,依爲之
又所啓,禁軍等年例戎器點考馬草價分給事,定於再明,而馬草價應下之數,亦爲不少,當以木·錢交給,而錢則自本曹料理上下,木則以封不動,除出上下之意,敢稟。上曰,依爲之。
金時傑啓曰,頃以拘忌之疾,賓客不入書筵事定奪,故上番連爲侍讀,事體未安,且閭閻拘忌缺賓客,使之齋宿入參事,分付,何如?上曰,拘忌缺二行德宮修理之役,以此十五輛,逐日使役矣。車夫軍,不勝支當,呼訴缺修理所報車子中,未送之數甚多,以些少車子,未凍之前,萬無輸人之路,自前如此之時,則各軍門·各衙門·諸宮家車子,亦有一體出用之例,依前例出用,何如?上曰,依爲之。諸臣遂罷出。
