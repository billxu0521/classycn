上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·六曹堂上正朝問安。答曰,知道。
李永錫啓曰,行大司憲李冕膺,執義李元八,掌令李錫祜,持平李炫章在外,柳春東未署經,掌令申星模未肅拜,監察茶時之意,敢啓。傳曰,知道。
傳于李惟命曰,下直守令入侍。
備忘記,忠州營將趙文錫,洪州營將崔禹鉉,海美縣監白泓鎭下直,各長弓一張,長箭一部,片箭一部,筒兒一箇賜給。
傳于李肇源曰,故領府事朴宗岳妻金氏,鰲恩君李敬一內外,右議政金思穆,令該曹,歲饌外食物·衣資加送,仍令存問以來。祭酒李直輔,令地方官,歲饌外食物·衣資加送,仍令存問。西春君爗內外,故鶴林君焴妻申氏,故廣陵君烻妻辛氏,故安恩君妻尹氏,故判書徐有隣妻宋氏,竝依昨年例擧行。
傳于金相休曰,發遣吏郞,諸執事淸齋與否,摘奸以來。
金相休,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
金相休,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
金相休,以弘文館言啓曰,本館上番,姑陞入直,事甚未安。校理李垿,副校理洪儀泳,旣有只推之命,竝卽牌招,以爲推移入直之地,何如?傳曰,允。
以校理李垿再牌不進罷職傳旨,傳于金相休曰,只推。
李惟命,以吏曹言啓曰,新除授茂山府使金宅基戶奴呈狀內,矣上典老母,年今七十三歲,無他兄弟,法不當冒赴,卽速遞改云。邊倅親年七十歲,而無兄弟獨身,則許遞事,載在法典矣。茂山府使金宅基,依法典改差,何如?傳曰,允。
金相休,以禮曹言啓曰,太廟歲首展謁吉日,以何間推擇乎?敢稟。傳曰,今月二十八日爲之。
金相休,以禮曹言啓曰,景慕宮展謁,每於孟春·孟秋,取稟事,定式矣。今春展謁吉日,以何間推擇乎?敢稟。傳曰,今月二十八日爲之。
金相休,以禮曹言啓曰,永禧殿展謁,非酌獻禮年次,則每於歲首太廟展謁時,一體展謁事,曾有定式矣。今番則何以爲之乎?敢稟。傳曰,二月初十日爲之。
金相休,以禮曹言啓曰,今辛未年正朝朝賀諸道所封箋文中,京畿水使柳相亮,以應封官,兼別軍職,故各爲封箋,伊川府使白東遠,雖非應封官,以別軍職封箋矣。一體看審捧入之意,敢啓。傳曰,知道。
金相休,以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下後,別單書入,而御覽官案,亦爲改修正以入之意,敢啓。傳曰,知道。
金履載,以都摠府言啓曰,副摠管申光軾,以永寧殿春享大祭終獻官,祭物看品事,晝仕出去之意,敢啓。傳曰,知道。
王若曰,王政以務農爲本,農功以授時爲要,是故周官布和,必於首歲,漢帝宣綸,亦在元春,蓋其時當嗣興,先寓敬勅之意也。洪惟我先大王,臨御二十餘載,一念恒在於民天,丙枕憂遑,恤恤乎稼穡之孔艱,辛朝吉蠲,憧憧乎雨暘之時若,精誠對越,休嘉徯應。太史有年之書,蓋嘗屢書而不一書,此皆今日方伯守令之所嘗逮覩而欽仰者也。顧予小子,叨承艱大,遹追志事,政令施爲,何莫非監于先憲,而若其先務而不可緩者,尤不在於厚民而重農歟?然而近年以來,天災流行,至于再昨年之歉荒,殆有甚於乙丙,八路告饑,三南尤酷,道路流亡,溝壑顚連,重以癘疫札瘥,閭里爲空,思之及此,寧欲無言?昨年則雖云稍熟,大無之餘,殿屎未蘇,而沿海風損,西北水患,相繼爲災,其他諸道,在在失稔,哀我黎庶,何以聊生?窮蔀鶉鵠,如在目中,若恫在己,玉食靡甘。顧今靑陽載回,農節將屆,而太歲在金,豐穰有望,明發耿耿,爲民仰祈者,唯在於自今伊始,天降康年,貽我來年,爰及黍稌,吾民其蘇,京坁萬億,而第念比歲饑饉,民力竭矣,閭井之流離者,何以安集,田疇之荒廢者,何以墾治,種糧之乏絶者,何以假貸?體予如傷之意,能盡共理之責者,顧不在於方伯·守牧之臣乎?惟爾諸臣,益加警惕,悉心措劃,勞來撫摩,使流離者復集,巡審勸課,使荒廢者復闢,糶糴補助,使耕耘種穫者,得以自力,無失其時。聿迓皇天用康之休,俾吾赤子咸有含哺之樂,豈非予今日之所望也?咨爾八道四都方伯,居留守牧之臣,體予至意,敬聽無忽。行都承旨李肇源製進
辛未正月初一日辰時,上御誠正閣。下直守令入侍時,同副承旨李惟命,假注書趙璟鎭,記事官洪敬謨·李紀淵,以次進伏訖。梁山郡守李泰淳,襄陽府使姜時煥,渭原郡守李得秀,碧潼郡守李膺福,通津府使李永建,竹山府使鄭湋,礪山府使李榏,柒谷府使權膺祐,豐川府使李儒燁,海美縣監白泓鎭,河東府使李井會,鐵山府使李章謙,嘉山郡守朴俊模,安城郡守朴宗敬,遂安郡守吳準常,沔川郡守徐有儞,歙谷縣令申大翕,陽川縣令李基完,蔚珍縣令鄭鳳采,鎭安縣監金芝淳,新昌縣監宋啓榮,恩津縣監沈文永,稷山縣監柳暕,咸悅縣監宋仁載,德山縣監申顯祿,唐津縣監洪秉翼,義興縣監韓通裕,開寧縣監李在修,泗川縣監李鍾文,熊川縣監鄭宅恒,鎭海縣監李潤俊,大靜縣監邊景鵬,以次入來。上命守令進前,七事竝除之,各奏職姓名。泰淳進奏職姓名。上曰,爾其下去,着實對揚。時煥進奏職姓名。上曰,爾其下去,着實對揚。得秀進奏職姓名。上曰,着實擧行。膺福進奏職姓名。上曰,操心擧行。永建進奏職姓名。上曰,着實擧行。湋進奏職姓名。上曰,着實擧行。榏進奏職姓名。上曰,着實擧行。膺祐進奏職姓名。上曰,着實擧行。儒燁進奏職姓名。上曰,着實擧行。泓鎭進奏職姓名。上曰,着實擧行。井會進奏職姓名。上曰,着實擧行。章謙進奏職姓名。上曰,着實擧行。俊模進奏職姓名。上曰,着實擧行。宗敬進奏職姓名。上曰,着實擧行。準常進奏職姓名。上曰,着實擧行。有儞進奏職姓名。上曰,着實擧行。大翕進奏職姓名。上曰,着實擧行。基完進奏職姓名。上曰,着實擧行。鳳采進奏職姓名。上曰,着實擧行。芝淳進奏職姓名。上曰,着實擧行。啓榮進奏職姓名。上曰,着實擧行。文永進奏職姓名。上曰,着實擧行。暕進奏職姓名。上曰,着實擧行。仁載進奏職姓名。上曰,着實擧行。顯祿進奏職姓名。上曰,着實擧行。秉翼進奏職姓名。上曰,着實擧行。通裕進奏職姓名。上曰,着實擧行。在修進奏職姓名。上曰,着實擧行。鍾文進奏職姓名。上曰,着實擧行。宅恒進奏職姓名。上曰,着實擧行。潤俊進奏職姓名。上曰,着實擧行。景鵬進奏職姓名。上曰,着實擧行。上命退。泰淳等退出。惟命曰,吉州牧使李甲會,鐵原府使李惟秀,昨日辭朝,而已奉諭書,故先爲發行,不得入侍矣。上命退,承史以次退出。
上在昌德宮。停常參·經筵。
金履載啓曰,行大司憲李冕膺,執義李元八,掌令李錫祜,持平李炫章在外,柳春東未署經,掌令申星模未肅拜,監察茶時之意,敢啓。傳曰,知道。
李惟命啓曰,臣依定式,進詣香室,香祝櫃·祝板·袱子奉審,則精潔之意,敢啓。傳曰,知道。
傳于金相休曰,禮房承旨·同副承旨,分詣宗廟·永寧殿·受香諸處,奉審摘奸以來。
李惟命啓曰,卽者吏曹郞廳來言,軍威縣監鄭河宗,兩司俱未署經云。除在外·未署經外,未肅拜人員,竝卽牌招,以爲署經之地,何如?傳曰,允。
李惟命啓曰,守令署經事命下,而憲府則行大司憲李冕膺,執義李元八,持平李炫章在外,掌令李錫祜·申星模牌不進,持平柳春東未署經,諫院則大司諫李永老牌不進,司諫崔時淳,獻納李英植,正言李承達在外,李不得署經,何以爲之?敢稟。傳曰,更爲牌招。
以大司諫李永老,掌令李錫祜·申星模牌不進罷職傳旨,傳于李惟命曰,只推。
李惟命啓曰,吏曹郞廳來言,應資老入加資下批政事,取稟。傳曰,當日爲之。
李惟命,以吏批言啓曰,侍從臣父年七十,每於歲首,抄啓加資事,載在法典矣。侍從臣父年七十人員,別單書入之意,敢啓。傳曰,知道。
有政。吏批,判書朴宗慶受由,參判李存秀進,參議宋冕載病,行右承旨金孝建進。啓曰,判書朴宗慶受由,參議宋冕載病不來,小臣獨政未安,何以爲之?敢稟。傳曰,仍爲之。以朴宗慶爲弘文提學,朴敦常爲茂山府使,華寧殿令單金在三,副護軍單鄭汝坤·洪繼善·閔百彬,已上今加嘉善,前正兪漢雋,前持平成彦戢,前監役李漢鎭,前判官李徽祚·申㫻,前都事李明祿,前直講梁宗維,前都事崔大恒,已上今加通政,已上朝官年八十,依定式加資事承傳。
兵批,判書李勉兢受由,參判李好敏入直進,參議鄭景祚病,參知金魯應病,右副承旨金履載進。同知單金占金·金尙明·朴仁三·楊善慶·朴時乭·崔晩榮·朴漢默·金春豐·金鳳起·趙台雲·金仁丁·金柱碧·李亨佐·李世郁·鄭信輝·崔鎭華·李光植·李夢得·崔石祿·金乭夢·姜往世·李孫元·金鉉·愼道繼·禹時同·趙㗡先·金鳳柱·李徵禮·徐唜男·白處酉·朴海重·李世浩·元亨一·郭大允·李萬采·李春番·康德盛·朴夢忠·全元三·李斗三·金廷化,以上各道百歲人單付事承傳。
金相休,以弘文館言啓曰,本館上番,姑陞入直,事甚未安。校理李垿,副校理洪儀泳,旣有只推之命,竝卽牌招,以爲推移入直之地,何如?傳曰,允。
以校理李垿,副校理洪儀泳牌不進罷職傳旨,傳于金相休曰,只推。
假注書南秉寬書啓,臣於本月初一日午時量,敬奉聖敎,馳往明陵蜂峴,巡審摘奸是白乎,則防路之石築,久益堅緻,障谷之榛棘,漸成稠密,牛馬通路,今非可論,而牧樵微逕,亦無可尋是白遣,至若樹木段,播植旣密,着根亦固,稚長雖或不齊,而鬱然有成林之美是白乎旀,峴上結幕處輪番守直之節,亦能着實擧行是白如乎,仍詣昭顯墓,局內諸處,周詳看審是白乎,則階砌完固,莎土豐盛,古木峻茂而成拱,新植蔥菀而作林是白遣,其守護之節,擧皆無弊是如,兩處所見,一無現頉是白乎旀,臣則復路之際,時値夜深,止宿于高陽郡新院店是白遣,今始復命之意,敢啓。傳曰,知道。
金履載啓曰,今日入直內三廳武兼·禁軍及軍兵等,當爲中日習射技放,而春享大祭齋戒相値,不得設行之意,敢啓。傳曰,知道。
李惟命,以戶曹言啓曰,祭酒李直輔,方在其子茂州任所,謹依傳敎,令地方官,歲饌外食物·衣資加送,仍令存問事,令地方官,依昨年例擧行事,分付該道道臣之意,敢啓。傳曰,知道。
金履載,以兵曹言啓曰,今正月二十八日,大駕詣宗廟展謁,詣景慕宮展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依昨秋例爲之。
金相休,以內醫院都提調意啓曰,前召村察訪李儀輔,旣遞外任,依例還屬本院,令該曹口傳付軍職,冠帶常仕,何如?傳曰,允。
上在昌德宮。停常參·經筵。
金履載啓曰,行大司憲李冕膺,執義李元八,持平李炫章在外,柳春東未署經,掌令李錫祜·申星模傳旨未下,監察茶時之意,敢啓。傳曰,知道。
李肇源啓曰,行左承旨李永錫,今日不爲仕進,卽爲牌招,何如?傳曰,允。
備忘記,坡州牧使李鐵求下直,長弓一張,長箭一部,片箭一部,筒兒一箇賜給。
兵曹口傳政事,副司果李儀輔單付。
李惟命啓曰,守令署經事命下,而憲府則行大司憲李冕膺,執義李元八,持平李炫章在外,掌令李錫祜·申星模牌不進,持平柳春東未署經,諫院則大司諫李永老牌不進,司諫崔時淳,獻納李英埴,正言李承達在外,李未署經,不得署經,何以爲之?敢稟。傳曰,更爲牌招。
以大司諫李永老,掌令李錫祜·申星模牌不進罷職傳旨,傳于金履載曰,只推。
李惟命啓曰,守令署經事命下,而憲府則行大司憲李冕膺,執義李元八,持平李炫章在外,柳春東未署經,掌令李錫祜·申星模再牌不進,諫院則大司諫李永老再牌不進,司諫崔時淳,獻納李英埴,正言李承達在外,李未署經,不得署經,何以爲之?敢稟。傳曰,更爲牌招。
以大司諫李永老,掌令李錫祜,申星模再牌不進罷職傳旨,傳于金履載曰,只推。
李惟命啓曰,守令署經事命下,而憲府則行大司憲李冕應,執義李元八,持平李炫章在外,柳春東未署經,掌令李錫祜再牌不進,一員未差,諫院則大司諫李永老受由,司諫崔時淳,獻納李英埴,正言李承達在外,李未署經,無以署經。掌令未差之代,政官牌招開政差出,以爲署經之地,何如?傳曰,兩司除署經。
以掌令李錫祜再牌不進罷職傳旨,傳于金履載曰,只推。
以校理李垿,副校理洪儀泳牌不進罷職傳旨,傳于李惟命曰,只推。
以校理李垿,副校理洪儀泳牌不進罷職傳旨,傳于李惟命曰,竝只推,更爲牌招。
掌令申星模啓曰,臣言議風裁,本不近似於淸朝耳目之任,臺閣一步,不敢爲冒進之計,而掌憲除旨,忽下於夢想之外,署經有命,召牌屢降,義分是懼,章皇出肅,而臣於府啓中,與權雖過袒免之親,旣有宗黨之誼,則區區私義,有難冒參。從前如臣情地者,擧皆陳懇,輒蒙體諒之恩,則臣何獨自阻於仁覆之天,以傷敦倫之風哉?請命遞斥臣職。答曰,依啓。
金履載,以兵曹言啓曰,去冬等能麽兒考講時,訓諫院判官金樂九,主簿洪楫,武臣兼宣傳官李長年·李書彬,部將申應祿,守門將安光烈·崔錫朋·高慶赫·洪章煥等,二次不通,武臣兼宣傳官趙雲豪,部將鄭奎行等,一次不通,竝依定式,從重推考,何如?傳曰,允。
大司諫李永老疏曰,伏以臣義有所永劃,情有所危迫,猥申前說,敢控衷懇,獲蒙恩由,歷日感祝,而誠未格天,終靳體諒,臣於是惶悶抑塞,益不知其自措也。嗚呼,天地再造,肝肺是銘,塵刹一分,頂踵以期者,卽臣寤寐如結之斷斷寸心,夷險何擇,蹈赴敢辭,而至於見職,誠有不敢黽勉者存耳。今有向臣而言者曰,怵分畏義,人臣之常節,勵廉存恥,朝廷之大防,在經幄則嚴命所迫,猶可冒膺,在臺閣則四維至重,亦將弁髦乎云爾,則臣雖有十喙,將何辭自解乎?此臣所以粗自勉於兩盡,或不至於大悖者也。向來疏籲,悉暴情實,前後臺銜,卽蒙恩遞,臣豈不以前日之已曲諒已處分者,仰望於今日也耶?閱歲虛縻,艮限難越,鎭日違傲,國體徒損。以我聖上曲費造化,陶鑄臣生成臣之至仁大德,終始之哀憐之,則必有所矜諒者矣。且臣母病,元氣已難塡補,新症又復增劇,肌膚漸鑠,藥餌罔效。始則間能眠食,今則殆至全却矣,始則間能起動,今則委頓床席矣,始則間能言笑,今則幾廢酬酢矣。神精之昏瞀者,惟臣可以提醒,言語之蹇澁者,惟臣可以導達,晨夕寒溫,左右轉側,亦惟臣是賴是仗。臣方夙夜憂遑,方寸如焚,而朝來證形之添加,神氣之綿綴,比昨日又不翅倍蓰,臣之情理,實爲罔措。雖非必遞之銜,猶不可按抑衷情,暇論去就,況此萬萬決難强之職乎?伏惟聖明在上,以孝爲治,無物不遂,近日廷臣之陳懇丐免者,莫不曲蒙準許。臣雖無似,亦化育中一物也,獨不沾仁天丕冒之澤乎?玆敢冒萬死,垂涕復陳,中懷迫隘,言不知裁。伏乞聖慈,察臣株守之微諒,哀臣血懇之疾聲,亟削臣虛帶之職,仍治臣屢瀆之罪,不勝大願。臣無任云云。省疏具悉。爾其勿辭救護。
上在昌德宮。停常參·經筵。
藥房都提調金思穆,提調沈象奎,副提調金相休啓曰,歲律載新,景籙滋至,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。王大妃殿進御加減蔘蘇飮,自今日一貼式,限三貼煎入事,榻前下敎。
金履載啓曰,行大司憲李冕膺,執義李元八,持平李炫章在外,掌令李錫祜未肅拜,一員未差,持平柳春東未署經,監察茶時之意,敢啓。傳曰,知道。
金履載啓曰,禁衛營將官來言,今日本營軍兵,日次私習云矣,敢啓。傳曰,知道。
金履載啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,三和府使金煐下直,長弓一張,長箭一部,片箭一部,筒兒一箇賜給。
傳于李惟命曰,飭已施矣,前參判金在昌敍用,令該曹口傳付軍職。
兵曹口傳政事,護軍金在昌單付。
李惟命啓曰,吏曹郞廳來言,臺諫有闕,政事,取稟。傳曰,當日爲之。
李惟命啓曰,吏曹郞廳來言,政事當日爲之事命下,而判書朴宗慶,參判李存秀,參議宋冕載,俱有身病,不得開政云,竝卽牌招,何如?傳曰,允。
李惟命啓曰,吏曹判書朴宗慶,參判李存秀,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,參議只推,一體牌招。
李惟命啓曰,春帖子製述人,旣已抄啓矣。弘文提學朴宗慶,待明朝牌招,以爲出韻科次之地,何如?傳曰,允。
上在昌德宮。停常參·經筵。
金履載,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
金履載啓曰,行大司憲李冕膺,執義李元八,持平李炫章在外,掌令李錫祜未肅拜,一員未差,持平柳春東未署經,監察茶時之意,敢啓。傳曰,知道。
金履載啓曰,禁衛營將官來言,今日本營軍兵,日次私習云矣,敢啓。傳曰,知道。
金履載啓曰,御營廳將官來言,今日本廳軍兵,日次私習云矣,敢啓。傳曰,知道。
金履載啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金履載啓曰,吏曹參判李存秀,參議宋冕載再牌不進推考傳旨及罷職傳旨,今方捧入,而開政命下之後,如是違牌,事甚未安。判書朴宗慶,家在城外,參判所當更請牌招,而係是一日三牌,何以爲之?敢稟。傳曰,更爲牌招,參議只推,一體牌招。
以吏曹參議宋冕載牌不進罷職傳旨,傳于金履載曰,只推。
金履載啓曰,行都承旨李肇源受由在外,行左承旨李永錫,左副承旨金相休,今日不爲仕進,行右承旨金孝建,同副承旨李惟命式暇,院中只有臣一人,伴直無人。左副承旨金相休,所當牌招,而拘於廳規,不得請牌,何以爲之?敢稟。傳曰,牌招。
以左副承旨金相休牌不進罷職傳旨,傳于金履載曰,諸承旨竝許遞,前望單子入之,待下批牌招察任。
承旨前望單子入之,金在昌·李永老·李錫夏·金履喬·申絅·金相休落點。
金履載啓曰,弘文提學朴宗慶牌不進推考傳旨,今方捧入,而春帖子出韻科次,一時爲急,如是違牌,事甚未安,更爲牌招,何如?傳曰,允。
金履載啓曰,吏曹判書朴宗慶疏批已下,一體牌招,何如?傳曰,允。
金履載啓曰,行都承旨金在昌,左承旨金相休,右承旨李永老,右副承旨金履喬,同副承旨李錫夏未承牌,臣吏兵批兼進之意,敢啓。傳曰,知道。
有政。吏批,判書朴宗慶進,參判李存秀牌不進,參議宋冕載牌不進,右副承旨金履載進。以徐有聞爲大司諫,任天常爲掌令,韓翼鎭爲直講,朴惟儉爲氷庫別提,前假監役金相儀今超通政,侍從臣金箕殷父,幼學朴師豹今超通政,侍從臣朴時源父,幼學柳雲翕今超通政,侍從臣柳遠鳴父,加資事承傳。
兵批,判書李勉兢病,參判李好敏病,參議鄭景祚入直進,參知金魯應受由,右副承旨〈金〉履載進。護軍李肇源·李永錫·金孝建·呂宅祖·鄭汝坤·李敬進·洪繼善·閔百彬,副護軍金履載·李惟命·成彦檝·梁宗維·兪漢雋·李徽祚·申㫻·崔大恒·李漢鎭,副司直申星模,竝單付。
以右承旨李永老,右副承旨金履喬牌不進罷職傳旨,傳于申絅曰,竝許遞,前望單子入之,待下批牌招察任。
申絅啓曰,新除授同副承旨李錫夏,時在京畿果川地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,李文會·金履載·金敎根落點。
以同副承旨金敎根牌不進罷職傳旨,傳于申絅曰,只推。
傳于申絅曰,春帖子違式製述官權烒,令該府拿問處之。
以平安監司李晩秀狀啓,渭原郡守閔亨默,限麥秋姑令仍任事,令該曹稟處事,傳于申絅曰,當今之時,治績難得,何待回啓?卽令仍任。
申絅,以內寺府言啓曰,趙祉家上直內官金泰興,受由過限,依例汰去,何如?傳曰,允。豐川府定配罪人池有長,差下本罪,特爲放送,可也。
吏曹判書朴宗慶疏曰,伏以三陽泰回,百祿鼎至,殿宮之寶齡彌高,胄闈之衣尺漸長,慶由一人,臣於是不勝忭祝之至,而適在由暇,遽阻候班,耿結微忱,曷有其極?仍伏念銓部京察,國之大政也。遷序流品,必遵章程,擧能疎滯,務盡恢張,其爲任重而責鉅,恐非臣綿材貞疾之所可强冒。秪緣辭不獲兪,仰感委畀之眷,身非己私,俯效盡瘁之義,職是行公,遂至臘政,揀選裁量,辨旣蔑於淄澠,排比照擬,茫若墜乎煙霧,竟止是按簿注名,苟了當日之事而已。退自點檢,惶恧交中,無一對揚,有百瘡疣,自知甚明,人謂斯何?物議非斥,惟日側聽,而且是大政瓜限,惟俗所稱,呈告鞶禠,在法當然。竊冀知我者天,曲遂爲臣之地,譬擔思卸,如縛求解,誠不料三度加由之恩,忽紆於千不堪萬不似之臣身。設令臣苟可以久掌銓衡,彌綸牽架,調劑酸鹹,允協物情,諧底中正,以殿下愛欲生之念,必使之早自罷免,毋蹈睢盱之機,便其調養,少療膏肓之祟,而今乃誠未仰格,罪轉爲榮,不加僨誤之責,反被優異之渥,臣誠兢蹙足憂懍,罔知所以自措也。噫,試可乃已,聖之大度也,不職則去,人臣之常分也。殿下旣試臣而無補,臣又居其職而不稱,是固黜之斥之,不俟終日,以彰殿下則哲官人之明也。臣雖欲憑恃寵靈,淟涊蹲據,其於一己之廉防,四方之嗤點何哉?政牌之下,情窮勢蹙,玆不得不齋沐治疏,罄陳衷懇。伏乞天地父母,俯賜鑑諒,亟許鐫削臣銓衡,以幸公私焉。且於今番都政中,思陵參奉望,以進士鄭在性副擬,臣則認以爲故判書實之孫,懸註以入,至蒙恩點矣。追聞實之孫,在誠非在性,幼學非生進也。雖有同族同名之爲進士者,旣非擧擬之本意,而亦有世派之懸註,則兩無所據,俱難出膺。臣之矇然不察,大失照檢之端,於此益昭著矣。臣謂原望筒,特命勿施,以重官方,竝勘臣顚錯之罪,以警具僚,斷不可已也。臣不勝云云。答曰,省疏具悉。銓曹是何等重任也?卿自居任以來,鑑別人才,必有允合衆望,何卿之如是浼浼?卿若奉身而退,人孰有多,代豈易焉?至於初仕之失檢,良或無怪,以此尤自引,豈不益加過哉?勿辭,卽爲出仕開政,以副予意。
禁府啓目,礪山府使兪碩柱原情云云。傳旨問目內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓,依允。
上在昌德宮。停常參·經筵。
金履載啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
金在昌啓曰,同副承旨金敎根,今日不爲仕進,卽爲牌招,何如?傳曰,允。
備忘記,麟山僉使金應鎭下直,長弓一張,長箭一部,片箭一部,筒兒一箇賜給。
金在昌啓曰,假注書南秉寬,身病猝重,勢難察任,今姑改差,何如?傳曰,允。
南秉寬改差,代以尹命圭爲假注書。
傳于金在昌曰,刑工換房。
金履載啓曰,行大司憲李冕膺,執義李元八,持平李炫章在外,掌令李錫祜·任天常牌不進,持平柳春東未署經,監察茶時之意,敢啓。傳曰,知道。
以掌令李錫祜·任天常牌不進罷職傳旨,傳于金履載曰,只推。
以廣州留守韓用鐸狀啓,莫重還餉,至有未捧,惶恐待罪事,傳于金履載曰,卿其勿待罪事,回諭。
大司諫徐有聞啓曰,臣言議風采,本不合於淸朝耳目之任,而諫長除旨,忽下於夢想之外,繼以召牌儼臨。臣怵畏義分,雖不得不章皇出肅,以伸叩謝之忱,而第臣於合啓中,有區區私義之不可冒參者。在前如臣情地者,擧皆引避,輒蒙體諒之恩。今臣處義,宜無異同,其何敢一刻晏然於臺次乎?請命遞斥臣職。答曰,依啓。
申絅,以弘文館言啓曰,校理李垿,旣有只推之命,卽爲牌招察任,何如?傳曰,允。
金履載,以備邊司言啓曰,信使元盤纏及別盤纏數爻多寡,量宜裁定事,前已稟處矣。蓋其盤纏之以蔘劃給,非但別有用處,抑又裁作補用於三使行·員役輩路需,而今則新定約條,彼人所給與別用,皆有定數,西北卜定,雖有停退條,而應用之數,艱辛僅充,則以今民勢,實無更捧之道。卜定盤纏及別盤纏元數三十五斤中,減其書狀所需,以三分二磨鍊,二十三斤零,自戶惠廳姑先分半代錢上下,以西北卜定信蔘停退條中,稱此穀劃給戶·惠廳,以本價還捧以報,而西北信蔘元價,多寡縣殊,卜定盤纏外別盤纏,以西信蔘價劃送,以優信使及員役需用之地,何如?傳曰,允。
金履載,以備邊司言啓曰,公忠水使元毅鎭,在任卒逝矣。曾經閫帥,依法典,返柩時擔軍題給之意,分付所經各道,何如?傳曰,允。
金履載,以義禁府言啓曰,黃海道豐川府定配罪人池有長放送事,承傳,啓下矣。池有長,卽爲放送事,分付該道道臣之意,敢啓。傳曰,知道。
禁府啓目,向前兪碩柱亦,稅穀上納,自有程限,而七月裝載,中路逗留,拖到十月,竟至致敗,晩發之責,已無可言,而不飭之罪,亦難寬恕,以此照律,何如?判付啓,依允。
上在昌德宮。停常參·經筵。
王大妃殿進御加減參蘇飮前方中,去蘇葉,加蘇子一錢·片芩五分,自今日一貼式,限三貼煎入事,榻前下敎。
金履載啓曰,行大司憲李冕膺,執義李元八,持平李炫章在外,掌令李錫祜·任天常未肅拜,持平柳春東未署經,監察茶時之意,敢啓。傳曰,知道。
申絅啓曰,來十一日,輪對日次,而元陵忌辰祭齋戒相値,頉稟之意,敢啓。傳曰,知道。
金履載啓曰,來十一日,朝參日次,而元陵忌展祭齋戒相値,頉稟之意,敢啓。傳曰,知道。
申絅啓曰,來十一日,專經文臣殿講日次,而元陵忌辰祭齋戒相値,頉稟之意,敢啓。傳曰,知道。
金履載啓曰,禁衛營將官來言,今日本營軍兵,日次私習云矣,敢啓。傳曰,知道。
金履載啓曰,御營廳將官來言,今日本廳軍兵,日次私習云矣,敢啓。傳曰,知道。
金敎根啓曰,吏曹郞廳來言,臺諫有闕,政事,取稟。傳曰,當日爲之。
金敎根啓曰,卽者吏曹郞廳來言,政事當日爲之事命下,而判書朴宗慶,參判李存秀,參議宋冕載,俱以病不來,不得開政云,竝卽牌招,何如?傳曰,允。
有政。吏批,判書朴宗慶進,參判李存秀牌招不進,參議宋冕載牌招不進,同副承旨金敎根進。以宋翼孝爲大司諫,金敦喜爲引儀,李永錫爲安岳縣監,渭原郡守單閔亨默,限麥秋仍任事承傳。
兵批,判書李勉兢病,參判李好敏病,參議鄭景祚入直進,參知金魯應受由,左副承旨申絅進。副護軍李永老·金履喬·李錫夏·柳雲翕·金相儀·朴師豹·徐有聞,竝單付。
以吏曹參議宋冕載牌不進罷職傳旨,傳于金敎根曰,推考傳旨捧入。
以校理李垿牌不進罷職傳旨,傳于申絅曰,許遞。
金敎根,以備邊司言啓曰,卽見廣州留守韓用鐸狀啓,則枚擧本府判官金思稙牒呈,以爲新還僅僅收捧,而己巳停退未捧條折米,尙爲一千五百九十石零,而民力已竭,待今秋準捧事,請令廟堂稟處矣。餉還之限內未捧,自有應施之律,而客冬民勢,果難準納,未捧數爻,亦不夥多,當該守令,姑先從重推考,守臣推考,未捧一千五百九十石零,今已過歲,春窮轉甚,有難仍令督納,使之待秋成準捧,何如?傳曰,允。
以廣州判官金思稙還餉限內未捧,姑先從重推考傳旨,傳于金敎根曰,令本道發緘取招。
申絅,以承文院都提調意啓曰,院製述官金亨遠有頉,代前察訪朴顯範差下,使之付軍職,冠帶常仕,何如?傳曰,允。
申絅,以成均館同知館事·行大司成意,啓曰,今正月初七日,儒生上旬輪次,當爲設行,而大提學未差,限內不得爲之之意,敢啓。傳曰,知道。
禁府照目粘連,礪山前府使兪碩柱矣本府議啓內,稅穀上納,自有程限,而七月裝載,中路逗留,拖到十月,竟至致敗,晩發之責,已無可言,而不飭之罪,亦難寬恕。以此照律,罪杖八十收贖,奪告身三等,私罪。奉敎依允爲旀,功議各減一等爲良如敎。又啓目,春帖子製述官權烒原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,前蔚山監牧官李寅英原情云云。傳旨內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。又啓目,魯城前縣監尹稙原情云云。傳旨問目內辭緣,泛稱遲晩,所當請刑是白乎矣,時値停刑,有不可循例擧行,議處,何如?判付啓,依允。
承傳宣傳官李英植書啓,臣於本月初一日午時量,敬奉司謁口傳下敎,馳詣明陵外靑龍蜂峴,詳細看審是白乎,則築石防路,年久如堵,荊蔓茂盛,已爲成藪,結幕守直人,莫敢通涉是白乎旀,補土谷下,乍有微路是白去乙,探問其由,則山直輩巡察之路是如爲白乎旀,鸎峰段,松楸鬱密,補築依舊是白乎旀,昭顯墓白虎段,松橡雜立,一崗茂密是白乎乃,土瘠風受之地,姑未茁長,而竝無斧斤之㾗是白乎旀,內南山段,自崇禮門蠶頭至光熙門,一一遍審是白乎,則一牌之松,最爲落落茂盛是白遣,二牌字內中石巖左右,乃是沙石之地,樹木稀疎是白乎乃,稚松方長,或過肩或過腰,將有成林之望是白遣,在山樓,好朴洞·眞珠洞·琵琶亭等處植木段,擧皆着根,一望蔚然是白遣,城內外限十步,雖有斫㾗,而俱是烙印是白遣,間有風落自枯松略干株是白乎旀,外南山段,自關王廟以東至院峴,歷歷摘奸是白乎,則間間有斫痕,而年久朽傷是白遣,一牌之靑鶴亭·冷井洞·南壇左右及高山寺古基等處,松樹最爲茁茂是白遣,二牌中水磗峴,四牌中新村後峰,則多被蟲損,所見萎黃是白遣,鷹峰植松段,雖已着根,地不膏腴,未免鞅掌是白遣,毋論內外山,參軍與禁松軍,着實巡山是白乎旀,東壇·南壇段,階砌及紅箭門莎草·壇垣等節,俱爲無頉是白乎旀,東蠶室段,成冊所載桑木,大中小合爲七千五百十七株內,蠹破空心爲一百九十株,間間自枯爲三十株是白遣,南蠶室段,桑木大中小合爲九千四百株內,蠹破空心爲二百五十株,自枯爲八十一株,而大抵土品之沃,桑林之盛,稍有勝於東蠶室是白乎旀,內南山烽燧,卽候望重地,而初無防守器械之傳與傳受者,其在堡障之道,疎忽莫甚,自兵曹,烽燧軍五名處,各給腰刀一箇,使之傳掌之地爲白乎旀,至於入直部將所佩筒介言之,以常時鍊習弓矢,替番替揷,則可以爲不虞之備是白乎旀,東南壇壇直,乃是京兆府所管,而素稱苦役,人皆厭避,故差役者,無非朝東暮西之類,守護等節,勢固不勤,若以各該營待年軍中,居生於附近村者一人,兼差壇直,摠領擧行,與守門軍·禁松軍,通瀜計仕,次次陞元軍之地,則事可有實效是白遣,靑蓮寺,在於無學峯之下,而卽禁衛營四牌字內也。寺之四山局內禁松段,專委於此寺守護,則所任不輕是白去乙,出身閔檝爲名者,無端來接,今爲數年,作弊不一。如干僧徒不能支吾,次次渙散,餘存者不過老弱十名,而若不及今祛弊,則勢將難保云云是白齊。傳曰,觀此書啓,所陳可精,令兵曹,卽爲申飭,亦給軍器。其外,軍人差定事,依施,俾免疎漏之弊。閔檝段,令漢城府嚴加査實,如有大段作弊者,照法永逐,如其小小作弊,只逐勿居事,分付。此外可以見書啓中辭而可合申飭者,令兵曹區別論理,申飭。
兵曹判書李勉兢疏曰,伏以歲籥載新,三陽回泰,長樂添海屋之籌,元良長干尺之衣,百祿川至,大小歡忭。仍伏念臣之前後祈免,亦已屢矣,是豈可已而不已者哉?以情則漫職,亦皆逡巡,自分永棄,以病則衰症,轉益侵尋,無望自力,宜其歸伏田廬,以延殘喘,而始旣義重陪扈,夤緣出肅,中又感激恩造,冒沒仍遽。屢度陳章,都歸例讓,臣實自愧,人豈善恕?尙今淟涊盤礡,不敢求退者,豈或謂一分可堪而然哉?徒以臘政迫頭,辭巽反近於不誠故耳。臣於見職,千不近似之狀,臣亦自知,而日月之明,尙有遺照,上旣擧而畀之矣,涓埃之報,只在殫竭,臣又奉而行之矣。區區自失於心者,挨過大政,糟伸微分,卽控至懇,獲遂私願而已。殿下於臣,父母也,今於疾痛之呼,豈不諒其心而悶其情,以垂終始生成之澤哉?況臣鑑別,初無公見,排擬只循俗套,終不免苟且了當而止。此皆聖鑑之所俯燭,物情之所難平,而譴罰不下,駁正尙遲,臣安得不仰首悉陳,以寓自效之義也?夫一經京察,則雖材器愜望,銓選稱平之人,無不力辭,多蒙恩遞。臣以至愚極陋之姿,當已試蔑效之地,尙可以貪榮冒恥,晏然蹲冒也哉?便同瓜限,素有株諒,以公以私,義在必遞。且臣自客冬以來,重觸寒感,力疾奔走,彌留添傷,兼以素患風眩之症,闖發於積瘁之餘,一日之內,昏倒居多,精神迷錯,若墮煙霧,而曹務之鞅掌,不但止於政注一事。以此病狀,萬無供劇之望,玆敢仰暴衷懇,疾聲呼籲。伏乞聖上,俯垂矜察,特許鐫免,以重公器,以安私分,千萬幸甚。臣無任云云。答曰,省疏具悉。卿其勿辭,行公本職。
上在昌德宮。停常參·經筵。
李文會啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
李文會啓曰,行大司憲李冕膺,執義李元八,持平李炫章在外,掌令李錫祜,任天常牌不進,持平柳春東未署經,監察茶時之意,敢啓。傳曰,知道。
李文會,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,右副承旨金履載,今日不爲仕進,卽爲牌招,何如?傳曰,允。
備忘記,幕嶺萬戶金光禹下直,長弓一張,長箭一部,片箭一部,筒兒一箇賜給。
金敎根啓曰,假注書趙璟鎭,身病猝重,勢難察任,今姑改差,何如?傳曰,允。
趙璟鎭改差,代以金逸淵爲假注書。
傳于申絅曰,左副承旨持此御題,與弘·藝文提學偕往泮宮,人日製試取,仍爲科次取七人,考分等第以入,而弘·藝文提學,卽爲牌招。
金敎根啓曰,弘文提學朴宗慶,藝文提學金義淳牌不進推考傳旨,今方捧入,而人日製試取命下之後,如是違牌,事甚未安,竝更牌招,何如?傳曰,允。
金敎根啓曰,藝文提學金義淳再牌不進推考傳旨,今方捧入,而人日製試取命下之後,連事違牌,不卽承膺,事體所在,誠甚未安。所當更請牌招,而係是一日三牌,何以爲之?敢稟。傳曰,更爲牌招。
傳于金敎根曰,賓對,歲首意必爲之。初五旣已頉稟,至於籌坐,異於賓對,不必專廢,雖今日卽爲開坐,而此後亦宜續續爲之於賓坐之暇,毋至滯務之地。
傳于金敎根曰,當后入番翰林注書,與當直宣傳官,分往城門及內外各營,將官·軍兵衣薄呼寒之類,一一摘奸以來。進修堂入直別軍職,與光德門月廊入直武臣兼宣傳官二員,忠武衛左右部將,遍審街市,飢丐無依,土室居生鰥寡之民,抄出列錄以啓。
李文會啓曰,厚州僉使成彦霖,去月二十八日,不呈肅單,混爲肅謝矣。因其下直單子來呈,始爲發覺,事之駭然,莫此爲甚。該僉使所當重勘,而本院請推之外,無他可施之罰,何以爲之?敢稟。傳曰,近來紀綱,雖曰頹弛,豈有如是者乎?此是履歷僉使也,於他殘嶺小堡權萬戶有異。若不知而如是,則是未知事君之道,禦鎭之責,不足恃也。若知之而如是,則是自歸故犯之科,不誠之占,先可見也。勿論知與不知,昏蒙則眞也。肅單,一張紙也,於事無關,特以情狀不信不實,有此臚列。然本事則非有害於鎭將之任,而大着於朝家者,向年大僚,亦豈非云乎?察其貌鑑辨人品,以思其言其貌其行,均之無間,而行亦尤重。於此斷不可不示之警責之意,而又非出於至煩苛察,威罰偏及於賤流之義。厚州僉使成彦霖,令訓將出往露梁,大張軍威,回示三帀後,決棍十度,申明曉飭,還付厚州僉節使之任以送。
傳于金敎根曰,歲律已改,靑陽載屆,民事不可緩也。各道監司,申飭守宰,使民極力新春農務之資,務得不愆不惰,而凡百守令之如有不遵令甲,恣於怠忽者,監司摘發論勘,馳聞朝廷。予當斷不容貸,嚴加警罰,竝與昨冬傳敎,一體知悉。
傳于金敎根曰,軍職入直,事體何如,而雖在倉卒代直之際,焉敢不爲入番,自歸闕直之科乎?別軍職徐翼淳,逐送渠父任所,各別嚴棍後狀聞。
以司鑰李仁昌手本,別監白景桓闕直事,傳于金敎根曰,申飭之下,如是犯科,極爲痛駭,令訓將嚴棍懲治後汰去。
傳于金敎根曰,祀典何等至重且愼,而祭品多有欠精,高長又有低小者,不及昔日中式之典云,其在事體,烏有敬愼之道哉?令儀曹發關太常,克遵成式,務加敬念。
傳于李文會曰,囹圄奏空,雖不追古昔,豈有沈屈之理?近來或有無端橫囚,或有結連留滯,非人非鬼,不生不滅,予甚憫之。王府猶少,至于秋曹,必多桎梏縷絏之形。其令有司,大者科讞遠配,小者笞之杖之,區別勘放,無罪侵罹之民,卽宜放還,各安生業。予意,右議政·判書以下,審覈施行。
傳于李文會曰,關石和勻,王府與秋曹,實無異焉。聞於近年,秋曹所係到配罪類,有遭喪外,告官上京,與往來本鄕及無端稱頉受由者,甚者出沒京鄕,至於逃躱者。國家紀綱何如,而如渠蟣蝨之類,故以致邦典之頹解,極爲可惡。此後非原典外,切勿許暇,逃躱一款,尤可禁斷。若有現發者,卽時論狀,用之加倍之律事,有司知悉,以杜奸路,永絶後弊。
傳于金敎根曰,稟啓特爲低微唹訥,前後提飭何如,而頑不知悛,不可置之,以長其悖惡之習。長番內官韓學春,爲先削職,全羅道濟州牧絶島定配,勿踰我國之地方,以懲諸宦者無忌憚之類。
傳于申絅曰,人日製賦居首三下一進士李光正直赴會試,之次三下進士趙順逵給一分,之次次上進士申在年等五人,竝令該曹分等施賞。
傳于申絅曰,入格儒生,再明日來待。
申絅,以弘文館言啓曰,本館上番闕直,事甚未安,校理徐長輔,卽爲牌招入直,何如?傳曰,允。
以校理徐長輔牌不進罷職傳旨,傳于申絅曰,只推。
申絅,以弘文館言啓曰,本館上番闕直,事甚未安。校理徐長輔,旣有只推之命,卽爲牌招入直,何如?傳曰,允。
以校理徐長輔再牌不進罷職傳旨,傳于申絅曰,只推。
申絅,以弘文館言啓曰,本館上番闕直,事甚未安,修撰李東煥·韓耆裕,副修撰李志淵,竝卽牌招,以爲推移姑陞入直之地,何如?傳曰,竝許遞,前望單子入之,待下批牌招察任。
玉堂前望單子入之,修撰金啓河·李止淵,副修撰李勉求落點。
以修撰金啓河,副修撰李勉求牌不進罷職傳旨,傳于申絅曰,只推。
以右副承旨金履載牌不進罷職傳旨,傳于李文會曰,只推。
以大司諫宋翼孝,掌令李錫枯·任天常牌不進罷職傳旨,傳于李文會曰,只推。
以公忠監司金蓍根狀啓,忠州牧應資老人追報事,傳于金敎根曰,應資事體,至爲嚴重,如是遺落,萬萬未安。今番姑置令前,此後各別申飭,毋犯重勘事,分付。
金敎根,以備邊司言啓曰,通信使發行吉日,以今月二十日推擇啓下,而使臣俱有身病,勢難以初定日治發云。使臣若有病,則退定行期,前旣有例,今亦以若干日退定之意,分付該曹,何如?傳曰,通信體重,雖有若干日退定,無使遲滯之患,以致彼中之惑,可也。
金敎根,以吏曹言啓曰,新除授繕工監假監役官閔景爀呈狀內,矣身素患痰癖之症,每當換節之時,一倍添劇,萬無起動供職之望,卽速入啓遞改云。身病旣如是沈篤,則有難强令察任,改差,何如?傳曰,允。
李文會,以漢城府言啓曰,因宮底南草旅客主人分馱事,本訟令京兆從公決給之意,大臣筵稟定奪矣。參互彼此之說,詳審便否之勢,訟理立落,不待兩言,所謂分馱,決是行不得之事。且況自初至今,倡起橫議,惹鬧都中,李光奎之慫慂也,冒錄列名,欺瞞天聽,光奎之主張也。雖已置之落科,隨從諸人,亦爲分輕重勘斷,而光奎則係是掖屬,例不當自臣府擅斷。移法司照律刑配,以懲日後橫占之弊,何如?傳曰,勿論掖屬,以行不得之事,冒煩上言,殊甚猾濫。嚴刑定配,以懲他日民習,可也。
李文會,以漢城府言啓曰,因承傳宣傳官李英植書啓批旨內,閔檝,令漢城府嚴加査實,如有大段作弊者,照法永逐,如其小小作弊,只逐勿居事,命下矣。依下敎,自臣府捉致閔檝與僧徒,反覆究問,詳加査實,則近年以來,寺破僧散,只緣財力之漸不如前,十年前後,豐殘判異,則不當咎在今日之一閔檝,而大抵錢·米間推移,或不能如期相報,習射際使役,或不無逐日長立,夏熱冬寒,寄宿食於殫房,賖酒呼人,多藉賴於僧力。雖是細瑣之事,數少殘徒,添一久留之客弊,則僧徒稱冤,不足異事。雖以閔檝言之,佩箭掛弓,何處不可,齎糧抱衾,無適不往,而出身前後,必於此寺者,全爲使役如奴,宿處如家之故。其所發明,縱云極口,若論蹤跡,安敢容喙?然其所貽弊,至細至瑣,旣無別般把捉之大段弊瘼,照律一款,稍涉過重。若使閔檝相忘於靑連一步,主客無事,分付該部,閔檝更不得接跡於本寺之意,嚴飭,何如?傳曰,殘寺一也,擧人多也。多數擧人,紛紜於殘寺之中,非但主之難堪,可謂客亦受苦。此後各別立標,禁其接跡中之太致亂雜事,申飭,可也。
金敎根,以都摠府言啓曰,副摠管申光軾,以同知義禁府事,本府坐起,晝仕出去之意,敢啓。傳曰,知道。
李文會,以兵曹言啓曰,宣傳官李英植書啓判付內,觀此書啓,所陳可精,令兵曹卽爲申飭,亦給軍器,其外軍人差定事,依施,俾免疎虞之弊。閔檝段,令漢城府嚴加査實,如有大段作弊者,照法永逐,如其小小作弊,只逐勿居事,分付。此外可以見書啓中辭而可合申飭者,令兵曹區別論理,申飭事,命下矣。取見其書啓,則蜂峴築石,鸎峯植木,內·外南山,東西壇以下諸處,一一看審,而南山烽燧,無防守器械,疎忽莫甚,烽軍各給腰刀,入直部將筒箇,以鍊習弓矢,替番替揷爲辭矣。諸處樹木禁養之方,各有句管衙門及字內營門,分掌擧行,而今番摘奸,旣不至有頉,則臣曹別無另飭之擧,而南山烽燧入直部將所佩筒箇,隨其替直,以常時鍊習弓矢,申飭替揷,烽軍五名,腰刀各一柄,卽爲造給之意,敢啓。傳曰,知道。
李文會,以訓鍊都監言啓曰,厚州僉使成彦霖,鷺梁沙場,大張軍威,回示三帀,決棍十度後,申明曉飭放送之意,敢啓。傳曰,知道。
李文會,以禁衛營言啓曰,本營待年軍朴有先,私獵於郊外,中豹虎一頭捉來矣。謹此封進,而捉虎軍,考例施賞之意,敢啓。傳曰,豹則卿其領受。
檢閱李紀淵書啓,臣於本月初八日午時量,敬奉聖敎,馳往內三廳,入直禁軍摘奸是白乎,則入直百名內,五十名段,食代出去是白遣,在直五十名所着衣服,一一點視,能免單薄,不至凍寒是白遣,仍詣扈衛廳,入直軍官摘奸是白乎,則三十人所着,雖不得箇箇煖厚,亦皆免呼寒之歎是白遣,仍詣金虎門,入直訓局軍摘奸是白乎,則元入直一百名內,五十名食代出去是白遣,餘軍五十名段,衣袴已是稍厚,容貌亦頗免寒,莫非恩推挾纊,幸有身庇茇草是白遣,仍詣南營,入直馬兵摘奸是白乎,則五十五名,能免凍寒,皆得無頉是白遣,仍詣禁衛營,入直騎士及鄕軍別破陣摘奸是白乎,則以今日本營中日習射進去是如,在直餘軍段,亦無衣薄呼凍之患是白遣,仍詣訓局新營是白乎,則入直敎鍊官及軍士十四名,皆赴露梁習陣處是白遣,守營軍六名段,能免凍寒是乎旀,仍詣敦義門,入番部將二名,隊長六名摘奸是白乎,則當寒凍色,固是例也,而見其所着,得免懸鶉是如,仍詣昭義門,入直部將隊·長摘奸是白乎,則雖有寒苦,姑無生病是白遣,仍詣崇禮門摘奸是白乎,則入番護軍部將及隊長輩,亦皆無頉是如,竝以傳敎辭意,慰恤勞問是白遣,至若食代出去者及因公進去之類,不可等待面諭是乎等以,使各其將領,趁其回來,俾得一一宣布之意,別爲申飭是白遣,臣則仍爲復命之意,敢啓。傳曰,知道。
假注書趙璟鎭書啓,臣於本月初八日未時量,敬奉聖敎,城門及內外各營將官·軍兵之衣薄呼寒之類有無形止,詳細看審是白乎,則宣仁門段,守門將王允澤,領騎兵十名入直是白乎所,一一招問是白乎,則俱無呼寒難堪之狀是白遣,東營段,御營廳所管,而騎士將鄭繼周,領騎士二十五名入直是白乎所,亦皆招問是白乎,則亦無呼寒難堪之狀是白遣,把摠李栻,哨官金景洽,領鄕軍四十七名入直是如是白乎矣,今日南小營中日,竝依例進去是乎所,招問於領軍把摠是白乎,則新番鄕軍,皆着新綿衣,初無呼寒之慮是如是白乎旀,興仁門段,護軍李獜馥,部將韓昌愈,領軍六名入直是白遣,光熙門段,護軍河龍珠,部將閔弘範,領軍六名入直是白乎所,一一招問是白乎,則此皆京軍之新入者,而皆無怕寒之狀是白遣,南小營段,御營廳所管,而哨官韓淞,領軍六名入直是白遣,哨官洪達五,領軍九名,入直於營中火藥庫是白遣,別破陣四名,同爲入直是白乎所,詳細招問是白乎,則俱無大段寒苦之狀是如是白乎旀,南別營段,禁衛營所管,而哨官李惟馨,領軍十二名入直是白乎所,亦皆招問是白乎,則新番鄕軍,俱着新綿衣,姑無寒苦是如是白乎旀,入直別騎衛李德秀段,晝出夜直,自是已例是如是白乎所,不得招問是白遣,臣則仍爲復命之意,敢啓。傳曰,知道。
宣傳官李商駿書啓,臣於本月初八日未時量,敬奉承政院所下傳敎,弘化門·通化門·建陽門·銅龍門·集賢門·曜金門·景秋門·丹鳳門·永肅門·敦化門·局廳·北營·西營·龍虎營·軍餉色等處入直將卒,詳細摘奸是白乎,則通化門守直大興騎兵梁老郞伊,年四十五,瑞山騎兵李大金,年五十一,敦化門守直錦山騎兵李信興,年四十二,合三名等段,或着弊縷緋,或着重單衣,雖曰掩身,未免呼寒是白遣,其他將卒,別無薄着之患是白齊。傳曰,薄寒人,令兵曹製給襦綿之衣。
禁府啓目粘連,向前李寅英亦,身爲牧官,牧馬虧欠,若是夥然,而掩置不報,雖稱歲歉民窮,未卽準捧是如爲白乎乃,揆以法意,極爲可駭,以此照律,何如?判付啓,依允。又啓目粘連,向前尹稙亦,七月裝載致敗之後,至於九月,營關備納,則歉歲穀物,雖難急捧,施至於十月,又復臭載,此雖與晩裝有間,難免違例之罪,以此照律,何如?判付啓,依允。又啓目粘連,向前權烒亦,身爲製述官,春帖子製進時,有此違式,殊涉駭然,以此照律,何如?判付啓,微過也,分揀放送爲良如敎。
上在昌德宮。停常參·經筵。
申絅啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
金在昌啓曰,右副承旨金履載,今日不爲仕進,卽爲牌招,何如?傳曰,允。
申絅啓曰,假注書金逸淵,時無職名,令該曹依例付軍職,冠帶常仕,何如?傳曰,允。
備忘記,老江僉使李弼邦,恃塞僉使金鏡澹下直,各長弓一張,長箭一部,片箭一部,筒兒一箇賜給。
金在昌,以弘文館言啓曰,本館上番闕直,事甚未安。校理徐長輔,修撰金啓河,副修撰李勉求,旣有只推之命,竝卽牌招,以爲推移入直之地,何如?傳曰,允。
以右副承旨金履載牌不進罷職傳旨,傳于申絅曰,只推。
申絅啓曰,行大司憲李冕膺,執義李元八,持平李炫章在外,掌令李錫祜·任天常牌不進,持平柳春東未署經,監察茶時之意,敢啓。傳曰,知道。
以大司諫宋翼孝,掌令李錫祜·任天常牌不進罷職傳旨,傳于申絅曰,只推。
傳于金在昌曰,人日製入格儒生,使之明日招致延英門外,給賜物以送。
申絅啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
傳于申絅曰,賓對雖已取稟,予適有感,故雖以入格儒生,使之明日來待,而未決召接,此意招致備邊郞,言于左右相,使之十二日來待。
傳于申絅曰,左承旨許遞,前望單子入之,待下批牌招察任。
承旨前望單子入之,李羲甲落點。
傳于申絅曰,詞訟重地,民之脊筋係焉。自今申明卯酉之赴坐,非齋故,使之逐日在衙事,喉院,分付京兆。
申絅啓曰,金虎門開門標信請出之意,敢啓。傳曰,日寒之致,雖有觸感之症,半夜道路,景色怪沮。如是之際召接,反致加症,別無所加診者,不必入侍,早爲退去。雖待明日一日之間,當接於再明日,則宜矣,此意言于都提調。
金在昌,以弘文館言啓曰,新除授修撰李止淵,時在全羅道務安縣任所,經筵事緊,請斯速乘馹上來事,下諭。傳曰,依啓。
申絅,以備邊司言啓曰,務安縣監李止淵,移拜弘文館修撰矣。務安,以尤甚邑,今當開賑之初,臨時遞易,實屬可悶。此時迎送之弊,亦不可不念,今姑仍任,何如?傳曰,允。
申絅,以兵曹言啓曰,謹依宣傳官李商駿書啓判付,薄衣通化門騎兵梁老郞〈伊〉·李大金,敦化門騎兵李信興等處,各冬衣袴子製給之意,敢啓。傳曰,知道。
申絅,以刑曹言啓曰,因漢城府草記,冒錄列名,欺瞞天聽之李光奎,照律刑配事,傳曰,勿論掖屬,以行不得之事,冒煩上言,殊甚猾濫,嚴刑定配,以懲他日民習,可也事,命下矣。璿源殿別監李光奎,嚴刑一次後,慶尙道寧海府定配所,卽爲押送之意,敢啓。傳曰,知道。
申絅,以義禁府言啓曰,長番內官韓學春稟啓,特爲低微唹訥,前後提飭何如,而頑不知悛,不可置之,以長其悖惡之習,爲先削職,全羅道濟州牧絶島定配,勿踰我國之地方,以懲諸宦者無忌憚之類事,承傳,啓下矣。韓學春,全羅道濟州牧絶島定配,而以承傳內辭意,具罪目,依例發遣府羅將,押送配所之意,敢啓。傳曰,知道。
申絅,以備邊司言啓曰,卽見水原留守朴崙壽狀啓,則以爲,沿海諸面最貧窮者,爲五百六十二戶,開賑雖不遽議,救急不容少緩,租一千石,太四百石,以本府海倉留庫中,姑先取用,待秋成,某樣錢穀中充報計料事,請令廟堂稟旨分付矣。沿海各面不可不賑救之意,前守臣已爲登聞,而今此所請穀物,必有所適當分排者,且以附近倉穀,從便取用,待秋還報,則尤爲便當,依狀請許施,何如?傳曰,允。
申絅,以訓鍊都監言啓曰,本局千摠柳和源,身病甚重,勢難察任,改差,何如?傳曰,允。
申絅,以訓鍊都監言啓曰,謹依司謁李仁昌手本判付,別監白景桓,嚴棍二十度之意,敢啓。傳曰,知道。
申絅,以訓鍊都監言啓曰,本局哨官安栢,敎場聚會,終不來赴,決棍汰去,俾爲懲勵之意,敢啓。傳曰,知道。
兵曹判書李勉兢疏曰,伏以臣於日前,冒陳短章,而辭不達意,誠未格天,伏奉勿辭行公之批,臣感惶之極,繼之以悶蹙也。人之議臣者,必曰委任如彼重複矣,情勢亦旣伸暴矣,尙何辭巽之爲云爾?然是皆不諒臣之本狀也。臣之通籍立朝三十年,頂踵毛髮,莫非君賜,雨露霜雪,只聽造化,滾到今日,已老白首矣。不擇夷險,生死向前,是臣職分內事,豈敢爲遇事規避,自占便宜之計哉?材具不逮,易致僨誤,而猶可强也,政注失宜,必招譏評,而亦可强也,最所不可强者,卽疾病也。乍瘳而旋添,欲起而還仆,雖欲自强陳力,而不可得矣。臣少失攝養,中傷水土,筋力漸衰,疾病交侵,頭眼眩昏,祟在風痰,脅腹橫亘,都是癖積,有時乎呼吸難通,屈伸不仁,種種醜陋之證,有不可仰溷聖聰者。年來退伏江居,蓋欲息煩就閒,飮水療病之計也,終乃感激殊眷,不敢言私,力疾供劇,月已屢而歲已更矣。近又添傷於輪行感冒,宿症闖作,委頓床席,束帶赴公,非所可論。閫帥有故,急宜差送,而不能行政,籌坐續會,伏承飭敎,而又敢懸病,論厥罪辜,合置何辟,臣於是萬萬惶隘,如添一病。夫疾痛則呼父,窮窘則號天,蓋其情之所迫,有不得不爾。殿下於臣,父母也,天地也,臣之不避煩猥,冒死申籲者,是豈可已而不已也。伏乞聖上,特垂哀憐,將臣本兵及有司之任,亟許遞改,俾便公私,仍治臣屢瀆之罪,以肅朝綱,千萬幸甚。臣無任云云。答曰,省疏具悉。卿其勿辭,調理行公。
同副承旨金敎根疏曰,伏以臣待罪西邑,未報涓埃之效,逖違天陛,徒切戀結之誠。客臘之月,聞母病彌留之奇,請由歸覲,朝夕扶將,未敢暫離于側,此際銀臺除命,忽下於千萬夢想之外,惶隕感激,不知措躬之所矣。屢違召命,亦非臣義分之所敢安,故一番出肅,粗伸叩謝之忱,數夜在公,獲遂瞻依之願。臣母所患,自昨日又添輪行寒感之症,症勢危劇,氣息凜綴。臣於是神精飛越,情私煎迫,夙夜之地,束帶供職,其勢末由,玆敢短章自陳。伏惟仁覆之天,無微不燭,孝理之政,有願必遂。伏乞聖慈,俯垂鑑諒,特賜鐫免之命,俾獲救護之情,仍治臣瀆撓之罪,以肅朝綱,不勝幸甚。臣無任云云。答曰,省疏具悉。爾其勿辭救護。
禁府照目粘連,蔚山前監牧官李寅英矣本府議啓內,身爲牧官,牧馬虧欠,若是夥然,而掩置不報,雖稱歲歉民窮,未卽準捧是如爲白乎乃,揆以法意,極爲可駭。以此照律,罪杖一百收贖,告身盡行追奪,私罪。奉敎依允。
又照目粘連,魯城縣監尹稙矣本府議啓內,七月裝載致敗之後,至於九月,營關備納,則歉歲穀物,雖難急捧,施至十月,又復臭載,此雖與晩裝有間,難免違例之罪。以此照律,罪笞五十收贖,解見任別敍,私罪。奉敎依允爲旀,功議各減一等爲良如敎。
上在昌德宮。停常參·經筵。
藥房都提調金思穆,提調沈象奎,副提調金相休啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加減蔘蘇飮停止,杏吉飮五貼製入事,榻前下敎。
惠慶宮進服加味異功散停止事,榻前下敎。
申絅啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
申絅啓曰,行大司憲李冕膺,執義李元八,持平李炫章在外,掌令李錫祜·任天常牌不進,持平柳春東未署經,監察茶時之意,敢啓。傳曰,知道。
備忘記,厚州僉使成彦霖,廣梁僉使金尙澤,柔遠僉使林百源下直,各長弓一張,長箭一部,片箭一部,筒兒一箇賜給。
金在昌啓曰,右副承旨金履載,今日不爲仕進,卽爲牌招,何如?傳曰,允。
申絅啓曰,禁衛將官來言,今日本營軍兵,日次私習云矣,敢啓。傳曰,知道。
申絅啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金相休曰,右承旨爲藥院副提調之任,牌招察任。
藥房口傳啓曰,臣等昨伏見傳敎下者,伏審有感候,下情不勝憂慮,來詣闕外,擬將承候矣。及伏承書下於喉院開門啓辭者,雖不得不退去,而達宵憧憧,下忱冞切。近日凝寒,甚於窮臘,此時調護之節,尤不容少緩,今日診啓,雖伏承不必入侍之批,而症度之不得診察,湯劑之不得議定,一時爲悶。伏乞特許臣等率醫官入診,千萬顒祝,惶恐敢啓。答曰,知道。症候鼻涕口嗽,特以難於觸風之致,不得召接,且鼻涕口嗽,自有輕重,略略少疾,豈有可診而爲藥者,況不必以疾亦言,昨夜未及提擧不必請診之敎,以致大臣之勞苦,至今不安,又何爲如是强請,使上下不安。予又非不爲召接,昨旣以再明爲期,一日之際,何不忍也?如是煩請,反近撓疾,幸卽退去,宜矣。
以右副承旨金履載牌不進罷職傳旨,傳于申絅曰,只推,更爲牌招。
以大司諫宋翼孝,掌令李錫祜·任天常牌不進罷職傳旨,傳于申絅曰,只推。
金在昌啓曰,卽者修撰李泳夏,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
傳于申絅曰,俄見通信從官啓目,軍官以別軍職差下,軍職係是御幕親裨,豈可混差於朝臣軍官之列,通信正使金履喬,爲先施以下義禁府拿問之典,卽令拔之。
以金履喬囚單子,傳于申絅曰,俄者飭敎,明示尊之於卑,卑之於卑,尊之卑之不可屈於卑之卑,卑之卑之不可遽然上於尊之卑之意。通信體重,今則安徐,則安徐分揀放送,此信使,一轉致廟議之起鬧,再轉至信期之煩退,三轉爲擧措之輕易,全不可無警,從重推考,近日聞軍官被選之軍職輩,奔走求請而如是云,此亦令兵判,招致兩人査實,而若先求請,則罪之先犯,良由此等輩終始之聽,則通信當不辭,嚴問後,必當重勘,施辱廳之罪,以此知悉。
傳于金履載曰,玉堂伴直,何等淸嚴,而雖承旨百日闕直,尙可說矣,至於經筵番次,安有二日空番,而況以人之作誤,豈有闕直之理哉?玉堂牌啓,昨朝已爲批下,而今夜已半,淹留院中,敢以空番樣,晝以入稟,夜深後,更以掩置等說煩稟,雖曰認其留中樣知之,番次至重,何不提稟,雖心知其已下樣而忘之,是泛忽公事也。於此於彼,溺職大矣,在院承旨申絅·金履載,亟施遠竄之典。掩置書吏,出付刑曹,嚴刑準三次後,惡島充軍,以懲玉堂之重,公事之嚴。雖以弘文館言之,吏隷焉敢不告政院,下吏令攸司,從重科治。
金履載啓曰,臣與左副承旨申絅伴直矣,竝遠竄出去,左承旨金相休,右承旨李羲甲,家在城外,同副承旨金敎根受由,行都承旨金在昌,所當牌招,而拘於廳規,不得請牌,何以爲之?敢稟。傳曰,牌招。
金履載啓曰,行都承旨金在昌牌不進推考傳旨今方捧入,而坐直無人,所當更請牌招,而拘於廳規,不得請牌,何以爲之?敢稟。傳曰,牌招。
金履載,以兵曹言啓曰,今月十三日,二兼禁軍番次,而該番將趙達洙,以前任晉州營將,時在任所,未及上來,改差,其代,依例口傳差出,何如?傳曰,允。
兵曹口傳政事,以李玉鉉爲兼司僕將。
金履載,以兵曹言啓曰,今正月十一日,武臣賓廳武經講書日次,而國忌齋戒相値,不得爲之之意,敢啓。傳曰,知道。
副修撰李泳夏疏曰,伏以臣於直中,卽接家信,臣之老母,素患風痺痰火之病,今忽添劇,氣息凜綴,轉側須人,委頓床笫,症勢危重,臣於三四日離側,憧憧憂慮之中,聞此添重之報,方寸如灼,按住不得,玆敢忙陳短章,徑出禁扃。伏乞天地父母,俯垂矜諒,亟命鐫遞臣職,俾便救護。仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
上在昌德宮。停常參·經筵。
惠慶宮進服秋麥茶,一貼煎入事,榻前下敎。
嘉順宮進服加味六君子湯,自今日停止事,榻前下敎。
金相休啓曰,行大司憲李冕膺,執義李元八,持平李炫章在外,掌令李錫祜·任天常未肅拜,持平柳春東未署經,監察茶時之意,敢啓。傳曰,知道。
金相休啓曰,左副承旨李羲甲,今日不爲仕進,卽爲牌招,何如?傳曰,允。
傳于金相休曰,承旨未差之代,前望單子入之,待下批牌招察任。
承旨前望單子入之,李好敏·宋冕載落點。
傳于宋冕載曰,傳香承旨馳詣元陵,奉審摘奸,局內諸陵,一體奉審以來。
傳于宋冕載曰,都承旨許遞,前望單子入之,待下批牌招察任。
承旨前望單子入之,洪義浩落點。
以左副承旨李羲甲,司饔院副提調落點望筒,傳于李好敏曰,尙衣院副提調亦爲之。
以左副承旨李羲甲牌不進罷職傳旨,傳于李好敏曰,如是違牌,萬萬未安,從重推考,嚴飭牌招。
傳于洪義浩曰,賓對初九,命以十二來待者,意謂初九,以十十二爲初九十之再明而爲十二,故初九夜開門啓辭之批,先有雖待之雖字,而末有再明則之則字者,直欲同行於賓對,而調理亦隨此爲之矣。是以又至有昨早口批一日之際,何不忍也之語,不然,何必退定於今日,而紛紛於數日之爭哉?於此以彼,先有誤數輕擧之歎,終歸苟且虛僞之悔,診筵猶屬寡己,凡於事爲,如是之故,每不免疎闊不周密之致。猶予所以反復曉告者,精神則專在於初九夜開門之批,而明其當初之不是,史官往傳都提調,以示責躬之意,其令明日賓筵,同爲來待,以答賓筵共接之意,兼諒初九十再明之爲十一誤之本心。
李好敏啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
洪義浩啓曰,校理徐長輔,修撰金啓河,副修撰李勉求牌不進,副校理洪儀泳·李基崇在外,副修撰李泳夏受由,應敎·副應敎·校理一員,修撰一員未差,玉堂上下番俱空,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,竝許遞,政官牌招開政。
以校理徐長輔,修撰金啓河,副修撰李勉求牌不進罷職傳旨,傳于李好敏曰,只推。
洪義浩啓曰,今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書朴宗慶進,參判李存秀牌招不進,參議未差,行都承旨洪義浩進。以李羲甲爲吏曹參議,金啓溫·韓兢履爲校理,李志淵·洪遇爕爲副校理,鄭魯榮·尹尙圭爲修撰,朴綺壽·韓耆裕爲副修撰,金孝建爲兵曹參判,洪義俊爲參知,韓永逵爲刑曹參議,愼宜默爲瓦署別提,李勉沖爲假監役,李溏爲同義禁,李羲斗爲平康縣監,成均博士單裵相仁學祿單金在浩·李祖馨,務安縣監李止淵仍任事承傳。
兵批,判書李勉兢受由,參判金孝建未肅拜,參議鄭景祚入直進。參知洪羲俊未肅拜,行左承旨李好敏進,護軍金在昌·李文會,副護軍申在明·金魯應·李得秀,副司直李垿·徐長輔·洪儀泳·李基崇,副司果李東煥·韓耆裕·金啓河·李志淵·李泳夏·李勉求·朴顯範,副司正金逸淵竝單付。
洪義浩啓曰,吏曹郞廳來言,承旨有闕,政事,取稟。傳曰,未差之代,前望單子入之,待下批牌招察任。
承旨前望單子入之,申溆落點。
傳于李好敏曰,戶·刑換房。
以校理金啓溫·韓兢履,修撰鄭魯榮·尹尙圭牌不進罷職傳旨,傳于李好敏曰,只推。
洪義浩,以承文院都提調意啓曰,院製述官安廷鏞有頉代,吏文學官金載恭陞付,吏文學官有闕代,幼學張爕元差下,使之付軍職,冠帶常仕,何如?傳曰,允。
洪義浩,以承文院都提調意啓曰,卽見平安監司李晩秀狀啓,則以爲靈光郡漂到人王孝一名,行到肅川府,病勢沈重,竟至物故云矣。其物故緣由,別撰咨文,正書安寶後,定禁軍騎撥,下送于齎咨官所到處,以爲齎傳之地,何如?傳曰,允。
李好敏,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
李好敏,以兵曹言啓曰,以金履喬囚單子,傳曰,俄者飭敎,明示尊之於卑,卑之於卑,尊之卑之不可屈於卑之卑,卑之卑之不可遽然上於尊之卑之意。通信體重,今則安徐,則安徐分揀放送,此信使,一轉致廟議之起鬧,再轉至信期之煩退,三轉爲擧措之輕易,全不可無警,從重推考。近日聞軍官被選之軍職輩,奔走求請而如是云,此亦令兵判,招致兩人査實,而若先求請,則罪之先犯,良由此等輩終始之聽,則通信當不辭,嚴問後,必當重勘,施辱廳之罪,以此知悉事,命下矣。謹依傳敎,通信使軍官被選別軍職,李鍾英,招致査問,則以爲,昨年十一月,通信正使金履喬,以偕往之意送言,故家有親病,勢難遠離之由,躬進懇告,未得許免而來,纔過數日,又以非但情理,身帶軍職,則事體所在,不可循例啓請之意,酬酢而歸。其後更無往復,拖至于今,而自初果無求請之事云。臣旣伏承査實之命,爲先査實以入,而徐翼淳,則今月初八日因傳敎,下往其父黃海兵營任所,知委上來,以爲追後査聞之意,敢啓。傳曰,知道。渠旣知事面,則特爲分揀,通信使何故,而致軍職輩於軍官也?今番以生疎勿論,然則李鍾英,旣以不請爲言,徐翼淳,待其査問,如有自請者,特爲嚴棍十五度汰去,一以示通信使非但終始聽言論也。先發其端,一以示渠則自發以差李鍾英之出於通信使口中出來之故,止加棍汰,全不然則此亦置之,後加警勵之意,嚴加分付而已,可也。
李好敏,以司僕寺一二提調意啓曰,兼內乘申絅,以承旨旣承遠竄之典矣。其兼內乘代,令該曹口傳差出,以爲推移入直之地,何如?傳曰,允。
兵曹口傳政事,以李石求爲兼內乘。
李好敏,以刑曹言啓曰,傳曰,玉堂伴直,何等淸嚴,而雖承旨,百日闕直,尙可說矣,至於經筵番次,安有二日空番,而況以人之作誤,豈有闕直之理哉?玉堂牌啓,昨朝已爲批下,則今夜已半,淹留院中,敢以空番樣晝以入稟,夜深後,更以淹置等說煩稟,雖曰認其留中樣知之,番次至重,何不提稟,雖心知其已下樣而忘之,是泛忽公事也。於此於彼,溺職大矣,在院承旨申絅·金履載,亟施遠竄之典。掩置書吏,出付刑曹,嚴刑準三次後,惡島充軍,以懲玉堂之重,公事之嚴,雖以弘文館言之,吏隷焉敢不告?政院下吏令攸司,從重科治事,命下矣。當該院吏朴行儉,待過齋嚴刑準三次,惡島充軍定配次,爲先嚴囚之意,敢啓。傳曰,知道。
李好敏,以義禁府言啓曰,承政院左副承旨申絅,右副承旨金履載,竝亟旋遠竄之典事,承傳啓下矣。申絅平安道宣川府,金履載全羅道長城府竝遠竄,而以承傳內辭意具罪目,依例發遣府書吏,押送于各其配所,何如?傳曰,允。
上在昌德宮。停常參·經筵。
李好敏啓曰,行大司憲李冕膺,執義李元八,持平李炫章在外,掌令李錫祜·任天常牌不進,持平柳春東未署經,監察茶時之意,敢啓。傳曰,知道。
洪義浩啓曰,右承旨金相休,同副承旨金敎根,今日不爲仕進,竝卽牌招,何如?傳曰,允。
傳于申溆曰,日昨參議望,兪漢雋入於望而越點,此是曾經僚屬者,受點人特爲許遞,以此人除授。
傳于李好敏曰,大臣·備局堂上引見。
傳于李好敏曰,副提調兼帶同義禁,許遞。
洪義浩啓曰,檢閱李紀淵,以其親病,陳疏徑行,原疏以國忌正日,纔已退却矣。所當直捧禁推傳旨,而此與無端徑行有異,推考警責,何如?傳曰,允。
洪義浩啓曰,檢閱金陽淳·洪敬謨,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
吏曹口傳政事,刑曹參議單兪漢雋。
兵曹口傳政事,以李文會爲都摠管。
兵曹,副摠管單李文會。
以大司諫宋翼孝,掌令李錫祜·任天常牌不進罷職傳旨,傳于李好敏曰,只推。
以右承旨金相休,同副承旨金敎根牌不進罷職傳旨,傳于申溆曰,只推。
以慶尙監司金會淵狀啓,熊川縣民家失火事,傳于申溆曰,各別慰問事,分付。
李好敏,以兵曹言啓曰,今正月十一日立春改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
李好敏,以義禁府言啓曰,定配罪人李普天·鄭晩錫,分揀放送事,承傳啓下矣。平安道成川府定配罪人李普天,全羅道茂朱府投畀罪人鄭晩錫,卽爲放送事,分付各該道臣之意,敢啓。傳曰,知道。
李好敏,以義禁府言啓曰,承文院郞廳金履迪,分揀放送事,承傳啓下矣。慶尙道義城縣流三千里定配罪人金履迪,卽爲放送事,分付該道道臣之意,敢啓。傳曰,知道。
假注書金逸淵書啓,臣於本月初十日辰時量,以東南北郊諸壇奉審摘奸事,敬奉聖敎,馳往風雲雷雨壇奉審是白乎,則階砌曲墻及紅箭門內莎草,俱爲無頉是白遣,仍詣雩祀壇奉審是白乎,則階砌曲墻及紅箭門內莎草,俱爲無頉是白遣,仍詣漢江龍壇奉審是白乎,則階砌曲墻及紅箭門內莎草,俱爲無頉是白遣,仍詣司寒壇奉審是白乎,則階砌曲墻及紅箭門內莎草,俱爲無頉是白遣,仍詣馬祖壇奉審是白乎,則階砌曲墻及紅箭門內莎草,俱爲無頉是白遣,以日暮止宿。十一日平明,馳詣先農壇奉審是白乎,則階砌曲墻及紅箭門內莎草,俱爲無頉是白遣,仍詣先蠶壇奉審是白乎,則階砌曲墻及紅箭門內莎草,俱爲無頉是白遣,仍詣祈雨壇奉審是白乎,則階砌曲墻及紅箭門內莎草,俱爲無頉是白遣,以日暮止宿。十二日平明,馳詣厲壇奉審是白乎,則階砌曲墻及紅箭門內莎草,俱爲無頉之意,敢啓。傳曰,知道。
辛未正月十二日午時,上御誠正閣。藥房入診,大臣·備局堂上引見入侍時,提調沈象奎,副提調洪義浩,行左承旨李好敏,假注書尹命圭,事變假注書朴榮顯,記事官洪敬謨·李紀淵,檢敎待敎朴綺壽,左議政金載瓚,行工曹判書朴宗來,兵曹判書李勉兢,水原府留守朴崙壽,吏曹判書朴宗慶,行護軍閔耆顯·李得濟·李光益·李堯憲·李溏,工曹參判趙弘鎭,副校理李志淵,以次進伏。醫官吳千根·李惟鑑·趙宗協·李漢臣·吳仁豐·秦東秀,楹外進伏訖。載瓚曰,歲後極寒,無異歲前,日昨賓對退定時,伏見藥房批旨,則以鼻涕口嗽,難於召接爲敎,雖是感冒之例症,而下情則誠不勝萬萬焦憂矣,今則聖體調攝,若何?上曰,別無大段形症矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,中宮殿氣候,何如?上曰,一如前樣矣。載瓚曰,惠慶宮感患調攝中氣候,何如?上曰,昨日感候乍添,至有譫語之症,今日則顯有減勢矣。載瓚曰,症候旣已快減,則下情誠不勝喜幸矣。載瓚曰,嘉順宮氣候,何如?上曰,一樣矣。載瓚曰,日寒如此,開窓殿座誠未安,請閉窓閤,上可之,仍命閉內窓外閤,象奎曰,久未診候,諸節間又靡寧,醫官使之入診,何如?上可之,千根進前,診察脈候後,退伏奏曰,左右三部調均,而左寸微現感脈矣。宗協進前,診察脈候後,退伏奏曰,左右三部調均則調均,而左寸果乍浮,亦因本來痰候而似然矣。上曰,當進湯劑乎?千根·宗協等曰,旣知有感候,則湯劑不必進御矣。象奎曰,近來水刺進御,何如?上曰,比前少減矣。象奎曰,似因滯症,未能進御矣。上曰,滯症則比前快勝矣。象奎曰,寢睡凡節,何如?上曰,寢睡則少勝矣。象奎曰,滯候之少減,誠不勝慶幸,而調理湯劑,則當待感候之快復,更爲入診議定,此後日次,伏望召接醫官,以爲詳細診察之地焉。上命醫官退出,上曰,次對爲之。載瓚曰,羅州牧使吳翰源上疏批旨內,有令廟堂稟處之命矣。取見其疏本,則備陳本州荐歉遑汲之狀,仍以爲大同所納,依前春已例,分數停退,營鎭軍保闕額,爲一千九百四十名,而每年番錢,不過爲四千兩,京外某樣公貨中,限二萬四千兩劃貸,付之巡營,四千兩爲今年番錢區處之方。二萬兩分送於道內各邑,什二取殖,分送營鎭,爲逐月防番之需,劃貸還報之期,以六年爲限,管下諸島當年兩稅,一半蠲蕩,一半停退,宮土折受,盡蕩其稅爲辭矣。湖沿尤甚,羅州爲最,民邑切急,羅州爲最,朝家於羅州一邑,別加慰恤之政,然後可保餘存之民,庶救必敗之勢,故倅臣所以不嫌煩猥,若是陳請者也。第前後特施,罔非曠恩,而至於向者道臣疏登徹之時,闕伍則蕩布,塡隊則分年,陳田惟正之稅,竝許蠲除,此乃無前出常之別例特典。而在湖民,更無一憾,羅州一邑,亦當入於通一路均施之中矣,今何以逐邑拈出,隨處隨許乎?見今沿邑,無非羅州,則雖以靡不用極之政,勢有所行不得處,所請諸條,竝無以從施,而至於營鎭軍保,卽道臣初疏中所謂鄕案付者也。京案闕伍,今旣因朝令蕩布,則凡此鄕案付措處之策,道臣似當有自本道彌綸之方,此一款,行關道臣,如有從長裁定之道,則使之與倅臣,爛議善處,何如?上曰,依爲之。出擧條載瓚曰,北道烽燧移設便否,關問該道矣。卽見咸鏡監司趙德潤,南兵使金爔狀啓,則以爲厚州·長津諸烽創設,非所可論,六鎭·三·甲兩烽合準處,創建兩烽臺,左右區別,轉及監營,以爲辨別兩處烽信之地。高原·鳳儀烽,介於熊望·天佛兩烽之間,不關有無,特爲革罷事,請令廟堂稟處矣。無論元烽·間烽,俱是關防莫重之政,移烽弊關民邑,撤烽事當難愼,今難以道帥臣遙度之言,遽定便否,姑待年豐,更令道帥臣,躬審論啓後,始爲稟定,何如?上曰,依爲之。出擧條載瓚曰,各道道臣·帥臣春操稟啓,今已齊到矣。水陸停操,已爲四年,今春則當令如例設行,而第今湖南,則半道營賑,民情方急,嶺南則歉歲信行,官民竝瘁。湖西·畿甸,災年窮春,間多賑邑。西北之酷被水災,奠濟是急,關東之嶺東·嶺西,俱未免歉。今若以徵發之政,竝行此時,則目下事勢,實爲切悶,諸道四都諸操及巡歷·巡點,竝姑停免。官鎭門聚點,除非設賑救急等諸邑,則使之另飭擧行,俾無如前疎虞之弊,各樣都試,則與行操有異,此則竝爲擧行之意,分付,何如?上曰,依爲之。出擧條載瓚曰,卽見公忠監司金蓍根報狀,則以爲雙樹餉穀恒留米太三耗條,除其移轉未納及今年仍停,則未準元數,無以移劃於詳定不足之代,就各邑散在雙樹餉耗中劃給,忠州所在楊津軍餉米太,遍分闔境,爲弊不些,每年分給四耗,以詳定作錢,移送穀小邑,移劃詳定穀爲辭矣。雙樹餉耗,無以充詳定給代之數,則以各邑散俵本城餉耗,使之推移取用,忠州還多之弊,亦所當念,楊津餉米太,依所報,以詳定作錢,分送於穀小各邑,使之添還取耗之意,分付,何如?上曰,依爲之。出擧條載瓚曰,法司堂上中,有老病人,難以供劇云,今姑許遞,何如?上曰,依爲之。出擧條載瓚曰,都摠管吳載熙,年旣篤老,且有實病,果無以供職云。宿衛重任,不可久曠,許遞,令該曹,口傳差代,何如?上曰,依爲之。出擧條載瓚曰,廚院提擧多窠,每日監膳,無推移之勢,故昨年都提調李時秀筵稟,判敦寧李彦植,依宗臣例,口傳單付以入矣,今亦口傳還差,何如?上曰,依爲之。出擧條載瓚曰,歲時藏牌,已過日限,法司自當如例出禁,而藏牌出禁之際,法隷之夤緣作弊,固當另加洞禁,而聞都下及江上,稱以禁隷,侵虐誅求之弊,罔有紀極,民無以支堪云。年前屢以此弊,筵奏嚴禁,而猶不知戢,弊復如前,此專由於各該司不能嚴束之致。兩法司堂上,竝從重推考,使之一切嚴禁,而自兩捕廳,亦爲糾察,若有現發,則各施重律之意,分付兩法司兩捕廳,何如?上曰,依爲之。出擧條載瓚曰,承文院權知副正字閔鼎秀·徐永輔,登科已屆十年,依例陞六事,分付該曹,何如?上曰,依爲之。出擧條載瓚曰,向來諸摠管事,大關朝綱,焉逭重勘,而今則歲旣云改,罰亦已施,且李普天,則年老病深,鄭晩錫則與懸頉摠管有異,合有分揀之道,故敢此仰達矣。上曰,分揀放送,可也。出擧條載瓚曰,日前以咨文不精,處分極爲嚴重,臣等尙不勝惶懼,而但書寫郞廳,本無書寫之例,只以當日入直,混入現告,至被逮配之律,在刑政恐爲過重,故敢此仰達矣。上曰,一體放送,可也。出擧條上曰,盡爲稟事乎?載瓚曰,別無更稟之事矣。上命大臣就座,象奎曰,田稅卽正供,事體至重,漕轉又是有國之大政,法典揭載事目條列,旣嚴且詳,無敢一毫違越。而如昨年之過限晩裝,前所未有,因此而田稅大同臭載之患,前後相續,使歉年在在減縮之稅入,益致耗折。窮民粒粒辛苦之穀物,竟歸乾沒,此已萬萬痛惜,而言念來頭經用,尤極罔涯。蓋其發船之差早差晩,民國之所關,果何如哉?至於未裝踰歲之擧,誠一變怪,事之寒心,莫此爲甚,雖曰歉歲,爲守令者,果能嚴畏國綱,殫誠奉公,則豈至於此乎?此路一開,後弊難言,今年則不可無別般弛張之道,各該道臣,另加嚴飭於船運各邑,必趁事目定限,裝載上送,而考其月日,如或過限,則晩裝之罪,直爲狀聞論勘之意,預先分付,凡稅穀之利運與否,專係於船隻之完不完,而昨年法聖倉追載大同船之境內致敗,亦未必不由於船隻之不善審擇,今年收租,比常年又多減數,各漕倉必多留泊之船,就其中,必以完固者,詳察裝載,無或疎虞之弊事,一體分付,何如?上曰,依爲之。出擧條象奎曰,奉朝賀李敬一,方在遭故,而以其長帶之銜,常祿依例頒給事,已有所定奪,則月致雞肉及春秋歲時周急物種,亦當如例輸送,而係是創例,故敢此仰達矣。上曰,依爲之。出擧條象奎曰,修理契貢弊軫救之方,向筵已有所仰達,而嶺南八邑席子外貢,依道報民願,移作京貢,使修理契貢人,兼當擧行,則在八邑席民,旣祛切苦之瘼,在修理貢人,優爲沾漑之資,誠爲一擧兩得。且年前京作貢許施事,至於定奪,而其時以新募之類,皆是閑雜牟利之徒,事未施行,先致紛紜,故未免旋爲仍寢矣。今以修理元貢人,兼當席契,則其根據着實,可無新募雜亂之弊,俄以此議于大臣,亦以爲便。第八邑外貢,多是惠廳句管上下者,則今於移作京貢之時,亦宜付之惠廳,從長磨鍊。至於修理契,每年除減米三千石,則自今依前移送度支,以補經費,實合事宜,故敢此仰達矣。上曰,依爲之。出擧條崙壽曰,華寧殿影幀香囊,十年一次改備,以爲定式矣。今當改備年次,香與囊,行將盡改,而囊則不至大段渝色。且南殿及景慕宮影幀香囊,亦有改香不改囊之規,今亦依此例,令內閣,只改所貯之香以送似好,而不可不一番經稟,故敢此仰達矣。上曰,依此爲之。宗慶曰,蔭官仕法,至嚴且重,參奉則以後望計仕,又有別仕之應計者,而近來則自設都監以下告由及大小董役僚官代直,名以別仕而通計,越次躐等,有違循序陞遷之意,誠爲紊亂政注之端。自今以後,因受敎,給仕祭享受香焚香褒貶,則依前別計。其餘設都監以下告由大小董役,與祭享褒貶等應計仕者,事面雖無異同,祭享受香焚香褒貶,自有排定日字,設都監以下告由大小董役日字,果不無闊狹差多之弊,而後除者居先,初仕中積薪之嘆,未必不由於此。臣意則應計別仕外,設都監以下告由大小董役,竝與僚官代直,別仕一竝勿許,則仕次庶爲均齊,以此著式恐好,而事係定制,下詢大臣處之,何如?上曰,大臣之意,何如?左議政金載瓚曰,近來仕法不嚴,果如銓堂所奏,依此著式,似好矣。上曰,依爲之。出擧條宗慶曰,司圃署菜蔬供上,與他貢物種有異,出自位田,無論加定與減貢,自該署擔當準排者,其來久矣。而初非本廳所管,年前因該署提調陳疏,稱以蔬價不足條,至有從他變通之請,其時廟堂,不知本事,一千七百餘兩推移移送者,非但無義莫甚。且況乙丑減貢之後,一時推移之事,亦不可因循上下,置之,自今更勿擧論事,分付該署,何如?上曰,依爲之。出擧條宗慶曰,俄者戶判,以修理契除減米三千石,自惠廳使之每年移送度支事稟定,而臣意則修理契之當初五千石貢價劃給,已是謬例,故小臣待罪度支時,査櫛裁減矣。今旣以此稱弊,使之兼當席契,則自惠廳,更爲移送已裁減之三千石數者誠無義,而旣有所奏,今年則雖移送,而每年移送,則誠不可矣。象奎曰,惠堂所奏,亦出於節財用之意,而當初五千石,卽是元貢價上下以送者,則便同度支所儲之穀,無論貢價之裁減與變通,元數則自臣曹,當爲每年推來矣。宗慶曰,戶判猶不知裏面矣,自己卯以後,本廳給其不當給之物,今旣釐正,則公然年年添送,誠不緊矣。象奎曰,不必論其裁減與不裁減,依前所劃,每年上下宜矣。宗慶曰,戶曹經費若不足云,則間或隨年劃送,猶之可也。決不可每年定式矣。象奎曰,然則每年隨所報送之,似好矣。宗慶曰,以此以彼,每年定式,決不可爲矣。宗慶曰,思陵參奉鄭在性望筒勿施事,纔已陳疏仰請矣,未承批敎之發落,故敢此仰達矣。上曰,勿施可也。出擧條宗慶曰,贈判書臣李柬贈職節惠之典,頃已筵稟蒙允矣。贈職則旣爲擧行,而聞本家之言,則此儒賢身後無家狀,謚狀無以撰出云。儒賢節惠之不待謚狀而擧行,多有已例,而有非自下仰請,故敢此仰達矣。上曰,不待謚狀擧行,可也。出擧條光益曰,日前宣傳官李英植書啓,東南壇直,以本營待年軍兼差事,已爲稟定矣,外面觀之,則雖似有益,而未及悉諒本事,故有此所啓矣,蓋壇直,則本自京兆元定,差置兩營門,奉審幾爲一年內四五次,間又有別摘奸,而禁松軍·山直軍,又晝宵輪審,則軍門擧行,無以加之,然則今不必更定壇直,此一款,置之恐好,故敢此仰達矣。上曰,置之,可也。象奎曰,今日日氣甚寒,御座排設,當用盒爐,而不爲待令,自政院査實,如果當設而不設,則當該排設次知司鑰,使之科治,何如?上曰,龍交倚當設盒爐,而平交倚,不設盒爐,例旣然也。昔者楚制,設蓋於接諸侯,不設蓋於接隣客,而昭王使設,臣有叩閾泣諫者,卽慮其事之蹤而法之壞也。今以自上之命設之,猶可也。豈可以渠輩,擅行非例之事,且聞其職,盒爐中官非司鑰,硯爐非中官,然卿旣以保嗇之意,兼有未及知之而奏達者,予何有警責?至於中官論罪,亦無可罰之端,置之,司鑰尤無可罪,亦置之。此後自卿言爲始,無論龍平交倚,特設盒爐事,分付內侍府,可也。出擧條志淵曰,孟子有言曰,民事不可緩也。當此歲籥載新,王政之所當先者,莫過於民事,而矧玆兩年荐歉之餘,農功方始之辰,尤不可以小忽者也。臣伏見日前聖敎之出於朝紙者,有道路無依流丐之類,一一搜訪存問者,殿下憂民之盛念,誠不勝欽仰讚歎之至。視民如傷,若恫在己之聖德至仁,可以匹美於周文之惠鮮鰥寡,漢帝之方春賑貸,猗歟大哉,德音誕宣,翹肖動色,推此心以做,可以爲祈天永命之本。而臣愚竊以謂,周急流丐,雖是仁政之一端,猶近於小惠之未遍,苟求其本,則莫如使民力穡,不失其時,歲初勸農之綸音,非不盡矣,而亦歸於年年例飭,在下者易致文具而忽之,夫不能勤力於始,而能有其終者,未之有也。挽近以來,春夏之旱,無歲不然,惜乾之憂,已在於播種移秧之初,雖有周洽之喜,每致後時之歎,昨冬之雪,旣未霑足,正月過旬,一直暵曝,今此農作不遠,民事極爲可悶,第目今最爲緊急於備旱之策者,莫如堤堰修飭一事而已。有朝家成典,自前修明提飭,非不申嚴,外邑視若弁髦,莫之或察,雖幅員至小之邑,皆有五六處堤堰,當初設置備豫,法意甚美,而今則有名無實。至若大川源流之浩大不待修飭處,則蒙利者多,而其餘山谷溪泉細流之渟滀留住,必用些少民力者,太半廢而不治,未見預先貯水之效,此無他,憚於疏鑿灌漑之勞故也。及其田坼苗枯之後,雖欲引注,旣失之水,難以復收,則春夏旱災之偏被,未必不由於此,伏願趁此農功未作之前,令廟堂,另加關飭於八道四都,行關列邑,雖有小小堤堰,擧皆豫爲修飭,以爲貯水灌漑之地。而如是之後,若復有如前因循廢棄不治者,守令各其摘奸,惰農自安之類,痛加嚴繩,而以此一事考勤慢,作爲守令之殿最,俾爲實惠之廣被焉。上曰,依爲之。出擧條志淵曰,目今春寒尙峭,無異大冬,聖候欠寧,講筵又値停止之時,而大抵學問,工夫間斷,則易致散漫,反有前功歸虛之歎,此所以古之聖人勉學之方,必以孜孜惜陰,爲第一要道者也。立春已過,春晷漸長,匪久法講召對,當次第設行,而第今雖燕閒靜攝之中,亦必以經史中書,常置几案,留心玩索,念念在玆,則其爲聖學之將進,當如何哉?雖以匹庶之學言之,亦必須積久不息之工,然後可期漸次鍊熟之效,則況以大聖人誠正格致之道,寧或少忽於終始惟一之義乎?伏願殿下,於今講筵未開之時,益勉留意於溫繹之道,以罔或間斷,爲日新之本焉。上曰,所陳當留念矣。出擧條好敏曰,歲首賓對,兩司諸臺,固當進參,而如前違牌,無一人入來,事極未安,不參賓對臺諫,竝推考,何如?上曰,依爲之。出擧條京慶曰,日前以湖南尤甚十邑減斗事,有所稟定矣。卽見該道道臣成冊修送者,則法聖亦以尤甚設賑之鎭,當入於減斗中而見漏云。今若添入,則減斗處,合爲十一邑鎭,而旣以十邑稟處以下,有難自下添改,故敢此仰達矣。上命書傳敎曰,今聞法聖見拔於減斗中,依他邑例,一體減斗事,分付該道道臣。惠慶宮進服蔘吉茶一貼煎入事。出榻敎上命大臣先退,載瓚等退出。仍命退,承史以次退出。
上在昌德宮。停常參·經筵。
惠慶宮進服忍冬茶一貼煎入事。榻前下敎。
申溆啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
申溆啓曰,禁衛營將官來言,今日本營軍兵,日次私習云矣,敢啓。傳曰,知道。
申溆啓曰,御營廳將官來言,今日本廳軍兵,日次私習云矣,敢啓。傳曰,知道。
李好敏啓曰,右承旨金相休,同副承旨金敎根,今日不爲仕進,竝卽牌招,何如?傳曰,允。
申溆啓曰,兵曹參判金孝建,除拜後過三日不爲出肅,依定式推考警責,仍卽牌招察任,何如?傳曰,允。
申溆啓曰,三品官之無得過三日循例請牌,曾有定式矣。吏曹參議李羲甲,除拜後過三日不爲出肅,事體所在,誠甚未安,從重推考,仍卽牌招察任,何如?傳曰,允。
備忘記,茂山府使朴敦常下直,長弓一張,長箭一部,片箭一部,筒兒一箇賜給。
傳于申溆曰,禮·刑換房。
以右承旨金相休牌不進罷職傳旨,傳于申溆曰,只推。
申溆啓曰,行大司憲李冕膺,執義李元八,持平李炫章在外,掌令李錫祜·任天常牌不進,持平柳春東未署經,監察茶時之意,敢啓。傳曰,知道。
以大司諫宋翼孝,掌令李錫祜·任天常牌不進罷職傳旨,傳于申溆曰,只推。
傳于申溆曰,七事之法,何莫不好,學校最先,姦猾最禁,學校興知禮義,姦猾息安生民兩者,果能無爲守令怠忽者乎?自今以後,各別着念事,分付。
傳于申溆曰,民生苦樂,旣是軍籍之所係,豈有白地徵奪之理?黃〈口〉兒弱,如是定籍,誠是料表,噫,予之御極以來所恃者民,噫,爲人君,何可行不忍政於民乎?其令知悉,宣諭予意,若不對揚,是予之料表,將予意布億萬生。
傳于申溆曰,戶籍之法,何等重也,令漢城府申飭。
傳于申溆曰,儒臣所奏儘當,農務救荒之預政,令各該道臣,體予至意事,亦爲下諭。
傳于申溆淸源府院君家,有定窆於部內云,自前如此地處,例或許施,分付漢城府許葬。
吏曹口傳政事,司饔提調單李彦植。
以校理金啓溫·韓兢履,修撰尹尙圭牌不進罷職傳旨,傳于李好敏曰,只推。
李好敏,以弘文館言啓曰,校理金啓溫·韓兢履,修撰尹尙圭·鄭魯榮,旣有只推之命,竝卽牌招察任,何如?傳曰,允。
李好敏,以弘文館言啓曰,新除授副校理洪遇爕,時在京畿楊州地,經筵入番事緊,請斯速乘馹上來事,下諭。傳曰,依啓。
李好敏,以禮曹言啓曰,卽接前僉正鄭存玉所志,則以爲,族孫世祐,嫡妾俱無子,以其同姓十寸兄世喬第二子翯朝,欲爲繼後,兩家諸族,同議完定,而世喬夫妻俱歿,拘於常規,不得循例禮斜,依定式草記稟處事呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長鄭存玉所訴旣如此,依定式,鄭世喬第二子翯朝,立爲鄭世祜之後,何如?傳曰,允。
李好敏,以禮曹言啓曰,卽接加平幼學李熙祚所志,則以爲同姓三寸姪會元,嫡妾俱無子,以其同姓十寸兄根培第二子永綏,欲爲繼後,兩家諸族,同議完定,而會元夫妻俱歿,拘於常規,不得循例禮斜,依定式草記稟處事呈狀矣。凡係繼宗立後者,兩邊與受,明有可據,而不得登聞者,許令該曹,論理草記事,曾有筵奏定式,而門長李熙祚所訴旣如此,依定式,李根培第二子永綏,立爲李會元之後,何如?傳曰,允。
申溆,以兵曹言啓曰,來二月初十日大駕詣永禧殿展謁時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依昨年例爲之。
申溆,以兵曹言啓曰,宣傳官李英植,內禁衛將金爀,忠壯衛將崔柱鉉,文臣兼宣傳官沈能稷,病難供職,廟洞權管金尙任老父,今年八十歲,法不當遠離赴任,俱爲呈狀乞遞,竝改差。三陟營將李海昇,身病猝重,萬無赴任之望,呈狀乞遞,罷黜,何如?傳曰,允。
申溆,以兵曹言啓曰,本曹佐郞趙毅淳,身病猝重,屢度呈狀乞遞,宿衛重地,不可久曠,今姑改差,何如?傳曰,允。
申溆,以備邊司言啓曰,庚午式年武科出身之曾越南行宣薦人,昨臘新薦人,依定式,當爲分防西北,而昨年關西江邊,關北六鎭諸邑,未免失稔,許多人留防,必有主客俱弊之端矣。在前或因特敎,或因稟旨,特爲除防,多有其例,今番亦令除赴防之意,分付,何如?傳曰,允。
申溆,以御營廳言啓曰,本廳千摠李亨謙,哨官宋旼佑·吳致麟,俱以身病,勢難察任,改差,何如?傳曰,允。
申溆,以禁衛營言啓曰,本營哨官梁祖謙,受由過限,依例汰去之意,敢啓。傳〈曰〉,知道。
吏曹參議李羲甲疏曰,伏以臣,儱侗憒劣,無一肖似,徒荷覆燾之天,曲費造化,前後敭歷,無非踰濫,而至如天官佐貳之世所稱華貫峻選,數載之間,再次忝叨,苟然充位,徒占榮耀,居常駴恐,如集于木。向緣遘疾委頓,供職無路,極知瀆擾之罪不容誅,而再上辭本,獲蒙體諒,臣感戴恩私,酬答無地,竊自期優游冗散,還他拙分,不累聖簡,不玷名器,庶幾爲不報之報矣。曾未幾何,誤恩復侈,臣聞命惝怳,歷日彌切,噫,是官也,雖其鑑識聲名,足以稱塞其任者,猶不可尋常冒據。況臣非特自知不稱,抑亦已試蔑效,瘡疣醜拙,畢露無餘,則殿下,何取於臣,而乍遞旋授,有若非此莫可者然,在臣一身,榮寵非不極矣,其於累聖簡而玷名器,所關非細。臣是何人,視以宿趼,任他嗤點,不思所以自靖之道哉?抑臣於日昨兩承宣處分之下,有萬萬悚蹙者,臣於伊日,亦在院中,矇然未覺之罪,臣且難免,合被同勘,而獨此倖逭,揆以私義,靡所容措。陳疏自列,冀蒙譴何,而適値齋日,不克上徹,今不可以職名遞改時日稍過,有所厭然自恕,天牌儼臨,促臣行公,而左右揣量,承膺無路,玆敢略構文字,仰瀆崇嚴。伏乞聖慈,俯賜鑑諒,將臣職名,亟行鐫免。仍治臣罪,以安賤分,不勝大願。臣無任云云。省疏具悉。爾其勿辭,安心察職。
同副承旨金敎根疏曰,伏以臣日前,冒陳情實,未蒙恩遞,特下救護之批,臣子相對,且惶且感,於焉之間,由限已過,天牌更臨,在臣分義,固當蹶趨承,而第臣母病,數日以來,有加無減,飮啖全却,轉側須人,臣旣無他兄弟,扶將者惟臣而已。藥餌者只臣而已,臣母病勢,旣無時日蘇完之期,臣之情理,亦無頃刻離捨之望,臣於是,情窮勢蹙,岡知攸措,欲更陳實狀,則瀆撓之誅是懼,將屢違召命,則逋慢之罪尤重。左右思量,計無所出,不得不更以實情,疾聲仰籲於仁覆之天。伏乞聖明,特推孝理之政,卽賜遞改,俾遂救護之情,仍治臣冒瀆之罪,以肅朝綱,千萬幸甚。臣無任云云。省疏具悉。爾其勿辭救護。
刑曹啓目粘連,廣州判官金思稙還餉限內未捧,姑先從重推考罪,杖一百收贖,公罪啓,依允爲旀,功議各減一等。又啓目,北兵使李身敬矣慶源地漂到大國人,旣已登聞之後,不待朝家處分,徑先發送,其所擧行,未免疎忽,從重推考罪,杖一百收贖,公罪啓,依允爲旀,功議各減一等爲良如敎。
上在昌德宮。停常參·經筵。
夜五更,月暈。
大殿·王大妃殿·中宮殿·惠慶官·嘉順宮,內閣·政院·玉堂·藥房口傳問安。答曰,知道。
藥房口傳啓曰,惠慶宮感候靡寧,今已有日,其間連爲別承候,議入茶飮,下情憧憧悶慮,而今日朝承候,伏聞夜間諸節,煩候憊候,比昨無差減之效,尤不勝焦迫之至。湯劑繼進,益宜審愼,不可不入診詳察,以爲議定。伏乞亟許臣等率醫官入侍,千萬顒祝,惶恐敢啓。答曰,知道。症候靡寧,萬萬悶慮,診候姑待後日爲之,宜矣。
金相休,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
金相休啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
金相休啓曰,禁衛營將官來言,今日本營軍兵,日次私習云矣,敢啓。傳曰,知道。
金相休啓曰,御營廳將官來言,今日本廳軍兵,日次私習云矣,敢啓。傳曰,知道。
李好敏啓曰,檢閱洪敬謨,以其親病,陳疏經出,原疏纔已捧入矣,所當直捧禁推傳旨,而此與無端經出有異,推考警責,何如?傳曰,允。
李好敏啓曰,檢閱金陽淳,謂有館規,陳疏經出,原疏纔已退却矣。所當直捧禁推傳旨,而無端經出有異,推考警責,左右史不可不備員,別兼春秋申在植,一體牌招,何如?傳曰,允。
傳于李好敏曰,禮房承旨馳詣宗廟·景慕宮,奉審摘奸以來。
傳于李好敏曰,左承旨入侍。
李好敏啓曰,卽者吏曹郞廳來言,平康縣監李羲斗,兩司俱未署經云。除在外·未署經外,未肅拜人員,竝卽牌招,以爲備員署經之地,何如?傳曰,允。
金相休啓曰,守令署經事命下,而憲府則行大司憲李冕膺,執義李元八,持平李炫章在外,掌令李錫祐·任天常牌不進,持平柳春東未署經,諫院則大司諫宋翼孝牌不進,司諫崔時淳,獻納李英植,正言李承達在外,李未署經,不得署經,何以爲之?敢稟。傳曰,違牌人只推,更爲牌招。
藥房口傳再啓曰,卽伏聞惠慶宮夕承候後承候官所傳,則朝進忍冬茶,進服少許,而午間諸節,與朝一樣,煩候間作,憊候無減,區區下情,尤切焦迫,此時入診詳察,議定湯劑,有不容少緩。伏乞亟下臣等率醫官入侍之命焉,惶恐敢啓。答曰,知道。一向靡寧,萬萬悶慮矣,入侍姑置之,宜矣。
金相休啓曰,行大司憲李冕膺,執義李元八,持平李炫章在外,掌令李錫祐·任天常牌不進,持平柳春東未署經,監察茶時之意,敢啓。傳曰,知道。
以大司諫宋翼孝,掌令李錫祜·任天常牌不進罷職傳旨,傳于金相休曰,只推。
以修撰鄭魯榮牌不進罷職傳旨,傳于李好敏曰,只推。
以校理韓兢履,修撰尹尙圭牌不進罷職傳旨,傳于李好敏曰,只推。
李好敏,以弘文館言啓曰,校理金啓溫·韓兢履,修撰尹尙圭,旣有只推之命,竝卽牌招察任,何如?傳曰,允。
李好敏啓曰,行都承旨洪義浩藥院進,右承旨金相休不爲仕進,左副承旨申溆式暇,右副承旨宋冕載服制,同副承旨金敎根受由,院中只有臣一人,伴直無人,右承旨金相休,卽爲牌招,何如?傳曰,允。
以全羅監司李相璜狀啓,扶安縣人物渰死事,傳于金相休曰,人物渰死,極爲矜惻,原恤典外,別加顧恤,身還蕩減事,分付。
李好敏,以奎章閣言啓曰,明日卽奉謨堂奉審日次,臣等進詣擧行之意,敢啓。傳曰,知道。
李好敏,以內醫院言啓曰,自今日直宿事,命下矣。臣等自今日,直宿本院,而醫官秦泳·卞觀海·吳千根·趙宗協·李惟鑑·秦東秀竝爲直宿,醫女亦爲依例待令之意,敢啓。傳曰,知道。
金相休,以都摠府言啓曰,副摠管朴基豐,以御營中軍,軍兵等中日試射放事,南小營晝仕出去之意,敢啓。傳曰,知道。
金相休,以吏曹言啓曰,本曹佐郞尹孝植呈狀內,矣身素患痰癖之症,當此換節之時,一倍添劇,萬無供職之望云。顯陵令金相溫呈狀內,矣身素患痰癖之症,挾感添劇,萬無供職之望云。身病俱如是,則有難强令察任,竝改差,何如?傳曰,允。
檢閱洪敬謨疏曰,伏以臣之偏母,年未篤老,病在膏肓,種種沈頓,不離床褥,而少失將攝,則輒致添劇,臣常左右扶將,藥餌爲命,離側供職,實非如臣情理之所敢出,而黽勉持被,曠省居多,私心煎迫,殆不能一日自安,夜接家信,臣母宿症之又添輪行之氣,食飮全却,轉側須人,諸般症形,一倍危篤,臣自聞此報,方寸如沸,而門鑰已下,呼籲無路,挑燈待曙,度夜如年,忙陳短章,徑出禁扃。伏乞聖慈,俯垂鑑諒,亟遞臣所帶之職,以便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
校理金啓溫疏曰,伏以臣,自闋私制,杜門窮巷,不能復有當世之念者久矣,不料聖眷不置,甄錄如舊,自頃以來,恩旨荐疊,始也簪履之不遺,曲加記存,終焉鞶帶之旋禠,獲遂微諒,到底洪私,感祝無地。而曾未幾何,復申前旨,玉署除命,有隕自天,臣誠惝怳悸恐,尤不知所以自措也。噫,臣之情事,其亦悲且苦矣,臣本險釁,早歲孤露,唯與偏母,相依爲命,而緣臣不孝,且汨祿仕,奔走官事,多曠定省之職,徵逐名場,徒貽憂畏之念,而崦暉易暮,風樹不停,一縷獨全,三霜已遒,俯仰穹壤,此何人斯,簪裳已齒於恒人,姓名重登於朝籍,金華·石渠,依舊翺翔,馹召庚牌,相繼聯翩,臣每一捧誥,五內奔逬,欲告無所,不覺淸淚之無從。嗚呼,逖違戀結,人情固然,聞命蹶,臣職當爾,豈敢坐逋,虛辱恩旨,而只緣餘哀之纏肺,若昧新命之爲榮,跼天蹐地,如窮無歸而已。且臣曩也,猶不如人,受質脆薄,形殼僅具,殿陛喘急之形,淵鑑攸臨,床玆宛轉之狀,傍觀亦憂,而喪威震剝之中,屢經濱死之疾,平居調適,多學癃老,暫有勞觸,不似少壯,不惟臣之望絶彯纓,無以復效於百執事之末,殆天所廢,亦不可自盡於筋力奔奏之地矣。斷斷一念,惟有謝去榮觀,退守本分,收拾舊聞,謌咏聖澤,以無負慈母昔日之敎訓,是亦爲聖朝不報之報也。株守已定,轉動無路,言出肝膈,非敢假飾,況臣近日以來,重得寒疾,始緣天行之輪症,轉成風邪之入裏,宿病新疴,輾轉沈苦。種種醜穢之症,雖不敢悉陳,而雖欲拚死蠢動,亦非時日之所可期,恩召荐臨,惶隘益切,畢陳悲切之私,竊附疾痛之呼。伏乞聖慈,俯賜矜察,亟命鐫改臣職,仍刊臣名於選都之案,俾嚴命無辱,私心獲靖。臣無任云云。省疏具悉。爾其勿辭察職。
辛未正月十四日申時,上御誠政閣,承旨入侍時,行左承旨李好敏,假注書金逸淵,別兼春秋申在植,記事官金陽淳,以次進伏訖。上命書傳敎曰,口啓旣請診候,而以姑待下敎,事體不可一向難持,令直宿則不可不爲之,自今日藥院直宿,惠慶宮進服忍冬茶前方中,加皮木麥三錢,乾葛一錢,一貼煎入事。榻前下敎仍命退,承史以次退出。
上在昌德宮。停常參·經筵。
夜自二更至五更,月暈。
惠慶宮患候時,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·嘉順宮,朝廷二品以上·六曹堂上口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂口傳夕問安。答曰,知道。大殿·王大妃殿·中宮殿·嘉順宮,朝廷二品以上·六曹堂上口傳夕問安。答曰,知道。
惠慶宮,朝廷二品以上·六曹堂上單子夕問安。答曰,知道。
藥房提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝中氣候,何如?昨日忍冬茶進服之後,夜來諸節,果有差勝之效乎?臣等率諸御醫,趁早入侍,詳承症候,議定繼進湯劑爲宜,區區下忱,不任達宵憂慮,敢此問安,竝爲仰稟。答曰,知道。症候如昨一樣,待承候議定以入,宜矣。
王大妃殿進御枳更二陳湯五貼製入事。榻前下敎惠慶宮進服生脈君子湯一貼煎入事,榻前下敎。
宋冕載啓曰,備邊司郞廳來言,今日賓廳日次,而以藥院直宿,不得來會云矣,敢啓。傳曰,知道。
宋冕載啓曰,知經筵曺允大,旣入闕中,不爲肅謝,直爲出去,事甚未安,推考,何如?傳曰,允。
藥房口傳啓曰,臣等伏承惠慶宮朝承候諸節,夜深後,煩候復作,渴候亦緊,而膈間不利,朝來微有惡寒之節,而憊候一樣,區區下情,尤不勝焦迫之至。寒熱虛實之候,最宜詳診審察,湯劑可以議進。伏乞亟下醫官入診之命,以爲議定當進之劑,而在前如此之時,多有移直設廳之例,亦許臣等移直於差備近處,以便承候議藥之地,千萬顒祝,惶恐敢啓。答曰,知道。事勢如此,入診姑置之,移直依施,宜矣。
宋冕載啓曰,守令署經事命下,而憲府則行大司憲李冕膺,執義李元八,持平李炫章在外,掌令李錫祜再牌不進,持平柳春東未署經,只有掌令任天常一人。諫院則大司諫宋翼孝再牌不進,司諫崔時淳,獻納李英埴,正言李承達在外,李未署經,無以備員署經,何以爲之?敢稟。傳曰,當此直宿之時,煩稟未安,特爲除署經。
以大司諫宋翼孝,掌令李錫祐再牌不進罷職傳旨,傳于宋冕載曰,只推。
宋冕載,以備邊司言啓曰,公忠水使有闕,已至多日,尙未差代,閫任久曠,誠爲可悶,令政院,政官牌招開政差出,待下批催促辭朝,仍卽赴任,何如?傳曰,允。
有政。吏批,判書朴宗慶,參判李存秀,參議李羲甲進,右副承旨宋冕載進,以李志淵爲應敎,以金魯敬爲右尹,以閔命爀爲同義禁,以李希祖爲吏曹佐郞,以南奎采爲兵曹佐郞,以宋文晦爲典牲判官,以金聲振爲顯陵令,以尹致人爲思陵參奉,以李允德爲長湍府使。
兵批,判書李勉兢進,參判金孝建病,參議鄭景祚病,參知洪羲俊入直進,右副承旨申溆進。以趙得永爲知事,以洪顯周爲副摠管,以李吉培爲內禁將,以鄭汝坤爲忠壯將,以朴基宏爲文兼,以李謙會爲公忠水使,以李東鉉爲三陟營將,以尹重烈爲長浦別將,以李檍爲宣傳官,以李魯植爲京畿中軍,黃海中軍李彦懋仍任事承傳,赴戰嶺別將單盧鳳集,護軍李壽咸,副護軍韓永逵·李英植,副司果徐永輔·閔鼎秀·尹聲大,以上竝單付,副司勇張爕元,都摠管洪顯周。
申溆,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
申溆,以奎章閣言啓曰,奉謨堂春孟朔奉審,今日當爲擧行,而直宿相値,不得擧行之意,敢啓。傳曰,知道。
申溆,以內醫院提調意啓曰,昨日直宿本院時,醫官以門鑰前先爲入來人,已爲草記,而醫官李敬培·李漢臣·崔燧燁·鄭重周,爲待令直宿,別掌務官一員,依例差下,醫官以下員役供饋等節,亦爲依例擧行事,分付該曹,何如?傳曰,允。
申溆,以內醫院提調意啓曰,移直設廳事,命下矣。臣等今方率醫官,移直於都摠府,而廳號則議藥稱號之意,敢啓。傳曰,知道。
掌令任天常啓曰,臣姿性慵懦,言議巽劣,淸朝臺閣,本不近似,而加以年前所遭,固涉難明,比來貞疾,便成痿癈,昨夏以來,有除輒辭者,是豈臣之所樂爲者哉?至於昨日,再違召命,已極惶悚,二更更招,尤極震惕,況藥院直宿之時,深夜違牌,上煩酬應,實非臣分之所敢出者,故冒昧詣闕,只欲肅命,而喉院,乃以夜分難於煩稟,使之待明朝肅謝。近聞院中,雖有此例,臺諫去就,異於庶僚,旣已承召,自外退去,其在聽聞,有辱朝廷,臣誠不似,職則臺閣,今之臺諫,雖不敢以古之臺諫自處,而在朝家待臺諫之道,則古今無異,緣臣一人之疲軟見輕,至使聖朝待臺諫之道,一擧而壞了,臣何可以臺閣自居乎?仰愧俯怍,決不敢一刻冒據,請命遞斥臣職。答曰,依啓。
宋冕載啓曰,卽伏見統制使吳載光去秋冬等褒貶啓本,則邊將無一人居下,殊無嚴明殿最之意,推考,何如?傳曰,允。
以黃海兵使徐英輔狀啓,臣子翼淳,平日不善敎飭,致承嚴敎,惶恐待罪事,傳于宋冕載曰,卿則勿待罪事,回諭。
行左承旨李好敏,右承旨金相休聯名上疏,伏以臣等,卽伏見掌令任天掌避嫌啓辭,則有不勝駭異者,蓋臺諫去就,雖以合啓之重,三更以後,則元無傳啓之法,故或有夜分後承牌者,則來詣朝房,趁朝肅謝,自是流來之規例也。昨夜臺臣承牌,時値四更,撤漏將近,況値直宿之時,又無時急奏啓者,而目下署經,亦非獨臺可爲之事,故臣等謹依前例,以臺諫之夜深承牌,本無待明朝肅謝入稟之例,而如有時急事,則直請留門,無時急事,則以其牌,少俟朝房,待開門入肅,自是臺例也。量宜爲之之意,往復於臺諫,則臺諫所答,亦以爲別無時急事,而曉漏已迫,此時瀆擾,果涉悚惶,依例待朝入肅云。本事顚末,不過彼此按例往復而已,而今見避辭,忽反前夜之所答,有若喉院之阻搪者然,此豈非萬萬不可曉者乎?雖以臺臣避辭觀之,旣謂之院中有此例云爾,則臺諫亦知此例,可推以知,而今此强引於前例外者,誠未知其得當也。然諫臣侵斥,旣如是張皇,則顧何敢晏然自在於職次乎?玆敢聯章自劉,徑出禁扃。伏乞聖慈,亟治臣等瀆擾之罪,以謝人言,以安私分,千萬幸甚。臣無任云云。答曰,省疏具悉。院例旣如此,卿等勿辭察職。
上在昌德宮。停常參·經筵。
惠慶宮患候時,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·嘉順宮,朝廷二品以上·六曹堂上·大司諫口傳問安。答曰,知道。
惠慶宮,朝廷二品以上·六曹堂上·大司諫單子問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂口傳夕問安。答曰,知道。
大殿·王大妃殿·中宮殿·嘉順宮,朝廷二品以上口傳夕問安。答曰,知道。
惠慶宮,朝廷二品以上單子夕問安。答曰,知道。
藥房提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝中氣候,若何?昨日生脈君子湯,果爲進服,而諸節有差勝之效乎?臣等率醫官入侍,詳承症候,議定繼進湯劑爲宜,臣等不任達宵憂慮,敢此問安,竝爲仰稟。答曰,知道。惠慶宮氣候,一樣靡寧,萬萬悶慮。猶以作氣,不至大段不强,此是慶幸之一端矣。卿等不必入侍矣。
藥房口傳啓曰,卽伏聞惠慶宮朝承候諸節,則昨日夜前,間間寢睡,而煩渴之候,惡寒之症,自曉復作,膈間一向不利,憊候無所差勝,昨入湯劑,尙未進服,下情尤爲焦悶。生脈君子湯,依前方一貼,今方更爲煎入,而今日亦不可不趁早入診。伏乞亟下醫官診察之命,以爲議定繼進湯劑之地,千萬顒祝,惶恐敢啓。答曰,知道。待日候稍晩,一向如是,則更請入診,宜矣。
金啓河啓曰,行大司憲李冕膺,執義李元八,持平李炫章在外,掌令李錫祜未肅拜,一員未差,持平柳春東未署經,監察茶時之意,敢啓。傳曰,知道。
李文會啓曰,同副承旨金敎根,今日不爲仕進,卽爲牌招,何如?傳曰,允。
藥房口傳再啓曰,臣等卽伏聞惠慶宮承候官所傳,午間諸節,與朝一樣,生脈君子湯,已爲進服,査橘茶,方又煎入矣。朝者批旨,旣伏奉待稍晩請診之敎。伏乞亟許諸醫官入診,以爲詳診議藥之地,千萬顒祝,惶恐敢啓。答曰,知道。症候則一樣,待明朝更爲診候,宜矣。
傳于李羲甲曰,近日日候不調,且設廳直宿,不可行謁廟之禮,姑退二月初旬前。
以同副承旨金敎根牌不進罷職傳旨,傳于金啓河曰,許遞,前望單子入之,待下批牌招察任。
承旨前望單子入之,愼宜學落點。
金啓河啓曰,新除授承旨愼宜學,方在被謫中,何以爲之?敢稟。傳曰,蕩滌敍用,分揀放送,牌招察任。
金啓河啓曰,新除授同副承旨愼宜學,方在公忠道舒川謫所,斯速乘馹上來事,下諭,何如?傳曰,允。
金啓河,以義禁府言啓曰,前承旨愼宜學,蕩滌敍用,分揀放送事,承傳啓下矣。公忠道舒川郡定配罪人愼宜學,卽爲放送事,分付該道道臣之意,敢啓。傳曰,知道。
以都摠管洪顯周初度呈辭,傳于金啓河曰,許遞。
李羲甲,以弘文館言啓曰,校理韓兢履,修撰鄭魯榮,旣有只推之命,竝卽牌招察任,何如?傳曰,允。
以校理韓兢履,修撰鄭魯榮牌不進罷職傳旨,傳于李羲甲曰,許遞,前望單于入之,待下批牌招察任。
玉堂前望單子入之,校理金學淳,修撰李鼎秉落點。
以校理金學淳牌不進罷職傳旨,傳于李羲甲曰,只推。
金啓河,以備邊司言啓,卽見進信使報本司辭緣,則以爲越海治裝,不宜苟艱,凡百所需,猶有不敷,復得萬金,庶可紓用云矣。在前信行時所用,朝家區劃外,又有銀錢貸下,待回還還報之例,今亦依此許施,而旣減書狀一員,銀三千兩中,除減其一分後,二千兩,戶·兵曹及禁御營,分排貸下,錢則他無許貸之處,嶺南漕留錢中五千兩,姑先推移貸下,而外邑所在,似難及期推用,依盤纏蔘價例,先自戶·惠廳,分半上下之意,分付,何如?傳曰,允。
金啓河,以兵曹言啓曰,今正月十七日,武臣堂上朔試射日次,而當此藥院直宿之時,有不敢循例擧行,姑停止之意,敢啓。傳曰,知道。
右議政金思穆箚曰,伏以惠慶宮氣候,屢日欠寧,聖心焦遑,至有移直之命,區區下情,竊不勝萬萬憂慮之至。臣身帶保護之任,適會事故,旣未能趨簉於嘗藥之列,亦無以備員於竝直之日,私心之惶悶,已無可言,而國體之苟簡,尤當如何?玆敢移次齋沐,短箚呼籲。伏乞亟遞臣藥院都提擧之任,以便公私,千萬幸甚。臣無任云云。答曰,省箚具悉卿懇。卿旣以服制,不爲入來,安心勿辭,待出仕卽爲入來。仍傳于金啓河曰,此批答,遣史官傳諭于右議政。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·嘉順宮,朝廷二品以上·六曹堂上口傳問安。答曰,知道。惠慶宮,朝廷二品以上·六曹堂上單子問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂口傳夕問安。答曰,知道。大殿·王大妃殿·中宮殿·嘉順宮,朝廷二品以上·六曹堂上口傳夕問安。答曰,知道。惠慶宮,朝廷二品以上·六曹堂上單子夕問安。答曰,知道。
藥房提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝中氣候,若何?昨日生脈君子湯進服之後,夜來諸節,果有差勝之效乎?臣等率諸御醫,趁早入侍,詳承症候,議定繼進湯劑爲宜,區區下忱,不任達宵憂慮,敢此問安,竝爲仰稟。答曰,知道。慈宮氣候,與昨別無減症之候,卿等姑不必入侍,而湯劑則待承候,議定湯劑,宜矣。
王大妃殿·中宮殿·嘉順宮,藥房口傳問安。答曰,知道。
申溆啓曰,行大司憲李冕膺,執義李元八,持平李炫章在外,掌令李錫祜未肅拜,一員未差,持平柳春東未署經,監察茶時之意,敢啓。傳曰,知道。
宋冕載啓曰,來二十一日,朝參日次矣,敢稟。傳曰,停。
金相休啓曰,來二十一日,輪對日次矣,敢稟。傳曰,當次人受點,後日次待令。
藥房口傳啓曰,卽伏聞惠慶宮朝承候所傳,則症候諸節,與昨一樣,而煩候渴候,較緊於前夜,寢睡欠穩,下情誠不勝焦迫,昨伏奉待明朝診候之敎矣。伏乞亟許諸醫官入診,以爲趁早詳診,議定繼進湯劑,千萬顒祝,惶恐敢啓。答曰,知道。諸症一向靡寧,而入診之煩頻,稍涉重大,待下敎請診,宜矣。
李好敏啓曰,卽者應敎李志淵,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
金相休,以弘文館言啓曰,本館上番闕直,事甚未安,校理金啓溫·金學淳,竝卽牌招,以爲推移入直之地,何如?傳曰,近日連見摠府懸頉草記,此何爲也。玉堂雖云淸顯,異於摠管武衛之職,若有臣分之心,當此直宿之時,焉敢煩撓於奏啓之際乎?無論前後玉堂,竝令該府拿問,直施以削版之典,俾懲紀綱之頹墮事,知悉可也。
金相休,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
傳于李好敏曰,京城飢丐,纔命抄啓,已爲賑恤,而賑恤必有許多般,雖尺布斗粟,實有眞惠,然後可使朝家慰撫之本意有實,窮民艱困之苦狀有惠,分付賑廳,另留對揚之心,俾存哀惸之義。
金相休,以禮曹言啓曰,傳曰,近日日候不調,且設廳直宿,不可行謁廟之禮,姑退二月初旬前事,命下矣。太廟·景慕宮展謁吉日,令日官池景泌推擇,則來二月初八日初九日初十日俱吉云,而初十日則永禧殿展謁相値,以何日定行乎?敢稟。傳曰,以初八日爲之。
宋冕載,以都摠府言啓曰,今日入直內三廳武兼禁軍及軍兵等,當爲中日習射技放,而直宿相値,撤直間停止之意,敢啓。傳曰,知道。
應敎李志淵上疏,伏以臣之本生母,今年爲七十五歲,氣質虛弱,自來多病,寧日恒少,居常懍惕,雖於就直之時,未嘗一念之暫弛,歲初又得輪行之疾,幾過一望,苦歇無常。臣退自候班,則家人來告,臣母之病,夜來重添,食飮全却,精神昏迷,諸般別症,迭發闖作,促臣歸視,臣纔聞此報,方寸如煎,此時瀆擾,極知其萬萬悚蹙,而懇迫之至,玆不得不忙陳短章,徑出禁扃。伏乞聖慈,俯賜鑑察,將臣所帶之職,亟賜鐫改,以便救護,因治臣擅移之罪,以肅朝綱,千萬幸甚云。省疏具悉。爾其救護。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·嘉順宮,朝廷二品以上·六曹堂上·大司諫問安。答曰,知道。
惠慶宮,朝廷二品以上·六曹堂上·大司諫單子問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂口傳夕問安。答曰,知道。
大殿·王大妃殿·嘉順宮,朝廷二品以上·六曹堂上·大司諫口傳夕問安。答曰,知道。
惠慶宮,朝廷二品以上·六曹堂上·大司諫單子夕問安。答曰,知道。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝中氣候,若何?昨日加味生脈散進服之後,夜來諸節,顯有差勝之效乎?臣等率諸御醫,趁早入侍,詳承症候,議定繼進湯劑爲宜,區區下忱,不任達宵憂慮,敢此問安,竝爲仰稟。答曰,知道。症候與昨頗減,下情不勝慶幸,卿等不必入侍矣。
金啓河啓曰,行大司憲李冕應,執義李元八,持平李炫章在外,掌令李錫祐未肅拜,一員未差,持平柳春東未署經,監察茶時之意,敢啓。傳曰,知道。
藥房口傳啓曰,臣等連伏承惠慶宮夜間諸節,則煩候顯減,寢睡頗穩,下情誠不勝慶幸。又伏聞朝承候所傳,則凡節一樣,而膈痰稍盛,咳嗽頻作,雖是感候例有之症,而不可不趁早詳診,議定湯劑。伏乞亟許諸醫官入診,以爲議定繼進之劑,千萬顒祝,惶恐敢啓。答曰,知道。症候與昨,顯有減勢,入診則待下敎爲之,宜矣。
傳于金啓河曰,守令纔已申飭下送,而近年以來,年政紊亂,水陸操鎭門,每歸虛僞假飾之端,闕額鈍器,無足恃陰雨之具,況兒弱混雜,全昧戎事者乎?此意令廟堂申飭,克修城堞軍器,留念軍伍陳式,使列祖垂裕之謨,無至頹弛之地。傳于李羲甲曰,春務方殷,在京守令,除非有公故上來者,竝催促下送,雖有公故上來者,一體下送。
傳于金啓河曰,都承旨外竝許遞,前望單子入之,待下批牌招察任。
承旨前望單子入之,李普天·李文會·李羲甲·金履載·金啓河落點。
金啓河啓曰,新除授承旨李普天,年限已過,金履載方在被謫中,何以爲之?敢稟。傳曰,李普天罪名,蕩滌分揀,承旨許遞,不入前望人,除授牌招。金履載,分揀放送,蕩滌敍用,申絅一體放送,亦爲蕩滌敍用,而兩承旨,俾勉來後。
金啓河啓曰,新除授左副承旨金履載,時在全羅道長城府謫所,斯速乘馹上來事,下諭,何如?傳曰,允。
傳于金啓河曰,摠管一體被謫人,蕩滌敍用。
傳于李羲甲曰,慈候欠和,議藥設廳,至于今累箇日矣,小子悶慮之情,日益焦迫,幸須天神之佑,今幾有向差之喜。設廳撤罷,都提調以下三提調,一員式自今日輪直,醫官量宜待令事,分付。
藥房口傳啓曰,慈候欠和,五日直宿,聖孝仰格,皇穹垂祐,症候漸向康勝,今伏承撤廳輪直之命,下情慶忭,曷有其極?第諸節尙未決復,承候議藥之道,猶不如移直之便近,臣等有不敢處然退歸本院,敢此齊籲,姑許依前竝直,千萬顒祝,惶恐敢啓。答曰,知道。慈候今則漸復常度,何不仰體慈心乎?竝依敎爲之,宜矣。
傳于李羲甲曰,議藥廳都提調右議政金思穆,內廐馬一匹賜給,子壻弟姪中初仕除授。提調行戶曹判書沈象奎,副提調行承政院都承旨洪義浩竝加資。史官竝陞敍,別入直承候官金在昌加資,金在三·鄭漪竝陞敍,待令醫官竝加資,其外醫官及下屬,依丁卯年例施賞。
傳于李羲甲曰,議藥廳都提調以下醫官,別單書入。
傳于李羲甲曰,當宮承言色竝加資,出入番內官,竝上弦弓一張賜給,其外司鑰員役別監,竝木布分等賜給,尙宮以下內人,竝木布依丁卯年例,分等題給,待令內官,燈燭差備中官,傳命司謁,竝上弦弓一張賜給。
傳于李羲甲曰,自明日,朝廷問安勿爲之,內閣·政院·玉堂問安,間日爲之。
傳于李羲甲曰,政官牌招開政,賞典下批,一人雖兼數事,無得疊受。
李羲甲,以吏批言啓曰,行戶曹判書沈象奎,今陞輔國矣,本曹時無相當窠,依例送西後,兼判書下批之意,敢啓。傳曰,知道。
金啓河,以兵批言啓曰,行戶曹判書沈象奎,自吏曹送西矣,資級係是輔國,知中樞有闕之代,依例下批之意,敢啓。傳曰,知道。
有政。吏批,判書朴宗慶進,參判李存秀進,參議未差,右承旨李羲甲進。以吳淵常爲吏曹參議,以尹致鼎爲掌令,以李彦淳爲校理,以尹致後爲校理,以洪儀泳爲副校理,以趙鎭壽爲戶曹佐郞,以韓景履爲東部都事,以洪遇爕爲中學敎授,行戶曹判書沈象奎今加輔國,行都承旨洪義浩今加嘉義,行護軍金在昌今加資憲,巳上加資事承傳。兼戶曹判書單沈象奎,醫官秦泳·卞觀海,已上今加崇政,吳千根今加正憲,李敬培·李惟鑑·趙宗協·李漢臣今加資憲,崔燧燁·鄭重周,已上今加嘉義,秦在秀今加嘉善,崔遠基今加通政,已上加資事承傳。
兵批,判書李勉兢病,參判金孝建病,參議鄭景祚病,參知洪羲俊入直進,行左承旨李文會進,知中樞單沈象奎,同知單鄭汝坤,大護軍金在昌,護軍李普天·李好敏,副護軍金敎根·金相休·宋冕載·申溆·愼宜學,副司直任天常,副司果金陽淳·尹命圭,以上竝單付。
以漢學文臣安亨鎭加抄單子,傳于李羲甲曰,何不爲亨而享乎?注書汰去。
尹命圭陞敍,代以鄭禮容爲假注書。
金逸淵汰去,代以趙秀仁爲假注書。
傳于金啓河曰,宿衛嚴密,飭敎,何如?則近日各營,必有代直代名之頻數,況閤門至重,前所不往來之人,爛熳往來,極爲駭痛,各別嚴飭,使無得如是亂雜,門禁亦加嚴禁,竝若有犯科者,當付騎省,施以當律,各別申飭。
傳于金啓河曰,飭敎已施,別監之被刑棍遠配者,許令放送,本事只是帳前詢問之下,若不然狀而奏對,故有此處分,此後更不敢如是之意,分付掖庭署。
金啓河,以刑曹言啓曰,飭敎已施,別監之被刑棍遠配者,許令放送事,命下矣。依傳敎,別監馬榮獜·崔聖裕·朴春煥·李潤根等,一竝放送事,發關分付于各該道道臣之意,敢啓。傳曰,知道。前見草記,則俱擧傳敎辭緣,故自頭至尾,無所遺落,則今獨此草記,何敢省文於傳敎乎?以別監放送傳敎言之,自本事以下,至掖庭署之語,別無放送之語,而旣是一傳敎中語也,何故無端拔之,非但草記,見前日啓目,不關於刑曹擧行者,而旣入一文字,則必皆書之無刪,此草記有別語,故拔之乎?堂上推考,可也。
李羲甲,以內醫院都提調·提調意啓曰,提調一員式,自今日輪直,醫官諒宜待令事,命下矣。提調輪直之時,待令醫官全數入直,提調輪直罷後,醫官始爲輪直,院規卽然,今亦依此,自今日臣等輪直於本院,而待令醫官,姑爲竝直之意,敢啓。傳曰,待令醫官,亦爲輪直。
李羲甲,以內醫院都提調·提調意啓曰,待令醫官,亦爲輪直事,命下矣。待令醫官中三員式,自今日輪回入直之意,敢啓。傳曰,知道。
李文會,以賑恤廳言啓曰,京城鰥寡饑丐之民,分等施恤,使一夫一婦,無致遺落失所失惠之歎事,命下矣。單口分等,無他可據之例,一依賑恤分等,區別壯老弱,而此是特恩,則分給數爻,比賑恤一巡,三倍磨鍊,男壯每口米一斗五升,男老女壯老,每口米一斗二升,男女弱,每口米九升分給,未葬班戶,各米五斗錢三兩木布各一疋,民戶,錢二兩布一疋題給之意,敢啓。傳曰,知道。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳朝問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝中氣候,若何?昨日加味生脈散進服之後,諸節益有差勝之效乎?臣等率醫官,趁早入侍,詳承症候,議定繼進湯劑爲宜,臣等不任區區伏慮,敢此問安,竝爲仰稟。答曰,知道。慈候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
進御忍冬茶,自今日一貼式,限三貼煎入事,榻前下敎。
惠慶宮進服加味生脈散前方中,麥門冬減五分,加枳角五分,一貼煎入事,榻前下敎。
惠慶宮進服橘餠茶一貼煎入事,榻前下敎。
金啓河啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
備忘記,公忠水使李謙會,三陟營將李東鉉下直,各長弓一張,長箭一部,片箭一部,筒兒一箇賜給。
李羲甲啓曰,左議政金載瓚,爲承候來待矣。傳曰,今則慈候平復,漸向快差,予且連以感候靡寧,卿等姑爲退去。
李羲甲啓曰,藥房三提調爲承候來待矣。傳曰,退去。
李羲甲啓曰,諸閣臣爲承候來待矣。傳曰,退去。
洪義浩啓曰,藥房都提調·副提調持湯劑來待矣。傳曰,封入。
金啓河啓曰,行大司憲李冕膺,執義李元八,掌令尹致鼎,持平李炫章在外,掌令李錫祜牌不進,持平柳春東未署經,監察茶時之意,敢啓。傳曰,知道。
以大司諫宋翼孝,掌令李錫祜牌不進罷職傳旨,傳于金啓河曰,只推。
傳于李文會曰,飢口抄恤,適在慈候靡寧之時,況仰體慈心,宜倍恤民,尤施示喜之惠者乎?五部民庶中,乙卯生可以推恩者,各給米帛,另加存撫,而朝士庶加資推恩之典置之,惠堂出往慕華館,招聚曉諭,俾知慈恩慈惠,亦令戶房承旨,同爲進去,其疾癃不來者與有故不及來者,京兆郞官,親往傳給,一無所遺。
傳于李文會曰,大殿長番內官·出入番內官·都廳內官·司謁·司鑰·統長·副統長·武藝別監·別監·各殿別監·中禁各殿員役,依判下施賞。
傳于李羲甲曰,慈候靡寧,今則快復,大臣承候,固宜如是,而予之不能無慨於大臣者,慈候今幸向差,前日則大有緊重,何不其時入來請對乎?此非予不敬大臣之心,大臣道理,寧容如是,不然,在多日直宿之時,或者爲予焦迫無暇而然乎?前日之承候,則欲知其症候之如何,今日之承候,以賀慈候之復常而然也。其召接與否在予,而道理則在卿,若無殿宮承候之前例,則今日之求對何爲也?況雖無前例,旣設藥廳之累日者乎?是以予不能無慨之心,致言於大臣,此意史官,往傳于大臣。
金啓河啓曰,卽者義禁府都事來言,左議政金載瓚,今方待命於金吾門外云,係是大臣去就,敢啓。傳曰,知道。
金啓河啓曰,卽者議政府錄事來言,左議政金載瓚,以爲卽伏見傳敎下者,有非臣分所敢承聞者,震懍罔措,求死不得,走伏金吾門外,恭俟鈇鉞之誅云,仍納命召,何以爲之?敢稟。傳曰,俄者下敎,只謂卿道理之宜所當然而已,於卿何有?予亦知如此道理而已,待命萬萬過矣。卽爲安心,勿待命還第事,遣史官傳諭,還傳命召。
傳于李羲甲曰,近日連以慈候焦迫之餘,又有大臣待命之擧,萬萬未安,於心不能自安,若復如是,予將無面待卿,卽爲還第事,史官傳之,回奏與否。
金啓河啓曰,左議政金載瓚,又使錄事來言,負此罔赦之罪,尙逭當勘之律,而又伏承十行批旨,惶隕震越,益無所逃誅,惟願遄彼金木之典云,仍納命召,何以爲之?敢稟。傳曰,傳敎已諭,還傳命召。
趙秀仁有頉,代以鄭郁東爲假注書。
以慶尙監司金會淵狀啓,禁·御兩營上番軍,左兵使中點,依右兵營例,以該營虞候,限畢運替行,令廟堂稟旨分付事,傳于金啓河曰,大臣旣已待命,何待回啓?卽爲許施事,分付。
傳于李羲甲曰,藥房夕問安,啓辭問安,自今日勿爲之。
傳于李羲甲曰,春到記明日爲之,處所以明政殿,命官爲之,試官仍用,向日文科殿試試官,爲製述試官,文臣殿講試官,爲殿講試官。
傳于李羲甲曰,左承旨明日,馳往泮宮,朝食堂到記,收取以來。
以黃海監司洪羲臣啓本,黃州牧定配罪人韓吉祿,嚴刑取招後,仍囚以待處分事,傳于金啓河曰,觀此供招,旣已箇箇遲晩,所當更加嚴刑,而特加參恕,更付配所,雖於今番赦典,切勿許放事,分付。
金啓河,以兵曹言啓曰,公州營將許乘,通信副使李勉求軍官啓下矣。許乘所帶營將之任,改差,其代口傳差出,催促下送,使之交代後,趁期上來,何如?傳曰,允。
兵曹口傳政事,以洪景運爲公州營將。
洪義浩,以吏曹言啓曰,春務方殷,在京守令,除非有公故上來者,竝催促下送,雖有公故上來者,一體下送事,命下矣。上京諸守令處,自臣曹催促,則金溝縣令洪赫,今方下去,慈山府使洪秀晩,文化縣令金世淵,比安縣監洪羲敬,俱以爲身病猝重,不得下去云。雖未知其病勢之如何,而特敎催促之下,謂有身病,不卽下去者,揆以事體,誠甚未安,慈山府使洪秀晩,文化縣令金世淵,比安縣監洪羲敬,竝罷黜,何如?傳曰,竝嚴飭下送。
洪義浩,以吏曹言啓曰,臣曹草記慈山府使洪秀晩,文化縣令金世淵,比安縣監洪羲敬罷黜事,批旨內,竝嚴飭下送事,命下矣。自臣曹更爲催促,則慈山府使洪秀晩,文化縣令金世淵,比安縣監洪羲敬,俱以爲身病沈劇,萬無作行之望云,病勢雖曰難强,嚴飭之下,謂有身病,終不下去者,揆以事體,誠萬萬未安,上項三邑守令,竝令該府,拿問處之,何如?傳曰,允。前此草記,有本曹請推之外,無他罰爲辭,今何爲直請拿處乎?卿則推考,當該守令,本職竝改差,其代口傳差出,待下批卽爲下送,可也。
李羲甲,以內醫院都提調·提調意啓曰,今番賞典中,有掌務官金壽仁準職除授之命矣。壽仁已經準職,何以爲之?敢稟。傳曰,加資。
李羲甲,以內醫院都提調·提調意啓曰,內醫金壽仁,旣已加資,御醫陞差,何如?傳曰,允。
李羲甲,以內醫院都提調·提調意啓曰,內醫崔遠基,旣已加資,御醫差下,何如?傳曰,允。
李羲甲,以內醫院都提調·提調意啓曰,金進源弟近源,內醫有闕則差下事,曾已命下矣。內醫崔遠基陞資代,前典醫監僉正金近源差下,何如?傳曰,允。
金啓河,以兵曹言啓曰,僉知中樞府事李孝命,五衛將李克禮·鄭宅升,忠壯衛將鄭汝坤,俱以除授在外,上來無期云,內禁衛將閔宗爀,五衛將李孟玄,病難供職,呈狀乞遞,竝改差,何如?傳曰,允。
金啓河,以兵曹言啓曰,今正月二十日,文臣朔試射日次,而當此藥院輪直之時,有不敢循例擧行,今姑停止之意,敢啓。傳曰,知道。
金啓河,以義禁府言啓曰,前承旨金履載,分揀放送,蕩滌敍用事,承傳啓下矣。全羅道長城府遠竄罪人金履載,卽爲放送事,分付該道道臣之意,敢啓。傳曰,知道。
金啓河,以義禁府言啓曰,前承旨申絅,一體放送,蕩滌敍用事,承傳啓下矣,平安道宣川府遠竄罪人申絅,卽爲放送事,分付該道道臣之意,敢啓。傳曰,知道。
禁府啓目,校理金啓溫·金學淳,前校理韓兢履,前修撰鄭魯榮等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,且伏承直施以削版之命,待判下擧行,何如?判付啓,依允。
金啓河,以義禁〈府〉言啓曰,特囚罪人金啓溫·金學淳·韓兢履·鄭魯榮等原情結語,旣伏承直施以削版之命,待判下擧行事判付內,依允啓下矣。金啓溫·金學淳·韓兢履·鄭魯榮等,施以削版之典事,分付該曹,竝卽放送之意,敢啓。傳曰,知道。
金啓河,以刑曹言啓曰,依下敎,金樂哲,嚴刑一次後,慶尙道彦陽縣定配所,卽爲押送之意,敢啓。傳曰,知道。
右議政金思穆箚曰,伏以我慈宮邸下,感候愆和,設廳移直,上下大小,焦迫同情,幸賴神天默佑,聖孝仰格,康復之喜,不日奏效,歡欣蹈舞,曷有其極?迺我殿下,仰體慈心,俯推慶典,輪直之命纔降,懋賞之旨隨頒,以臣名列嘗藥之首,旣侈乘拜之錫,復施蔭及之私,聞命驚惶,罔知所以自措。雖使臣無故就直,參聞於承候議藥之際,固無可紀之勞,可施之恩,而況臣跡難趨簉,誠切徊徨,上箚求解,未蒙體諒,離次潔沐,冒沒進身,纔半日餘矣,適忝保護之任,同切慶幸之忱而已。至於施賞酬勞之比數於屢日在直者,實非夢寐之所自期耳。在聖朝違綜核之政,顧微分增僥倖之愧,臣固自知,人將謂何?恩命之下,決難冒受,玆敢短箚呼籲,仰暴衷懇。伏乞聖明,亟收賞典,以安微分,千萬幸甚。取進止。答曰,省箚具悉卿懇。卿其勿辭,安心領受。仍傳于李羲甲曰,此批答,遣史官傳諭于右議政。
戶曹判書沈象奎疏曰,伏以我惠慶宮邸下,玉度愆和,浹日靡寧,設廳移直,上下焦遑,幸賴聖孝仰格,皇穹默佑,旋就康復,勿藥奏喜,歡欣忭祝,大小同情。迺殿下,仰體慈心,纔下輪直之命,卽推同慶之念,賞典誕頒,恩施曠蕩。以臣名在嘗藥之列,擢臣爲輔國崇祿大夫者,拚寵旨而無勞可紀,奉華誥則若夢非眞,達宵兢懍,誠不知措躬之所也。噫,是秩也,階正一品,禮抗三公,所以尙賢,而非敍功醻事節次循進之地,則功且不可以冒居,況可以罔功而濫授哉?臣以眇然一書生,厚沐兩朝若偏之化,未及古人服官之年,朝驟暮躐,滾到崇顯,初豈臣夢寐之所自擬。而伊來叨被,多夤慶典,誠未足槪,辭不敢力,外若恬然,內實惕若,日夜以思,只覺寢食之不自甘安。今又因此幸會,晉蹈匪據,則累聖上愼惜名位之政,非細故也。況臣以再昨夏亞卿末班,乃於未二朞之間,居然六超其資,一蹴至此,進之不已,亢則有悔。殿下聖明,知臣不肖,有何才能,有甚福分,可以消受此光寵乎?匪榮伊災,不顚則躓,理所無幸,情亦斯窮。伏惟天地父母,顧復愛恤之慈,不待臣言之畢,而必有所矜然愍憐也。苟非然者,臣豈敢飾辭崇讓,不思奔走於院直未撤之時乎?玆庸疾聲呼籲於仁覆之下。伏乞聖明,亟命收還臣新授資級,以重公器,以安賤分。臣無任云云。答曰,省疏具悉。卿其勿辭行公。
大護軍金在昌疏曰,伏以聖孝仰格,慈候康復,臣民慶祝,大小惟均。仍伏念臣,百無肖似之庸才下品也。僥倖一第,犯古人不幸之戒,而節次推遷,滾到卿班,偏荷陶甄之渥,秪切集木之懼,不意罔功之賞,遽躋八座之秩,臣於是,宸驚懍蹙,不知所措。念臣以年則纔踰四十也,以科則未滿一紀也,以才則最居人下也。黑頭蜚英,有識所譏,罔功驟躐,自顧悚恧。又況爵賞,卽勵世磨鈍之具,而嚬笑是明主之所愛惜也,蓋繁纓山物也,而孔子惜之,至於上卿峻秩,是何等難愼之地,以如臣無似,而乃敢猥廁於其間乎?且入直承候,在臣爲榮,而初無寸勞之可紀,則尤不敢貪戀榮寵,晏然承當也決矣。玆不得不疾聲陳籲於仁覆之下。伏乞聖明,俯垂諒察,亟命收還臣新授資級,以重名器,以安私分,千萬幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
惠慶宮患候平復後,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝中氣候,若何?諸節益有差勝之效乎?臣等率醫官,趁早入侍,詳承症候,議定繼進湯劑爲宜。臣等不任區區伏慮,敢此問安,竝爲仰稟。答曰,知道。慈候今則漸向差復之境,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加味生脈散前方中,加前胡七分,一貼煎入事,榻前下敎。
惠慶宮進服橘餠茶前方中,陳皮加五分,加具母一錢,自今日一貼式煎入事,榻前下敎。
金啓河啓曰,備邊司郞廳來言,今日賓廳日次,而藥房輪直相値,不得來會云矣,敢啓。傳曰,知道。
金啓河啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李羲甲啓曰,三品官之無得過三日循例請牌,曾有定式矣。吏曹參議吳淵常,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
洪義浩啓曰,藥房都提調持湯劑來待矣。傳曰,封入。
金啓河啓曰,行大司憲李冕膺,執義李元八,掌令尹致鼎,持平李炫章在外,掌令李錫祜牌不進,持平柳春東未署經,監察茶時之意,敢啓。傳曰,知道。
以大司諫宋翼孝,掌令李錫祜牌不進罷職傳旨,傳于金啓河曰,只推。
金啓河啓曰,左議政金載瓚,又使錄事來言,昨不得遄伏邦憲,夜未敢更瀆宸嚴,泥首經宿,罪上添罪,而以此待誅之蹤,偃處近闕之地,尤非義分之所敢出,今方逬出城外,恭俟當被之律云,仍納命召,何以爲之?敢稟。傳曰,昨之所諭,言其事理也。予豈薄於卿,況予亦不無所失於承候之時,前雖有大臣之不爲承候,昨不召接,是予所失也。有症候時未及承候,復常後承候,而不爲召接,兩有所失,卿之此擧,萬萬過矣。卽爲入來,安心還第,予所望也事,遣史官傳諭,還傳命召。
金啓河啓曰,左議政金載瓚,又使錄事來言,爲人臣而少忽於承候,是死罪也。況臣不誠,全失道理,若正其罪,九死難贖。未伏常憲之前,萬無以變動,雖伏承還第之敎,泥首懍隕,乞就王章云。仍納命召,何以爲之?敢稟。傳曰,已諭於前批,安心還第事,遣史官傳諭,還傳命召。
鄭郁東在外,代以沈湜爲假注書。
吏曹口傳政事,以申在明爲慈山府使,李憲祖爲文化縣令,鄭夏容爲比安縣令。
以慈山府使望筒,傳于李羲甲曰,首望向有事端,今特越之。
李羲甲啓曰,卽者吏曹郞廳來言,文化縣令李憲祖,比安縣監鄭夏容,兩司俱未署經云,除在外·未署經外,未肅拜·呈告人員,竝卽牌招,何如?傳曰,允。
金啓河啓曰,左議政金載瓚,又使錄事來言,罪負至重,而恩批荐承於兩日,典章莫嚴,而威罰尙逭於三尺,臣罪到此,有死而已。惟願亟降鈇鉞之誅,以治臣闕禮虧分之罪云,仍納命召,何以爲之?敢稟。傳曰,向日之承候請對也,予固疑其前日,則慈候之緊重而不請承候,當日則慈候快復而始爲請對,故有所致問於卿,而亦難知卿之心,自徒慨歎。予當始終言之,雖宰相家之親年,篤老沈病,猶爲赫蹄相連,慰問相續,況慈候靡寧,候班日開,豈徒別有承候於快復之後哉?是以予之心,斷斷如此,此非予自足之意,未快復之前,非他故與他事會,而先請卿對,則是卿地,異於藥院都提調,而予之召接,大不然也。至於末乃請焉,則是賀慈候平復,是予之召猶當,而卿之道理,無異前後,亦尤在前而又在後,予之所過,只在不爲召接於向日快復後請對而已。然事已往矣,反覺言輕,卿何爲棲屑於寒郊,過自謙遜,至於此極乎?望卿更勿辭巽,安心入來,以副予切切追悔。自以爲過之意事,更遣史官傳諭,還傳命召,若不入城,予當親備駕以迎,竝須知悉。
金啓河啓曰,卽者義禁府都事來言,左議政金載瓚,今方待命於金吾門外云,係是大臣去就,敢啓。傳曰,知道。
金啓河啓曰,左議政金載瓚,又使錄事來言,卽伏見胥命批旨下者,有人臣不敢晷刻承聞者,五內崩潰,神精飛越,進伏金吾門外,泥首席藁,乞被金木之誅云。仍納命召,何以爲之?敢稟。傳曰,前批已諭,卿何過當,以此以彼,莫非予不誠之致,卿宜安心。前日與今日傳敎,今竝還收,卿其還次事,更爲傳諭,還傳命召。
李羲甲啓曰,守令署經事命下,而憲府則行大司憲李冕膺,執義李元八,掌令尹致鼎,持平李炫章在外,掌令李錫祜牌不進,持平柳春東未署經,諫院則大司諫宋翼孝牌不進,司諫崔時淳,獻納李英埴,正言李承達在外,李未署經,無以備員署經,何以爲之?敢稟。傳曰,在外臺諫竝許遞,春務方殷,竝除署經。
以大司諫宋翼孝,掌令李錫祜牌不進罷職傳旨,傳于金啓河曰,只推。
傳于李羲甲曰,殿講冊子,以詩傳爲之。
傳于李羲甲曰,春到記講居首通幼學盧尙羲,製述居首賦三下一進士徐憲輔,竝直赴殿試,講之次略生員趙顯休,製述之次三下進士尹載黃,竝直赴會試,講之次略進士權,製述之次草三下進士金晉敎,各給二分,講之次略生員成錫魯,製述之次次上進士李源達,講之次略進士申羲朝,製述之次次上進士權徽,各給一分,其外講製入格儒生邊正容等十三人,竝令該曹,考例分等施賞。
傳于李羲甲曰,入格儒生,使之明日待令于延英門外施賞。
以慶尙監司金會淵狀啓,巨濟府民家失火事,傳于李文會曰,各別慰撫事,分付。
以洪秀晩·金世淵·洪羲敬等囚單子,傳于金啓河曰,杖一百收贖,告身盡行追奪,功議區別,各減一等。
金啓河,以都摠府言啓曰,今日入直內三廳武兼禁軍及軍兵等,當爲中日習射技放,而藥院輪直撤直間姑停之意,敢啓。傳曰,知道。
李羲甲,以禮曹言啓曰,皇壇壇上及祭器等物,每年孟春,戶·禮曹堂上奉審事,定式矣。今正月二十五日,臣曹與戶曹堂上,奉審後稟處,何如?傳曰,允。
金啓河,以義禁府言啓曰,時囚罪人洪秀晩·金世淵·洪羲敬,杖一百收贖,告身盡行追奪,功議區區,各減一等事,命下矣。洪秀晩·金世淵·洪羲敬,各杖一百收贖,告身盡行追奪,而洪秀晩七代祖瑞鳳靖社功臣,錦平尉外玄孫,金世淵十代祖友曾靖國功臣,達城尉異姓五寸親,洪羲敬七代祖履祥扈聖功臣,永安尉五寸親云。竝功議各減一等,各杖八十收贖,奪告身三等,放送之意,敢啓。傳曰,知道。
吏曹參議吳淵常上疏,伏以宸孝上格,皇穹默佑,我惠慶宮邸下,患候康復,直宿已撤,候班且停,臣民慶忭,曷有其極?仍伏念臣於日昨,伏奉天官佐貳之命,噫,此是臣已試蔑效之地也。罪著瘝曠,愧切點汚,至今追惟,尙覺惶汗之交背,其可以諉以宿趼,而揚揚冒進也乎?況臣與本曹參判臣李存秀,爲內外從昆季,法不當竝據一曹矣。揆以格例,在下應遞,玆於天牌之下,承膺無路,略具短章,仰瀆崇嚴。伏乞聖明,亟賜鐫免,以重公格,以安微分,不勝幸甚。臣無任云云。省疏具悉。本職許遞。
上在昌德宮。停常參·經筵。
惠慶宮患候平復後,大殿·王大妃殿·中宮殿·惠慶宮·嘉順宮,藥房口傳問安。答曰,知道。
金啓河啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
金啓河啓曰,來二十五日,朝參日次矣,敢稟。傳曰,停。
洪義浩啓曰,藥房三提調持湯劑來待矣。傳曰,封入。
金啓河啓曰,大司憲·執義·掌令一員,持平一員未差,掌令李錫祜牌不進,持平柳春東未署經,監察茶時之意,敢啓。傳曰,知道。
以大司諫宋翼孝,掌令李錫祜牌不進罷職傳旨,傳于金啓河曰,只推。
以全羅監司李相璜狀啓,任實縣民家失火事,傳于李文會曰,當寒失所,極爲矜惻,元恤典,各別顧助事,分付。
以江原監司洪義謨狀啓,江陵府民家失火事,傳于李文會曰,民戶漁船,如是燒失,聞殊矜念,務加顧恤,俾卽安奠事,分付。
以司謁李仁圭手本,別監金養心,身爲代直別監,無端逃走,令攸司從重科治事,傳于金啓河曰,身爲別監,種種犯科,萬萬痛駭,嚴加禁囚,從重照勘。
金啓河,以兵曹言啓曰,本曹草記,通信使軍官被選別軍職李鍾英,先爲査實,徐翼淳,追後査聞事批旨內知道,渠旣知事面,則特爲分揀,通信使何故,而致軍職輩於軍官也。今番以生疎勿論,然則李鍾英,旣以不請爲言,徐翼淳,待其査問,如有自請者,特爲嚴棍十五度汰去,一以示通信使非但終始聽言論也。先發其端,一以示渠則自發以差李鍾英之出於通信使口中出來之故,止加棍汰,全不然,則此亦置之,後加警勵之意,嚴加分付而已可也事,命下矣。徐翼淳,自黃海兵營,今始上來,故招致査問,則以爲昨年十一月,通信正使金履喬,以偕往之意送言,故有難往復,躬自往見,以爲時帶軍職,無幕裨隨行之例。且曾經閫帥,則大臣出疆外,無軍官啓請之規,又於春間,有親山移葬之故,雖被圖避之律,於公於私,萬無偕往之意,累累懇告而來,其後更無往復,而初不求請云。故謹依傳敎,後加警勵之意,嚴飭分付之意,敢啓。傳曰,知道。
上在昌德宮。停常參·經筵。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝中氣候,若何?諸節益有差勝之效乎?臣等率醫官,趁早入侍,詳承症候,議定繼進湯劑爲宜。臣等不任區區伏慮,敢此問安,竝此仰稟。答曰,知道。慈宮問安,一向安康,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服橘餠茶前方中,加蘇子·瓜蔞仁各一錢五分,銀杏二十箇,自今日一貼式煎入事,榻前下敎。
金啓河啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
備忘記,公州營將洪景運下直,長弓一張,長箭一部,片箭一部,筒兒一箇賜給。
金啓河啓曰,大司憲·執義·掌令一員,持平一員未差,掌令李錫祜牌不進,持平柳春東未署經,監察茶時之意,敢啓。傳曰,知道。
以大司諫宋翼孝,掌令李錫祜牌不進罷職傳旨,傳于金啓河曰,只推。
李羲甲,以禮曹言啓曰,大報壇祭享,每年三月上旬內,擇日擧行事,定式矣。吉日令日官全宗周推擇,則來三月初七日爲吉云。以此日定行,而親祭或攝行間,有稟旨擧行之例,今番則何以爲之乎?敢稟。傳曰,謹以攝行磨鍊。
李羲甲,以弘文館言啓曰,修撰李鼎秉,時在慶尙道慶州地,經筵入番事緊,請斯速乘馹上來事,下諭。答曰,依啓。
金啓河,以兵曹言啓曰,今月二十五日,二內禁軍番次矣。該番將未差之代,依承傳,口傳擬入之意,敢啓。傳曰,知道。
兵曹口傳政事,以閔植爲內禁將。
傳于金啓河曰,臺諫有闕之代,政官待明朝牌招開政。
以平安監司李晩秀啓本,罪人李普天放送事,傳于李文會曰,今見狀啓,發程若是迅速,極爲可尙。又可見道伯飭化,至及驛路。其令騎省,特給陪持木三匹,表加道臣今月俸一十石。
金啓河,以禁衛營言啓曰,本營哨官朴宗泰,守直不勤,汰去之意,敢啓。傳曰,知道。
金啓河,以刑曹言啓曰,以司謁李仁圭手本,別監金養心,身爲代直別監,無端逃走,以致闕夜直之狀,萬萬痛惡,令攸司從重科治事。傳曰,身爲別監,種種犯科,萬萬痛駭,嚴加禁囚,從重照勘事,命下矣。別監金養心,爲先嚴囚,而謹按律文,則大明律宮衛篇,有曰凡宮禁宿衛人,應直不直者笞四十,制書有違條,有曰凡奉制書,有所施行而違者杖一百,名例云二罪俱發,以重者論,金養心,依此律從重論,次杖一百後,放送之意,敢啓。傳曰,作奸犯科雖少間,每犯此禁,實難容貸,考數嚴杖放送。
金啓河,以刑曹言啓曰,慶尙道鎭海縣充軍罪人朴祉榮,昨年冬武科初試入格,自右兵營,已爲修啓矣。取考律文,則大典通編諸科條,有曰幼學以下水軍充定者,初試入格則免役,武科同。朴祉榮,依法典放送後,徒流案頉下之意,分付道臣,何如?傳曰,允。
永明尉洪顯周疏曰,伏以聖孝上格,慈候康復,慶忭之忱,大小惟均。仍念臣之猥叨長興提擧之任,今已五朔于玆矣。承命之初,駴懍踧踖,披瀝微懇,瀆冒天聽,誠淺辭拙,未蒙諒許,恩批鄭重,逈踰常格,臣嚴畏囁嚅,雖不敢更煩控籲,而私心兢惶,迄于今不能一日忘也。臣之蒙騃謭劣,不堪冒膺之狀,固已淵鑑之所俯燭,臣不欲更長其言,而曾未弱冠,濫玷名器,使堂堂聖朝,不免有童子備官之譏,臣之罪,於是乎大矣。臣聞故東平尉臣鄭載崙,嘗除提調,以學蔑才短,三陳巽牘,竟蒙鞶禠。夫以故都尉之練識雅望,豈與臣同年而較絜?而夷考其時之年紀,亦非如臣蒙騃之比,臣雖至愚,不足爲役於古人,猥托昵近之地,偏荷庛覆之私,豈敢不以古人之所已獲於君父者,仰望于我殿下耶?臣抱此,欲一陳暴者,稍有日矣。而適當本庫有事之時,尤非臣疎才矇識所可句當,玆罄微悃,冒控短章。伏乞聖上,俯燭實狀,亟遞臣所帶提擧之任,回授可堪之人,則公私俱不勝大幸。臣無任云云。答曰,省疏具悉。卿之所請如是,予豈無諒,但此庫異於閑司,辭之良或無異,至於他司,決不宜辭遜於復除之後,所帶此庫提擧之任,特爲遞免,與司䆃提調,其令相換。卿甚益勉對揚,毋使少年才望,空老於沁園之中,以落卿世閥之傳今美法,不亦宜哉。
副護軍金履喬疏曰,伏以臣之父母墳山,在於京畿驪州,公忠道大興地,而臣係職于朝,久未往省矣。今將銜命異域,遠涉鯨海,經歷寒暑,旋期未定,夢魂長繞於松楸,感懷益深於霜露,雖王事之靡盬,宜至情之來諗,啓行之日,尙餘二旬,若於其前,丐得八九日之暇,計其程塗,足可往還,玆敢僭冒陳章,仰瀆宸嚴。伏乞聖慈,恃垂矜憐,許臣由暇,俾得往返,少伸情理,千萬幸甚。臣無任云云。省疏具悉。爾其往省焉。
上在昌德宮。停常參·經筵。
中宮殿分娩後百日,大殿·王大妃殿·惠慶宮·嘉順宮,內閣·政院·玉堂口傳問安。答曰,知道。朝廷二品以上單子問安。答曰,知道。中宮殿,內閣·政院·玉堂·朝廷二品以上·六曹堂上單子問安。答曰,知道。
藥房都提調金思穆,提調沈象奎,副提調洪義浩啓曰,伏未審夜間,聖體若何?百已日屆,中宮殿氣候,何如?臣等益不勝欣忭之忱,敢此問安。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。元子宮,藥房口傳問安。答曰,知悉。
金啓河啓曰,合辭方張之時,兩司無詣臺之員,事甚未安,未署經外,未肅拜·呈告人員,竝卽牌招,何如?傳曰,允。
金啓河啓曰,今日政新除授臺諫,竝待下批牌招,何如?傳曰,允。
李文會,以吏曹言啓曰,惠慶宮承言色中官方得賢·曺壽喆竝加資事,命下矣。方得賢·曺壽喆,俱以崇祿,已爲資窮,今無更加之資,何以爲之?敢稟。傳曰,竝以內庫豹皮各一領,面給。
有政。吏批,判書朴宗慶進,參判李存秀牌不進,參議未差,行左承旨李文會進。啓曰,臺諫多窠,今當差出,而擬望之人乏少,外任竝擬,何如?傳曰,允。以李錫夏爲同副承旨,宋冕載爲吏曹參議,金履度爲大司憲,洪儀泳爲執義,李基崇爲司諫,洪命周爲掌令,李鍾運爲持平,尹致後爲獻納,柳訸爲正言,李鍾德爲校書校理,李柱溟爲社稷令,鄭持容爲健陵令,趙奎昇爲監察,徐永輔爲典籍,林昇運爲司䆃主簿,長興庫提調洪顯周,司䆃提調李勉兢相換事承傳。兼養賢奉事單李祖馨,醫官方禹疇今加嘉義,醫官卞光壽·金景勳,以上今加通政,以上惠慶宮議藥廳別入直,醫官金壽仁今加通政,惠慶宮議藥廳掌務官,以上加資事承傳。洪鼎燮爲廣興奉事,朴鍾岳爲景慕宮令。
兵批,判書李勉兢進,參判金孝建病,參議鄭景祚病,參知洪羲俊入直,右副承旨金啓河進。以金履度爲都摠管,李好敏爲副摠管,柳雲翕爲僉知,柳師春·李道善·鄭重周爲五衛將,閔百彬爲忠壯將,李周鳳爲上土僉使,金漢鼎爲馬梁僉使,僉知申絅,大護軍李冕膺,護軍鄭晩錫,副護軍吳淵常·李孝命·李敬熙·任熙慶,副司直崔時淳·李元八·尹致鼎·李英植·李炫章,副司果李承達·崔錫鵬竝單付。
李文會啓曰,新除授同副承旨李錫夏,卽爲牌招,何如?傳曰,允。
李文會啓曰,新除授同副承旨李錫夏,時在京畿果川地,斯速乘馹上來事,下諭,何如?傳曰,允。
金啓河啓曰,行大司憲金履度,執義洪儀泳,掌令李錫祜·洪命周,持平李鍾運牌不進,柳春東未署經,監察茶時之意,敢啓。傳曰,知道。
以大司諫宋翼孝,執義洪儀泳,掌令李錫祜·洪命周,持平李鍾運牌不進罷職傳旨,傳于金啓河曰,只推。
以公忠水虞候李義權狀啓,平薪僉使宋光洙到任事,傳于金啓河曰,撥路申飭,何如?而如是遲滯,事甚未安,此後毋至稽晩事,分付。
金啓河,以兵曹言啓曰,以平安監司李晩秀啓本,罪人李普天放送事,傳曰,今見狀啓,發程若是迅速,極爲可尙。又可見道伯飭化,至及驛路。其令騎省,特給陪持木三匹,表加道臣今月俸一十石事,命下矣。謹依傳敎,陪持處木三匹,題給之意,敢啓。傳曰,知道。
金啓河,以訓鍊都監言啓曰,本局待年軍張尙快·庾季孫,西郊甕巖近處,中豹虎一頭,私獵捉得矣。謹此封進,而捉虎軍,依例施賞之意,敢啓。傳曰,知道。
金啓河,以禁衛營言啓曰,本營哨官金聖浩,受由過限,依例汰去之意,敢啓。傳曰,知道。
領府事李時秀疏曰,伏以三元泰來,百祿鼎至,聖體日康,睿知日開,太平萬歲,自今伊始,臣民攢祝,曷有其極?卽伏見本月十八日所下傳敎,惠慶宮違豫之候,不日康復,院直旋撤,廷候已罷,此實陟降攸祐,聖孝攸感。伏惟聖心洞屬,多日焦勞之餘,歡幸慶忭,當復如何?環東土含生之倫,莫不欣欣相告,舞手蹈足。仍伏念臣,蒙恩西出,到底洪造,兄弟相對,感結心腑,而狗馬賤疾,日增月加,纔經昨秋血症以來,眞元大脫,神精暗鑠,痰眩膈痞,無時發作,凜然形貌,見者危之。近又重得輪行之症,寒熱交攻,食飮全却,委身床褥,日事呻痛,房闥之內,不能蠢動。此際伏聞慈候靡寧,藥院移直,驚遑憂慮,拚死登道,行到中和,適値風寒猝嚴,諸症越添,胸膈悶塞,頭目刺痛,達宵叫楚,勺水不下,急灌湯丸,有加無減。目下病勢,萬無强力前進之望,不得已舁還臣弟任所,以爲稍加調息,待差東歸之計,臣之逖違京闕,居然半載,軒陛之戀,寤寐如結。況今歲籥載新,邦慶無疆,臣當卽日趨朝,入覲前席,仰承起居之節,粗伸忭賀之忱,而歸程半日,因病徑還,情禮俱闕,義分都虧。有臣如此,生不如死,北望觚稜,寸心徒激,病裏惶隕,措躬無地,玆敢倩人構疏,從縣道仰暴情實於天地父母之前。伏乞聖上,重勘臣罪戾,以肅朝綱,以安私分,不勝幸甚。臣無任云云。答曰,省疏具悉卿懇。慈候靡和,幸須神祐,卽旋復康,喜溢微心,慶流八域,際見卿章,怳然如接,卿旣乞沐朝廷,安身弟藩,穩送年月,不羨古人,予固賞嘆。卿又義重承候,旋車上京,美恙不意於中路,馹蹤還向於箕地,感卿體國之誠,慮卿愼節之深,未知異卿風土,能無苟且之苦,而亦當宿患之復發,無難調治之未便乎?玆遣備郞,問卿安否,齎傳藥物,卿其諒察。仍傳曰,此批答,遣史官傳諭于領府事,備郞亦往問疾以來。
上在昌德宮。停常參·經筵。
惠慶宮患候平復後,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝中氣候,若何?諸節益有差勝之效乎?臣等率醫官,趁早入侍,詳承症候,議定繼進湯劑爲宜。臣等不任區區伏慮,敢此問安,竝爲仰稟。答曰,知道。今日又有益勝之望,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
金啓河啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
備忘記,從浦萬戶姜在謙下直,長弓一張,長箭一部,片箭一部,筒兒一箇賜給。
李文會啓曰,臣以民庶老人等處米帛頒給次,訓鍊院進去,下直之意,敢啓。傳曰,知道。
金啓河啓曰,行都承旨洪義浩藥院直,行左承旨李文會民庶老人米帛頒給次,下直進去,右承旨李羲甲式暇,左副承旨金履載,同副承旨李錫夏在外,院中只有臣一人,伴直無人,行左承旨李文會,所當牌招,而拘於廳規,不得請牌,何以爲之?敢稟。傳曰,牌招。
李文會,以禮曹言啓曰,宸誠所格,皇穹垂佑,惠慶宮患候,遄臻康復,慶溢殿宮,懽均朝野,告廟頒敎陳賀等節,係是應行之禮,卽爲擇吉擧行,何如?傳曰,允。
李文會,以禮曹言啓曰,惠慶宮患候平復,告廟頒敎陳賀取稟草記,傳曰,允事,命下矣。告廟頒敎陳賀吉日,令日官池景泌推擇,則來二月初九日十二日俱吉云,以何日定行乎?敢稟。傳曰,十二日爲之。
李文會,以禮曹言啓曰,惠慶宮患候平復,告廟頒敎陳賀擇日草記,傳曰,十二日爲之事,命下矣。同日曉頭,先行告〈由〉祭於宗廟·永寧殿·景慕宮,卯時頒敎陳賀,而大殿·王大妃殿·中宮殿·惠慶宮·嘉順宮,進箋陳賀方物物膳,依例封進事,知委京外,箋文頭辭,令文任撰出,何如?傳曰,允。當宮外,方物物膳,勿爲封進。
李文會,以禮曹言啓曰,今此惠慶宮患候平復,告廟頒敎陳賀時,京外進箋方物物膳,依例封進事草記,傳曰,允。當宮外方物物膳,勿爲封進事,命下矣。在前京外方物物膳除減之時,議政府·六曹物膳及京廳方物,京畿物膳,則有稟旨後,各殿宮一體封進之例,今亦依前例,知委封進,何如?傳曰,允。
行大司憲金履度啓曰,臣姿性鹵莽,知識蔑劣,其於淸朝耳目,初不近似,而況此都憲之任,言議風裁之所由出,望隆責重,尤非諸僚之比,則是豈如臣無似者,所可苟然充位哉?召牌之下,違慢是悚,雖不得不冒沒肅命,決不當因仍蹲據貽差臺端,固不待臣言,庶幾淵鑑之俯燭,而且於合辭中袒免之親,實有私義之不可隨參者,非但如臣情地輒蒙體諒,臣於前日之恩遞,亦出風敎之敦尙,則由前由後,宜無異同,以此情蹤,何可晏然於臺次乎?請命遞斥臣職。答曰,依啓。
以大司諫宋翼孝,獻納尹致後,執義洪儀泳,掌令李錫祜·洪命周,持平李鍾運牌不進罷職傳旨,傳于金啓河曰,只推。
李文會啓曰,吏曹郞廳來言,臺諫有闕,政事,取稟。傳曰,當日爲之。
李文會啓曰,卽者吏曹郞廳來言,政事當日爲之事命下,而判書朴宗慶,家在城外,參判李存秀病不來,參議宋冕載未肅拜,不得開政云,參判·參議,竝卽牌招,何如?傳曰,允。
以黃海監司洪羲臣狀啓,海州牧民家失火事,傳于李文會曰,恤典卽爲顧給事,分付。
以慶尙監司金會淵狀啓,慶山縣令朴宗恕,與左兵使申大坤,有應避之嫌,令該曹稟處事,傳于李文會曰,方當信使往來,其代口傳差出。
李文會,以賑恤廳言啓曰,傳曰,饑口抄恤,適在慈候靡寧之時,況仰體慈心,宜倍恤民,尤施示喜之惠者乎?五部民庶中乙卯生可以推恩者,各給米帛,另加存撫,而朝士庶加資推恩之典置之。惠堂出往慕華館,招聚曉諭,俾知慈恩慈惠,亦令戶房承旨,同爲進去,其疾癃不能來者與有故不及來者,京兆郞官,親往傳給,一無所遺事,命下矣。漢城府乙卯生抄報,爲二百八十人,而謹依丁巳年年七十以上人米四斗木一疋賜給之例,臣今日進詣訓鍊院,與戶房承旨,曉諭傳敎內辭意後,一一分給,而其中疾癃及有故不能來·不及來者十八人處,令京兆郞官,仍爲親往傳給之意,敢啓。傳曰,知道。
金啓河,以刑曹言啓曰,玉堂牌招啓辭掩置之當該院吏朴行儉,待過齋,嚴刑準三次,惡島充軍事,已蒙允下矣。朴行儉,今已準三次嚴刑,全羅道萬頃縣古群山,充軍定配,卽爲押送之意,敢啓。傳曰,知道。
左議政金載瓚疏曰,伏以臣罪,尙可言哉?人臣之得罪國家,自古何限,其目甚多,蓋慢官罪也,墮職罪也。學未需世,受命僨事罪也。材不適用,爲政病國罪也。然此皆各有可恕之跡,容有自新之路,而至若事君而不盡分於常節,則爲罪極大,在法難赦,雖聖王解網之仁,更無得低昂也審矣。今臣所坐,卽墜臣分也,壞常節也。三千之律,罪實爲首,猶且性命尙全,誅罰不加,在三尺至嚴之義,寧或有是也?噫,天地之間道理而已。國而無是,則無以爲國,人而無是,則無以爲人,而臣則今於日用應行之事,全失這道理,致使匪怒之敎,牖迷焉拔蒙焉。臣之罪,雖使臣自定其律,死固不辭,生亦何爲,臣於是,心隕魄禠,泥首而請譴,出城而待誅,實難晷刻自立,惟願卽地就滅,及伏承不敢聞之敎,他不暇恤,顚倒復入,而繼以恩言誕降,德音渙發,至有前後下敎收還之命,辭旨鄭重,慰拊諄摯,臣手擎恩諭,聲淚交發,不省所以自措。而時値深夜,更籲路阻,遂不得不倉皇逬退,而當勘之律未施,則必誅之罪自在,關和廝乖,自臣伊始者,今五日有餘矣。區區求死之心,殆甚於席藁俟勘之時,惶隕震迫,轉益靡措,固當卽日猥籲,以陳決不可倖逭之義,而狗馬之疾,此際添劇,神識迷失,自力無望,晏然家居,睯若無故者,實是臣死罪之上,又添死罪也。噫,臣雖頑如木石,亦具秉彝之天,平日之所自期,亶在於恪修義分,無誤常禮,以效斷斷傾葵之忱,而至愚極鈍,觸目顚錯,有罪難容,無面可顯。臣分由臣而壞了,邦憲由臣而蕩然,臣罪到此,鈇鉞亦輕,玆敢冒死仰呼於天地父母之前。伏乞亟降威命,特賜重勘,以懲爲人臣而墜分闕禮者之罪,千萬至祝。臣無任云云。答曰,省疏具悉卿懇。前日諭卿,直是予之不隱所抱之意而之言也。卿亦快以無慮,只以知以知遇,則猶爲可也,不必因此固執,而强付於斷斷引義則不可。予若過失,卿隨如是言之矣,殊何傷乎?至於彼此以一時未思,各相蘊畜心頭,予雖有眼前之彌縫,後日若無卿之更如是而疾之甚,復起難安,必至有事,則是之予不誠,卿又有今日之許予所請,黽勉承從。而後日因斯爲敷演辭免之多節,則是卿必不辭其不誠,不誠是豈予與卿之本意,而又足謂知遇,而所以咸德共協之義。噫,今日朝廷,以此等恒事,而尙有紛紜多節之端,況於此事,事則至重,而顧念其緖,卽至微也。安知非良以如許故,他有無限風波乎?卿倘知斯,痛濟末世之本領,鎭壓俗流之亂繩,不以苟苟之心,勿有來後之有事多節,以副予不隱之意,予之所望,於此盡矣。卿亦不可信此哉?仍傳于金啓河曰,此批答,遣史官傳諭于左議政。
上在昌德宮。停常參·經筵。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·永刺之節,何如?惠慶宮調懾中氣候,若何?諸節益有差勝之效乎?臣等率諸御醫,趁早入侍,詳承症候,議定繼進湯劑爲宜。臣等不任區區伏慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加味益氣湯一貼煎入事,榻前下敎。
金啓河啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金啓河啓曰,備邊司郞廳來言,今日賓廳日次,而藥院輪直相値,不得來會云矣,敢啓。傳曰,知道。
備忘記,羅暖萬戶金榮秀下直,長弓一張,長箭一部,片箭一部,筒兒一箇賜給。
李羲甲啓曰,吏曹參議李存秀,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,參判更爲牌招,判書朴宗慶,一體牌招,何如?傳曰,允。參議只推,一體牌招。
吏曹口傳政事,以朴宗岱爲景慕宮令,李集老爲慶山縣監。
掌令洪命周啓曰,臣姿性鹵下,言議骫骳,淸朝言責,本難堪任,而自來情勢,便成鐵案,復據臺端,斷無其望矣。召牌屢臨,義分是懼,雖不得不冒沒出肅,而因仍蹲居,有愧廉防,況於合啓中,區區私義,有不可隨衆聯參者,故向叨是職,不避猥越,以此陳懇。而特推敦倫之義,已蒙體諒之恩,前後處義,宜無異同,臣由情由義,其何敢一刻晏然於臺次乎?請命遞斥臣職。答曰,依啓。
執義洪義泳啓曰,臣品性愚迂,知慮荒疎,淸朝耳目之任,初不近似,則非但臣之自知,聖明鑑燭,當無餘蘊,而乃者亞憲新除之旨,忽下於千萬夢想之外,夫亞憲者,卽古之中丞也。其責任之峻亢,地分之淸切,又非如臣者所可堪承,而今乃感激恩造,惟事冒應,則其在義分,乖謬大矣。召牌屢下,雖不得不冒沒出肅,而因仍蹲冒,臣所不敢,且臣同族中,名在合啓者,又非一二,聖朝敦倫之義,旣許其不爲聯參,臣亦屢叨臺地,皆以是陳籲乞免,輒蒙許允。於前於後,義無異同,以此情踪,何可晏然於臺次乎?請命遞斥臣職。答曰,依啓。
以大司諫宋翼孝,獻納尹致後,持平李鍾運牌不進罷職傳旨,傳于金啓河曰,只推。
李羲甲啓曰,吏曹判書朴宗慶,參判李存秀,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,一體牌招。
傳于李羲甲曰,見窠皆令差出。
有政。吏批,判書朴宗慶,參判李存秀牌不進,參議宋冕載進,右承旨李羲甲進。啓曰,判書朴宗慶,參判李存秀竝牌不進,小臣獨政未安,何以爲之?敢稟。傳曰,只出緊任,以李直輔爲大司憲,姜世綸爲執義,徐長輔爲掌令,尹尙圭爲校理,金爲副校理,金履翼爲判尹,朴宗珩爲監察,洪集圭爲禁府都事,李遠揆爲工曹佐郞,權拚爲典籍,崔大寔爲直講,曺學振爲司宰奉事,文鳳岐爲公忠都事,白致樂爲江原都事。
兵批,判書李勉兢病,參判金孝建病,參議鄭景祚病,參知洪羲俊入直進,右副承旨金啓河進。同中樞單閔百彬,僉中樞單柳師春,大護軍單金履度,副司直單洪命周·洪儀泳。
金啓河,以兵曹言啓曰,景福宮松禁之節,入直衛將及中官,分掌檢飭而內外諸處犯斫,至於四株,外此傍枝斫去,亦爲夥多,執頉於本曹摘奸,故使之査實,則犯斫的實矣。本宮私禁,前後飭敎,果何如而無難犯斫,如是狼藉者,極爲痛駭,當該衛將高擎宇·權星應,決棍汰去,中官令該府,拿問處之,何如?傳曰,松禁至嚴,況此申飭之後,無難犯科,已極駭痛,況今守宮內官,自內來稟,只以一株爲言,而又於昨日作罪。乃於今日此草記後,彌縫以告,有若今無偸斫之事,而自以擧職樣爲之,尤萬萬駭惡。且若有自仆而致於路,必爲卽時取稟,待處分斫伐,眞是當然道理,何爲今日晩後始告,有若爲免罪之端,而終始自歸之路樣哉?衛將論勘依允,守直內官從重照勘,另充海島水軍之地,可也。
金啓河啓曰,卽伏見兵曹回啓,則京畿監司權常愼啓本,擊錚罪人李士瞻軍役稱冤詳査事判下,在於昨年九月,而今始回啓,事之稽緩,莫此爲甚,當該堂上,不可無警,推考,何如?傳曰,何時判下,經時後始爲回啓,此雖少事,亦關紀綱,其時判書,從重推考,其後判書,竝推考,此後若因民事留滯者,當用重律,以此知悉。
李羲甲,以禮曹言啓曰,臣羲淳,與戶曹判書臣沈象奎,進詣皇壇奉審,則奉室前簷一處雨漏,防草瓦二箇脫落,風遮油芚一浮,敬奉閣風遮草芚一浮,御齋室風遮草芚二浮竝破,房廳三處雨漏,壇上東邊紅箭門上橫木朽傷,柱根塗灰剝落,南邊紅箭門柱根塗灰剝落,北邊紅箭門箭木一箇折傷,香大廳地衣十張,饌卓巾三件,座面紙一張,幣篚二箇,籩十箇,籩羃三箇,尊羃二箇,鼎羃二箇,俎床足一箇,鉶耳一箇,鍮東海一坐,隅板一坐,燭臺盞一箇,鑾刀鈴一箇,從享位褥一件,黃花席一件,雉尾箒一柄,典祀廳仰遮油芚一番,紅紬衣十件,皁紬衣十七件,白紬中單十件,白紬裙十二件,白紬帶八件,介幘冠五部,進賢冠五部,皮弁冠五部,金銅革帶七件,白布襪十五件,烏皮履十部,冠服風物所盛柳笥各一部,鍾二枚,鍾流蘇一艮衣,磬雉尾羽五層,鍾罄結紅索二艮衣,磬匣四件,角槌三,壇上甲黃幕一浮內五幅,甲黃帳一浮內一幅,內簷甲黃帳四浮內五幅,油遮日二浮,白布遮日一浮內三幅,內揮帳二浮內二幅,外揮帳二浮內二幅,黃綿絲小束乼一艮木,廣別大束乼一艮衣,大束乼二艮衣,小束乼二艮衣,從享位白布遮日一浮內二幅,白布揮帳一浮內一幅,油遮日二浮內五張,小束乼二艮衣,登軒架小束乼一艮衣,饌幕白布揮帳一浮內二幅,小束乼艮二衣,典祀廳油遮日一浮內十張,排設竹四箇,尊俎所三甲所二艮衣竝破傷,趁卽改備修補事,分付各該司,而奉室前簷雨漏及御齋室雨漏處,待解凍擇日修改,何如?傳曰,允。
掌令李錫祜疏曰,伏以臣待罪西邑,逖違天陛者,四載于今,此際栢府除旨,忽下於夢想之外,重入脩門,少慰戀結之心,一肅恩命,略伸叨謝之忱,乃是常情之所同然。況臣老父,偏荷洪造,轉罪爲榮,天點特下於居謫之中,罪名全釋於宥還之前,闔門感泣,莫知圖報之所,區區私願,只欲以趨走奉承,粗效涓埃之微,尤是分義之所當然,然而自叨見職,猶且日事違傲,一日而添一日之罪,二日而添二日之罪,爲日愈久,爲罪愈深,而尙不知變動,此豈臣可已而不已者哉?臣於臺端一步,鐵限在前,雖欲踰越而不可得焉。蓋臣於向年忝叨是職也,忽被僚臺論勘,而所請乃在於刊削,臣之有罪無罪,公議自在,則今不必追提於久遠之後,而刊之一字,卽刊去臺望之謂也。刊去臺望,與改正無異,故臺閣之臣,一遭此論,不復以臺閣自處者,卽是臺閣故事。臣於是,情地踧踖,進退郞當,寧犯連慢之誅,而不敢爲冒進之計矣。目今狗馬賤疾,又兼輪行感冒之症,飮啖全却,轉側須人,則時日之內,束帶供職,其勢末由,而臣旣不敢以臺閣自居,則陳章呼籲,極涉屑越,故泯默度日,只俟違命之罪矣。首尾二朔,譴罰不加,天牌日臨,臣若終始趑趄,不自陳暴,則聖明,亦何以俯燭實狀哉?玆敢不避僭越,疾聲仰籲於仁覆之天。伏願殿下,諒臣情之不爲强引,察臣病之不可强作,亟遞臣所帶之職,仍治臣瀆擾之罪,以安私分,以肅朝綱焉。今於陳情丐免之章,不宜贅及他說,而平日願忠之志,終有所未泯者,玆敢以草草數語,尾附芹曝之獻,惟聖明,少垂察焉。臣於忝叨館職之時,再陳勉德之疏,得蒙嘉納之批,伏想聖聰,亦或記有矣。臣之離違耿光,居然爲四載,日往月來,養成聖德,必有他人所未及知,而聖明之所獨知者,於休今日,歲籥載新,萬品咸新,則捨舊圖新,此其時也。況今太歲在辛,辛者新也。殿下新之之工,先從聖學而始,日新又新,克遵湯盤之訓,以至於政令施措之間,莫不有聳然改觀之效。使我東萬億蒼生,咸囿於作新之化,使我東萬億休命,永享於維新之祜,則一箇新字,豈非我殿下敬德諴民祈天永命之基乎?如臣愚鹵,非敢爲規勉之語,而竊自附攢祝之忱焉。伏願殿下,懋哉念哉。臣無任云云。省疏具悉。所陳留意,爾其勿辭察職。
校理李彦淳疏曰,伏以皇穹默佑,聖孝仰格,我惠慶宮邸下靡寧之候,不日康復,賀儀已涓,歡欣蹈舞,大小同情。仍伏念臣,樗櫟散材,草茅微品,百不猶人,初無寸長,而徒憑口耳之學,獲際晠明之世,僥倖一第,只爲祿仕之計,承藉先蔭,猥玷論思之列。條氷之銜,遽侈於賤臣,緋玉之榮,至推於老父,一則惶愧,一則感戴,恩山德海,欲報無極,父子相守,只有隕結之願而已。迺者昨冬除旨,又下於窮山荒陋之地,馹騎臨門,而里閭生輝,華誥在手,而闔門感泣,叨謝義急,駕屨不俟,纔入城闉,已蒙鞶禠,由前由後,莫非聖渥。祗緣臣素以羸弱之質,重以跋涉之勞,病未歸鄕,淹伏旅次者,亦已閱月,而玉署新命,荐降於此際,顧臣謏聞蔑識,復豈有一分堪承之望?而適値慈候愆和,上下焦遑,未敢言私,蹶趨肅,執其跡,則有愧廉防,而論其情,則只欲出入候班,少伸微忱耳。金華一路,怳若登仙,靑綾襮直,如例隨人,一日二日,恬若固有,自度微分,惶汗浹骨。臣於是,何敢以見職自居,而第臣竊有情私之萬萬急切者,臣父今年八十有二歲矣。崦嵫之景,冉冉將迫,烏鳥之情,更無多日,雖素無疾病之人,到此篤老之年,筋力精神之無復餘地,固其勢也。而況臣父,夙抱貞疾,抵老益痼,寒暑晝夜,無時不凜綴,而委頓床褥,轉側須人者,已十數年玆矣。臣又賦命險釁,不孝罪積,生而失乳,㷀焉無恃,四十年顧復之勞,鞠育之勤,實倚父而爲母,則欲言臣私,有淚無從。又況臣家素至貧,計亦疎迂,朝哺菽水之供,亦且屢空,藥餌滋補之道,尤何可論?每一思惟,心肺如焚,館中舊例,幸有籲天之一條路,則以臣情地,豈可徒懷嚴畏,自隱於孝理之下哉?矧今春煦漸永,講筵將開,臣固蒙陋蔑裂之一學究耳。螢爝之輝,何能補大陽之萬一,而前席橫經,昵覲耿光,實亦疏逖之至願,則又何敢遽以區區之私,猥徹於是時,而情係懇急,罪犯瀆冒,此又臣悚惶之大端。然而當官盡分,內外無間,事君報親,長短有語,倘不趁今日畢暴衷曲,致人子無窮之悔,則臣之不孝尤大矣。爲子不孝,將何以藉手而事君哉?玆敢短章疾聲,仰瀆崇嚴。伏乞天地父母,俯垂矜憐,特命選部,畀臣便近一小縣,俾臣及此煎懼之日,少酬劬勞之私,不勝大願。臣無任云云。省疏具悉。疏辭,下該曹稟處。
上在昌德宮。停常參·經筵。
惠慶宮患候平復後,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝中氣候,若何?諸節益有差勝之效乎?臣等率諸御醫,趁早入侍,詳承症候,議定繼進湯劑爲宜。臣等不任區區伏慮,敢此問安,竝爲仰稟。答曰,知道。慈宮昨日診候之後,漸向差勝,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加味益氣湯,依前方一貼煎入事,榻前下敎。
金啓河啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金啓河啓曰,臣啓河,以入直禁軍,戎器點考進去,下直之意,敢啓。傳曰,知道。
備忘記,穩城府使李禹道下直,長弓一張,長箭一部,片箭一部,筒兒一箇賜給。
傳于李羲甲曰,內閣·政院·玉堂間日問安勿爲之。
傳于李羲甲曰,惠慶宮陳賀,以十二日推擇矣。小子伸祝之情,日益倍焉。進以二十八日爲之,凡諸未及上來方物箋文等節,使之追後封進。
傳于李羲甲曰,諸承旨持公事入侍。
李羲甲,以禮曹言啓曰,傳曰,惠慶宮陳賀,以十二日推擇矣。小子伸祝之情,日益倍焉。進以二十八日爲之,凡諸未及上來方物箋文等節,使之追後封進事,命下矣。宗廟·永寧殿·景慕宮告由祭,今正月二十八日曉頭設行事,更爲知委擧行,何如?傳曰,允。
李羲甲啓曰,假注書鄭禮容,身病猝重,勢難察任,今姑改差,何如?傳曰,允。
金啓河啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則竝皆好在云矣,敢啓。傳曰,知道。
傳于李羲甲,曰陳賀處所,以明政殿爲之。
李羲甲啓曰,今二十八日陳賀頒敎文,當爲製進,藝文提學金羲淳,卽爲牌招,何如?傳曰,允。
傳于李羲甲曰,頒敎文中,赦句添入。
李羲甲啓曰,頒敎文中,赦句添入事,命下矣。某罪以下竝宥乎?敢稟。傳曰,雜犯死罪以下竝宥。
李羲甲啓曰,頒敎文中,赦句添入事,命下矣。藝文提學金羲淳,待開門牌招,使之添入,何如?傳曰,允。
掌令徐長輔啓曰,臣知識空疎,言議巽軟,其於淸朝耳目,初不近似,而掌憲新除,忽下於夢想之外,召牌儼臨,義分是懼,雖不得不黽勉出肅,少伸叩謝之忱,而第臣於合啓中,有區區私義之不可冒參者,屢叨是職,輒皆引避,特蒙恩遞,則前後處義,宜無異同,以此情踪,其何可一刻晏然於臺次乎?請命遞斥臣職。答曰,依啓。
以大司諫宋翼孝,獻納尹致後,執義姜世綸,掌令李錫祜牌不進罷職傳旨,傳于金啓河曰,只推。
鄭禮容改差代,以朴熙顯爲假注書。
李羲甲,以禮曹言啓曰,今正月二十八日,惠慶宮,患候平復頒敎陳賀時,王大妃殿·中宮殿·惠慶宮·嘉順宮,百官進致祠箋文表裏行禮儀註,直爲書入各殿宮之意,敢啓。傳曰,知道。
李羲甲,以禮曹言啓曰,郊壇四孟朔,遣禮郞看審有無頉草記事定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則南壇·先農壇·先蠶壇·祈雨壇·馬祖壇·厲壇壇上及四面紅箭門墻垣階砌,俱爲無頉。而雩祀壇,西邊紅箭門柱根塗灰,漢江壇階砌間間塗灰,西邊紅箭門柱根塗灰,司寒壇南北邊紅箭門柱根塗灰,竝剝落,卽爲修改事,分付該監,而此後看護等節,另加申飭之意,敢啓。傳曰,知道。
金啓河,以義禁府言啓曰,景福宮守宮內官朴東采·金義健,松禁至嚴,況此申飭之後,無難犯科,已極駭痛。況今守宮內官,自內來稟,只以一株爲言,而又於昨日作罪,乃於今日此草記後,彌縫以告。有若全無偸斫之事,而自以擧職樣爲之,尤萬萬駭惡。且若有自仆而致於路,必爲卽時取稟,待處分斫伐,眞是當然道理,何告今日晩後始告,有爲免罪之端,而終始自歸發明之路樣哉?從重照勘,另充海島水軍之地事,傳旨啓下矣。朴東采·金義健,今方待命拿囚,而謹依傳旨內辭意從重論,各杖一百收贖,告身盡行追奪。朴東采慶尙道巨濟府,金義健南海縣,另充水軍,而依例發遣府書吏羅將,押送于各其配所,何如?傳曰,允。
金啓河,以義禁府言啓曰,統制使吳載光狀啓內,公忠水軍虞候李義權,爲先罷黜,其罪狀,令攸司稟處事,啓下矣。李義權,移拜咸安郡守,今方上來待命,拿囚之意,敢啓。傳曰,知道。
吏曹啓目粘連,觀此弘文館校理李彦淳上疏,則以爲臣父今年,爲八十有二歲夙抱貞病,抵老益痼,寒暑晝夜,無時不凜綴,而委頓床席,轉側須人者,已十數年玆矣。臣家素至貧,計亦疎迂,朝晡菽水,亦且屢空,藥餌滋補,尤何可論?特命選部,畀臣便近一小縣亦爲白有臥乎所,李彦淳之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣。經幄之臣,出補外邑,事體不輕,臣曹不敢擅便,上載,何如?判付啓,依回啓施行爲良如敎。
辛未正月二十六日午時,上御暎花堂,諸承旨持公事入侍時,右承旨李羲甲,右副承旨金啓河,同副承旨李錫夏,假注書鄭禮容·沈湜,別兼春秋申在植,記事官洪敬謨,直閣徐俊輔,以次進伏訖。上命讀公事,書判付訖。仍命退,諸臣以次退出。
上在昌德宮。停常參·經筵。
惠慶宮患候平復後,大殿·王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服加味益氣湯,依前方一貼煎入事,榻前下敎。
金啓河啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李羲甲啓曰,來初一日,輪對日次,而穆陵忌辰祭正日相値,頉稟之意,敢啓。傳曰,知道。
傳于李羲甲曰,禮房承旨馳詣宗廟·永寧殿·景慕宮,奉審摘奸以來。
傳于李羲甲曰,惠慶宮患候平復,藥院輪直撤罷,只晝夕待令醫官,以入診人輪回,從元番次待令。
以大司諫宋翼孝,獻納尹致後,掌令李錫祜牌不進罷職傳旨,傳于金啓河曰,只推。
傳于金啓河曰,明日出宮門路,以協陽門爲之。
洪義浩,以吏曹言啓曰,卽接掌樂院牒報,則以爲今正月二十八日陳賀時,殿庭協律郞,本院正當爲進參,而正金直淳,在外未肅拜,卽速變通差出,以爲擧行之地云。掌樂院正金直淳改差,其代,口傳備擬以入之意,敢啓。傳曰,知道。
吏曹口傳政事,以林景鎭爲掌樂正。
李羲甲,以承文院都提調意啓曰,今此信使齎去國書草本,頃已啓下,而句語有釐改處,原單子中,改付標以入之意,敢啓。傳曰,知道。
公忠監司金蓍根疏曰,伏以歲籥載更,茀祿維新,惠慶宮感候,遄臻康復,懽忭慶幸,中外同情。仍伏念臣,才短識淺,至於憚勵重威之體,訏謨綜密之用,一無所髣髴,不惟臣之自知甚明,聖明亦已俯燭無餘,而雖在豐樂無事之時,一方之責,尙難冒承,而況叨任之初,猝遇大札,茫茫然罔知所措。匪材而謬膺,則懼深於負乘,度能而自畫,則跡涉乎規避,周皇踧踖,因仍盤礡,惟罪戾是俟,竟賴我聖上懷保之德,諴感神明,措畫之方,擧無餘策,蠲賦停還,以紓民力,發帑轉貨。以裕賑資,於是乎列邑長吏,如草偃風,奔奏率職,捐廩而賙救,竭誠而勞徠,使荷擔者懷土,呼庚者迺粒,村烟不絶,野莩無聞,顧臣於此何有焉。而古人所云,其濟君靈者,正謂臣今日道也。目今災荒之餘,百度墜弛,湖堧之民,荐饑頷顑,凡諸整欹理棼,蘇瘵振枯之道,百不一究,夙夜兢惕,而視昨年遑汲,煞有間焉。且臣有老父,今年爲七十九,而寧日恒少,醫藥是恃,已於前冬,捲還京裏,臣獨縻此,離闈經歲,知年增懼,愛日焦思,有非人理所可安。而近又聞將攝失宜,寒感彌日,思見臣身,屢形書牘,臣情至此,轉益悶急,實無以遲俟三朔後瓜期,臣安得不悉心敷告,仰首鳴號也哉。伏乞天地父母,深體至切之懇,特推孝理之政,遞臣藩任,許臣歸護,以卒其曲遂庇保之恩焉。臣無任云云。答曰,省疏具悉。卿其勿辭,將父救護。
上在昌德宮。停常參·經筵。
陳賀還內後,內閣·政院·玉堂·藥房口傳問安。答曰,知道。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝中氣候,若何?諸節益有差勝之效乎?臣等率諸御醫,趁早入侍,詳承症候,議定繼進湯劑爲宜。臣等不任區區伏慮,敢來問安,竝此仰稟。答曰,知道。與昨一樣,卿等不必入侍矣。
王大妃殿·中宮殿·嘉順宮,藥房口傳問安。答曰,知道。
傳于金啓河曰,侍衛軍兵毛具。
李羲甲啓曰,頒赦事,命下矣。未承受推考傳旨,自本院,依例爻周之意,敢啓。傳曰,知道。
李羲甲啓曰,吏曹郞廳來言,百官加下批政事,取稟。傳曰,當日爲之。
備忘記,永明尉洪顯周,百官加親授。
備忘記,長番內官申英遠·金昌舜,百官加親授。
有政。吏批,判書朴宗慶,條判李存秀,參議宋冕載,右副承旨金啓河進。啓曰,大司成,今當差出,而擬望之人乏少,承旨竝擬,何如?傳曰,允。以宋翼淵爲掌令,鄭元容爲修撰,元在明爲大司成,尹毅東爲義禁府都事,邊始暹爲典藉,金景煥爲校檢,柳基常爲威安郡守,祭酒單李直輔,奉常奉事單李協心,副奉事單朴榮顯,永明尉洪顯周,今加成祿,百官加親授,中官申英遠,今加崇祿,金昌舜今加資憲,已上百官加親授,前忠翊將崔昌國,今加資憲,武科回榜人加資事承傳。
兵批,判書李勉兢,參判金孝建病,參議鄭景祚入直進,參知洪羲俊病,同副承旨李錫夏進,同知單鄭重周,僉知單閔植,護軍鄭尙愚,副司果徐長輔,以上竝單付。
李羲甲,以文弘館言啓曰,新除授修撰鄭元容,時在平安道永柔縣,經筵入番事緊,請斯速乘馹上來事,下諭。答曰,依啓。
以江原監司洪羲謨狀啓,平昌郡定配罪人趙潗,逃還渠家,得病身死,當該配所官平昌郡守林周喆罪狀,令攸司稟處事,傳于金啓河曰,由此觀之,可知凡干罪人之無時潛蹤往來,寧不寒心。向已有飭,不必煩敎,守令則不可仍置,自本道緘辭推考,用徒年收贖。而或有此後罪配之類犯逃陷科者,當繩勿限年之律。大抵赦者,小人之幸,必有審愼,而況不赦而自逃,有若自放者,尤爲大關國綱,益宜絶其奸路,斯義各道道臣,亦爲對揚,勿有泛忽,申明布飭。
李羲甲,以吏曹言啓曰,在前頒赦時,有別歲抄書入之例矣,今番則何以爲之乎?敢稟。傳曰,依例書入。李羲甲,以吏曹言啓曰,別歲抄書入事,命下矣。居中居下永刊仕版,亦爲一體書入乎?敢稟。傳曰,一體書入。
金啓河,以義禁府言啓曰,昨見未至配所罪人朴東采戶奴呈狀,則朴東采,年今八十云。八十以上罪犯應死者,議擬奏聞,取自上裁,載在大明律矣。當此大霈,合有參恕之道,特置稟秩以入之意,敢啓。傳曰,知道。
以義禁府赦單子,傳于金啓河曰,李章垕·徐有恂·徐淇修·朴東采竝放。
傳于李羲甲曰,吏·兵批歲抄點下者,依例捧傳旨,以兵曹回榜人張震剛加資單子,傳于金啓河曰,自科至回,不經一職可惜,特爲五衛將差下,使之口傳下批。
兵曹口傳政事,五衛將單張震剛。
以司僕寺調馬單子,傳于金啓河曰,國有大慶,調馬何爲?其令置之。
李羲甲,以禮曹言啓曰,皇穹眷佑,慈候遄復,慶忭之忱,中外惟均。旣行頒赦陳賀之禮,設科取人,自是應行之事,今番慶科,以何科設行,而以何間擇吉乎?敢稟。傳曰,以庭試,春間擇日。
李羲甲,以禮曹言啓曰,惠慶宮患候平復,慶科取稟草記,傳曰,以庭試,春間擇日事,命下矣。在前庭試,有初試設行之例,或有除初試設行之例,而若以除初試設行,則有卽日放榜之例,或有擇日放榜之例,今番則何以爲之乎?敢稟。傳曰,以除初試爲之,卽日放榜,可也。
李羲甲,以禮曹言啓曰,惠慶宮患候平復,慶科庭試,有初試除初試取稟草記,傳曰,以除初試爲之,卽日放榜可也事,命下矣。慶科庭試吉日,令日官池景泌推擇,則來三月十六日爲吉云,以此日定行,何如?傳曰,允。
李羲甲,以禮曹言啓曰,今此惠慶宮患候平復,頒赦陳賀時,大殿·王大妃殿·中宮殿·惠慶宮·嘉順宮所封京廳方物,依例看品內入,而惠慶宮進獻各道方物,未及上來,待其齊封,看品捧入之意,敢啓。傳曰,知道。
李文會,以漢城府言啓曰,過期未婚之類,分付各部,搜訪報來,故別單書入,而中·西·北三部,以無報來之意,敢啓。傳曰,知道。
敎中外大小臣僚耆老軍民閑良人等書。王若曰,慈候久愆常度,憂方深於浹旬,皇穹默垂眷庥,慶旋奏於翼日。推玆孝思,爰播群聽。念慈宮躋八耋之齡,而寡躬切萬年之祝。千乘之尊以養,聿追我寧考愛日之誠,三朝之禮彌勤,恒切予小子祝岡之悃。那知喜懼之際,適致疢疾之來。榮衛違豫於時寒,彌日移直,衣帶未解於宵寢,在朝同憂。幸因神明之所扶,聿覩天和之乃復。顧誠孝微薄,敢曰有格于天。賴祖宗監臨,自致無疆之祜。不煩刀圭之屢試,幸六氣之宣和。已奏匕筯之無違,欣百祥之奏慶。體昔年翔矧之喜,愴右歡今,想八域蹈抃之情,推近及遠。肆薦苾於太室,仍布綍於多方。慈恩賁若春陽,俾林蔥而滋壽考之澤,德音解爲雷雨,竝瑕垢而歸疏濯之休。自本月二十八日昧爽以前,除謀叛·大逆謀反,子孫謀殺敺罵祖父母·父母,妻妾謀殺夫,奴婢謀殺主,謀故殺人·魘魅蠱毒,關係國家綱常,贓汚强竊盜外,雜犯死罪以下徒流·付處·安置·充軍·已至配所·未知配所·已發覺·未發覺·已決正·未決正,咸宥除之。敢以宥旨前事,相告言者,以其罪罪之。在官者各加一資,資窮者代加。於戲,敎愛因親,一世感孚孝之化,錫保歸極,萬姓囿同仁之恩。故玆敎示,想宜知悉。藝文提學金羲淳製進。
辛未正月二十八日辰時,上詣明政殿。陳賀入侍時,行都承旨洪義浩,行左承旨李文會,右承旨李羲甲,右副承旨金啓河,同副承旨李錫夏,假注書沈湜·朴熙顯,別兼春秋申在植,記事官洪敬謨,原任提學沈象奎,檢校直提學朴宗慶,直閣徐俊輔,檢校待敎朴綺壽,以次侍立。通禮跪啓請外辦,上具遠遊冠·絳紗袍,乘輿以出,左右通禮前導,由協陽門·建陽門·銅龍門·景化門·集禮門·明政門,詣明政殿。至降輿所,左通禮跪啓請降輿,上降輿。又跪啓請執圭,義浩跪進圭,上執圭陞座,贊儀唱鞠躬四拜興平身,宗親文武百官,鞠躬四拜興平身。代致詞官,進當座前,俯伏跪致詞訖,宗親文武百官,鞠躬四拜興平身。宣敎官徐俊輔,進當座前宣敎訖,宗親文武百官,鞠躬四拜興平身。贊儀唱山呼三,宗親文武百官,拱手加額,呼千歲三訖。宣箋目官,跪宣箋目,宣箋官李敬參,進當座前,跪宣箋訖。左通禮跪啓禮畢。左議政金載瓚等進前曰,聖孝上格,神明降佑,惠慶宮患候,不日康復,八域臣民,實不勝蹈舞欣忭頌祝之至。上曰,誠不勝慶忭矣。載瓚等曰,早朝勞動,聖體,若何?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,中宮殿氣候,何如?上曰,與前一樣矣。載瓚等曰,惠慶宮調攝中氣候,何如?上曰,漸漸快復矣。載瓚等曰嘉順宮氣候,何如?上曰,一樣矣。載瓚等退出。禮曹郞廳,捧慶科草記,跪授義浩,義浩進前讀訖,跪傳夾侍。義浩曰,今日讀致詞及宣箋目時,引儀擧行,全不成樣,萬萬駭然,所當重勘,而本院請推之外,無他可施之罰,何以爲之乎?上曰,令攸司科治,可也。出擧條義浩曰,宣箋官李敬參,讀箋之際,做錯非細,推考,何如?上曰,今番則置之,可也。義浩曰,兼引儀金岳淵,唱叩頭時,聲音不成樣,極爲駭然,推考,何如?上曰,置之,可也。上命書傳敎曰,還內門路,以賓陽門爲之事。駕前下敎惠慶宮進服橘餠茶前方中,去瓜蔞仁,自今日一貼式煎入事。榻前下敎惠慶宮進服加味益氣湯,依前方一貼煎入事。榻前下敎上降座,左通禮跪啓請釋圭。義浩跪受圭,左通禮跪啓請乘輿,由賓陽門,至集瑞門還內,諸臣以次退出。
上在昌德宮。停常參·經筵。
藥房都提調金思穆,提調沈象奎,副提調洪義浩啓曰,慈候康復,賀儀誕擧,聖孝冞光,群情胥忭。伏未審勞動之餘,聖體若何,寢睡·水刺之節,何如?惠慶宮調攝中氣候,若何?諸節益有差勝之效乎?臣等率諸御醫,趁早入侍,詳承症候,議定繼進湯劑爲宜。臣等不任區區下忱,敢來問安,竝此仰稟。答曰,知道。惠慶宮氣候,一樣平順,卿等不必入侍矣。
王大妃殿·中宮殿·嘉順宮,藥房口傳問安。答曰,知道。
金啓河啓曰,行大司憲李直輔在外,執義姜世綸,掌令李錫祜呈辭,宋翼淵未肅拜,持平柳春東·李鍾運未署經,監察茶時之意,敢啓。傳曰,知道。
金啓河啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
李羲甲啓曰,卽者吏曹郞廳來言,咸安郡守柳基常,慶山縣令李集老,諫院則旣已署經,而憲府則尙未署經云。除在外·未署經外,未肅拜·呈告人員,竝卽牌招,以爲署經之地,何如?傳曰,一司除署經。
傳于李羲甲曰,禮房承旨馳詣宗廟·景慕宮,奉審摘奸以來。
傳于洪義浩曰,藥房三提調率醫官入侍。
吏曹口傳政事,檢閱單李光文。
以檢閱李光文牌不進罷職傳旨,傳于李羲甲曰,本事在於玉堂,檢閱則不關於玉堂,何敢違召?卽爲前牌催促。
傳于李錫夏曰,春幸欲定於近陵寢,謹當展謁於明陵,仍行親祭,日字亦以來月十二日爲之,凡諸民弊之所念,皆以儲置會減,植炬置之。
以京畿監司權常愼狀啓,砥平縣民家失火事,傳于李文會曰,許多民家失火,聞甚矜惻,各別顧助事,分付。
李錫夏,以都摠府言啓曰,中日習射技放事,以輪直間啓請姑停矣。今已撤直,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
李錫夏,以兵曹言啓曰,今正月各廳堂下武臣朔試射,臣曹連因有故,不得爲之之意,敢啓。傳曰,知道。
李錫夏,以兵曹言啓曰,惠慶宮患候平復,慶科庭試別試文武科,來三月十六日設行事,自禮曹推擇啓下矣。武科則例有初試吉日,令日官池景泌推擇,則來三月初七日爲吉云,以此日擧行,而取考謄錄,則在前慶科庭試初試取人之數,多寡不同,或取二百人,或取三百人,或取五百人,或取六百人,今番則取幾人乎?敢稟。傳曰,取六百人。
李羲甲,以議政府左右相意啓曰,本府每於歲首,例爲觀察使·節度使薦,而領議政未差,臣等俱有故,限內不得議薦之意,敢啓。傳曰,知道。
辛未正月二十九日辰時,上御誠正閣。藥房三提調率醫官入侍時,都提調金思穆,提調沈象奎,副提調洪義浩,假注書沈湜,記注官洪宅柱,記事官洪敬謨,檢校待敎朴綺壽,以次進伏。醫官秦泳·吳千根·李惟鑑·趙宗協·李漢臣·鄭重周·秦東彦,楹外進伏訖。思穆曰,昨日日吉辰良,縟儀誕擧,臨殿稍久,聖體,若何?上曰,一樣矣。思穆曰,王大妃殿氣候,何如?上曰,一樣矣。思穆曰,中宮殿氣候,何如?上曰,與前一樣矣。思穆曰,惠慶宮調攝中氣候,何如?上曰,一樣差勝矣。思穆曰,嘉順宮氣候,何如?上曰,一樣矣。思穆曰,醫官診候,久未爲之,使之入診,似好矣。上可之。思穆曰,朝氣太冷,閉闔似好矣。上命閉闔,思穆曰,診候時,平坐似便於診察矣。上曰,此便是平坐矣。千根診候訖,退伏奏曰,左右三部調均矣。上曰,無他症乎?千根曰,別無他症矣。上曰,湯劑久未進御,以長服之劑議定,可也。漢臣診候訖,退伏奏曰,左右脈度調均矣。宗協診候訖,退伏奏曰,左右三部活體調均,而寸部乍爲痰候所礙矣。上曰,當服何藥乎?宗協曰,醫者用藥,以觀氣色按脈候聞症候察動靜四者爲主,近日症候,詳承下敎後,可以議定當劑矣。思穆曰,近日則寢睡凡節,比前日,何如?上曰,寢睡亦善着,而食飮則近無呑酸之症矣。思穆曰,膈間滯候,近日則,何如?上曰,差勝矣。象奎曰,或有人所不知而已所獨知之症,近日諸節,詳承下敎,然後湯劑,可以議定矣。上曰,別無他症矣。思穆曰,症情或有難以形言者,若以調補之劑泛用,則似非當劑矣,必也執症議定,然後可以奏效矣。上曰,寢睡前則辛苦,近則善睡,或自三更,至子天明,而別無煩燥之症,食飮則比諸七八年前,似少減,而亦差勝於向時矣。象奎曰,諸節雖一樣,而或似有欠於平常時耶?上曰,別無如此之症矣。象奎曰,水刺進御時,五味皆可以適口乎?上曰,不甘不厭矣。上曰,當以何藥議定乎?千根曰,以潤痰補虛之劑,當爲議定矣。上曰,出而議定,可也。思穆曰,中宮殿解娩後,百日前,自本院日次啓辭,有問安之例,百日後則例不爲之,今則百日已過,事當不爲,而不可不經稟,故敢此仰達矣。上曰,依例勿爲,可也。思穆曰,湯劑議定後,連使診候似好矣。上曰,從當下敎矣。象奎曰,醫官等,今番賞典,旣已蒙恩加資,而渠輩所望,惟在於實職,故再昨年,亦有隨品單付事,筵奏擧行矣。今亦依例爲之似好,故敢此仰達矣。上曰,分付該曹,加設單付,可也。義浩曰,左右史,不可不備,前檢閱李光文,旣已敍用,還付檢閱,何如?上曰,依爲之。出擧條惠慶宮進服加味益氣湯,依前方一貼煎入。出榻敎惠慶宮進服橘餠茶前方中,去杏仁·吉梗·蘇子·貝母,自今日一貼式煎入。出榻敎仍命退,諸臣以次退出。
上在昌德宮。停常參·經筵。
藥房都提調金思穆,提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝中氣候,若何?諸節益有差勝之效乎?臣等率諸御醫,趁早入侍,詳承症候,議定繼進湯劑爲宜。臣等不任區區伏慮,敢來問安,竝此仰稟。答曰,知道。惠慶宮症候,一樣安寧,卿等不必入侍矣。王大妃殿·中宮殿,口傳問安。答曰,知道。惠慶宮·嘉順宮,口傳問安。答曰,知悉。惠慶宮進服加味益氣湯,前方中去杏仁·蘇子·吉梗,一貼煎入事,榻前下敎。
本院啓曰,來初五日朝參日次矣,敢稟。傳曰,停。
本院啓曰,行大司憲李直輔在外,執義姜世綸,掌令李錫祜呈辭,宋翼淵未肅拜,持平柳春東·李鍾運未署經,監察茶時之意,敢啓。傳曰,知道。
又啓曰,三品官之無得過三日循例請牌,曾有定式矣。大司成元在明,除拜後過三日,不爲出肅,事體所在,誠極未安,從重推考,仍卽牌招察任,何如?傳曰,允。
以檢閱李光文牌不進罷職傳旨,傳曰,只推。
本院啓曰,左右史不可不備,檢閱李光文,旣有只推之命,卽爲牌招入直,何如?傳曰,允。
又啓曰,卽者檢閱李光文,謂有館規,不爲入直,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以檢閱李光文牌不進罷職傳旨,傳曰,午間徑出啓辭,云以館規,而未知何以然也。想必下番故也。若然則當不可違例,一體陞敍事,分付傳旨只推。傳曰,前待敎李光文,檢校差下,牌招察任。傳曰,翰林未差之代,令翰苑會圈取點。
本院以弘文館言啓曰,下番闕直,事甚未安,應敎李志淵,校理尹尙圭,副校理金,竝卽牌招,以爲推移姑降入直之地,何如?傳曰,允。
以校理尹尙圭牌不進罷職傳旨,傳曰,只推,更爲牌招。
本院啓曰,卽者校理李彦淳,以其親病,陳疏徑行,原疏以國忌正日,纔已退却矣。所當直捧禁推傳旨,而此與無端徑行有異,從重推考,何如?傳曰,允。
又以弘文館言啓曰,下番闕直,事甚未安,副修撰韓耆裕,卽爲牌招入直,何如?傳曰,允。
以校理尹尙圭再牌不進罷職傳旨,傳曰,只推。
傳曰,留院上疏入之。
傳曰,發遣吏郞,諸執事淸齋與否,摘奸以來。
以漢城府龍山坊民家失火單子,傳曰,恤典題給事,分付。
以京畿監司權尙愼狀啓,砥平縣人物燒死事,傳曰,一室五口夫妻女孫,俱致燒歿,焉不顧助原恤典外各別厚給,使知朝家眷眷之意事,分付。
兵曹,明陵幸行時軍令,二月十二日出宮,黔巖碑閣所晝停所,自闕門二十六里,明陵展謁,自晝停所十里,以上三十六里,親祭還詣黔巖碑閣所晝停,當日還宮。
本院以吏曹言啓曰,今此社稷大祭·景慕宮春享大祭·南壇祭祭官中,時無職名人,令該曹口傳付軍職,何如?傳曰,允。
兵曹口傳政事,副司果呂東植·曺鳳振·李東冕·尹錫永,以上竝單付。
兼春秋李仁迪書啓,臣於本月二十三日酉時量,敬奉聖批,同月二十八日申時量,馳到平安監營,傳諭于領中樞府事李時秀所住處是白乎,則以爲臣路中病發,從縣道猥陳請勘之疏,僅僅馱來於臣弟任所,伏枕奄奄,惟譴何是竢。不意近侍之臣,遠臨關外,傳宣聖批,首尾一百三十有六言,字字恩言,曠絶千古,榮動闔門,光溢遐陬,雙擎百稽,感淚無從。至於異鄕風土調治未便之敎,眷念悶恤,德意如天,備郞之問疾,珍劑之特頒,尤是格外隆渥,始旣許以由暇,兄弟相依,使之調息其病軀,繼又軫其疾患,王人荐辱,有此便蕃之異數。無狀賤臣,無一事報答,仰煩聖念,至此之極,雖糜身粉骨,將何以仰酬萬一乎?臣之離違軒陛,倐爾滿歲,戀闕一念,寤寐如結。伏況慈候康復,賀儀將擧,臣旣因徑還,未得面承起居,慕慮悚惶,食息靡弛,揆以分義,固當卽日馳還,進登文陛,少伸叨謝之忱,退與群僚,同參蹈忭之列,而目下病狀,一味沈篤,實無强力登途之勢。瞻望雲天,神精飛越,姑待日候漸暄,病勢少間,謹當擔舁東歸,仰承恩造,而附奏體嚴,不敢蔓辭,不勝惶隕感泣之至云矣。臣則今方復路云云。踏啓字。
備邊郞韓應一書啓,臣於本月二十三日酉時量,敬奉聖敎及齎下江蔘三兩,卽地離發,同月二十八日申時量,馳到于平安監營領中樞府事李時秀所住處,先傳聖敎及藥物是白遣,仍爲問疾是白乎,則以爲始因觸冒風寒,重添食傷,痰厥宿症,挾感復發,胸膈衝亘,頭目刺痛,殆將顚仆道路,不得已還爲馱來。六七日將息,衝亘刺痛,似有少減,而食飮全却,眩瞀頻作,元氣隨以低陷,房闥不能起動,時月之內,難望蘇完云矣。臣則仍爲復路云云。踏啓字。
本院以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以觀象監言啓曰,日官皮景厚等三人,已施加資,官生金在信,姑未蒙賞矣。三譯官有闕代,除取才塡付,一體施賞,何如?傳曰,允。
又以兵曹言啓曰,本曹佐郞李基栽身病猝重,尹永輝呈辭在外,竝改差,何如?傳曰,允。
本院以兵曹言啓曰,幸行時挾輦軍,今番則以幾名磨鍊乎?敢稟。傳曰,依己巳年例,六百名磨鍊。
又以兵曹言啓曰,今此幸行時,隨駕營門,當爲磨鍊矣,何營軍兵隨駕,何營軍兵留都,禁軍及馬步軍,以幾番幾哨磨鍊乎?敢稟。傳曰,依昨春例爲之。
又以兵曹言啓曰,在前幸行時,摠戎使率訓局餘軍,弘化門外留陳矣,今亦依此擧行,何如?傳曰,允。
又以兵曹言啓曰,在前明陵幸行時,斥堠伏兵及傳語軍,摠戎廳廣州府,各隨地方擧行矣,今亦依此擧行,何如?傳曰,允。
又以兵曹言啓曰,今此幸行時,各差備所把驛馬,別單書入,而不足之數,以京畿驛馬十五匹,補把,何如?傳曰,允。
又以兵曹言啓曰,幸行回鑾後,隨駕軍兵犒饋,連以乾物分給矣,今亦依此擧行,何如?傳曰,允。
兵曹,來三月初七日慶科庭試武科初試時規矩,鐵箭三矢一百二十步,柳葉箭五矢一百二十步一巡二中,鳥銃三柄一巡二中,以上取二技。
本院以司僕寺言啓曰,今此幸行時,追慕峴·碌磻峴道路險峻處,依前例臨時啓稟,以人夫奉駕之意,敢啓。傳曰,今番當以步輿往來,而此後人夫擔駕與步輿代駕間,依駕與馬中取稟例擧行,可也。
又以司僕寺言啓曰,今此幸行時補把驛馬,從近道限三十匹分排,知委各驛,以爲入用,何如?傳曰,允。
本院以御營廳言啓曰,集賢門入直禁衛營軍,以本廳京中哨軍,今二月初二日,依例替代入直之意,敢啓。傳曰,知道。
本院以刑曹言啓曰,在前庭試放榜時天童軍,文科則全數定給,武科則只給甲乙科矣,今亦依此擧行,何如?傳曰,允。
副校理金疏曰,伏以臣賦性戇愚,發言無慚,遂致仇嫉多端,疑謗交積,至再昨夏所遭,而醜辱無餘地矣。彼則以無不是之至情,逞必欲殺之私憾,語出憤薄,全不裁擇,直驅之於罔測之科,蓋其意,不如是則不快也。然皮裏春秋,人皆有之,一段眞是非,自有泯滅他不得者,其言之的當與不當,有據與無據,自有一時之公議而已。臣不欲提起舊說,更事較挈,論人先故,以傷事面,故只陳人言之,不足多辨,以明臣情之自反無怍,卽臣疏所謂尋迹於無足之鼎,吹毛於不存之皮者,約以盡之,不待逐條辨破,而臣之本情,庶或見諒於天日之照燭矣。及承批旨,若曰猶賢於遂非,伊後傳敎下者,謂臣再疏,窮屈自服,夫非者,不是之爲也。屈者,不直之故也。其身先自不直不是,而將安所藉手事君乎?心曲莫暴,情地轉蹙,跼高蹐厚,踽踽若窮人之無所歸,分宜廢棄,已無陽界之義,戒在息補,永斷當世之念,榮塗一步,自劃有素,故向於是職之猥叨也。恩召自天,繼而有牌望勿呼之命。臣於是前却不得,奉牌朝房,恭俟嚴譴,而特蒙恩遞,庶可以投置閒散,歌詠聖德,以終餘生矣。千萬不自意,記簪之恩,又及於杜門訟愆之身,聖明無棄,大德有容,朽木擬雕篆之用,病乘借湔沸之力,無狀賤臣,何以得此?聞命若驚,隕越于中,時則値莫大之慶會,竊不勝同忭之微忱,遂乃抃棄廉隅,冒參賀儀,而第伏念班聯三呼,卽彝情之不容己者,夤緣一肅,非私義之有所伸也。虧質自如,微諒難奪,苟或因此而揚揚彈束,晏然若無故,則是倖會反爲貪榮之階,伸分終致喪守之歎,臣之顚倒狼狽,有不暇論,而其有傷於淸朝四維之化,當如何哉?朱夫子有云,士大夫去就出處,有關風俗盛衰。伏惟聖明,若念及於此箇義理,則鐫斥之命,不待臣言之畢矣。文石橫經,雖切戀結之忱,靑綾伴直,奈無冒進之路,臣情到此,其亦慽矣。天牌儼臨,末由承膺,玆敢冒入文字,疾聲呼籲。伏乞聖慈,俯察匹夫之諒,特許終朝之褫,永刊臣名於仕籍,仍治臣瀆擾之罪,使私義靖而朝綱肅焉。臣於陳情丐免之章,不宜贅及他說,而事係民隱,玆敢以耳目所覩記附陳之,伏惟少垂察焉。臣以試事,承命南州,周行湖以左凡十有七州矣。所過諸州,近峽則僅免大無,曠野則未免荐荒之處,閭里寥落,人煙蕭瑟,間多敗簷頹壁,蓬蒿滿室者,問之則曰闔家餓而逝矣。曰渾家病而逝矣。終日所遇,太半是遭故之人,所見慘惻,不覺釀涕,而此猶細故也。竊聽輿論,則右沿諸邑捐瘠之患,不啻倍蓰於左道,濱海曠漠之際,野無靑而宅不毛,再昨秋以來,窮民之所以延命而苟活者,只木皮松葉,腸枵而形鵠,圉圉若不保朝夕,於是乎得病,則一兩日便不起。幸而免此者,及至春夏之交,始食新而猝患泄痢,故者夥然,通計前後,不可勝數。大邑假量爲三四萬口,小邑亦不下七八千口,而伊時字牧之臣,旣皆掩置不報,按察之臣,遂未枚擧登聞,又未有繡衣廉察之行,殿下深居九重,何由知南民絶可悲極可慘之這箇光景乎?惟彼札瘥之類,除非班戶女口,則皆是軍伍也。屢十萬闕伍,將何以塡充乎?必以其邑之生齒,欲充其邑之故額,則誠萬萬行不得之政也。向者籌司行會,有以限三年次次塡補爲辭,而藉使十年生聚,尙難一齊代定,旣未塡代於闕額,則其將徵役於旣骨,此其勢徵族之不足,將遍徵於一里一面矣。徵里面之不足,將遍徵於一鄕一邑矣。逝者已矣勿論爲,生者將不得支保,一年二年,流散而已,則幾何而不爲廢四郡乎?臣於所經道路,男女老少,左右扶携,自海而野,自野而峽,流離顚連,莫適所向,兒索飯而啼呼,婦繭足而呻吟,見甚愁痛,故臣於路次,駐馬而問曰,若等何故而離親去鄕爲乎?其言曰,農作之失稔,天之所使,何敢怨焉,身布之當納,民之本分,何敢避焉?而但吾村丁男之身故者,不知幾許口,此輩之戶還身役,勢將勒徵於同里之吾屬,故堪耐不得,支撑不得,至於此境,離鄕行乞,豈樂爲而然哉?到此地頭,反不如逝者之爲都無事,願爲邙部之纍纍而不可得也。語未訖而歔欷涕下矣。樂生惡死,人之常情,而其言如此,此豈非仁人君子惻然動心處乎?竊伏念國計經費,專靠於湖南一道,如漢之關中,唐之江淮,而邦本之顚蹶如此,其何能國乎?逃故磨勘之姑停,當年身布之特減,不過爲目前姑息之地矣。臣愚則以爲有大患難,必有大變通,然後乃可以整頓而妥帖矣。竊計全羅一道五十六官,除濟州三邑,則實五十三邑,各其邑中,計房村之全數閒遊者,校院生之額外添附者,鄕品饒戶之冒錄儒籍者,豪右班村之籬下投托者,在在皆然,今使該道道臣,奉朝令而周旋,按簿書而行會,嚴束而明覈,到底査括,則當得閒丁許多名矣。夫然後沿邑闕伍之不得塡代者,通一道而均排移定,張空補缺,則優可以相當矣。勿論京鄕案付,頓然釐正而勞徠安集之,然後湖海一隅,其不爲新安·石壕之村矣。臣愚不佞,竊附古人圖流民進烏草之義,不避猥屑,冒煩崇聽,若其矯救之策,奠接之方,不以人而廢其言,獲蒙採施,則殿下之赤子,庶可以樂生安堵矣。殿下之關中,從可以復舊殷庶矣,豈不萬萬幸甚。臣無任云云。省疏具悉。本事便是已過之事,但以民事言之,爾之所聞,必是眞的,許多民生,顚于溝壑,許多民弊,難以蘇復,興言及此,不覺憂悶。令廟堂爛加議定,另有實效。爾其勿辭察職。
上在昌德宮。停常參·經筵。
惠慶宮進服加味益氣湯,依前方一貼煎入事,榻前下敎。
本院啓曰,行大司憲李直輔在外,執義姜世綸,掌令李錫祜呈辭,宋翼淵未肅拜,持平柳春東·李鍾運未署經,監察茶時之意,敢啓。傳曰,知道。
傳曰,禮房承旨,同副承旨,分詣景慕宮受香諸處,奉審摘奸以來。
本院啓曰,卽者戶曹郞廳來言,明日宗廟奉審,本曹判書,當爲進去,而判書沈象奎,以內局提調監煎進,不得擧行云,何以爲之?敢稟。傳曰,監煎副提調爲之,卽爲奉審進去。
又啓曰,翰圈爲之事命下矣。檢閱李紀淵在外,只有檢閱洪敬謨,別兼春秋申在植二人,無以備員擧行,何以爲之?敢稟。傳曰,前檢閱李光文,別兼春秋差下,一體牌招。
吏曹口傳政事,別兼春秋單李光文。
兵曹口傳政事,副司果單李光文。
以別兼春秋申在植牌不進罷職傳旨,傳曰,只推。
本院啓曰,別兼春秋申在植,旣有只推之命,更爲牌招,以爲備員會圈之地,何如?傳曰,允。
以別兼春秋申在植再牌不進罷職傳旨,傳曰,向來多端之後,必欲違召無怪,許遞,令館閣會圈。
本院啓曰,翰圈館閣會圈事,命下矣。監事以下館閣堂上,竝卽命招,何如?傳曰,允。
又啓曰,應敎李志淵差祭,副應敎未差,校理李彦淳,副校理洪遇燮,修撰李鼎秉·鄭元容在外,副修撰韓耆裕傳旨未下,玉堂上下番俱空,事甚未安,校理尹尙圭,副校理金,副修撰朴綺壽,竝卽牌招,以爲推移入直之地,何如?傳曰,允。
以副修撰韓耆裕牌不進罷職傳旨,傳曰,只推。
本院啓曰,副修撰韓耆裕,旣有只推之命,一體牌招,何如?傳曰,允。
又啓曰,應敎李志淵差祭,副應敎未差,校理李彦淳,副校理洪遇燮,修撰李鼎秉·鄭元容在外,校理尹尙圭,副校理金,副修撰韓耆裕·朴綺壽牌不進,玉堂上下番俱空,事甚未安,未差之代,政官牌招開政差出,待下批牌招入直,何如?傳曰,允。違牌人更爲呼招。
以校理尹尙圭,副校理金,副修撰韓耆裕·朴綺壽牌不進罷職傳旨,傳曰,只推。
本院啓曰,玉堂上下番俱空,事甚未安,校理尹尙圭,副校理金,副修撰韓耆裕,旣有只推之命,竝更牌招,何如?傳曰,允。
又啓曰,吏曹判書朴宗慶,參判李存秀,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,更爲牌招,何如?傳曰,允。參議只推,一體牌招。
本院啓曰,注書李光文陞敍代,被薦人李羲準薦狀,依例成送吏曹之意,敢啓。傳曰,知道。
有政。吏批,判書朴宗慶牌不進,參判李存秀,參議宋冕載進,承旨進。啓曰,玉堂東壁,今當差出,而擬望之人之少,相避竝擬,何如?傳曰,允。以韓兢履爲副應敎,金鍾文·閔哲儒爲兵曹佐郞,注書單李羲準,贈吏判洪樂㝡贈左贊成例兼,永明尉洪顯周祖考,護軍張鉉宅今加嘉義加資事承傳。兵批,判書李勉兢,參判金孝建,參議鄭景祚病,參知洪羲俊入直進,承旨進,知事三單吳千根·李惟鑑·趙宗協,同知單張鉉宅,僉知單張震剛。
同副承旨李錫夏書啓,臣承命馳詣南壇,壇上神位板奉審則無頉,祭物祭器祭井看審則精潔,諸執事進排官,佾舞工人摘奸則無頉是白遣,仍詣木覓山,神位板奉審則無頉,祭物祭器祭井看審則精潔,諸執事進排官摘奸則無頉是白遣,仍詣漢江壇,壇上神位板奉審則無頉,祭物祭器看審則精潔,諸執事進排官摘奸,則無頉矣。臣進詣南壇享所,仍留監祭,待將事還奉神位版後,復命之意,敢啓。傳曰,知道。
假注書沈湜書啓曰,臣於本月初一日辰時量,以外南山植木摘奸事,敬奉聖敎,出崇神門,至南關王廟,登主山及案山植木處看審是白乎,則松橡茂密是白遣,由靑鶴亭逶迤南北,至舊失火處,曲曲看審是白乎,則長松簇立,種株叢密,初植之木,經歲漸茂是白遣,自冷井洞,至栗峴是白乎,則松林茂盛是白遣,仍詣南壇奉審是白乎,則壇砌門墻,竝無壞缺處是白遣,自文峴,至梨泰院後麓水閣峴,則土性瘠确,略有種松是白遣,到馬石橋,則松林尤盛是白遣,仍詣漢江壇看審是白乎,則亦爲無頉是白遣,自鴈峯伏兵峴,至斗湖司寒壇看審是白乎,則亦爲無頉是白遣,自無學峯,所經外山諸處,面面看審是白乎,則俱無斫痕之意,敢啓。傳曰,知道。
本院以賑恤廳言啓曰,龍山民家失火恤典題給事,命下矣。被燒十五間以上一戶,米七斗,錢二兩,空石二十立,十間以上五戶,各米五斗錢二兩,空石十五立,五間以上二十二戶,各米三斗,錢一兩,空石十立,四間以下,十五戶各米二斗,錢一兩,空石十立題給之意,敢啓。傳曰,知道。
上在昌德宮。停常參·經筵。
藥房副提調洪義浩啓曰,伏未審日間,聖體若何,寢睡·水刺之節,何如?惠慶宮調攝中氣候,若何?諸節益有差勝之效乎?臣率諸御醫趁早入侍,詳承症候,議定繼進湯劑爲宜。臣不任區區伏慮,敢來問安,竝此仰稟。答曰,知道。慈宮氣候,一樣安寧,卿不必入侍矣。王大妃殿·中宮殿·惠慶宮·嘉順宮,口傳問安。答曰,知道。
進御加減地黃湯,自今日一貼式煎入事,榻前下敎。
惠慶宮進服加味益氣湯,一貼煎入事,榻前下敎。
本院啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
洪義浩啓曰,藥房副提調,持湯劑來待矣。傳曰,封入。
本院啓曰,翰圈館閣會圈事命下,而知春秋沈象奎·朴宗慶,弘文提學朴宗慶,藝文提學金羲淳,同春秋李庚運·金魯敬牌不進,無以擧行,幷更牌招,以爲會圈之地,何如?傳曰,允。監事更爲命招。
又啓曰,知春秋沈象奎·朴宗慶,弘文提學朴宗慶,藝文提學金羲淳牌不進推考傳旨,今方捧入,而翰圈命下之後,如是違牌,事甚未安,幷更爲牌招,何如?傳曰,允。監事更爲命招。
又啓曰,副應敎韓兢履,校理尹尙圭,副校理金,副修撰韓耆裕傳旨未下,玉堂上下番俱空,事甚未安,應敎李止淵,卽爲牌招,以爲入直之地,何如?傳曰,允。
又啓曰,校理尹尙圭,副校理金,副修撰韓耆裕三牌不進,依定式禁推傳旨捧入之意,敢啓。傳曰,分揀牌招。
以副應敎韓兢履牌不進罷職傳旨,傳曰,推考傳旨捧入。
本院啓曰,副應敎韓兢履,旣有推考傳旨捧入之命,一體牌招,何如?傳曰,允。
又啓曰,應敎李止淵,副應敎韓兢履,校理尹尙圭,副校理金,副修撰韓耆裕牌不進,校理李彦淳,副校理洪遇燮,修撰李鼎秉·鄭元容在外,副修撰朴綺壽內閣進,玉堂上下番俱空,事甚未安,副提學未差之代,政官牌招開政差出,待下批仍卽牌招,以爲入直之地,何如?傳曰,違牌人只推,更爲牌招。
又啓曰,應敎李止淵受由,副應敎韓兢履,校理尹尙圭,副修撰韓耆裕再牌不進,校理李彦淳,副校理洪遇燮,修撰李鼎秉·鄭元容在外,副校理一員未差,副修撰朴綺壽內閣進,玉堂上下番俱空,事甚未安,未差之代,政官牌招開政差出,待下批仍卽牌招入直,何如?傳曰,違牌人只推,更爲牌招。
又啓曰,新除授注書李羲準,卽爲牌招入直,何如?傳曰,允。
又啓曰,行大司憲李直輔在外,執義姜世綸,掌令李錫祜·宋翼淵,持平柳春東牌不進,李鍾運未署經,監察茶時之意,敢啓。傳曰,知道。
以大司諫宋翼孝,獻納尹致後,執義姜世綸,掌令李錫祜·宋翼淵,持平柳春東牌不進罷職傳旨,傳曰,只推。
本院啓曰,今辛未年京外守令·邊將薦擧單子,依例捧入,而其中應薦不薦人,令該曹察推,何如?傳曰,允。
本院以禮曹言啓曰,因大臣箚子批旨內,幸行退定事,卿言如此,當以三月內爲之,令禮曹擇日事,命下矣。幸行吉日,令日官池景泌推擇,則來三月初十日,二十二日,二十八日俱吉云,以何日定行乎?敢稟。傳曰,初十日爲之。
又以禮曹言啓曰,通信使辭朝出去時,盛龍亭,除儀仗鼓吹,只以使行節越前導陪往事,曾有大臣筵奏定奪之事矣。依前例分付擧行,何如?傳曰,允。
又以禮曹言啓曰,卽接健元陵·顯陵·穆陵·徽陵·崇陵·惠陵·元陵官員聯報,則陵寢局內,近日虎患,白晝橫行,官員之奉審,山直之巡山等節,不得任意云矣。莫重之地,虎患若是,極爲驚心,卽令該軍門,發遣校卒,期於捕捉,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中習日射技放,而宗廟·永寧殿·景慕宮奉審相値,不得設行之意,敢啓。傳曰,知道。
又以兵曹言啓曰,內禁衛將李吉培,羽林衛將盧尙樞,五衛將金猛吉,慶熙宮衛將金麗澤,文臣兼宣傳官韓始裕病難供職,呈狀乞遞。五衛將柳師春,忠壯衛將閔百彬除授在外,五衛將金養湜在外,上來無期云,竝改差,何如?傳曰,允。
又以兵曹言啓曰,道路橋梁,明日看審事啓下,而幸行擇日,以三月改推擇矣。事知兼司僕,從後發送之意,敢啓。傳曰,知道。
又以訓鍊都監言啓曰,本局別將李元植,身病甚重,勢難察任,改差,何如?傳曰,允。
又以御營廳言啓曰,東七陵局內,虎患狼藉,捕捉事,允下矣。善放砲手五十名,定將校率領行獵之意,敢啓。傳曰,知道。
又以左捕廳言啓曰,從事官李德純,身病猝重,勢難察任,改差,何如?傳曰,允。
右議政金思穆箚曰,伏以臣伏見日昨傳敎下者,有本月十二日明陵幸行之命矣。節屆仲春,禮展仙寢,實出大聖人羹墻之慕,凡在臣隣,孰不欽仰,第念廟宮南殿,觸冒寒威,間日行禮,連爲勞動,已不勝下情之憂慮。而見今時序尙早,寒事未解,風日乖和,無異大冬,雖是一舍之地,此時鑾蹕之夙戒,大有妨於節宣之道,且道路之難治,軍兵之呵寒,亦不可不念,稍待天和,卜吉展謁,是臣區區之望也。仍伏念今日,卽湯劑進御之日,臣職在嘗藥之列,事當蹶趨簉,以伸一半分自效之忱,不意狗馬賤疾,猝添感冒之症,咳逆氣促,達宵叫苦,束帶赴公,其勢末由。而乃於是際,翰圈有命,召牌儼臨,承膺無路,臣情到此,冞增惶隕,玆敢倩構短箚,仰請譴何。伏乞聖慈,特遞臣藥院之任,仍治臣違慢之罪,以存國體,以嚴朝綱,千萬幸甚。取進止。答曰,省箚具悉卿懇。幸行退定事,卿言如此,當以三月內爲之,令禮曹擇日,卿其勿辭安心。仍傳曰,此批答,遣史官,傳諭于右議政。
副摠管尹長烈疏曰,伏以宸誠仰格,皇穹默祐,惠慶宮邸下諐候,遄臻康復,上告下布,縟儀載擧,慶溢殿宮,歡均中外。仍伏念臣狗馬之齒,已迫七旬,癃痼之疾,轉成膏肓,退伏松楸,歌詠聖澤,千萬不自意數旬之內,摠府樞銜,除旨聯翩,臣始也惝怳,終焉感泣,闔門攢祝,隣里動色。噫,臣立朝五十年,未敢效涓埃塵刹之報,區區願忠,只在於陳力奔走,則今於聞命之日,義不可以俟駕,逖違之餘誠,又切於覲光,而不幸蒲柳之質,先秋已衰,桑楡之景,與日俱迫,風痰所關,若墜煙霧,眼花所翳,不辨黑白,諸般症形,罔不危惡,而最是脚氣之症,積年沈痼,欲起則麻痺而蹣跚,移步則疼痛而旋仆,牀褥之間,轉側須人,房闥之外,蠢動無路,瞻望雲天,只切戀結,及伏聞賀儀隔日,蒼皇登道,擔舁入肅,寸誠雖伸於叨謝,病軀無望於備衛,迺者寶劍之點下也,臣之名又在其中,欲退則攢地不得,欲進則顚踣在前,縮伏直廬,只切惶阨,僚員憫之而替勞,聖度特垂乎包容,而臣之闕禮虧分之誅,尤無所自逃矣。臣何敢倖其苟逭,不自首,實重犯欺君之罪哉·方欲露章自列,幸行之命,適下此際,義當蹶陪扈,而以若病狀,萬無以跨鞍驅馳,由前而義分都虧,由後而忱誠莫伸,有臣如此,生不如死,玆敢略暴情實,仰籲於仁覆之天。伏乞聖明,亟治臣闕禮蔑分之罪,仍令選部,永刊臣名,以肅朝綱,以安私分焉。臣無任云云。答曰,省疏具悉。所帶摠管之任,特爲許遞。
副護軍李魯益疏曰,伏以金疏復出,而臣之私義,有萬萬崩迫而痛惋者。噫,先臣被誣之顚末,聖明之所俯燭而痛斥之,臣何敢更事煩暴,今其皮裏春秋,人皆有之,一段眞是非,自有泯滅他不得者,苟如是也。前後聖敎,森如日星,凜如霜雪,抑將置之於何地,凡今之人,自非渠之一種肺腸,孰敢異貳於此哉?至若庶幾見諒及承批旨以下數轉語,究其語脈,顯有不滿之意,又何放恣無嚴之至此極也?旣殿下燭渠情狀之眞贓斷案矣。而渠乃敢註脚之抑揚之,有若被憚於人,而自引自辨者然,是豈臣分之所可出也。渠雖習於閃弄手段,獨不念自干於大不敬之誠乎?區區過計之憂,不暇念及於一家一身之私耳。顧今臣自處之道,惟有歸伏松楸,以畢餘生而已。玆敢略控腔血,徑尋鄕路。伏乞聖慈,亟降威罰,治臣擅行之罪,以肅朝綱,以安微分,千萬至祝。臣無任云云。省疏具悉。向來批旨,只在民事,有累語賜批而已。言之反覺屑越,故置之,今因爾疏思之,渠於復除之後,敢以眩惑之計,登諸章奏,極爲無狀,焉無處分,爲先施以投畀之典,爾則勿辭,卽爲入來。
應敎李止淵上疏大槪。敢陳懇迫之私,冀蒙軫諒之恩事。原本未考省疏具悉。爾其勿辭救護。
注書李羲準疏略曰,伏以臣之兄羲甲,方在本院右承旨之任,揆以公格,自在應避,將臣職名,照例遞改臣。無任云云。省疏具悉。疏辭,下該曹稟處。
上在昌德宮。停常參·經筵。
惠慶宮進服加味益氣湯,依前方一貼煎入事,榻前下敎。
本院啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
洪義浩啓曰,藥房提調·副提周,持湯劑來待矣。傳曰,封入。
本院啓曰,左副承旨金履載,自鄕上來,卽爲牌招,何如?傳曰,允。
又啓曰,事變假注書朴榮顯,身病猝重,勢難察任,今姑改差,何如?傳曰,允。
朴榮顯改差,代以金載成爲事變假注書。
傳曰,監事更爲命招。
傳曰,當該掌務內官,令該府拿問處之。
本院啓曰,副應敎韓兢履,校理尹尙圭,副修撰韓耆裕三牌不進,依定式禁推傳旨捧入之意,敢啓。傳曰,知道。
以副應敎韓兢履,校理尹尙圭,副修撰韓耆裕三牌不進禁推傳旨。傳曰,分揀。
本院啓曰,應敎李志淵受由,副應敎韓兢履,校理尹尙圭,副修撰韓耆裕三牌不進,校理李彦淳,副校理洪遇燮,修撰李鼎秉·鄭元容在外,副校理一員未差,副修撰朴綺壽內閣進,玉堂上下番俱空,事甚未安,未差之代,政官牌招開政差出,待下批仍卽牌招入直,何如?傳曰,違牌人只推,更爲牌招。
本院啓曰,行大司憲李直輔在外,執義姜世綸,掌令李錫祜·宋翼淵,持平柳春東牌不進,李鍾運未署經,監察茶時之意,敢啓。傳曰,知道。
以大司諫宋翼孝,獻納尹致後,執義姜世綸,掌令李錫祜·宋翼淵,持平柳春東牌不進罷職傳旨,傳曰,只推。
以校理尹尙圭牌不進罷職傳旨,傳曰,只推。
以水原留守朴崙壽狀啓,健陵火巢內民家失火事,傳曰,近來連以火巢內失火馳啓觀其戶數,雖甚零星,其不能愼火,則推此可知,各別嚴飭,俾無如前不謹之地事,分付。
以慶尙監司金會淵狀啓,方春窮民,精抄賙恤,殫心撫摩,期無捐瘠事,傳曰,觀此狀辭,雖得眼前之醫,必有來頭之難,予心甚悶,令廟堂爛加商議,俾無顚連之患事,左右相另留對揚,使有實效。
本院以弘文館言啓曰,上番闕直,事甚未安,校理尹尙圭,旣有只推之命,更爲牌招,何如?傳曰,允。
又以吏曹言啓曰,初除授成均館典籍徐永輔呈狀內,矣身素患痰癖之症,挾感添劇,時日之內,萬無供職之望,斯速入啓遞改云。身病旣如是沈篤,則有難强令察任,改差,何如?傳曰,允。
又以吏曹言啓曰,敦寧參奉洪直弼,除拜後過限未肅拜,依例改差,何如?傳曰,允。
又以訓鍊都監言啓曰,本局待年軍庾季孫,李啓潤·金弘喆,東郊水落山近處,大虎一頭,私獵捉得矣。謹此封進,而捉虎軍等,依例施賞之意,敢啓。傳曰,知道。
又以義禁府言啓曰,弘文館校理金,爲先施以投畀之典事,承傳啓下矣。金慶尙道軍威縣投畀,而以承傳內辭意具罪目,依例發遣府羅將,押送配所,何如?傳曰,允。
吏曹啓目,觀此承政院注書李羲準上疏,則以爲臣之兄羲甲,方在本院右承旨之任,揆以公格,自在應避,將臣職名,照例遞改亦爲白臥乎所,相避之法,在下當遞,承政院注書李羲準,改差,何如?判付啓,依回啓施行爲良如敎。
左議政金載瓚箚曰,伏以翰林會圈,成命有日,召牌荐降,臣固當聞命卽進,以竣圈事,而病不得自力,屢犯違逋之罪,惶隕之極,無所自措。臣之病劇貼席,已過一旬,而更加越添於大庭班退之餘,今則十分危篤,比日前不啻加一倍矣。狗馬之疾,雖不敢張皇欲陳,蓋其心腹衝亘之祟,卽是自來貞疾,若將頃刻難保,而今則兼之以肚腕澎脹,呼吸欲絶,左體痺麻,是十年前已發者,而間得少瘳,今又復添,手脚痿掉,轉成不仁。凡此形證,俱係危劇,時月復起,固難爲期,目下趨簉,尤無其勢,坐違召命,已是萬萬悚隕,而至於廟宮陪班,又將無以隨參,有臣如此,合被何罪。伏乞亟降嚴命,以肅朝綱,以延危喘,千萬至祝。取進止。答曰,省箚具悉卿懇。愼節奉悉,卿之病勢如此,翰圈事退行,廟宮陪班,右相當進參矣,卿其勿辭,安心調理。仍傳曰,此批答,遣史官傳諭于左議政。
副應敎韓兢履疏曰,伏以臣姿性至庸陋,學識極鹵劣,早以擧業,只爲祿仕之計,倖占榮塗,每切盈盛之戒,而至若瀛館華選,尤非如臣不材蔑學之所可擬議。況今初除,乃是東壁淸貫,冠冕一館者,則必待望實俱備,才器相當,可以答公議稱峻選而後,上可以授是任,下可以膺是命。今忽以最居人下,百不猶人者,擧以委之,有若循序苟備者,是豈聖朝愼官擇人之政也哉?且臣年前所遭人言,滓穢滿身,身名塗地,斷不可諉以時移,晏若無故,凡於前後除旨,輒不免冒罪積違,幸蒙成物之恩,獲伸守株之義,杜門屛跡,感誦無極,若使徒懷嚴畏,到今擺棄,以爲夤緣冒出之計,則是將爲四維全喪,首尾橫決,貽羞於淸朝士夫之列,而金華條氷之銜,其必由臣身而壞了無餘也。臣雖無恥,豈忍爲是哉?況臣於私義之外,實有情理之萬萬悶臣者,迫有七耋偏母,年深病痼,長在床褥,每有朝夕奄奄之憂,而近添以輪行毒感,始緣醫藥之失治,間又風寒之重襲,轉成乖證,十分危篤,氣息漸綴,頃刻有憂。臣方尋醫對證,左右焦熬,若使此時,一或有誤,則病無以更得措手,而臣情之萬萬窮隘,到此而益無可言矣。玆不得不不避屢違之罪,敢將疾痛之呼,仰籲於孝理之下。伏乞亟命鐫改臣除授職名,仍治臣逋慢之罪,以伸至情,以肅邦憲,千萬至祝。臣無任云云。省疏具悉。爾其勿辭救護。
上在昌德宮。停常參·經筵。
藥房提調沈象奎,副提調洪義浩啓曰,伏未審日間,聖體若何,寢睡·水刺之節,何如?惠慶宮調攝中氣候,若何?諸節益有康復之喜乎?臣等率諸御醫,趁早入侍,詳承症候,議定繼進湯劑爲宜,臣等不任區區伏慮,敢來問安,竝此仰稟。答曰,知道。慈候益進康復,卿等不必入侍矣。王大妃殿口傳問安。答曰,知道。中宮殿口傳問安。答曰,知道。惠慶宮口傳問安。答曰,知悉。嘉順宮口傳問安。答曰,知悉。
惠慶宮進服加味益氣湯,依前方一貼煎入事,榻前下敎。
本院啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
洪義浩啓曰,藥房提調·副提調,持湯劑來待矣。傳曰,封入。
注書李羲準改差,代以朴齊聞爲假注書。
本院啓曰,行大司憲李直輔在外,執義姜世綸,掌令李錫祜·宋翼淵,持平柳春東牌不進,李鍾運未署經,監察茶時之意,敢啓。傳曰,知道。
以大司諫宋翼孝,獻納尹致後,執義姜世綸,掌令李錫祜·宋翼淵,持平柳春東牌不進罷職傳旨,傳曰,只推。
本院以弘文館言啓曰,上番闕直,事甚未安,校理尹尙圭,旣有只推之命,卽爲牌招入直,何如?傳曰,允。
以校理尹尙圭牌不進罷職傳旨,傳曰,只推。
本院以弘文館言啓曰,上番闕直,事甚未安,校理尹尙圭,旣有只推之命,更爲牌招入直,何如?傳曰,允。
又以吏曹言啓曰,右通禮權烒呈狀內,矣身所患痰癖之証,一倍添劇,時月之內,萬無供職之望云,身病旣如是,則有難强令察任,改差,何如?傳曰,允。
又以禮曹言啓曰,卽接報恩幼學李得坤所志,則以爲族弟學獜,嫡妾俱無子,以其同姓八寸弟世彬第二子元義,欲爲繼後,兩家諸族,相議完定,而未及禮斜之前,學獜夫妻俱沒,拘於常格,不得循例禮斜,依定式草記稟處事呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有筵奏定式,而門長李得坤所訴旣如此,依定式李世彬第二子元義,立爲李學獜之後,何如?傳曰,允。
又以賑恤廳言啓曰,西部良女黃召史·劉召史,遺棄兒收養,給料乳養之意,敢啓。傳曰,知道。
又以訓鍊都監言啓曰,本局局別將柳弘源,把摠李東榮,身病甚重,勢難察任,竝改差,何如?傳曰,允。
又以義禁府言啓曰,中官金益振原情云云。傳旨內辭緣,泛稱遲晩,刑推得情,何如?判付啓,射鳥雖是掌務之職責,遺矢不擇地之罪,益無所逃,爲先施以降付當日入直禁軍三領之末下爲良如敎。
上在昌德宮。停常參·經筵。
惠慶宮進服加味益氣湯停止,加減白朮散,今日一貼式煎入事,榻前下敎。
本院啓曰,行大司憲李直輔在外,執義姜世綸,掌令李錫祜,持平柳春東呈辭,掌令宋翼淵未肅拜,持平李鍾運未署經,監察茶時之意,敢啓。傳曰,知道。
洪義浩啓曰,藥房提調·副提調,持湯劑來待矣。傳曰,封入。
以校理尹尙圭再牌不進罷職傳旨,傳曰,只推。
以濟州防禦使李顯宅狀啓,正朝箋文方物愆期,惶恐待罪事,傳曰,勿待罪事,回諭。
本院以都摠府言啓曰,今月初八日宗廟·景慕宮動駕時,侍衛寶劍守宮,當爲備員,而副摠管閔命爀在外,三員未差,無以備員,未差之代,令該曹口傳差出,何如?傳曰,允。許遞。
兵曹口傳政事,以李冕膺爲都摠管,李存秀·趙弘鎭·李庚運爲副摠管。
本院以弘文館言啓曰,上番闕直,事甚未安,應敎李志淵,校理尹尙圭,竝卽牌招,推移入直,何如?傳曰,允。
本院以吏曹言啓曰,守令應薦不薦人,竝依法典推考警責,何如?傳曰,允。
又以禮曹言啓曰,通信使帶去軍官書記,如無職名人,則有付軍職帶往之例矣。今此通信上使軍官前營將具毅和,前府使李一愚,前郡守柳相弼,通德郞趙晩錫,閑良書記幼學金善臣,副使軍官前五衛將鄭宅升,前內乘李運植,前縣監金㝡行,書記通德郞李明五見,無時帶職名,竝依例令該曹,口傳付軍職,使之赴往之地,何如?傳曰,允。
又以兵曹言啓曰,因承政院啓辭,邊將應薦不薦人,令該曹察推事,允下矣。行知中樞府事趙尙鎭,知中樞府事趙得永·吳載熙,行大護軍李冕膺·金履度,行護軍吳泰賢·兪漢謨·宋銓·韓宗纘·李得濟,豐安君柳相祚,同知中樞府事宋鏌·李仁秀·李普漢·曺允精,同知敦寧府事李樂培,行護軍趙·柳文植·李格·李晩遠,掌樂院正林景鎭,校書館判校文尙表,俱爲應薦而不薦,竝依法典推考警責,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以義禁府言啓曰,時囚罪人金益振原情公事判付內,射鳥雖是掌務之職責,遺矢不擇地之罪,益無所逃,爲先施以降付當日入直禁軍三領之末下事,命下矣。金益振放送之意,敢啓。傳曰,知道。
又以兵曹言啓曰,義禁府啓目,掌務中官金益振捧供批旨內,射鳥雖是掌務之職責,遺矢不擇地之罪,益無所逃,爲先施以降付當日入直禁軍三領之末下事,命下矣。謹依判下辭意,金益振,當日入直二番兼司僕三領末下,降付之意,敢啓。傳曰,知道。
又以備邊司言啓曰,東萊府使尹魯東狀啓,以爲因信使渡海八送使倭停止事,奉行等替呈書啓,退却不捧,島主直呈之意,嚴加責諭,緣由已爲馳啓,而訓別等手本內,館守倭以爲,庚辰·癸卯·己巳·癸巳·壬戌館宇修理時及壬戌·癸卯·己亥·戊辰·癸未信使渡海時,以八送使停止事,馬島奉行等之代呈書啓,已有前例。今番依例擧行云,而替呈書啓,雖是謬規,前後許捧,亦已多例,則似不可一向退却,請令廟堂稟處矣。使卽許捧,而答書則令萊府依例直答,何如?傳曰,允。
又以備邊司言啓曰,昨冬康翎縣漂到大國人三十五名,竝隨身雜物,從旱路入送之意,撰出咨文,順付節使矣。卽見盛京禮部移咨,則漂人舡上所帶物件中,鐵錨·鐵鍋·大小磁鐔·小米·大棕錨繩·大菁蔴繩·錨繩·小蔴繩·水桶等物,均被留下,竝沒交給,卽將詳細開單,咨送前來,以便核辦云矣。漂人物種,無論折價與帶去咨後開錄,無一遺漏,則今此竝沒交下云者,似是咨文直到北京,而盛京只憑漂人所供而然也。旣有計開咨送之咨,則各項物件,當爲入送,以此意具由撰咨後,定禁軍騎撥下送于灣府,以該府譯學,仍差咨官,使之入送之意,分付承文院及該道該府,何如?傳曰,允。
上在昌德宮。停常參·經筵。
藥房提調沈象奎,副提調洪義浩啓曰,伏未審日間,聖體若何,寢睡·水刺之節,何如?惠慶宮調攝中氣候,若何?諸節益有康復之喜乎,臣等率諸御醫,趁早入侍,詳承症候,議定繼進湯劑爲宜,臣等不任區區伏慮,敢來問安,竝此仰稟。答曰,知道。慈候一樣平順,卿等不必入侍矣。王大妃殿口傳問安。答曰,知道。中宮殿口傳問安。答曰,知道。惠慶宮口傳問安。答曰,知悉。嘉順宮口傳問安。答曰,知悉。
惠慶宮進服加減白朮散,前方中人蔘減五分,自今日一貼式煎入事,榻前下敎。
本院啓曰,來十一日朝參日次矣,敢稟。傳曰,停。
本院啓曰,行大司憲李直輔在外,執義姜世綸,掌令李錫祜,持平柳春東呈辭,掌令宋翼淵未肅拜,持平李鍾運未署經,監察茶時之意,敢啓。傳曰,知道。
本院啓曰,來十一日輪對日次矣,敢稟。傳曰,當次人受點,後日次待令。
傳曰,禮房承旨,馳詣文廟,奉審摘奸以來。
洪義浩啓曰,藥房提調·副提調,持湯劑來待矣。傳曰,封入。
本院啓曰,明日大駕詣宗廟入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳曰,明日出宮內門路,以協陽門爲之。
本院,以吏曹言啓曰,卽接通禮院牒報,則以爲明日擧動時,左右通禮,不可不備員,右通禮未差之代,卽速差出,以爲擧行之地云,通禮院右通禮未差之代,口傳備擬以入之意,敢啓。傳曰,知道。
吏曹口傳政事,以李敬參爲右通禮。
本院,以兵曹言啓曰,內禁衛將·羽林衛將,今方有闕矣,明日動駕時,領軍之將,不可不備,且其番次不遠,口傳差出,何如?傳曰,允。
兵曹口傳政事,以吳文常爲內禁將,南漢喆爲羽林將。
傳曰,雖有下情之阻隔,日候如是不順,百官軍兵之勞,不可不念,與永禧殿展拜日,同爲展拜,更待日暖間擇入。
傳曰,留院公事入之。
傳曰,發遣吏郞,諸執事淸齋與否,摘奸以來。
兵曹口傳政事,副司果李一愚·柳相弼·李運植,副司勇趙晩錫·文永喆·李明五·金善臣,以上竝單付。
本院,以禁衛營言啓曰,本營待年軍朴有先,私獵於郊外,大虎一頭捉來矣。謹此封進,而捉虎軍,考例施賞之意,敢啓。傳曰,知道。
又以御營廳言啓曰,健元陵後峯近處,中豹虎一頭捉得,謹此封進之意,敢啓。傳曰,知道。
本院,以義禁府言啓曰,慶尙監司金會淵啓本內,彦陽縣監李得鉉罪狀,令攸司稟處事,啓下矣。李得鉉時在任所云,依例發遣府羅將拿來,何如?傳曰,待待命拿囚。
又以義禁府言啓曰,全羅監司李相璜狀啓內,呂島萬戶張俊寬,爲先罷黜,其罪狀,令攸司稟處事,啓下矣。張俊寬時在任所,依例發遣府羅將,交代後拿來,何如?傳曰,待待命拿囚。
上在昌德宮。停常參·經筵。
本院啓曰,行大司憲李直輔在外,執義姜世綸,掌令李錫祜,持平柳春東呈辭,掌令宋翼淵未肅拜,持平李鍾運未署經,監察茶時之意,敢啓。傳曰,知道。
傳曰,禮房承旨,馳詣社稷,奉審摘奸以來。
洪義浩啓曰,藥房提調·副提調,持湯劑來待矣。傳曰,封入。
又啓曰,假注書朴齊聞,身病猝重,勢難察任,今姑改差,何如?傳曰,允。
朴齊聞改差,代以趙璟鎭爲假注書,
以京畿監司權常鎭狀啓,安城郡民家失火事,傳曰,民家失火,殊甚矜然,另有顧恤事,回諭。
本院,以禮曹言啓曰,今二月初三日臣羲淳,與戶曹堂上本署提調,春奉審時,宗廟第十室寶欌底板朽傷,至於冊樻所裹內外袱及纓子,俱爲朽傷,事係莫重,不敢入於循例執頉中,以待登筵,修改之節,稟旨擧行矣。莫重有頉,恐不可曠日遲待,臣曹與本署提調,更爲奉審後,卽爲擇日擧行,何如?傳曰,允。
又以禮曹言啓曰,臣羲淳,與本署提調臣曺允大,進詣宗廟第十室寶欌有頉處,詳細奉審,則寶欌底板年久朽漏,漏氣侵入於欌內,大王位玉冊樻一部底板及外袱纓子,王后位玉冊樻一部底板及內外袱纓子渝傷矣。修改之節,不容少緩,而春奉審執頉各室簾帳地衣等修改,先告事由,今二月十五日望祭兼行,同月十九日辰時修改事,已爲啓下矣。今此冊樻袱子及纓子寶欌修改告事由,望祭兼告擧行,祝文中一體措辭添入,十九日辰時,同爲修改事,分付戶曹,何如?傳曰,玉冊寶何等所重,退限於十日之久,全不成說前亦有如是否。此草記勿施,不卜日今,十一日告由,擇日以十三四日間,先爲修改。其外簾帳,次第修改,而以冊寶體重,先事修補,他餘從後修改之意,添付祝文,可也。
上在昌德宮。停常參·經筵。
藥房提調沈象奎,副提調洪義浩啓曰,伏未審日間聖禮若何,寢睡·水刺之節,何如?惠慶宮調攝中諸節,益有康復之喜乎?臣等率諸御醫趁早入侍,詳承症候,議定繼進湯劑爲宜,臣等不任區區伏慮,敢來問安,竝此仰稟。答曰,知道。慈宮氣候平順萬安,卿等不必入侍矣。王大妃殿口傳問安。答曰,知道。中宮殿口傳問安。答曰,知道。惠慶宮口傳問安。答曰,知悉。嘉順宮口傳問安。答曰,知悉。
惠慶宮進服加減白朮散,前方中去山藥·薏苡仁,加山査肉一錢,枳殼七分,自今日一貼式煎入事,榻前下敎。
本院,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
本院啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
本院啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵日次,私習云矣,敢啓。傳曰,知道。
備忘記,晉州營將沈鍾奎下直,長弓一張,長箭一部,片箭一部,筒兒一箇賜給。
本院啓曰,假注書趙璟鎭,時無職名,令該曹依例付軍職,冠帶常仕,何如?傳曰,允。
洪義浩啓曰,藥房提調·副提調,持湯劑來待矣。傳曰,封入。
傳曰,辛未卯朔,卽我慈殿冊嬪後通五至紀之歲與月也,天賜純嘏,慶叶無疆,慈候磐安,長樂春和,而且値有今日之幸逢,忭祝之忱,曷有其極?其在大小臣民之延頸顒頌之道,攢手歡欣,必不能自已。予小子仰體慈心之愴昔,更思今慶之無於玆命十一日早朝,左議政以下,率宗親文武,上進致詞箋文表裏于王大妃殿,殿所以仁政殿爲之,各殿宮則勿使爲封進。
本院啓曰,行大司憲李直輔在外,執義姜世綸,掌令李錫祜·宋翼淵,持平柳春東牌不進,持平李鍾運未署經,監察茶時之意,敢啓。傳曰,知道。
以大司諫宋翼孝,獻納尹致後,執義姜世綸,掌令李錫祜·宋翼淵,持平柳春東牌不進罷職傳旨,傳曰,只推。
本院以吏曹言啓曰,宗廟告由祭大祝,趙民和塡差,而時無職名,令該曹口傳付軍職,何如?傳曰,允。
兵曹口傳政事,副司果單趙民和。
本院,以弘文館言啓曰,副應敎韓兢履,由限已過,卽爲牌招,何如?傳曰,允。
又以禮曹言啓曰,宗廟第十室寶欌底板,年久朽破,玉冊樻二部底板及內外袱纓子渝傷處,臣曹與本署提調奉審後,告由修改之節,磨鍊擧行事草記。傳曰,玉冊寶何等所重,退限於十日之久,全不成說,前亦有如是否。此草記勿施,不卜日今十一日告由,擇日以十三四日間,先爲修改。其外簾帳,次第修改,而以冊寶體重,先事修補,他餘從後修改之意,添付祝文可也事,命下矣。謹依聖敎,先告事由祭,今二月十一日曉頭先行,事役旣在一殿之內,各室告由祭祝文,令藝文館一體措辭撰出,修改吉日時,令日官池景泌推擇,則今月十三日有拘忌,十四日則國忌齋戒相値,而十二日卯時爲吉云,以此日時擧行。臣曹與本署提調,戶·工曹堂上,依例眼同監董,而謹考謄錄,則去丁卯年七月十八日,宗廟第十一室冊寶欌內有頉樻子與袱屬修改告事由,同年八月初一日朔祭兼行,同日卯時修改矣。宗廟殿內冊寶欌與樻袱修改,前已有例之意,敢啓。傳曰,知道。雖有前例,事則從速爲當,故勿論有否,有所下敎矣。
又以都摠府言啓曰,副摠管朴基豐,以御營中軍,晝仕出去之意,敢啓。傳曰,知道。
上在昌德宮。停常參·經筵。
藥房提調沈象奎,副提調洪義浩啓曰,伏未審夜間,聖體若何,寢睡·水刺之節,何如?惠慶宮調攝氣中候,若何?諸節益有康復之喜乎?臣等率諸御醫趁早入侍,詳承症候,議定繼進湯劑爲宜,臣等不任區區伏慮,敢來問安,竝此仰稟。答曰,知道。慈殿誕擧進箋之喜,慈宮連向安康之嘉,下情慶忭,曷有其極?今則間日問安,從此勿爲之,卿等不必入侍矣。朝進煎入湯劑後退去,亦勿夕承候。
本院啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
傳曰,禮房承旨,馳詣宗廟,奉審摘奸以來。
洪義浩啓曰,藥房提調·副提調,持湯劑來待矣。傳曰,封入。
本院啓曰,左議政金載瓚,右議政金思穆,有稟達事,率禮堂來詣請對矣。傳曰,入侍。
傳曰,慈宮患候平復頒敎陳賀時,禮房承旨李羲甲,左通禮尹之鉉,右通禮權鉽,竝加資,宣敎官奎章閣直閣徐俊輔,一體加資,入侍承旨,竝大鹿皮一領賜給,翰注兒馬亦爲賜給。贊儀·守令除授,致詞官,半熟馬一匹賜給,其餘兒馬一匹賜給,承文院通禮院下人,米布題給,而一依英宗朝丙戌年例施賞。
傳曰,明日係是朝廷進箋,朝廷在下之道也,豈有賞典?承旨以下竝勿論。
本院啓曰,行大司憲李直輔在外,執義姜世綸,掌令李錫祜·宋翼淵,持平柳春東牌不進,李鍾運未署經,監察茶時之意,敢啓。傳曰,知道。
以大司諫宋翼孝,獻納尹致後,執義姜世綸,掌令李錫祜·宋翼淵,持平柳春東牌不進罷職傳旨,傳曰,只推。
以副應敎韓兢履牌進不罷職傳旨,傳曰,只推。
傳曰,發遣吏郞,諸執事淸齋與否,摘奸以來。
以慶尙監司金會淵狀啓,義興縣民家失火事,傳曰,春寒失火,聞甚矜惻,元恤典,卽爲顧助事,分付。
本院以奎章閣言啓曰,明日朝廷進致詞後,本閣候班時原任大臣,當爲進參,而原任待敎李龍秀,時無職名,令該曹口傳付軍職,何如?傳曰,允。
兵曹口傳政事,副司勇單李龍秀。
本院以禮曹言啓曰,王大妃殿上進箋文致辭,令文任撰出,箋文方物物膳,封進當殿之意,知委諸道,而在前方物物膳,只進當殿之時,議政府六曹物膳,則有各殿宮一體封進之例,今亦依此擧行,何如?傳曰,允,各殿宮旣不進箋,各殿宮所進各道方物物膳及京廳方物物膳,竝勿爲封進事,分付,可也。
又以禮曹言啓曰,今十一日王大妃殿百官進致詞箋文表裏行禮儀註,直爲書入慈殿之意,敢啓。傳曰,知道。
又以兵曹言啓曰,內禁將吳文常,父病沈重,萬無供職之望,改差,何如?傳曰,允。
又以訓鍊都監言啓曰,本局哨官李宇樑,身病甚重,勢難察任,改差洪得輿,受由下鄕,過限不現,汰去之意,敢啓。傳曰,知道。
辛未二月初十日,上御誠正閣。大臣·禮堂入侍時,承旨□□□,假注書趙璟鎭,史官□□□□□,左議政金載瓚,右議政金思穆,禮曹判書金羲淳,參判尹序東,參議鄭觀綏以次進伏。載瓚曰,皇天祖宗,默佑邦家,莫大之慶,又湊於是年是月,明日將擧盛禮,臣等蹈忭之忱,已不容言,而八域聳聽,蹈舞歡忭,曷有其極?仍伏念幸逢莫大之慶會,宜備莫大之慶禮,故臣等玆敢率禮堂請對矣。大抵遇慶備禮之際,儀文間一或未盡,則有非廣慶飾嘉之意,故臣等半日思惟,致詞進箋,只行於當殿,實切群下缺然之忱。伏願殿下,臨殿受賀,親上箋文,百官軍民,粗伸蹈舞之忱,上告下布,輿情攢祝,因情制禮,縟儀誕擧,則豈不休哉?上曰,各殿宮陳賀,欲請竝擧乎?載瓚曰,儀文備擧,然後上告下布,實爲廣慶之道矣。思穆曰,如是然後,尤爲飾慶之道矣。上曰,嘉禮五紀,與母臨五紀,差有間焉。今番只先進箋於當殿,而日後加隆於慶禮似好矣。載瓚曰,自今以後,邦慶無疆矣,先自今番備擧慶禮,而年年遇慶,又爲備禮,尤好矣。思穆曰,莫大之慶,宜有莫大之禮矣。載瓚曰,今番慶會,尤是罕有,故如是仰達矣。上曰,母臨五紀,亦爲不遠。況慈心撝謙,不欲張大,今番則只擧於當殿好矣。載瓚曰,英廟朝辛未賀儀,亦爲親上矣。上曰,嘉禮五紀,與母臨五紀,豈不有間乎?思穆曰,五紀則同矣。載瓚曰,臨殿受賀,雖不備儀,親上箋文,允叶情禮矣。上曰,自內當親上矣。載瓚曰,昨下傳敎中,無自內親之上命,故如是仰達矣。上曰,親上之儀,壬辰以前,儀文克備,而伊後則國力漸不如古,故只有自內奉亟之儀而已矣。載瓚曰,慈聖撝謙之德,殿下承順之孝,臣等不勝欽仰萬萬,而下情則不能無悵缺矣。此下未考
上在昌德宮。停常參·經筵。
王大妃殿進致詞箋文表裏後,大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·中宮殿·惠慶宮·嘉順宮,朝廷二品以上·六曹堂上·大司諫口傳問安。答曰,知道。
本院啓曰,來十六日日次儒生殿講日次,而英陵忌辰祭齋戒相値,頉稟之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳曰,禮房承旨,馳詣受香諸處,奉審摘奸以來。
洪義浩啓曰,藥房提調·副提調,持湯劑來待矣。傳曰,封入。
又啓曰,假注書朴熙顯,身病猝重,勢難察任,今姑改差,何如?傳曰,允。
朴熙顯改差,代以洪羲祖爲假注書。
本院啓曰,御營廳大將李堯憲,摠戎使李溏,以東·南關王廟獻官,今方受香出去矣。御營大將所佩命召及摠戎使所佩密符,竝來請還納,何以爲之?而將兵之任,不可一刻無摠察之人,何爲以之?敢稟。傳曰,仍佩往來,禁將兼察。
又啓曰,御營大將摠戎使,禁將兼察事,命下矣。兼察御營大將摠戎使李光益,卽爲牌招聽傳敎,何如?傳曰,允。
又啓曰,卽者應敎李志淵,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,因兵曹啓目,呂島萬戶所佩兵符,令政院改造下送事,允下矣。兵符旣已初造,監營·水營所上各左一隻,諸鎭將所佩右一隻,定禁軍下送,而舊兵符,收取上送燒火事,全羅監司處下諭,何如?傳曰,允。
本院以弘文館言啓曰,上番闕直,事甚未安,副應敎韓兢履,校理尹尙圭,竝卽牌招入直,何如?傳曰,允。
以副應敎韓兢履,校理尹尙圭牌進罷職傳旨,傳曰,只推。
本院以兵曹言啓曰,今月十四日一內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以李勉植爲內禁將。
本院以禮曹言啓曰,今此王大妃殿陳賀時所封各道方物中,江原道觀察使封進方物,乃是京作貢,先爲封進之意,敢啓。傳曰,知道。
又以司諫院言啓曰,正言李·柳訸,持平李鍾運,依例署經之意,敢啓。傳曰,知道。
又以禁衛營言啓曰,本營千摠尹範喆,身病猝重,勢難察任,改差,何如?傳曰,允。
公忠監司金蓍根疏曰,伏以聖孝格神,院直旣撤,縟儀誕擧,霈澤旁達,臣民歡慶,中外同情。仍伏念臣於日前,備陳臣父病狀,兼控臣不稱之實,冀解藩寄,獲遂歸護矣。及伏承批旨,以將父救護爲諭,臣且榮且感,不知所以圖報。然誠淺辭拙,日月之明,尙懼其未盡照燭,故不得不申復於恩謝之下,以紓區區迫急之私焉。臣之瓜遞之期,只隔數月,苟使臣父之病,不至於危劇,則在臣分義,固宜奉承聖意,而臣父年今七十有九,雖於不病之時,氣力有凜綴之憂。運動多艱澁之時,自昨冬臣還之後,重添感冒之病。仍兼咳喘之症,床笫之間,轉側須人,臣之前疏所陳,實出於萬分不獲已之情矣。近日以來,連接家信,則凡百落下,又不啻數層,則將來三百里之地,初非可論,而顧臣情理,則臣父旣無他子孫之在側,常時只恃臣一身爲命,而今當離違疾病之際,起居扶將之節,藥餌調護之方,親攝無人,齟齬莫甚。人子之心,其親雖强健無恙,子職久曠,則尙不勝怵惕而戀慕。況臣父大耋沈病,有朝夕凜凜之憂乎?臣雖欲按抑情私,坐待數朔,不惟有違於人理,方寸已亂,神思不續,簿書機務之間,無望剸理,旬宣接撫之責,何以自效,在家而不免爲不孝之子,於國而不得遂願忠之志,朝家亦安用此兩失忠孝之方伯哉?伏乞天地父母,諒臣至切之懇,亟命鐫改臣職,俾得及時歸護焉。臣無任云云。答曰,省疏具悉。卿之情理如此,所請特爲許施,應敎李志淵上疏大槪,敢陳悉迫之私,乞被擅離之罪事。原本未考省疏具悉。爾其勿辭救護。
上在昌德宮。停常參·經筵。
夜一更二更,月暈。
本院啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運呈辭,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳曰,通信使留待。
傳曰,通信使入侍。
洪義浩啓曰,藥房副提調,持湯劑來待矣。傳曰,封入。
洪羲祖有頉,代以金遇順爲假注書。
金遇順有頉,代以鄭禮容爲假注書。
傳曰,廟殿宮展謁,以明日爲之。
本院啓曰,明日大駕詣宗廟入齋室後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳曰,公忠監司有闕之代,政官牌招開政。
本院以吏曹言啓曰,惠慶宮患候平復頒赦陳賀時,宣敎官奎章閣直閣徐俊輔,加資事,命下矣。雖已資窮,未經準職,何以爲之?敢稟。傳曰,勿拘。
有政。吏批,判書朴宗慶進,參判李存秀牌不進,參議宋冕載進,承旨□□□進。啓曰,公忠監司今當差出,而擬望之人乏少,他道守令幷擬,何如?傳曰,允。以曺鳳振爲副校理,金履翼爲知經筵,金履永爲同義禁,李東煥爲左通禮,成老鎭爲典籍,尹命圭爲宗簿主簿,洪稷謨爲敦寧參奉,徐有聞爲公忠監司,右承旨李羲甲今加嘉善,左通禮尹之鉉,右通禮權烒,直閣徐俊輔,前萬戶朴東顯,今加通政加資事承傳。
兵批,判書李勉兢進,參判金孝建病,參議鄭景祚入直,參知洪羲俊受由,承旨□□進。以李漢鎭·李敬進·崔榮祖·崔光烈爲五衛將,羅東旭爲忠壯將,金師伋·金儆爲景福將,梁允河爲慶熙將,元永道爲都摠經歷,洪遇燮爲文兼,白東臣爲部將,金瑩綬爲守門將,張萬祺爲呂島萬戶,同知李惟鐸·趙學魯·秦東秀,訓鍊判官李恒權,以上竝單付,兼公忠道兵馬水軍節度使單,徐有聞。
本院以弘文館言啓曰,上番闕直,事甚未安,副應敎韓兢履,校理尹尙圭,卽爲牌招,何如?傳曰,允。
以副應敎韓兢履,校理尹尙圭牌不進罷職傳旨,傳曰,只推。
傳曰,出宮內門路,以協陽門爲之。
以雲海監司洪羲臣狀啓,進上生靑魚,限內不得封進,惶恐待罪事,傳曰,勿待罪事,回諭。
以統長金昌仁手本,別監金麗淙,不逢統點,酗酒作拏,爲先除下,移法司重治事,傳曰,令訓將,嚴棍三十度後除下。
本院以都摠府言啓曰,今日入直內三廳武兼禁軍及軍兵等,當爲中日習射技放,而宗廟修改相値,不得設行之意,敢啓。傳曰,知道。
又以備邊司言啓曰,通信使從事官,今旣減員,檢察搜驗等節,竝令副使,兼管與行,何如?傳曰,允。
又以訓鍊都監言啓曰,本局待年軍陰成寬·崔鳳哲·李興燁,果川修理山近處,大虎一頭,私獵捉得矣,謹此封進,而捉虎軍等,依例施賞之意,敢啓。傳曰,知道。
又以御營廳言啓曰,健元陵後峯,中豹虎一頭捉得之後,多日搜覓,更無虎跡,山行軍撤罷之意,敢啓。傳曰,知道。
副校理洪遇燮疏曰,伏以臣奄闋私制,病蟄鄕廬,如窮人無所依歸,而苫堊餘喘,又豈有當世之志意也哉?乃於正月十一日,伏奉除旨,以臣爲弘文館副校理,居未幾,授以學敎授之任,華誥聯翩,馹召繼降,龍光所被,井里知榮,臣於是聞命驚惶,不覺淸淚之被面。噫,臣固冥頑,甫闋終祥,遽蒙誤恩,感聖眷之不遺,愴祿養之莫逮,俯仰穹壤,此何人斯?臣自通籍以來,前後歷敡,已踰涯分,每有除書,臣與臣父母,聚首相對,頌祝恩榮,繼而有詔戒於臣曰,以忠報效,則庶幾可不負國恩,不墜家聲,今焉已矣,向誰語此乎?仍念臣人旣鹵莽,早失學業,蔑蔑無稱於百執事之末,而今臣所叨之職,卽古所云峻秩淸選,啓沃論思,責任自別,經術文學,人器必揀,如范祖禹·眞德秀者,惟可以稱塞,不宜人人而冒據也審矣。況今春晷舒長,厦氈三接,必須賢士大夫橫經論道,以資聖學,而如臣謏聞寡識,尤何以堪承其萬一也耶?臣之逖違天陛,已多年所,耿結微忱,不後餘人,事親日短,無地可誦,惟有重入脩門,一謝恩命,以效不俟駕履之義,而素患痰眩之症,當此換節,轉益沈劇,重添寒感,身貼床笫,種種病祟,有强不得,末由蠢動,偃伏田野,益不勝惶懼兢戲之至。玆敢冒入文字,猥于崇嚴。伏乞天地父母,俯垂鑑諒,察臣至懇,遞臣職名,以重公器,以安私分,仍治臣瀆擾之罪,以肅朝綱焉。臣無任云云。省疏具悉。爾其勿辭察職。
辛未二月十二日,上御誠正閣。通信使入侍時,行都承旨洪義浩,假注書趙璟鎭,史官□□□□□□,正使金履喬,副使李勉求以次進伏。上曰,雖是不遠之地,且與入江戶有異,而係是客地,彼人接待諸節,着意檢察,好矣。履喬曰,與彼人接見時,臣等當以今番信行之只入馬島,因渠輩懇請,朝廷權宜姑從爲辭矣。上曰,何時可還乎?履喬曰,似當拖至秋間矣。上曰,無事往還也,賜物當自外頒下矣。履喬曰,在前信行時,有從事官故例,兼行臺檢束一行矣。今則無,從事官,臣及副使,當宜檢束矣。上曰,兩使臣量宜爲之,而副使專當擧行,正使亦爲檢飭,好矣。義浩曰,俄聞使臣言,諸般擧行之節,不可無廟堂之知委云矣。上曰,然則令廟堂,草記知委可矣。此下未考惠慶宮進脈橚餠茶,自今日停止事。出榻敎
上在昌德宮。停常參·經筵。
大駕詣太廟入齋室後,藥房·內閣·政院·玉堂口傳問安。答曰,知道。
展拜後,藥房·內閣·政院·玉堂口傳問安。答曰,知道。
大駕詣永禧殿展拜後,藥房·內閣·政院·玉堂口傳問安。答曰,知道。
大駕詣景慕宮入齋室後,藥房·內閣·政院·玉堂口傳問安。答曰,知道。
展拜後,藥房·內閣·政院·玉堂口傳問安。答曰,知道。
大駕還宮後,藥房·內閣·政院·玉堂口傳問安。答曰,知道。
洪義浩啓曰,藥房三提調,持湯劑來待矣。傳曰,封入。
李錫夏啓曰,臣錫夏,以王大妃殿·惠慶宮·嘉順宮問安,進去下直之意,敢啓。傳曰,知道。
假注書鄭禮容有頉,代以任存常爲假注書。
本院以弘文館言啓曰,副應敎韓兢履,校理尹尙圭,旣有只推之命,與今日政新除授玉堂,待下批牌招,何如?傳曰,允。
以副應敎韓兢履,校理尹尙圭牌不進罷職傳旨,傳曰,只推。
本院以訓鍊都監言啓曰,謹依統長金昌仁手本判付,武藝別監金麗澤,嚴棍三十度後,除下之意,敢啓。傳曰,知道。
義禁府啓目,公忠道放未放修啓冊子中,本府所管定配罪人未放秩洪卓然段,依啓聞施行爲白乎旀,李魯進段,當初罪狀,已甚駭然。到配亦爲屬耳是白乎乃,徒配罪人之遇赦卽放,旣在法典,値此大霈,合有參恕之道,而臣府不敢擅便,上裁爲白乎旀,他餘罪人等,令刑曹稟處,何如?判付啓,依回啓施行爲良如敎。
又啓目,黃海道放未放修啓冊子中,本府所管定配罪人未放秩乙良,竝只依啓聞施行爲白乎旀,稟秩李海範段,吏債未報,雖甚駭然,當此大霈,合有疏放之道,放送事,分付該道道臣,他餘罪人等,令刑曹稟處,何如?判付啓,依允。
辛未二月十三日,上詣宗廟·永禧殿·景慕宮。展拜入侍時,行都承旨洪義浩,行左承旨李文會,行右承旨李羲甲,左副承旨金履載,右副承旨金啓河,同副承旨李錫夏,假注書趙璟鎭·任存常,史官□□□□,檢校直提學朴宗慶,檢校待敎朴綺壽·李光文以次侍立。時至,上具翼善冠·袞龍袍,乘輿出協陽門,至仁政門外,降輿乘輦,出敦化門。至宗廟大門外,降輦乘輿,至齋室外,降輿入齋室,改具冕服,詣板位展謁,陞詣廟內奉審,詣永寧殿展謁,陞殿內奉審,還入齋室,改具翼善冠·袞龍袍,出齋室,乘輿出廟門,降輿乘輦,詣永禧殿大門外,降輦乘輿,入大門降輿,入齋室,入齋室後問安勿爲之事。出榻敎上改具冕服,出齋室,詣板位展拜,陞詣殿內奉審,還入齋室,改具翼善冠·袞龍袍,出齋室,乘輿出大門,降輿乘輦,至宗廟前路,降輦乘輦,詣景慕宮大門外,降輦陞輿,至齋室門外,降輿入齋室,改具冕服,詣板位展拜,陞詣宮內奉審,望廟樓展拜時,百官行禮置之事。出榻敎仍詣望廟樓展拜奉審,還入齋室,改具翼善冠·袞龍袍,出齋室,乘輿出宮大門,降輿乘輦,至宗廟前路,降輦,乘輦入敦化門,至仁政門外,降輦乘輿,入協陽門還內。此下未考惠慶宮進服加減白朮散,前方中去枳殼,自今日一貼式煎入事。出榻敎
上在昌德宮。停常參·經筵。
夜自一更,至五更,月暈。
本院啓曰,行大司憲李直輔在外,執義姜世綸,掌令李錫祜·宋翼淵,持平尹春東·李鍾運呈辭,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
傳曰,禮房承旨,馳詣弘陵,奉審摘奸,局內諸陵,一體奉審以來。
傳曰,同副承旨,馳詣宗廟·永寧殿·景慕宮,奉審摘奸以來。
洪義浩啓曰,藥房提調·副提調,持湯劑來待矣。傳曰,封入。
以公忠監司金蓍根狀啓,天安郡守李羲耆身死事,傳曰,許久留滯可悶,卽爲差出事,分付。
本院啓曰,天安郡守,卽爲差出事命下,而時無政命,何以爲之?敢稟。傳曰,政官牌招。
有政。吏批,判書朴宗慶進,參判李存秀,參議宋冕載牌不進,承旨進。以鄭耕愚爲童蒙敎官,李洛秀爲天安郡守,故府使徐命仁贈吏議,公忠監司徐有聞祖考,故學生鄭一勳贈戶參例兼,鄭楗贈左承旨,鄭海老贈樂正,已上同知鄭復坤三代。
兵批,判書李勉兢,參判金孝建病,參議鄭景祚入直進,參知洪羲俊受由,承旨進,同知單金師伋,僉知三單李漢鎭·崔景祖·崔光烈,加設四單崔遠基·金壽仁·金景勳·卞光壽。
以吏曹參議宋冕載牌不進罷職傳旨,傳曰,只推。
本院以弘文館言啓曰,副應敎韓兢履,校理尹尙圭,牌招入直,何如?傳曰,允。
以副應敎韓兢履,校理尹尙圭牌不進罷職傳旨,傳曰,只推。
本院以弘文館言啓曰,應敎李志淵,由限已過,副應敎韓兢履,校理尹尙圭,旣有只推之命,竝卽牌招,何如?傳曰,允。
又以備邊司言啓曰,本司武郞廳韓應一·洪雲錫·李春求,奔走勤仕,已滿十五朔,依例六品遷轉事,捧承傳施行,何如?傳曰,允。
又以義禁府言啓曰,因公忠監司金蓍根放未放啓本,本府回啓內,徒配罪人之遇赦卽放,旣在法典,値此大霈,合有參恕之道,而臣府不敢擅便,上裁,何如?判付啓,依回啓施行事,命下矣。丹陽郡徒配罪人李魯進,卽爲放送事,分付該道道臣之意,敢啓。傳曰,知道。
上在昌德宮。停常參·經筵。
藥房都提調金思穆,提調沈象奎,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮調攝中氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿,口傳問安。答曰,知道。惠慶宮·嘉順宮,口傳問安。答曰,知道。
李錫夏啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運呈辭,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,藥房三提〈調〉,持湯劑來待矣。傳曰,封入。
李錫夏啓曰,行都承旨洪義浩藥院進,行左承旨李文會,行右承旨李羲甲不爲仕進,左副承旨金履載,右副承旨金啓河受由在外,院中只有臣一人,伴直無人,行右承旨李羲甲,所當牌招,而拘於廳規,不得請牌,何以爲之?敢稟。傳曰,牌招。
又啓曰,行都承旨洪義浩藥院進,行左承旨李文會不爲仕進,行右承旨李羲甲牌不進,左副承旨金履載,右副承旨金啓河受由在外,院中只有臣一人,伴直無人,行右承旨李羲甲,所當牌招,而拘於廳規,不得請牌,何以爲之?敢稟。傳曰,更爲牌招,傳于李錫夏曰,右承旨上疏入之。
以應敎李志淵牌不進罷職傳旨,傳曰,只推。
以副應敎韓兢履,校理尹尙圭再牌不進罷職傳旨,傳曰,只推。
李錫夏,以弘文館言啓曰,應敎李志淵,副應敎韓兢履,校理尹尙圭,旣有只推之命,竝卽牌招入直,何如?傳曰,允。
李錫夏啓曰,應敎李志淵,副應敎韓兢履,校理尹尙圭牌不進,校理李彦淳,副校理曺鳳振·洪遇燮,修撰李鼎秉·鄭元容在外,副修撰韓耆裕身病出去,玉堂上下番俱空,事甚未安,副修撰朴綺壽,卽爲牌招入直,何如?傳曰,允。
以應敎李志淵,副應敎韓兢履,校理尹尙圭牌不進罷職傳旨,傳曰,只推,更爲牌招。
傳于李錫夏曰,留院上疏入之。
以京畿監司權尙愼狀啓,驪州牧民家失火事,傳于李錫夏曰,許多失火,聞甚矜惻,卽爲顧恤事,分付。
李錫夏,以奎章閣言啓曰,景慕宮·望廟樓,今朔奉審無頉之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以宣惠廳言啓曰,忠勳府都事李敬魯,本廳郞廳啓下矣。本廳事務極煩,勢難兼察,本職許遞,口傳付軍職,何如?傳曰,允。
兵曹口傳政事,副司果單李敬魯。
李錫夏,以義禁府言啓曰,公忠前監司金蓍根狀啓內,本道還餉磨勘中己巳停退條未捧邑,已爲區別論列於原啓本中,而洪州牧使崔光泰停退還餉,無一包穀所捧,俱入居末,爲先罷黜,唐津前縣監徐觀淳,德山前縣監鄭來重,海美前縣監成夏鎭,遞歸皆在臘月,而旣無所捧,不可以已遞,參恕其緩督之罪,竝令攸司稟處事,啓下矣。鄭來重今方待命拿囚,而崔光泰時在任所,成夏鎭下去大興地,依例發遣府書吏,竝拿來,徐觀淳遭其母喪,葬事將行於今月二十五日云,罪人之遭親喪者,給暇歸葬,旣在法典,依法典給暇歸葬後,拿囚,何如?傳曰,允。竝待待命拿囚。
行右承旨李羲甲疏曰,伏以宸誠仰格,天心篤棐,惠慶宮諐和之候,不日康復,院直卽撤,庭賀載陳,亦越我王大妃殿寶籌彌隆,慶辰爰屆。是年是月,縟儀誕擧,岡祝之群情獲伸,川至之茀簶益綿,歡聲喜氣,溢乎區宇,蹈舞攢祝,小大惟均,而臣躬逢盛際,跡參邇列,瞻天顔之有喜,頌邦休之无疆,勞耀歡欣,尤倍常情。此際忽伏奉恩旨,以臣爲嘉善大夫者,臣聞命兢惶,莫省攸措。惟我殿下,遇此無前之慶,慈德仰體,慈恩是推,霈澤旁流,錫齎褊及,至使無似賤臣,亦蒙匪分之殊渥,在臣一己。豈不誠萬萬榮幸,而第念二品卿月之班,先王所以命有德而章有功者也。之德之功,尙矣無論,下此而求之,則才器素優,望實俱副,然後方可以稱塞是任,肆昔名碩之膺是命者,鮮不却顧瞿瞿,必歎循墻而後已。況臣以才器則綿薄,以望實則空疎,徒荷兩聖朝知遇,滾到下大夫班聯,前後歷揚,罔非踰濫,而立朝數十餘年,曾無一能之足稱,一事之少效,每自循省,惶汗浹背,榮塗一步,夢想不到,而今此誤恩,奚取於臣?噫,繁纓之微,猶見惜於聖人,弊袴之藏,將以待夫有功,名器恩賞,不輕如此。殿下雖以廣慶之念,有此寵擢之命,而亦豈容加猿狙以法服,負蚊蝱以泰山,上而累則哲之明,下而招不稱之譏哉?臣聞命以來,夙宵祗懼,息食靡安,準擬積誠陳懇,冀蒙干汗,而廟宮展拜,成命適下,臣職忝該房,陪扈義重,章皇趨朝,冒沒出肅,微諒全喪,四維拚棄,諒非獲已,人謂斯何?若夫彙緣事會,諉以已出,因仍蹲冒,視若固有,非但義分之所不敢出,其於四方之嗤點,何辭可解?玆敢披瀝陳暴,齋沐投進。伏乞聖慈,念名器之不可濫授,察臣言之非出例飾,將臣新授爵秩,亟行鐫改,以重官方,以安賤分,不勝大願。臣無任云云。答曰,省疏具悉。卿其勿辭行公。
義州府尹趙興鎭疏略曰,昨夏之水災,乃爲灣民之劫運,三江泛溢,六島沈墊,人命渰沒,殆至三百,民戶漂流,又過千數,渰沒者已矣。幸而得生者,殆近萬口,而庇身無所,糊口沒策,纔脫漏船,還入焦釜,皇皇若不保朝夕矣。幸賴我殿下,西顧咨嗟,特遣玉署之近臣,弔死問生,發倉優恤,結構奠接,保有今日者,莫非天地帲幪之澤也。今此六島民耕食之土,太半江落,便作沙堤,更無耕墢之望,目下民情,雖賴救急周饋,保延時月,而今當東作之時,實無種粒之土,付還分給,秋無可捧之勢,以農資生之民無地可耕,則因無恒業。雖多歧慰撫,使之安堵,空言無施,擧皆荷擔而立,納履而待。若不別般區劃,示以聊生之道,則必將朝散暮亡,空虛後已。自古朝家之許闢六島,募民入居,設幕把守,戍卒瞭望者,誠爲實邊固圉之深籌遠略也。自經水災,把幕基址,亦皆汰落,實難仍舊改建,不得已棄西移東,則地界有內縮之歎,邊守失要害之守,尤豈不萬萬可悶者乎?民心則將至渙散,邊政則若是疎虞,日夕憂懼,左右量度,熟聞輿願,詢其可否,則惟威化島許民墾闢,最爲得計耳。夫威化一島,在於六島之下流,三江之內界,而卽我太祖大王回軍之地也。中間空廢,寔因野人有時侵掠,而自夫涒灘以後,無是憂也。數百年內,自本府次第開闢者,凡爲大小九島,而獨此島之著稱,異於他島。故爲守臣者,不敢輕許,徒然爲一望蘆葦之墟,半日射獵之場,此地之漫爲塞磧,任其荒蕪,其於闡揚聖蹟之義,豈不反有歉而大可悚乎?臣就審其形便,相度其土宜,則長爲十九里,廣爲八九里,土性腴沃,形止平衍,又無沿江諸坰築堰之費,而只劃區域,便可耕作,年久廢陳,生穀必倍。今若闢此等棄之土,使將散之民,趁今許懇,則屢千島民之失業者,皆將有土而安堵矣。蓋此島許闢之論,其來久矣。逮夫丁巳·戊午間,壯勇營設屯之議,稟覆蒙允,幾就經劃,猗我寧考,聖鑑俯燭,或慮京營之設屯邊土,反貽民弊,旋命停撤,事實如此,非有他故,然則此島之當闢,不待兩言而決矣。且宰臣洪義浩之年前莅此府也。陳捄弊疏,而仍請此島之許闢,則廟堂,以的見其利多害少,然後可許之意回啓矣。時或有難之者曰,本府以近野之地,樹木不密,勿論邑村,藩籬柴草多資於威島之蘆葦,似難許闢云者,此誠不知大小輕重之分也。威島之外,尙多空廢之島,蘆葦取用,不患無處。且田土墾闢之後,所出穀草,亦不下於蘆葦,則以之爲藩籬苫蓋,何所不可?得粟之利,又非蘆葦之比,則其有益而無害,不足多辯,況其時許闢之請,卽不過平居無事之時充軍食補倉粟之計而已。今則民情事勢,與向日不啻相懸,島民之存不存,專係此島之闢不闢,其利害多少,有不可論,而在朝家保民之政,何靳乎一區荒廢之土,不恤此萬民溝壑之命乎?且以形便言之,此島比諸上流六島,無異內地,其西有楸·桑兩島及數三小小島嶼,星羅棋置,江流相隔,又其西,有鴨江定爲兩國界限,而自前彼人之偸江上下,潛入龍川薪島者,必由楸·桑兩島,經宿往來。故自臣府,無時搜討,而以威化島間隔之故,每有不能詳察之歎,則此島爲把守要衝之地,推可知矣。近自薪島設鎭之後,彼人雖不得出沒屯聚,而此島之不設防守,終欠疎略。臣謂彼六島及麟山諸鎭,無地可建之把幕,移設於此島與薪島,相爲內外掎角之勢,則防守察館,比前尤密,彼人必不敢接踵於我境矣。且以六島之地,謂難空棄,則六島之於威島,相去不甚遠,使島民,家住本島,身入威島,安意耕作,而威島地形,比他島最高,今番水害,民之入此島得活者甚多。今令許墾,無常往來,殆若古制之田廬,則或値水患如昨年,挈眷預避,必免墊溺之患,至於六島把守。各於要害處高築墩阜,分卒戍之,則六島窮民,得此膏腴之土,幸蒙安堵之澤,各處把幕,占守要衝之地,實無疎虞之患,眞所謂一擧兩得,萬全不敗之計也。且本府以鎭鑰重地,數十年內,凋弊轉甚,百虧千空,牽架度日,至於昨年,沿江官坰幾盡潰決,秋來所收,十減八九,使价之供億,將卒之支放,其他坊民結補餉穀,養士養武等諸般公用之取辦於此者,一朝蕩殘,全不成樣,幸賴朝家穀物之區劃,塗抹分排,此不過支用一年而已。自今秋坰稅所減,無以充補,則府樣蕩析,勢所必然,沿江諸邑,莫非邊門,而至於本府燕站地頭,管轄尤爲重焉。各項需用,不可闕一而廢閣者,則當此板蕩之會,豈不大可憂悶也哉?其所生財措劃之方,亦在於威島之許闢,今若許民耕墾,略賦土稅,則不但爲目下接濟之方,亦可補日後經用之資,此豈非官民俱利之策乎?伏願令廟堂,從速稟施。臣無任云云。答曰,省疏具悉。疏辭,令廟堂爛商,卽爲稟處。
上在昌德宮。停常參·經筵。
本院啓曰,行大司憲李直輔在外,執義姜世綸,掌令李錫祜,持平柳春東·李鍾運呈辭,監察茶時之意,敢啓。傳曰,知道。
洪義浩啓曰,藥房都提調·副提調,持湯劑來待矣。傳曰,封入。
本院啓曰,應敎李志淵,副應敎韓兢履,校理尹尙圭再牌不進,校理李彦淳,副校理曺鳳振·洪遇燮,修撰李鼎秉·鄭元容在外,副修撰韓耆裕身病出去,副修撰朴綺壽牌不進,玉堂上下番俱空,事甚未安,副提學未差之代,政官牌招開政差出,待下批卽爲牌招入直,何如?傳曰,違牌人只推,更爲牌招。
又啓曰,應敎李志淵,副應敎韓兢履,校理尹尙圭,副修撰朴綺壽牌不進,校理李彦淳,副校理曺鳳振·洪遇燮,修撰李鼎秉·鄭元容在外,副修撰韓耆裕身病出去,玉堂上下番俱空,事甚未安,副提學未差之代,政官牌招開政差出,待下批仍卽牌招入直,何如?傳曰,違牌人更爲牌招。
以應敎李志淵,副應敎韓兢履,校理尹尙圭,副修撰朴綺壽牌不進罷職傳旨,傳曰,只推。
本院啓曰,應敎李志淵,副應敎韓兢履,校理尹尙圭再牌不進,校理李彦淳,副校理曺鳳振·洪遇燮,修撰李鼎秉·鄭元容在外,副修撰韓耆裕身病出去,副修撰朴綺壽內閣直,玉堂上下番俱空,事甚未安,副提學未差之代,政官牌招開政差出,待下批仍卽牌招入直,何如?傳曰,違牌人更爲牌招。
以應敎李志淵,副應敎韓兢履,校理尹尙圭再牌不進罷職傳旨,傳曰,只推。
本院啓曰,應敎李志淵,副應敎韓兢履,校理尹尙圭三牌不進,校理李彦淳,副校理曺鳳振·洪遇燮,修撰李鼎秉·鄭元容在外,副修撰韓耆裕身病出去,副修撰朴綺壽內閣直,玉堂上下番俱空,事甚未安,副提學未差之代,政官牌招開政差出,待下批仍卽牌招入直,何如?傳曰,違牌人更爲牌招。
又啓曰,應敎李志淵,副應敎韓兢履,校理尹尙圭三牌不進,依定式禁推傳旨捧入之意,敢啓。傳曰,知道。
以應敎李志淵,副應敎韓兢履,校理尹尙圭三牌不進禁推傳旨,傳曰,竝分揀。
本院以兵曹言啓曰,今月十七日武臣堂上朔試射,國忌正日,不得爲之意,敢啓。傳曰,知道。
又以義禁府言啓曰,卽接未就囚罪人成夏鎭奴名呈狀,則其上典成夏鎭遭母喪,葬事將行於今月二十八日云,罪人遭親喪者,給暇歸葬,旣在法典,依法典給暇歸葬後,拿囚,何如?傳曰,允。
上在昌德宮。停常參·經筵。
本院啓曰,明日常參·經筵,取稟。傳曰,只晝講。
又啓曰,來二十一日朝參日次矣,敢稟。傳曰,停。
又啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運呈辭,監察茶時之意,敢啓。傳曰,知道。
又啓曰,來二十一日輪對日次矣,敢稟。傳曰,當次人受點,後日次待令。
又啓曰,同副承旨李錫夏,今日不爲仕進,卽爲牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,藥房提調·副提調,持湯劑來待云矣,敢啓。傳曰,封入。
傳曰,受由在外承旨,竝許遞,前望單子入之,待下批牌招察任。承旨前望單子入之,鄭觀綏·李勉昇落點。
本院啓曰,應敎李志淵,副應敎韓兢履,校理尹尙圭四牌不進,依定式禁推傳旨捧入之意,敢啓。傳曰,知道。
本院啓曰,應敎李志淵,副應敎韓兢履,校理尹尙圭四牌不進,校理李彦淳,副校理曺鳳振·洪遇燮,修撰李鼎秉·鄭元容在外,副修撰韓耆裕身病出去,副修撰朴綺壽內閣直,玉堂上下番俱空,事甚未安,副提學未差之代,政官牌招開政差出,待下批卽爲牌招入直,何如?傳曰,違牌人更爲牌招。
以應敎李志淵,副應敎韓兢履,校理尹尙圭四牌不進禁推傳旨,傳曰,分揀。
傳曰,春晷漸長,經筵,取稟。依例入之。
本院以弘文館啓言曰,副修撰韓耆裕,牌招,何如?傳曰,允。
傳曰,在外玉堂中一人許遞,前望單子入之,待下批牌招察任。
以應敎韓兢履,校理尹尙圭牌不進罷職傳旨,傳曰,竝許遞,前望單子入之,待下批牌招察任。
玉堂前望單子入之,校理李東煥·金學淳落點。
以校理李東煥·金學淳,副修撰韓耆裕牌不進罷職傳旨,傳曰,只推。
以同副承旨李錫夏牌不進罷職傳旨,傳曰,只推。
以江原監司洪義謨狀啓,春川府武科出身尹熙采回榜事,傳曰,觀此狀辭,居於二百二十八之末,年又至八十八之多,而尙未有一職之經,極爲可惜,特遞空闕衛將,使之及上來下批。
上在昌德宮。停常參,只晝講。
本院以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
又啓曰,明日常參·經筵,取稟。傳曰,只晝講。
又啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
又啓曰,同副承旨李錫夏,今日不爲仕進,卽爲牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,上土僉使李周鳳下直,長弓一張,長箭一部,片箭一部,筒兒一箇賜給。
洪義浩啓曰,藥房提調·副提調,持湯劑來待矣。傳曰,封入。
李勉昇啓曰,明日傳香,禮房承旨,當爲齋宿,而行右承旨李羲甲,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
以校理李東煥·金學淳,副修撰韓耆裕再牌不進罷職傳旨,傳曰,只推。
本院以弘文館言啓曰,副校理曺鳳振,時在京畿驪州地,經筵入番事緊,斯速乘馹上來事,下諭,何如?傳曰,依啓。
又以弘文館言啓曰,校理李東煥,副修撰韓耆裕,旣有只推之命,竝卽牌招入直,何如?傳曰,允。
以同副承旨李錫夏牌不進罷職傳旨,傳曰,只推。
以校理李東煥,副修撰韓耆裕牌不進罷職傳旨,傳曰,只推。
傳曰,發遣吏郞,諸執事淸齋與否,摘奸以來。
本院啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運牌不進,監察茶時之意,敢啓。傳曰,知道。
以大司諫宋翼孝,獻納尹致後,正言李·柳訸,執義姜世綸,掌令李錫祜·宋翼淵,持平柳春東·李鍾運牌不進罷職傳旨,傳曰,只推。
本院以弘文館言啓曰,校理李東煥,副修撰韓耆裕,旣有只推之命,竝卽牌招入直,何如?傳曰,允。
以校理李東煥,副修撰韓耆裕再牌不進罷職傳旨,傳曰,只推。
以京畿監司權尙愼狀啓,楊州牧民家失火事,傳曰,人戶燒燼,其涉可惻,另存顧恤事,分付。
諭行大司憲李直輔書。王若曰,予惟做治之要,莫先乎典學,而講學之方,必待乎得賢。是以乾乾不息,治政之要,孜孜顧問,得賢爲一,粵我列聖朝,每有一代之儒賢,必許三晝之開顔,於乎盛哉。德音休服,至予寡眛,志未嘗不篤,學未嘗不切,而日征月邁,杳無所效者,蓋由於朝夕輔導之無其人故耳。嗚呼,卿以喬木世臣,養德林樊,先朝招旌,俾逮胄筵,而士人仰頌,輿情咸悅,以予虛佇之心,想卿戀結之忱,豈亶然哉?然守岡之操猶堅,儀廷之美無聞,自顧慚恧,寧有更言?然卿之所以報予者,豈意視誠意之淺深,爲自己之出處也哉?昔文潞公大耋也,而邇英之講,侍立終日,范淳夫宿儒也,而侍講之官,得來尤好,予之所望於卿者,亦如是而已。卿又學力高明,精神康旺,若不以二賢之心爲心,懷瑾握瑜,長往而不返,則是豈體先朝眷遇之意,補予躬治學之本耶?顧今晝漏漸稀,寸陰是惜,此時嚮往,有倍前日。玆庸敷予惄焉之思,冀卿幡然,望卿從近登途,賁我法筵,是予日夕懇懇之望也。右副承旨李勉昇製進。
諭經筵官宋啓榦書。王若曰,予嘗讀詩,至王國克生維周之楨,濟濟多士文王以寧之句,未嘗不三復而興何也?恭惟我寧考,二紀臨御,扶植儒敎,鳶魚化洽,髦俊輩出,何莫非啓佑我後人之盛德嘉謨,而予小子所以追述之者,安得不深有望於王國克生之士乎?爾亦先王作成中人也。讀書邱樊,養德山林,天人性命之學,曰有所受,修齊治平之工,將以有爲,夫豈與獨善其身果於忘世者比哉?曾於膺選之後,已宣敷心之諭,予之所以望爾者,旣不淺淺,爾之所以副予者,豈或凂凂?今若固守東崗,不出爲高,使予寡昧,學失啓沃之功,德無輔導之益,則其於文王以寧之義,果何如耶?顧予緇衣好賢之誠,固未相孚,而惟爾幼學壯行之志,不宜若是,況今春晷漸長,講席將開,此時凝竚之想,如渴求飮。玆以數行敦諭,罄悉衷蘊,爾其亟回遐心,幡然登途,以補不逮,惟日望之。右副承旨李勉昇製進。
諭經筵官宋穉圭書。王若曰,予聞之,士之讀書林下,窮理修身,非爲獨善其身,蓋欲兼濟世道。是以古之聖王,罔不以求賢爲急先之務,而古之良弼,亦必以進身爲當然底意也。嗚呼,前後敦勉,罄竭心腹,而干旄之盛禮未摯,薖軸之遐心莫回,此雖予誠淺辭拙,未能孚感而然,爾何爲遺世果忘,必欲長往而已耶?爾以先正之孫克守淵源抱負有素,潛心於性命之源,硏究於經濟之學,令聞美譽,予所服歎,其所望於爾者,豈徒然也哉?迨此歲籥已新,講筵始開,三時顧問,政勉而致賢尤重,所以思爾之心,益覺憧憧於時日。玆布衷曲,以盡前日未盡之諭,爾其幡然登途,出入經席,朝夕啓沃,以副予如渴之望。左副承旨鄭觀綏製進。
諭經筵官金直淳書。王若曰,予惟德之成就,必在經筵,而經筵之責,必求名儒而啓沃,予之必欲致爾者,豈徒爲應文備例而已哉?抑將有賴於儒賢之左右輔翼,匡救不逮,則此時思爾之切,不啻如渴之求飮。惟爾簪纓世祿之臣,士林名家之裔,養德邱園,硏磨乎經濟之方,讀書林樊,講究乎致澤之道。令望素著於鄕黨,實學已聞於朝廷,敦召之誠,非不懇於前諭,肥遯之心,尙未挽於今日。豈以予寡昧好賢之誠,有所未盡,而猶且凂凂,金玉其音歟?予之望爾,若是斷斷,則爾之戀予,想必惓惓,而招延之誠禮欠備,上下之情志難孚,爾則固守東崗之陂,而予則自有誠淺之所惄,良可歎也。顧今天氣已和,春漏漸稀,講筵日開,懷想益切。玆以悉布心腹,罄予至意,亟思賁然,用副延佇之望。左副承旨鄭觀綏製進。
本院以兵曹言啓曰,知事玄義洵,以通信使首譯發行,景福宮衛將金師伋,病難供職,呈狀乞遞,竝改差,何如?傳曰,允。
兵曹啓目,鎭海縣監權聖彦,城堞公廨,各樣軍器修補新備,似當施以加資之典是白乎矣,自下不敢擅便,上裁,何如?判付啓,依回啓施行爲良如敎。
又啓目,慶源府使申綋,鄕校公廨城堞軍器,改建修補,似當施以陞敍之典,上裁敎是白乎旀,監董將校李衡弼,帖加成給,其餘將校,令本道從厚施賞,何如?判付啓,依回啓施行爲良如敎。
又啓目,通津府祖江里居折衝金光璧,出義冒險,拯活十七人命,似當施以加資之典是白乎矣,自下不敢擅便,上裁,何如?判付啓,依回啓施行爲良如敎。
禁府啓目,德山前縣監鄭來重原情云云。傳旨內辭緣,泛稱遲晩,所當請刑是白乎矣,年今七十勿,爲請刑,載在大典通編,議處,何如?判付啓,依允。
又啓目粘連,全羅道放未放修啓冊子中,本府所簡定配罪人仍秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。
刑曹啓目,平昌郡守林周喆,徒三年收贖,公罪施行,何如?判付啓,依允爲旀,功減一等爲良如敎。
公忠監司徐有聞疏曰,伏以頌騰岡阜,賀儀載擧,禮展廟宮,聖孝克伸,小大歡忭,中外惟均。仍伏念臣至愚極陋,百無肖似,本不足備數於淸朝任使之末,而特荷先大王拂拭之恩,仍被我殿下庇覆之澤,敡歷華顯,兜攬踰涯,每自循省,懍蹙常切。迺者湖臬新除,忽下於千萬夢想之外,聞合震惶,不知攸措。夫今之藩任,卽古方伯連帥之職也。上以分九重之震憂,下以寄一方之民命,朝廷之威德奉宣,長吏之黜陟斯專。苟非識周於巨細,才優於剸理,審知彰癉之別,克盡撫字之方,則固不可以當此重寄也。惟玆湖沿一路,最爲屛翰重地,幅員之大,竝稱三南,民物之衆,殆過兩西,穀簿叢委,邑多糶糴之弊,訟獄繁興,俗有淆漓之歎,前後按是道者,每患其難以做去,顧今再歲荐饑,憂虞溢目,朝家之蠲恤屢加,而顚連相望,郡縣之接濟多方,而凋瘵已甚,宜求才具之兼備,畀之旬宣之重務,是可謂任得其人,而今乃以如臣之疎迂譾劣,苟然充敎,不少難愼,將何以爬櫛垢弊,稱停施設,彈壓五十餘州之廣,拯濟數三百里之命也哉?蚊虻之負重,駑駘之致遠,殆未足以喩此不堪也。噫,官至刺史,人臣之至榮,養以方面,人子之大願,臣祗奉恩誥,父子相對,攢手感泣。豈不思殫竭庸愚,少酬涓埃,而願惟量入之義,實無堪承之望,撫躬徊徨,歷日靡措。玆敢冒控衷懇,仰瀆崇嚴。伏乞聖慈,諒此任之不可輕授,察臣言之非出飾讓,特許鐫免,以安微分,不勝幸甚。答曰,省疏具悉。卿其勿辭,往欽哉。
校理金學淳疏曰,伏以臣於向日,妄犯違逋之辜,自干煩瀆之誅,論以邦憲,合置何辟,而聖度天大,薄施譴罰,臣誠銜恩訟愆,久益惶懍。迺者恩敍,遽降於不日,繼而除命,有隕於自天。以臣感祝之忱,兼以蹶之義,固當卽地祗肅少伸叩謝,顧安敢更事逡巡,亦何敢以區區私懇,冒昧煩溷,重犯無忌憚之誅,而第目下情理,實有萬萬悶迫者。臣之老母,素抱痰積之病,已成癃痼,寧日罕絶,而又自月前重患毒感,屢經危域,餘症尙此彌劇,眞元落下數層,食飮全却,氣息澌綴,凜凜有朝夕難支之勢,臣方左右扶將,晝宵煎灼,時月之內,離捨供職,其勢末由,玆不得不冒死呼籲於孝理之下。伏乞聖慈,諒臣懇迫之私,遞臣所帶之職,俾得安意救護,仍治臣瀆擾之罪,以昭法紀,千萬顒祝。且臣竊有私義之難冒於見職者,臣於昨冬館錄時,適以西壁,參於會坐之末,而隨例加圈,曚未覺察。乃於趙象基參錄事,而臣之昏謬之失,誠無自解矣。臣於完錄之後,歸見家藏文蹟,則顯廟庚子尹善道之上悖疏也,副提學臣兪棨,首發焚疏之論,臣之五代祖文忠公臣壽恒,時在政院,同辭陳達,其後趙絅,疏救善道,表裏和應。仍斥兪棨焚疏之非,語意危險,至有臣祖疏引之擧,而又況絅之子威鳳癸丑一疏,尤爲駭怖,拶逼媒孽,至及於臣祖,則今其孫入于錄中,而旣參坐,無所辨別,混同加圈,臣之謏懵固陋,迷暗顚錯,於是乎著矣。臣於其時,宜卽露章自列,仰暴情實,而職名旋解,泯默至今,時日雖久,慙恧冞切,其不可厭然自恕,抗顔冒進也審矣。伏願亟賜鐫斥,以安私分,俾爲昏謬不職者之戒焉。省疏具悉。爾之不審,極爲未安,從重推考,爾其勿辭救護。
辛未二月十八日,上御誠正閣。晝講入侍時,知事金履翼,特進官洪奭周,參贊官李勉昇,侍講官李志淵,檢討官朴綺壽,假注書任存常,記注官金初燮,記事官洪敬謨,各持詩傳第三卷,武臣李近胄以次進伏訖。志淵讀自遵大路兮,止章四句。上曰,文義陳之。志淵曰,此章淫奔之詩,別無文義之可達者,而鄭風率多淫奔之詩,可知其習俗之淫靡矣。蓋時君,不能端本正始,故民俗之至於染汚如此矣。二南之詩則齊家之化,推及於下民,鄭風則時君不能躬率,故如此矣。伏願聖上,益勉修齊治平之工,使之移風而易俗焉。上曰,下番陳之。綺壽曰,國風之中,多淫奔之詩,而他篇則多男怳女之辭,鄭風多女悅男之辭,蓋女子遵於大路,摻執子手,而猶不知恥,此又不及於他詩矣。先王之化寢衰,行露野麕之化,無復可見,而風俗至於如此,尤可傷痛矣。然而非但女子之不知恥,蓋仕路奔競,昏夜乞哀,白日驕人之類,殆有甚焉者矣。在昔忠貞公吉再,入我朝退居鄕里之時,隣有不改嫁之女人,問其故,答云,隣居注書曰,忠臣不事二君,烈女不更二夫,是以守貞矣。蓋士夫間崇尙名節,則閭巷匹庶,慕效如此。伏願聖上,每於風勵之方,先從朝廷上崇尙名節,則閭巷之間,亦有觀感之風矣。上曰,所陳甚好矣。知事陳之。履翼曰,淫奔之詩,存而不刪者,聖人欲使觀感而懲創矣。雖如此淫奔之詩,推移用工於修齊格致之上,是臣區區之望也。上曰,特進官陳之。奭周曰,上下番及知事所陳切實,臣無可陳者矣。上曰,參贊官陳之。勉昇曰,上下番及知事,皆已陳之,臣則無他可陳者矣。上曰,淫婦爲人所棄,而作此詩矣。詩云士之耽兮,猶可說也。女之耽兮,不可說也。由此觀之,女子之語,尤是淫奔者也。是則其時在上之人,不能導率而然歟。自古鄭俗,多淫奔之風。然而可以變俗,則必有其道,何以則可以移風易俗歟?志淵曰,男悅女女悅男之辭,雖無差殊之別,都喪廉恥而然也。人君若能端本正始,則可以正俗矣。且上有好者,下必有甚焉者,然則民俗不期正而自正矣。文王端本之化,亦何嘗外此做去哉?綺壽曰,漢廣之游女,非復昔日之可求,則王化大行,然後民必從化。然則王化之行,專係君師之導率矣。上曰,遵大路而行何也?鄭衛桑間之地,則人所不見處,而必遵大路,有此淫奔之言,專由於不識羞恥而然歟?志淵曰,桑漢間風俗,都不知恥,以此觀之,淫風之極矣。勉昇曰,桑漢淫奔之俗,固無足言,而蓋平居同室之夫婦,有所見棄,則雖遵大路而擥以留之,亦無不可。故至有乘彼垝垣以望復關之語,似與桑中上宮亂奔之女差異矣。上曰,非配偶夫婦也,而男女相悅,則尤是淫奔之甚者矣。綺壽曰,男女授受不親,禮也,而遵大路,有此淫奔之語,則其淫風之染汚,可以知之矣。上曰,何爲而有無我惡兮不寁故也之言歟?志淵曰,爲人所棄,則惡其忘情於舊日故也。履翼曰,方當開設講筵之時,凡係資益聖學之道,專在宿德之儒講學之士,卽今春煦漸和,政合旁招以來,山林諸儒臣,特賜敦勉,以爲日侍經筵之地爲宜,故仰達矣。上曰,所陳好矣。令政院,撰進招延敦諭,以盡誠禮之道,可也。出擧條履翼曰,經筵之臣,今當備員,而經筵中,有在外一人,未肅拜一人,未行公一人云,竝令政院,催促上來,申飭行公之地似好,故敢此仰達矣。上曰,依爲之。出擧條。
上在昌德宮。停常參,只晝講。
自開東,至巳時,灑雨灑雪。
本院啓曰,明日常參·經筵,取稟。傳曰,只晝講。
又啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運呈辭,監察茶時之意,敢啓。傳曰,知道。
洪義浩啓曰,行右承旨李羲甲,同副承旨李錫夏,今日不爲仕進,竝卽牌招,何如?傳曰,允。
傳曰,傳香承旨,馳詣受香所,奉審摘奸以來。
洪義浩啓曰,藥房都提調·副提調,持湯劑來待矣。傳曰,封入。
又啓曰,假注書趙璟鎭,身病猝重,勢難察任,今姑改差,何如?傳曰,允。
趙璟鎭改差,代以洪羲祖爲假注書。
傳曰,敦諭,令地方官傳諭。
事變假注書金載成奉命在外,代以李基承爲事變假注書。
以同副承旨李錫夏牌不進罷職傳旨,傳曰,只推。
本院以弘文館言啓曰,校理李東煥,副修撰韓耆裕,竝卽牌招入直,何如?傳曰,允。
以校理李東煥,副修撰韓耆裕牌不進罷職傳旨,傳曰,只推。
以全羅監司李相璜狀啓,扶安縣人物渰死事,傳曰,許多人物渰沒,極甚矜惻,原恤典外別加顧助,如有生前身還布,另存顧助事,分付。
本院以弘文館言啓曰,校理李東煥,副修撰韓耆裕,旣有只推之命,竝卽牌招入直,何如?傳曰,允。
又以禮曹言啓曰,宗廟·永寧殿·永禧殿·景慕宮,今春奉審執頉,簾帳地衣修改,今日辰時,當爲擧行,而見今日氣陰曀,雨意頗多,莫重殿內修改,此時擧行,誠爲未安,依前例更爲擇日退行,何如?傳曰,允。
又以成均館言啓曰,文廟守僕,依宗廟守僕例試才抄擇,別單啓下事,曾已定式矣。守僕李時膺瓜朔,代以生徒守僕,依定式試才抄擇,備望受點次別單書入之意,敢啓。傳曰,宗·社守僕,旣已取才,文廟守僕,亦有着實取才之效乎?務加小心,備盡敬謹之道事,曉喩首守僕,宗·社守僕,亦各使之知悉。
又以兵曹言啓曰,內吹螺赤及龍虎營兼內吹等,別單分等施賞之意,敢啓。傳曰,知道。
又以訓鍊都監言啓曰,本局兼內吹今春等習角賞格,依啓下單子,木綿二十二疋,施賞之意,敢啓。傳曰,知道。
又以禁衛營言啓曰,本營兼內吹今春等習角賞格,謹依啓下單子,上上金億福等九名,各木綿一疋,上中李鳳燁等二名,各木綿一疋施賞之意,敢啓。傳曰,知道。
又以御營廳言啓曰,本廳兼內吹今春等習角賞格,謹依啓下單子,李禧哲等十名處,各木二疋,金振玉處,木一疋施賞之意,敢啓。傳曰,知道。
義禁府啓目粘連,向來鄭來重亦,當捧還餉之未能盡捧,雖緣荐遭歉荒,民力不敷之致,糴政至嚴,有難寬恕,以此照律,何如?判付啓,依允。
行大司憲李直輔疏曰,伏以聖孝致上天之祐,慈候有翌日之瘳,臣民慶忭,中外惟均。臣自前夏控籲以來,猥荷聖慈,特賜體諒,亟遞憲銜,伊後每乍縻旋解,姑緩嚴召,使之調病蟄伏,安意飮啄,隆天重地之施,臣雖糜粉,何以報答?惟是前後恩綸,優假彌隆,期勉甚摯,萬萬非賤臣所敢承當者,隕越于下,寢夢猶驚,不自意玆者,前職更授,寵章復加,聞命震恐,措躬無所。臣之欺天大戾,自知甚明,旣無抗顔人世之念。又況兩銜重寄,長帶身上,而招徠之命,委棄草莽,論其負犯,鈇鉞猶輕。方寸煎鑠,轉成奇疾,若將不能盡其天年,顧其怔忡跳動,精神迷亂,煩渴上熱,胸膈痞結,往往昏窒,頃刻欲絶。此乃心氣受傷之致,非藥餌所可治療,而衰癃已極,榮衛枯涸,少有憂思,宿症添劇,幾何而不摧折乎?倘蒙天地父母,愛欲其生,曲成其願,永解職名,收還召旨,仍治臣違傲之辜,則庶幾快祛膏肓之病,少延螻蟻之命矣。古昔明王使臣以禮之道,固不在於爵祿覊縻,而今我殿下,於諸臣辭巽,累賜允許,臣亦均被雨露之澤,方切顒望之祝。噫,顧今無疆之恤,何不勝言哉?天災時異,民窮財竭,歷考往牒,未有若此時之甚者,而今秋稼穡,乃王室安危之所關也。天不可信,周公明訓,災祥無常,何以預度?如或失稔,則拯濟億兆之策,若涉大浸,茫無涯津,念之及此,寧不凜然而心寒哉?然其轉危爲安之機,專在於殿下一念之間,常若危亂之禍,迫在呼吸。克己復禮,則如雷動風行,防微杜漸,則如雲捲席撤。恤民濟荒,救焚極溺,崇儉節用,如一刀兩段,小心翼翼,對越上帝,感召陰隲,迓續新休,則屢豐之慶,如執左契矣。宋臣司馬光曰,切直之言,非人臣之利,乃國家之福,是以人君,夙夜求之,惟懼不得聞。惟我殿下容諫之德求助之誠,高出百王,太平萬世,實基於此,而然非知之艱,行之惟艱,每以大舜聞一善言則沛然若決江河,爲法焉。竊伏念自强不息之工,與歲益新,無容仰勉,而先儒,以夜對爲勝於盡接。伏願於此,又深留聖意,時從夜氣淸明之際,頻接儒臣講論諮詢,則聖學緝熙,無少間斷。豈不爲群下之動色相賀,而過計預憂,無從而生矣。傾葵懇切,臣子恒情,而防於未就,尙易收功,安得無先事之告戒乎?心是活動之物,故晷刻之間,思念萬端,而難以制之。范浚心箴所謂,投間抵隙爲厥心病者,將紛然雜出乎其間矣。苟欲以涵養省察,爲存心之道,則其法布在方冊,由此而可以爲希聖希天之學矣。其於謨訓所發丁寧深切之際,反復詠歎,玩索體驗,則自有無窮之趣,而至於從容乎禮法之場,沈潛乎仁義之府,是乃旣制於外,又安其內者也,可不勉哉?臣每於遇警求言之下,豈不欲罄竭衷曲,而顧以千萬無似,濫叨匪據,貽辱朝廷,招災之端,臣實爲首。故未敢自齒平人,無以效一言之獻,而犬馬微誠,終不能自抑,玆因瀝血祈免之章,附陳愚陋之見,仰瀆崇嚴之聽,僭妄極矣。彌增死罪,歲時存問錫齎,不勝惶感之私,而荐歉之餘,府庫枵然,粒米尺布,不宜輕費。聖朝惠養之澤,四方孰不欽頌,而識者之論,則必以臣之就食官次而復此冒受,有忘廉無恥之譏矣。謹依古人不敢當之義,玆以仰達焉。臣無任云云。答曰,省疏具悉卿懇。春晷漸長,銅漏稀聞,此時好學,正當合矣。嗚呼,予之思卿,凡幾年矣。聞言觀事,皆寓之卿,予之耿耿,卿必遙知。然卿之愛予,甚於予誠,他事勿論。時時封章,覺予猶未,實是感服,小子延訪之意,卿必知之。卿有愛予之懇,而以其難於一時之決然進就,故凂凂者屢,予亦知之矣。緇衣光表於詩經,傳築不美於斯日,卿須卽起簉朝,補予不逮,以資啓沃之責,予日夕所望者也。卿何不諒,鄕何不諒?仍傳曰,此批答,遣史官傳諭于行大司憲所住處。
辛未二月十九日,上御誠正閣。晝講入侍時,同知事閔耆顯,特進官韓致應,參贊官鄭觀綏,侍講官李志淵,檢討官朴綺壽,假注書趙璟鎭,兼春秋洪宅柱,記事官洪敬謨,各持詩傳第三卷,武臣鄭來升,以次進伏訖。志淵讀自女曰雞鳴,止章六句。上曰,文義陳之。志淵曰,鄭風中此詩最好,先儒亦謂此章,觀民之性善,其樂而不淫,思慮深長,直可以不讓於二南之化,使人有無限意味者也。大旨言詩人,述賢夫婦警戒之辭,而觀於一篇之內,正家之道已成,推此言之,家國一致,人君爲治之道,亦不外於是矣。第以首章論之,雞鳴昧朝之言,可見不留燕昵夙夜存警之意,此有得於聖王之無遑耽樂,孜孜圖理,而大本立矣。二章言男主弋射之事,女主中饋之任,可見正內正外,各盡其職者,此無異於聖王之任賢使能,百工咸事,而治道成矣。三章之雜佩贈問,重言復言者,可見欲使君子,親賢友善,成就其德,無所愛於服飾之玩,則亦有符於聖王親賢遠小得輿拔茅之象。如此則治成制定,可以爲聖人之極工,而自至於垂拱而無爲矣。伏願殿下,不但以此詩,知爲賢夫婦相戒之辭,而熟讀玩味,次第體行於爲治之道焉。上曰,下番陳之。綺壽曰,上番已有所奏,而蓋此章,述賢夫婦相警戒之辭,男子固賢矣,而女子之賢,尤可尙也。首章則夙夜警惕,未嘗係念於燕昵之私,可見矣。次章則惟酒食是議,勤於中饋之事,可見矣。至於末章,欲其君子以友輔仁,而服飾之物,亦無所惜。此皆出於愛以德之義,而其見識之高,有足嘉歎於千載之下矣。夫友道之重,在下者固然,而若以人主言之,堂陛截然,似無友道之可言。然而其實則友道,亦寓於臣鄰之間,是以有曰,千乘之國以友士,有曰,吾於顔般則友之。蓋人君深居九重之內,侍於左右者,不過宦寺之輩,所以開廣聰明,薰陶德性之方,如非親近臣鄰,則於何取之哉?雖以在下者之友道言之,切磋偲切之道,專在於麗澤講習之工,而人君朝晝之間,其所咨訪臣鄰,成就德業之要,無過於講筵一事。法講則雖難行於寒節,而召對夜對,則禮貌旣簡,引入臥內,從容講討,文義之外,間或周詢庶事,此則無時不可,愈頻愈好,而臣竊覸近日召接絶罕。此蓋由於臣等,學識鹵莽,誠意淺薄,未能有一半分裨益於聖學之致,而下情則實不勝抑菀矣。故贊成臣權近,嘗在太宗朝進言曰,聖學精博,儒臣雖進講,而豈能有所發揮?然而開筵臨講,留心講究,則方寸之天,義理昭著,必有異於宴居無爲之時,此言甚好。今雖因特敎連日開講,而每患進銳退速,一曝十寒,臣固萬萬惶悚,而殿下講學上誠意工夫,有所未盡處而然也。夫百千萬事,非誠則不能做,雖或一時勉强,而亦無以致其久遠,況於學問之道,苟不能誠心好之,則豈無間斷之患乎?伏願繼自今,不惟講筵討論之時,凡於賓對持公事等入侍,便民利國之方,指劃矯捄之道,亦必誠心詢訪,俾有實效焉。臣嘗聞成宗朝,每引見下直守宰,而詳詢治民之術,似若不勝其任者,則輒罪之。是故如是者,除拜後率皆圖遞,而不敢爲辭朝計,且受由下鄕而來者,與夫差員上京者,亦必一一召見,而訪問民間疾苦風俗善否治政得失,故外道事情,無微不達。無幽不燭,用成熙洽之治,粵在先朝,諸臣入侍,一日而屢行,殆乎無日不然。此皆祖宗已行之盛事,而今日之所當監法者,伏願於此等處,深留聖意焉。上曰,所陳甚爲切實,當留念矣。上曰,同知事陳之。耆顯曰,鄭風中,唯緇衣詩及此章爲好,而緇衣之詩曰,緇衣之宜兮,弊予又改爲兮,此詩曰,知子之來之,雜佩以贈之,此可見爲賢樂善之誠,藹然於言外。朱夫子曰,此詩讀之,使人有不知手舞足蹈者,蓋人之姿稟雖美,若不能親賢樂善,切磋講磨,則無以輔成其德。故雖以匹婦之微,猶勉其君子之輔成其德,況乎君臣間交勉之際乎?且古人,有以君臣,此諸夫婦者,詩曰,西方之人兮,楚騷曰,恐美人之遲暮,臣之所仰望於今日者,及今春秋之鼎盛,先懋乎親賢樂善,以輔聖德焉。俄者下番所陳一誠字仰勉,尤爲切至,伏願深留聖意焉。上曰,特進官陳之。致應曰,女曰雞鳴,而所勸者,不過弋鳧雁而已。此可見小事亦勤,而宜言飮酒,婦道也,親賢輔德,友道也。此皆本之以一勤字,閭巷之間尙然,況乎君上之勤政乎?大舜雞鳴孳孳,文王坐以待朝,若其勤孜之意,君上與閭巷,亦何異也?伏願於此等詩,推類而觀之。上曰,參贊官陳之。觀綏曰,臣則無可達之辭矣。上曰,女則曰雞鳴,而士則曰昧朝,蓋男子則尤異於女子,而於其相警之際,女先於男,何也?綺壽曰,其女子之不留於燕昵之私,尤爲美矣。上曰,雞鳴比昧朝,差有早晏之別,而女則曰雞鳴,而士則曰昧朝,士之警勤,宜先於女,而女之先警於士,何也?觀綏曰,士聞女言,而恍然有失早之慮,非徒雞鳴而已。自覺其或晩,故聞言卽答昧朝,此不下於女之警勤,可見矣。綺壽曰,參贊官之言是矣。上曰,然則大旨言,不止於雞鳴,若加獨字於不止二字上則如何?觀綏曰,旣云不止,則雖不書獨字,亦自包得矣。上曰,明星何星也?先日而出者歟?綺壽曰,啓明星,是也。上曰,不言樂善,而但言弋鳧,何也?綺壽曰,此所謂士,似是野人,而閭巷間恒業似然矣。耆顯曰,此所謂士,似非士君子之士矣。上曰,士農工商,各自有業,而鳧雁亦異於雞犬,似非緊務矣。綺壽曰,射是男子之事,故古者有射於農隙者,孔子曰,多能鄙事,此所言弋鳧與雁,不是異事矣。上曰,弋言加之與子宜之,何謂也?志淵曰,本註所云和其所宜云者,固是婦人之職矣。上曰,與子偕老宜言飮酒,此非野人之宴飮流連,而亦皆家室和平底氣像乎?僉曰,然矣。上曰,此言琴瑟者,野人亦何用琴瑟也?志淵曰,常棣詩曰,妻子好合,如鼓瑟琴,野人之琴瑟湛樂,亦似無怪矣。上曰,知子之來之者,何謂也?志淵曰,有朋自遠方來之義也。上曰,本註曰如修文德以來之云者,何也?綺壽曰,只引來之之義而言也。上曰,女子之以雜佩贈遺,得無如何乎?志淵曰,欲其君子之以友輔仁,而愛之之至,不惜其所佩矣。綺壽曰,男女不相問遺,宜也,而此蓋以設言而觀之,似好矣。後世陶侃之母,截髮而待客,亦或有似此之事矣。上曰,非但曰贈之而已,曰問曰報,何也?志淵曰,愛之愈深,故言之愈切而重言復言,心誠願言之意也。耆顯曰,一節深於一節,順緊於來,好緊於順,而曰問曰報,亦自較緊矣。上曰,以鄭之淫風,而猶有賢夫婦如此,化行俗美,固不可論,而能不渝於淫亂之俗,何故也?志淵曰,天性卓異,不染於習俗,故雖於汚染之中,亦自有賢人矣。耆顯曰,民性本善,先王之澤,入人者深,故不失其性者如是矣。致應曰,鄭風二十一篇中,唯緇衣羔裘出其東門及此章爲好,而蓋親賢好德,吾人之彝性,則雖於鄭人之中,亦豈無不失其性之人乎?志淵曰,古語云板蕩識誠臣,夫庸常之人,安於習俗,而卓異之人,亦不染於汚俗矣。上曰,在上之人,澤未下究,故淫風未能丕變,此固在上之過也。若使通國之人,樂而不淫,哀而不傷,則不亦美乎?綺壽曰,待文王而興者,凡民也。若夫豪傑之士,雖無文王猶興,則雖或有習俗之染汚,而若其豪傑之士,亦自不染。若使通國之人,皆被文王之化,則豈不盛哉?上曰,先言女曰雞鳴者,何也?志淵曰,男子易警,而女子先警,則其女子之性善,尤爲美矣。
上在昌德宮。停常參,只晝講。
藥房都提調金思穆,提調沈象奎,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,只晝講。
又啓曰,合辭方張之時,兩司無詣臺之員,事甚未安,除在外外呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而左議政金載瓚有身病,右議政金思穆藥院問安進,不得來會云矣,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,藥房三提調,持湯劑來待矣。傳曰,封入。
本院啓曰,明日寧陵忌辰祭傳香,禮房承旨,當爲齋宿,而行右承旨李羲甲,所當牌招,而拘於廳規,不得請牌,何以爲之?敢稟。傳曰,牌招。
又啓曰,兵曹判書李勉兢,訓鍊都正白師誾,以禁軍取才事,明日慕華館出去矣。李勉兢所佩命召,白師誾兼帶右邊捕盗大將所佩命召及大將牌·傳令牌,何以爲之?敢啓。傳曰,仍佩往來。
又啓曰,卽伏見刑曹坐不坐單子,則連三日無緣不坐,詞訟劇地,委屬可悶,當該堂上,竝推考,何如?傳曰,詞訟,民之苦樂之所關,何可如是委屬,況前有令甲未之者乎?萬萬未安,令廟堂卽爲論罪,俾勿使他日更如是怠忽,以答體飭。
又啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運牌不進,監察茶時之意,敢啓。傳曰,知道。
以大司諫宋翼孝,獻納尹致後,正言李·柳訸,執義姜世綸,掌令李錫祜·宋翼淵,持平柳春東·李鍾運牌不進罷職傳旨,傳曰,只推。
以校理李東煥,副修撰韓耆裕牌不進罷職傳旨,傳曰,只推。
本院以弘文館言啓曰,校理李東煥,副修撰韓耆裕,旣有只推之命,竝卽牌招入直,何如?傳曰,允。
又以備邊司言啓曰,春務方殷,又當行部,新除授公忠監司徐有聞,使之不多日辭朝,該道守令有闕之代,令該曹口傳,各別擇差,與未下直守令及上京守令,一體催促下送,何如?傳曰,允。未下直上京守令,卽爲下送,而皆令明日晝講來待,
吏曹口傳政事,以柳畊爲洪州牧使。
本院以禁衛營言啓曰,臣進詣南廟殿內,各鋪陳監董修改之意,敢啓。傳曰,知道。
義禁府照目粘連,向前德山前縣監鄭來重亦,當捧還餉之未計準捧,雖緣荐遭歉荒,民力不敷之致,糴政至嚴,有難寬恕,以此照律,罪杖八十收贖,奪告身三等,私罪奉敎依允爲旀,功議各減一等爲良如敎。
又啓目粘連,啓下咸鏡道放未放修改冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。
幼學宋厚鼎等疏略曰,先正臣文簡公金淨,生有異質,天性純粹。甫九歲,已治四書一經,十四魁別試初試,以年初辭不赴會試,便有求道之志,其立言行事,必以聖賢爲準。每對學者,問此刻爾心安在,又曰士君子處世,不可有輕人之心,亦不可有上人之心。又曰人心本虛而無迹,須臾馳騖,難於六馬之調,須存省察,操持收斂,常在腔子裏。又曰爲學工夫,自減寢食少言語始,嘗入俗離山菴,爲居敬主靜之工,危坐達夜,一意涵養,食息之頃不措也。又嘗作言行志勇慮逸樂危懼欲容儀忿恨好惡十一箴以寓警,又曰爲治在人,以明德新民,爲此學之標準,此其爲學之大略也,及其進于王廷也。與文正公臣趙光祖,同心協贊,以堯·舜君民爲己任,每以義利王覇之辨。古今治亂之幾,惓惓陳達,其所以革弊興化,奮起事功者,靡不用極,而於陰陽淑慝之別,尤致意焉。若其規模設施,則如表章小學書,尊尙近思錄,刊鄕約以敎民彝,削濫勳以杜倖門,罷昭格署,以正祀典,設賢良科,以籲俊乂之類,其請復溫陵之疏,則正人倫而保元子也。其論許氏藏獲之疏,則澄本源而遠貨財也,其論李誠彦之戕賢,則抑邪說而尊正學也。其忠孝懇惻,字字血悃,則有歸養辭職之疏焉,于斯時也。承昏朝斬伐之餘,風俗日渝,士諱其學,不知道學之爲何等物事,而獨賴兩臣者出,精神風采,有以聳動乎一世,明良契合,朝野拭目,不幸時運中否。經綸志業,雖未盡用於當時,而至若謫廬之戒子弟,深得乎愼獨之要,島民之知喪祭,亦驗其化俗之效。曁乎數百年之間,文敎蔚興,至今言治者,必本唐·虞,論學者,必宗洛·建,不雜異端功利之說,此皆兩臣之功也。兩臣之道學出處,無一不同,而後學之尊慕,初無間焉,則聖廡配食之擧,亦豈可一享而一否乎?若夫諸賢之所尙論,則其曰學問高人一等者,文純公臣李滉之言也,其曰造詣精深,宗師百世者,故儒臣成運之言也,其曰生鍾間氣,玉潤金精,學廻狂瀾,文紹希聲者,文成公李珥之言也,其曰天敎孟子開東土者,文烈公臣趙憲之言也,其曰峨嵋千仞,雪色崢嶸者,文貞公臣申欽之言也,其曰敦大輝光,門路最正者,文忠公臣李廷龜之言也,其曰先生之泰,吾道其正,先生之否,士林其殃者,文正公臣金尙憲之言也,其曰儒敎之興,自先生始,玉潤金精,天高海闊者,文正公臣宋時烈之言也,其曰先生之風,凜乎其不死,而天經地義,亘萬世長存者,文正公臣李縡之言也,其曰以程·朱之學,做堯·舜之治,使我東,偏知君臣父子之倫,免夷狄禽獸之歸者,文元公臣宋明欽之言也。於此可知其道學之邃,德業之隆,允爲百世之宗師,而繼往開來之功,實合於聖廡從祀之列矣。謹稽我顯廟致祭文若曰,天挺英豪,學有淵源,圖恢至治,興起斯文,肅廟致祭文若曰,志操剛潔,學識精深,正笏立朝,斥邪其嚴,英廟致祭文若曰,曁趙文正,德義麗澤,翊我休明,恥不虞唐,此其道學事功,已在於列聖朝華袞之褒矣。伏況我先大王,特許不祧之典,親製祭文若曰,大湖以南,特挺文簡,行篤躬踐,履契體撰,譬之上乘,花開葉産,玉佩,克紹編剗,尺疏扶倫,千古隻眼,且曰獨有未遑,大享庭袷。嗚呼,以我先大王日月之明,於淨之道學事功,實有曠世知遇之感。乃有此未遑之敎,恭惟我殿下,嗣服之後,凡係列朝未遑之事,多有修擧,則一世公議之積屈而得伸,顧不在於今時也耶?且況我朝儒賢之同德而竝時者,士林必雙擧而竝稱之。今夫兩臣者,亦當竝稱曰靜·沖,靜者,卽光祖之號靜菴也,沖者,卽淨之號沖菴也。當光祖旣享之日,縟儀之獨不及於淨,豈非昭代之闕典,士林之欠事也哉?伏願特命有司,亟擧金淨躋配文廟之禮,臣等無任云云。省疏具悉。所陳金文簡配享事,事重禮典,合有博詢處之,令廟堂召二品以上於等司稟處,予素昧東蹟,未能詳知本末,欲論可否而不果如是故耳。爾等退修學業,姑待朝議,以光士氣。
辛未二月二十日,上御誠正閣。晝講入侍時,知事吳載紹,特進官金孝建,參贊官李勉昇,侍講官李志淵,檢討官李綺壽,假注書任存常,兼春秋劉㵙,記事官洪敬謨,各持詩傳第三卷,武臣柳命源,以次進伏訖。志淵讀自有女同車,止山有扶蘇章四句。上曰,文義陳之。志淵曰,今日進講二章,有女同車章,別無文義,而大抵見一篇之義,則與女子同車,旣稱其容色之美麗,又誇其佩飾之燦爛,而咨嗟不已,終言德音不忘云者,蓋惑之甚者矣。然此亦有反隅而觀之處,蓋好色,人之常情也,而君子則以禮法裁制,衆人則絢情而肆欲,好色之心,推移用之於親賢樂善之心則好矣。自古聖賢,以好色喩之於好德,孔子曰,好德如好色,子夏曰,賢賢易色,此可見好德好賢之美矣。是以鹿鳴章云,德音孔昭,白駒章云,毋金玉爾音,以此推類而觀之,則親賢樂善之語,允爲體念處矣。至於山有扶蘇章,則別無文義之可達者矣。上曰,下番陳之。綺壽曰,今日進講二章,上章則男悅女之辭,下章則女悅男之辭,別無文義之可達者,而以同車章見之,女子服飾儀容之盛,未嘗不可見,而實則淫奔之女,無足可言矣。蓋觀人之道,非但同車詩女子而已。人之外飾處巧言令色,外面觀之,則若勝於强毅木訥,然仁不仁則判矣。是以表裏,有文質之異,外面粉飾,不及於其中之有質,故孔子曰,不得中行而與之,必也狂狷乎,孟子曰,不可必得,故思其次也。由是觀之,表裏交須之道,如難兼竝,寧用質矣。若以西漢人物論之,喋喋利口之虎圈嗇夫則斥退,少文多質之周勃·張相如進用之,甚至如汲黯者,至云內多慾而外施仁義,夏侯勝則君上之前,呼諸臣之字,而此等之人言議風裁,至于千載之下,赫赫照人耳目,用人之道,如此而後,風流篤厚,習俗淳古矣。然人主用人之際,質者易遠,佞者易近,孔子曰,不有祝鮀之佞宋朝之美,難乎免於今之世矣,尤可見佞者之易近矣。蓋質者豈皆可用,佞者豈皆不可用,而用捨之際,如或不審,消長治亂之機判焉。可不愼歟,非但用人也,雖以修身上工夫言之,文質先後之別,可不省察乎?殿下君臨臣庶,德行威儀,爲臣隣表準,益勉於懋實之政,則雖今虛僞成風,徒尙外飾之時,風俗之丕變,惟在於轉移間事,伏願蓋勉聖念焉。上曰,所陳甚好矣。上曰,知事陳之。載紹曰,上下番所奏切實,臣則無他可陳者矣。上曰,特進官陳之。孝建曰,上下番所奏俱好,臣無可陳者矣。上曰,參贊官陳之。勉昇曰,此二章則別無文義之可陳者,而上番所奏親賢樂善之語,下番所奏威儀文質之語,俱皆切實。臣無容更陳,而以山有扶蘇章言之,其戱謔恩愛之狀,溢於言外,猶能知其行之乖戾。或曰狂且,或曰狡童,此不足取譬,而蓋其愛而知其狂者,卽秉彝之性也,凡人之相與交也。愛而知其惡,惡而知其善,然後無溺愛偏憎之弊,況人主之所好,人好之,人主之所惡,人惡之,其應甚速,其可忽諸,尤當於左右用捨之際,愛而知惡,憎而知善,使好惡不倚於一偏,伏望體念焉。上曰,賢賢易色,當然底道也,而孔子曰,予未見好德如好色,蓋自古習俗而然歟?德音不忘之句,推見於愛賢之意,儘好矣。志淵曰,予未見好賢如好色云者,孔子見衛靈公與南子同車,故言之也。蓋好賢如好色者罕矣,而此詩中德音不忘之言,推類以用於好賢之誠則儘美。伏願聖上,每於此等處省察焉。上曰,子都·子充,皆是狡童,則便是一般人矣,而作文之體,有所別以言之者歟。志淵曰,子都則美男子之謂也,故曰天下莫不知其姣也,至如子充,則似是美稱,亦豈但協韻而已也?上曰,此外別無文義矣。王大妃殿進御加味二陳湯,五貼製入事。出榻敎
上在昌德宮。停常參,只晝講。
本院啓曰,來二十五日朝參日次矣,敢稟。傳曰,停。
又啓曰,明日常參·經筵,取稟。傳曰,只晝講。
又啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運呈辭,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,假注書任存常,身病猝重,勢難察任,今姑改差,何如?傳曰,允。
任存常改差,代以金載明爲假注書。
洪義浩啓曰,藥房都提調·副提調,持湯劑來待矣。傳曰,封入。
本院啓曰,公事踏啓,何等審愼,而卽伏見全羅監司李相璜漂到彼船發送狀啓啓下者,則啓字越貼踏下,有違格式,當該中官,推考,何如?傳曰,罷職。
以校理李東煥,副修撰韓耆裕牌不進罷職傳旨,傳曰,只推。
本院以弘文館言啓曰,校理李東煥,副修撰韓耆裕,旣有只推之命,竝卽牌招入直,何如?傳曰,允。
以校理李東煥,副修撰韓耆裕牌不進罷職傳旨,傳曰,只推。
本院以弘文館言啓曰,校理李東煥,副修撰韓耆裕,旣有只推之命,竝卽牌招入直,何如?傳曰,允。
以公忠監司金蓍根狀啓,前宣傳官李恩植,誘引有夫女,藏匿不給,使其媤父,至於冤憤自裁之境,其罪狀,令該府拿問處之事,傳曰,武夫固難責,豈可行惡於村民,至於自裁乎?其鄙悖穢汚之事,反覺屑越,爲先令義禁府具格拿囚,限死嚴刑,使之一一取招後,亦令判義禁,發關本道,招其家孥,撫恤以送,而亦使廟堂,論理稟處。
以平安監司李晩秀啓本,罪人朴日賢咸從府到配事,傳曰,近來頑悖無分,侵犯凌踏之習,比比有之,今見啓辭,主帥逼拶罔有等威,何止遠配,特加流里。
本院以都摠府言啓曰,今日入直內三廳武兼禁軍及軍兵等,當爲中日習射技放,而宗廟·永寧殿·景慕宮修改相値,不得設行之意,敢啓。傳曰,知道。
又以都摠府言啓曰,都摠管朴宗來,以工曹判書,宗廟·永寧殿修改,晝仕出去之意,敢啓。傳曰,知道。
又以兵曹言啓曰,今月二十一日武臣賓廳講書日次,而晝講相値,不得爲之之意,敢啓。傳曰,知道。
又以兵曹言啓曰,輪對武臣加抄啓人員,別軍書入之意,敢啓。傳曰,知道。
又以備邊司言啓曰,都民休戚,專係於刑官,一日留滯,其害不細,而無緣不坐,至於三日,未知事故之如何,而不遵飭禁,極爲駭然,當該堂上,竝施罷職之典,詞訟委屬可悶,受由判堂,亦爲許遞,政官牌招開政差出,申飭開坐,何如?傳曰,允。
有政。吏批,判書朴宗慶進,參判李存秀牌不進,參議宋冕載進,承旨進。以金在昌爲刑曹判書,李肇源爲刑曹參判,金蓍根爲禮曹參議,徐鼎輔爲兵曹參知,李惟命爲刑曹參議,吳淵常爲工曹參議,徐長輔爲左通禮,洪集圭爲忠勳都事,李牧榮爲淑陵奉事,成均博士單車翊修,學正單車珍衡,折衝金光璧今加嘉善,前縣監權聖彦,副司果李衡弼,今加通政加資事承傳。
兵批,判書李勉兢取才進,參判金孝建進,參議鄭景祚病,參知未差,承旨進。同知單金儆,僉知二單李勉植·羅東旭。
本院以備邊司言啓曰,本司武郞廳金周喆·趙存慶,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
又以御營廳言啓曰,東關王廟有頉處,臣監董修改後,別單書入之意,敢啓。傳曰,知道。
又以義禁府言啓曰,前宣傳官李恩植,武夫固難責,豈可行惡於村民,至於自裁乎?其鄙悖穢汚之事,反覺屑越,爲先令義禁府,具格拿囚,限死嚴刑,使之一一取招事,傳旨啓下矣。李恩植方在公忠道藍浦地云,依例發遣府都事,具格拿來之意,敢啓。傳曰,知道。
辛未二月二十一日,上御誠正閣。晝講入侍時,知事金履翼,特進官金履度,參贊官李錫夏,侍講官李志淵,檢討官朴綺壽,假注書洪羲祖,兼春秋金初燮,記事官洪敬謨,各持詩傳第三卷,武臣吳載重,以次進伏訖。志淵讀自蘀兮蘀兮,止狡童二章章四句。上曰,文義陳之。志淵曰,二章俱是淫奔之詩,別無優劣之可論,又無文義之可陳者,而其曰叔兮伯兮,倡予和予者,卽不過男女相悅之辭,而大抵倡和之義,類天地感應之理,感應之中,休養生息之道賦焉,倡和之義大哉?至於朋友之責善輔仁,切切偲偲,莫非倡和之道,而人君之治法征謨,尤有關於倡和之如何。若夫實心求言,而必有直言極諫之美,崇德節儉,而必有黜佞去奢之喜,董飭百僚,而必有率職奔奏之效。右文興學,而必有陶鑄作成之化,上有安民之實,而下有樂生之業,上行下效,治有傒應之喜,命有對揚之休。書曰,元首起哉,股肱喜哉,傳曰,風行草偃,又曰堯·舜率天下以仁,而民從之。桀·紂率天下以暴,而民從之,凡人君之一言一動一政一令何,莫非群下之所效則也。安危消長之幾係焉?可不重歟?今殿下睿智卓越,聖學高明,凡所以倡率之道,靡不用極。苟有一言一疏之論勉袞闕,則輒有褒獎之敎,宜無未盡之事,而夫何近日以來,未聞宮室服飾之專尙華靡,而群下之奢風成習,徒見厦氈宵旰之飭勵克勤,而百司之恬嬉爲度,講學旣勤,士無觀感之效。唯躁競是事,憂民不遑,下無究竟之澤,幾顚連而無告。凡此數事,實爲目下之痼弊,而上雖倡導,而下無和應之致也。臣之此言,雖甚惶悚,而抑或倡導之不以實心體行,而終近於按例浮文而然歟?上以文具,下無孚感,理必然矣。繼自今益加體念於實心實政焉。上曰,所奏甚好,留念矣。下番陳之。綺壽曰,上番之倡和二字敷陳者果好,又以元首股肱一體相須爲言者,尤好矣。臣則別無可陳之辭,而蓋倡和之相資,敵以下之事,而人君克盡倡率之方,則必有傒應之效。竊伏念殿下,臨御恰滿一紀,而政令做措之間,實無過中之擧,好生之德,洽于民心,容諫之量,卓越百王,而十年之間,治效漠然。易曰,觀我生觀民,史記曰,不察其形,願察其影,觀民者,言其治化之符著於民而可觀也,察影者,言其庶徵之桴,捷於影而可察也。見今災異荐臻,民生困瘁,朝廷以恬嬉爲事,士夫以奔競爲務,科場之痼弊,風俗之奢靡,王綱一頹,府庫都枵,國勢綴旒,將不知稅駕於何所也,有識之仰屋久矣。伏未知殿下,深居九重,何以洞燭於至此之極乎?漢臣賈誼上疏有曰,痛哭流涕,漢文西漢之盛時,而賈誼猶發此言,若使賈誼,生今世見今日,則當作何如語乎?噫,殿下承祖宗艱大之業,環東土含生之倫,其所期望於殿下者,果何如乎?凡國之治否,亦猶一家之齊否,家之齊否,在於一家長之敎導,其曰父詔子承,夫唱婦隨者,實類於君上倡導,臣下和應之象,今日之伈泄退托,專由於殿下之未盡於大奮發大振作之故也。昔楚莊王,卽位三年,好音樂而怠政事,其臣蘇從諫之,莊王左手執其手,右手斷鍾鼓之懸。夫莊王一覇主,其能斷意從善之不暇,則況我殿下,旣無好樂之失,何難於一朝赫然,董飭百僚,總攬權綱乎?夫然後前日頹綱壞俗,殆若雲消霧罷,而朝著治象,自有雷動風行矣,伏願深加聖念焉。上曰,知事陳之。履翼曰,二章本無文義,上下番又以倡和二字敷陳,臣不必强覓他義,而上下番之所奏,無非昌言嘉謨,而殿下聞而無嘉納之意,伏未知涓濩之中,常有講磨之工乎?苟無其實,今日之講學,亦無益矣,伏望體念焉。上曰,特進官陳之。履度曰,此二章則倡和二字爲文義,而上下番已陳之,臣則無可達之辭矣。上曰,參贊官陳之。錫夏曰,臣亦別無可達者矣。上曰,蘀兮蘀兮,風其吹予,叔兮伯兮,倡予和予,則以君上倡導,風行草偃之象見之,下章則以賢者見棄於人君,而彷徨不能去者見之,則甚好矣。志淵曰,蘀兮章之以風行草偃之象,推看狡童章之以賢者之不忍去推看,似好矣。上曰,詩三百篇,皆以感發人之善心,懲創人之逸志之意,而如此太淫佚之詩,雖一篇,足以懲創,而刪正之時,必以鄭衛之許多淫佚之詩,悉載而不去者,何意耶?志淵曰,懲創感發,善惡同然,而惡之懲創,尤切於善之感發,夫子之存而不刪,其意深遠矣。綺壽曰,鄭衛之風,最多淫詩,其風俗之不美,可知矣。上曰,維子之故,使我不能粲兮何也?志淵曰,女子雖見絶而悅已者多,有人盡夫之心,故言雖見絶於子,而我之食息,豈可廢乎?此果淫佚之甚者矣。命書傳敎曰,未下直上京守令入侍。洪州牧使柳畊,豐川府使李儒燁,居昌府使金獜淳,价川郡守任百觀,扶餘縣監李漢德以次進伏。此下未考
上在昌德宮。停常參,只晝講。
本院啓曰,明日再明日寧陵忌辰祭齋戒正日相値,視事頉稟之意,敢啓。傳曰,知道。
又啓曰,合辭方張之時,兩司無詣臺之員,事甚未安,除在外外呈告人員,竝卽牌招,何如?傳曰,允。
又啓曰,行右承旨李羲甲,今日不爲仕進,卽爲牌招,何如?傳曰,允
傳曰,公忠監司入侍。
備忘記,公忠監司徐有聞下直,長弓一張,長箭一部賜給。
洪義浩啓曰,藥房提調·副提調,持湯劑來待矣。傳曰,封入。
假注書金載明有頉,代以鄭禮容爲假注書。
本院啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運牌不進,監察茶時之意,敢啓。傳曰,知道。
以大司諫宋翼孝,獻納尹致後,正言李·柳訸,執義姜世綸,掌令李錫祜·宋翼淵,持平柳春東·李鍾運牌不進罷職傳旨,傳曰,只推。
以校理李東煥,副修撰韓耆裕再牌不進罷職傳旨,傳曰,只推。
本院以弘文館言啓曰,校理李東煥,副修撰韓耆裕,旣有只推之命,竝卽牌招入直,何如?傳曰,允。
又以弘文館言啓曰,修撰李鼎秉,自鄕上來云,卽爲牌招,何如?傳曰,允。
又以弘文館言啓曰,本館下番,無他推移之員,上番姑降入直之意,敢啓。傳曰,知道。
以副修撰韓耆裕牌不進罷職傳旨,傳曰,只推。
以京畿監司權常愼狀啓,朔寧郡民家失火事,傳曰,聞甚矜惻,元恤典,另加顧撫事,分付。
以平安監司李晩秀狀啓,陽德縣民家失火事,傳曰,民家失火矜惻,另致助撫事,申飭。
本院以義禁府言啓曰,罪人李恩植,具格一款置之,只令羅隷,嚴束拿來,刑覈則一如前敎事,命下矣。李恩植具格一款置之,以都事帶去羅將,嚴束拿來,下去都事還爲上來事,發關知委之意,敢啓。傳曰,知道。
修撰李鼎秉疏曰,伏以臣獲罪神明,禍延偏母,頑不死滅,禮制已闋,孤露百感,更無人世之念,中月纔過,繼承玉署除命,旋以在外,仍被許解之恩,記有之寵數,曲諒之德意,出尋常之萬萬,而曾未數月。又蒙格外特授,馹召儼降,鄕隣聳動,臣始焉驚惶,繼以傷感,罔知所以攸措。顧臣積違耿光之餘,承此恩命,坐在鄕廬,逋傲明旨,有所不敢,不得不黽勉登途來伏城闉,而非但長路驅馳,疾病闖發,彈冠結綬,揚揚榮塗,亦豈臣心之所可堪忍也哉?玆敢略陳至哀之情,兼控難强之狀。伏乞聖上,俯垂矜諒,遞臣職名,仍治臣瀆擾之罪,以肅朝綱焉。臣無任云云。省疏具悉。爾其勿辭察職。
持平李鍾運疏曰,伏以臣跡本孤畸,姿又拙訥,百不猶人,一無可稱,而晩占科第,謬被厚恩,薇垣·栢府,次第歷揚,居常愧恧,若墜淵谷。且臣稟賦脆弱,素善疾病,痰喘腹脹,卄年貞痼,每當換節之交,輒有闖發之患。近因風寒乖候,宿症越添,委頓床褥,食飮全却,雖於戶庭之間,不能作氣行步,庚牌日臨,連事違傲,莫重臺啓,緣臣久闕,私心惶蹙,無地可容,以此病情,時日之內,實無束帶趨朝之望。伏乞亟賜鐫改之恩,以安微分,仍治臣逋慢之罪,以肅朝綱焉。臣方治疏乞免之際,昨伏見傳敎下者,有前宣傳官李恩植具格拿來之命,繼有金吾郞出去之事矣。道啓原本之臚列,臣未及見,而試以朝紙所出者言之,渠雖無知之武夫,曾經近侍之朝官,則不有國法,侵虐村閭,淫穢之行,至奸有夫之女,冤憤之屍,遂出無辜之民。雖無手犯之跡,難免由我之律,揆以王章,罪實罔赦,嚴刑取服,依律重繩,斷不可已。第念金吾發捕,法意重大,雖閭閻賤隷,鄕曲小民,所坐若關係鞫情,則發遣都事,而外此罪人,大而府吏,小而府隷,其所擧行,自有常例。今此恩植,不過幺麽一弁也。罪犯雖關於人命,事體逈異於鞫獄,則逮捕之際,一羅將足矣。何至於擧措張大,聽聞滋感,反傷事面之歸耶?伏願殿下,亟令王府,召還發遣之都事,仍使帶去之羅將,刻期拿來,以尊國體,千萬幸甚。臣無任云云。省疏具悉。予覽公伯馳聞,李恩植之勒取村女,致使女父,因此自裁云者,誠一風化之變怪,此俗予欲痛革,有命拿覈典刑,而職則朝官也。朝官命拿,當自金吾,加命具格,則具格古法,必使都事,躬往而行之,拿致王府,此是王府之典也。今若不命具格,都事何往,金吾亦何請發遣?以此以彼,今日格來恩植,則都事當往,都事當往,則事體張大,事體張大,則反欠王府鞫常獄體之道,具格一款置之。只令羅隷,嚴束拿來,刑覈則一如前敎,以重人命之所關。爾其勿辭察職。
辛未二月二十二日,上御誠正閣。晝講入侍,公忠監司同爲入侍時,同知事閔耆顯,特進官朴宗來,參贊官鄭觀綏,侍講官李志淵,檢討官朴綺壽,假注書洪羲祖,兼春秋洪宅柱,記事官洪敬謨,各持詩傳第三卷,武臣尹範益,公忠監司徐有聞以次進伏訖。志淵讀自子惠思我,止丰四章。上曰,文義陳之。志淵曰,今日進講二章中,褰裳詩旨意淫佚,言辭放蕩,在淫風中尤爲賤汚。實無文義之可陳者,手章則始也不從,旣而悔之。不無此善於彼之別,而下二章,至有叔兮伯兮與行與歸之語,其淫肆之態,溢於言外。實與前章無異,而第以衣錦褧衣,裳錦褧裳二句觀之,本意則以服飾之華美,爲誇耀之資。卽所謂女爲悅己者容也,而古人多有此章取義者,中庸曰,衣錦尙褧,惡其文之著也,故君子之道,闇然而日章,又曰君子之道,淡而不厭,簡而文溫而理,子思引此以喩下學立心之始。蓋衣錦而加之而襌衣,裳錦而襲之以襌裳者,不欲使文繡外著也。子思之取喩,亦以其文章之內蘊,中庸註,亦以爲學者爲己,故其立心如此,尙絅故闇然,衣錦故爲日章之實,淡簡溫絅之襲於外也,不厭而文且理,錦之美在中也。小人反是則暴於外,無實而繼之,是以的然而日亡。夫學者修己之方,必以實得於中,爲第一工夫,如眞積力,求內外交修,表裏交正,至於睟面盎背之境,則可謂聖人之極功,而自中人以下,未免於外假而粉飾,叨其中空空如也,則如衣褧而錦衣,裳褧而錦裳,外雖有文彩之可觀,而內實的然而日亡。是以夫子曰,巧言令色鮮矣仁,此甚言其外飾之不可爲也。又曰强毅木訥近乎仁,此深許其實得之不可已也。此不但以學者之用工爲言,雖以人君之爲治,必貴於實心實政,而無取於文具外飾,在昔姬周盛時,以文·武·周公之聖,承夏殷忠質之餘,專尙文治,典章禮樂,燦然畢備。故夫子,有郁郁乎文吾從周之願,當初制治立法,非不盡善盡美,而畢竟王迹熄,而文勝之弊生焉。以春秋時觀之,列國辭令,徒事粉飾,而無實心用力,故擧皆委靡不振,反不如夏殷之尙質。是故漢之董仲舒,當武帝忠厚爲治之時,猶曰少損周之文,用夏之忠,蓋西京之治,後世莫及者,以其質而濟文也。惟我聖朝,已自立國之初,固已文勝於質,逮至今日,浮華成習,朝野之間,少無淳實敦厚之風。惟以虛奢修飾爲事,轉成痼弊,至於莫可救藥之境。若此不已,則今日國家,其將稅駕於何地?孟子有言曰,由今之道,無變今之俗,雖與之天下,不能一朝居也。今日朝廷,不幸而近之矣。今殿下聰明睿哲,膺艱大之基,祖宗之付畀,臣民之期望,果何如?而風俗若是浮華,朝象漸至委靡,廊廟之上,以文簿爲盡職,字牧之任,以按例爲能事,宜其治不徯志,實無回淳反朴之道矣。夫君上,卽臣民之標準也。凡今日俗習之浮靡無實,而臣愚竊以謂,殿下不得辭其責也。殿下講學之工雖至,而猶欠於聖智之未周,求治之念雖切,而尙多燭理之不明,不能先事而慮,視於無形,聽於無聲。故如星雷水旱災異之著外易見者,則惕然警動,降旨求言,而若夫民窮財竭,風俗侈靡。所以致災之本,則莫之或察,朝廷百事之期會簿書,按例應行,表而出之之事,少有違式,則必施譴罰,而至於廢其職業,專不事事之失,則置而不問,便民之政日下,而實惠不得下究,勅工之命屢下,而威令每致中止,此則無他,卽殿下篤行上工夫,未盡於闇然日章之域矣。繼自今凡於命令之間,必思其袪文就質之道,不以爲外面觀瞻之具,用人之際,不取乎修飾邊幅之流,必擧其當官盡職之人,以革今日之痼弊,亦於本源踐履之工,必勉乎正心誠意之道。惟思其實得之內蘊,不厭而文且理,如衣錦之美在中,平淡而簡與溫,如絅衣之襲於外,以爲今日化民成俗之方焉。上曰,下番陳之。綺壽曰,今日自止,別無可陳之文義,而褰裳章子惠思我之一思字,推類觀之則好矣。夫物我感通之理,全在一心思念之間,詩云綏我思成,以此觀之,則誠心以思,雖神明可以感通矣。是以思念所及,則雖千萬里之遠,有以孚應,思念所不及,則雖咫尺之間,阻隔如楚越。逸詩曰,豈不爾思,室是遠而,孔子論之曰,未之思也,夫何遠之有,此蓋言道不遠人之義,而就一懷人之道論之,吾之思念他人,必欲見之,則或千里命駕,誠心之感,人亦輕千里而來,思與不思,其應類如是矣。至如人主一思念之間,其關係至重,雖以用人之道言之,思聞謇諤之言,則直言極諫之臣進矣。思致右文之治,則文學才猷之士進矣,思保障之策,則干城之姿進矣,思保民之方,則字牧之才進矣。一或留意於狗馬聲色土木興作奇巧淫邪之物,則一種之徒,亦各以類進,今以前史徵之。漢武帝思仙人,則得欒大·李少翁之流,思征伐,則得衛靑·霍去病之徒,思文章之士,則得司馬相如·枚皐·終軍之輩,思循良之吏,則得卜式·兒寬之倫。始也思在於聚斂榷利,而有桑弘羊之心計,終焉思在於利民厚生,而有趙過之興農。蓋以天下國家之大,未嘗無形形色色之人,必待人主之思而進用,雖今日人才渺然,而自上誠心以思,則內以朝著,外而草野。豈無懷瑾握瑜不得用之士乎?伏願於此深留聖念,且人主造次一念之間,不可忘者民也。以我國言之,數千里封疆以內,含齒戴髮之類,皆殿下之赤子也。凡於飢飽寒煗疾痛疴癢,其所撫恤懷保之方,苟或一時放忽,則民將何所依賴而爲生乎?且至愚而神者民也。是以在上之人,若眞有如傷若保之念,則民未有不知者也。近者四道凶荒,民命近止,若非朝家賑濟顧恤之政,則幾十萬生靈,必不免轉于溝壑。惟我殿下,克勤宵旰之憂,不顧經費之重,凡係損上益下之方,靡不用極。四道之民,按堵如故,俾有今日者,實由殿下如傷若保之念,開歲之後,又軫都下困窮之民,惠鮮優老之澤,所及者廣,德意春溫,跛躃鼓舞,而更伏望推是心而行仁政,造次一念,恒在於民,自然實惠下究,而以爲固結民心之本,是臣區區之望也。上曰,同知事陳之。耆顯曰,此章內別無可達之文義,而二南之化,化自宮中,及于江漢桃夭·漢廣,丕變舊俗,貞靜自守,婚姻以時,風敎之盛,莫尙於此,而曾未幾何。鄭·衛以甸服之地,侈靡成俗,至於此極。故孔子嘗曰,放鄭聲,鄭·衛之甚於列國,推可知矣。我東方素稱禮義之邦,而中廟朝,先正臣趙光祖,以都憲贊化,一變風俗,都下之民,男女異路,至今爲傳美之事,人主之欲得賢共理,丕變俗習。惟在於崇儒重道四箇字,伏願以此體念焉。上曰,特進官陳之。宗來曰,上下番已陳之,臣則無可達者矣。上曰,參贊官陳之。觀綏曰,臣亦別無可陳者矣。上曰,褰裳章子惠思我云者,雖是淫婦之辭,而若以人主求賢之道言之,如周文王之協夢求呂尙者,亦有此義,求賢若是切至,則治國在其中,此等處如是推看無妨耶?志淵曰,聖敎誠好矣。思之切則賢弼自至,如孟子所云輕千里而來,樂告以善道者,亦此類也。上曰,此章云衣錦褧衣,淫婦之服,固不足論,而衣服之美如此,亦必有車馬之盛飾,雖不可以法服稱,而譬如今閭里間姣服冶遊者乎?志淵曰,碩人章所稱莊姜之褧衣,可謂禮服,而此則不過是冶容求悅者所服,同一衣也,而所指逈異矣。上曰,叔兮伯兮何謂也?志淵曰,猶言某某矣。上曰,此詩必婦人所作,而不知其行之可恥,全無貞靜自守底意,不知其貽譏於後世而然耶?志淵曰,噫,彼淫奔之婦,自道其情而已。豈料其後世之譏議也?凡佞臣小人者流,亦不自知其後世之譏評者,同一流矣。上曰,周南之麟趾仁厚,關雎摯別,雖在禽獸之微,歎美如此,而鄭風則雞鳴一章外,都是淫詩,可以人而曾不若禽獸者類乎?志淵曰,鄭·衛之俗,末弊靡靡,擧一國自陷於淫風,若此者果不若禽獸矣。上曰,夫子刪詩,要使人懲創感發者也。鄭·衛不刪,固出於懲惡之意,略存數篇,足可懲戒,而諸篇之一例不刪,未免太繁,若使後世小人之忘廉沒恥者,藉口於此,歆美於此,不自知陷於亂臣賊子之科,亦不大可憂乎?志淵曰,小人惡人,自作罪惡,於渠豈有效則之可論乎?上曰,上番俄以周公制禮文物,有彬彬之美,而末流爲文勝之弊,若此章淫佚之辭,雖有使人懲惡之美意,而百世之下,倘有小人,不爲可懲之惡,而視爲可法之事,則反有甚於文物之弊矣。志淵曰,小人元無監古效惡之事,鄭·衛之多有淫詩,國俗如此故也。綺壽曰,論語云,吾未見惡仁者好不仁者,大抵人情之於懲惡,有喫緊於感善故也。耆顯曰,鄭·衛之俗弊,有甚於列國,故多錄鄭·衛者,夫子之意,蓋欲使人易於懲創也。上曰,丰章大旨,旣云有悔之之意,雖是淫婦之事,始迷終悔,反勝於往而不反,比之亂臣賊子長惡而不悛者,或有間乎?向來下番所言,如太宗朝吉注書再忠節,卓乎難及,而終悔者,或勝於執迷而不知悔者乎?志淵曰,女必從夫之蒙,雖可取比於君臣之際,而此淫婦,則以下二章叔兮伯兮與行與歸之語觀之,卽人盡夫之意,尤無足可稱矣。上曰,大旨卽一篇之宗旨,旣曰悔之,則如是推看,亦何害乎?綺壽曰,此淫婦,若比之古之人臣,則如管仲·魏徵輩及五季之馮道者近之,如馮道則五國爲相,自號長樂老,自以爲長保安樂者也。上曰,鄭·衛淫風,自何時如此乎?志淵曰,春秋武公時,政亂而風俗漸至如此矣。宗來曰,西周之時,文·武之化未泯,而東遷以後,列國之俗,漸至頹靡,鄭·衛爲尤甚矣。上命公忠監司進前,有聞進前。上曰,歉荒賑饑之政,前道伯亦必對揚,而迎送之際,尤可着念,卿又以侍從下去,與他自別,須盡心爲之也。上曰,忠淸道,何年爲公忠道乎?有聞未及對。耆顯曰,甲子年海玉出後,淸州改爲西原,忠淸改爲公忠矣。上曰,海玉獄事,年久未詳,同知事其時爲監司乎?其詳陳之。耆顯曰,臣之待罪時,海玉凶詩,見發於淸州校宮,校儒輩告其本倅,本倅李周憲,馳告于臣,故臣卽封進密啓矣。上曰,其時按覈使下去乎?耆顯曰,伊時自上有按覈使下送之敎,而廟堂請設鞠拿來,得情正法矣。上曰,凶詩所言何事也?耆顯曰,窮凶絶悖之語,不敢掛諸口,而且年久未得詳記矣。上再三下詢。耆顯曰,果未詳記,而其一二句最凶悖者則有曰,火烈崑岡,珠玉俱焚,月色當午,太陽倒子云云矣。上曰,太陽倒子之子字,何意耶?耆顯曰,渠招云,子字是地字之意矣。上曰,其時干連諸人,能記有乎?耆顯曰,海玉伊時,逗遛京邸,逮捕後,觀柱之子魯亨,干連逮捕,海玉則正法矣。上曰,其時有李殷柱者乎?耆顯曰,李殷柱卽淸州校儒,而與海玉族人海寅,同爲發告者,海玉正法後放送矣。上曰,海玉凶詩所言,指的於何時事而發耶?耆顯曰,凶言似是丙寅獄後一串心腸矣。志淵曰,丙寅則甲子後三年,段落稍異矣。上曰,然則珠玉俱焚,指何事耶?耆顯曰,海玉之前,有在敏·東萬等被罪之事,而未知凶言之的指何事也。上曰,其時又有趙鎭井之事矣。上曰,公忠與西原,何時復號乎?耆顯曰,十年爲限,癸酉年當復舊號矣。上曰,卿在湖西時,有道內之他獄矣,亦須詳言也。耆顯曰,果有魯城居李在崙,於健陵幸行時輦路前,有掛凶書之變,今兵曹判書李勉兢爲按覈使,與臣同坐,窮覈修啓,待判付梟示矣。上曰,在崙凶書何事耶?耆顯曰,臣未知詳記,而蓋其四條凶悖,其一則龜柱書院事矣。上曰,其餘三條未詳乎?耆顯曰,似有洪樂任事,而未詳語脈矣。上曰,公忠道素稱士大夫之鄕,而種種出海玉·在崙輩者何也?耆顯曰,聖敎至當矣。公忠道自是士大夫之淵藪,而儒賢輩出,風俗淳美,其來已久,近者則反是,儒賢之遺風餘烈,轉至疎遠,士族之中,往往有此等之患矣。上曰,輩出之儒賢,爲誰某乎?耆顯曰,先正臣金長生·金集·宋時烈·宋浚吉是也。上曰,道內風俗,何如?耆顯曰,道內多班族,而間多不能操守,奔走京鄕,喜囑健訟者矣。上曰,在崙亦班族乎?耆顯曰,渠亦班名,而年近八十之物,掛凶書望覬者,不足以班族論矣。上曰,其風土,何如?耆顯曰,風俗則俄已略達,而土地則右道內浦等邑,水田膏腴,魚鹽之利,商賈都會,可謂厚生之地,左道則雖不及於右道,而田土則亦多沃野矣。上曰,公忠一道,地方未廣,而儒賢士夫,比他道最多乎?耆顯曰,地方則雖小,而士夫之多,亞於畿甸矣。上曰,今亦有讀書之士乎?耆顯曰,今亦有旌招之二儒臣,而古家子孫,亦必有讀書篤行者,然去古已遠,窮不能自存,不得暇給於讀書修身者,比比有之矣。上曰,公忠道民弊,偏甚於八路乎?耆顯曰,本道人民,富少貧多,擧無恒産,若値年穀之不登,則輒有遑汲之憂,至於再昨年昨年,則苟非朝家軫恤之偏,安得以按堵如故乎?第其切骨之瘼,軍政是也。諸邑之許多軍摠,有名無實,土豪鄕右,夤緣京鄕,終其身傳其孫,初無一尺布一升粟之役,窮貧無依之類,或一身而兼二三四五之役,終年所業,不能塗沫,擧有流離之歎,至於白骨黃口之徵,尤非仁人君子所可忍者,而只緣指徵無處,實無減省之道。今雖僅僅支存,而又有一二年凶荒,則必將散而之四方矣。上曰,聞甚矜惻矣。此道則卿之所耳聞目覩,而諸道民弊之在在皆然,推可知矣。耆顯曰,臣於庚申年,奉命往北關矣。北關之弊,尤有甚於此者六鎭之還摠太多,至於鍾·茂之間,則一年每戶之糶,殆過五六十石。此則無他,營穀耗條之作錢者,輒皆移送南關之故,流來已久。至於此多,前道伯金明淳之辭陛時,筵中有釐正之敎,而明淳未及對揚,今道臣,必當有釐革之策,而姑無入聞者矣。上曰,卿之奉命北關,在先朝乎?耆顯曰,庚申十一月,與閔命爀同爲奉命,而命爀則往海西矣。上曰,北道是我龍興舊地,豐沛故鄕,人物風俗,必多有祖宗朝深仁厚澤,入人深者矣。耆顯曰,北道卽我太祖肇基王跡之地,列聖朝培養獎勸之道,倍於他道,而南關則猶可見王化之攸曁,北關則專尙弓馬之技,往往有絶倫之藝,以爲拔身之階,朝家恃以爲北門鎖鑰矣。近來則朝廷獎勸之政,漸不如古,渠輩拔身之路,又不如前,輒有冒錄儒案,爭圖鄕任,自以爲子孫計,弓馬之技,廢却已久,邊圉之地,無可恃之才,非細憂也。上曰,甚可惜矣。爲道臣者,多施獎拔之道,則可以成材乎?耆顯曰,道臣則薦目外別無獎勸之道,豈可以一二武士之藝,輒請朝家之賞典乎?前前道伯曺允大之反面時,有以道科改式事仰達者,今道伯,似當有從長定式之請,而除非別般之擧,恐未足爲獎勸之道矣。宗來曰,臣亦曾經慶源府使,而略知北關之俗矣。大抵北關之南道,距京師千餘里,深北則式過二千餘里,王化未曁,風俗迷蠢,守牧之對揚者,不得行其政令。且多不閑於文字,每有綸綍之下者,官長謄諭於坊曲,則風憲傳布,而風憲亦不識丁。或輪示於其中有識者,則所謂有識者,徒能讀而不知曉解。或有終身不識朝令之如何者,其風俗淳朴則有之,而以王化之未及,每多愚悍之習,六鎭官樣,凋弊忒甚,邊禁日弛,城堞軍籍,無一可恃矣。上曰,卿之爲慶源,在何時乎?宗來曰,先朝以北關民之每思文官,特除英廟朝玉堂久次者四五人陞擬,臣亦忝在其中矣。上曰,入侍武臣,曾經閫任乎?範益曰,戊辰待罪三和府使,今正月遞來矣。上曰,三和邑弊,何如?範益曰,還多民少,軍丁亦多不實矣。上曰,爾能善爲捄弊乎?範益曰,臣之愚迷,何敢對揚,而在官時惟竭誠奉職矣。惠慶宮進服加減白朮散,自明日停止事。出榻敎
上在昌德宮。停常參·經筵。
自辰時,至午時,灑雨下雨,測雨器水深三分。
本院啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運呈辭,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,刑曹判書金在昌,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。刑曹參議李惟命,兵曹參知徐鼎輔,除拜後過三日不爲出肅,事體所在,誠甚未安,竝從重推考,仍卽牌招察任,何如?傳曰,允。
洪義浩啓曰,藥房提調·副提調,持湯劑來待矣。傳曰,封入。
傳曰,召對爲之。
傳曰,左承旨許遞,前望單子入之,待下批牌招察任。
承旨前望單子入之,徐鼎輔落點。
本院以弘文館言啓曰,修撰李鼎秉,副修撰韓耆裕,竝卽牌招,何如?傳曰,允。
以右承旨徐鼎輔牌不進罷職傳旨,傳曰,只推。
以刑曹參議李惟命牌不進罷職傳旨,傳曰,只推。
以副修撰韓耆裕牌不進罷職傳旨,傳曰,只推。
以司謁尹長祺手本,班家下隷,致打掖隷,裂破紅衣,處身不謹之別監金德潤,爲先除下,其罪狀,令攸司科治事,傳曰,裂破紅衣,致打別監,極爲無狀,令攸司照律定配。
辛未二月二十三日,上御誠正閣。召對入侍時,參贊官李錫夏,侍講官李志淵,侍讀官李東煥,檢校待敎朴綺壽,假注書鄭禮容,兼春秋劉㵙,記事官洪敬謨,各持詩傳第三卷,以次進伏。志淵讀自東門之墠,止東方未明三章章四句。上曰,文義陳之。志淵曰,今日進講齊風中,雞鳴章旨意甚好,註以爲賢妃警戒事君之辭,雞鳴非會朝之時,且當燕寢之際,以蠅聲而認作鷄鳴之音,下章又以月光疑東方之明者,若非平日心存警惕,恐君有失,則不能也。蓋人君爲治之方,莫如勤勵儆戒之道,而未明求衣,延接群僚,凡係治民之策理國之政,博詢廣采,以爲體行之實者,卽自古聖帝明王,罔不以此爲務也。今此蠅聲月光之警,尤見其常常戒懼於心,至於聞似而疑眞,夙夜憧憧,猶恐或失於晏起者,其誠敬洞屬寤寐不忘之意,溢於辭表。今殿下日開講筵,頻賜登對,則大聖人勤孜時敏之工,不勝欽仰,而人情易致於始勤終怠,必以此詩爲監,念念在玆,以爲服膺之道焉。上曰,下番陳之。東煥曰,鄭風皆是淫佚之詩,而至於東門二章,頗有可觀者,第其縞衣綦巾,聊樂我員云者,當其夜露多行之時,不爲習俗所染,安分自樂,不徇俗以忘己,則聖人所以錄之,足以見人性之本善,而亦可見先王之澤猶未泯也。此先儒所謂泥塗點玉者也,伏願此等處深留聖念焉。上曰,參贊官陳之。錫夏曰,風雨·子衿二詩,雖以淫奔之詩,爲之大旨,而其下語也致意也。視諸上下諸詩,頗有分焉。子夏詩傳以爲求賢之詩,朱子初年之訓,先儒說詩之論,亦或以爲求賢之語。若以賢賢易色之心,看得二詩,作爲求賢之美語,則二詩三章之一節深於一節者,可見思賢之切,愛賢之至,豈不好哉?伏願深加聖覽焉。上曰,閣臣陳之。綺壽曰,玉堂已陳之,別無可陳者矣。上曰,東門之墠茹藘在阪,何爲而稱東門,亦何以茹藘在阪爲言歟?志淵曰,東門似指所居之地,而茹藘色可染絳,故取其華鮮之意,因其所見而言也。上曰,風雨凄凄,雞鳴喈喈,有似乎亂世之作何也?錫夏曰,風雨凄凄等語,有類於北風其凉雨雪其雱之文,觀其時象,恰似亂離之世,而當其淫奔之時,無怪値此風雨之作,觀於六義之屬賦,似是因所見而賦其事矣。上曰,揚之水不流束楚何謂也?志淵曰,揚水卽柔弱之水,而不流束楚,則似指終鮮兄弟之意,而乃是淫者相謂,則其言別無稱道者矣。上曰,士與女方秉蕳兮,此則直指其所爲之事而言歟?綺壽曰,此是賦陳其事,而以溱與洧方渙渙兮,爲起興矣。東煥曰,蓋鄭·衛無非淫風,而鄭風之淫佚,反有甚於衛風故也。上曰,何其然也?東煥曰,衛詩三十九篇中,淫奔之詩四之一,而衛之詩,猶有男悅女之詞,而鄭詩則不過二十一篇中,淫奔之詩,不翅七之五,而皆是女悅男之語,幾於蕩佚,無復羞愧底意。此鄭聲之淫,有甚於衛也。故夫子之論爲邦,特以放鄭聲垂訓,而終於亂之極者,不無鑑戒者矣。上曰,東方未明章,若以首句之東方未明,末句之自公召之,拈出論說,則不害爲治政之道,而以其顚倒衣裳顚之倒之之故,作爲譏刺之詩耶?志淵曰,人臣之將朝也。東方未明,顚倒衣裳,則固其宜也,而今於顚之倒之之時,已有自公而召之,則可見興居無節,號令不時矣。上曰,顚之倒之,有似乎不俟駕屨之意,而與習容觀玉聲乃出之訓,稍異矣。志淵曰,將朝之時,日以東方未明爲期,則固當習容觀乃出,而興居無節,或至於太早太晩,故自不得不顚倒衣裳。昔趙宣子,於將朝之時,盛服假寐,坐以待朝,苟能號令有時,興居有節,則豈至於顚之倒之乎?錫夏曰,若非顚倒衣裳等兩句,而只曰未明召之,則不必爲譏刺之語矣。上曰,自公召之,將以何爲也?志淵曰,雖未知何事之可爲,而若是軍國大事,則雖於東方未明之時,可以召之,而以此詩觀之,似有無實之意也。上曰,折柳樊圃,狂夫瞿瞿,取譬於何事歟?志淵曰,樊圃不過是劃地之限,旣以此爲限,則雖狂夫,知其有限而不敢越,而會朝之時,亦有其時,則今乃興居之無節,不能知晝夜之有限,而不失之早則失之暮,此狂夫之不若也。
上在昌德宮。停常參·經筵。
本院啓曰,明日常參·經筵,取稟。傳曰,只晝講。
又啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運呈辭,監察茶時之意,敢啓。傳曰,知道。
又啓曰,禁衛營將官來言,今日本廳軍兵,日次私習云矣,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,右承旨徐鼎輔,今日不爲仕進,卽爲牌招,何如?傳曰,允。
洪義浩啓曰,藥房提調·副提調,持湯劑來待矣。傳曰,封入。
傳曰,召對爲之。
本院以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以奉常寺提調意啓曰,祭享所用春等中脯,依定式今月二十四日始造之意,敢啓。傳曰,知道。
又以賑恤廳言啓曰,南部居私婢占梅,收養遺棄女兒,給料乳養之意,敢啓。傳曰,知道。
辛未二月二十四日,上御誠正閣。召對入侍時,參贊官李勉昇,侍讀官李東煥,檢討官李鼎秉,檢校待敎李光文,假注書鄭禮容,兼春秋金初燮,記事官洪敬謨,各持詩傳第三卷,以次進伏。東煥讀自南山崔崔,止大全卷之五。上曰,文義陳之。東煥曰,鄭·衛諸篇,亦皆淫佚,言之醜也。別無文義之仰達,而第無田甫田章,以戒厭小務大忽近圖遠之意,蓋人所自期,固不可不遠大,而不爲循序而漸進,則徒勞無益矣。雖以睿學論之,自近至遠,積小成大,今日講一章,又明日講一章,溫故知新,漸次循序,以日計月,以月計年,則不知不覺中,自有功效之著於外,有若總角丱兮未幾突弁者也。伏願此等處各別留念,克軫循序進德之方焉。且以盧令章言之,與還章大意略同,此時齊襄公,不修民政,專好田獵,故百姓怨咨。有此諷刺之詩,蓋有德之君,順時田獵,與民同樂,則聞車馬之音,見羽旄之美者,必當欣欣然有喜色,寧復有怨咨之心乎?古之進言者曰,千萬民之俗,原於一人之好尙,千百年之弊,生於一時之放心,此亦草風必偃之意,而專靠君上誠意躬率之效,可不戒哉?且猗嗟章展我甥之展字,詞不迫切,而意則深切,此三章譏刺之意,皆在言外,而特書其莊公之明非齊侯之子,尤爲嚴且切矣。上曰,下番陳之。鼎秉曰,無田甫田者,非不田甫田也。欲其先小田而後大田,無思遠人者,非不思遠人也,欲其先近人而及遠人也。以學問之工言之,則中庸所謂行遠自邇登高自卑之意,欲速則不達,循序則漸進,故自强不息,則積小成大,助長躁進,則勞而無功。殿下於學問上工夫,不以欲速爲心,必以誠敬爲主,則敬有一定之理,誠有不息之道,故曰道千乘之國,敬事而信,信者誠也。若無一定之理,則人君興居無節,號令不時,臣民無畏服尊信之心矣。然則誠敬二字,非但爲進學之要道,抑亦爲治政急務,願留念焉,且以盧令章言之,盧者田犬也。有曰韓盧,又曰守錢盧,盧者田獵之要用,而人家之備盜者也。是故雞鳴狗吠,相聞而達乎四境,言其三代之盛時也。雞豚狗彘之畜,無失其時,言其文王之養老也。臣自鄕而來,聞殿下於宮城百步之地,禁犬吠,許多狗屬,一時俱空,犬雖微物,亦是人君化育中物,而宰殺殆盡,閭巷蕭條,在殿下仁民愛物之盛德,不無損傷之端矣。臣適有所聞,故因盧令進講,敢此仰達矣。上曰,參贊官陳之。勉昇曰,素餐者,不空食之謂也,蓋人之生也。各有當然之職,盡其職然後,可謂不素其餐,居大臣之位者,不能燮理陰陽,則是素餐也。任銓衡者,不能激濁揚淸,則素餐也。至於微官庶職,莫不皆然,以人君而不能代天行公,使其臣有素餐者,則是人君而素餐也。夫天何言哉?而四時萬物成者,不出乎一箇誠字,苟能則天爲大,誠以應物,則惟辟玉食,豈有素餐之憂哉?謹以素餐二字仰復,伏望留念焉。東煥曰,不素餐一句,深有警發處,天下百千萬事,與自天子達於庶人,未嘗有無其事而只其食者,在君上而無勤學進修之工,則是不免於素餐也。在群下而無奔走率職之實,則亦不免於素餐也。是以周王之無逸,夏禹之克勤,皆古聖王勵志加勉之意,而范仲淹之居官,每計一日奉養之資,與所爲之事相稱,而不然終夜安寢,趙忭以當日所爲之事,夜告上帝,此亦古人服勞不素餐之意也。伏望此等處,亦加猛省焉。上曰,閣臣陳之。光文曰,風俗善惡,繫乎立國規模,魏俗之尙儉,雖不中禮,而其有舜·禹之遺風餘烈,尙可以見矣。且人君之作育人材,亦有關於風化者,孟子曰,待文王而興者凡民也。彼葛屨之女子,陟岵之孝子,十畝之賢者,伐擅之君子,固皆凡民之俊秀也。或儉不中禮,而病於褊急,或困於征役,而不得終養,或不樂仕於朝而歸於農,或甘心窮餓而不悔也。此專由於時君之不能成就其材而需用之也。以齊風盧令之獵者言之,田獵以時,是先王之美制,則田獵固不可廢也,其人美且仁。若使遇文王而興,則未必多讓於兎罝之武夫,而彼乃以輕儇捷利,競相夸大,不知其爲可恥,豈不惜哉?顧今習俗奢靡,人心浮薄,凡百爲弊之源,莫不由之,苟能盡其作成之功,而又從以導率之,則上行下效,不啻若風行而草偃,區區所祈祝,在於作成人材導率風俗而已也。上曰,南山崔崔雄狐綏綏,比之者許多,而何必以邪媚之物,比之於人君歟?東煥曰,齊襄公雖居人君之尊,而其淫佚之邪行,有如彼狐之邪媚,而物中最邪者,莫如狐,故所以取比者此也。鼎秉曰,南山崔崔,譬其位之尊也,雄狐綏綏,譬其行之邪也。以如是之尊,行如是之行,則譬之於狐,豈非惡之甚者乎?上曰,弊笱在梁,其魚魴鰥。魴鰥,魚之可制者,而以魯莊公之不能防閑文姜,比之何也?東煥曰,自是微弱,不能修德律己,故莫慰母心,不能防閑者此也。如使莊公,强而有制,如許穆夫人之以義制之,使魯人,如許人之尤之,則文姜雖欲歸齊,其可得乎?鼎秉曰,莊公克盡子道,誠敬以事母,威刑以御下,車馬僕從,莫不俟命,夫人徒往乎?誠以事母,威以御下,則防閑其母之行,不難矣。上曰,齊人極道莊公威儀技藝之美,而大旨必以爲諷刺人君之威儀技藝,亦不足稱道歟?東煥曰,莊公雖有威儀技藝之美,而內無實德,徒尙威儀技藝,則此專心於末,而忘其本也。如使莊公,內修實德,外著威儀,則焉有詩人猗嗟之刺乎?昭公習威儀之盛,而不能止乾侯之禍,漢成帝升車正容不內顧,而不能制趙氏之暴,此雖多才藝威儀,何所補哉?鼎秉曰,威儀技藝末也,德禮本也。無其本,徒有其末,則其威儀,不足稱道矣。勉昇曰,威儀技藝之美,亦不可少者也。凡人存諸中者發於外,故有德者,有威儀之美,則人皆仰之,無道者,有威儀之美,則人皆惜之。是以詩曰瑟兮僴兮赫兮咺兮,有斐君子終不可諼兮,以形容衛武之盛德至善,由此觀之,可畏之威,可象之儀,亦人君之不可闕者也。上曰,凱風詩曰,有子七人,莫慰母心,莊公之不能防閑其母,亦此類也。當文姜歸齊之時,莫可禁止,莊公雖賢,奈之何止其行也?鼎秉曰,以威刑制之,則必無如此之事矣。東煥曰,有至善之德,則母子間,相有諷道之事,而此則都無羞恥之心矣。勉昇曰,文姜雖曰淫僻,莊公若以大舜之孝,烝烝乂不格奸,則豈無感化之理哉?上曰,瞽叟則焚廩浚井,以殺舜爲心,與此稍異矣。莊公若哀痛以事父,防閑其母則傷孝於母,若誠敬以事母,務循其志,則傷孝於父,乃反徒以威刑御下,不備車馬僕從,則豈不大有傷於母之志乎?東煥曰,母氏所欲者,爲人子而難以防閑。然而如當不義之事,則古之孝子,亦有號泣而隨諫之擧,莊公剛毅制事,起敬起孝,怡色婉容,克盡制宜之方,則雖文姜之無恥,庶回其樂之融融,而自底不防閑而自防矣。不然而只有微弱不振,使之蔑恥歸齊,則是尤貽羞於其母,而反爲不孝之科矣。勉昇曰,當文姜歸齊之時,重於傷志,縱其所爲而莫之遏,則不孝反大,若能起敬起孝,泣而陳之,以慰其母心則幸矣,不然則雖不備車馬,以拂其志,但使其母,不趨於淫汚之行,是爲孝耳。上曰,糾糾葛屨,可以履霜,魏地雖儉嗇,何以葛屨履霜乎?東煥曰,夏葛屨冬皮屨,而反以葛屨履霜,則其俗,本自儉嗇而然也。上曰,陟岵章,父母兄弟,藹然有孝慈友于之溢於言外者,魏風中此獨可觀矣。東煥曰,此詩果有孝親友兄,亦有愛君親上之意,此魏地,本是舜·禹故都,先聖之遺澤,猶有所未泯者,而可以見忠孝兼備之心也。東煥曰,今日召對,以經筵冊子進講矣。此後則經筵案冊自止,何以付入乎?上曰,法講體重,不可越章,以前日進講自止,循行付入,召對則自今日進講之章,循序爲之,十卷畢後,復以初卷又始,而經筵則章數少,周一帙也遲,召對則章數多,周一帙也速,間間以他冊進講於召對,則可以相當,且無浩繁不專之弊,以此擧行,可也。
上在昌德宮。停常參,只晝講。
藥房都提調金思穆,提調沈象圭,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮一樣,卿等不必入侍矣。王大妃殿·中宮殿,口傳問安。答曰,知道。惠慶宮·嘉順宮,口傳問安。答曰,知悉。
本院啓曰,明日毓祥宮春享祭齋戒相値,視事頉稟之意,敢啓。傳曰,知道。
又啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而左議政金載瓚有身病,右議政金思穆藥院問安進,不得來會云矣,敢啓。傳曰,知道。
又啓曰,假注書洪羲祖,身病猝重,勢難察任,今姑改差,何如?傳曰,允。
洪羲祖改差,代以尹庠圭爲假注書。
洪義浩啓曰,藥房三提調,持湯劑來待矣。傳曰,封入。
本院啓曰,卽者義禁府都事來言,江原道·慶尙道放未放,當爲回啓,而同義禁金履永·閔命赫在外,申光軾呈辭入啓,只有判義禁韓晩裕一人,無以備員開坐云,何以爲之?敢稟。傳曰,在外呈告,竝許遞。前望單子入之,待下批牌招察任。
金吾堂上前望單子入之,李得濟·李羲甲·李文會落點。
傳曰,今日晝講,前受音二章,而自上越讀第二章,上番宜有提奏,而仍爲彌縫,講體所在,殊欠誠實,上番玉堂,從重推考。
本院啓曰,行大司憲李直輔在外,執義姜世綸陳疏入啓,掌令李錫祜·宋翼淵,持平柳春東·李鍾運牌不進,監察茶時之意,敢啓。傳曰,知道。
以大司諫宋翼孝,獻納尹致後,正言李·柳訸,掌令李錫祜·宋翼淵,持平柳春東·李鍾運牌不進罷職傳旨,傳曰,只推。
本院啓曰,新除授同義禁李文會,時無職名,令該曹口傳付軍職,何如?傳曰,允。
傳曰,發遣吏郞,諸執事淸齋與否,摘奸以來。
兵曹口傳政事,護軍單李文會。
以平安監司李晩秀狀啓,義州府民家失火事,傳曰,民家失火,極爲矜惻,另加顧恤事,分付。
本院以吏曹言啓曰,今此議諡時,奉常寺正,與弘文館,同爲議諡,而正洪冕燮赴燕,卽速變通改差,其代口傳備擬以入之意,敢啓。傳曰,知道。
吏曹口傳政事,以金啓溫爲奉常正。
本院以戶曹言啓曰,各道年終錢穀御覽會計,每於翌年二月二十五日,啓請受出,自是定式矣。今年各道會案,幾盡上來,而全羅道則昨年荐被歉荒,自爾遲滯,御覽會計,待其會案齊到,修正以入之意,敢啓。傳曰,知道。
又以禮曹言啓曰,卽接懷德幼學金正慤所志,則以爲同姓八寸兄正恒,嫡妾俱無子,以其同姓二十寸弟愿第二子在聲,欲爲繼後,兩家諸族,相議完定,而未及禮斜之前,正恒夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後者,兩邊與受,明有可據而不得登聞者,許令該曹,論理草記事,曾有筵奏定式,而門長金正慤所訴旣如此,依定式金愿第二子在聲,立爲金正恒之後,何如?傳曰,允。
又以都摠府言啓曰,副摠管韓致應,以騎兵點考坐起事,晝仕出去之意,敢啓。傳曰,知道。
又以兵曹言啓曰,知事崔源,慶熙宮衛將池天膺,文臣兼宣傳官朴基宏,俱以病難供職,呈狀乞遞,景福宮衛將金儆在外,上來無期,竝改差,何如?傳曰,允。
又以刑曹言啓曰,以司謁尹長祺手本,班家下隷朴哥,毆打掖隷,裂破紅衣,處身不謹之別監金德潤除下,令攸司科治事,傳曰,裂破紅衣,毆打別監,極爲無狀,令攸司照律定配事,命下矣。大明律鬪毆條有曰,毆制使者,杖一百徒三年,朴興大決杖一百後,江陵府徒三年定配所,押送之意,敢啓。傳曰,知道。
左議政金載瓚疏曰,伏以臣以病爲課,病輒上煩,一歲之中,幾無虛月,是豈臣不已於可已者耶?誠以抱必死之病,叨至重之任,實無以身擔力夯。若使畏罪泯默,不自鳴號,則天日之明,何以照燭,而緣病曠職,爲罪滋大。此所以如魚在涸,若孺望哺,不避干瀆之懼,必陳蘄呼之懇者也。朝紳之當官丐免,以病爲引,便成國朝之故常,故雖或疾病之苦,果在難强,上不能以槪聽,下無足以見信。然而臣則實無一毫誣辭耳。噫,子曰,父母惟其疾之憂,此千古爲人子者,到此而不忍讀者也。臣今年至病深,父母不在,雖使宛轉叫苦,不堪其痛,而誰爲之憐臣憂臣,而猶且必呼之心,竊冀惟憂之念者,惟殿下卽臣之父母也。臣方勢窮矣情迫矣,安得不匍匐求活於顧我復我愛而欲生之下也哉?臣病,臣所自知也,以若年紀,罹此疾病,而猶得支保,必無其理,而臣之尙今不殊,誠亦異矣。源委之有祟,形症之無幸,已陳於前後累牘,更不敢輒事煩複,而惟其目下最劇之症,雖年壯氣旺者,必無以一日抵過,蓋頑積中盤,而上下截若扞格也。毒欿旁煽,而心痛如決烈也,環臍數寸,硬飽如石,而俯仰之際,驚疼欲絶也。連喉一路,懊憹如灼,而呼吸之間,澎喘幾塞也。凡此數症,罔非久病之敗兆惡候,而至若左體不仁,以其氣未宣通,風痰闖肆,比諸年前初發,尤覺倍加幾層。是固百病之長,已成十年之祟,則無望復自完,分爲廢,而眞元綿綴,日削時耗,以一線之微,當百道之攻,有如重圍四匝,孤軍力盡。況又晝無一溢之啖,夜無半更之睡,駸駸低落,日甚一日,如是而將何能以此敵彼,延拖得幾箇時日耶?噫,病旣無奈,理難自全,飾巾待符,已矣何諭,而今當垂死之日,竊有所拊心慙悼,罪不可逭者,臣之自忝三事,今已五年矣。聖主獨勞,治不徯志,而臣不能承佐,朝象日渙,百度俱病,而臣不能董正,貪猾無忌,掊克成俗,而臣不能彈懲,水旱荐臻,生靈塗炭,而臣不能拯救。上負寄畀之隆,下墜匡弼之責,生無所裨,死將難贖,而今又狗馬之疾,鬼事日迫,至於簿書期會之末,一任委屬,瘝職病國,罪戾山積,寢夢亦懍,鈇鉞猶輕。今若徒恃縻爾之寵,不思自列之意,以此中書一局,作爲臣養病之坊,而竟至於一朝溘滅,則是將生死俱罪,公私兩敗,而更無容於天地之間也。玆敢冒死力疾,疾聲仰籲於閔覆之天,惟願亟許披瀝之懇。仍正辜負之罪,使國事復整,殘喘少延,千萬至祝。臣無任云云。答曰,省疏具悉卿懇。國家多艱,紀綱無勵,今之世可謂無奈也。噫,卿之疏何爲而至也,卿將去乎?實不然也。予爲卿言之,夫樟楠美材也,荊棘雜卉也。徒使荊棘,兀然獨立於高巖峻岸之上,則人之往也,物之飛也。必不休息棲宿,無其依也。復使樟楠衆直,荊棘叢茂,人之往也,物之飛也。欣欣然有喜色樂意,行旅爲之偃,雨澤爲之潤,禽獸爲之藏,則非但人禽而已。天之仁化,亦必歸育,卿則荊棘之樟楠,百僚群姓,是樟楠之荊棘叢茂,通一國之比也。荊棘至微,樟楠至大,一樟楠之樹陰,足包萬荊棘之林,上天之造化,尤包萬樟楠之樹,予則天也。然天下雖廣,其一圓之內,高巖峻岸專也。天雖養卉期長,其洽滿蘊藉,融溢貫通,在於人與物,明知天卉覆載,人與物揚而承也。又然則統一圓而一圓之內,莫不從化,而卉宜固載。況天又統其萬圓卉之載仰,必在樟楠之燮理,樟楠之燮理而後,荊與棘之依然混合,決在此矣。雖辭材美,其可得乎?卿將奮直擔國家之多艱,包以無窮己分,慮紀綱之無勵,必使道,揚發仰承,以永國家,豈不善乎?夫古之臥閤論道史傳之傳而至百世,不偶覺於卿之懇,予不以愼節,一及於勉卿,良以斯也。其所症重源深,予亦爲卿悶然。何不以盡心於藥石,以副予意?天下之病,未嘗不有藥,亦未嘗不有醫也。諒悉諒悉。仍傳曰,此批答,遣史官傳諭于左議政。
執義姜世綸疏曰,伏以臣以嶠嶺外逖違之蹤,曩被記簪之眷,伏奉宿趼之命,情急覲光,蹶趨簉,重尋花甎之步,復持靑綾之被,榮已極而願亦遂矣。恩褫未幾,除書繼降,職是亞憲,號稱中丞,實非如臣無似,所可堪承,而夤緣慶會,冒沒出肅,居然二朔之久,未效一日之責,淹伏旅次,有召輒違,惶隕恧蹙,靡所容措。數日以來,又得輪行毒感,寒熱間作,痰咳交劇,旅屑旣久,調將失宜,自致飮啖之頓却,眞元之大下,涔涔床笫,萬無時日間蠢動之勢,天牌又臨,進身末由,旣傲之誅,有無所逃,疾痛之呼,常情卽然。伏乞天地父母,曲賜鑑諒,亟許鐫遞臣職名,俾得安意療治,獲全殘軀,不勝區區至祝。臣方乞解之是急,何暇他說之敢贅,而愛君憂國,秉彝同得,有懷無隱,衷情自激,不揆膚淺,略效願忠之愚悃,惟殿下少垂察焉。臣在六年前,猥嘗登文陛而參講席矣。仰覩我殿下,聖姿英明,睿學勤孜,留心乎六經之旨義,致力乎百王之治亂,日月就將,將有大有爲之機,此誠我東方億萬年無疆之基也。臣於其時,歸與鄕里父老,誦美而誇耀之,思見德化之盛,不啻如漢山東之民矣。竊以近年之符著於外者觀之,大違前日之所期仰,以講學言,則行之也不免應文備例已矣。停之則非止一曝十寒已矣。欠周王緝熙敬止之工,而只循塗轍則名也,非實也。少唐宗從容講討之益,而徒尙禮貌則外也,非內也。訓詁句讀之末,尙難致詳於霎時,則眞知實體之效,安望收功於這間乎?如是而學不加進,治不徯志,卽理勢然也。伏未知近日間特命開筵,果眞有啓排邁往底聖意乎?分析於公私義利之關,監戒於臧否得失之幾,不但講之而已。必講而繹之,不但繹之而已。必繹而行之,日用事爲,隨處體驗,勉勉不已,覺前之非,則方可謂眞箇講學,苟或反是,講猶不講也。以政事言,則晝三晉接,尙矣無論。月六周諮,頓然廢却,廊廟屬養間之方,承明爲厭直之廬。文恬武嬉,擧作高致,綱缺紀頹,有誰憂者,階前萬里,牧守稀方寸之借,則邑弊民隱,殿下何從而知之?封書十行,使者無按廉之行,水旱盜賊,殿下何從而聞之?由是而庶務叢脞,而一任堆積,百隷怠慢,而了無驚惕。一日二日,悠悠泛泛,外面看來,有若淸平無事時氣像,而其奈中外嗷喁,國事日非,如水益下,莫可收拾何哉?矧乎饑饉之荐臻,哀哉民命之近止,而訏謨拯救,初不預講,簿書期會,每患後時,以致餓殍之載路,流散之相望,而上而九重深嚴,下而群情壅閼,內而黨私身計,惟意經營,外而貪風苛政,無所忌憚。如是而殿下赤子,安得以聊生,又安得有固志乎?民志未固而國之爲國,臣未之聞也。噫,淸燕涓濩之中,潛心於墳籍,默運乎機務,非不美矣。猶不如博採細詢,集衆善而通下情也。自今日赫然飜然,大奮發而大振作,大小引接,則惟日頻繁,上下董飭,則無暫弛放。惓惓於懷保撫恤之策,亹亹乎更張矯救之道,俾我八域內愚夫愚婦,曉然知我殿下憂民勤民之實政實惠,則民志不期定而自定矣。民志旣定,則雖有堯·湯之暵澇,亦不足爲災,臣言非妄,殿下曷不念及於玆乎?以言路言,則殿下容諫之德,固可謂卓越百王,而容之而已。終無用之之實,十餘年間,公車剴切之論,殆十百數,嘉納之敎,體念之批,非不奮然觀美,聳動臣隣,而究其歸,則未免空言故紙而止耳。虞舜之從善如流,實所期望於聖上者,而漢文之略已施行,亦不復見於今日,則聖德之無補,言者之解體,固其宜也。訑訑千里,不幸近止,諤諤一士,更何得來?此今日忠志之所共爲殿下憂者,而非獨臣一人之言也。噫,容之而不用,知之而不行,則容之知之之效,其將於何稽之乎?使有納約格非之如古昔名碩者,則豈不能振發宸衷,感回天心,而今乃不然,則此固廷臣之罪也。然而臣愚主臣,亦不能無憾於殿下本源之地,或欠誠實之工耳。繼自今,旣翕受則必悅繹之,旣悅繹則必敷施之,狂瞽必擇,芻蕘亦採,今日納一善言,明日措一善事,勵群工而凝庶績,親賢士而斥近習,聞斯行之,如恐不及,則嘉言罔伏,取人爲善,奚獨專美於前乎?以科弊言,則大臣諸臣之前後進言,殆無餘蘊,殿下亦當聞之熟而察之明矣。民之失望,猶云可畏,況士居四民之首,而爲國之元氣者乎?目今爲弊於科場者,難徧毛擧,曰循私也,曰行賄也,曰借述也,曰鬻文也,曰外呈也。千岐百竇,靡所不有,金銀之譏,紅粉之誚,可謂痛哭流涕之不足。科期纔涓,而物色先定,禮圍將開,而分排已均。紙面之關節,猶云疑眩,則試院之赫蹄,無難公行,甚至計偕之數,初不點名而餘額攔入,搜挾之禁,蕩然無存而車載如山。蓬蓽窮寒之儒,自知無益,則紈綺富厚之家,因以鉤致,名檢都喪,廉恥全壞。凡今之士,稍欲自好其身者,無不仰屋而長歎,多欲廢擧而不赴,士而失望,國將何賴?竊嘗伏覩殿下之敎若曰,科弊末如之何,先朝癸卯增廣之科矣。謹以臣身之親歷者,爲殿下誦之,蓋我寧考,御極初元,庶政維新,先以科擧一事,導歸公正之域,而試法之嚴,尤稱癸卯,國子長點于門,兩司長監其試,七有司皆金緋之班也。又京兆三堂,正笏而循墻,翰注諸臣,持斧而察奸,董飭之威,嚴於鈇鉞,燭微之明,懸如日月,如是而爲試官爲擧子者,安敢萌一毫雜念於其間哉?是以癸卯之榜,號爲公明,然奚特癸卯爲然哉?由前由後,一是這箇規模也,于斯時也。士皆鼓舞,待興於鳶魚作成之化,二紀之間,彬彬郁郁,親賢樂利。於戱,不忘之思,迄于今浹人肥膚,銘人肝肺,則豈不猗歟盛哉?今殿下振惕聖慮,率由舊章,始也諄諄而敎之,不率則又刑以勵之,睯不畏法者,又錮之而終身,使知貢擧者,更不容私邪之念,而士不患有司之不公,則何苦爲奔競鑽棘之擧哉?夫如是則儒風之反朴,俗習之丕變,特一轉移間事也。殿下何憚而不爲,乃付之末如何之地乎?顧今慶科在卽,八域咸聚,卽此修明,鼓動士氣,實爲繼述志事培植根本之一大端,惟殿下念哉。惟此四條陳腐之說,固不足仰槪宸聽,而爲目下切急之憂,裨聖王求治之要者,恐無先於此,文雖荒拙,言則衷曲,伏願殿下,勿以人廢言焉。臣無任云云。省疏具悉。四條敷陳,言由衷曲,誠極嘉乃,講學,政事,言路科弊,莫非時務之所勉,可不警念。爾其勿辭察職。
刑曹參議李惟命疏曰,伏以臣百無肖似,最居人下,通籍未滿一紀,而猥蒙謬恩,濫躋緋玉,居常愧懼,若隕淵谷。廼者秋官除旨,遽下於此際,在臣分義,宜卽蹶,少伸叨謝之忱,而適於近日,忽得輪行感冒,兼以素患痰祟,乘時闖發,呼吸牽引,坐臥俱妨,目下病勢,實無自力之望,召牌之下,冒犯違傲,歷日悚惶,靡所容措。且臣伏見校理金學淳之疏,以昨冬館錄中趙象基事,其所自引,雖出於私義,而兩段臚列,辭意甚嚴,臣亦伊時參坐中人也。會圈之法,存拔可否之際,僚員皆得與聞,而至於東壁,則亞於主圈,視他僚尤有別焉。臣豈可以時月之稍久職名之有異,晏然自恕也哉?玆敢略控短章,仰瀆崇嚴。伏乞聖明,亟賜鐫免,以安微分,仍治臣瀆擾之罪,以肅朝綱焉。臣無任云云。省疏具悉。爾其勿辭察職。
辛未二月二十五日,上御誠正閣。晝講入侍時,知事吳載紹,特進官金魯敬,參贊官李羲甲,侍讀官李東煥,檢討官李鼎秉,假注書鄭禮容,兼春秋劉㵙,記事官洪敬謨,各持詩傳第三卷,武臣朴宗和以次進伏。上曰,開卷讀之。東煥讀自東門之墠,止風雨三章章四句。上曰,文義陳之。東煥曰,此東門之墠章,初無文義之可達,而其室則邇,其人甚遠云者,以言乎難易遠近之意也。封土曰壇,除地曰墠,墠則如平地,人所踐履之易也。高阜不平是阪,而茹蘆蔓延,則此較墠難越也,如使此女子,得禮爲婚,則有若墠之易登,不得禮而潛奔,則有若阪之難越。此室雖近而人甚遠者,今鄭國之女,不待禮而欲奔男子,故所以言之如此也。風雨詩亦淫奔之詩,而孔子曰,吾未見好德如好色者,人君以好德之心,求賢如渴,得賢與共,則豈無喜好也哉?先儒論此章,風雨喩亂世,雞鳴喩守時也。雞之鳴,雖逢風雨,不變其所守之時,君子雖居亂世,而不易其所守之意也。若得此不易守之君子,而共理國事,安得不喜悅也。伏願此等旨義,毋或少忽,區區之望也。上曰,下番陳之。鼎秉曰,其室則邇,其人,甚遠,旣邇其室,不必遠其人也,而男女相悅之極不見一日,如三月三秋也,非其人甚遠而然也。然淫女之言其遠,不足多辨,而論語曰,唐棣之華,翩其反而,豈不爾思,室是遠而,其詩詞意,正與此詩,大意相似,而夫子借其言而反之曰,未之思也,夫何遠之有?程子釋之曰,若前篇仁遠乎哉之意,中庸曰,道不遠人,人之爲道而遠人,不可以爲道,然則爲人由己而非由人也。仁者百行之本,人君爲政之道,捨是仁奚以哉?堯·舜之所以爲堯·舜者,以是仁也,三代之所以爲治者,亦是仁也。降至漢世,文帝之三月詔書有曰,方春和時,草木群生之物,皆有以自樂,而百姓鰥寡孤獨困窮之民,皆阽於危亡而莫之恤,爲民父母,將若之何?其有以賑貸之藹然德意,便是堯·舜氣像,然則有爲者,亦猶是也。殿下於仁之一字,非不用力,而威斷則不足矣。故曰徒善不足以爲政,必也恩義竝行,然後可以出治,故以天地生物之仁,而有春生秋殺之理,殿下亦天也。徒有仁心,而不以威斷,則何以振作綱紀乎?方今紀綱,頹敝日甚,人心世道,月異而時不同,欲大更張大振作,不可無威斷,此是殿下轉移間事耳。是豈難哉?且人君法服,繪繡日月山龍華蟲及宗彝藻火粉米黼黻,皆有所取也。龍取其變化不測也,黼黻取其勇斷也。近取諸身,威德兼備,則四百年宗社,安於泰山磐石矣,可不勉哉?臣雖愚昧,言惟衷曲,願留念焉。上曰,知事陳之。載紹曰,上下番已陳之,臣則無可陳者矣。上曰,特進官陳之。魯敬曰,此章別無文義之可敷衍者,臣無可陳矣。上曰,參贊官陳之。羲甲曰,別無所陳者矣。上曰,子不我卽,子之爲言,指男子而言歟?旣不我卽,則似或有檢身之行耶?東煥曰,子卽其時男子,而此男子,如知禮檢身,則淫奔之女,豈敢萌欲奔之思耶?此不過其時相約而愆期之子也。上曰,雞鳴不已,鷄鳴膠膠,雞鳴喈喈,與旣見君子,云胡不喜,云胡不瘳,云胡不夷諸句,推移觀之則似好矣。東煥曰,此別無深意,而喈喈始鳴之時,膠膠爛鳴之時,不已卽紛雜之意,此一句深於一句之意,只言時移,而參觀於旣見君子之意則好矣。
上在昌德宮。停常參·經筵。
本院啓曰,明日常參·經筵,取稟。傳曰,只晝講。
本院啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運呈辭,監察茶時之意,敢啓。傳曰,知道。
假注書尹庠圭在外,代以朴來謙爲假注書。
傳曰,禮房承旨·右承旨,馳詣受香諸處,奉審摘奸以來。
洪義浩啓曰,藥房提調·副提調,持湯劑來待矣。傳曰,封入。
傳曰,召對爲之。
傳曰,工·刑換房。
本院以吏曹言啓曰,今此議諡時,奉常寺正,與弘文館同議,而新除授正金啓溫,方在公忠道公州地云,改差,其代口傳備擬以入之意,敢啓。傳曰,知道。
吏曹口傳政事,以李垿爲奉常正。
兵曹口傳政事,副司果軍金啓溫。
又以禁衛營言啓曰,來三月當十二番後部右司屬慶尙右道二哨四十九名,左道一哨七十五名,合四哨軍兵逢點實數五百十三名,已爲點閱整齊,來三月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來四月當十三番後部後司屬慶尙左道軍兵,來閏三月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來三月·閏三月兩朔應立前部前司屬慶尙左道四哨軍兵五百十七名,今已逢點整齊矣。三月初一日,與舊番後部後司軍兵,替代立番後,舊軍放送之意,敢啓。傳曰,知道。
又以御營廳言啓曰,來四月·五月兩朔應立前部左司屬慶尙左道四哨軍兵,閏三月二十五日,京中逢點,四月初一日,與前司軍兵,當爲替直立番,趁期調送事,本道監兵使處,措辭知委之意,敢啓。傳曰,知道。
義禁府啓目粘連,慶尙道放未放修啓冊子中,本府所管定配罪人未秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。
又啓目粘連,江原道放未放修啓冊子中,本府所管定配罪人未放秩李榮址段,依啓聞施行爲白乎旀,稟秩權漢緯段,還逋之不察,雖甚駭然,徒配之遇赦卽放,載在法典,當此大霈,合有疏放之道,而臣府不敢擅便,上裁,何如?判付啓,依回啓施行爲良如敎。
又以義禁府言啓曰,因江原監司洪義謨放未放啓本,本府回啓內,稟秩權漢緯,還逋之不察,雖甚駭然,徒配之遇赦卽放,載在法典,當此大霈,合有疏放之道,而臣府不敢擅便,上裁,何如?判付啓內,依回啓施行事,命下矣。原州牧徒配罪人權漢緯放送事,分付該道道臣之意,敢啓。傳曰,知道。
辛未二月二十六日,上御誠正閣。召對入侍時,參贊官鄭觀綏,侍讀官李東煥,檢討官李鼎秉,檢校待敎李光文,假注書鄭禮容,兼春秋劉㵙,記事官洪敬謨,各持詩傳第四卷,以次進伏。東煥讀自詩傳大全卷之六,止二百三句。上曰,文義陳之。東煥曰,此蟋蟀章無已太康一句,最爲喫緊處也。蓋人無遠慮,必有近憂,雖小民愚昧之俗,方此燕樂之辰,相告相戒曰,今雖燕飮爲樂,而不已大過於樂康乎?此可見憂深慮之遠意,而勤儉質實之習,宛帶前聖之遺風焉。粵在英廟朝合慶庭試,以戒深太康,特揭御覽,而其時居魁試券鋪頭有曰,王遇慶則戒康,五十年如一日云,則特命批矣。見今慶科在邇,伏願以追述之聖,克念戒康之意,此臣區區之望,而雖以無逸一篇及文王之無時豫觀之,此爲人君百代之龜鑑,可不戒哉?上曰,下番陳之。鼎秉曰,唐之民俗,勤儉質朴,憂深思遠,夫勤儉而質朴,憂深而思遠者,莫非萬全長久之術也。是以先儒有曰,慮不在千里之外,則患在几席之下,而唐民之終歲勞苦,不敢少休,及其歲晩務閑之時,其所燕樂,不過一日之暇也?烹羊炰羔,斗酒自勞,相與爲樂已,而至於冬月,于茅索綯,亟其升屋,則休息無暇,而以斯須燕飮,相戒以無已太康者,此無逸篇所謂所其無逸之意也。人君先知稼穡之艱難乃逸,則知小民之依,周公之無逸一篇陳戒,實是後世人主之龜鑑也。殿下深居九重,稼穡艱難,生民休戚,何以詳知?日夕宵旰之間,必以無逸二字,爲心上儆戒,夙夜不懈,眷眷以民事軫念,則與大禹之一饋十起,文王之不遑暇食,周公之坐而待朝,隋文帝之軍士傳餐,何以異哉?經席討論,便是論道經邦之意,而見今抛却廟務,置而不問,月六次對,曠廢許久,上下恬嬉,因循度日,如是而望民何恃而看望乎?不思經邦之策,而但論其道,正是遺其本而事其末也。伏願留意焉。上曰,參贊官陳之。觀綏曰,臣別無可陳者矣。上曰,閣臣陳之。光文曰,此章文義,上下番悉陳無餘,而大抵唐風十二篇中,此篇最可觀,一篇中憂深思遠之義,最切要,昔季札,觀周樂歌唐風,歎曰思深民,其有陶唐氏之遺民乎?非令德之後,誰能若是?華谷嚴氏小謠云,職思其居,啓其憂也,好樂無荒,作其勤也,良士瞿瞿,警其懼也,三言而君國之道盡矣。此眞格論,實人君之所宜警省者也,大抵不能勤儉,則便怠惰奢靡也。故先王制民之産,衣服飮食喪制嫁娶之事,皆有限節,使無敢踰制。不耕者祭無盛,不蓄者祭無牲,不蠶者衣不帛,雖富不異服,無故不食珍,古聖王憂深思遠之意,有如是矣。近日習尙,奢侈成俗,凋弊轉甚,此殿下之所已俯燭者,臣無容條陳,而甚則一人而兼十人之食,一日而耗一月之費,滔滔皆是。故一或遇歉,則其遑汲愁慘之色,若不保朝夕。夫天災流行,自古所不免,則屢豐之餘,兩湖荐歉,不是異事,而擧不免流離顚連,餓莩相望,儻非朝家及時賑貸,拔例蠲除之澤,彼幾萬生靈,未必保有今日。苟使思深慮遠,而儲蓄有素,則豈至於此乎?古語云,奢侈之害甚於天災,此之謂也。且況數年以來,冬不雪春不雨,地脈之渴,旱氣已成。今非農節,故旱不爲災,而萬有一雨暘失宜,年穀又不登,則國計民憂,茫無涯畔。今日國事,何往非憂深思遠之端,而此尤殿下惕然恐懼處也。伏願留神焉。上曰,首言蟋蟀在堂,此非在堂之時,而曰以在堂者何歟?東煥曰,此是農務庶訖,役事且休,而時維九月,蟋蟀自遠至近,忽焉在堂,則以言其時所見之物,而亦見其歲暮之意也。上曰,歲聿其暮,此非歲暮之時,而曰以云暮何也?東煥曰,秋序已盡,冬節將屆,則歲將云暮矣。上曰,今我不樂者,農功已訖,別無所事,故樂此詩而爲言歟?東煥曰,及其務閒之時,相與燕飮爲樂者也。上曰,日月其除,除是何義也?東煥曰,除者去也,歲已暮矣。故日月除去也。上曰,唐風一篇,皆可監法,而蟋蟀一章,尤可見思深慮遠之切要也。大抵當初封唐,由成王桐葉之戱,則其後三子之亂,其或由於此,而緣其一言之戱,有此封若之擧,則不無後來之弊,其所相戱者,何歟?幼而習之,長而行之也。且天子無戱言,成王削封之戱,雖在沖年,豈不爲過失乎?此事,何如?東煥曰,人君何以戱言乎?成王雖沖年,旣有以此封若之戱言,則史佚請擇日曰,人君無戱言,遂封於唐,則前言非戱耳。弄假成眞,亦不無後來憂深慮遠之要,而顧此唐民之勤儉思遠,安知非先王慮後之澤耶?鼎秉曰,成王之賜天子禮樂於魯,程子以爲,受賜皆爲非,而至於桐葉之戱,不必爲後來之弊矣。鼎秉曰,臣來自遐鄕,適有沿路目見,故敢此仰達矣。今番信使之行,修治道路,務從廣闊,高者削平,陷者塡補,左右民田,多入於橫割除治之中,自京至萊府,廢棄之土,不知其數。言念民情,良可矜悶,當此春耕方張之時,不可不軫念,亦不容少緩。令廟堂三懸鈴,知委各道,民田之入於治道者,使之改爲修築,從便耕食,似好矣。上曰,依爲之。又曰,臣於上來之時,行到新寧,聞縣吏十四名所負還穀,多至二萬餘石,而該吏十四名,方在囚治。渠輩家藏,雖曰沒入,收捧不啻零星,侵徵之害,延及姻族,經歲經年,逃散殆盡,如斯之際,數萬逋穀,了無收殺之望,無辜殘民,亦無奠接之道,誠甚矜惻。負逋諸吏,究厥罪狀,雖斷以一律,無所不可。臣意則爲先從輕重依律處斷,未了勘之還上,令廟堂從長商確,保有究竟之道似好矣。上曰,所陳好矣。令廟堂稟處,卽速究竟,可也。
上在昌德宮。停常參,只晝講。
本院以都摠府言啓曰,今日入直內三廳武兼禁軍及軍兵等,中日習私技放,請出標信。傳曰,知道。
本院啓曰,明日常參·經筵,取稟。傳曰,只晝講。
又啓曰,合辭方張之時,兩司無詣臺之員,事甚未安,除在外外呈告人員,竝卽牌招,何如?傳曰,允。
又啓曰,來初一日輪對日次,而禧陵忌辰祭齋戒相値,頉稟之意,敢啓。傳曰,知道。
又啓曰,御營廳將官來言,今日本廳軍兵,日次私習云矣,敢啓。傳曰,知道。
又啓曰,右承旨徐鼎輔,今日不爲仕進,卽爲牌招,何如?傳曰,允。
洪義浩啓曰,藥房提調·副提調,持湯劑來待矣。傳曰,封入。
傳曰,左承旨許遞。前望單子入之,待下批牌招察任。
承旨前望單子入之,金蓍根落點。
本院啓曰,注書有闕之代,前注書李羲準薦狀,成送吏曹之意,敢啓。傳曰,知道。
傳曰,禮·刑換房。
以右承旨徐鼎輔牌不進罷職傳旨,傳曰,只推。
本院啓曰,明日傳香,禮房承旨,當爲齋宿,右承旨徐鼎輔,所當牌招,而拘於廳規,不得請牌,何以爲之?敢稟
傳曰,禮·吏換房。
傳曰,兵·刑換房。
本院啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運牌不進,監察茶時之意,敢啓。傳曰,知道。
以大司諫宋翼孝,獻納尹致後,正言李·柳訸,執義姜世綸,掌令李錫祜·宋翼淵,持平柳春東·李鍾運牌不進罷職傳旨,傳曰,只推。
以開城留守南公轍啓本,穆淸殿·敬德宮奉審無頉事。
傳曰,前朝各殿陵墓,何等至重,而亦是君王也,焉敢不盡誠敬?今因此啓,追體列聖之義興,其奉穆·敬兩殿之餘力,另留對揚於前朝殿陵墓之修飭事知悉,大抵我朝開基宮室,前朝開基宮室,與前朝我朝城宇墻垣等許多物名,難以盡知,留守開列區錄,將以今朝某室城宇墻垣之前有今無者,前朝之宮城等處亦然,而前有今無者,消細錄書馳聞。
以黃海監司洪羲臣狀啓,谷山府兵符印信劫奪作變諸漢,一邊跟捕,一邊査究,該府使朴宗臣,爲先罷黜,其罪狀,令攸司稟處事,傳曰,符信勒奪,官長之威可知,民習尤無可論。然若罪官長,民習難懲,又若置之,難施辱國之罪。然今日之道,先從犯分之漢而斷然用極律,而懲一礪百宜矣,以此知悉,先考前例稟處事,分付廟堂。
以全羅監司李相璜狀啓,高山縣民家失火事,傳曰,聞甚矜惻,原恤典與慰撫,各別助給事,分付。
本院以弘文館言啓曰,副修撰韓耆裕,牌招,何如?傳曰,允。
以副修撰韓耆裕牌不進罷職傳旨,傳曰,只推。
本院以吏曹言啓曰,來三月初七日行大報壇祭獻官,時原任大臣中,當爲塡差,而領府事李時秀,判府事徐龍輔·韓用龜,俱在外,左議政金載瓚有身病,右議政金思穆,藥院都提調,例不得爲之,何爲以之?敢稟。傳曰,依前例代差。
又以訓鍊都監言啓曰,本局把摠洪理燮,身病甚重,勢難察任,改差,何如?傳曰,允。
又以禁衛營言啓曰,本營哨官金宗祐,身病猝重,勢難察任,改差,何如?傳曰,允。
辛未二月二十七日,上御誠正閣。晝講入侍時,知事金履翼,特進官林漢浩,參贊官李錫夏,侍讀官李東煥,檢討官李鼎秉,假注書朴來謙,兼春秋金初燮,記事官洪敬謨,各持詩傳三第卷,武臣鄭周誠以次進伏。東煥讀自靑靑子衿,止揚之水二章章六句。上曰,文義陳之。東煥曰,此二章,皆淫奔之詩也。別無文義之可陳,而先儒之論子衿章有曰,當時學校廢弛,學者解散,或有去者,或有留者,而去留之際,留者挽執去者,爲之作此詩。是以儒者靑衿之稱,蓋肇於此,以臣愚見此,論誠爲近可矣。大抵學校,國之大政也。大學是賢士之關,而爲首善之地,粵自三代,學則共之,故先王作人,專在興學校一節。詩云遐不作人,又云譽髦斯士,有是乎學校之爲國大政也。顧今慶科不遠,多士將聚,而近來學規漸弛,科弊日滋,有識之憂歎,厥惟久矣。夫京師,四方之表也。凡所以導率而誇美者,專在於京師,而科擧之弊,乃反如是,則彼四方觀光之士,會且歸矣。顧何所藉手誇美於其鄕隣,而一時待興之輩,亦何所觀感矜式之有乎?伏願殿下,深徵乎此章之旨,務申學規,痛革科弊焉。昔漢文山東之詔,不過方春議賑,而尙今癃疾者,扶杖而往聽矣。今若於絲綸之間,渙發德音,丕變前日之痼弊,則惟彼巖穴自好之士,亦必彈冠振纓,不啻如山東之老人。夫如是也,何患乎學校之不興,而人才之不作乎?下章亦別無可言,而先儒又云,鄭壯公世子忽無道,至於兄弟爭國,而良士無助,小人欺蔽,故詩人爲作此詩,譏其衰亂微弱,如束楚束薪之不能自振也。此論亦近可,而上章之旨尤好,伏願深留聖意,革近日科擧之弊,復先王學正之敎,以爲樂育之道焉。上曰,下番陳之。鼎秉曰,上番所奏子衿之以士爲言者,誠爲洽好矣。夫士者,國之元氣也。今日之士子,卽他日之公卿百執事,則凡所以作成培養之道,其可忽乎?是以古昔聖王,重是道也,有庠序之制焉,有貢擧之法焉,有縣升州升之規焉,國朝則有鄕貢賢良之科焉。又不惟科目取人,而已別選經明行修望,實俱隆之士,招旌禮羅遍於林下,列聖朝作人之化,可以竝埒於三代,而挽近以來專尙科目山野自好之士,固無以展布而及至今日,則科弊又滋,考試不公,請托公行,至於昨秋而極矣。彼鄕儒之千里裹足者,豈無文才之拔萃而竟不免向隅之歎,是以多士解體公議拂菀,輒以爲讀書無益,不如退而明農,臣亦鄕人,豈不知鄕中公議之所在也?伏聞前日殿下,以科弊末如之何爲敎,臣愚竊以爲過矣。科弊豈難盡革,古規豈難盡復?惟在殿下振刷之如何耳。伏願嚴立科規,申明舊制,以爲作成人才之道焉。上曰,知事陳之。履翼曰,此兩詩意,本自不好,而至於揚之水,則臣意以爲,參看於朋友之道,好矣。夫見利而交,利盡而疎,市井之事,末俗淆漓,士夫之間,亦不免是。接膝附耳以爲歡,拍肩執袂以爲親,正如此詩所謂惟予與女無信人之言者也。朋友之在五倫,比如土之在五行,故五倫之中,朋友最爲根,而今之世,友道不可復見矣。今我殿下,居君師之位,伏願深察乎此章之旨,敎誨導率,俾革舊習,則不惟友道可觀,朝廷之上,明良相遇,必無投間抵隙之患矣。上曰,特進官陳之。漢浩曰,玉堂上下番所奏儘好,臣無容更陳矣。上曰,參贊官陳之。錫夏曰,臣亦別無可言者矣。上曰,靑衿二字,有何深意耶?東煥曰,古人有父母,衣純必以靑,此蓋泛指其男子,未必別有深意也。上曰,鄭·衛之間,淫風肆行,習俗之薰染,固不可說,而後人之讀詩者,互相參看,以子衿屬之養士,以揚之水屬之友道,固好耶?東煥曰,聖敎誠至當矣。下章所謂兄弟,非必指親兄弟也,卽四海皆兄弟之謂也。如是參看,誠好矣。
上在昌德宮。停常參,只晝講。
本院啓曰,明日常參·經筵,取稟。傳曰,只晝講。
又啓曰,合辭方張之時,兩司無詣臺之員,事甚未安,除在外外呈告人員,竝卽牌招,何如?傳曰,允。
又啓曰,禁衛營將官來言,今日本營軍兵,日次私習云矣,敢啓。傳曰,知道。
傳曰,禮房承旨,馳詣受香所,奉審摘奸以來。
傳曰,都承旨許遞,前望單子入之,待下批牌招察任。
都承旨前望單子入之,閔耆顯落點。
傳曰,明日次對,衣例來會。
傳曰,向批已諭,卿何不許?明日晦也,賓對將來會,而今聞不爲出令云,爲卿慨然,望卿强疾入參,以副予意。卿若不副予,前日之言,歸於空無所施矣。雖卿體國眞誠,亦豈無所執?卽起入參,勿廢廟務。仍傳曰,遣史官傳諭于左議政。
傳曰,宮禁事體,實是深嚴,幺麽宮奴,稱以有訴,來入差備,恣意擊鼓,極爲駭痛,聞其曲折,由於泮宮,此奴出付刑曹,另加推治,嚴刑遠地定配,而捧其原情決給,則明處後草記,次知中官,常有不飭,一體定配,以勵紀綱。
傳曰,鷄犬是家畜之物,朝家豈有禁止?但自古有宮禁後,宮城內外列有各司,各有界分限數民家,何有宮城至近之地?況與狗犬之潛入宮中及聲徹禁中,以其不畜於宮城至近之處而不聞不入,孰勝彼此乎?以景福宮制度觀之,各司列置,宮中深邃,必無如此之患,近日出令之後,一樣徹聞,又有向日禁苑狗犬潛入之事,此亦紀綱所關,如此至微之物,不從令甲,則若有加於此事,將何哉?招致漢城府郞廳,嚴加分付,自闕外至把子橋及梨峴·泮宮近處,一倂禁斷,另無徹與入之弊。
本院啓曰,同義禁李羲甲,時無職名,令該曹口傳付軍職,何如?傳曰,允。
兵曹口傳政事,護軍單李羲甲。
本院啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運牌不進,監察茶時之意,敢啓。傳曰,知道。
以大司諫宋翼孝,獻納尹致後,正言李·柳訸,執義姜世綸,掌令李錫祜·宋翼淵,持平柳春東·李鍾運牌不進罷職傳旨,傳曰,只推。
本院以弘文館言啓曰,副修撰韓耆裕,牌招察任,何如?傳曰,允。
以副修撰韓耆裕牌不進罷職傳旨,傳曰,只推。
事變假注書李基承書啓,臣敬奉聖諭,馳往傳諭于南部會賢坊松峴契議政府左議政金載瓚所住處,則以爲臣於日昨,猥陳疾痛之呼,竊冀體諒之恩,不俟竟日。及伏奉聖批,首尾屢百有餘言,反復諄摯,誨若師訓,恩如父詔,藹然愛欲生之盛德至意,可以感豚魚而泣神人。臣雖頑無省覺,亦有恒性。豈不鍛心銘肺,而今又承明日來汝之敎,前後眷顧,愈往愈隆。臣若有一分可强之勢,豈敢駕屨是俟,而第狗馬之疾,累陳其一二必死之狀於日前疏懇,而目下所症,去益危屬。奄奄有朝夕垂盡之慮,心肚澎亘,而呼吸有時若絶,手脚癱瘓,而坐臥亦皆須人,加以眞元都脫,氣息不得接續。雖於床笫之間,凜若尸居,而況自數日,諸證一倍加劇,見方伏枕叫號,實無以頃刻支堪。以此實狀,雖使寸寸擔舁,出門一步,萬無其望。聖敎誕宣,史官儼臨,而左右思量,末由蠢動。臣罪至此,尤合重勘,只有惶溢靡措而已云矣,敢啓。傳曰,知道。更待大臣之去就,當有別樣擧條,以示寡躬之本意矣。
本院以承文院言啓曰,本院寫字官前銜李師周等陞實代,趙重鉉等,依例付軍職,冠帶常仕,何如?傳曰,允。
又以備邊司言啓曰,黃海監司洪羲臣狀啓,谷山府兵符印信劫奪作變諸漢,一邊跟捕,一邊査究,該府使朴宗臣,爲先罷職,其罪狀,令攸司稟處事,傳曰,符信劫奪,官長之威可知,民習尤無可論。然若罪官長,民習難懲,又若置之,難施辱國之罪。然今日之道,先從犯分之漢而斷然用極律,而懲一勵百矣。以此知悉,先考前例稟處事,分付廟堂矣。年來世變層生,如連山·端川等一二邑事而極矣。未有若今番谷山亂民勒奪印符之變,雖考久遠文蹟,實無可引之例。所犯諸漢,一竝斷以極律,然後頑俗可戢,待本道査啓,更爲稟處,諸府使道臣,旣已罷黜,令該曹口傳,各別擇差,給馬當日下送,何如?傳曰,允。
義禁府啓目,洪州前牧使崔光泰原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,依允。又啓目,前宣傳官李恩植原情云云。箇箇遲晩是白乎矣,至於威喝一款,游辭發明,終不直招,論其情狀,萬萬痛駭,更加嚴刑,期於得情,何如?判付啓,身載朝籍,因其常賤之女,有此事端,可謂貽羞朝廷,今則渠旣自服,獄事已成,明日更爲開坐,威喝一款,更良嚴問,仍爲考例稟處,以其前後所犯,依法重斷之地爲良如敎。
辛未二月二十八日,上御誠正閣。晝講入侍時,同知事閔耆顯,特進官李光益,參贊官金蓍根,侍讀官李東煥,檢討官李鼎秉,假注書朴來謙,兼春秋洪宅柱,記事官洪敬謨,各持詩傳第三卷,武臣趙文彦以次進伏。東煥讀自出其東門,至野有蔓草二章,,上曰,文義陳之。東煥曰,鄭衛之際,淫風肆行,而此詩獨能免是,比如泥塗中片玉,瓦礫中片金,東門之女,其美如雲,而不以爲思,縞衣之婦,其狀甚陋,而聊以自樂,可知其安貧守分,不染習俗之汚也。且人倫之始,造端乎夫婦,故有夫婦然後有父子,有父子然後有君臣,若是乎夫婦之重也。東門之男子,旣能不染淫風,又能宜其家室,此等人,可謂處亂世而識道理者矣。鄭國之俗,雖甚淫佚,而秉彝之天,人所同得,故此等之世,亦或有此等人物。此可見先王之澤,永世不泯,而夫子之編此,亦以是矣。鄭之人君,雖處列國,而若能任用此等人,則汚俗之丕變,豈其難哉?夫風俗之汚隆,專在人君之導率,上有關雎之德,則下有漢廣之俗,昔之淫亂者,可以知禮矣,前之强暴者,可以自悔矣。爲人君者,可不戒哉?管子之言曰,禮義廉恥,國之四維,四維不張,國乃滅亡。蕫子之言曰,正朝廷以正百官,正百官以正萬民。今夫淫佚之成習,由乎四維之不張也,風俗之不美,由乎朝廷之不正也。四維不張,朝廷不正,則綱紀墮壞,名分紊亂,將至於國不國而人不人矣。可不懼哉?顧今世級漸降,人心不古,四維不可謂張矣,朝廷不可謂正矣。伏願殿下,奮發振勵,躬率以化,今日行一善政,明日行一善政,則將見八方之民,風動草偃,擧囿於二南之化矣。豈不休哉?下章別無文義之可陳,而當時兵革不息,人民困窮,男女婚姻,不能以時,而仲春之節,又是婚姻之時,故有女懷春,邂逅適願,此詩之所以作也。鄭風爲二十有二篇,而說婦人者十九,淫奔之詩,幾爲七之五。當時淫亂之風,推此可知,而所可推者,緇衣羔裘·東門·鷄鳴若干篇而已。夫子編詩之義,蓋出善惡皆師之意。伏願燕間之間,深加硏究焉。上曰,下番陳之。鼎秉曰,鄭國之俗,本自尙淫,而東門之詩,超然獨免,秉彝之性,人所固有,而羞惡之心,禮之端也。於此益信古訓之不欺,而先王之遺風,亦可想見矣。大序所謂發乎情止乎禮義者,固爲格語,而當時人君,若能盡擧四維,敦尙風敎,則鄭之汚俗,亦豈無丕變之日耶。顧今四維不張,習俗漸汚,朝廷之上,請托公行,科場之間,士習頹敗,忘廉沒恥之狀,不啻如鄭衛淫亂之俗矣。若此不已,駸駸然委靡不振,將見㕵不國而人不人,此豈細故也哉?其所以挽回變革之方,惟在殿下一轉移間耳。伏願大奮發大更張,科試之際,務恢公道,朝野之間,務敦風化,俾習俗丕變,而士趨歸正焉。臣等屢登筵席,輒有所陳,辭拙識淺,不足以仰格宸衷,而區區憂愛之忱,竊自謂無愧古人,儻殿下不以人廢言,則庶幾有萬一之效,而苟或不然,則講筵之規,徒歸文具,臣等之言,只爲空言,此亦非美事也。昔傅說之言曰,非知之艱,行之惟艱,高宗之答曰,旨哉說乃言惟服。夫告君之辭,徒欲其知而不欲其行,則非所以告君以誠也。從諫之道,徒知其旨而不知惟服,則非所以從諫如流也。是以商之君臣,情志交孚,而知行旨服四字符,尤爲千古格言矣。臣雖不敢以傅說自比,而惟願殿下,深體乎商宗之言,懋哉懋哉。上曰,同知事陳之。耆顯曰,鄭詩之中,東門最好。其曰有女如雲者,非稱美之語,辭旨之間,隱然有譏刺之意。其曰非我思存者,可見其嚴正之中,辭氣渾厚,凜然有不可犯之志。其曰聊樂我員者,亦想其室家之間,雍容和樂,欣然有安分之意,眞可謂圖得性情之正,而鄭詩之中,東門爲最好者此也。且一篇之中,思之一字,最爲眼目,蓋思者,心之所之也。人之邪正,莫不由此而分焉。人君則尤有甚焉。所思者聲色玩好,則其國亂,所思者勤學修政,則其國治,成湯之昧爽丕顯,周文之不遑暇食,皆是思不外馳之故也。故朱夫子之告其君曰,人主之心正,則天下之事,無一不出於正,人主之心不正,則天下之事,無一得由於正,事之所係,若是大矣。伏願深味乎思字之旨,體商宗之典學,法衛武之箴戒,頻御講筵,孜孜講學,以爲致治之本焉。上曰,特進官陳之。光益曰,臣別無可陳之言矣。上曰,參贊官陳之。蓍根曰,玉堂及同知事,已悉敷陳,臣無容更陳矣。上曰,此時淫風大行,習俗已痼,而東門之男子,見其如雲之女,獨無慕樂之心,可謂衆惡中有一善人。此等世,何以有此等人耶?東煥曰,淫風雖云大行,而本性未必盡然。只是耳聞目見,習熟濡染之致,而此人能知夫婦之爲重,淫佚之爲恥,可謂不失赤子心者矣。聖人之不刪此詩,蓋欲使後世,知先王之厚澤人性之本善也。上曰,章內文義,不必强覓,而如雲之女雖美而不思,縞衣之女雖陋而相娛,與上章揚之水等詩,可謂天淵之別也。東煥曰,聖敎至當矣。上有揚之水章,下有蔓草章,而東門之人,若是其賢,可謂出衆之民也。上曰,承旨屢年居藩,今始上來,民弊土俗,可以詳知矣。且値荐歉,賑政纔畢,今則飢民,果皆奠接耶?蓍根曰,臣於再昨年待罪湖藩,連値亢旱,設祭祈雨,及至大無,抄飢設賑,而一道之中,沿甚於峽,峽勝於沿,沿邑之中,又不無優劣之分。幸蒙自上軫念,優劃賑資,許多飢民,賴無大段顚連之患矣。昨年大歉,又不下再昨,今年則稍勝,故雖不請賑,而民情遑遑矣。今則沿産魚物,峽生菜蔬,庶可免瘡痍溝壑之患矣。上曰,飢民若奠接如初,則誠幸矣。蓍根曰,湖西民事,不至如湖南之遑汲,而癘疫死亡,亦不甚多,麥農若登熟,則當尤勝矣。蓍根曰,公忠道穀簿,自來不敷,右沿各邑,尤不成樣。雖在豐歲,每患巡排之難繼,而昨春分還接濟,專以雙樹·安興軍餉,蠲劃排比矣。昨年沿邑,又未免歉荒,故分等狀啓時,安興餉穀,則以折半運納,仰請廟堂回啓,使之全數運納,故昨冬艱辛收捧,今將運納,而洪州·沔川,瑞山·唐津等邑,春窮轉甚,民情遑急,邑還零星,種粒末由塗抹,邑報民訴,相繼爲悶,不可無及今闊狹之道。姑令折半運納,折半則仍留各其邑,以爲目下排巡之地,待秋成運納,恐合事宜,故敢此仰達矣。上曰,所陳必有商量,令廟堂論理稟處,可也。此下未考
上在昌德宮。停常參,只晝講。
藥房都提調金思穆,提調沈象奎,左承旨金蓍根,啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿,口傳問安。答曰,知道。惠慶宮·嘉順宮,口傳問安。答曰,知悉。
本院啓曰,明日·再明日禧陵忌辰祭齋戒正日,來初三日懿昭墓忌辰祭齋戒,初四日·初五日元陵忌辰祭齋戒正日相値,視事頉稟之意,敢啓。傳曰,知道。
又啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而左議政金載瓚,右議政金思穆,俱有身病,不得來會云矣,敢啓。傳曰,知道。
備忘記,北虞候黃仁燁下直,長弓一張,長箭一部,片箭一部,筒兒一箇,賜給。
傳曰,禮房承旨,馳詣宗廟·景慕宮,奉審摘奸以來。
吏曹口傳政事,以吳毅常爲谷山府使。
本院啓曰,左邊捕盜大將吳毅常,移拜谷山府使矣,捕將之任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
又啓曰,左邊捕盜大將,他邊大將兼察事,命下矣。兼察左邊捕盜大將白師誾,牌招聽傳敎,何如?傳曰,允。
兵曹,以鄭學耕爲左邊捕盜大將。
本院啓曰,初除授左邊捕盜大將鄭學耕,卽爲牌招,傳授命召及大將牌。傳令牌,何如?傳曰,允。
又啓曰,行大司憲李直輔在外,執義姜世綸,掌令李錫祜·宋翼淵,持平柳春東,李鍾運,牌不進,監察茶時之意,敢啓。傳曰,知道。
以大司諫宋翼孝,獻納尹致後,正言李·柳訸,執義姜世綸,掌令李錫祜,宋翼淵,持平柳春東·李鍾運,牌不進罷職傳旨,傳曰,只推。
本院以弘文館言啓曰,副修撰韓耆裕,卽爲牌招察任,何如?傳曰,允。
以副修撰韓耆裕牌不進罷職傳旨,傳曰,只推。
以全羅監司李相璜狀啓,咸平縣監李潮身死事,傳曰,令該曹口傳差出,使之卽爲下直。
吏曹口傳政事,以李益緖爲咸平縣監。
本院以備邊司言啓曰,谷山府亂民,待査啓更爲稟處事,草記蒙允,而初除授府使,亦已當日下送矣,其在重事體之道,不可不別遣按覈使,使之與道臣眼同擧行,右副承旨李勉昇,按覈使差下,卽爲下送,何如?傳曰,允。當日下送,而今此變怪,下土頑民之侮凌之弊,當斬梟元犯與隨從,然後決可定今日朝綱,近來此習,必是國家大關頭之機,以此發關分付于本道,另留猛惕之心,而若有歇治,其罪何居?亦爲知悉可也。
吏曹口傳政事,谷山府按覈使單李勉昇。
本院以戶曹言啓曰,本曹自辟郞廳正郞李周憲,今已準瓜,而所掌亦有看檢未竟之事,今姑仍任,何如?傳曰,允。
又以奉常寺言啓曰,祭享所用春等中脯三百四十六貼八條,今月二十九日畢造,而所入牛隻,爲三十五首矣,進上看品中脯二貼,依定式封進之意,敢啓。傳曰,知道。
又以兵曹言啓曰,今二月各廳堂下武臣朔試射,臣曹連因有故,不得爲之之意,敢啓。傳曰,知道。
又以備邊司言啓曰,左承旨擧條批旨內,有令廟堂論理稟處之命矣,取見其擧條,則以爲,安興餉穀,昨冬收捧,今將還納,而洪州·沔川·端山·唐津邑還零星,種糧末由塗抹,不可無闊狹之道,折半仍留各其邑,以爲目下排巡之地,待秋還納爲辭矣。軍餉事體,雖甚自別,在前還分不足之時,已多推移排比之例,道臣所奏,亦必有斟量,依擧條施行,何如?傳曰,允。
又以義禁府言啓曰,黃海監司洪羲臣狀啓內,谷山府使朴宗臣,爲先罷黜,其罪狀,令攸司稟處事,命下矣。朴宗臣以兼營將守令,時在任所云,依例發遣府書吏,交代後拿來,何如?傳曰,允。
又以義禁府言啓曰,中官金承業定配事,承傳啓下矣。金承業慶尙道丹城縣定配,而以承傳內辭意,具罪目,依例發遣府書吏,押送配所,何如?傳曰,允
又以義禁府言啓曰,京畿監司權常愼啓本內,竹山前府使閔致愼罪狀,令攸司稟處事,啓下矣。閔致愼今方待命,拿囚之意,敢啓。傳曰,知道。
義禁府啓目粘連,向前崔光泰亦,當捧還餉,全數未捧,揆以糴法,誠極駭然,不可以歲歉民窮,有所參恕,以此照律,何如?判付啓,依允。又啓目,罪人李恩植更招云云。威喝一款,今始自服是白如乎,蓋此恩植之罪,論其所犯,鄙悖莫甚,身爲朝官,武斷鄕曲,誘致有夫之女,敢肆淫穢之習,及其媤父之來推,反加威喝,竟至自裁。人命所關,邦憲莫嚴,揆以法例,略人和奸及威逼致死,在渠當律是白乎矣,前伏奉使廟堂論理稟處之命,待判下擧行,何如?判付啓,依允爲旀,前旣有廟堂論理之命,則至今不爲草記,何故也?然見此跋尾,有所引律,依此除議處照律爲良如敎。
又以義禁府言啓曰,時囚罪人崔光泰,身病沈重,姑爲保放之意,敢啓。傳曰,知道。
辛未二月二十九日,上御誠正閣。晝講入侍時,知事吳載紹,參贊官閔耆顯,特進官趙弘鎭,侍讀官李東煥,檢討官李鼎秉,假注書朴來謙,兼春秋劉㵙,記事官洪敬謨,各持詩傳第三卷,武臣李晩遠,以次進伏。東煥讀,自溱與洧,止章十二句。上曰,文義陳之。東煥曰,此詩與上章蔓草詩,大義略同矣,蓋當鄭國之亂,戰爭相尋,匹偶相失,懷春之女,往遊水上,相與戱謔,此詩之所由作也。說詩者,謂此詩與東門之墠,皆是女悅男之詩,故爲淫詩中尤甚者。夫辭語之淫亂,若是其甚,而聖人之不刪,蓋欲後人之監戒也。向使鄭君,能自悔悟,撥亂反正,如周宣之內修外攘,賢人之如緇衣羔裘者,亦能收用任使,與之共國,則兵革豈至於若是?男女豈至於相棄,淫風亦豈若此之甚乎?惟其委靡懈怠,終不能振刷焉,此皆後人所當徵創處也。伏願深察乎善惡之分,以爲監戒之資焉。上曰,下番陳之。鼎秉曰,此章亦淫亂之詩也。連日所陳,輒以監戒爲辭,殆近於陳腐,而此章則淫風極甚,尤當監戒處也。蓋詩者,人心之所流出也。旣有其詩,則不可不先觀其心,其心正則其詩亦正,其心不正則其詩亦不正,善者可以感發,惡者可以徵創,此所謂善惡皆師者也。故孔子論爲邦之道曰,放鄭聲,蓋欲其心之專出於思無邪,而一國之治亂·安危,亦觀於斯。治世之詩,典雅純正,亂世之詩,淫亂蕩佚,聖人所以兩存而竝錄者,正欲後世之人,就此而或勸或徵,無一不出於思無邪三字耳。思苟無邪,則移風易俗,親賢遠小,皆是次第間事。伏願殿下,於此等詩,尤軫監戒之道焉。且此詩,卽上已採蘭祓除不祥之詩也。祓除等事,亦不可惑信處,此雖微細之事,而足爲監戒之一端也。上曰,知事陳之。載紹曰,臣別無可陳之文義矣。上曰,特進官陳之。弘鎭曰,此章淫詩中尤者也,別無可陳之奧義。且宋時,有不講淫詩之論,固不必强覓文義,而如是淫亂之詩,太史猶陳之,聖人亦錄之者,蓋出於徵創監法之意也。上曰,參贊官陳之。耆顯曰,上下番已盡敷陳,臣無容更陳矣。上曰,此卽男女淫亂之詩,而秉簡遊戱者何也?東煥曰,暮春之時,春水方生,日氣和暢,蘭草正於此時茁芽,而懷春之女,相與遊戱之際,見此芳菲之佳卉,遂與各言其所懷,蓋其托興於時物,非必別有他義也。上曰,鄭衛之詩,同爲淫風,而衛之淫詩,纔爲四之一,鄭之淫詩,乃爲七之五,其多寡之懸殊何也?東煥曰,不可但以多寡論也。衛則猶爲男惑女之詩,而鄭則多是女悅男之詩也,士之耽兮猶可說也,女之耽兮不可說也,於此亦可見鄭俗之淫,甚於衛矣。蓋自周衰,俗習漸汚,而至於鄭國之亂,兵革不息,生民困窮,婚姻失時,男女相棄,故女子不能貞信自守,有此醜行,此所以鄭俗之淫,甚於衛也。進御加減地黃湯,自今日停止事。出榻敎嘉順宮進服加減歸脾湯,自今日五貼式日次製入事。出榻敎
上在昌德宮。停常參·經筵。
金蓍根啓曰,來初五日朝參日次,而元陵忌辰祭正日相値,頉稟之意,敢啓。傳曰,知道。
金蓍根啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運,呈辭,監察茶時之意,敢啓。傳曰,知道。
金蓍根啓曰,禁衛營將官來言,今日本營軍兵日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵日次私習云矣,敢啓。傳曰,知道。
金蓍根啓曰,西北別付料兵房來言,西北別付料親臨試射,每年春季朔初一日取稟事,曾有定式矣。今春季朔試射,以何日爲之乎?敢稟。傳曰,明日設行旗鼓,以都監待令,前排以藍旗十雙待令,軍士房承旨及兵判,偕往北苑,權設帳殿,以命官例主試,參現砲鼓聚軍叩頭如例擧行。
傳于鄭觀綏曰,按覈使留待。
傳于鄭觀綏曰,召對爲之。
傳于鄭觀綏曰,按覈使入侍。
以黃海監司洪羲臣狀啓,谷山府符信劫奪,命吏曳出,婦女驅逐,獄囚擅放之諸漢,嚴飭各鎭營,期於一一捉得事,傳于鄭觀綏曰,今見狀啓,本事之外,擔曳官長,置之三十里外,驅逐婦女,打破獄門,放出獄囚等云者,許多罪惡,實爲前古之未聞,此若十分盡刑,痛加繩治,嚴律斷罪,然後今日風波可定,民習可懲,使親上事長之意,亦可持於今日,令廟堂三懸鈴星火分付,刻期捕捉,所犯諸漢,箇箇嚴訊,一一査出,繩以三尺之重律,以重朝家等威之嚴事,分付。
李錫夏,以奎章閣言啓曰,卽接內需司牒報,則咸興·永興兩本宮四月別大祭時造燭封香吉日,今月二十日辰時,衣襨香燭祭品奉詣吉日,同月二十二日卯時俱吉云。以此日時擧行之意,敢啓。傳曰,知道。
李錫夏,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
李錫夏,以奎章閣言啓曰,參下檢書官仕滿三十朔出六事,旣有定式矣,檢書官李耆秀·李度衎,仕日已滿三十朔,依定式六品職遷轉事,分付吏曹,何如?傳曰,允。
李錫夏,以禮曹言啓曰,毓祥宮展拜,每年季春取稟事,曾有英廟朝受敎矣。展拜吉日,以何間推擇乎?敢稟。傳曰,以閏三月十六日爲之,各宮廟展拜,同日歷臨,可也。
李錫夏,以禮曹言啓曰,今三月十六日惠慶宮患候平復慶科庭試文科,親臨與命官,何以爲之,而處所以何處擧行乎?敢稟。傳曰,以明倫堂,命官爲之,可也。
鄭觀綏,以都摠府言啓曰,今日入直內三廳武兼禁軍及軍兵等,當爲習射技放,而國忌齋戒相値,不得設行之意,敢啓。傳曰,知道。
辛未三月初一日辰時,上御誠正閣。召對入侍,按覈使同爲入侍時,參贊官鄭觀綏持詩傳第四卷,侍讀官李東煥持詩傳第四卷,檢討官李鼎秉持詩傳第四卷,檢校待敎李光文持詩傳第四卷,假注書朴來謙持詩傳第四卷,記注官金初燮持詩傳第四卷,記事官洪敬謨持詩傳第四卷,按覈使李勉昇,以次進伏訖。上命按覈使進前奏職·姓名,勉昇進奏職·姓名。上曰,谷山之民,勒奪其倅之印符,係是前古所無之變,至於鄕所之中路自決,情節亦極叵測,爾須明白査覈以來也,本邑風俗果,何如,而有此變怪耶?亦須探問以來,可也。仍命先退,勉昇退出。上開卷命讀。東煥讀,自秦一之十一,止車鄰三章一章四句,二章章六句。上曰,下番讀之。鼎秉讀,自駟鐵孔阜,止駟鐵三章章四句。上曰,參贊官讀之。觀綏讀,自小戎俴收,止小戎三章章十句。上曰,閣臣讀之。光文讀,自蒹葭蒼蒼,止蒹葭三章章八句。上曰,注書讀之。賤臣讀,自終南何有,止終南二章章六句。上曰,上番讀之。初燮讀,自交交黃鳥,止尙何怪哉。上曰,下番讀之。敬謨讀,自鴪彼晨風,止審其所之也。上曰,上番玉堂讀之。東煥讀,自我送舅氏曰至渭陽,止詩傳大全卷之六。上曰,下番讀之。鼎秉讀,自詩傳大全卷之七,止衡門三章章四句。上曰,參贊官讀之。觀綏讀,自東門之池可以漚麻,止羔裘三章章四句。上曰,閣臣讀之。光文讀,自庶見素冠兮,止不肖者之所勉。上曰,都承旨入侍。出傳敎。賤臣承命出傳,與都承旨閔耆顯偕入進伏,未及入,上曰,上番讀之。初燮讀,自隰有萇楚倚儺其枝,止隰有萇楚三章章四句。上曰,下番讀之。敬謨讀,自匪風發兮,止事見書金縢篇。上曰,文義陳之。東煥曰,秦風之詩,本無可觀,而以臣所讀言者之,車隣之詩,專爲誇美車馬之意也。秦之爲國,始自非子,爲附庸之國,不過蕞爾一小邦,而至于秦仲,修德務政,大得民心,平王東遷,襄公爲諸侯,國始强大,車馬之盛,威儀之美,皆古無而今有者也。於是國人創見,互相誇美,向使秦君,不修其政,民心離畔,則初豈得爲諸侯乎?車馬之美,亦於何而生乎?國中之人,亦於何而誇美乎?故古語曰,地利不如人和,人苟和矣,民心固結,雖有患難,必能效死而不去,三里之城,七里之郭,不患其不守矣,人和之效,顧大不歟?顧今數年之間,飢饉荐臻,餓殍相望,雖有昨年之稍登,而瘡痍之餘,尙未安堵,今之時不可謂安堵矣,我殿下憂勤惕勵,賑濟之策,靡不用極,而比如重病之餘,病勢雖減,元氣澌礫,藥石無效,死生未分,豈不凜然寒心哉?天地不可以獨運,萬機不可以摠察。伏願飭勵廟務,講究懷保之策,俾八路生靈,咸知聖上憂民之念,恫若在己焉。上曰,下番陳之。鼎秉曰,今此權輿詩,卽譏秦君之不能善始終者也,蓋始終如一,只在於誠之一字,誠苟至矣,有其始者,必有其終誠苟不至,始雖勤而終必怠。詩云靡不有初,鮮克有終,書云念終始典于學,厥德修罔覺,究其本則只是誠與不誠之間耳。且天下百千萬事,何莫非誠字上推去者耶?以誠治民則實惠下究,以誠使臣則情志交孚,自無始勤終怠之患矣。且漢之韓信,不過推食之恩,而相背之說,拒而不納者,以其誠也。吳起之士卒,不過吮腫之德,而赴湯蹈火,死不旋踵者,亦以其誠也。尹鐸之民,不過減繭之惠而三坂之城,民無叛意者,亦以其誠也。誠字之效若是大矣。伏願監戒乎此詩,以爲至誠不息,愼終如始之道焉。上曰,參贊官陳之。觀綏曰,臣則別無可陳者矣。上曰,閣臣陳之。光文曰,下番玉堂,以有始無終,訓權輿章,而又以誠之一字,爲始終如一之要,此言誠有理矣,蓋天下萬事,始終如一,然後乃克有成。以一歲言之,則有春夏秋冬,以一朔言之,則有弦望晦朔,人事之中,以農功言之,則播而不耨,刈而不收,則無望其有秋矣。以學問言之,則學而不讀,知而不行,無望其成德矣。大學之格致誠正,修齊治平,亦是始終如一之道,而要其歸則不過曰誠之一字而已。今因始終之義,適有一事關係政令者,故敢此仰達矣。往在己巳之春,殿下爲念生民之疾苦,亟下哀痛之敎,遍諭八道·四都,各陳民弊,成一冊子,使之修啓,德意之隆,可謂有始,而及其修啓齊到之後,一日二日,一歲二歲,因循倚閣,竟無施行之事,當初聖意,若將大加振勵斷然蘇革,而屢屢辭敎,竟歸文具,小民之翹首跂足,日望其拯己於水火之中者,亦不免失圖,此豈下敎之本意乎?今春歲首,勸農綸音及他恤民之敎,繕兵之策,辭旨懇惻,靡不用極,臣固欽仰之不暇,而區區之思,竊恐有司之臣,只以例飭看過,遠近之民,終未一蒙恩澤,前後絲綸,將爲廟堂之休紙而已。然而此在殿下一轉移間耳,矯救之道,今亦未晩。伏願申飭廟堂,逐條區劃,盡心對揚,仍又關飭諸道,俾遠近小民,咸知聖上憂民之念,始終如一焉。上曰,衡門之人,隱居無求,樂而忘飢,此果何如人耶?東煥曰,此人見道甚高,果於忘世,故能遠避榮欲,棲遲邱壑,可謂賢矣。衛之時君,不能任用賢人,故如此之人,隱居修德,沒世無悔,此亦監戒之一端也。上掩卷,因敎承旨進前,命書傳敎曰,再昨年,有各道擧民隱錄啓之命,而夏間次第登聞,而觀其諸弊,或有區別論敎,又有事下廟堂,使有實效者,今已過歲,尙無一弊一瘼之稟處矯蘇,烏可有當初本意乎?自上旣已提絜綱領,其小小微細者,廟堂自當從而草記變通,以此知悉。觀綏承書訖,上命耆顯書傳敎曰,今因召對,聞上番儒臣所奏,引車鄰章,陳勉數條,極有推移敷演之本義,其條蓋指廟務之益加勉勵者,又因其下豳風之講章,另念民事一歲之豐歉,專觀歲頭之勤怠,此意令廟堂發關各道,使知臨講筵,對章逐句,惓惓民憂之意,深留對揚。又命書傳敎曰,當該中官,令該府拿問處之。耆顯承書訖,賤臣出傳還入,未及還入,上曰,當直都事之入來者誰也?上番知入也?初燮趨出,還入奏曰,李永紹也。上曰,李永紹誰也?觀綏曰,正言李永純之弟也。上曰,其兄弟年各幾何?觀綏曰,李永純年三十八,李永紹年三十六矣。上命觀綏,書禮曹毓祥宮展拜取稟草記批旨訖,敎曰,每於各宮廟展拜時,一日歷臨,甚爲苟艱,若於春間,分以二次,則動駕之頻數可悶,又欲於春秋分行,則有非歲首展拜之義,且文禧廟久未展拜,故今番謹行歷臨,而日勢不足,亦難每每行於各宮歷臨之日,故分而行之,實是此意,此後雖或有各宮廟歷臨之敎,如今日批語,不必以斯爲例,文禧廟歷臨,則當臨時更稟磨鍊,儲慶宮位最尊於各宮廟,只當於展拜儲慶宮之時用齋,而其餘宮廟,自無用齋,今後各宮廟,則如宗廟之於景慕宮展拜例宜矣。此後亦依此旁照擧行,勿用自宗廟往永禧殿用齋日之儀,可也。又命書禮曹庭試處所取稟草記批旨訖,敎曰,今年是謁聖當次乎?觀綏曰,昨年爲當次,而退以今年矣。上曰,謁聖之爲不爲,姑未決定,而庭試旣令命官設行於明倫堂,則放榜亦當於明倫堂爲之耶?耆顯曰,放榜則命官不可替行也。上曰,非此之謂也,設場於明倫則科券後放榜,則隨當權停,故欲知同行故耳。仍敎曰,不然則禮曹或以庭試旣有命官爲之之命,放榜則前又有卽日行之之命矣,處所亦仍行於同處及某處爲之乎?或又以草記批旨,無提擧放榜親行與權停之敎,前日之當日放榜之命,何以擧行,而以殿庭磨鍊,而親臨與權停,何以爲之乎等語,如是將兩條取稟,待發落矣。耆顯曰,然矣。又命書傳敎曰咸·永興兩本宮衣幣·香燭親傳,以暎花堂爲之,齋宿以摛文院大酉齋爲之,自齋宿處所,至暎花堂時,路由熙政堂前庭,以此磨鍊,儀仗仗馬輦輿及槍釖軍,一倂除之。挾輦軍以三十名磨鍊,止於閤門外,觀綏承書訖,敎曰,挾輦軍旣止於閤門外,則亦當勿爲待令於暎花堂,而還宮門路,若由建陽門,則挾輦當依例侍衛,此則臨時進退宜矣。耆顯曰,侍衛雖從簡約,至於挾輦軍磨鍊,似太小矣。上曰,如此擧動,前亦有數少磨鍊時矣。仍命書傳敎曰,今年卽仁宣聖后嘉禮三回甲也,欲幸仙寢,少伸微忱,而道路稍遠,雖不得如意往展省謁,不可無伸忱之禮,令大臣議于禮堂,博考典禮,可合今日者,謹商稟處。觀綏承書訖,敎曰,大臣·禮堂處,雖已下敎,而閣臣亦出考璿源譜略,列聖朝如有典禮之可以稱慶於今年者,亦爲消詳錄入也。仍命玉堂·閣臣先退,東煥等退出。又命退,承史以次退出。
上在昌德宮。停常參·經筵。
金蓍根啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運呈辭,監察茶時之意,敢啓。傳曰,知道。
傳于鄭觀綏曰,召對爲之。
金蓍根啓曰,假注書朴來謙,身病猝重,勢難察任,今姑改差,何如?傳曰,允。
朴來謙改差,代以趙璟鎭爲假注書。
傳于李錫夏曰,皇壇祭享之一節一目,列朝極盡誠敬,在小子追述繼監之道,宜倍前日,把門甲軍,已爲新定,至於佾舞·雅樂,其器服之不鮮者,一悉補造,然後是爲大小畢具,此事宗伯主管,使之煥然改新,鍾鼓·管籥·干戚·翟旄,俾得整齊,毋使破服缺裳,錯舞雜容,失儀於至敬之地。因此更思,參班武士言之,享祀體重,焉可以戎服參班乎?亦以權着冠服,兵曹同宜知悉。上頃輔造之謂,補是樂器,造是巾服。勿出朝報。
傳于李錫夏曰,留院上疏入之。
傳于李錫夏曰,疏批令地方官傳諭。
以訓鍊都監大報壇祭肄儀時軍餉色及北營標下軍拱北門排立單子,傳于金蓍根曰,都監置之,肄儀時,以禁衛中軍,率該營鄕軍八十名及標下軍六十名,爲排立所入軍,前期一日,留宿本營,翌日往于拱北門排立,而誓戒行祭日,同此磨鍊,各內神門至拱北門內把守,以訓局別隊各四人,着甲冑執藤杖守把事,分付後,所入軍兵實數錄入。
以全羅監司李相璜狀啓,設賑諸邑監賑事,傳于金蓍根曰,歉歲纔經,南憂憧憧,覽伯馳報,雖免捐瘠,難忍鶉鵠云,聞甚悶然,曷勝睠慮?令廟堂發關分付,使道臣隨邑撫鎭,到處盡心,期有實效之地。
金蓍根,以備邊司言啓曰,傳曰,今年卽仁宣聖后嘉禮三回甲也,欲幸仙寢,少伸微忱,而道路稍遠,雖不得如意往展省謁,不可無伸忱之禮,令大臣議于禮堂,博考典禮,可合今日者,謹商稟處事,命下矣。臣等謹與禮堂,博考該曹可據典禮,則粵在先朝乙卯,以桓祖大王誕降八回甲,有定陵遣大臣攝行酌獻之禮,亦於己未,以端敬王后舟梁回甲,有溫陵遣大臣攝行酌獻之文,皆因特敎,令該曹擧行,係是曠古創行之禮。今當仁宣聖后嘉禮三回甲之歲,攝行酌獻之節,以乙卯·己未已行之例,倣以行之,恐合事宜,卽令該曹擇日擧行,何如?傳曰,允。
李錫夏,以禮曹言啓曰,因備邊司草記,仁宣聖后嘉禮三回甲,一依先朝乙卯·己未遣大臣攝行酌獻禮於定陵·溫陵之例,卽令該曹擇日擧行事,允下矣。寧陵遣大臣攝行酌獻禮吉日,令日官池景泌推擇,則今三月二十日爲吉云,以此日定行,而祭文依已例,令文衡撰進,祭品則謹遵定式行幸時局內陵寢遣大臣攝行之例,大王位·王后位,一體磨鍊設行,而爵用一獻,當日用齋,已有前例,今亦依前例擧行之意,知委,何如?傳曰,允。
金蓍根以訓鍊都監〈言〉啓曰,今此惠慶宮患候平復慶科庭試武科時,本局軍兵及武藝廳中直赴會試應試人·應頉人,竝別單書入之意,敢啓。傳曰,知道。
金蓍根,以禁衛營言啓曰,集賢門入直御營廳軍,以本營京中哨軍,今三月初三日,依例替代入直之意,敢啓。傳曰,知道
金蓍根,以義禁府言啓曰,月前公忠前監司金蓍根狀啓內,唐津前縣監徐觀淳罪狀,令攸司稟處事啓下,而遭其母喪,故謹依法典,草記蒙允後,歸葬間給暇矣。徐觀淳,過其母葬,上來待命,拿囚之意,敢啓。傳曰,知道。
金蓍根以義禁府言啓〈曰〉,卽接月令醫員安橚手本,則時囚罪人朴宗臣,素患冷積闖發,又添疝症,達夜叫痛,氣息奄奄,症形危重,則一邊保放,一邊草記,曾有定式矣。朴宗臣姑爲保放之意,敢啓。傳曰,知道。
金蓍根,以刑曹言啓曰,今二月二十八日,傳曰,官禁事體,實是深嚴,幺磨宮奴,稱以有訴,來入差備,恣意擊鼓,極爲駭痛,問其曲折,由於泮宮,出付刑曹,另加推治,嚴刑遠地定配,而捧其原情,決給則明處後草記,次知中官,常有不飭一體定配,以勵紀綱。今三月初一日,傳曰,昨見刑曹草記,以旗軍洗馬,不爲開坐云。旗軍雖重,因傳敎開坐,事體自別,或因別無肯䋜句節而然耶?判書推考,卽爲開坐,使有今日內結末之地事,命下矣。謹依傳敎,擊鼓罪人道明處,各別嚴査,而與泮民等,仍爲頭面取招,則肉價一萬五千兩零,泮民等處,準數上下,明有泮民等受去之侤音,而泮民頭目輩,稱以未下,不卽分給於各懸房,致有此懸房諸漢呈訴本館之擧,頭目輩所爲,誠極痛該,已上下未分給之錢,自臣曹一一徵出於頭目輩,劃卽分給於各懸房計料,而頭目金得河·金富宗,李鎭夏·李鳳章等之中間操縱之罪,照法痛繩次,爲先嚴囚。雖以宮奴言之,誅求懸房,年加月增,創出手本錢名色,收斂於懸房之數,每朔至於十兩之多,現發於今此査問之時,其所罪犯,固已痛惡,而肆然擊鼓,尤極無嚴,罪人道明,嚴刑一次後,咸鏡道明川府,遠地定配,卽爲押送,而持價貿易,旣有年前節目,則宮奴之自下延拖,又復誅求,以至貽弊於懸房,揆以法意,亦極駭然,此後則一依節目擧行,毋敢如前作弊之意,嚴飭內需司,何如?傳曰,允。
義禁府照目粘連,罪人李恩植矣更招公事結語判付內,蓋此恩植之罪,論其所犯,鄙悖莫甚,身爲朝官,武斷鄕谷,誘致有夫之女,敢肆淫穢之習,及其媤父之來推,反加威喝,竟至自裁,人命所關,邦憲莫嚴,揆以法例,略人和奸及威逼致死,在渠當律是白乎矣,前伏承使廟堂論理之命,待判下擧行,何如?判付內,依允爲旀,前旣有廟堂論理之命,則至今不爲草記,何故也?然見此跋尾,有所引律,依此除議處照律罪,從重論,告身盡行追奪,發邊衛充軍,私罪啓,奉敎依允爲旀,殺人一也,由我手犯有間,以挺與刃,則同歸殺越也,誘引罪也,親婢·他婢有別,末乃分衿,則無異生面也,殺人之重,渠旣自作,雖親婢非故,不得如是,而況初是生面者乎?以此駭痛,引彼有恕,兼付不足責之類,從其輕典,減功則勿許,判義禁知悉,卽往金吾,大張羅威,嚴明分付,俾知死律特給生道之意爲良如敎。
經筵官金直淳疏曰,伏以,臣罪深欺謾,而職叨非分,跡涉違傲,而恩愈出常,俯仰跼蹐,無地自容,臣於再昨春敦召之下,猥瀝血懇,仰瀆宸嚴,聖度天大,不惟不賜威罰,乃反優以隆批,臣心惶隘,已無可言,而自是以後,屢忝掌憲之重寄,遽被中丞之寵擢,顧惟螻螘賤微,不敢輒煩控籲,而尙冀淵鑑孔昭,庶蒙鐫削之恩,公議甚嚴,宜有駁正之擧,低回泯默,久致虛縻,幸因事會,終獲鞶褫,攢祝雲天,粗安微分。不圖玆者,天章特宣,十行爛然,獎勉之鄭重,敷示之諄複,有非眇末如臣所敢承當。伏讀震越,五情失守,歷屢日而靡措。恭惟我列聖朝,特設經帷之官,以待畎畝韋布之士者,所以不拘常格,優禮賢德,俾之任輔導而資啓沃耳。追原厥初用人之意,歷數從昔應選之士,擧措匪輕,授受不苟,其不可人人而僥冒也審矣。方當聖明勵精之日,正宜甄綜名實,必得醇儒·碩望,明道要而達治體者,以畀其任,而乃以臣之千萬無似,濫厠其間,特勤寵命,至于再三。今臣之冒死哀籲,蘄格聽卑之天者,豈直爲臣一身事哉?臣本世祿之裔,亦嘗粗習功令,有懷立揚,惟是懦拙之性,業不專一,庸薄之材,志自頹墜,遂乃謝迹公車,息意進取,蓋由自量之甚熟耳。豈或不屑榮名,希慕高尙而然哉?夫旣本領如是也,故雖居閑日久,而占便是事,因循偸惰,一任頑鄙,始緣疾病之侵凌,復値風霜之震薄,田地已蕪,精魄都喪,儒者工程,初非可擬,訓詁淺近,亦所茫昧,自分無聞而終身,每歎失學於當年,況其遭罹絶罕,負累至重,抱痛懷慙,有靦面目若是者,雖杜門假息,比跡編氓,菽水相保,以沒其世,猶爲天澤之餘潤,私分之厚幸也。豈料傳聞影響之誤,遂成假冒虛僞之階,竟汚剡牘,猥辱聖簡,承誤恩於夢寐之外?竊異數於僇廢之中,蓋自數歲以來,除書相續,驟躐無比,而眷顧彌隆,收召不置,以至今玆所被恩諭而極矣。此豈有毫分近似於臣者,而徒使莫重之名器,輕於鴻毛,曠古之盛典,委之草莽?揆以事體,寧容如是?卽無論臣之夙夜懍忸,求死不得,其爲上累淸朝之化理,下惑四方之聽聞,當復如何?臣於是,雖欲銜恩畏義,抗顔以進,又安可得哉?此臣所以寧伏虞人之誅,而不敢有懷者也。仰惟殿下覆載至德,無物不遂,若臣至懇,宜蒙矜諒。伏乞亟命有司,永刊選籍,收還召命,仍治臣違慢之罪,公私不勝大幸。臣無任云云。省疏具悉爾懇。渙諭纔宣,方切凝竚之思,巽牘遽至,曷任悵觖之歎?予惟經筵輔德之功,必待邱園講學之士。爾疏中優禮賢德,任輔導而資啓沃云者,果的論矣。矧今春晝漸永,講席頻開,其所討論而資益之者,苟求其人,捨爾其誰?予雖誠淺,意在必致,爾豈可固守遯世之心,不諒賁帛之招也哉?望須幡然改圖,卽起造朝,庸副如渴之想。同副承旨李錫夏製進。
辛未三月初二日卯時,上御誠正閣。召對入侍時,參贊官鄭觀綏持詩傳第四卷,侍講官李志淵持詩傳第四卷,檢討官李鼎秉持詩傳第四卷,檢校待敎李光文持詩傳第四卷,假注書朴來謙持詩傳第四卷,記注官洪宅柱持詩傳第四卷,記事官洪敬謨持詩傳第四卷,以次進伏訖。上曰,閣臣昨果考出璿譜乎?光文曰,昨果考出,而典禮之可合旁照者,錄送政院矣。觀綏奉進,上一一展覽,敎于光文曰,此錄有先朝乙卯,以桓祖八回甲,遣大臣攝享之禮,差可襯合矣。觀綏曰,誠如聖敎,其外亦有己未年溫陵已行之例矣。上曰,唯。上曰,此外又有列聖朝某某慶禮之援例於仁宣聖后今年例者乎?觀綏曰,敬考譜略及文獻備考與禮曹謄錄,則終不得考出矣。上曰,仁宣聖后嘉禮三寶甲,當於今年,拜寢展誠,於理當然。而至於稱慶·上號等節,恐涉屑越,亦不免來頭援引之事矣。且英宗朝辛未,旣不稱慶,今年亦可不以此爲法者乎?然閣臣博考璿譜中,今年條稍異於俄敎,而俾無當有慶而不稱慶之嘆也。光文曰,遍考璿譜及文獻通考·禮曹謄錄,而今年則非但上敎中上條,至於下條,亦無可合稱慶之事矣。上曰,明年則有之耶?觀綏曰,先大王誕降回甲,在於明年,且明年爲太祖大王開國七回甲矣。上曰,明年若展拜健元陵,似略合於定陵八回甲攝享之禮,而上號等節,有所審愼者矣。仍開卷命讀。志淵讀,自我徂東山滔滔不歸我來自東零雨其濛我東曰歸,止述其意而言。上曰,下番讀之。鼎秉讀,自我徂東山滔滔不歸我來自東零雨其濛果臝之實,止伊可懷也。上曰,參贊官讀之。觀綏讀,自我徂東山滔滔不歸我來自東零雨其濛鸛鳴于垤,止土崩之患也。上曰,閣臣讀之。光文讀,自旣破我斧又缺我斨,止以答其意。上曰,注書讀之。賤臣讀,自旣破我斧又缺我錡,止亦孔之嘉。上曰,上番讀之。宅柱讀,自旣破我斧又缺我銶,止破斧三章章六句。上曰,下番讀之。敬謨讀,自范氏曰,止豈得而私之哉。上曰,文義陳之。志淵曰,此二章,卽周公東征歸後,上下相慰之詩也。夫以周公之聖,不幸爲流言所中,居東二年,始因風雷之變,親逆而歸,不但周公久勞于外,同征之士,亦旣勞止。是以周公作詩以慰之。其下亦作詩以答之。於此可見其上下相孚,情志交通,而無一毫怨尤之色矣。大抵臨下之道,交孚爲最,故以義使民,則民無怨恨之心,上無不安之嫌,雖勞苦備至,而民無叛志矣。試以今日言之,雖無勞民動衆之事,而情志不能交通,民間疾苦,無由上達,九重恩澤無下究,前後絲綸之間,凡厥勸農蠲斂之敎,靡不用極,而民未蒙實惠,此無他,情志之孚通,終不能如古聖王而然也。且近日廟堂·方伯之臣,不能盡心對揚,宣上恩澤,而惟事姑息,苟爲目前之彌縫,終使我聖上恫若在己之盛德·至仁,閼而不章。若此而民心,何以悅服乎?伏願特加體念,飭勵群工,務以實心奉行之地,是臣之望也。上曰,下番陳之。鼎秉曰,上番所奏,極爲切實,臣亦無他見,而但上下交孚之道,專在於使臣下盡言不諱。昔魏徵之告其君曰,陛下導臣使言,臣不敢不言,唐·虞之都兪吁咈,非盡承順而已,有曰可者,有曰不可者,君臣之間如是,然後可無壅閼之歎矣。且君臣之間,有如朋友。惟我成廟之世,親幸集賢殿,呼以謹甫,宣以法醞,是以六臣輩,旣飽以酒,又飽以德,而畢竟以死自效,此皆上下交孚之效也。顧今上下之間,情志未可謂交孚矣。屢歲荐歉,民生倒懸,雖有昨年之稍登,而瘡痍猶未盡蘇,此際新舊之還,一倂收捧民間,爻象有不忍見者矣。殿下若燭此狀,則舊還必不盡捧矣,且優老之典,卽老吾老以及人之意,而有關於政敎者亦大矣。近年連有邦慶,閭里耆老之民,歡欣蹈舞,牛酒相慶,冀蒙天爵之典,而竟歸寂然,不無落莫之歎,此亦有欠於通下情之政矣。民惟邦本,本固邦寧。伏願益軫交孚之道,以爲懷保之要焉。上曰,參贊官陳之。觀綏曰,臣則別無可陳之文義矣。上曰,閣臣陳之。光文曰,上番玉堂所奏交孚之義甚好,臣無容更陳矣。上曰,周公遭骨肉之變,能以誠意,感動成王,且能至誠保佑,周家之文物,郁郁可傳於後世者,皆周公之功也。成王因鴟鴞之詩,一朝悔悟,親逆於郊,八百基業,實由於成王之一悟矣。然則非周公之誠,成王雖有賢德,無以悔悟,非成王之賢,周公雖有至誠,無以感動,周公之誠,成王之賢,卽此而可見矣。志淵曰,至諴感神,風雷之變,神已感矣,況以成王之賢,而豈不感悟乎?八百基業,由於成王之一悟者,聖敎極爲切當,於此益信誠之一字,無往而不孚感也。上掩卷。觀綏進前奏曰,今番庭試,以明倫堂命官設行事,命下矣。不但明倫堂之狹窄,難容多士,除初試·庭試之闕外設行,曾無已例,壬戌年庭試,雖設於景福,而景福宮亦是舊闕,且其時收券後,科次於闕內,改擇日放榜矣。上曰,然則仁政殿爲之,設布帳則使訓·禁兩營爲之事,分付,可也。又敎曰,卽日放榜之權停例,有前例乎?觀綏曰,先朝屢設除初試·庭試,而曾無此例矣。上命書傳敎曰,今聞承宣之言,似然,明倫堂庭試處所之命,勿施,更以仁政殿爲之。肅·進兩門,依例通許,旣是初有之事,此後切勿用,卽日放榜權停之例,雖有特敎,自下提稟變通事,分付儀曹。觀綏承書訖,上命玉堂·閣臣先退,志淵等退出。上曰,下番玉堂,鄕人乎?觀綏曰,慶州人也。上命退,承史以次退出。
上在昌德宮。停常參·經筵。
自人定至初四日開東,灑雨下雨,測雨器水深,一寸二分。
鄭觀綏啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運,呈辭,監察茶時之意,敢啓。傳曰,知道。
鄭觀綏啓曰,禁衛營將官來言,今日本營軍兵日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵日次私習云矣,敢啓。傳曰,知道。
閔耆顯啓曰,左承旨金蓍根,今日不爲仕進,卽爲牌招,何如?傳曰,允。
傳于李錫夏曰,禮房承旨馳詣懿昭墓,奉審摘奸以來。
傳于閔耆顯曰,召對爲之。
鄭觀綏啓曰,假注書趙璟鎭,時無職名,令該曹依例付軍職,冠帶常仕,何如?傳曰,允。
李錫夏啓曰,卽伏見西北未付料官軍試射入格別單,則出身劉命祚,誤以閑良書入,至蒙直赴會試之典,原單子出給兵曹,閑良二字,改以出身,付標以入,而試記修正,何等審愼,有此錯誤?臣之矇然捧入,不勝惶恐,而當該兵曹堂上,不可無警,從重推考,何如?傳曰,允。雖以政院言之,別單中出身二字,出給兵曹,改付以入,事固當然,而至於賞格黃紙之改以馬帖者,豈可成說乎?然則已啓下之文書,亦自下任意存拔耶?極爲率爾,爾亦推考。
鄭觀綏啓曰,今此行幸時,何大臣留都乎?敢稟。傳曰,領敦寧留都。
兵曹,以趙尙鎭爲留都大將。
傳于李錫夏曰,曩者批旨,罄告矣,言實煩也,意則深矣,接見附奏,大失所圖,卿胡至此?然予以別樣出事云云。倘非他故,直指兩字而已,卿之去也,予行兩字,以明予意,卿之辭也,予行兩字,以固予意,卿之廢也,予行兩字,以執本意,於事於爲,皆用兩字,兩字是何謂也?是躬迎也,卿之去也,予積誠意,則卿決必感予矣,卿之不去也,卿之辭也,予勉誠意,則卿無不從予矣,卿之不辭也,卿之廢也,予益誠意,則卿尤許向國而答予矣。卿之不廢也,然則去也辭也廢也,具副予意,獨於臥閤論道,不副予意乎?況前日高陽動駕之命,郊外躬迎之敎,固似不實,初則擬駕閣外,時刻幾畢,終則卿過固堅,命令歸屑,以此思之,躬迎豈虛語哉?卿須詳悉,予不曰卿常力疾,其出而視務,入而調治,各有其時,於此則予何隨處言之也?自當知予本意,知之之道,先於來次賓筵來會,若萬不得已難强美疴,則如予之請,雖臥而論之,亦無異出入矣。仍傳曰,遣史官傳諭于左議政。
事變假注書李基承書啓。臣敬奉聖諭,馳往傳諭于南部會賢坊松峴契議政府左議政金載瓚所住處,則以爲,臣積違君命,以病也,屢犯死罪,以病也,苟非病實難强,無望自力,則以何故違君命犯死罪,甘爲聖世無所容之人哉?直以不幸有疾,而言未達意,前後必呼之懇,未蒙天日之照燭,致有日昨諄複之敎。臣於是,五內窮隘,容措無路,欲進則病情如右,欲籲則義分是懼,只自伏枕震迫,求死不得,卽又近侍來宣聖諭,開導焉慰撫焉,至以二字不敢聞之敎,反復提誨,若是鄭重,臣是何人,猥以狗馬賤疾,仰貽聖念,坐邀聖恩,致此萬萬匪常之旨,由臣而屢發絲綸,臣罪更無可言,而衷情所迫,轉益戰灼,實不知此身之何以攸處也。噫,臣之病狀,同朝之共憐也,史官之臨視也。若或一毫失實於告君之辭,則臣雖不忠不誠,決不忍爲是也。然而旣伏承今日是敎,則更不敢覼縷言病,惟當拚棄性命,扶舁前進,固知爲臣分之攸當,而第目今疾痛之狀,實無指日可强之望,此際趨簉,其勢末由,若得數旬容假之暇,則謹當盡意調治,幸得少愈,則更不待頻繁之旨,而趨進前席,以陳衷懇也。惟冀聖慈之曲賜鑑諒而已云矣,敢啓。答曰,省卿附奏,幸卿改悟,病情若是,則何有强迫?然予之所望,只在卿之擔當國務,而雖在此中,不弛此心而已。數日調治,過齋後卽爲來會賓廳,予當卽開召接矣。
以左承旨金蓍根牌不進罷職傳旨,傳于閔耆顯曰,只推。
以左承旨金蓍根牌不進推考傳旨,傳于閔耆顯曰,許遞。前望單子入之,待下批牌招察任。
承旨前望單子入之,元在明落點。
以平安監司李晩秀啓本,嘉山等官反庫事,傳于閔耆顯曰,閱穀·反簿,深意攸存,每當州吏之迎送,且有此法,卽是美規,必覽啓本,稱以別無相左云,迎送之際,未暇消詳故耶?啓雖如是爲語,逋吏·姦鄕之無歲無有,況一歲之中,非一非再者,又何故也?廟堂發關,嚴諭穀簿,則一一査櫛,勿有迎送之際而已。登聞則事事從實,亦勿念彌縫之計事,分付。
以水原留守朴崙壽狀啓,濫騎驛馬無乎事,傳于鄭觀綏曰,置郵出馬,法意緊重,各道諸郵,能無濫騎,違越定式者乎?其令騎省申飭,永遵法典。
以水原留守朴崙壽狀啓,邪學無乎事,傳于鄭觀綏曰,邪學禁斷,自前深嚴,而行之屢歲,果無法久易懈之慮乎?玆因本府狀啓,示之加飭,益勉詗察之方事,分付八道·三都。
以慶尙監司金會淵狀啓,未婚葬助需物種開錄事,傳于閔耆顯曰,過婚未葬,法典之所恤顧者,分付各道,益加念撫事,分付。
以東萊府使尹魯東狀啓,倭人等墳塚許其往來修掃事,傳于李錫夏曰,觀此狀辭,館倭出館往來,旣以前例許施云。雖難據遮,其所周旋看護,專在別差,益念擧行,不害爲重關防之道,以此分付。
以司謁李仁圭手本,別監朴聖基凌蔑座上別監,當此幸行,挾馬別監,仍爲逃走,爲先除下,令攸司從重科治事,傳于鄭觀綏曰,別監逃走,已成痼弊,扶尊抑卑,難責今日,美風雖盡於掖庭,悖習先治於此罪,從重照律,另懲他漢事,分付秋曹。
李錫夏,以吏曹言啓曰,今此元陵忌辰祭獻官,前承旨洪義浩塡差,而時無職名,令該曹口傳付軍職,何如?傳曰,允。
兵曹口傳政事,護軍單洪義浩。
李錫夏,以內醫院都提調·提調意啓曰,前御醫李彦厚,旣已闋服,依例還屬本院,令該曹口傳付軍職,冠帶常仕,何如?傳曰,允。
鄭觀綏,以義禁府言啓曰,罪人李恩植,從重論,告身盡行追奪,發邊衛充軍照律公事判付內,依允,殺人一也,由我手犯有間,以挺與刃,則同歸殺越也,誘引罪也,親婢·他婢有別,末乃分衿,則無異生面也,殺人之重,渠旣自作,雖親婢非故,不得如是,而況初是生面者乎?以此駭痛,引彼有恕,兼付不足責之類,從其輕典,減功則勿許,判義禁知悉,卽往金吾,大張羅威,嚴明分付,俾知死律特給生道之意事,命下矣。臣卽往本府,大張羅威,罪人李恩植處,謹以判付內辭意,嚴明分付後,全羅道長興府,定配所邊衛充軍,而依例發遣府羅將,押送之意,敢啓。傳曰,知道。
鄭觀綏,以刑曹言啓曰,以司謁李仁圭手本別監朴聖基凌蔑座上別監,當此行幸,挾馬別監,仍爲逃走,爲先除下,令攸司從重科治事,傳曰,別監逃走,已成痼弊,扶尊抑卑,難責今日,美風雖盡於掖庭,悖習先治於此罪,從重照律,另懲他漢事,分付秋曹事,命下矣。謹按律文,則大明律不應爲條,有曰凡不能得爲而爲之,事理重者,杖八十,同律逃避差役條,有曰逃避差役者,杖一百,名例,有曰二罪俱發,以重者論,朴聖基從重論,待過齋,決杖一百後放送次,姑先嚴囚之意,敢啓。傳曰,知道。
辛未三月初三日辰時,上御誠正閣。召對入侍時,參贊官閔耆顯持詩傳第四卷,檢討官李鼎秉持詩傳第四卷,檢校待敎李光文持詩傳第四卷,假注書趙璟鎭持詩傳第四卷,記注官劉㵙持詩傳第四卷,記事官洪敬謨持詩傳第四卷,以次進伏訖。上開卷命讀。鼎秉讀,自伐柯如何,止喜得見之而言。上曰,參贊官讀之。耆顯讀,自鴻飛遵渚,止章三句。上曰,閣臣讀之。光文讀,自狼跋其胡,止詩人美之。上曰,注書讀之。賤臣讀,自狼疐其尾,止興也。上曰,上番讀之。㵙讀,自狼跋二章,止七月之篇矣。上曰,下番讀之。敬謨讀,自又曰祈年,止卷之八。上曰,文義陳之。鼎秉曰,赤舄几几,德音不瑖云者,聖人之道德,充積于中,故擧止之間,足容安重,堯有欽明之德,故曰文思安安,舜有濬哲之德,故曰烈風雷雨不迷,大禹之黃龍負舟,孔子之厄於陳蔡,皆樂天知命,雖於危疑之際,處之泰然,此莫非道德充積,存中發外,故大學曰富潤屋,德潤身,心廣體胖。夫人君政令,以德爲主,千百事爲,皆從一德字做去,故曰德不孤必有隣。人君必與賢碩爲隣,而雖於講筵討論之際,嘉言·善政,迭陳於前,而殿下虛受之量,亦必以誠心爲務,則誠爲修德之本矣。凡於經筵講討之時,無徒尙於文具,而以誠爲本,則學問成就,爲效無窮矣,伏願體念焉。上曰,參贊官陳之。耆顯曰,臣則別無文義之可達者矣。上曰,閣臣陳之。光文曰,伐柯章本義,卽東人比平日欲見周公之難,而中庸引此詩,以爲道不遠人之證,蓋道者,猶路也,譬如天下四方,各有當行之路,故爲人君止於仁,爲人臣止於忠,爲人父止於慈,爲人子止於孝,凡於日用·事爲之間,莫不有當行之道,而亦非高遠難行之事矣。驟言之則堯·舜三代,若不可及,而堯·舜三代之治,亦不外於中庸之道矣。今日群下之所期望於殿下,亦唯在於堯·舜三代而已,豈可以小康之治,仰望乎?此章不必但以本章文義解之而已。必以道不遠人四字,體認而力行焉。上曰,此章言伐柯如何,匪斧不克,夫刀劍等屬,無非可用,而必言以斧而伐斧柯者,蓋謂器之所用,各有攸當。由是觀之,周公以前,聖帝·明王何限,而唐·虞,夏·殷之所以爲唐·虞·夏·殷,文·武·成·康之所以爲文·武·成·康,以至於漢唐中主之所以爲漢唐中主,亦何以異於此?而自可見事事當其職也。鼎秉曰,以匪斧不克爲比者,不難知矣。新斧之柯,以舊斧之柯爲則者,亦可反隅於人國之政治,故有曰殷鑑不遠,在夏后之世,有曰遵先王之法而過者,未之有也。夫新斧之柯,必以舊斧之柯爲法者,亦猶是已,爲治之道,亦當以古聖王爲龜鑑矣。上曰,俄者下敎,非謂此也,漢唐中主,亦非不以堯·舜三代自期,而亦非不知後世之人,論漢唐之治,不過以漢唐之主視之。然而漢唐之治,終止於漢唐,以至於其時臣僚,亦足爲漢唐承佐之臣而已,何也?鼎秉曰,宋神宗嘗曰,堯·舜之事,朕何敢當?夫漢唐之主,姿稟亦非不足,而惟其不誠也,故不過爲漢唐之主而已,此非不能也,有爲者亦若是已矣。上曰,漢唐之主,惟貞觀之治爲勝,而太宗亦豈不知堯·舜之可法,桀·紂之可戒?而後世之於太宗,亦不過以太宗視之,且太宗之平生自期,非不在於聖王之極層地位,而其政事規模之後世可採者,亦不過貞觀之治而已矣。鼎秉曰,漢武帝內多慾而外施仁義,故汲黯曰,奈何欲效唐·虞,此其所以止於漢武之治而已矣。上曰,王導之攻王敦,與周公之討管·蔡,何如也?鼎秉曰,周公爲王室討管·蔡,而王導之討王敦,其爲王室則同矣。上曰,此非挾雜之心乎?鼎秉曰,導若挾雜,則豈可與討管·蔡,比而論之哉?光文曰,王導之大義滅親此一節,與周公討管·蔡事,略有相似,而王安石詩曰,周公恐懼流言,日王莽謙恭下士時,若使當時身便死,一生眞僞有誰知?若只就當時事觀之,王莽之自比周公者亦多矣,蓋人之名節,不可以一事論之,必見其晩節矣。大抵漢唐之主,專尙申·韓,雜用王覇,故漢文·唐宗,自以爲以三代爲法,而終不免止於漢唐之主而已者,專由於不行三代之道故也。上曰,玉堂所奏與俄者下詢有異,蓋漢唐之主,非不欲善治,而各以其道而已矣。鼎秉曰,朱書以王覇,比之金銀銅鐵,而唐·虞則比於金銀,漢唐則比於銅鐵矣。耆顯曰,金則比於唐·虞,而漢唐則比於金中之鐵矣。上曰,神龍或潛或躍,能大能小,其變化不測,然得而畜之,若犬羊然,有欲故也。夫欲者,潛飛變化,皆有其時,而以孔子行王之心,戰國之時,道未得行,蓋潛飛變化,亦自有時,而天地運數,無往不復,聖人繼作,其道則相傳,使愚夫愚婦,亦知有聖人之道,然而王道終未得行於戰國之時,無乃天運衰而人心亦衰,未能振發而然歟?鼎秉曰,非無行王之心,而功利之世,聖賢懷道棲遑,逢時運之不幸,蓋聖賢出處,關時運之盛衰,而係天命之改與未改矣。上曰,孔子刪詩,必以豳風,係於變風之末者何也?鼎秉曰,變極則反于正矣。上曰,天運無往不復,變極則復歸于正歟?鼎秉曰,變則必有正,而正則必有變矣。上曰,然則後之人君,於其極變之時,認以爲變則必正,而不思所以反于正之道可乎?光文曰,聖人言常不言變,雖以風泉詩言之,程子以易之剝卦,獨上九一爻,有碩果不食之理,比而喩之者,以其有亂極思治之心也,蓋豳風一篇,卽君臣兄弟之極變者,而成王卽悟而迎周公,此可謂變而復正,故先儒所云豳風之係於變風正雅之間者,亦以此也。上曰,此言我覯之子,籩豆有踐,東人之以此爲言何也?鼎秉曰,籩豆禮器也。周公制禮,故似以籩豆爲言矣。上命掩卷。仍命退玉堂·閣臣,又命退承史,以次退出。
上在昌德宮。停常參·經筵。
自開東至人定,灑雨下雨,測雨器水深,一寸六分。
自人定至初五日開東,灑雨下雨,測雨器水深,一寸七分。
元在明啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運,呈辭,監察茶時之意,敢啓。傳曰,知道。
傳于李錫夏曰,禮房承旨馳詣元陵,奉審摘奸,局內諸陵,一體奉審以來。
傳于鄭觀綏曰,召對爲之。
元在明啓曰,假注書鄭禮容,身病猝重,勢難察任,今姑改差,何如?傳曰,允。
元在明,以兵曹言啓曰,西北別付料軍官及未付料軍官試射入格人,謹依判下別單施賞,而馬帖令司僕寺成給,弓矢箭竹,以軍器寺所在者,取來頒給之意,敢啓。傳曰,知道。
元在明,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
元在明,以義禁府言啓曰,月前公忠前監司金蓍根狀啓內,海美前縣監成夏鎭罪狀,令攸司稟處事啓下,而遭其母喪,故謹依法典,草記蒙允後,歸葬間給暇矣。成夏鎭過其母葬,上來待命,拿囚之意,敢啓。傳曰,知道。
事變假注書金載成狀啓,以爲,臣於本月十九日午時量,敬奉聖批,同月二十八日申時量,馳到全羅道茂朱府,傳諭于行大司憲李直輔所住處,則以爲,臣衰癃已極,朝夕待盡,萬死酬恩,此生永已,寤寐結恨,其將難瞑,惟有寸心,長懸宸極,而玆當王春之載回,方仰睿學之益明,猥荷聖慈,特垂眷顧,敦諭御批,一時竝下,丁寧勤懇,逈出常倫,圖治之誠,求助之意,藹然溢於辭表,有可以孚格神明,半千里外,邇列傳宣,雲章映日,榮動殊方,宛若趨蹌於黼座之旁,仰瞻穆穆之淸光,俯聆溫諄之玉音,倘怳躑躅,不覺丹陛之隔遠也。至於愛予之敎,亹亹開示,愈益隆摯。顧其犬馬之戀,無足提及,而嘉獎過越,有不敢承當者,旋切悚蹙之私。仍伏念,臣以一介螻蟻之微,每致聖朝擧錯之失,以崇儒重道之殊禮,施之於罪戾罔赦之身,以堯·舜君民之丕責,勉之於千萬不稱之人,國體虧損,瞻聆駭惑,此莫非臣處身無狀,欺蔽聰聽之致也。天心安得以底豫乎,輿情安得以悅服乎?臣不勝惶愧之至,實無抗顔人世之念也。然其傾葵之忱,旣蒙臨照,庶幾推而察之,深加矜憐,永解職名,曲成至願,俾得以安意蟄伏於畎畝之中,則臣之感泣無窮,尤當何如哉?臣於一縷尙存之時,切欲更瞻雙闕,自是臣子之恒情,而近者全身不收之症,雖已經宿卽瘳,自此以後,精神日益昏迷,筋骸日益痿痺,言語·行步,皆甚艱澁,雖欲自力趨召而不可得也,臣旣分不敢當而病不可强如此,無以對揚德意之萬一,彌增逋慢之辜,但恭竢鈇鉞之章而已云矣。臣則仍爲復路緣由,竝以馳啓云云。踏啓字。
辛未三月初四日辰時,上御誠正閣。召對入侍時,參贊官鄭觀綏持詩傳第五卷,侍講官李志淵持詩傳第五卷,檢討官李鼎秉持詩傳第五卷,檢校待敎李光文持詩傳第五卷,假注書趙璟鎭持詩傳第五卷,記注官金初燮持詩傳第五卷,記事官洪敬謨持詩傳第五卷,以次進伏訖。上開卷命讀,志淵讀,自雅者正也,止盡其心乎?上曰,下番讀之。鼎秉讀,自四牡騑騑,止賦也。上曰,參贊官讀之。觀綏讀,自我馬惟騏,止賦也。上曰,閣臣讀之。光文讀,自脊令在原,止宜深味之。上曰,注書讀之。賤臣讀,自伐木丁丁,止今從其說正之。上曰,上番讀之。初爕讀,自天保定爾,止章六句,上曰,下番讀之。敬謨讀,自采薇采薇,止章八句。上曰,文義陳之。志淵曰,今此鹿鳴一詩,蓋言宴賓之意,而宗旨則在於示我周行一句。大抵君臣之分,嚴敬爲主,則易於情志之不通,故先王制此燕饗之儀,待以賓禮,盡其歡欣和悅,以盡群下之情。第一章旣稱我有嘉賓,第二章稱德音孔昭,是則是傚,第三章言以燕樂嘉賓之心,一節深於一節,禮意愈往愈摯,而要其歸則只在於示我周行也。夫人君之德,莫過於樂聞求助,人臣之忠,莫大乎忠告善道,而若非人君開心見誠,導之使言,則爲臣下者,亦安能悉陳無隱,畢其素蘊乎?書曰,朝夕納誨,以輔台德,乃不良于言,予罔聞于行,此殷宗之所以求助也。爾有嘉謨·嘉猷,卽入告爾后于內,此君陳之所以無隱也。自古明王·良弼,未有不以情志交孚,互相責難,而能成其治者也。今殿下早朝臨講,日以爲常,經筵登對,必在於萬幾裁決之先,則其如將不及,罔或暇逸之念,臣嘗欽誦,而竊以謂知所先務矣。重以許其盡言,不恥下問之德,藹然於筵席之間,如臣等謏淺之見,顧何敢稱塞萬一?而第念,願忠之心,人皆有之,日日所陳於前者,雖是陳腐常談,了無一辭之新奇警發,足以仰槪聖聰,而亦不出經傳餘旨,言之雖似空言之無補,行之亦爲有益於爲政,今若以臣等所陳之言,歸之於陳腐無用,則自歸於無用之科矣。若以實心體行,則亦或有資於體行之道矣。伏願殿下於此等處,勿以人微而忽之,益加體念焉。上曰,下番陳之。鼎秉曰,皇華詩之言駪駪征夫,每懷靡反者,卽君上之遣使臣而設言其情以勞之意也,蓋君之於臣也,曲盡其情,憫其勞而敍其意,則臣之於君也,心誠感悅,自忘其勞而唯恐不及,此可見上行而下效也。故曰樂民之樂者,民亦樂其樂,憂民之憂者,民亦憂其憂,又曰君使臣以禮,臣事君以忠,此皆若有以相報者然矣。人君心誠愛民,則民亦心誠愛戴者,卽天理·人情之所固然也。書曰顧畏民喦,又曰凜乎若杅索之馭六馬,可畏者亦民也,心誠愛民,則民亦有愛戴之誠,伏願體念焉。上曰,參贊官陳之。觀綏曰,臣則無可達之辭矣。上曰,閣臣陳之。光文曰,詩之爲敎於後世者,以其有感發懲創之功也,善惡皆可師,則正變之詩,均之爲敎,而俱不可廢也,然每讀詩·風·雅之變,則氣象愁慘,惻惻有不樂底意,風·雅之正,則氣象瀜洽不自覺其手舞足蹈,譬如飮食,則惡食之餘,進之以粱肉之美者也。變風纔畢,而繼講此詩,咨嗟詠歎之間,其禮數之豐隆,氣象之和平,宛如親覩,而周家致治之隆,於此可見矣。所講諸詩中,上下番,拈出鹿鳴·皇華,各陳文義,而大抵周爰諮諏,情志流通,則自享和平之福,上下壅蔽,情志阻隔,則雖忠臣·嘉賓,亦無以自達矣。彼忠臣·嘉賓之心,豈將以口腹之累爲損益,而燕饗之禮,旣如此厚,求助之意,又如此摯,故爲人臣者,益復感激殊遇,莫不思所以竭忠輸誠,有懷畢陳,則人君於是乎舍己從人,取人爲善,而所以資益弘多,治化隆洽者也。昔魯·衛之君,未嘗不問政於孔子,齊·梁之君,未嘗不請敎於孟子,宋之孝宗,亦未嘗不求助於朱子,而皆不能用其道,則烏在其諮詢之義?而亦不可謂情志交孚也。近日伏見我殿下,凡於絲綸之間,勅廟堂論稟,令道伯査聞,日賜召對,每紆求助之意,臣等固不勝欽仰萬萬。而臣竊嘗聞祖宗朝,頻接臣隣,有每日常參及朝晝夕三講,持公事入侍,合爲五次,而且有賓對輪對等日次引接之規矣。近者法講·召對,日以爲課,而視祖宗朝美規,尙云稀闊矣。次對則雖以大臣之病,久未爲之,而至於輪對,則每下後日次來待之敎,今不知其幾番日次矣。臣嘗伏見輪對官入侍之際,上之下詢,下之所對,卽不過職掌遺在而已。詢瘼或勤,而矯救無策,如此則群下之一言一事,雖無足以開發聖心,對揚盛意,而其言語·容儀之間,賢愚·臧否之別,亦可以俯燭矣。且以持公事入侍言之,不可但以書下判付爲事而已。狀啓·草記等許多入啓之事,亦必詳問本事之顚末利害而裁處之,則上下情志,可無壅蔽之歎矣。唯頻接臣隣,周詢事務,是臣區區之望也。上曰,鹿鳴詩言人之好我,示我周行,必以周行爲言者,何也?志淵曰,周行二字,本註釋以大道,蓋人君樂聞道義,故曰示我周行也。光文曰,與示我顯德行之意,相似矣。上曰,今日進講之諸詩皆好,而天保一篇,多言頌禱之意。夫人君代天理物,愛恤民庶,禮待臣隣,則群下亦當勉其君德,期望以堯·舜吾君而已。且死生有命,壽夭在天,天之感應,只係於君德之如何,而詩人之不先陳勉,而必以日月·松柏等語祝之者,太涉浮夸。三代以前,似無此風,如漢宣帝亦稱明主,而先儒猶以爲,漢德衰矣,不及於文帝之時,今此詩人之以是頌禱,猶不及於文·武之時而然歟?志淵曰,果如聖敎,而人臣受君上之賜,而無可以報答者,而以其願忠愛戴之心,欲伸其萬一之誠者,無怪乎頌祝福祿,如是其備至,如堯之時華封人之請祝壽富多男云者,亦有之,非如後世諂媚之風,且當時之君,仁澤洽于下,作善降祥,亦理所必然,故觀於天保定爾一句,尤見其大德必得之義也。上曰,伐木詩之言有酒湑我,無酒沽我,坎坎鼓我,蹲蹲舞我云者,得無近於放浪乎?志淵曰,觀於迨我暇矣一句,似與放浪有異矣。上曰,以莫不庶者,何謂也?志淵曰,本註曰衆也,與下章以莫不增之意,無異矣。上曰,罄無不宜者,何謂也?志淵曰,本註曰盡也,言福祿之皆無不宜也。上曰,何福不除者何謂也?志淵曰,除者,除舊而生新也,言其福祿之日新矣。上曰,宴賓之時,托物而起興者何限,而必以呦呦鹿鳴四字爲言,何也?志淵曰,鹿之爲性,群居而不爭,有和樂底意,故取其和樂之象,而引以起興也。上曰,鼓瑟吹笙之人爲誰也?志淵曰,本註言儀禮燕禮之時,有工歌鹿鳴之語,然則鼓瑟者,似是樂工也。上曰,承筐是將者,何也?志淵曰,宴賓禮待之時,例有奉幣之禮矣。上曰,必以脊令比於兄弟者,何也?只取其飛則鳴行則搖,有急難之意而言歟?志淵曰,脊令之說,始見於此,而蓋取其兄弟急難之義而已,此外恐別無他意矣。上命掩卷。仍命退玉堂·閣臣,又命退承史,以次退出。
上在昌德宮。停常參·經筵。
藥房都提調金思穆,提調沈象奎,左承旨元在明,啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,明日大報壇節祭齋戒相値,視事頉稟之意,敢啓。傳曰,知道。
元在明啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運,呈辭,監察茶時之意,敢啓。傳曰,知道。
元在明啓曰,備邊司郞廳來言,今日賓廳日次,而元陵忌辰祭正日相値,不得來會云矣,敢啓。傳曰,知道。
傳于李錫夏曰,召對爲之。
鄭禮容改差,代以洪羲祖爲假注書。
傳于李錫夏曰,發遣吏郞,諸執事,淸齋與否,摘奸以來。
李錫夏啓曰,今初十日明陵親祭祭文,當爲製進,藝文提學金羲淳,待明朝牌招,何如?傳曰,允。
以黃海監司洪羲臣狀啓,谷山前府使朴宗臣不待面看交代,經先擅離,其罪狀,令攸司稟處事,傳于元在明曰,論罪一款,勿施。
以黃海監司洪羲臣狀啓,平山府使任聖說,新溪縣令朴齊一聯名馳報內,與谷山兼任遂安郡守,眼同跟捕本府倡謀作變之朴大成等,劫奪符信之張辰,突入衙軒,挺身曳出之李東白,脅迫官長,構罪捧侤之金道成等,已爲捉囚,其餘脅從輩,逗遛邑底,尙不散歸,故今方開諭,期於退去事牒呈,而脅從輩之多日逗遛,益見其獰頑,分付各鎭營,使之一體捕捉事,傳于元在明曰,觀此狀辭,去益痛駭,且以守令言之,逗遛邑底之漢,何爲開諭云耶?亦爲捉囚事,回諭。
李錫夏,以禮曹言啓曰,卽接社稷署所報,則今番雨後,神室前面西邊第四五椽間,滲漏流濕於道里上,壇內東邊灰墻二間半許頹圮云,而在前壇內墻垣頹圮,如非神室至近之處,則慰安等節,不爲磨鍊,改築時擇日告由後擧行矣。今此頹圮處,在於稍遠,慰安祭依例不爲磨鍊,與神室雨漏,一體擇日修築,而圍排等事,分付該監,卽爲擧行,何如?傳曰,允。
元在明,以訓鍊都監言啓曰,今此行幸時,隨駕武藝別監一百五十人饌價錢,每人各三錢,門旗手三十八名饌價錢,每名各一錢五分,依例分給之意,敢啓。傳曰,知道。
辛未三月初五日卯時,上御誠正閣。召對入侍時,參贊官李錫夏持詩傳第五卷,侍講官李志淵持詩傳第五卷,檢討官李鼎秉持詩傳第五卷,檢校待敎李光文持詩傳第五卷,假注書趙璟鎭持詩傳第五卷,記注官洪宅柱持詩傳第五卷,記事官洪敬謨持詩傳第五卷,以次進伏訖。上開卷命讀,志淵讀,自我出我車,止章八句。上曰,下番讀之。鼎秉讀,自有杕之杜,止忠於上也。上曰,參贊官讀之。錫夏讀,自南陔,止說見上下篇。上曰,閣臣讀之。光文讀,自華黍,止薛鼓之節而亡之耳。上曰,注書讀之。賤臣讀,自魚麗于罶,止章二句。上曰,上番讀之。宅柱讀,自按儀禮,止說見魚麗。上曰,下番讀之。敬謨讀,自南有嘉魚,止章四句。上曰,文義陳之。志淵曰,出車末章言,春日遲遲,卉木萋萋,倉庚喈喈,采蘩祁祁,此不過還師之時,直陳時物之如是和暢,而第觀其句語,與豳風七月篇春日遲遲,采蘩祁祁之義相似。夫蘩者,白蒿也,蠶之始生,未可食桑,故先飼以蒿,此女功之始,而亦民事中不可緩者也。先王重民衣食之原,其所以勸戒之董勅之者,與稼穡殆無間焉,而此非但爲民生之切用,而軍國徭稅之供,亦從此出,杜工部詩有曰,彤庭所分帛,本自寒女出,以此推之,則財用所自出,始於蠶桑,使吾民養生無憾之道,莫過於此,是以周禮有宅不毛者有布之文,禮記有王后親蠶之訓,而衛文公之靈雨旣零,稅于桑田,則可知其勸課之勤,而夏禹之治洪水,必書桑土旣蠶於兗州貢賦之先,孟子對齊·梁之君,必以五畝之宅,樹墻下以桑,爲王政之本,聖人利民厚生之意,槪可見矣。雖以我國言之,農蠶董飭,自前已然,以農桑盛,爲守令七事之一,則農與桑不可偏廢者,法意甚美。竊稽我英廟朝寶鑑,先行親耕·親蠶之禮,又以勸農桑之意,申飭行關於八道道臣,猗歟大哉?大聖人憂民重本之念,至今有光簡冊,永有辭於天下萬世矣。大抵桑蠶異於農功,農功則或因風雹水旱之不調,易致豐歉之各異,而至於蠶事則不患蠶種之稀貴,每患采桑之艱乏。若以外邑論之,毋論邑村,年年植桑,使之茂盛,歲以爲常,則不過三四年,可致蔚然成林之美,一自種生之後,連爲培根達支,則民力非如稼穡之隨時勞動,而又無水旱風霜之爲災,蠶食旣有餘,則養蠶亦不難,而其爲生民之利,亦必百倍於前矣。臣嘗見鄕曲之間,以桑林之絶無,民家多廢養蠶,此豈非可惜可悶之甚者?而守令·道臣,慢不察飭,任他不問,愚民輩亦不致力,少無平日種植之事,及其飼蠶之時,竊取他人之桑,往往以此爭鬨,甚至於官訟之擧,蚩蚩之俗,固不足責,而自朝家另加申飭,則必不至於如此等棄之弊,試以近日言之,殿下憂民如傷,勸農飭農之敎,屢下於絲綸之間,外邑擧行,亦多有申明者,而獨於蠶桑一事,未有勸飭之命,衣與食,均爲民生之切要,而不可廢一者,則亦豈可置之尋常,獨不思勸課之道乎?月屆季春,先蠶壇享事將行,勸民蠶桑,此正其時。伏願殿下,追古經重蠶之訓,體英廟飭桑之念,分付廟堂,別下申飭於八道·四都,使邑村坊曲,廣植桑樹,而此非一朝一夕之所可責效者,限以四五年,連加培種,無或間斷,期於原隰之上,閭里之間,不植無用之樹,而勤力於植桑之政,爲吾民足衣之方,而如是申飭之後,各其形止,使村坊而報官,守令而報營,營門而達于廟堂,察其勤慢,以爲黜陟之政,使匹夫匹婦,均蒙聖朝之實惠焉。上曰,下番陳之。鼎秉曰,杕杜詩曰繼嗣我日,又曰征夫遑止,此其勞還役之意,而古之人君,於其送戍役之時,曲察其情,追述其未歸之時,室家憂思之意如此,其辭則惻怛懇摯,而德意洋溢於辭表,古聖王曲盡人情,有如是矣,昔宋帝馳賜紫貂裘於西征將士,粵我列聖朝,憫恤守邊之將卒,馳賜衣裘之命,亦屢矣,蓋宿衛軍卒,皆是鄕民也,晝宵守衛,觸冒寒暑,固已矜憐,而每於宮漏向闌,踐更之聲,必徹于大內,此皆我殿下之赤子也。特軫如傷之念,每加慰恤之恩,則渠將歸詑鄕里,宣上德意,自可有心誠感悅,咸戴聖化之美矣。且伏念,臣隣之間,亦貴情志之交孚,而曲察其下情矣。伏願推此而體念焉。上曰,參贊官陳之。錫夏曰,臣則無可達之辭矣。上曰,閣臣陳之。光文曰,杕杜詩中日月陽止,集註曰陽十月也,與歲亦陽止,同一義也,而蓋以十月,純陰用事,嫌於無陽,故名是月爲陽,此可見大聖人抑陰扶陽之微意也。然天道屬陽,地道屬陰,天地交泰,而有生成之功,君象屬陽,臣象屬陰,君臣交須而成治平之業,則陰陽固不可偏廢,而若分言之,則中國陽也,夷狄陰也,君子陽也,小人陰也,公私義利,是非邪正,皆可以分屬於陰陽,而其勢不相容,則使陰道都消盡,恐無所傷矣。易道興於周,而文王演其彖辭,周公繫其爻辭,十二月之卦,是皆文王·周公所分排命名者,而詩人之指十月謂陽者,可謂不失聖人之旨矣。顧今中州陸沈,先王之禮樂文物,盡在於我東,天地間不可一日無陽之理,有可以驗矣。而我國之禮樂文物,至世宗朝大備,不獨專美於成周,而聖子神孫,繼繼承承,式至今賴以不墜,豈不盛哉?第今朝廷之上,紀綱不立,鄕邑之間,名分都壞,賤陵貴下陵上,甚至有今番谷山亂民事而極矣。此亦係陰盛陽衰之象,漸不可長也。然陽復之機,只在我殿下一心。夫心者陽也,以斯心措諸事,亦陽之事,易曰君子進德修業,欲及時,今殿下天姿卓越,春秋鼎盛,迨此時,進德修業,必以乾卦自强不息之義爲法,則與天地合其德,與日月合其明,公私義利,是非邪正之辨,瞭然如指掌,而處事接物,無一不出於正矣。何憂乎紀綱之不立,何患乎名分之不嚴乎?伏願體念而加勉焉。上曰,注書亦陳之。賤臣起伏對曰,小臣無可達之辭矣。上曰,下番無文義之可陳者乎?敬謨曰,臣亦無可達之辭矣。上曰,今此諸詩文義皆好,而別無拈出而可問者矣。仍命掩卷,命書傳敎曰,今筵聞儒臣所奏而思之,農桑,養民之緊資,培植潤成,專在天雨之均,而始功載績,亦有守宰之董飭,向日傳敎,提擧七事中三條,而玆因筵奏,復諭七事之首,各道方伯,着意對揚,務存來秋衣帛之資事,自廟堂發關分付。又命書傳敎曰,講席聞檢討官之因文義敷奏之言,遐鄕貧民,傾其農産,裹足千里,守衛京闕,難免寒暑云,如斯形狀,常日之心嘗悶恤者,況檢討,素是嶺鄕之人,熟睹此弊,必有商知,多所陳說,怳然鄕曲,抑又思之,非但此事,邑州郡縣,蝟毛疾苦,何可隨處洞悉,靜言究之?寢食匪甘,守衛事重,不可廢也,顧撫安接,另無愁嘆,騎省之責,大司馬深存惕念,每發小校巡視,勞察八道民隱,將如右條,其最有切骨,馳聞朝廷,予當下于議政,區分善處。又命書傳敎曰,今下傳敎中,更使各道,有登聞民隱之命,而前日民隱冊子,幾將埃峙廟堂,廟堂事當卽加分排,先於今番更爲登聞之日,至於各道窮民,難知如許事狀,此意各道道伯,姑爲曉諭,使之企待,勿以前日冊子之不爲釐弊,囁嚅躊躇於今番令下之後事,亦爲曉喩,無所遺漏之意,廟堂申明分付。上命玉堂先退,志淵等退出。上敎光文曰,予有考覽之事,自內閣無論某人,成出譜系一圖而圖形則以已中處,上下四旁,自父祖以上,至于曾玄孫以下,嫡庶子女,分排列錄,而堯·舜以後,則享年百歲者雖絶罕,若以百歲爲限,則子孫之衆多可知,而內外族戚之數,亦可推知,以此成圖形以入可矣。王大妃殿進御加味六君子湯,自今日五貼式,日次製入事。出榻敎。惠慶宮進服加味異功散,自今日五貼式,日次製入事。出榻敎仍命退閣臣,光文退出,又命退承史,以次退出。
上在昌德宮。停常參·經筵。
元在明啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運,呈辭,監察茶時之意,敢啓。傳曰,知道。
鄭觀綏啓曰,明日經筵,取稟。傳曰,只晝講。
元在明啓曰,禁衛營將官來言,今日本營軍兵日次私習云矣,敢啓。傳曰,知道。
元在明啓曰,御營廳將官來言,今日本廳軍兵日次私習云矣,敢啓。傳曰,知道。
傳于鄭觀綏曰,禮房承旨進詣皇壇,奉審摘奸以來。
傳于鄭觀綏曰,禮·工換房。
傳于元在明曰,召對爲之。
傳于李錫夏曰,三日製今日爲之,藝文提學牌招,與同副承旨,詣明倫堂爲之,仍爲收券科次,分等第取五人以入。
傳于李錫夏曰,三日製賦居首三下一進士趙奎采直赴會試,之次三下進士李源逵給二分,之次草三下進士鄭東逸給一分,之次次上進士李鼎寅·權燁竝令該曹考例施賞。
傳于李錫夏曰,入格儒生明日待令。
鄭觀綏,以弘文館言啓曰,本館上番闕直,事甚未安,副校理曺鳳振,自鄕上來云,與校理金學淳,竝卽牌招,以爲推移入直之地,何如?傳曰,允。
以校理金學淳牌不進罷職傳旨,傳于鄭觀綏曰,只推。
以大司諫宋翼孝,正言柳訸,掌令李錫祜,牌不進罷職傳旨,傳于元在明曰,只推。
以京畿監司權常愼狀啓,罪人放未放修啓時,罪人韓復琦等,前已蒙放,而置之仍秩,惶恐待罪事,傳于元在明曰,卿則推考。
元在明,以兵曹言啓曰,今此慶科庭試武科初試時,試官望磨鍊以入,而當品中可擬之人乏少,曾經堂上·兵使,竝擬以入之意,敢啓。傳曰,知道。
元在明,以兵曹言啓曰,闕內入直訓鍊都監局別將,把摠哨官,內三廳將,守門將,禁衛營把摠·哨官等番單子,每中日入啓受點矣。今此行幸相値,勢難入啓受點,依例回鑾翌日,入啓受點,分所單子,待點下卽爲書入,巡將監軍,以今三月初九日巡將監軍,初十日至,使之仍察之意,敢啓。傳曰,知道。
元在明,以兵曹言啓曰,今此行幸時,本曹堂上守宮望,當爲修正以入,而參知未差,其代令該曹,以在京無故人,口傳差出,何如?傳曰,允。
吏曹口傳政事,以權烒爲兵曹參知。
元在明,以兵曹言啓曰,今此行幸時,侍衛禁軍,不可不點擇以行,而各番禁軍中新受馬及病蹇不能致遠之類,依例推移入直之意,敢啓。傳曰,知道。
辛未三月初六日卯時,上御誠正閣。召對入侍時,參贊官元在明持詩傳第五卷,檢討官李鼎秉持詩傳第五卷,檢校待敎李光文持詩傳第五卷,假注書洪羲祖持詩傳第五卷,記注官劉㵙持詩傳第五卷,記事官洪敬謨持詩傳第五卷,以次進伏訖。上命開卷,儒臣讀之。鼎秉讀,自說見魚麗,止由儀說見魚麗,上曰,贊參官讀之。在明讀,自蓼彼蕭斯,止蓼蕭四章章六句,上曰,閣臣讀之。光文讀,自湛湛露斯,止詩傳大全卷之九,上曰,注書讀之。賤臣讀,自詩傳大全卷之十,止與後世强臣拜表輒行者異矣。上曰,上番讀之。㵙讀,自菁菁者莪,止四章章四句,上曰,下番讀之。敬謨讀,自六月棲棲,止六月六章章八句,上曰,文義陳之。鼎秉曰,今日自止中彤弓弨兮,受言藏之,我有嘉賓,中心貺之,中心爲忠,忠者誠也,誠者眞實無僞之謂也,天下之百千萬事,苟能誠心做去,則自然有相感之理,至於人君爲治之道,尤當以一誠字爲本,以之勅群工作人才,輒有感應之效,又曰鐘鼓旣設,一朝饗之,一朝云者,形容其果斷之象也,惟斷乃成,人主所當勉者,而誠與斷,實是兩行不悖之道也,今殿下日御經筵,誠心講學,則必有日將之效,而緝熙之工,進不可量矣,董飭百僚,惟斷乃成,則幾務無留滯之歎,紀綱無弛廢之端,而夫何近年以來,朝廷之上,百務叢脞,群工解體,全無恪奉之心,臺廳長鎖,臺臣以違傲爲能事,虛縻累月,迄無詣臺之事,此專由於無忌憚之故,伏願深留聖念於誠心果斷之工,以爲振刷飭勵之方焉。上曰,參贊官陳之。在明曰,臣則別無可達者矣。上曰,閣臣陳之。光文曰,儒臣已陳之,臣亦別無可陳之辭矣。上曰,今日所講諸篇,多是燕饗通用之樂歌,而或有燕諸侯燕有功,諸侯之詩,以彤弓章章下註,東萊呂氏曰所謂專征者,如四夷入邊,臣子簒弑,不容待報者云者言之,蓋征伐自天子出,則諸侯之不容待報,擅行征伐,與汲黯之矯制發倉之矯字有異,而擅行之失則有之,若莽·操·懿·溫輩之挾天子以令諸侯,陰懷異圖者,似或有間,且云拜表輒行者異矣,若以春秋筆削之義觀之,其功與不功,罪與不罪,當何以區別乎?鼎秉未及諦聽,不能對,上曰,四夷入邊,臣子簒弑之流,諸侯之擅行征伐,外若立功,內實不䡄,則其爲害,無異入邊之夷,而苟若天子之立國鞏固,征伐有自出,諸侯畏戢,四夷賓服,自無此等之患矣。鼎秉曰,春秋之賊,人得以討之。夫子言沐浴而討之,而此詩專征之諸侯,則與桓·溫之拜表輒行,似有區別矣。上命掩卷儒臣先退,鼎秉退出。上敎光文曰,昨日下敎事,其已抄出,而何以排鋪乎?光文曰,草本已出,正書姑未及,而以輪圖樣爲之矣。上曰,然則自始祖至百餘代,子孫詵詵之數,可以瞭然,而從其最下代孫,亦可以推知其後之無窮矣,其幅圓長廣,何如?光文曰,長廣可方於函二席之間矣。上曰,其能不漏而纖悉畢擧乎?光文曰,以嫡子女庶子,分三泒爲之矣。上命閣臣先退,光文退出,又命退,承史以次退出。
上在昌德宮。停常參,只晝講。
元在明啓曰,合辭方張之時,兩司無詣臺之員,事甚未安,除在外,試所進去外·呈告人員,竝卽牌招,何如?傳曰,允。
元在明啓曰,行大司憲李直輔在外,執義姜世綸,掌令宋翼淵試所進去,李錫祜,持平柳春東·李鐘運,牌不進,監察茶時之意,敢啓。傳曰,知道。
元在明,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
鄭觀綏啓曰,明日·再明日昭寧園忌辰祭齋戒正日,初十日行幸相値,視事頉稟之意,敢啓。傳曰,知道。
元在明啓曰,來十一日朝參日次矣,敢稟。傳曰,停。
鄭觀綏啓曰,來十一日輪對日次矣,敢稟。傳曰,當次人受點,後日次待令。
元在明啓曰,禁衛營將官來言,今日本營軍兵日次私習云矣,敢啓。傳曰,知道。
元在明啓曰,御營廳將官來言,今日本廳軍兵日次私習云矣,敢啓。傳曰,知道。
鄭觀綏啓曰,明日傳香禮房承旨當爲齋宿,而左副承旨鄭觀綏纔已須資出去矣,卽爲牌招,何如?傳曰,允。
傳于鄭觀綏曰,發遣吏郞,諸執事淸齋與否,摘奸以來。
鄭觀綏,以弘文館言啓曰,本館下番闕直,事甚未安,應校李志淵,校理李東煥·金學淳,竝卽牌招,以爲推移姑降入直之地,何如?傳曰,允。
以應敎李志淵,校理李東煥·金學淳,牌不進罷職傳旨,傳于鄭觀綏曰,只推。
以大司諫宋翼孝,正言柳訸,掌令李錫祜,持平柳春東·李鍾運,牌不進罷職傳旨,傳于元在明曰,只推。
鄭觀綏,以弘文館言啓曰,本館下番闕直,事甚未安,副修撰韓耆裕,卽爲牌招入直,何如?傳曰,允。
以副修撰韓耆裕牌不進罷職傳旨,傳于鄭觀綏曰,只推。
鄭觀綏,以弘文館言啓曰,本館下番闕直,事甚未安,副修撰韓耆裕,旣有只推之命,卽爲牌招入直,何如?傳曰,允。
元在明,以都摠府言啓曰,副摠管朴基豐,以御營中軍軍兵等,中日試射放事,南小營晝仕出去之意,敢啓。傳曰,知道。
元在明,以都摠府言啓曰,今三月初十日明陵行幸時,侍衛·寶劍·守宮,當爲備員,而都摠管朴宗來,副摠管韓致應,差祭,都摠管李冕膺在外,二員未差,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允,卽爲許遞。
鄭觀綏,以吏曹言啓曰,禮曹正郞南潞,受由過限不上來,依例改差,何如?傳曰,允。
鄭觀綏,以禮曹言啓曰,卽見東萊府使尹魯東狀啓,則通信使渡海時八送使,依已例停止事,對馬島奉行倭等替呈書契許捧,而答書則仍令萊府直答事,廟堂草記允下,故奉行倭等呈書一度,捧上上送爲辭矣。回答書契,令承文院措辭撰出,別定禁軍,齎持下送萊府事,分付,何如?傳曰,允。
元在明,以備邊司言啓曰,卽見江原監司洪義謨狀啓,則以爲,道內還穀,數本不敷,以其當分之數,無以塗抹分排,不可不加分者爲四萬三千石,依此數準許事,請令廟堂稟旨分付矣。元巡旣爲不敷,每年輒請加分,而今年民情,尤所當念,加分四萬三千石,依狀請許施,何如?傳曰,允。
元在明,以兵曹言啓曰,行幸時留都營狀啓,例爲付撥,而或有時急之事,則京畿驛馬待令事,曾有定式矣,今亦依此擧行,何如?傳曰,允。
元在明,以兵曹言啓曰,五衛將金養直,母病沈重,忠壯衛將羅東旭,身病猝重,勢難供職,呈狀乞遞,竝改差,加設五衛將張震剛除授,在外過限未上來,減下,何如?傳曰,允。
元在明,以武一所試官意啓曰,臣所今日平明開場,擧子捧單數,自天字至淡字半字,合爲三千三百五十六人矣。先自柳葉箭試取,而元貫革外,加設八貫革,試取之意,敢啓。傳曰,知道。
元在明,以武二所試官意啓曰,臣所今日平明開場,擧子捧單數,自天字至醎字半字,合爲三千二百八十八人矣。先自柳葉箭試取,而元貫革外,加設八貫革,試取之意,敢啓。傳曰,知道。
元在明,以武一所試官意啓曰,臣所今日柳葉箭應射擧子,自天字至閏字半字,合爲一千二百四十五人內,四矢入格三人,三矢入格二十二人,二矢入格一百五人,合爲一百三十人矣。日暮姑停之意,敢啓。傳曰,知道。
元在明,以武二所試官意啓曰,臣所今日柳葉箭應射擧子,自天字至岡字半字二千三百八十五人內,四中入格二人,三中入格二十三人,二中入格一百七十人,合爲一百九十五人矣。日暮姑停之意,敢啓。傳曰,知道。
李錫夏,以刑曹言啓曰,今番赦典時,自臣曹及諸道之赦前發配,赦後到配諸罪人之不入於成冊中者,一一詳考其到配啓本,則高山郭北實公穀偸竊罪,春川朴豐得盜燒倉簿罪,竝流三千里定配,安義金樂哲,因傳敎定配矣,罪犯俱爲深重,竝仍配,寧海李光奎,以掖隷冒煩上言罪,不限年定配,古群山朴行儉,以院吏啓下公事不卽擧行罪,充軍定配,永同金福得,黃澗金景雲,潛屠發賣罪,淸風宋光祿生松犯斫罪,竝徒三年定配,而右項罪人等,所犯差輕,且當大霈,合有疎釋之典,竝放送事,分付各該道臣,何如?傳曰,允。
刑曹啓目粘連,因京畿監司權常愼放未放修啓冊子,本曹所管定配罪人仍秩韓復琦等四名,前已蒙放,而誤錄修啓,殊欠不審,因道臣首實之啓,已有問備之命,請罪一款,置之,未至配所秩中信川丁尙仁,永柔全萬石,和順安在仁等,入於各該道修啓冊子中,不爲擧論,同福金賢祖,今纔到配,而罪且不輕,置之,何如?判付啓,依允。又啓目粘連,因江原監司洪義謨放未放修啓冊子,放秩未放秩,竝依啓聞施行,稟秩中平康朴聖浹等,未放秩中鐵原崔萬水等,所犯旣不深重,竝放送,放秩中淮陽李乭貴等,稟秩中歙谷李遇濟,未至配所秩中仁同李行善等,罪犯俱爲不輕,竝仍配,綾州南光日,已入於該道修啓冊子中,置之,何如?判付啓,依允。又啓目粘連,因公忠前監司金蓍根放未放修啓冊子,本曹所管定配罪人放秩未放秩,竝依啓聞施行,稟秩中永春崔孟山等,未放秩中舒川孫三得等,罪不深重,竝放送,放秩中靑山千丁雲等,稟秩靑山權始福等,未至配所秩中高城朱福等,所坐俱爲不輕,竝仍配,順興宋明修等,入於各該道成冊中,已爲論列,竝置之,何如?判付啓,依允。又啓目粘連,因咸鏡監司趙德潤放未放修啓冊子,本曹所管定配罪人放秩未放秩,竝依啓聞施行,稟秩中永興徐大興等,罪名不至深重,竝放送,放秩中利原李千孫等,稟秩永興朴致鉉等,未至配所秩長鬐鄭益齊等,所坐俱係不輕,竝仍配,何如?判付啓,依允。又啓目粘連,因黃海監司洪羲臣放未放修啓冊子,本曹所管定配罪人放秩未放秩,竝依啓聞施行,稟秩中松禾洪秉龜等,未放秩中殷栗劉自得,罪名不至深重,竝放送,放秩中黃州徐晩得等,稟秩中載寧崔敬寅等,未至配所秩中善山朴景希等,罪名俱爲深重,竝仍配,居昌金養五等,入於各該道成冊中,已爲論啓,置之,何如?判付啓,依允。又啓目粘連,因慶尙監司金會淵放未放修啓冊子,本曹所管定配罪人放秩未放秩,竝依啓聞施行,稟秩中巨濟金應漢,梁山尹東喜,罪犯俱不深重,竝放送,放秩中彦陽崔壤重等,稟秩中義興李宗臣等,未至配所秩中珍安權明得等,罪俱不輕,竝仍配,載寧沈云孫等,旣入於各該道修啓冊子中,已爲論列,竝置之,何如?判付啓,依允。又啓目粘連,因全羅監司李相璜放未放修啓冊子,本曹所管定配罪人放秩仍秩,竝依啓聞施行,仍秩中蝟島奴完興,未至配所秩中順興姜應成,罪名不甚緊重,竝放送,放秩中龍潭李命甲等,稟秩長水吳克連等,未至配所秩中龍岡吳基運等,罪俱不輕,竝仍配,比安崔連千,入於該道修啓冊子,旣已論啓,咸從朴曰賢,以其罪名之深重,因判付更定流里事,已爲行會矣,竝置之,何如?判付啓,依允。又啓目粘連,因平安監司李晩秀放未放修啓冊子,放秩未放秩,竝依啓聞施行,稟秩中三和姜仁錫等,仍秩中中和朴之云等,所犯俱不深重,竝放送,放秩中价川李元淑等,稟秩江西李昌興等,未至配所秩永柔全萬石等,罪俱不輕,仍配,何如?判付啓,依允。
公忠監司徐有聞狀啓也,懷德縣監任重白牒呈內,本縣東面楸洞里居經筵官宋啓榦,開坼敦諭原本,縣監馳往傳諭矣,卽者呈單內以爲,賤臣本以至愚極陋,不才蔑學,早嬰奇疾,未能肆力於儒業,長益沈痼,漸復絶意於世事,臣旣自分以癃癈,人亦洞知其孱劣,庶幾假息鄕廬,畢命溝壑,曾在先朝丙辰,誤登薦剡,虛名上徹,恩招繼降,臣於其時,驚遑震灼,措躬無所,轉至都下,復因政院,控訴血腔,則天鑑孔昭,特垂鴻造,命以巾服入侍,曁乎進伏丹陛也,玉音諄複,提諭委曲,聖敎有曰,必欲召見,寔出念舊,而汝不自處以薦目之故,予亦引見以儒生之例,不問經義者,爲遂汝志也。及至臣忝籍之日,又下諭以所除之職,自是先蔭,勿辭就供之意,前後敎旨,異數曠絶,遠近艷歎,咸仰大聖人陶甄之盛德,出尋常萬萬。嗚呼,以先大王日月之明,燭無遺照,雖如臣螻蟻之微生,各得遂犬馬之私分,情僞莫逃,錙銖稱停,臣退伏田野,莊誦恩綸,以爲沒身之所依歸,每中夜無寐,自不覺感涕之交逬。不意今者,復以前薦,轉輾推引,纔擬郞署,資級忽超於通淸,旋付經幄,寵眷至及於敦召。臣聞命隕越,拊心慙悸,神魂靡定,寢食俱却,此豈臣夢寐所圖及哉?竊惟朝家用人,本自審愼,臺筵爲官,所係莫重,實非如臣百無肖似,萬不承當之人。所敢厠名於其間也,假眞售僞,辭小取大,往哲旣有深戒,近世亦多此弊,則臣是何人,敢循謬例,不揆編甿下品之賤,厚招終南捷徑之譏乎?臣事當陳疏自劾,恭俟處分,而草茅封章,極涉僭猥,上狀縣道,冀得轉聞,而王章久稽,聖度包容,職名虛縻於數載,悃愊莫達於九重,臣方泥首毁形,以待公議之駁正而已,豈料天書又降,守臣儼臨,十行絲綸,辭旨隆重,臣雙擎九頓,惶汗浹背,實不知死所。臣之情勢,到此益窮蹙矣。臣旣負罪罔上,欺世誣人,生亦何爲?倘被神殛,而揆以遠外微臣之分,旣不敢直有陳懇,又於轉替附奏之際,敢提先王夙昔之敎,臣罪尤大。伏乞聖慈,諒臣空疎無用之實,憐臣癃病難强之狀,亟收召命,刊削選籍,仍治臣逋慢,誅臣僭妄,則虛僞有所戢而弊習可以革,名器有所重而國體可以尊。此實淸朝措置之得宜,而亦天地父母曲成不遺之一端也。臣重違嚴命,尤合萬戮,席藁私次,敢請誅譴事,登時狀聞之意,詳報營門亦爲有等以,枚擧牒報云云。踏啓字。答曰,向者宣綸,方切延佇,今玆席藁,不覺愕然,顧今講幄連開之時,政待林園篤學之士,勿爲席藁,須思改圖,迨此漸暖,卽爲簉朝。同副承旨李錫夏製進。
傳于鄭觀綏曰,敦諭令地方官傳諭。
左議政金載瓚箚曰,伏以,臣於日昨附奏,敢陳病若少愈,謹當趨簉之意,仍請數旬之暇,冀得盡意調治,而及承批旨,有數日後來會之敎矣。臣若可强於數日之內,則初何敢積違至此,屢瀆至此耶?雖使十分善攝,除非旬日爲期,則果無以自力進身,此所以乞得數旬恩暇者也,病間則惟當承命,更伏望曲賜監諒焉。今當陵幸隔日,而旣無以陪扈。又不得迎送,淹伏床笫,罪著闕禮,惶隕冞切,威命是俟。遄蒙重勘,卽臣區區之望。取進止。答曰,省箚具悉卿懇。卿之難强,予所知,迎送有異於國事,且初十日次陵幸相値,待過後卽爲來會,安心調理。仍傳曰,此批答,遣史官傳諭于左議政。
左參贊吳載紹疏曰,伏以,臣卽伏奉吏曹祭帖,以臣見差翼陵攝行祭獻官,顧今鑾輿夙戒,潔糦親將,在臣分義,固當竭蹶承膺之不暇,而非特自來脚氣之症,年至益深,癱瘓痿軟,跨馬驅策,已無其望。日前重添外感,寒熱交作,飮啖全却,晝宵叫苦,奄奄床笫,卽一尸居餘息耳。以此病狀,萬無自力趨造之勢,病裏戰恐,如負大何,玆敢忙陳短章,疾聲呼籲。伏乞聖慈,特令該曹,劃卽變通,以重享事,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
副摠管李好敏疏曰,伏以,臣猥以魯下,濫厠卿列,凡諸職事,一未稱塞,惟以燥濕不擇,筋力奔走,爲一分報答之圖,況臣見帶之職,乃是宿衛重任也。向來飭敎之後,苟非至難强之事,顧何敢一味瘝曠,自速大戾?而臣所患風丹之祟,已成積痼之症,比年以來,發作無常,暫或失攝,如期復至,向於班次,觸冒越忝,委頓床玆,今已數旬矣。面部紅脹,手指浮大,其痛其癢,晝宵異症,痛輒試劑,癢必受鍼,眞元內爍,浮熱外肆,調治蔑差完無期,非但僚宷之所憂悶,抑亦通朝之所共知也。見今陪駕隔日,啓單爲急,而病在手面,巾櫛末由,則力疾就列,勢非可論,衷情轉益罔措,病思莫知攸爲。今若徒懷嚴畏,不自鳴呼,以致莫重衛班,臨時不備,則臣罪到此,合置何辟?玆將疾痛之呼,仰懇憫覆之天。伏乞聖慈,俯垂矜憐,特命鐫遞臣摠管之任,以便公私,仍治臣瀆擾之罪,以肅朝綱,不勝幸甚。臣無任云云。答曰,省疏具悉。卿其勿辭,調理行公。
辛未三月初七日午時,上御誠正閣。晝講入侍時,知事金履翼持詩傳第三卷,特進官李得濟持詩傳第三卷,參贊官元在明持詩傳第三卷,侍讀官曺鳳振持詩傳第三卷,檢討官李鼎秉持詩傳第三卷,假注書洪羲祖持詩傳第三卷,記注官金初燮持詩傳第三卷,記事官洪敬謨持詩傳第三卷,武臣行副護軍趙義鎭,以次進伏訖。上開卷讀前受音一遍訖,上曰,親受音奏之。鳳振讀,自鷄旣鳴矣,止鷄鳴三章章四句,解釋章句以奏。上讀新受音一遍訖,命陳文義。鳳振曰,此詩賢妃當夕警君之辭,而古者婦人,御於君所,則太師告鷄鳴,然後婦人鳴珮而起,凡會朝以辨色爲期,日出而始臨朝,則鷄鳴之時,固非朝盈之時,而賢妃之心常恐晩,再三告警,戰兢洞屬之誠,溢於辭表,鄭女之鷄鳴不足比,而姜后之脫簪,不啻過之,蓋人君一或留意於燕安之事,則召接罕闊,庶事叢脞,宴安之害,不止於鴆毒。若夫勵志勤政,一念治忽,則大舜之鷄鳴孳孳,成湯之昧爽待朝,文王之日昃不遑,實爲萬世之所監法者。今殿下春秋鼎盛,睿質特達,典學之工,求治之念,未嘗不眷眷,而竊伏覩近歲以來,深居九重,罕接臣隣,由是而百度恬嬉,群情退托,上下之志未孚,民國之弊益滋,臣愚死罪,不能無憾於天地之大。伏願每於此等文義,深留聖念,益加警惕,淸燕之時,尤宜反復硏究,以爲飭勵之道焉。上曰,所陳切實而甚好,當留念矣。下番陳之。鼎秉曰,甘與子同夢,私情也,會且歸矣,無庶予子憎,公事也,賢妃之心,不以私廢公,故所以常恐晩而屢告警,此不專美於妃之賢,而其君之善齊刑御,有可以知矣。蓋私者人慾,公者天理,孟子語齊·梁之君曰,遏人慾存天理,孔子有君子小人周比相反之訓,人君能明天理人慾之機,然後堯·舜之博施可致。伏願留念於公私取捨之際,以至克己復禮之域,是臣區區之望也。上曰,博施濟衆,堯·舜其猶病諸,何謂堯·舜博施也?鼎秉曰,雖曰病諸,而堯·舜豈不能博施乎?上曰,知事陳之。履翼曰,甘與子同夢,情也,無庶予子憎,義也,而義與情不可偏廢。夫君臣之間主義,而情義竝行,然後上下和同,今日之日御經筵,非不觀美,而苟若逐句對章,草草數語而退,則雖日三晉講,固無益矣,每於文義問難之後,殿下平坐,使諸臣有容旋之地,天顔溫粹,玉音如響,上有接賢時多之美,下有感激殊遇之喜,至於民生苦樂,守宰治否,閭閻之俗弊,士夫之行檢,畢陳於前,則治政之道,裨益必多。伏願另加聖念。易曰天地交泰,泰之道以成萬物,以此留念焉。上曰,特進官陳之。得濟曰,臣則無可陳者矣。上曰,參贊官陳之。在明曰,知事·上下番已悉陳矣,臣亦別無可達之辭矣。上曰,此章,賢妃心常恐晩,警告其君之辭,與鄭風鷄鳴章,雖有上下之不同,而意則相爲表裏矣。鳳振曰,無安逸之思,有箴警之意,則果有表裏相應之旨矣。上曰,此章則別無文義之可問者矣。仍命掩卷。得濟進奏曰,都監財力,以歲入較歲出,常患不足,年來値歉,又爲見縮,目下需用,甚爲艱乏,第銀子見儲,殆餘三萬兩,御營廳則錢邊稍裕,常欲貿銀,該廳錢限三萬兩取用,以臣營銀子,稱當換送,實爲兩便,敢此仰達矣。上曰,依爲之。出擧條。上曰,都提調·提調相議者乎?得濟曰,都提調則在外,戶判未及相議,而與御將相商,則亦以爲兩便矣。得濟曰,生財不如省費,本局之下都監,卽工匠立役之所,而逐朔上下,其數不貲,便是尾閭,鳥銃火藥兩色郞廳及各所監官四人,俱係冗官,此後隨窠,勿補其代,何如?上曰,與都提調相議者乎?得濟曰,未及商議,有此汰冗之論久矣。上曰,依爲之。出擧條。得濟曰,以舟車言之,船隻·車子,名色數多,接濟浩繁,除使用外,量宜裁減似好矣。上曰,依爲之。出擧條。上命經筵諸臣先退,履翼等退出。上命書傳敎曰,入格儒生入侍,賤臣承命出,率儒生還入進伏。上曰,儒生以次上來,進士趙奎采進奏姓名。上曰,年幾何?奎采曰,五十八歲矣。進士李源逵,進士鄭東逸,進士權燁,以次進奏姓名退出。在明曰,進士李鼎寅,病未入來云矣。上曰,賞格人,除行禮,領賞出送,可也。又命退,承史以次退出。
上在昌德宮。停常參·經筵。
李錫夏啓曰,行大司憲李直輔在外,執義姜世綸,掌令宋翼淵試所進去,李錫祜,持平柳春東·李鍾運,呈辭,監察茶時之意,敢啓。傳曰,知道。
傳于鄭觀綏曰,禮房承旨馳詣昭寧園,奉審摘奸,綏吉園一體奉審,同副承旨馳詣受香所,奉審摘奸以來。
傳于元在明曰,召對爲之。
徐鼎輔,以弘文館言啓曰,本館下番闕直,事甚未安,應敎李志淵,校理李東煥,金學淳,旣有只推之命,竝卽牌招,以爲推移姑降入直之地,何如?傳曰,允。
以應敎李志淵,校理李東煥,金學淳,牌不進罷職傳旨,傳于徐鼎輔曰,只推。
鄭觀綏啓曰,卽者吏曹郞廳來言,今此行幸時,隨駕官單子,當爲修正以入,而諫院無進參之員云,除在外·試所進去外,呈告人員,竝卽牌招,何如?傳曰,允。
以大司諫宋翼孝,正言柳訸,牌不進罷職傳旨,傳于李錫夏曰,只推。
鄭觀綏啓曰,隨駕官單子,當爲修正以入,大司諫宋翼孝,正言柳訸,旣有只推之命,竝更牌招,何如?傳曰,允。
以大司諫宋翼孝,正言柳訸,再牌不進罷職傳旨,傳于李錫夏曰,只推。
徐鼎輔,以弘文館言啓曰,本館下番闕直,事甚未安,應敎李志淵,校理李東煥·金學淳,旣有只推之命,竝卽牌招,以爲推移姑降入直之地,何如?傳曰,允。
以應敎李志淵,校理李東煥·金學淳,再牌不進罷職傳旨,傳于徐鼎輔曰,只推。
以副修撰韓耆裕再牌不進罷職傳旨,傳于徐鼎輔曰,只推。
徐鼎輔,以弘文館言啓曰,本館下番闕直,事甚未安,副修撰韓耆裕,旣有只推之命,卽爲牌招入直,何如?傳曰,允。
以副修撰韓耆裕牌不進罷職傳旨,傳于徐鼎輔曰,許遞。
傳于李錫夏曰,刑·戶換房。
傳于李錫夏曰,右副承旨許遞,前望單子入之,待下批牌招察任。
承旨前望單子入之,鄭東榦落點。
吏曹口傳政事,以吳載紹爲分內醫提調。
兵曹口傳政事,以金羲淳·閔命爀爲都摠管,以洪義浩·申大偀·李明奎爲副摠管,都摠管單李明奎,副摠管單閔命爀。
以黃海道按覈使李勉昇狀啓,谷山府作變諸漢,與道臣眼同推覈,而亂民之屯結邑底,比前罪尤重,嚴飭鎭營鋤治事,傳于李錫夏曰,昇平之時,民習斯然,當有不虞,必作異變,人心日陷,世變至此,況此與臨飢竊發有異,必有痛加鋤治,警動八方,使蠢蠢民心,知愛官長畏朝廷之道,然後紀綱必立,國可爲國,今日之勢,只施夏禹泣車之事,不顧生道殺人之法,可謂捨其本而取其末也,按覈使知悉,各別詳覈,到底盤詰,期於痛治。
鄭觀綏,以吏曹言啓曰,成均館典籍李遠翊呈狀內,矣身素患痰癖之症,挾感添劇,時月內萬無起動供職之望,卽速入啓遞改云,身病旣如是,則有難强令察任,改差,何如?傳曰,允。
李錫夏,以禁衛營言啓曰,今三月初十日明陵行幸時,本營隨駕事,命下矣。新營則千摠權琇,哨官丁柱鶴·洪益壽,敎鍊官朴道弘,工匠牙兵二十名,鷺梁牙兵十五名,兼別破陣二名,率領入直,南別營則哨官鄭龍河,別騎衛二人,別破陣十名,率領入直,火藥庫則哨官韓在懋,別破陣八名,兼別破陣六名,率領入直之意,敢啓。傳曰,知道
李錫夏,以武一所試官意啓曰,臣所今日平明開場,柳葉箭自閏字,仍爲試取之意,敢啓。傳曰,知道。
李錫夏,以武二所試官意啓曰,臣身所今日平明開場,柳葉箭自岡字半字,仍爲試取之意,敢啓。傳曰,知道。
李錫夏,以武一所試官意啓曰,臣所今日鐵箭開場時,東部擧子趙馨錫,發惡試庭,言辭駭悖,故自試所移時着枷,俾知懲畏矣,所謂馨錫,多聚徒黨,突入試庭,作拏起鬧,擧措尤極駭悖,使此風習,前所未聞,究其本則馨錫卽其魁也,令攸司照律嚴勘,俾爲振紀勵頑之地,何如?傳曰,聞極痛惡,趙馨錫,令訓將嚴棍三十度後,極邊惡島充軍,徒黨一倂邊遠充軍,此後若有更犯此等之罪,一倂着枷嚴囚後草記可也。
李錫夏,以武一所試官意啓曰,臣所今日柳葉箭應射擧子,自閏字半字二千二百五十人內,四矢入格一人,三矢入格二十九人,二矢入格一百三十七人,合爲一百六十七人,昨日入格一百五十五人,都合爲三百二十二人矣,柳葉箭今已畢試,鐵箭自天字,鱗次試取之意,敢啓。傳曰,知道。
李錫夏,以武二所試官意啓曰,臣所今日柳葉箭應射擧子,自岡字半字至醎字半字九百三人內,四中入格一人,三中入格十二人,二中入格七十八人,昨日入格一百九十五人,合爲二百八十六人矣,柳葉箭今已畢試,鐵箭,依近例,以兩防牌,仍爲試取之意,敢啓。傳曰,知道。
李錫夏,以武一所試官意啓曰,臣所今日鐵箭應射擧子,自天子至荒字四百人內,三矢入格二十四人矣,日暮姑停之意,敢啓。傳曰,知道
李錫夏,以武二所試官意啓曰,臣所今日鐵箭應射擧子,自天字至秋字半字一千十五人內,三矢入格七十三人矣,日暮姑停之意,敢啓。傳曰,知道。
辛未三月初八日午時,上御誠正閣。召對入侍時,參贊官徐鼎輔持詩傳第五卷,侍讀官曺鳳振持詩傳第五卷,檢校待敎李光文持詩傳第五卷,假注書趙璟鎭持詩傳第五卷,記注官洪宅柱持詩傳第五卷,記事官洪敬謨持詩傳第五卷,以次進伏訖。上開卷命讀。鳳振讀,自薄言采芑,止賦其事以起興。上曰,下番玉堂何不入來也?鳳振曰,以享官出去矣。上曰,參贊官讀之。鼎輔讀,自薄言采芑于彼新田于此中鄕,止興也。上曰,閣臣讀之。光文讀,自鴥彼飛隼,止興也。上曰,注書讀之。賤臣讀,自蠢爾蠻荊,止章十二句。上曰,文義陳之。鳳振曰,采芑四章,盛言方叔南征之事,而以師干之試四字重言之者,蓋有意焉,大抵師律貴其嚴正,師律不嚴則無以禦敵,故周之夏官,唐之府兵,其設置之意,備禦之策,槪可見矣,我國昇平日久,人不知兵,京外軍器,率多朽傷,或値水陸操及官門聚點時,全不成樣,識者之憂嘆久矣。古者井田之制,均賦鄕遂,故無疊徵之弊,我國民俗,以軍役爲恥,故外邑之民,衣食稍裕者,擧皆謀避,臨時捧疤,必多流丐之民,每當鄕軍之上番也,鞭扑狼藉,怨咨朋興。及其逃故相續,闕額甚多,則官吏掩置,目前彌縫,甚至有雇人點考,故各邑鎭多擁虛簿而已。向來以黃白徵逋事,特敎申飭截嚴,庶幾窮民之息肩矣。今聞命下之後,外邑吏胥,夤緣爲奸,捧賂於面里之任,面里之任,捧賂於豪富之民,許多痼弊,依舊自在,自朝家曠絶之恩,未免歸虛,此皆守宰之臣不能對揚之致。目今保民之方,專係守令之另擇,伏願益加另飭焉。上曰,參贊官陳之。鼎輔曰,臣無可達者矣。上曰,閣臣陳之。光文曰,此章,臣亦別無可達之辭矣。上曰,此章言鴥彼飛隼,其飛戾天,必以飛隼起興者,何也?鳳振曰,師行之時,似是因所見以起興也,興體蓋多如是矣。上曰,此章別無文義之更問者矣。仍命掩卷,儒臣·閣臣先退,鳳振·光文退出,又命退,承史以次退出。
上在昌德宮。停常參·經筵。
傳于閔耆顯曰,召對爲之。
傳于徐鼎輔曰,明日出宮內門路,以協陽門爲之。
趙璟鎭削出,代以朴來謙爲假注書。
元在明,以弘文館言啓曰,本館下番闕直,事甚未安,應校李志淵,校理李東煥·金學淳,旣有只推之命,竝卽牌招,以爲推移姑降入直之地,何如?傳曰,經筵有開,陵幸隔日,連事違召,萬萬未安,嚴飭入來。
以大司諫宋翼孝,正言柳訸,牌不進罷職傳旨,傳于李錫夏曰,只推。
閔耆顯啓曰,隨駕官單子,當爲修正以入,大司諫宋翼孝,正言柳訸,旣有只推之命,竝卽牌招,何如?傳曰,允。
以大司諫宋翼孝,正言柳訸,再牌不進罷職傳旨,傳于閔耆顯曰,只推。
閔耆顯啓曰,隨駕官單子,當爲修正以入,大司諫宋翼孝,正言柳訸,旣有只推之命,竝更牌招,何如?傳曰,允。
閔耆顯啓曰,明日大駕詣明陵入齋室後,王大妃殿·惠慶宮·嘉順宮問安,何承旨進去乎?敢稟,傳曰,左副承旨進去。
以平安監司李晩秀狀啓,義州府民家燒燼事,傳于徐鼎輔曰,另加顧助事,分付。
閔耆顯,以吏曹言啓曰,今此寒食祭各陵·殿·宮·園·墓獻官執事,當爲磨鍊,而除老病·公故,實無推移排比之路,依近例,刑官及司饔院官員年六十以上人員,通融塡差以入,而其中時無職名人員,令該曹口傳付軍職,何如?傳曰,允。
兵曹口傳政事,副護軍單金蓍根。
鄭東榦,以扈衛廳留都領敦寧府事意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
鄭東榦,以司僕寺一二提調意啓曰,兼內乘李石求身病猝重,萬無隨駕之望矣。今姑改差,其代令該曹口傳差出,以爲差備之地,何如?傳曰,允。
兵曹口傳政事,以李用達爲兼內乘。
鄭東榦,以兵曹言啓曰,今此行幸時,左邊捕盜大將鄭學畊,以禁軍別將隨駕矣,在前如此之時,有他邊大將兼察之例,回鑾間右邊捕盜大將白師誾,姑令兼察,何如?傳曰,允。
鄭東榦啓曰,因兵曹草記,今此行幸時,左邊捕盜大將鄭學畊,以禁軍別將隨駕矣,在前如此之時,有他邊大將兼察之例,回鑾間右邊捕盜大將白師誾,姑令兼察事,命下矣。兼察左邊捕盜大將白師誾,卽爲牌招聽傳敎,何如?傳曰,允。
鄭東榦,以武一所試官意啓曰,臣所今日鐵箭應射擧子,自宇字,仍爲試取之意,敢啓。傳曰,知道。
鄭東榦,以武二所試官意啓曰,臣所今日平明開場,鐵箭自秋字半字,仍爲試取之意,敢啓。傳曰,知道。
鄭東榦,以武一所試官意啓曰,臣所今日鐵箭應射擧子,自日字至收字半字六百七十三人內,入格二十六人,昨日入格二十四人,合爲五十人矣,日暮姑停,而明日以行幸相値,不得開場,還宮間撤試之意,敢啓。傳曰,知道。
鄭東榦,以武二所試官意啓曰,臣所今日鐵箭應射擧子,自秋字半字至水字半字一千一百六十人內,三矢入格一百二人,昨日入格七十三人,合爲一百七十五人矣。臣李溏以摠戎使留陣進,試官不備,故自今日申時,姑爲停止,明日則行幸相値,不得設場,還宮後,更爲試取之意,敢啓。傳曰,知道。
鄭東榦,以訓鍊都監言啓曰,謹依武一所草記批旨,擧子趙馨錫,嚴棍三十度後,極遠惡島充軍次,移送刑曹之意,敢啓。傳曰,知道。
鄭東榦,以御營廳言啓曰,本廳把摠李栻,昧於師律,爲先汰去之意,敢啓。傳曰,知道。
李錫夏,以刑曹言啓曰,武一所啓辭內,臣所今日鐵箭開場時,東部擧子趙馨錫,發惡試庭,言辭悖惡,故自試所移時着枷,俾知懲畏矣。所謂馨錫,多聚徒黨,突入試庭,作挐起鬧,擧措尤極駭悖,似此風習,前所未聞,究其本則馨錫,卽其魁也,令攸司照律嚴勘,俾爲振紀勵頑之地,何如?傳曰,聞極痛惡,趙馨錫令訓將嚴棍三十度後,極遠惡島充軍,徒黨一倂邊遠充軍,此後若有更犯此等之罪,一倂着枷嚴囚後,草記可也事,命下矣。趙馨錫,全羅道康津縣古今島充軍定配,而突入試庭,作挐起鬧之徒黨,終不直招,尤極痛惡,待過齋嚴刑究覈,其徒黨一一捕捉後,押送配所,何如?傳曰,依此爲之。
兵曹,明陵行幸時軍令,三月初十日出宮,點巖碑閣所晝停所,自闕門二十六里,明陵展謁,自晝停所十里,以上三十六里,親祭敬陵展謁,翼陵展謁,順懷墓展拜,仍詣昌陵展謁,弘陵展謁,還詣黔巖碑閣所晝停,當日還宮。
辛未三月初九日辰時,上御誠正閣。召對入侍時,參贊官閔耆顯持詩傳第五卷,侍讀官曺鳳振持詩傳第五卷,檢校待敎李光文持詩傳第五卷,假注書洪羲祖持詩傳第五卷,記事官洪敬謨持詩傳第五卷,記事官李紀淵持詩傳第五卷,以次進伏訖。上開卷命讀。鳳振讀,自我車旣攻,止作此以美之。上曰,參贊官讀之。耆顯讀,自田車旣好,止搏獸于敖賦也。上曰,閣臣讀之。光文讀,自駕彼四牡,止賦也。上曰,注書讀之。賤臣讀,自決拾旣佽,止大庖不盈賦也。上曰,上番讀之。敬謨讀,自之子于征,止車攻八章章四句。上曰,下番讀之。紀淵讀,自以五章以下,止八句。上曰,文義陳之。鳳振曰,宣王當周室衰微之時,行修勵振作之政,仗方召山甫之才,平玁狁蠻夷之難,旣又繕車選徒,安不忘危,詩之所以稱美者,不專在於車徒之盛,而美其克復文·武之業也,欲法堯·舜,當法祖宗,我聖朝重熙屢洽,治法政謨,金科玉條,燦然畢備,書曰監于先王成憲,又曰無疆惟休,無疆惟恤,古語曰創業難守成亦難,苟或有一政一事之少忽監憲,則幾務叢脞,紀綱解弛。今此谷山之變,卽潢池之弄兵,前後處分,實仰生道殺人之聖意,而亂民輩頑不知懼云。此等之事,專由於紀綱之不立,繼自今克軫奮發之政,以爲立紀綱正名分之道焉。上曰,參贊官陳之。耆顯曰,此章文義,儒臣已陳之,而向日講筵,伏聞有唐虞·漢唐之敎,而聖意未詳領會而退,故敢此仰陳。而萬有一聖意以堯·舜自堯·舜,漢唐自漢唐,後世之視堯·舜,爲高遠難行爲敎,則區區下情,不勝抑鬱矣。伯程子極陳治道於宋神宗,則答曰,堯·舜之事,朕何敢當?程子曰,陛下此言,非天下福也。顔子卽一陋巷之士,而猶曰舜何人余何人,有意者亦若是。今殿下有其位有其德,必當有意於堯·舜之事,堯·舜之道無他,卽以天賦之性,行天下之事,率性之道,專在立志二字。顧今日御經筵,昧爽丕顯,臣固欽仰,而恒念講學之工,求治之方,盡在立志之如何,必以堯·舜三代自期焉。此章云允矣君子,展也大成,此則美宣王之撥亂興復,內修外攘之功,而亦可見宣王之立志矣。伏願以此體念焉。上曰,閣臣陳之。光文曰,此詩,宣王討玁狁平蠻夷之後,攻車行獵之事也。天下已安,猶不忘危,因其畋獵,選徒攻車,是可見宣王之遠慮矣。若漢武帝之蕭免·段文昌輩,得兩河而銷兵旋失,則狃安而有不遠慮也。且宣王之遠慮,猶有始勤終怠之患。若見江漢·雲漢·常武諸詩,則可見其興復修勵之政,而至如白駒之賢不留,黃鳥之民流離,終怠之意可見矣。第其車徒師律之可以觀監者則有之,我國家昇平日久,車馬之制太疎,軍旅之事不嫺。若當點閱之時,則貰馬·雇丁,朽弓·敗矢,殆同兒戱而止,陰雨之備,無足恃矣,此蓋遠慮之未及也。遠慮之始終如一,專由於參贊所云立志之如何也,伏望以此留念焉。上曰,此章言我車旣攻,我馬旣同,大旨曰周公相成王,營洛邑爲東都,以朝諸侯,周室旣衰,久廢其禮,至于宣王,內修政事,外攘夷狄,復文·武之竟土,修車馬備器械,周之中世,昭王·穆王之時,猶未見如此之美,而至於宣王,而實有中興之盛,此非但宣王克復之功,有以知周公之制禮作樂,規模宏固,以基長遠之祚也。後世之爲國家者,何以則有如此美制乎?鳳振曰,周公禮樂,非不盡善,而至於厲王,衰亂極矣。宣王之撥亂中興,克復舊制,專由於立志之固,蓋人君志于堯·舜之治,成·康之規,必有後應之效,宏固之規,尤在於立志之堅固矣。上曰,此章內別無文義矣。仍命掩卷。耆顯曰,今番慶科處所,以仁政殿命下矣,自前八路咸聚之時,或有分二所分三所之例,而肅·進兩門外,雖有通許之敎,門路曲折,臺陛層疊,恐或有紛雜蹂躪之患,故敢此仰達矣。上曰,所奏何以爲言耶?耆顯曰,處所之恐挾窄,不但小臣之意如此,外間儒生輩之言亦如此,故仰達矣。上命書傳敎曰,參贊官登筵文義,歷擧日前自上文義之未暢者,縷縷陳奏,言出衷曲,參贊雖異於經筵,能出位規,言切實不已,豈無體念?然其日自上下敎,蓋言堯·舜姿稟本聖,漢唐中主姿稟本懦,是故堯·舜聖而益聖,漢唐惟其不能奮進,故懦而益懦,後世以公心觀之。堯·舜一事一政,雖以堯·舜,辭其爲聖,不得奪天下之咸頌,漢唐則一政一事,旣未聳然驚動者,不得脫漢唐之稱,堯·舜自以爲堯·舜,漢唐雖歷千萬世,決不得堯·舜之名,予意非曰漢唐末世,自此漢唐以後,世降俗微,難以比於堯·舜。今日事政,動合天則,則堯·舜何難?日前下敎,只以後世公心,觀之論之而已矣。何爲捨高而就卑?向日筵說,反復言之,且下番玉堂,有所未瑩,故期於諦聽,曉告再三者,良以是也。若如參贊之言,則少違當日文義之本意,向日筵說入啓之後,取見記注,則果如參贊之意,而構成上敎而未及下敎矣。又然注書職責,固當實記本敎而已,何敢不詳不消,使筵說傳後,當以爲如何耶?事體所在,萬萬未安,當該入侍注書,削去仕版,門外黜送,俾知上敎體重,筵說至嚴。由此思之,此後自上,若有踰於宋神宗非常之敎,惟當左右史書之,藏之名山,注書記之,載之院記,此則雖使人君之威,不得撓奪其間。大抵逢君之過,罪也,長君之過,罪也,誤聽人主之言,貽累萬世,亦不無爲罪,此敎非但今日此文義之所由,政院及堂后藝館,知其此意,凡於大小政令,一動一靜,須卽直書,務得光明事,詳細銘悉。又命書傳敎曰,俄者傳敎之後更思之,近來筵說諸臣奏語,多有美麗雕飾,一說之中,有若累月思之而爲之之短疏,某日登筵,雖使積思久量,必止其說之半而已。許多說話,何若是美麗雕飾乎?且聞近來筵說,諸臣筵退後,以擧條樣構草簡通,送于堂后云。然則雖一字一語,決有加減,豈有記注之本意乎?此亦注書不可不知,惟當眞實記注之意,承旨申飭。又命書傳敎曰,明日明陵展謁時,敬陵·昌陵·翼陵·弘陵·順懷墓,當一體展拜,出宮時刻,以子正三刻爲之,自出宮時至晝停所,植炬依例待令。上曰,下番其間往何處乎?紀淵曰,臣之父母,往在臣兄務安任所矣,聞病報,拜章徑行,相見後上來矣。上命退玉堂·閣臣,鳳振·光文退出,又命退承史,以次退出。
上在昌德宮。停常參·經筵。
藥房都提調金思穆,提調沈象奎,副提調徐鼎輔,啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
大駕還詣碑閣所入幕次後,內閣·政院·玉堂藥房口傳問安。答曰,知道,還宮後,內閣·政院·玉堂·藥房·朝廷二品以上·六曹堂上,口傳問安。答曰,知道。
元在明啓曰,明日常參·經筵,取稟。傳曰,只晝講。
鄭東榦啓曰,備邊司郞廳來言,今日賓廳日次,而行幸相値,不得來會云矣,敢啓。答曰,知道。
徐鼎輔啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
兵曹,大駕自黔巖碑閣所,詣明陵時軍令,初吹卯初三刻,二吹卯正初刻,三吹卯正一刻。
兵曹,大駕自黔巖碑閣所還宮時軍令,初吹申初三刻,二吹申正初刻,三吹申正一刻。
傳于元在明曰,翌日問安勿爲之。
李錫夏,以義禁府言啓曰,承政院假注書趙璟鎭削去仕版,門外黜送事,承傳啓下矣。趙璟鎭門外黜送之意,敢啓。傳曰,更思之,此注書,事雖可駭,特以生疎之致,分揀,且使予構草一張說話,難以形語,然則安知非注書無所誤聽,而心中只與予心同焉。書諸紙上則甚不易之,故若是未瑩乎?又然則參贊誤矣。是以予於前日,有堯·舜甚高遠,必有强志之後,可望超及之語,其筵玉堂,以甚高遠云云爲敎,有所隱憂,深加勉戒,予至今不忘其人之言。以此推之,予若如參贊之知予發問而有眞,予何不欣然受其參贊之言乎?終日思之,甚用鬱悒,蓋中心好之,自以爲無過,而參贊過加致疑,予豈不可嘆?經筵玉堂,知悉予本心,注書蕩滌分揀,亦以別注書不誤書之本義。
明陵親祭敎是時,亞獻官右議政金思穆,終獻官永明尉洪顯周,贊禮禮曹判書金羲淳,典祀官奉常正李垿,陵司別檢洪晩燮,執禮應敎李志淵,執尊副校理曺鳳振,大祝副司果朴宗琦,祝史掌令李錫祜,齋郞兵曹正郞趙庭和,贊者引儀李儀朝,贊者引儀安聖謩,謁者假引儀李孝述,謁者兼引儀金岳淵,贊引假引儀李東樹,贊引假引儀李元普,祭監監察趙奎昇,祭監監察朴宗珩。
辛未三月初十日子時,大駕詣明陵親祭入侍時,行都承旨閔耆顯,左承旨元在明,右承旨鄭東榦,左副承旨徐鼎輔,右副承旨鄭觀綏,同副承旨李錫夏,假注書洪羲祖·朴來謙,記事官洪敬謨·李紀淵,原任提學沈象奎,檢校直提學朴宗慶,原任直提學洪奭周·李存秀,原任直閣徐俊輔,檢校待敎李光文,以次侍立。時至,通禮跪啓請外辦,上具戎服,乘駕轎,出宣化門。藥房都提調金思穆,提調沈象奎,副提調徐鼎輔,進前奏曰,深夜勞動,聖體,若何?上曰一樣矣。仍進發,由協陽門·肅章門·進善門·敦化門,出崇禮門,宣傳官跪啓稟鳴金二下,大吹打,至慕華峴上,下轎乘輿,過碌磻峴,復乘駕轎,詣黔巖晝停所,下轎入幕次。入幕次後,問安勿爲之事。出榻敎以司謁口傳下敎曰,京畿監司率各務差使員,待令於昌陵齋室,鼓三吹,通禮跪啓請外辦,上出幕次,詣碑閣奉審訖,乘座馬進發,至陵洞口,宣傳官跪啓稟鳴金三下吹打止。至敬陵前路,上下馬步過,復乘輿詣明陵入齋室。入齋室後,問安勿爲之事。出榻敎少頃,上具翼善冠·黲袍·烏犀帶·黑皮靴,出齋室,乘輿詣陵所紅箭門外降輿。通禮導上詣謁陵禮版位,行四拜禮,仍詣陵上奉審,降詣碑閣奉審訖,入小次。少頃,上出小次,贊禮導上陞自東階,詣版位,行四拜禮。次詣盥洗位盥洗,次詣尊所前,耆顯酌酒,在明受酒,上詣神位前北向跪。耆顯奉香,錫夏奉爐,上三上香,執爵獻爵,俯伏興少退跪。大祝進神位右,讀祝文訖,上降復位。亞獻·終獻如禮訖,上行四拜禮,仍詣望燎位燎訖,通禮導上詣辭陵禮版位,行四拜禮,仍出紅箭門外。親祭罷後,問安勿爲之事。出榻敎。耆顯進前,奏曰,俄者自上奉審陵上,轉詣碑閣之時,有一下隷,坐睡於密邇相望之地,事甚驚駭,卽爲査問,則乃是奉常寺軍人云。厥漢當自本院移送秋曹,各別科治,當該不能檢飭之奉常寺官員,所當重勘,而本院請推之外,無他可施之罰,何以爲之乎?上曰,令該府拿問嚴處,可也。出擧條。上曰,自明陵洞口至崇禮門,捧上言。出駕前下敎仍進詣翼陵紅箭門外降輿,通禮導上就版位,行四拜禮,仍詣陵上奉審,降詣碑閣奉審,出紅箭門外。展謁後,問安勿爲之事。出榻敎仍乘輿,詣敬陵紅箭門外降輿,通禮導上就版位,行四拜禮,仍詣陵上奉審,降詣碑閣奉審訖。東榦曰,右通禮李敬參,行步之際,有所欠敬,推考,何如?上曰,依爲之。出擧條。上出紅箭門外,展謁後,問安勿爲之事。出榻敎仍詣順懷墓,入齋室。入齋室後,問安勿爲之事。出榻敎少頃,上改具冕服,乘輿出齋室,詣墓所前降輿,通禮導上就版位,行再拜禮,將詣墓上奉審。耆顯曰,聞典僕言,先朝行幸時,只行展拜禮,而奉審則使承旨替行云。今亦依此爲之恐好矣。上曰,更問於年老典僕,其前前例,亦爲知入也。耆顯更問後,奏曰,英廟朝行幸時,亦使承旨奉審云矣。上曰,禮房承旨進詣順懷墓,奉審以來。出傳敎上乘輿出紅箭門外,展拜後,問安勿爲之事。出榻敎錫夏追到,奏曰,臣敬依下敎,進詣順懷墓,奉審則無頉矣。上曰,唯。仍敎曰,禮曹儀註,則順懷墓展拜後,當詣敬陵齋室,而今聞旗鼓軍兵,尙留明陵云,是何故也?知入,可也。東榦査聞後,奏曰,旣有儀註,則宣傳官,事當臨時取稟後,旗鼓軍兵,直送敬陵,而不爲提稟,以致如此云矣。仍奏曰,今番行幸時,宣傳官擧行,萬萬稽忽,而宣傳官李檍,査問之下,語涉推諉,極爲駭然,本院請推之外,無他可施之罰,何以爲之乎?上曰,令該府拿問處之。出擧條仍進發之際,前排侍衛直向明陵路。觀綏進前,奏曰,此非敬陵指路,乃明陵指路也。行首宣傳官之不爲消詳指揮於前排侍衛者,固萬萬駭然,而輦路將與儀註有違,何以爲之乎?上曰,旣取此路,仍詣明陵,可也。觀綏曰,今日宣傳官之擧行,事多顚錯,萬萬駭然,行首宣傳官,所當重勘,而本院請推之外,無他可施之罰,何以爲之乎?上曰,令該府拿問處之。出擧條遂詣明陵,入齋室,鼓三嚴,通禮跪啓請外辦,上出齋室,乘輿進發,至敬陵前路上,降輿步過,復乘輿至弘陵前路。兵曹判書李勉兢進前,奏曰,弘陵展謁時,當爲改服,而弘陵齋室,鋪帳排設,專不爲之,恐難暫時臨御,故敢此仰達矣。上曰,事勢旣如此,當詣昌陵齋室改服,而展謁則當依儀註,先謁弘陵矣。仍敎曰,當該排設司鑰,令攸司從重科治。出駕前下敎仍詣昌陵入齋室,入齋室後,問安勿爲之事。出榻敎少頃,上改具翼善冠·黲袍·烏犀帶·黑皮靴,出齋室門乘輿,詣弘陵紅箭門外降輿,通禮導上就版位,行四拜禮,仍詣陵上奉審,降詣碑閣奉審訖,出紅箭門外。展謁後,問安勿爲之事。出榻敎仍乘輿,詣昌陵紅箭門外降輿,通禮導上就版位,行四拜禮,仍詣陵上奉審,降詣碑閣奉審訖,出紅箭門外。展謁後,問安勿爲之。出榻敎仍乘輿,還御昌陵齋室。上曰,百官揷羽。出傳敎鼓三嚴,通禮跪啓請外辦,上改具戎服,揷羽,出齋室乘輿。思穆進前奏曰,祗謁陵墓,勞動旣多,聖體,若何?上曰,一樣矣。仍敎曰,京畿監司率各務差使員,駕前入侍。出駕前下敎賤臣承命出傳,與京畿監司權常愼,楊州牧使徐有望,長湍府使李允德,高陽郡守鄭漪,偕入進前。上曰,職·姓名除之,如有弊瘼,陳之,可也。常愼等曰,弊瘼無之矣。上命退,常愼等退出。上進發至弘陵前路,上降輿乘馬,進至洞口外,宣傳官跪啓稟鳴金二下大吹打,上進至黔巖所,下馬入幕次。鼓三吹,通禮跪啓請外辦,上出幕次,乘馬至館基峴,鼎輔進前奏曰,臣敬依下敎,馳進問安于王大妃殿,則答曰,知道。問安于惠慶宮,則答曰,知道。問安于嘉順宮,則答曰,知道。上曰唯。仍進至碌磻峴,上下馬乘輿,過慕華峴,上降輿乘馬,至崇禮門外,宣傳官跪啓稟鳴金三下,吹打止,遂由崇禮門入敦化門·進善門·肅章門,至協陽門,勉兢跪啓請放仗,上由宣化門還內,諸臣以次退出。
上在昌德宮。停常參,只晝講。
夜一更二更,月暈。
元在明啓曰,明日常參·經筵,取稟。傳曰,只晝講。
鄭觀綏啓曰,合辭方張之時,兩司無詣臺之員,事甚未安,除在外,試所進去外·呈告人員,竝卽牌招,何如?傳曰,允。
元在明啓曰,右承旨鄭東榦,左副承旨徐鼎輔,今日不爲仕進,竝卽牌招,何如?傳曰,允。
鄭觀綏啓曰,今此京外上言一百十八張內,九十三張,以猥濫拔去,二十五張,分下各該司次,捧入之意,敢啓。傳曰,知道。
鄭東榦啓曰,卽者義禁府都事來言,今日還宮時,駕側擊錚罪人洪宅疇等二十八人,移送秋曹云矣,敢啓。傳曰,知道。
鄭東榦啓曰,行大司憲李直輔在外,執義姜世綸,掌令宋翼淵,試所進去,李錫祜,持平柳春東·李鍾運,牌不進,監察茶時之意,敢啓。傳曰,知道。
以大司諫宋翼孝,正言柳訸,掌令李錫祜,持平柳春東·李鍾運,牌不進罷職傳旨,傳于鄭東榦曰,只推。
以全羅監司李相璜狀啓,羅州牧民家失火事,傳于徐鼎輔曰,聞甚矜惻,原恤典外,別加顧恤事,分付。
元在明,以弘文館言啓曰,校理金學淳,旣有只推之命,卽爲牌招察任,何如?傳曰,允。
元在明,以禮曹言啓曰,卽接順康園守奉官所報,則今三月十四日寒食節享時,兩官當爲備員將事,而守奉官一員,有闕未差云。莫重祭享,兩官不可不備,未差之代,卽令該曹,以在京無故人口傳差出,以爲備員將事之地,何如?傳曰,允。
鄭東榦,以兵曹言啓曰,今此行幸時,隨駕將校·軍兵各差備等犒饋,以乾物分給之意,敢啓。傳曰,知道。
鄭東榦,以訓鍊都監言啓曰,今番行幸時,隨駕將校·軍兵及武藝廳等犒饋,依定奪以乾物磨鍊分給之意,敢啓。傳曰,知道。
鄭東榦,以禁衛營言啓曰,隨駕本營將官·軍兵等處,依定奪〈以〉乾犒饋磨鍊分給之意,敢啓。傳曰,知道。
鄭東榦,以御營廳言啓曰,隨駕駕前別抄及將校·軍兵等處,依定奪〈以〉乾犒饋磨鍊分給之意,敢啓。傳曰,知道。
鄭東榦,以摠戎廳言啓曰,今番明陵行幸時,隨駕將校·軍兵等處乾犒饋,依定式磨鍊分給之意,敢啓。傳曰,知道。
鄭東榦,以武一所試官意啓曰,臣所今日平明開場,鐵箭自收字半字,仍爲試取之意,敢啓。傳曰,知道。
鄭東榦,以武二所試官意啓曰,臣所今日平明開場,鐵箭自水字半字,仍爲試取之意,敢啓。傳曰,知道。
鄭東榦,以武二所試官意啓曰,臣所今日鐵箭應射擧子,自水字半字,至醎字半字一千一百十三人內,三矢入格一百九十三人,前日入格二百四十八人,合爲四百四十三人矣,鐵箭今已畢試,鳥銃仍爲試放,而元貫革外,加施六貫革之意,敢啓。傳曰,知道。
鄭東榦,以武一所試官意啓曰,臣所今日鐵箭應射擧子,自收字半字,至珠字半字一千五百六十人內,入格一百三十人,前日入格五十人,各爲一百八十人矣,日暮姑停之意,敢啓。傳曰,知道。
鄭東榦,以武二所試官意啓曰,臣所今日鳥銃試放,至天字半字入格爲一人,而日暮姑停之意,敢啓。傳曰,知道。
鄭東榦,以義禁府言啓曰,保放罪人崔光泰還囚照律,朴宗臣還囚捧供以入之意,敢啓。傳曰,知道。
義禁府啓目,彦陽縣監李得鉉原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,中官金允光原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,依允。又啓目,唐津前縣監徐觀淳,海美前縣監成夏鎭等原情云云。問目內辭緣,泛稱遲晩,竝只刑推得情,何如?判付啓,除刑推議處爲良如敎。又啓目,竹山前縣監閔致愼原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又照目粘連,洪州前牧使崔光泰矣本府議啓內,當捧還餉,全數未捧,揆以糴政,誠極駭然,不可以歲歉民窮,有所參恕,以此照律,罪杖一百收贖,告身盡行追奪,私罪,奉敎依允爲旀,功減一等爲良如敎。又啓目,谷山前府使朴宗臣原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
校理金學淳疏曰,伏以,臣於月前,猥陳請急之章,冒犯瀆擾之罪,上天至仁,不賜譴責,反許恩暇,得以救護病母,惶隕感激,久而愈切,卽因本館請牌,召命荐下,固當不俟駕屨,卽地承膺,況今講筵日開,飭敎截嚴,揆以義分,寧或爲無端違傲之計。而第伏念,臣間遭同氣之慼,情理絶酷,臣之父母,俱以老病,恒居委頓之中,罹此逆理之慘境,榮衛積有受損,宿病一倍添劇,胸膈痞結而食飮廢却,神精昏塞而氣息綿綴,凜凜床笫,若不保朝夕,臣方左右寬譬,晝宵扶將,方寸如灼,實無暫時離捨之望。臣之情事,其亦悲且切矣。況又家有拘忌,則今於召牌之下,雖欲冒進,其勢末由,屢犯違逋,冞增惶隘,玆敢來詣朝房,齋沐構疏,冒陳衷懇。伏乞天地父母,諒臣情理之萬萬悶迫,特賜鐫遞臣職名,俾便救護,千萬顒祝之至,臣情窮勢迫,冒瀆崇嚴,僭越之極,無所逃罪,亦願亟賜譴罰,以勵臣分焉。臣無任云云。省疏具悉。爾其勿辭救護。
辛未三月十一日卯時,上御誠正閣。晝講入侍時,知事吳載紹持詩傳第三卷,特進官李光益持詩傳第三卷,參贊官鄭觀綏持詩傳第三卷,侍讀官李東煥持詩傳第三卷,假注書朴來謙持詩傳第三卷,記事官洪敬謨持詩傳第三卷,記事官李紀淵持詩傳第三卷,武臣行副護軍柳和源,以次進伏訖。上開卷讀前受音一遍訖,命奏新受音。東煥讀,自子之還兮,止還三章章四句,仍解釋章句以奏。上讀新受音一遍訖,命陳文義。東煥曰,此詩卽齊君好田,風俗效之,獵夫交錯,互相稱譽,故詩人風刺而作者也。蓋上有好者,下必有甚焉者。是以風俗之美惡,專在人君導率之如何耳。試以近日事言之,殿下御極以來,夙夜憧憧,一念爲民,曾無玩好侈靡土木興作之事,而上下艱乏,未有甚於此時,民生困瘁,紀綱頹敗,臣未知緣何而致此也。且侈風盛行,豪富兼幷,變怪層生,外方尤甚,此專由於四維不張之故也。夫四維張則人心正,人心正則風俗美,顧今急先之務,惟在振擧四維,導率以正而已。苟如是也,則上自朝廷,下及八方,庶革侈靡之習,永無兼幷之患矣。抑其次,宜擇方伯·守令之臣,蓋方伯·守令,若能先自律己,恬約自守,則彼小民亦必嚴畏感服,變怪之事,無由而生矣。語曰,法之不行,自上犯之,又曰源淸流潔,表端影直,是以漢文示以敦朴,爲天下先,漢明躬迎更老,羽林通章句,此皆上行下效之故也。伏願殿下,務張四維,躬率以正,以爲化民成俗之道焉。上曰,下番陳之。鼎秉曰,此章專指上行下效而言者也。其君好田,故其民效之,此誠導率之不以道也。夫人君表正四方,民所共仰,故君行節儉則民莫不儉,君好奢侈則民莫不奢,桴鼓影響,不足以喩其捷矣。語曰城中好高髻,四方高一尺,城中好廣袖,四方全匹帛,上行下效之理,有如是矣。顧今侈靡之習,誠爲痼弊,一人之身而其所靡費,殆爲中人十家之産,民安得不窮,財安得不?書曰峻宇彫墻,未或不亡,紂爲象箸,箕子歎息,夫峻宇象箸,不足爲極侈,而猶有亡國之歎,則侈靡之習,豈不可畏哉?臣聞流傳之說,惟我英宗大王,躬行節儉,䙝服補綻,窓戶隨補,所以治化隆盛,民到于今,有於戱不忘之思者也。伏願殿下,深軫繼述之道,先自聖躬,務尙儉德,則朝廷四方,將不令而自從,足食足兵,亦次第間事也。臣適因城中高髻之說,有所仰達者。加髢申禁之後,宜若永久無弊,而近日之弊,反有甚於加髢,無益而耗財,莫此若矣。臣意則令廟堂更立節目,以爲釐正之道,恐好矣。上曰,知事陳之。載紹曰,玉堂上下番已盡敷陳,臣無容更陳矣。上曰,特進官陳之。堯憲曰,臣別無可陳之文義矣。上曰,參贊官陳之。觀綏曰,臣亦無可陳者矣。上曰,齊君之好獵,何爲若此之甚耶?東煥曰,田獵,人心之所快也,齊君旣不能以禮防閑,常時所爲之事,不在善政,而惟在田獵,是以國人習熟見聞,風俗隨變矣。上曰,此章別無監法可觀者矣。仍掩卷,命經筵諸臣先退,載紹等退出。觀綏進前奏曰,今日經筵入侍武臣柳和源,曲拜之際,做錯非細,出入之時,行步遲緩,推考,何如?上曰,令該府拿問勘處,可也。出擧條仍命退,承史以次退出。
上在昌德宮。停常參,只晝講。
李錫夏啓曰,合辭方張之時,兩司無詣臺之員,事甚未安,除在外·試所進去·差祭外,呈告人員,竝卽牌招,何如?傳曰,允。
李錫夏啓曰,行大司憲李直輔在外,執義姜世綸,掌令宋翼淵試所進去,李錫祜,持平李鍾運,牌不進,柳春東差祭,監察茶時之意,敢啓。傳曰,知道。
鄭東榦啓曰,明日常參·經筵,取稟。傳曰,只晝講。
鄭東榦啓曰,禁衛營將官來言今日本營軍兵日次私習云矣,敢啓。傳曰,知道。
鄭東榦啓曰,御營廳將官來言,今日本廳軍兵日次私習云矣,敢啓。傳曰,知道。
鄭東榦啓曰,同副承旨李錫夏今日不爲仕進,卽爲牌招,何如?傳曰,允。
鄭東榦啓曰,明日傳香,禮房承旨當爲齋宿,左承旨元在明今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
吏曹口傳政事,以李基承爲順康園守奉官。
以大司諫宋翼孝,掌令李錫祜,持平李鍾運,牌不進罷職傳旨,傳于李錫夏曰,只推。
以黃海監司洪羲臣狀啓,薦新生石首魚節序差早,限內不得封進,惶恐待罪事,傳于元在明曰,勿待罪事,回諭。
元在明,以禮曹言啓曰,今此慶科庭試文科處所,以景福宮勤政殿舊基爲之事,命下矣。取考謄錄,則在前景福宮命官試取時,科次則有行於仁政殿之例,今番則何以爲之乎?敢稟。傳曰,科次則以明政殿爲之。
元在明,以禮曹言啓曰,今此慶科庭試文武科放榜日字,待出榜後退定事,命下矣。放榜吉日,令日官池景泌推擇,則今三月二十一日辰時爲吉云,以此日時擧行,何如?傳曰,允。
鄭東榦,以武一所試官意啓曰,臣所今日平明開場,鐵箭自珠字仍爲試取之意,敢啓。傳曰,知道。
鄭東榦,以武二所試官意啓曰,臣所今日平明開場,鳥銃自天字半字,仍爲試放之意,敢啓。傳曰,知道。
鄭東榦,以兵曹言啓曰,今番行幸時,隨駕內吹螺赤安處義等三十名,龍虎營兼內吹兪漢得等十名,駕後吹打手金漢益等四十八名,招搖旗手金喜大等五名,駕後禁軍旗手金敬大等二名處,謹依判下成冊,木各一疋施賞之意,敢啓。傳曰,知道。
鄭東榦,以兵曹言啓曰,內禁衛將李勉植身病猝重,勢難供職,呈狀乞遞,領軍之任,不可久曠,改差,何如?傳曰,允。
鄭東榦,以訓鍊都監言啓曰,謹依成冊判下,今番行幸時,隨駕本局兼內吹十名處,各木綿一疋施賞之意,敢啓。傳曰,知道。
鄭東榦,以禁衛營言啓曰,謹依成冊啓下,御前前排牢子崔碩鎭等三十名,巡令手吳道明等二十八名,各木一疋,信箭手李日成等二名,挾馬旗手高德信等十二名,各木二疋,駕後待令吹打手李根培等五十三名,招搖旗手鄭義臣等五名,各木一疋施賞之意,敢啓。傳曰,知道。
鄭東榦,以禁衛營言啓曰,謹依啓下成冊,本營兼內吹李鳳燁等十一名處,各木一疋施賞之意,敢啓。傳曰,知道。
鄭東榦,以御營廳言啓曰,謹依判下,挾馬牢子六名,巡令手六名,信箭手二名,各木二疋,前排牢子三十名,巡令手二十八名,駕後吹打手四十三名,招搖旗手五名,駕前別抄旗手二名等處,各木一疋施賞之意,敢啓。傳曰,知道。
鄭東榦,以御營廳言啓曰,謹依判下,本廳兼內吹十一名處,各木一疋施賞之意,敢啓。傳曰,知道。
鄭東榦,以御營廳言啓曰,本廳千摠朴宗和身病深重,勢難察任,改差,何如?傳曰,允。
鄭東榦,以摠戎廳言啓曰,謹依成冊啓下,駕後吹打次敎鍊官任興秀,內下弓矢一部施賞,吹鼓手洪仁得等二十九名,招搖旗手金百興等五名,各木一疋,自本廳施賞之意,敢啓。傳曰,知道。
鄭東榦,以武一所試官意啓曰,臣所今日鐵箭應射擧子,自珠字半字,至淡字七百六十人內,入格八十三人,前日入格一百八十人,都合爲二百六十三人矣。鐵箭今已畢試,鳥銃自天字鱗次試放,而元貫革外,加設六貫革之意,敢啓。傳曰,知道。
鄭東榦,以武一所試官意啓曰,臣所今日鳥銃應放擧子,自天字,至律字半字一千四百二十五人內,貫一中邊一中十三人,邊二中五十八人入格,合爲七十一人矣,日暮姑停之意,敢啓。傳曰,知道。
鄭東榦,以武二所試官意啓曰,臣所今日鳥銃應放擧子五百六人內,貫一中邊二中入格一人,貫二中入格一人,貫一中邊一中入格十四人,邊二中入格四十四人,合爲六十人矣,日暮姑停之意,敢啓。傳曰,知道。
李錫夏,以義禁府言啓曰,卽接月令醫員金光鏶手本,則時囚罪人朴宗臣,素患怔忡冷積之症,當此發作,食飮全廢,達夜叫痛,實有難保之慮云。罪人病勢如此,則一邊保放,一邊草記,曾有定式矣。朴宗臣,姑爲保放之意,敢啓。傳曰,觀其供辭,頑民益頑,懦官益懦,然自己道理,於此無加矣拿問所意,實存警其益盡道理而已,公罪勘放可也。
鄭東榦,以刑曹言啓曰,今三月初十日行幸時,衛外擊錚罪人韓召史,卽推奪罪人弘燮之妻也。弘燮罪犯惡逆,鐵案已具,而敢以伸冤二字,肆然鳴金於輦路咫尺之地者,大關隄防,萬萬驚惋,自臣曹不可循例捧供,原情勿施之意,敢啓。傳曰,知道。
刑曹啓目,擊錚人等原情段,竝爲後錄,而不考各其原情,則砥平李曾宣,爲其父千石殺獄稱冤事也,實因明白,詞證俱備,連行同推,則呼籲猥越。楊州朴召史,爲其夫李云得殺獄稱冤事也,屢經査究,鐵案已成。東部朴初順,爲其父繼弘僞寶獄稱冤事也。朴永賢爲其父昌衍僞寶獄稱冤事也,眞贓狼藉,斷案已具,瀆擾猥越。公州洪逵,爲其父德全僞寶獄稱冤事也,德全·權松,互相推諉,屢年不決,劃卽究覈,指一稟處。仁川李甲逵,爲其父致薰定配請放事也,所坐深重,不可以事關鞫獄,移送金吾原情勿施。金浦趙明臣,爲其父德吉定配請放事也,肆惡官府,罪犯不輕。南部李堂九,爲其父寬基定配請放事也,事關邪學,原情勿施。禮山沈召史,爲其夫洪秉觀定配請放事也,昨秋因其鳴冤,令本道詳査,而改過與否,有難的知,則呼籲無嚴。西部李在種,爲其父學逵定配請放事也,罪關邪學,原情勿施。東部李民容,爲其父東馨定配請放事也,罪犯旣重,臺啓方張,而屢瀆猥越。金海奴命三,爲上典許冕定配請放事也,四年編配,屢經大霈,不無罪同罰異之歎,今不可遽議疎釋,原情勿施。楊州李民臣,其庶族李海壽輩,偸葬於渠之先塋,變幻譜系,勒奪位土,乞令掘移也事,令該道從公決給。利川鄭冕東,爲其父涉定配請放事也,事關邪學,原情勿施。河東宋杞一,爲其父國仁伸冤事也,獄情行將究覈,原情勿施。康津洪宅疇,畿邑農器改造事也,此是四件之外,而亶出覬之心,原情勿施,考律勘處,何如?判付啓,諸條依施。許冕段,特爲放送爲良如敎。又啓目,西原幼學柳世弼擊錚原情內,矣身母葬之地,在於文義地,而西原居魚在洙,謂以禁養之地,與其從弟前假注書在濂私掘,矣身母塚,乞令法勘斷,仍許還葬其地云,所供如此,上裁,何如?判付啓,令本道査啓爲良如敎。又啓目,安邊居良女李召史擊錚原情內,矣夫金興太橫罹冤獄,至今十六年,生死未分,乞令疎決云,所供如此,上裁,何如?判付啓,令本道査啓爲良如敎。又啓目,安州居童蒙李海玉擊錚原情內,矣父春化橫罹冤獄。伏乞特爲放釋云,所供如此,上裁,何如?判付啓,令本道査實稟處爲良如敎。又啓目,安州居幼學金錫愚擊錚原情內,矣子克沈橫被冤獄。伏乞卽爲放釋云,所供如此,上裁,何如?判付啓,令本道稟處爲良如敎。又啓目,平壤居良女金召史擊錚原情內,矣子守億橫被殺人之名,累年拘囚,特垂白放云,所供如此,上裁,何如?判付啓,令該曹發關本道,査處爲良如敎。又啓目,宜寧居姜氏原情內,矣夫趙必大被殺於姜時周處,于今三載,未復夫讐,亟施償命云,所供如此,上裁,何如?判付啓,令本道査實稟處。又啓目,金海居私奴順迪原情內,矣上典許暐橫罹冤獄,亟令出獄門云,所供如此,上裁,何如?判付啓,發關該道,査啓爲良如敎。又啓目,陰竹居童蒙李惟一原情內,矣父東普橫被賊名,死於惡刑,枉捉校卒,亟施當律云,所供如此,上裁,何如?判付啓,言涉煩張,情則可矜,論理稟處事,分付該道爲良如敎。又啓目,龍仁居幼學蔡恒鎭原情內,矣伯父德重身死無嫡子,故矣父錫重,以矣弟衡鎭,成出禮斜立後矣,妾子昇鎭,忽出一紙,謂以渠承嫡遺書,誣訴本官,矣父弟重被刑囚。伏乞生出獄門云,所供如此,上裁,何如?判付啓,令本道論理稟處爲良如敎。又啓目,鳳山居良女片召史原情內,矣夫李春己橫罹冤獄,一囚八年,生出無路,乞令疎決云,所供如此,上裁,何如?判付啓,令本道論理啓聞爲良如敎。
行護軍李好敏疏曰,伏以,臣卽接吏曹享貼,則以臣差永禧殿寒食獻官,臣當竭蹶趨膺,以效駿奔之誠,而第臣素患風丹,陪扈歸來,症情越添,非但危頓床玆,不省四到,從以雜試鍼藥,不潔甚矣。以此症形,實無如儀將事之望,玆敢忙陳短章,仰瀆崇嚴。伏乞聖慈,亟命該曹,卽速變通,以幸公私,仍治臣瀆擾之罪,以肅朝綱,不勝幸甚。臣無任云云。答曰,省疏具悉。疏辭許令該曹付標,
辛未三月十二日辰時,上御誠正閣。晝講入侍時,知事金履翼持詩傳第三卷,特進官洪義浩持詩傳第三卷,參贊官鄭東榦持詩傳第三卷,侍讀官李東煥持詩傳第三卷,檢討官李鼎秉持詩傳第三卷,假注書朴來謙持詩傳第三卷,記事官洪敬謨持詩傳第三卷,記事官李紀淵持詩傳第三卷,武臣行副護軍趙應鉉,以次進伏訖。上開卷讀前受音一遍訖,命奏新受音。東煥讀,自俟我於著乎而,止東方之日二章章五句,仍解釋章句以奏。上讀新受音一遍訖,命陳文義。東煥曰,此時先王制禮,已盡壞敗,齊俗不知親迎之禮,故詩人風刺而作此詩矣。夫有禮然後民志可定,上下可辨,是以四維之中,禮爲先義次之,禮義旣立,則廉恥自在其中矣。四維旣張,則治道亦於斯盡矣。禮記曰國而無禮,如瞽者之無相,論語曰上而好禮,則民莫敢不敬,有是乎禮之有關於人國也。昔臼季見冀缺之相敬,薦以爲大夫,誠以人能存敬,則應事接物,無不合理,宜居大夫之任故也。顧今禮法蕩然,婚儀久廢,三百之儀,六禮之聘,不可以復見,未知民窮財,衣食不足,禮節亦不知而然耶?古禮雖不可盡復,特以愛禮存羊之義,略倣古制,依樣畫葫,如俗所謂酌水成禮,則風俗庶有敦厚之期,禮義亦將漸次可復。伏願於此體念焉。親迎之禮固美事,而鄕飮之禮亦盛擧也。昔在先朝,下諭八路,俾行飮禮,絲綸懇惻,遠邇欣聳,方伯·守令之臣,亦皆盡心對揚,閭巷之間,古禮菀然復興,而挽近以來,廢弛如舊,寧不可慨?夫一字好禮則一境可以觀感,一邑行禮則一邦可以聳動,此所以王政之化俗,古人比之敏蒲置郵者也。漢昭烈有言勿以善小而不爲,鄕飮雖若小事,實效必當不少。伏願益勉繼述之道,令廟堂申飭道臣,復行鄕飮之禮焉。昔舜有五臣而天下治,當庶績其凝之時,良臣·賢弼,豈特五人?而此則擧其最著者耳。臣未知今日承流宣化之臣,果有幾人耶?夫宣布聖化之責,專在於方伯,方伯苟不得人,則殿下雖欲興禮化俗,不可得矣。申伏望另飭方伯之臣,以爲導禮宣化之地焉。上曰,下番陳之。鼎秉曰,禮者人之大防也,人而無禮則不可以爲人,國而無禮則不可以爲國,齊俗昧禮,不行親迎之禮,故女至壻家,始見其俟己,慨然興歎,此詩之所以作也。先儒有言婚姻不備,貞女不行,禮樂不備,賢者不處,君以禮敬其臣,則臣必以忠報之,蓋所謂尊賢士也,敬大臣也,皆是禮也。是以禮以敬爲主,敬以禮爲本,而敬之本,又不在乎他,只在乎操存省察,收拾放心而已。苟有操存之工,則言不輕發,事不妄動,一政令一語默,莫不各得其當,非徒可行於一時,抑足爲法於萬世矣。昔商高宗,恭默三年,及其發言之後,言必當理,此所謂夫人不言,言必有中者也,斯豈非後世人主之所可監法處耶?臣伏見日前傳敎下者,有曰逢君之過,罪也,長君之過,罪也,此誠聖人之言也。夫有犯無隱,臣分當然,臣旣有所蘊於中,故敢此申達矣。臣屢登講筵,伏覩殿下於言語之間,或欠審愼,前受音之誤讀,上下番之錯認,皆恐有欠於筵說,臣竊以爲,殿下操存之工,猶爲不足故也。夫君心爲萬化之原,君心正然後一國正,是以書曰先格君心正厥事,且季文子三思而後行,子曰再斯可矣,三思固爲過矣,而臣則以爲,留意於三思,然後方可企及於再思矣。伏願益勉操存之工,以爲正心之要,其次則思慮必熟,以爲愼辭令之道焉。上曰,所奏甚好,當留念矣。又敎曰,知事陳之。履翼曰,先王制爲親迎之禮,所以順天理也,陽先乎陰,男先乎女,乃所謂天理也。而此詩雖有妻妾之分,初無奔聘之別,烏在其順天理之義耶?且夫婦之道,猶君臣焉,君先乎臣,卽其義也。近世科目中人,其所以自待也,人之所以待之也,終不如山林薦剡之士,而世降俗末,躁競成風,正如上章淫奔之女,先自蕩泆,不知自守矣。顧今聖明在上,克盡導率之方,寧有他慮,而科場之間,朝廷之上,紛競之習,去而益甚,殿下雖得此等人,顧安所用乎?伏願殿下,深察乎此,躬先導率,以爲變俗之道焉。上曰,特進官陳之。義浩曰,臣則別無可陳之文義矣。上曰,參贊官陳之。東榦曰,臣亦無可陳者矣。上曰,日比於君,月比於臣,而賢者又取比於姝者,則正所謂賢賢易色者也。至若在室在闥,則有若賢者之在位輔政,較諸上章,尤爲切至矣。東煥曰,聖敎誠然矣,日月照合,正若明良之相遇,人君必須以禮羅賢者,亦須優禮而尊待之,然後尤爲照合之義矣。履翼曰,臣雖無有司之責,而科期漸迫,大臣·禮堂,俱未登筵,臣適登講席,故敢以所聞見者仰達矣。殿庭設科,已多前例,英廟朝臨軒試士之擧,臣亦屢度觀光,而近來則儒生之多,比當時不啻四五倍,且躁競尤甚,入場之際,必欲先入,呈券之際,必欲先呈,殿庭狹窄,傷人必多,況伏聞近日閭巷間,疑症頗多,遠方儒生上來之際,必多不潔之慮,而許多科儒,旣難一一齋宿,則肅肅淸禁之地,實有未安之端,今番試所,更以他處變通則恐好矣。上曰,依前下敎,明倫堂設場,仁政殿放榜則何如耶?履翼曰,明倫堂尤爲狹窄,而春塘臺則稍廣闊矣。義浩曰,往在壬戌年,庭試設行於景福宮,而放榜則改擇日,設行於仁政殿矣。上曰,今番赴擧儒生,當踰萬人乎?東榦曰,然矣,再昨回鑾時,觀光之人,塡咽街路,此皆鄕儒之上來者也。上曰,非必不欲親臨,蓋偶然也。仍命書傳敎曰,更思之,庭試旣以命官爲之,則殿庭狹窄,難以容接,處所以景福宮勤政殿舊基爲之,又聞今日筵臣之言,放榜之當日行禮,必有窘束之慮云,放榜日子,待出榜後退定事,亦爲分付儀曹。履翼曰,自前慶科時,若有停擧儒生,則大臣或筵奏解停矣,大臣旣久未登筵,故敢此仰達矣。上曰,停擧者數爲幾人耶?履翼曰,向來到記時特敎停擧者,爲十餘人云矣。上曰,今聞經筵所奏,儒生中多有停擧者云,特爲解停許赴。出榻敎。東榦曰,己巳秋明陵行幸後,有別單書入之敎,仍下此後則不待下敎,依例書入之命矣,今番則何以爲之乎?上曰,前例,何如云耶?東榦曰,先朝甲寅·戊午兩年,俱爲展拜於五陵,而伊時則賞典曠絶,加資者亦多矣。上曰,此兩年則皆因舊甲,特施曠絶之典,固爲有名,而今年則賞典無名矣。東榦曰,聖敎出於愼賞之意,誠爲至當矣。上命書傳敎曰,今番展拜各陵墓守僕以下,考例施賞。仍命經筵諸臣先退,履翼等退出。上曰,賞典何等至重,而下番翰林,挺身先對,事甚未安,從重推考。出榻敎仍命退,承史以次退出。
上在昌德宮。停常參,只晝講。
鄭東榦,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
元在明啓曰,明日常參·經筵,取稟。傳曰,只晝講。
李錫夏啓曰,合辭方張之時,兩司無詣臺之員,事甚未安,除在外·試所進去·差祭外,呈告人員,竝卽牌招,何如?傳曰,允。
鄭東榦啓曰,禁衛營將官來言,今日本營軍兵日次私習云矣,敢啓。傳曰,知道。
鄭東榦啓曰,御營廳將官來言,今日本廳軍兵日次私習云矣,敢啓。傳曰,知道。
傳于元在明曰,禮房承旨馳詣宗廟·永禧殿·景慕宮,奉審摘奸,受香諸處,一體奉審以來。
傳于李錫夏曰,鹵簿儀仗,事體至重,軍人捧持,自有定地,近來行列,專不成形,寧不寒心?況垢巾·弊衣,不可合容,其在致美黻冕之道,決有所變通,令戶曹論理變通,無得如前亂錯毁汚之狀事,分付。因此思之,副輦命設,深有所意,故古有槍劍軍之排於其後,今則使之近於御輦之後,副輦則別無扈從名色,事甚疎虞,當自訓局精抄步兵六十名,三十名則副輦後排列,三十名復舊例標旗後擺立,而每於先後廂中量除,而或有訓局只當先廂之時,但出先廂中,復或有兩營皆爲前後廂之時,則兩營倣遵訓局例,分兩以送之意,知悉擧行。
事變假注書李基承遷轉,代以洪周命爲事變假注書。
元在明,以吏批言啓曰,弘文提學,今當差出,而前望中在京無故之人,只有二人,以二望擬入之意,敢啓。傳曰,知道。
有政。吏批,判書朴宗慶進,參判李存秀病,參議宋冕載病,左承旨元在明進,以徐長輔爲副修撰,洪義浩·洪奭周爲同經筵,曺允大爲弘文提學,愼宜默爲禁府都事,注書單李羲準,書題單金樹運,戶曹正郞李周憲仍任事承傳。
兵批,判書李勉兢病,參判金孝建差祭,參議鄭景祚入直進,參知權烒差祭,同副承旨李錫夏進,同知梁允河,僉知尹熙采,護軍崔源,副護軍李勉昇·權聖彦,副司果韓耆裕。
傳于元在明曰,右議政歷省掃墳之行,澆奠床備給。
傳于李錫夏曰,貢市詢瘼,自在先朝,每當歲初,必於各宮展拜日輦前親問,仍定作式,便同國法,然今年則以其各宮展拜之差遲閏朔,遂不及行,思之則矜然,特令拔例進日代問之意,旣有下敎,而此是偶典,不必遵法,今後雖有累弊,貢市惟當俟待親問,不敢以格例希覬,廟堂則隨處纖悉區處,以對親問之意,俾有事面則嚴而實效則施,且自上雖燭弊端,何可細瑣指言?但絜本綱而已,廟堂亦知此意事,分付,而此傳敎一通,大書張紙,曉諭貢市民人處。
傳于李錫夏曰,貢市人詢瘼,明日鄕軍詢瘼後,一體爲之。
傳于李錫夏曰,當該兩承傳色及曹司內官,竝罷職。
李錫夏啓曰,行大司憲李直輔在外,執義姜世綸,掌令宋翼淵,試所進去,李錫祜,持平李鍾運,牌不進,柳春東差祭,監察茶時之意,敢啓。傳曰,知道。
以大司諫宋翼孝,掌令李錫祜,持平李鍾運,牌不進罷職傳旨,傳于李錫夏曰,只推。
以吏曹參議宋冕載牌不進罷職傳旨,傳于元在明曰,只推。
元在明,以禮曹言啓曰,卽接長陵寒食祭獻官馳報,則以爲,今番節享祝文,依例準審,陪往齋室,始見祭報府及禮曹下帖,則有神門朱簾修改兼告由辭緣,而祝文中無措辭云矣。本陵丁字閣殿內神門朱簾,因京畿監司今春奉審執頉,自臣曹今此寒食節享兼告事由祝文中,措辭添入,今月十七日卯時修改之意,回啓啓下後,知委藝文館香室,添入句語,撰出啓下,而因香室官之不爲書入於祝文中,致有此獻官馳報之擧。莫重擧行之如是疎漏者,萬萬驚悚,祭享隔夜,程道稍遠,祝文勢無改書,趁期下送之道,留待端午節享祝文中,添入兼告由擧行。今此事由祝文漏書之當該香室官員,不可無罪,令該府拿問重勘,擧行守僕,亦令攸司從重科治。雖以獻官言之,旣有祭報府中兼告由句語,則準祝之際,當爲詳審校準而去,而及到陵所,始爲覺察,未免稽忽,從重推考,何如?傳曰,允。
李錫夏,以備邊司言啓曰,卽見平安監司李晩秀狀啓,則以爲,安州牧倉穀定差員,與新牧使反閱,則會付各穀折米爲四千六百十石零,而其中京司句管穀三千三十七石十三斗六升,營別置穀一千五百七十二石十斗一升,乃是各年監色輩犯逋者,而自己未至庚午,始爲臥還,轉成隱逋,流伊作反之數,至於此多。今方嚴飭準捧,而犯逋各人等,待畢捧分等勘律,己未以後循例磨勘之前後守令,竝捧現告拿問重勘事,請令廟堂稟旨分付矣。還餉法意,何等嚴重,而吏鄕犯逋,便成積習,反秩十二年之久,虛留五千包之多,已極萬萬痛惡,而各年守令,始未摘發徵捧,終又彌縫磨勘者,揆以法綱,尤爲駭然。令道臣査發其旣覺而未能準捧者,仍反而添出新逋者,竝與年條石數及守令姓名,一一啓聞,以爲分等重勘之地。雖以反庫官言之,眼同反閱,法意有在,而未分虛實,循例論報,俱有矇然之罪,捧現告竝從重推考,犯逋各穀,刻期準捧後,形止卽爲狀聞之意,分付,何如?傳曰,允。
李錫夏,以武一所試官意啓曰,臣所今日平明開場,鳥銃自律字,仍爲試放之意,敢啓。傳曰,知道。李錫夏,以武二所試官意啓曰,臣所今日平明開場,鳥銃仍爲試放之意,敢啓。傳曰,知道。
李錫夏,以武一所試官意啓曰,臣所今日鳥銃應放擧子,自律字至霜字五百七十人內,入格六十人,昨日入格七十一人,合爲一百三十九人矣。各技皆已畢試,今方修正榜目之意,敢啓。傳曰,知道。
李錫夏,以武二所試官意啓曰,臣所今日鳥銃應放擧子四十六人內,邊二中入格三人矣。各技皆已畢試,自開場日入格都數,合爲一百七十五人,兵曹啓下節目,則臣曹分定額數爲三百人,而今此入格之數,較諸元額,不足爲一百二十五人,以此仍爲修正榜目之意,敢啓。傳曰,知道。
李錫夏,以義禁府言啓曰,時囚罪人朴宗臣保放草記批旨內,觀其供辭,頑民益頑,懦官益懦,然自己道理,於此無加矣。拿問所意,實存警其益盡道理而已,公罪勘放可也事,命下矣。朴宗臣以不應爲事理重律,杖八十,公罪收贖,放送之意,敢啓。傳曰,知道。
右議政金思穆疏曰,伏以,仙寢祗謁,聖慕克伸,鑾蹕穩旋,玉體冞康,臣民慶忭,曷有其極?仍伏念,臣見差寧陵攝行酌獻禮獻官,行將受香矣。臣之父母墳山,在於廣州地,而身不自暇,久曠往省,霜露怵惕之思,每切于中,今於奉命之行,松楸密邇,隔在莽蒼之地,步步回首,尤切戀慕之私。倘於歸路,獲伸歷省,則恩榮所曁,幽明俱感,而第緣王程有限,不敢擅便,冒控至切之懇,仰瀆崇嚴之下。伏乞聖慈,俯賜鑑諒,特許一兩日之暇,俾伸情理,千萬至祝。臣無任云云。答曰,省疏具悉卿懇。所請依施,卿其安心往來。仍傳曰,此批答遣史官傳諭于右議政。
兵曹判書李勉兢疏曰,伏以,臣猥以鹵質,久據重任,隨處顚錯,無往非罪,而至於今番事極矣。夫行幸陪扈,何等嚴重?凡諸擧行,本兵爲主,而臣忝在別侍衛之職,禮曹之儀註磨鍊,始旣不能詳看,宣傳之旗鼓稟定,終又不能察飭,致有輦路迂廻之擧,事體之苟且,前所未有。而若論其罪,臣實爲首,陪還之後,歷日懍惕,恭俟司直之論矣。伏承傳敎下者,有禮堂譴罷,宣傳編管之命,而臣罪尤重,獨被輕勘,非但臣心之萬萬慙悚,在聖朝必罰之政,決不可倖逭。玆敢忙陳短章,仰首自列。伏乞聖上,特降威罰,論臣重典,以警具僚,以安私心,千萬幸甚。臣無任云云。答曰,省疏具悉。卿則雖有所失,不必深引,勿辭行公。
辛未三月十三日辰時,上御誠正閣。晝講入侍時,知事吳載紹持詩傳第三卷,特進官李光益持詩傳第三卷,參贊官李錫夏持詩傳第三卷,侍讀官李東煥持詩傳第三卷,檢討官李鼎秉持詩傳第三卷,假注書朴來謙持詩傳第三卷,記事官李紀淵持詩傳第三卷,武臣行副護軍李民秀,以次進伏訖。上開卷讀前受音一遍訖,命奏新受音。東煥讀,自東方未明顚倒衣裳,止東方未明三章章四句,仍解釋章句以奏。上讀新受音訖,命陳文義。東煥曰,此章卽譏刺齊君興居無節,號令不時之詩也。別無文義之可陳,而若以世道推移參看,則見今紛競成風,無論名利·財利,擧世滔滔,惟利是趨,正如此章所云顚倒衣裳者也。世間無公道久矣,近復尤甚,無論科宦,皆求捷徑,紛紜躁競,莫此爲甚。畢竟人力勝造化,果有速效,而稍有操守者,不求躁進,則輒不免潦倒落拓,抱紅牌窮餓以終,彼武人之躁競者,固不足責,而名以士大夫者,亦復如是,曾不如樊圃之狂夫矣。惟我殿下,居作成導率之位,政令動靜之間,先示愼重底意,推是以往,庶使紛競之習,少有一半分變革之望矣。伏願留念焉。臣適因言端,敢此仰達矣。今此庭試處所,初旣以明倫堂爲定,後更以仁政殿爲定,又以景福宮下敎矣。景福宮則頗爲廣闊,甚爲便好,儒生輩亦皆欣欣有喜,而但以政令言之,不可謂如一矣。無論某處,初若斟量於淵衷,指一下敎,則豈有如是紛更之弊乎?夫縣官末職,猶不可改易命令,況王言體重,信如四時?伏願益加審愼之道焉。且伏聞,八路多士,見方雲集,其心非徒爲觀光而已,兼欲一望天顔,而今旣不親臨矣,未敢知聖意之所在,而人君處事,必須正大光明,然後方可爲至當底道矣。方春三月,日氣舒暢,萬機多暇,玉候萬安,臣未知殿下何所拘礙,而終不親臨乎?昔宋太祖洞開重門,以示其心,此正後辟所當監戒處也。伏願體念焉。且伏念,三日製向已設行矣,今雖無及,而臣意則姑爲遲待庭試後,通方外設行,以爲慰悅鄕儒之道,又或於題頭,命書道名,每道各取幾人,則尤爲勝事,彼遠地儒生輩,亦必感戴榮光,歸詑鄕里,傳誦聖德矣。臣曾聞英廟朝曁先朝,或設後庭試,或節製通方外,至今稱爲盛擧矣。伏願繼自今一政一令,必須深加商量,時或下詢,務歸愼重之地,是臣區區之望也。上曰,敷演爲說甚好矣,然庭試未必不欲親臨,適致然耳。又不料赴擧儒生之若是夥多,自上初何以知儒生多少耶?旣不親臨,故命設試於明倫堂,而仁政殿放榜爲定矣,後聞則仁政殿必有紛沓之患,故又改以景福宮,而初不親臨,其時事狀,如斯而已。追思之,丕闡堂,認以知明倫堂,故特命此處設行,而此則果是自上未詳燭之致也,又然今此所陳則甚爲切實矣。至於三日製事,其前節製,皆不通方外,且節製卽泮試也,一年節製,或雖有通方外,旣難盡爲通方外,而彼鄕儒輩,亦非專爲節製而來,則三製之先設,雖更爲斟量,亦未爲不可矣。且種種通方外,則士習之希躁奔競,實有難言,然而亦非欲自此以後,一竝不爲通方外也。東煥曰,近來節製,黃柑外皆不通方外,故圓點外,雖在京實才,亦不無抑鬱之歎,況當此遠儒咸聚之時,自上若軫通下情之道,恐當不拘常格而通方外矣。上曰,其言亦切實矣。又敎曰,下番陳之。鼎秉曰,此章卽以齊君之政令不一,譏刺而作者也,大抵人君政令如一,然後上下方可以相信,故孔子曰,導千乘之國,敬事而信,信之於政令,若是大矣。此章所謂顚之倒之者,皆是無信之故,此豈非人君所當監戒處耶?且以近日事觀之,政令之間,或欠專一,命令一下,時或改易,以是之故,臣民·軍卒,多有不信,輒曰此令必改,無復嚴畏敬信之意。政令由是而顚錯,紀綱又從以頹敗矣。雖以日前行幸時事言之,自明陵詣弘陵之時,前排侍衛,旣皆進向弘陵,而中道改路,使之更向昌陵,伊時倉黃窘速之狀,已無可言,而百官·軍民,口雖不敢言,其心豈無慨然之懷耶?此皆殿下政令不一之致也。伏願繼自今益加審愼,俾號令專一,而臣民尊信焉。上曰,下番翰林當日隨駕矣,伊時事狀,其詳言之,可也。紀淵曰,大駕到弘陵前路之際,兵判以弘陵齋室不爲排設事,進奏駕前,至有當該司鑰從重科治之命,而直詣昌陵齋室,改服展拜,則依儀註,先拜弘陵,次詣昌陵矣。上敎于鼎秉曰,其時事狀,果如是矣。鼎秉曰,命令旣出,則不可以排設之故,有所改易,臣意則卽地使之排設,勿爲撓改,恐爲得當矣。上曰,事往言之,當事論之,稍異矣。上曰,知事陳之。載紹曰,玉堂上下番已盡敷陳,臣無更陳矣。上曰,特進官陳之。光益曰,臣則別無可陳之文義矣。上曰,參贊官陳之。錫夏曰,臣亦無可陳者矣。上曰,此章別無文義矣。仍掩卷。錫夏進前奏曰,寧陵攝享祭文,該曹以依溫陵例,令文衡撰進事,啓稟蒙允矣。文衡則今方有闕,藝文提學則有難遽然替當云,故敢此仰達矣。上曰,雖親祭祭文,若無文衡,則藝提例當代撰,況攝享耶?旣已微稟,卽爲製進之意,分付,可也。錫夏曰,當此鎭日開講之時,經筵多闕,座目修正之時,每患苟艱,故敢此仰達矣。上命書傳敎曰,向日陵幸,自順懷墓,轉詣弘陵時,以其排設之不爲待令,因兵判所奏,更使侍衛,向列昌陵齋室,此時事狀,如是而已。雖以司鑰言之,兩處具備鋪陳,則必無紛沓顚倒之弊,先數首罪司鑰,難免嚴勘,爲先令攸司各別科治,照律定配。然因此思之,玉堂以此事警奏,言固好矣。自上之未及審愼,乃或有之,至於此一節,自下之誤爲擧行,不能詳知,專歸自上,又使儀註以此磨鍊,齋室則一也,侍衛雖向於弘陵齋室,自上或有換命陳衛於昌陵齋室,別無所拘。況自下之誤爲擧行者乎?玉堂所奏,大涉輕易,當爲嚴勘,而以其儒臣之故,勿論,此後則勿復如是,而今番下敎,非爲拒言,直言事勢,他日設有大駕,已定方所之外,復曰侍衛向某處某處云云。違於當初出令者,則諸臣當隨事論啓,此亦深悉事,政院·玉堂·兩司知之。仍敎曰,今番自敬陵詣弘陵之際,因事端詣昌陵者,此非顚倒之事,昌陵展拜,已有成命,則此與轉往他處有異。比如宗廟·景慕宮展拜時,先拜宗廟,未及拜宮,若或直往東郊,爲觀刈·親耕等擧,則諸臣之爭執固宜也。若使只有廟幸之令,景慕宮則未及出令,而廟幸之後,臨時出拜宮之令,則此豈顚倒之事,而諸臣亦豈可爭執乎?錫夏曰,先朝明陵行幸時,駕過弘陵洞口,軍兵則留駐路上,而歷拜弘陵矣。今番則昌陵展拜,預爲出令,至若臨時先詣之擧,則在下者不善擧行之致也。上曰,若以次序言之,則當先拜昌陵,而儀註之先詣弘陵云者,還可謂輕遽矣。今此說話,皆可爲後日之前例·規模者,注書詳細載錄於日記中,可也。又敎曰,各陵展拜節次及宣傳官拿處委折,下番其詳奏之。紀淵曰,明陵親祭後,次詣翼陵,次詣敬陵,次詣順懷墓,次詣弘陵·昌陵,行展拜禮,而禮曹儀註,則自順懷墓,改服磨鍊,而旗鼓軍兵,則認以當初,只行明陵親祭儀註,仍爲待令於明陵齋室,故承旨以不善擧行之意,請罪兩宣傳官矣。上曰,此則非徒宣傳官之罪,宣傳官之任,只駕前擧行,軍兵指揮而已。禮·兵兩曹,若不知委,則儀註之如此如彼,宣傳官何以知之乎?伊時承宣,果以有違儀註之意仰奏,而轎子有難復回,仍詣昌陵齋室矣。此皆自下不善擧行之致,而有罪無罪,混同無別,近來事每患如此。且以今番輦路事言之,碌磻峴當乘駕轎,而乘輿以過,此亦自下不善周旋之致也。大抵有司之臣,各擧其職,則百事無弊,而自上惟當摠領大綱而已。今則不然,每經一番擧動,輒有如許酬應,細瑣煩屑,無異有司之任,此豈成說乎?仍命書傳敎曰,陵幸時儀註磨鍊,自上自順懷墓至敬陵齋室改服云,而其時觀其旗鼓侍衛之所行,則誤向明陵齋室,自上亦有致疑,問於宣傳官,則彌縫仰對,故因承宣所奏,已命拿處,而其實則必是禮曹誤爲擧行之致。若使禮曹,移關兵曹曰某陵展拜後,向某陵齋室改服云,則自無如此顚錯之弊,然則其日不善擧行之本,卽禮曹之故也,其次則兵曹也,其次則宣傳官也。事體所在,萬萬駭然,禮曹判書爲先罷職,兵曹判書,越俸一等,當該兩宣傳官,令該府照律充軍。仍敎曰,謁陵之禮,斷當謹從次序,勿敢違越,雖以西五陵言之,當先謁昌陵,而次謁敬陵,次謁順懷墓,次謁翼陵·弘陵,而程途之迂回,有不可論。此則蓋言一局之內,只當從次序也。至如親祭處,不當拘於次序,假令如今番親祭明陵,則當先祭明陵,而次詣昌陵·敬陵也。又或歷臨各陵,程途相左,判爲二局,則不當專從次序,如東西諸陵,俱有展拜之命,則當盡謁東陵,然後更詣西陵,不當纔謁東陵一位,復謁西陵一位,又詣東陵,又詣西陵,往來屑屑,徒傷事面之爲也。至若順懷墓展拜之先於明陵,雖若無陵墓輕重之別,而順懷墓世代旣尊,且歷臨爲便,兼此二者,從便歷臨,似無如何之端矣。仍命書傳敎曰,今因事端思之,大抵陵·園·墓本有次序,若以一局內陵寢,皆有展拜之命,則其展拜次序,亦當謹依陵寢次序。今番擧行,實有如何?此後則一局內皆爲展拜,則一局內展拜陵寢,亦從次序謹宜,或有局內之有墓寢,而墓之於陵,或有先後次序,則謹當不拘,轉回還往,又或有陵寢之於墓寢次序,有墓先陵後,則展拜自當墓先陵後,此亦道路不便,則亦當不拘此例,只從陵墓次序。若有局則二,而其於一局內陵寢中之爲二局內中陵寢次序之後,則自有不拘次序,先從當局內諸條次序,儀曹知悉。又命書傳敎曰,國家審愼命令,政務之最緊者也。近歲以來,多有頻煩收發,其所有爲而然焉。然外面驟看,實有外庭之群議,自顧而慙,深用卽悔,往旣尙矣,來宜可追,啓沃執法之臣,須體此意,益勉匡救。仍敎曰,如向來洪奭周之疏,言固切實,深庸嘉尙,而第伊時事狀,則有不得不如是者,蓋昨年九月衣幣·香燭親傳時,內司擇日,適與眞殿展拜相値,若於此闕齋宿,則固可以兼行,而齋宿處所,旣以慶熙宮爲定,則事勢相礙,不得已臨時進定,實狀雖如此,外面看之,果有頻煩之嫌矣。所以有前日傳敎,而辨別定式者也。仍命書傳敎曰,方春和時,草木群生,皆有以自樂,而八道飢民,必有顚連辛苦之患,寡躬否德,恩不究民,澤亦不布,宵旰思念,極用惓鬱。噫,一道之內,許多事弊,難以毛擧,況八道衆民之多瘼者乎?歲首,多有提予本意,敎于方伯·守令,而其後每日無有不思,若不對揚,其罪將何?另加惕念,俾有實效。昔在英考,至有招入衛士之鄕居者,詢問洞燭,至今載史,正合今日小子體述,亦豈無意?令廟堂開坐鍾樓通街,大會鄕民之編屬衛士上來者,一一曉撫,期於盡悉諸弊,論理登聞,有所矯革事,知悉擧行。仍敎曰,俄者以鹵簿儀仗事傳敎矣,注書出去持入,可也。賤臣承命持入,上命錫夏改書誤字訖,敎曰,近來儀仗,萬不成說,而捧持軍尤爲可駭,故所以下此敎矣。儀仗捧持,何等至重,而此輩垢衣索帶之狀,極爲駭然,非欲使渠輩華衣盛服,以尙侈風,此亦尊重威儀之一端也。聞渠輩上衣,自戶曹逐年一次備給云,亦非欲每年二次備給也。惟當思所以變通,無損於經費,無駭於觀瞻之地,可也。扈陪軍亦不必加出名色,只當於訓局隨駕軍中,除出六十人,以爲分排扈陪之地,若値訓局不爲隨駕之時,則禁·御兩營,各抄中哨軍,以充其數,中哨軍如或不足,則雖十人或五人,分立於副輿後及標旗後,而不必以鄕軍推移苟充矣。禁將今旣登筵,詳細知悉,可也。光益曰,中哨軍必無不足之理,而服色當用何色耶?上曰,用純紅,可也。光益曰,扈陪將當以部將差出,而部將旣非領軍之任,則何以爲之乎?上曰,此是五衛舊制,而雖一時領軍之任,自上不知姓名,或近疎虞,故擬望受點,如別雲劍例,今則不必受點,令摠府定送部將二員,使之輪回擧行事,分付兵曹,可也。又敎曰,此傳敎之末,又有節目書下者,承旨能會意否,第一條乃節目也,第二條非節目,乃節目之註釋也。以此意竝爲分付,毋或渾淪載錄,可也。錫夏曰,俄以寧陵祭文事,有藝提代撰之敎矣。藝提今以本職禮判,見罷矣,何以爲之乎?上命書傳敎曰,政官牌招開政,弘文提學差出,寧陵祭文使之撰進。敬謨曰,時政記繤修,法意嚴重,史官之未及修史,而或蒙陞六者,擧皆趁速修納,以爲祕藏,而前檢閱李憲琦,出六已爲四年之久,尙不修納,揆以事體,萬萬未安,使之更勿遷就,不多日內修納之意,嚴飭似好,故敢此仰達矣。上曰,依爲之。出擧條仍命經筵諸臣先退,載紹等退出。民秀退至曲拜處,上曰,武臣誰也?錫夏曰,行副護軍李民秀也。上曰,俄者儀仗申飭,寔出於整肅軍容之意也。觀瞻所及,威儀斯係,是以不可不加意修飾處也。近來朝臣之木袍,誠非古制,鹵簿捧持之所着衣服,尙難垢弊,況朝臣習容觀之際,其可不致美於黻冕乎?大抵殿座時團領,朝會時朝服,燕見之用時服,雖有差等之儀文,俱是近君之服,則燕見之獨用木袍,豈不有違於古制乎?今亦非欲必復古制,第使擧世知其爲古無而今有宜矣。仍敎紀淵曰,下番旣是故家閥閱,則國朝儀章·服色,想必稔聞,木袍之有違古制,其果知之乎?紀淵曰,臣聞家中流傳之言,昔者朝臣章服,皆以紋緞爲之,而非徒章服,燕居上衣,亦用紋緞,而不以侈風論之者,卽規模制度然也。粵自先朝,軫念承史夙夜之役,特許木袍,以省冗費,而挽近以來,無論尊卑,擧皆着之,殊非古制矣。上曰,誠然矣,此是先朝一時之政,一世皆着,視以爲儉,今若禁止,則近來事亦歸憑藉奢侈之境矣。雖曰儉素之人,內着衣服,尙或麤疎,而進見章服,宜取潔美矣。又敎曰,因言端又有可言者,侍衛鞠躬,非古也,古者雖入侍諸臣,只跪坐而已,況介冑有不拜之義乎?先朝有親製下綸音,此可爲後世法矣。錫夏曰,先朝動駕時,使祗迎百官,毋得伏地,只使之罄折而已。上曰,祗迎百官雖伏,猶未爲不可,今此侍衛之屈身,其爲反傷體貌,當如何哉?繼自今申明舊制,殿座時小次出入之際,承史別雲劍則鞠躬,而其外摠管·騎堂以下,毋得鞠躬之意,另飭,可也。仍命書傳敎曰,侍衛法意,事體至重,近來侍衛當出次復坐之時,必有鞠躬屈伸之規,實違當初制法之本意,此後則切勿如此,循例平身事,分付兵曹·摠府·各營及掖庭署中應參侍衛處。又命書傳敎曰,闕門守直,事體至嚴,近來門禁,全不留意,蕩然無復餘地云。令騎省各別申飭,期無抵罪之地。又命書傳敎曰,詩云東方明矣,朝旣昌矣,喉院仕進,自有當規,近來承旨仕進,專不差早,日竿三丈,闕門始啓,寧不寒心?此後各別留念擧行。又命書傳敎曰,詩云蒹葭蒼蒼,白露爲霜,有國者不可以無信,連年以來,各道應薦,多有登聞,而銓曹不卽甄拔者,實甚悶歎,喉院知申,殊悉此意,分付銓曹。又命書傳敎曰,關防重地,豐沛故鄕,一猶撫恤,況有再兼?北關兩邑,興王肇基,邊守禦地,文而章藝,武而弓馬,菀然有著,寧容以選部不擧,豈無念玆?廟堂諒體此意,期於振勵。又命書傳敎曰,日前下敎之後,更思之,飢民抄恤之後,多所商量,甚有不足者,軍亦民也,如前下敎軍中,或有如此之類,一體抄錄題給。又敎曰,上番之父名云何?敬謨曰,故通德郞臣洪樂源也。上曰,爾於儒生時,或入侍耶?敬謨曰,未也。上曰,蔭官時入侍耶?敬謨曰,臣未經蔭官矣。仍命退,承史以次退出。
上在昌德宮。停常參,只晝講。
自開東至午時,灑雨下雨,測雨器水深三分。
夜自三更至五更,月暈。
元在明啓曰,明日常參·經筵,取稟。傳曰,只晝講。
李錫夏啓曰,合辭方張之時,兩司無詣臺之員,事甚未安,除在外·試所進去·差祭外,呈告人員,竝卽牌招,何如?傳曰,允。
閔耆顯啓曰,右承旨鄭東榦今日不爲仕進,卽爲牌招,何如?傳曰,允。
閔耆顯啓曰,新除授注書李羲準,卽爲牌招察任,何如?傳曰,允。
傳于元在明曰,禮房承旨馳詣宗廟·景慕宮,奉審摘奸以來。
徐鼎輔啓曰,藥房提調·副提調持湯劑來待矣。傳曰,封入。
傳于元在明曰,今番文武試場許多奸僞,不言可知,寧不寒心?此則令義禁府·成均館·訓鍊院等司,各別申飭,試所用情與否,下屬侵漁干連之弊,大臣發送備郞,摘奸隨現以聞,必有現發,卽爲科罪,赴擧儒武,預知此意,小心惕念,無隱重科之意,各別申飭於五部坊曲,而朝廷之上,所畏者紀綱,儒武若知此意之眞可畏也,決無犯科之理,若復從前習,斷罷試場,別有擧措,此意亦爲分付。
傳于元在明曰,勤政殿設試,雖以異於時御,闕內儒生,切不敢喧譁狼藉於至近之地,令義禁府多數羅卒,嚴禁此弊,場外亦爲申飭事,一體分付各營。
元在明啓曰,檢閱李紀淵,謂有身病,陳疏徑出,原疏纔已退却矣,依定式禁推傳旨捧入之意,敢啓。傳曰,知道。
元在明啓曰,檢閱洪敬謨,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
元在明啓曰,注書李羲準,謂有身病,無端徑出,依定式禁推傳旨捧入之意,敢啓。傳曰,知道。
元在明啓曰,左右史不可不備,別兼春秋李光文,卽爲牌招入直,何如?傳曰,允。
李錫夏啓曰,行大司憲李直輔在外,執義姜世綸試所進去,掌令李錫祜·宋翼淵,持平李鍾運,牌不進,柳春東差祭,監察茶時之意,敢啓。傳曰,知道。
以大司諫宋翼孝,正言李·柳訸,掌令李錫祜·宋翼淵,持平李鍾運,牌不進罷職傳旨,傳于李錫夏曰,只推。
以右承旨鄭東榦牌不進罷職傳旨,傳于元在明曰,只推。
以檢閱李紀淵禁推傳旨,傳于元在明曰,分揀,更爲牌招,違牌,勿爲呼望。
以檢閱洪敬謨牌不進罷職傳旨,傳于元在明曰,分揀,更爲牌招。
以注書李羲準禁推傳旨,傳于元在明曰,改差,更爲薦狀。
以平安監司李晩秀狀啓,義州等邑民戶燒燼,人物渰囕事,傳于李錫夏曰,民戶燒燼,人物渰死與囕沒,極甚悶然之中,泰川金尙仁父子,龍川沈廷祿子女,一時致命,尤爲矜惻,元恤典外,別加撫助,生前身還,一倂蕩減事,分付。
以黃海監司洪羲臣,按覈使李勉昇,狀啓,谷山府作變逗留諸漢中爲首者,待其押來,嚴加盤覈,不能捍衛之官屬,一體究覈事,傳于李錫夏曰,覽此登聞,極知切要官屬之不直身代官長之變者,誠有浮於造謀作變之民,雖使不料此變,難免不能捍衛之罪,況先知事幾,避慝觀望者哉?且前後谷山倅之當變狼狽,又安知非由於此輩之類而致孽哉?各別譏捕,如律正法,加倍亂民之刑事,自廟堂嚴關分付于觀察使處。
以慶尙監司金會淵狀啓永川郡民家失火事,傳于李錫夏曰,聞甚矜然,原恤典外,別加顧助事,分付。
以兵曹慶科武科殿試人及直赴會試人規矩單子,傳于李錫夏曰,依惠慶宮乙卯上尊號慶科例爲之。
以兵曹慶科武科殿試時直赴殿試人規矩單子,傳于李錫夏曰,依大殿疹候平復科例爲之。
元在明,以吏曹言啓曰,通禮院右通禮李敬參呈狀內,矣身素患痰癖之症,挾感添劇,時月之內,萬無供職之望云,身病旣如是沈篤,則有難强令察任,改差,何如?傳曰,允。
元在明,以禮曹言啓曰,今三月二十一日辰時惠慶宮患候平復慶科庭試文武科放榜時,親臨與權停例,何以爲之?而處所以何處擧行乎?敢稟,傳曰,以明政殿權停例爲之。
元在明,以禮曹言啓曰,卽接宗廟署所報,則今月十六日慶科庭試時本署官員,俱爲觀光云矣,依定式,臣曹正郞趙德履差送,假官代直後,使之赴擧之意,敢啓。傳曰,知道。
元在明,以禮曹言啓曰,卽接永禧殿官員所報,則今月十六日慶科庭試時,兩官俱爲觀光云矣,依定式,假官一員,令吏曹以成均館官員口傳啓下,以爲替直赴擧之地,何如?傳曰,允。
元在明,以禮曹言啓曰,卽接景慕宮官員所報,則令一員呈辭在外,二員則今月十六日慶科庭試時,俱爲觀光云矣,依定式,假官一員,令吏曹以成均館官員口傳啓下,以爲替直赴擧之地,何如?傳曰,允。
李錫夏,以備邊司言啓曰,卽見京畿監司權常愼狀啓,則以爲,楊州元還不敷,農糧專靠於城餉,而餉米中八千石,自戶曹筵稟取用,每石以錢四兩,分給移轉各邑,待秋納米之意,自摠戎廳亦爲行會。故當受還民,將有廢農離散之慮,高陽·坡州等數邑民情,亦以餉米代錢,大爲缺望,而管城所所在餉米,旣有久米之推移者,以本色依前分給錢條,待年登分給事,請令廟堂稟旨分付矣。窮春農糧,專靠米穀,而三邑民情,願米而不願錢,其勢固然,不可勒令分給。今年則以錢米參半,以分餘錢,則待年豐畢分,還作本色之意,分付該廳,何如?傳曰,允。
李錫夏,以兵曹言啓曰,今三月十六日惠慶宮患候平復慶科庭試別試武科殿試節目,當爲磨鍊,而凡於殿試親臨與命官,前期稟旨後磨鍊事,曾有定式矣,今番則何以爲之?而處所以何處擧行乎?敢稟,傳曰,慕華館以命官爲之。
李錫夏,以兵曹言啓曰,五衛將李漢鎭,文臣兼宣傳官洪遇燮,俱以除授在外,過限未上來,竝依法典改差,何如?傳曰,允。
李錫夏,以義禁府言啓曰,今此慶科庭試時,本府都事皆爲赴擧,只有武都事一員,本府入直都事,當直入直都事,公事回公都事,舊光化門東西狹禁亂都事,武所禁亂都事,無以推移,假都事五員,令該曹各別擇差,以爲分排之地,何如?傳曰,允。
李錫夏,以義禁府言啓曰,宣傳官金益彬·李檍等段,陵幸時儀註磨鍊,自上自順懷墓,至敬陵齋室改服云,而其時觀其旗鼓侍衛之所行,則誤向明陵齋室,自上亦有致疑,問於宣傳官,則彌縫仰對,故因承宣所奏,已命拿處,而其實則必是禮曹誤爲擧行之致,若使禮曹傳關兵曹曰,某陵展拜後,向某陵齋室改服云云,則自無如此顚錯之弊,然則其日不善擧行之本,卽禮曹之故也,其次則兵曹也,其次則兵曹也事體所在,萬萬駭然,令該府照律充軍事,承傳啓下矣。取考律文,則大典通編推斷條,有曰犯私罪,杖一百以上決杖,告身盡行追奪,雜令條,有曰王府決杖,代以金贖矣。金益彬杖一百收贖,告身盡行追奪,平安道三和府充軍,李檍杖一百收贖,告身盡行追奪,全羅道全州府充軍,而以承傳內辭意,具罪目依例發遣府書吏,依例押送于各其配所,何如?傳曰,允。
李錫夏,以刑曹言啓曰,今三月十三日,傳曰,向日陵幸,自順懷墓,轉詣弘陵時,以其排設之不爲待令,因兵判所奏,更使侍衛,向列昌陵齋室,此時事狀,如是而已。雖以司鑰論之,兩處具備鋪陳,則必無紛沓顚倒之弊,先數首罪司鑰,難免嚴勘,爲先令攸司各別科治,照律定配。然因此思之,玉堂以此事警奏,言固好矣,自上未及審愼,乃或有之,至於此事一節,自下之誤爲擧行,不能詳知,專歸自上。又使儀註,以此磨鍊,齋室則一也,侍衛雖向於弘陵齋室,自上或有換命陳衛於昌陵齋室,別無所拘,況自下之誤爲擧行者乎?玉堂所奏,大涉輕易,當爲嚴勘,而以其儒臣之故,勿論,此後則勿復如是,而今番下敎,非爲拒言,直言事勢,他日設有大駕已定方所之外,復曰待衛向某處某處云云,違於當初出令者,則諸臣當隨事論啓,此亦深悉事,政院·玉堂·兩司知之事,命下矣。謹按律文,則大明律制書有違條,有曰凡奉制書,有所施行,而違者杖一百,營造條,有曰供奉御用之物,加二等。司鑰李壽亨,杖一百,罪加二等,決杖七十後,徒一年半定配於江原道鐵原府,卽爲押送之意,敢啓。傳曰,知道。
李錫夏,以刑曹言啓曰,今番慶科庭試武科初試時,借射朴仁德,代射韓光軾,自一所捉送,借射李顯翊·李英秀,代射崔弘良·徐承新,自二所臣曹,而弘良·承新,竝爲英秀代射云矣。取考律文,則大典通編試射條,有曰借射者杖一百,身充水軍,代射者加二等,邊遠充軍,光軾平安道龍川府,弘良咸鏡道吉州牧,邊遠充軍,各定配所押送,仁德決杖一百後,降定水軍,令兵曹定配所,卽爲押送,而顯翊·英秀·承新等,犯科之後,自試所逃躱,故今方祕關於各其原籍官,待其捉來,一體照律之意,敢啓。傳曰,各別刑推充軍可也。
兵曹,依惠慶宮乙卯上尊號慶科例爲之,武科原榜人及直赴會試人規矩,鐵箭三矢百三十步,柳葉箭五矢百二十步一巡二中,以上取一技。
兵曹,癸亥年,依大殿疹候平復科例爲之,武科直赴殿試人規矩,貫革五矢百二十步一巡一中,柳葉箭五矢百二十步一巡一中,取一技。
江原監司洪義謨疏曰,伏以,臣猥以庸陋,待罪藩宣,才短齒邁,識不逮意,曠歲素餐,無一報效,居常懍恧,惟譴何是俟。竊伏覩近日以來,聖志惕勵,綸言屢降,閔農恤民之敎,察隱詢瘼之旨,丁寧申複德意洋溢,匝域元元,扶杖延頸,莫不欣欣有更生之望。至於黃白簽丁之苦,尤係黔黎切骨之冤,而十行提飭,懇惻嚴重,洞見蔀屋之情狀,昭揭先甲之關和,凡在承流分憂之地,孰敢不震惕精白,以圖萬一之對揚乎?臣雖無似,猥膺委寄,逢玆難値之會,目見可矯之瘼,而若有所嚴畏囁嚅,不一聞於紸纊之聰,則是上負吾君,下負斯民,其爲罪當如何哉?臣之所部二十六邑,大抵皆土瘠田薄,民貧丁寡,凡厥弊端,實難枚擧,今不敢一時瀆陳,以煩聖聽,而就其尤甚者言之,則臣營下原州是已,本州以素稱劇邑,無弊不痼,而又就其尤甚者言之,則軍額與軍米是已,蓋本州民戶凡七千五百八十有六,而除却士族,班戶,校院生徒,與夫營府·驛站之屬,鰥寡單獨之類一應免役者,則餘僅爲二千四百餘戶耳。而京外案付之額,則合爲六千六百五十二名,以六千有餘之軍,而責出於不滿三千之戶,此其勢雖欲無黃白之籥,何可得也?一人而疊役者有之,虛名而望納者有之,切鄰一族之徵,騷然遍及於闔境,貧者固不能堪,雖稍實之民,亦且相繼流離,勢必至無民而後已矣。臣於莅任以後,與本州判官,以牒以言,屢回爛商,期於次第塡闕,無一疊徵,而匃乞逃故之指徵無處者,合爲七百十八名,雖括戶搜丁,其如無麪之不托,何哉?此軍額之弊也。本州良役中三軍門保米備納之丁,合爲七百八十八名,船載輸京,非精鑿不納。本州近峽,田土素薄,無以應其極品之求,則必持錢遠貿於驪·利之境,齎糧往來,動至半旬,合計前後之所耗,則豐歲之費,往往過四五兩以上,不幸値災年,則又或過六七兩矣。夫所納者六斗米也,而所費至六七兩,以是之故,民丁之見抄者,寧納二疋番錢,而不願六斗之米,其情亦可謂慼矣,此軍米之弊也。爲今矯救之策者,在軍額則唯曰減數而已,在軍米則唯曰代錢而已。軍制莫重,元額一定,減數之請,臣亦知其萬萬不敢,而本州之軍額不減,則本州之民勢不支,憚於軍額之少減,坐視生民之盡散,其於輕重之分,果何如也?七百十八名之夥,有不敢悉請減額,臣方嚴飭本州判官,搜括充塡,若蒙格外之恩,特減五百之額,則其餘之數,尙可以略綽牽補矣。至若軍米之弊,則朝家減布之惠,遍及八路,而惟此七百八十八名之殘民,以其納米之故,獨阻一視之澤,在聖朝寬大之典,特推寧失之義,永減其半,固無不可,而顧今經費告乏之日,有未敢遽爾仰請,至於以錢代米,初無損益於經用,而其在輸納之民,則苦歇之判,不啻倍蓰,便宜之術,莫過於斯。有司之臣,倘或以常例爲拘,不欲使米邊全闕,則折米代錢,永作定式,亦足爲一分紓力之道。伏乞聖明,軫民力之已竭,察臣愚之一得,俯謁廟堂,特降恩兪,俾一邑阽溺之生靈,擧獲脫死爲生之幸焉。臣固知廟堂之議,必多靳持於減額,而臣之狂愚,竊以爲,虛額無用,實害難言,所靳者少,所裨者大,是以不顧僭猥,敢有此越格之請。而如不得已,則亦有一策之可以牽架目前者,夫軍額之無路塡充者,非減數則惟有移送他邑而已。若使他邑,較民戶量軍摠,有可以裒益之地,則誠爲大幸,不然則祛弊於此,而移疾於彼,其可行乎?第伏念軍政所繫,何莫非重,而名色不一,緊歇亦異,如其名籍之屬於三軍門者,則皆是分年,上番宿衛輦轂之卒,無論元軍·保軍,俱不可以一日闕額也。至如兵曹所屬騎步兵保及雜色軍保九百三十一名,雖名係軍案,擧皆年年納布而已,則其所關重,差有間焉。就其中五百名,許以給代,使民有減額之實,官有養兵之需,亦可謂一擧兩便矣。軍丁給代,固非經法,而杆城砲保,亦有本道已行之例,此臣所謂不得已之策也。蓋給代者,取糶糴之耗,以充軍布之代也。臣竊計一年給代之數,約爲錢一千一百四十餘兩,而本道詳定之穀,自來不敷,無以着手,惟有所謂補詳穀者,創於戊午年間,道臣之所自備作還,擬補詳定之不足,而京司之所未嘗句管者也。十餘年來,耗上加耗,今其數已滿萬包,而詳定添補,旣有帖別備局之定式,則惟玆萬包之穀,徒有補詳之名,而了無補詳之實,秪見其年加歲增,以添穀多之痼弊耳。穀雖皮雜,數旣夥多,肇今歲之秋,取其千包之耗,則給代之數,優可排比,就此無用之物,救彼切急之害,兩弊俱祛,一毫無礙。以臣愚見,保其萬全,亦願竝詢廟堂,特加裁處,則雖以臣之庸駑,亦庶幾藉手奉行,以爲宣布德惠之地。臣無任云云。答曰,省疏具悉。所陳令廟堂稟處。
執義姜世綸疏曰,伏以,臣伏奉武一所監試之命,往役義重,不敢逡巡,趨參末席,纔已竣事,而第臣於趙馨錫事草記一款,竊有所難安者,蓋伊日事端,起於向暮諸試官已次第罷歸,臣則監封文書而落後矣,乃有擧子輩作拏之事,觀其頭勢,未知做出何許變怪。如斯之頃,日已昏黑,門限已迫,陳疏路阻,不得已構出數行草記,出付該吏,使之急急輪示於諸試官後進退,而臣亦仍還私次矣。翌朝赴試後聞之,則彼無賴輩幾十爲群,及臣等盡歸之後,隳突試所,毆曳各掌官屬,當草記輪示之際,攔截路次,打倒當該差備,卽地光景,無異亂離,差備官輩,畢竟蒼黃逃命,不暇輪示,直爲進呈云。大抵草記,試官之事也,而由臣忙急草出,遽有直呈之擧,夜間爻象,固非意慮所料,而末梢事面,自歸越例之嫌,反顧慙恧,人謂斯何?此固臣難冒之一端,而伏況臣自來病情,又添於逐日晨夕之役,宿感倍劇,痰咳交攻,眠食俱廢,氣息澌綴,經還旅次,實無束帶赴公之望,以公而情地恧蹙,以私而疾病侵尋,則中丞重任,決不可一向虛縻。伏乞天地父母,亟許鐫削,以存公格,以安私分,不勝大願。仍伏念,近來綱紀之隳壞,習俗之渝敗,可謂無餘地矣,無論文武科場,試取何等大事,而乃有當日之變怪,此誠非細故也。彼差備官輩,雖是卑微之類,渠亦着公服而供國事者,乘夜結黨,恣意毆打,莫重試院,有若徑劫,此果何樣兆眹耶?蓋此當初鬧端,雖起於趙馨錫,而聽之傳說,其下梢作拏之魁,未必盡是馨錫之徒黨,多出於露奸落榜之類。臣未知該曹之如何究覈,而苟或難於査得,罪止馨錫,則有欠綜核之政,終無懲畏之道,臣謂竝命兩捕廳,當夜大鬧於試院者,各別譏詗,捉得其魁,一體嚴勘,斷不可已也。臣無任云云。省疏具悉。所陳試所亂雜劫奪草記閑良事,極爲駭然,此若置而勿論,後日無窮之弊,有不可勝言。大而不知國家之尊,小而不知官長之重,爲先令該廳譏捕罪人,盡爲勦捕後,令秋曹鍾樓通街開坐,一一嚴刑取服,捧遲晩後,移付訓局當日沙阿里,決棍五十度回示後,卽爲押付配送于各道極邊事,分付。爾其勿辭察職。
辛未三月十四日辰時,上御誠正閣。晝講入侍時,知事金履翼持詩傳第三卷,特進官金在昌持詩傳第三卷,參贊官元在明持詩傳第三卷,侍讀官李東煥持詩傳第三卷,檢討官李鼎秉持詩傳第三卷,假注書朴來謙持詩傳第三卷,記事官洪敬謨持詩傳第三卷,記事官李紀淵持詩傳第三卷,武臣同知中樞府事張鉉宅,以次進伏訖。上開卷讀前受音一遍訖,命奏新受音。東煥讀,自南山崔崔,止南山四章章六句,仍解釋章句以奏。上讀新受音一遍訖,命陳文義。東煥曰,此詩淫泆醜瀆,不足講究矣,然而夫婦者,人倫之始也,男室女嫁,無相瀆也。而齊之襄公,居人君之位,爲此禽犢之行,敗倫亂常,莫此甚矣。昔宋朝講筵,不講北風及鶉之奔奔,誠以淫醜不可說故也。胡文定雖以爲不可,而講體實爲屑越,不講之議,誠未爲不可,故臣亦不敢强解矣。上曰,下番陳之。鼎秉曰,淫瀆之詩,不必强解云者,誠如上番之言,而但魯道有蕩之蕩字,最有意趣,詩云周道如砥,其直如矢,此言道路之寬廣,而於人亦有大道,有曰夫道若大道,有曰視我周行,此皆大人之道也,蓋人之爲道也,道德充積於中,則自然粹面而盎背,故君子恒蕩蕩皇天至公而無私,故曰蕩蕩上帝,王者體天之無私,故曰王道蕩蕩,堯·舜與天同大,故曰蕩蕩乎民無能名焉,蕩之爲義,豈不大哉?且夫蕩者,至公中正之謂也,其心至公,則可辨是非矣,其道中正,則自無偏私矣,而究其工則又只在乎好問而已。書曰好問則裕,自用則小,語曰狂夫之言,聖人擇焉,以大舜之聖焉,而猶且取人爲善。夫如是也,則何患乎建中表正之道?而皇極之會極歸極,皆可推而行之矣。此詩之義,無一可觀,而蕩字有所可取,故敢此仰陳矣。上曰,知事陳之。履翼曰,此詩之淫佚醜瀆,誠如儒臣之言,而鄭·衛淫風之中,此爲最甚。夫以桀·紂之虐,曾未聞比之於禽獸,而此詩則至曰有狐綏綏,於此可知齊君之淫醜無比,而世道亦可見矣。夫外爲修飾之狀,內爲陰邪之行,聖人之所深誅也。夫子之存而不刪,蓋亦深加誅心,有浮於顯誅也。上曰,特進官陳之。在昌曰,臣則別無可陳之義矣。上曰,參贊官陳之。在明曰,臣亦無可陳者矣。上曰,此章無足可觀,不必强覓文義矣。仍掩卷。履翼進前奏曰,臣於昨日,在永禧殿齋所,得接小報,有傳敎下者,縷縷十餘紙,淵監孔昭,德音藹然,臣不勝欽仰之至,殿下臨御以來,淵默太過,群下或不無抑鬱之歎,此誠小人之腹,妄度大度者也。臣於是,喜極而感,不覺含涕也。自古明良相遇之際,不惟知之之艱,行之尤艱,不惟行之之艱,久之尤艱。伏願殿下,益復勉勵,以爲繼述之道焉。臣年今六十餘矣,耿耿憂愛之忱,老而彌切,敢此冒昧仰陳,倘殿下不以人廢言,則誠宗社無彊之福,而臣亦死期不遠,歸拜先王之日,庶亦有辭於仰報矣。上曰,所陳甚好,當體念矣。在明曰,寧陵祭文,使弘文提學撰進事,命下矣。弘文提學姑未行公,非親祭則例不得請牌云,何以爲之乎?上曰,弘文提學牌招。出榻敎仍命經筵諸臣先退,履翼等退出,又命退,承史以次退出。
上在昌德宮。停常參,只晝講。
藥房都提調金思穆,提調沈象奎,副提調徐鼎輔啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,明日常參·經筵,取稟。傳曰,只晝講。
元在明啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
鄭觀綏啓曰,禁衛營將官來言,今日本營軍兵,日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
鄭觀綏啓曰,備邊司郞廳來言,今日賓廳日次,而左議政金載瓚有身病,右議政金思穆藥院問安進,不得來會云矣,敢啓。傳曰,知道。
元在明啓曰,右承旨鄭東榦今日不爲仕進,卽爲牌招,何如?傳曰,允。
徐鼎輔啓曰,藥房三提調持湯劑來待矣。傳曰,封入。
李錫夏啓曰,寧陵酌獻禮祭文製進,一時爲急,弘文提學曺允大,卽爲牌招,何如?傳曰,允。
元在明啓曰,檢閱李紀淵,飭敎之下,謂有情勢,奉牌闕外,終不入來,事體所在,萬萬未安,從重推考,何如?傳曰,允。
以檢閱洪敬謨再牌不進罷職傳旨,傳于李錫夏曰,只推。
兵曹口傳政事,副司果單洪敬謨·李紀淵。
吏曹口傳政事,別兼春秋單洪敬謨·李紀淵。
李錫夏啓曰,翰圈令藝苑會圈事,命下矣。別兼春秋李光文·洪敬謨·李紀淵,竝卽牌招,以爲會圈之地,何如?傳曰,允。
李錫夏啓曰,翰林館閣會圈,依前成命爲之事,命下矣。監事以下館閣堂上,卽爲命招會圈,何如?傳曰,允。
傳于李錫夏曰,社稷提調許遞,令該曹口傳差出。
吏曹口傳政事,以金履翼爲社稷提調。
注書李羲準改差,代以南秉寬爲假注書。
李錫夏啓曰,今此庭試文科,讀券官金履翼牌不進,金啓洛在外,無以備員受點,金履翼更爲牌招,對讀官洪羲浚·任天常在外,朴大圭·曺鳳振·尹尙圭牌不進,尹久東差祭,無以備員受點,改付標以入,何如?傳曰,允。
李錫夏啓曰,庭試文科讀券官金履翼再牌不進,推考傳旨,今方捧入,而金啓洛在外,無以備員受點,金履翼所當更請牌招,而係是一日三牌,何以爲之?敢稟。傳曰,更爲牌招。
以對讀官朴大圭·曺鳳振·尹尙圭牌不進罷職傳旨,傳于李錫夏曰,只推。
李錫夏啓曰,今此庭試文科試官望中時無職名人,令該曹口傳付軍職,何如?傳曰,允。
鄭觀綏啓曰,今此武科殿試試官望中時無職名人,令該曹口傳付軍職,何如?傳曰,允。
鄭觀綏啓曰,明日慕華館武科殿試時,兩司當爲進參,城上所牌招言送,何如?傳曰,允。
鄭觀綏啓曰,明日慕華館武科殿試時,兩司城上所當爲進參,而執義姜世綸,掌令李錫祜·宋翼淵,持平柳春東牌不進,李鍾運以文科試官承牌入來,司諫李基崇在外,獻納尹致後,正言李·柳訸牌不進,無進參之員,長官處牌招言送,何如?傳曰,違牌人只推,更爲牌招。
以大司諫宋翼孝,獻納尹致後,正言李·柳訸,執義姜世綸,掌令李錫祜·宋翼淵,持平柳春東牌不進罷職傳旨,傳于鄭觀綏曰,只推。
以右承旨鄭東榦牌不進罷職傳旨,傳于元在明曰,只推。
傳于元在明曰,右承旨許遞,前望單子入之,待下批牌招察任。
承旨前望單子入之,申絅落點。
申絅,以弘文館言啓曰,校理金學淳由限已過,與新除授副修撰徐長輔,一體牌招察任,何如?傳曰,允。
以校理金學淳,副修撰徐長輔牌不進罷職傳旨,傳于申絅曰,只推。
以平安監司李晩秀狀啓渭原郡守閔亨默,聞母病重,來納印符,仍爲發行上去,爲先罷黜,其罪狀令該府拿處事,傳于李錫夏曰,爲親情理,在法容恕,特爲改差,而其代卽爲差出,使之不多日辭朝。
李錫夏啓曰,渭原郡守卽爲差出事,命下矣。時無政命,何以爲之?敢稟。傳曰,口傳差出。
兵曹口傳政事,以南錫九爲羽林將。
申絅,以奎章閣言啓曰,景慕宮望廟樓今望奉審,無頉之意,敢啓。傳曰,知道。
鄭觀綏,以兵曹言啓曰,卽伏見武一所榜目啓下者,則三等入格爲二百三十五人,而誤以二百三十六人書納矣,分付主掌官,使之改付標以入,而當該試官,竝推考,何如?傳曰,允。
鄭觀綏,以兵曹言啓曰,卽接濟州人文亨奎呈狀,則去庚午式年武科初試入格,而會試時,因風高未得越海赴試,今始上來,願赴於今番庭試殿試云,濟州人初試入格者,許赴他科,已有定式,去丙寅年重試對擧別試武科初試入格人陽智閑良金宗鉉,平壤閑良車轍宇,俱爲遭故陳試,今已闋服,竝依例許赴於明日殿試之意,敢啓。傳曰,知道。
鄭觀綏,以兵曹言啓曰,直赴殿試奉承傳別武士宋宗乙等三十九人,奉承傳選武軍官權義龍等八十四人,隨其錄名,許赴於明日殿試之意,敢啓。傳曰,知道。
鄭觀綏,以兵曹言啓曰,今三月十六日惠慶宮患候平復慶科庭試別試武科,殿試時直赴殿試人及直赴會試人,應試應頉區別,別單書入之意,敢啓。傳曰,知道。
鄭觀綏,以兵曹言啓曰,因刑曹草記,今番慶科庭試武科初試時借射朴仁德,依律文,令兵曹降定水軍事,允下矣。借射罪人朴仁德,慶尙道盈德縣,水軍充定,定驛子押送之意,敢啓。傳曰,知道。
鄭觀綏,以備邊司言啓曰,平安道陳弊冊子判付內,關西諸邑條陳,道伯所論,如有可以採施者,廟堂論理稟處,可置者置之,其十邑之事屬自斷者,亦有可以釐革者,則令道伯申飭各其邑事,命下矣。取見其冊子,則安州淸川江落處田稅,依延安例永頉爲請矣,凡田制若失於此邊浦落,則必徵於彼邊泥土,然而淸川一帶,水道已變,沿江之地,便成滄桑,而仍舊案徵舊稅,宜爲田民白徵之弊,另加査量後,浦落與泥生,參互刷櫛,必爲均稅之意,分付道臣,三和·中和·朔州·甑山·永柔·泰川等六邑,田政已紊,田稅不均,白徵加執,民不支保,竝請量田與査陳矣。量田之法,大則曰改量,小則曰査陳也,蓋竝量陳起,改定疆理之謂改量也,先從陳處,更査虛實之謂査陳也。無論改量與査陳,見今田政之紊,八路惟同,而關西則以等輕稅歇之故,定制自初不嚴,爲弊到今最甚,改量査陳,卽裕國利民之急先務也。第量田之議,自先輩已然,而竟未得下手,已過百年之久,將至於有田無案,無田有稅者,職以量或失實,則民國之害,反甚於未量故耳。如欲大行量政,一通改定,則除非得人,有難輕議,而至於先從一二邑最甚處,或改量或査陳,釐一境切冤之弊,均三等惟正之賦,實非別般難行底事,惟在道臣與守令擧而措之間,令道臣更入深量,論理以聞,昌城以新起加錄,請從實執稅矣。有限之土,未必逐年新懇,而虛錄徵稅,果爲切悶之弊,然而若其到底査驗,另分陳起,卽在守令之明暗勤慢,以此更加申飭,慈山·朔州等兩邑,竝以改量踏驗爲請矣。此與三和·中和無異,一體分付咸從·熙川·龍崗等三邑,竝以陳田許頉矣,參互陳起之虛實,起則錄而陳則頉,乃是田制也。今若謂以陳田,隨卽許頉,一任其有陳無起,非法典所在,今姑置之,孟山元田稅添餉條,不足爲一百三十六結,以官用火稅五十五結,移充於元稅,而添補於元餉,故邑力民勢,莫可支保,火粟移充之例,永爲革罷爲請矣。該邑之民散田荒,元稅漸縮,朝家之所洞悉,而但捧稅添餉,乃是不易之規,故不得不以殘廩火粟之半百包,割此充彼,以至官不自存,民亦難保,今此若爾石加耕餘數,在正餉無甚得失,在該邑大關贏詘,五十餘石添餉,特許蠲減宜矣。寧邊以諸般謀頉及承蔭無役之類,使之入屬校院,一依除講生例,人各以一兩,分捧於春秋,以除虛額族里之徵爲請,而道臣亦請姑令該邑,先爲試可矣,事非法外,言固有據,依其請許令自該邑姑先施行,宜矣。三和遺軍一百名則減額,監兵營屬七百三十名則移送於軍少邑,馬兵二哨則革罷爲請矣,減額之請,在軍制無甚掣礙,在民弊亦足少紓,令道臣量處,而營軍之移送他邑,則道內豈有軍少無弊之邑乎,不可救弊而生弊也。馬軍革罷,爲說未通,騎步之制,勢若輔車,闕一不得,則古人定摠,自有義意,遽議革罷,非所可論,竝置之,祥原戶摠爲三千七百餘戶,軍額爲七千六百餘名除其雜頉,則軍戶不過三分之一,較戶計丁,排定無路,流亡相續,十室九空,本邑結卜,以四結爲一統,合爲六百六十餘統,而每負捧六分,一統所捧爲二十四兩,除其應役實數,則所餘爲八兩零,而都歸於統首之私自乾沒,結稅出自惟正,而零餘反屬私用者,大是謬例,誠極無謂,結餘錢合五千餘兩內,二千兩則軍布虛額給代,俾免白徵之弊,三千兩則屬之民庫,以補該庫不足之用爲請,而道臣所論,亦以爲事合許施矣,結役自有定數,而應下若多餘剩,則以公補公,事理固然。今此軍布無麪之,代以結餘錢充代,少紓軍民切骨之冤,又以餘錢,補用於民庫公用,果爲便宜,以此分付,价川校生,限以三代,若非校生之子若孫則勿許付校,雖已付校,父與祖俱非校生,則竝汰定軍伍爲請矣,校生落講,降定軍役,自是法典,況無根着而冒錄者,尤無可論。今後則凡冒錄則不待試講,而考籍汰定,雖是已屬元案之類,申明考講之法,見落則竝卽充伍之意申飭,不但价川一邑,道內列邑,亦以此頒令,一遵著式,無敢違越事,一體分付。因此而又有另飭者,近來軍弊,專由於投屬多岐,逃避轉甚之致,如各廳保率,書院投托及所謂稧房名色,俱是刊冊之外,而別立名色,略無限節,以至於莫可矯革者,卽由於守令不能嚴明,循私蔑公之故也,竝卽一一査刷,隨得隨塡,而若或不悛舊習,惟事掩置,則當該守令,先施竄配禁錮之律,斷不可已矣,熙川·渭原等兩邑,以自他邑移來軍,還送該邑爲請矣。當初移來,必有所由,到今還送,其勢末由,竝姑置之。三登以監營某樣無邊錢,防給納番之錢布爲請矣,卽今軍弊,無邑不然,將何以除出公貨,隨邑隨代矣,置之。江西自平壤移徙之軍,自平壤充代,勿責本縣爲請矣。平壤避役之民,視江西爲兎窟者,逐年漸多,莫可禁止,故乃令移居邑充代,新有定式,今不可經改,置之。甑山量減軍官,移補軍伍,而軍官身役,則別爲給代爲請矣。此與三登營錢請得之說無異,置之。泰川·寧遠移來軍官,分送他邑爲請矣。此與熙川·渭原之請無異,置之。殷山本道里代定之法,不必膠守,以附近里餘丁,推移塡代爲請矣。關西里代定之法,創自己卯,已成六十年不易之規,今此不必膠守之論,眞是未知其二者也。當初里代定論,本道還弊之最切悶,卽山沿之不均分也,京司之耗作錢也,今則詳定之法,行之數年,已成恒典,一此無改,永遵著式,則山沿可均,枵峙無虞,但京作錢一實是西穀之尾閭也。西民之厲階也,雖不得到今永罷,而道臣所謂減其取耗者,庶可爲去泰去甚之一道,此非廟堂劃一分排者,惟在各該衙門之各自量宜,以此意申飭,中和民庫加下,以營錢三千兩還報爲請矣,此非推上朝廷之事,令道臣量宜以處。祥原本郡民各庫殖利錢之年久未捧者以結餘錢三千兩給代爲請矣,此則已爲許施於軍弊條中,使之依此施行,殷山民三庫殖利錢之指徵無處者,本縣結役,比他邑最歇,每負加捧一分,給代民庫爲請矣。民庫勢當給代,結錢較他果歇,加捧充代,道臣旣請許施,使之依此區處宜矣,道臣摠論關西民庫之弊,容有極哉。年前因繡啓覆奏嚴飭,未知果有悛改之效,而蓋勘合雖關於道臣,操縱實在於本邑,或托公下而仍爲私用,或援式例而罔非謬規,全沒分數,漸失階限,甚至有外工房之稱,而若當夏冬等會上,則必鏟多爲少,張虛幻實,捏合成簿,疑眩爲目,道臣之摠勘,卽是懸空遙度,循例成送而已,如是而尙何論營邑互管之效哉。道臣則以十年爲憂,而揆以目下事勢,則關西之無民庫,迫在朝夕,而必不待十年之久也。凡有加下之邑,無論少多,限五年竝爲充補後,道臣以畢報形止,逐邑條列,詳細狀聞,如有過限未報,違法復犯者,則直斷以贓律之意嚴飭,平壤以市廛凋敗,貸以公錢爲請,而道臣亦請以別備錢許貸矣。本府三十六井之富殷,亞於京城,而火餘殘敗,至於大廛之因此撤罷,貸以營貨,俾爲復業之資,在所不已,但別備錢已爲貿穀添還,今無可議,如有他拮据之方,量勢稱力,從便許施之意,分付,定州渴馬倉捧還,還屬本邑爲請矣。營屬之捧邑還,本多貽弊,戊戌之屬本邑,必由其由,今亦復屬本邑,以除民弊之意,分付,至於移倉,有難輕議,置之。各宮各司有土收稅,勿送導掌,自邑捧納屯土陳告者,先事嚴禁爲請矣。京差之誅求屯民,勢所必至,民願之自邑捧納,果似便當,然而各宮各司之裏面事勢,未得詳察,有難遽令革罷,至於奸民陳告之弊,先朝飭禁,至爲嚴重,今或復犯,則無論虛實,竝施刑配之典,有不可已矣。至於文武竝用,不可廢一,固當均排賞資,兩相激勵,而但削此儒廩,添彼武賞,事面極爲乖宜,置之。寧邊備陳本道勸武之方,而初仕取才,春行於監營,秋設於兵營,別武士試取,出身居首則初仕備擬,前銜居首則陞資,已陞資者,五衛將備擬爲請矣。西北出身之試才筮仕,自是舊規,而近久廢却,分付銓曹。修明已例,另加收用,別武士試取後,陞資除職,雖出激勸之意,係是創有之擧,令該曹詳考已例,論理草記後,更爲稟定。成川慈母山城所屬七邑中,本邑最遠,以所受城餉,分屬於附近六邑爲請矣。山餉之地遠爲弊,自昔已然,而分屬七邑,本有意義,今何可移疾於他邑乎,置之。至若大谷宮稅之勒捧高價,不但民弊,大違法意,而況近年京外作錢,竝從詳定,則官納之法外徵價,寧容乃爾,自今一遵詳定之意,自監營別加嚴禁,朔州別武士都試,直赴昌城防營爲請矣,依義州,江界例,許赴防營,則未詳其便否之果將如何?更令道帥臣啓聞,三和船稅白徵,從實許頉爲請矣。今若徵稅於無船,則無異責結於無土,劃卽釐正之意,分付。該廳龍川軍丁之投入薪島者,刷還,兼濟諸島之移屬義州者,推還,良策站,移入邑中爲請矣,道臣所陳,果皆得宜,竝置之。鐵山軍丁則勿遵里定之法,身布則創行戶斂之制,邑治則移建於車輦爲請矣。里代定,乃是五十年通一道不易之規,何可輕議於到今變革戶布,有非一邑創始之法,尤不可率爾陳請,而移邑亦合難愼,竝置之。慈山山城所屬七邑餉耗之都付本邑者,分給於七邑民戶,以本邑爲獨鎭守城將,七邑軍校,輪操於山城爲請矣。古人非不念山餉之貽弊民邑,而必以貯穀爲守城之方者,蓋以無穀則城不可守也。耗條之散分七邑,甚失設施之本意,本邑之爲獨鎭,旣係關防,且涉更張,今難遽議,城丁輪操,意非不好,而事多難便,竝姑置之。德川信蔘本價,加分添補,支勅竝站,移送熙川爲請矣,蔘價本有定例,各邑均受此數,今何可更爲低昻,而支勅分站,已成井間,移易不得,亦無以通變,置之。博川境內破垌,還爲築垌,邑南古城,今復修城,而以本郡爲獨鎭爲請矣,築垌築城設鎭,道臣以爲難行,置之。寧遠移邑於道里均適之地,境內之十三倉,合設爲三分之一,許斫木物,以防徭役爲請矣。移邑固難輕議,合倉,當自本邑從民情爲之,未必上煩朝家,至於伐木防役,大是不審之論,竝置之。雲山之勅站移定之請,孟山之信蔘圖免之請,與德川無異,竝置之。泰川所請諸條,俱有意見,而道臣附陳,亦甚的當,依道臣言施行,何如?傳曰,允。廟堂必有參酌,依此施行,可也。
鄭觀綏,以備邊司言啓曰,公忠道陳弊冊子判付內,洪州等十四邑之或請査陳,或請改量者,可知田政之紊亂,王政莫先於經界,而此邑如此,則他邑可知,此道如此,則他道可知,田政如此,而何以均民均賦乎?今若欲一時行之,則非但難於竝擧,反恐爲弊。若使各道道臣·守令,從最尤紊處,今年量幾邑,明年量幾邑,則不出十年,庶幾畢量,而不煩不擾,可有實效,廟堂博議講究後稟處,軍政還穀等切痼之瘼外,諸般雜弊,亦多有之,一體從長稟處事,命下矣。取見其冊子,則其一,洪州等十四邑,或請改量,或請査陳,而隨其緩急,次第擧行事也,洪州等十四邑,或請改量,或請査陳,田政之紊亂,未有甚於今日,而可知其弊自不一,邑各不同,今此査量之請,非但爲捄弊之方,王政之始,必自經界,宜卽許施,而第玆荐歉之餘,有難遽議,更待年豐,先試最急處,而如有實效,則當次第擧行之意,分付。其一,公州忠順·忠翊衛之圖避軍額者,嚴飭該府該曹,各別禁斷,良丁逋藪,行會各邑,一一査汰事也。以今生齒,較此軍額,必無充代塡闕之難,而闕丁虛伍,在在皆然,白骨之徵,黃口之簽,爲民切骨之瘼,苟究其弊源,則果由於忠順·忠翊衛之冒錄圖帖,而巧避軍役之故也,一邑如此,一道可知,此道如此,他道可知,而至若巧避軍役者,非但忠順·忠翊之冒錄而已。如校院之投托,吏鄕之私募,冒名幼學,假稱璿泒之類,怙勢挾富,衣食閑遊之輩,比之忠順·忠翊,厥數不知幾倍,軍政安得不苟艱,而百弊之生,厥惟久矣。民生由是而困悴,軍簿由是而紊亂,一依道臣跋辭,先自本邑施行,而他道他邑,一體施行之意,分付。其一忠州·楊津軍餉米太中,限一萬石定數半分,而餘數及半分耗,竝詳定作錢,移送穀少邑事也,軍餉雖重,與城餉有異,而若其從民結排比分給,則爲民受弊,可知其久矣。今此邑倅之報,道臣之言,必有斟量者存,更爲關問新道伯,從後稟處。其一,西原還穀,較戶最多,又有兵營還及上黨軍餉,爲弊滋甚,而營還旣是支放,軍餉數亦不敷,不足爲瘼,邑還則半分取耗,不計豐歉,詳定作錢事也。邑還營還與城餉,俱爲還民多受之弊,則不可不及今通變,而營還城餉,姑難遽議,就邑還裒益,一依道臣言施行。其一,平澤等五邑海溢時,丁卯戊辰兩年身還布,或請仍停,或請蠲免,或請限年徵納事也,兩年之於今年,洽爲五年,停退無多,且難遽議蠲免,置之。其一,韓山·庇仁防兵船改造時,以富民差出代將,替當不足,實非恤民之道,依湖南戰兵船例,以公穀劃給,取耗補用事也。韓山等二邑,防兵船改造改槊時,以富民差出代將,擔當不足之數,聞極驚駭,雖未知其創自何年,而旣聞之後,仍循襲謬,有非朝家恤民之政,以舊道伯捄弊跋辭,更爲關問於新道伯,以從長革弊之意,消詳報來後稟處。其一,淸風·丹陽禁·御兩營保米及砲保上納時,京外冗費中間操縱,嚴飭禁斷事也。淸風等二邑代錢之請,誠有峽民難辦之患,而保米與保木,法意有在,係是軍需支放,則不可遽議代錢,置之。近來各司情費之科外收斂,歲加年增,又有點退誅求之弊者,非此兩邑而已,各別嚴飭定式外,無得操縱,則庶或爲一分捄弊之道,以此分付。其一,泰安等三邑各樣軍布,復舊例竝許代錢事也,泰安等三邑各樣軍布之代錢,雖有已例,參半亦有年所,置之,京外下屬之因緣徵索,可謂通患,一體嚴飭各司。其一,堤川田稅大同,依永春例,竝許代錢事也,兩稅之以本色運納,自是定式,有難遽議代錢,置之。其一,黃澗所在水御廳屯土,依糧餉屯田例,勿送屯監,自官上納,屯牛稅錢及犢價,自今永蠲,天安屯田,每年踏驗,俾無白徵之弊,而舊屯稅,依他屯例,以錢上納事也。黃澗等二邑屯土之京監下送,自是該廳已例,則作弊一款,斷當嚴禁而已,至於屯牛之設置,今過一甲,六十餘年之間,牛隻之見存無幾,屯民之死亡亦久,隣族之徵,勢所必至,特以寧失之意,竝爲革罷,而天安四屯之災傷白徵,亦甚可駭。自該廳一番踏驗後,當年除免及永爲除免者,區別定式,舊屯之納米,未知當初定式之如何,而以本色條收納,則公私兩便,庶爲屯民紓力之道。其一,陰城地峽民少,忠州石隅以西,移屬本縣事也。忠州石隅以西,移屬本縣,雖有故相臣金堉未徹之疏,而邑倅論報,亦有可據,割此與彼,事難遽議,關問該道,與兩邑守令爛商便否,而更爲報來,以爲稟處。其一,永春調字船一隻之獨當,不無偏苦,依定式更與陰城分當事也。調字站船修改之殘邑獨當,宜有偏苦之歎,令本道依庚申釐正定式施行之意,分付,何如?傳曰,允。必有詳量,依此卽爲行會,可也。
鄭觀綏,以備邊司言啓曰,卽見咸鏡監司趙德潤所報,則以爲,三水補民庫生殖白木中指徵無處者,名下所錄三同八疋零蕩減後,以隣邑大同錢布木有裕者,移劃給代,長津大同生一百名,每年每名捧番錢一兩,作米五十石,會錄大同,以爲添補之地,而隨闕塡代,無異於龜背括毛,自今特爲革罷,以該邑大同穀耳米半留條中,酌量加分,取耗給,代以充作米五十石會錄之數爲辭矣。三水補民木三同零,旣是指徵無處,而强令收捧,則必見其弊有所歸,依所報蕩減,以大同錢布有裕邑,使之均劃充上,長津大同生一百名,塡代無路,徵捧沒處,則合有通變之方,以本邑大同穀,許令加分取耗,以充五十石之數,何如?傳曰,允。俾有精實擧行,無至多弊之地,可也。
鄭觀綏,以備邊司言啓曰,卽見公忠監司徐有聞狀啓,則以爲,道內各邑麰還最少之處,每患排巡之難繼,歉餘民情,已多種糧艱乏之歎,各衙門留庫麰中,限六千石,特許加分事,請令廟堂稟旨分付矣。麰還不足處,難以半分之數,一一均給,每年加請,便成已例,留庫中六千石,特令加分,何如?傳曰,允。
鄭觀綏,以左右捕盜廳言啓曰,謹依下敎,武一所試所場內作拏罪人閑良趙熙錫·鄭泰東,爲先捉得,竝移送秋曹之意,敢啓。傳曰,知道。
鄭觀綏,以刑曹言啓曰,武試所作拏閑良等嚴刑充軍坐起,待捕廳跟捕,謹依下敎,當於沙阿里開坐,而本曹正郞安光貞,以海西按覈使軍官在外,南鼎來·韓象履,佐郞韓用鏶·尹匡烈赴擧,魏光肇文所差備官差下,無以參坐,在外正郞安光貞,令該曹他司口傳相換,以爲進去擧行之地,何如?傳曰,允。卽爲口傳差出,爲先以入直宣傳官中金殷喆,假郞廳差下,使之進去。
吏曹口傳政事,刑曹正郞安光貞,訓鍊僉正李晉會相換。
鄭觀綏,以訓鍊都監言啓曰,今日沙阿里,大張軍威,大會上京赴擧之閑良,劫奪草記罪人趙熙錫·鄭泰東等,回示三匝,嚴棍五十度後,定配次移送刑曹之意,敢啓。傳曰,知道。
元在明,以刑曹言啓曰,執義姜世綸上疏批旨內,省疏具悉。所陳試所亂雜奪劫草記閑良事,極爲駭然,此若置而不論,後日無窮之弊,有不可勝言,大而不知國家之尊,小而不知官長之重,爲先令駭廳譏捕罪人,盡爲勦捕後,令秋曹鍾漏通衢開坐,一一嚴刑取服,捧遲晩後,移付訓局,卽日沙阿里決棍五十度回示後,卽爲押付配送于各道極邊事,分付,爾其勿辭察職。傳曰,武所劫奪草記閑良之駭擧,前所未聞,若不痛治,難徵後日,令刑曹與都監出往沙阿里,大會赴擧上京之閑良後,一倂捉治犯漢箇箇考察嚴刑後,回示嚴棍,而旗鼓前排,優數擧行,兩營標下及京鄕軍各三抄,付之訓局後,助其威儀,以重國綱之嚴,朝廷之畏事,命下矣。依下敎,臣等與訓鍊大將李得濟,開坐沙阿里,大會赴擧上京閑良後,自捕廳押來劫奪草記之罪人趙熙錫·鄭泰東,箇箇考察,各嚴刑一次,趙熙錫咸鏡道甲山府,鄭泰東平安道江界府,極邊定配,而移送訓局,使之回示嚴棍後,卽爲押送各其配所之意,敢啓。傳曰,知道。
鄭觀綏,以左邊捕盜廳言啓曰,本廳從事官具信喜身病猝重,勢難察任,改差,何如?傳曰,允。
鄭觀綏以漢城府言啓曰,因西部居李召史上言,刑曹回啓判付內,依回啓施行爲旀,李女之情狀可矜,特使京兆題給米布,另助婚需事,命下矣。自臣府固當辦備助給,而第伏念,臣府本非經費衙門,則以贖錢零餘,苟且助給,恐違朝家出尋常之德意,謹依過期未婚男女助婚之例,文移賑廳,使之擧行,何如?傳曰,允。
鄭觀綏,以賑恤廳言啓曰,因西部居李召史上言,刑曹回啓判付內,依回啓施行爲旀,李女之情狀可矜,特使刑曹,題給米布,另助婚需事命下,而漢城府草記,依過期未婚男女助婚例,文移賑廳,使之擧行事蒙允矣。李女處,米一石,木二疋題給之意,敢啓。傳曰,過期多有已例,此女有異過期,加給木布各一疋。
翰林本館會圈,三點李龍秀·朴齊聞。
禁府啓目,呂島前萬戶張俊寬原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,香室官員車珍衡原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,奉常寺正李垿原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,依允。又啓目,武臣柳和源原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目粘連,向前致愼亦,餉還法意何等嚴重,而舊還當捧條之多數未捧,事極駭然,不可以歲歉民窮,有所參恕,以此照律,何如?判付啓,依允。又啓目粘連,向前李得鉉亦,觀此所供,罪人之逃躱實由於該縣將差之先泄事情致令遠走則雖不可卽歸之於防守之疎忽是白乎乃,其在懲後之道,難恕見欺之罪,以此照律,何如?判付啓,依允爲旀,見欺反甚於溺職,而此亦溺職,以此照律爲良如敎。又啓目粘連,向前金允光亦,身爲長番,不能審愼,莫重公事,擧行顚錯,事極可駭,以此照律,何如?判付啓,依允。又啓目粘連,向前徐觀淳·成夏鎭等亦,邑是尤甚,歲又荐歉,則舊還之未及督捧,勢或無怪,而糴法至嚴,有難寬恕,以此照律,何如?判付啓,依允。
左議政金載瓚,右議政金思穆聯名箚曰,伏以,卽伏見傳敎下者,有翰圈令館閣爲之之命,繼以召牌之時,已慮其聚散無常,殘盛不同之患,必使之十年一改統矣。大抵此里軍若十丁,則十丁勿出於此里,彼里軍若百丁,則百丁勿出於彼里者,卽所謂里代定之法,而里之殘盛,人之聚散,一紀則必變,有不可以勿限年數,一定不易,故乃爲十年一改統之制,而改統之後,則必以其見存實數,推移均排,以爲隨時通變之規,此實美法良規之可垂永久者,而今則只守里定之法,不行改統之規,而乃反歸咎於里正,是豈法之故也,卽行是法而不得其方者也。自今以後,若是最弊之邑,切痼之里,則必以里定與改統之法,相時參互,兩行竝置之意,申飭道臣,摠論說弊,則曲察民隱,救弊則深得要道,而語其本則擇守令也,杜賄門也,事以賄成,民無定志,百千爲弊,職由於是,而軍弊特其最者也。凡今之冒稱投托,百般圖免,非賄則曷以,而開其門而成其奸者,卽守令之罪也,此罪不塞,則弊無可祛之日,民有盡劉之勢,此所以擇守令,爲救民弊之急先務也。以此意申飭銓曹,寧邊備陳本邑還弊,而其目有二,富民圖免,殘民偏受也,穀名司名,名極多而吏奸易售也,蓋富戶圖免,卽守令之故也。苟使按籍較統,而嚴家座之法,計戶分等,而均口食之規,先自首鄕大民,不撓不漏,則更有何圖免偏受之弊也。另加綜刷,否則重勘之意,令道臣察飭,穀名司名之近益多門,實是各道最痼之本,而年前以釐改之策,廣詢諸路,而尙未有對揚之論矣。若非大行通變之方,則果難一擧而洞革,姑俟向後爛商,若其代穀之法,自有準折,而守令則急於勘簿,吏鄕則巧於幻色,以致穀簿迷亂,考櫛無路,若使方伯廉明而攬執,守令綜理而承奉,則雖不能一齊査整,而豈無就次漸釐之道也。至於京衙門執錢之弊,弊難毛擧,此弊未祛,則必至於民穀俱失之歎,但此非一朝夕之故,而已爲各該司經費之需,行之已久,欲罷不欲者也,今無以遽議釐革也。道臣之說盡弊本,到底靡蘊,而苟救是弊,詳定是已,今則擧一路公私作錢,一從詳定,已成不易之定制,今無容更議矣,昌城以唐稷換作豆太爲請矣,令道臣詳考穀簿,細察民情後啓聞。朔州還穀米條之遇歉代捧者,待年豐次次換色爲請矣,令道臣商量事勢,從長措處。龍岡黃龍鎭還大小米各五百石,移付邑倉爲請矣,道臣以其邑倉鎭倉,同在一城,亦請許施,依此移付之意,分付。三登所管平壤城餉一千二百石,劃付平壤司倉爲請矣,百里糶糴,非不爲弊,城餉體重,不可輕議,置之,道臣摠爲權奉似好,故敢此仰達矣。上曰,依,光文曰,暎花堂親傳時,衣幣香燭,曾有由永肅門陪進例,今番則何以爲之乎?上曰,永肅非正路也,由建陽門陪進,可也。又敎曰,此後則衣襨香燭封裹處所,以慶熙宮爲之,而只以親傳與否,稟定擧行,若慶熙宮爲時御時,則更以此闕爲封裹處所,可也。曾見古史,漢高帝爲其遠祖崇奉之節,詣別宮爲之,故今亦如此耳。仍命經筵諸臣先退,義浩等退出,又命退,承史以次退出。
上在昌德宮。停常參,只晝講。
巳時午時,日暈。
鄭觀綏啓曰,明日常參·經筵,取稟。傳曰,只晝講。
元在明啓曰,合辭方張之時,兩司無詣臺之員,事甚未安,除在外試所進去外,呈告人員,竝卽牌招,何如?傳曰,允。
徐鼎輔啓曰,藥房副提調持湯劑來待矣。傳曰,封入。
傳于鄭觀綏曰,傳香承旨馳詣社稷,奉審摘奸以來。
傳于李錫夏曰,今番慶科,取二十人。
傳于鄭觀綏曰,對讀官金蓍根·金相休·李永老·宋冕載·金敎根·尹鼎烈·金魯應·宋知濂,左承旨元在明,右承旨徐鼎輔,兵曹參知權烒,讀券官加差下,應敎李志淵,修撰李鼎秉,檢校待敎李光文,別兼春秋洪敬謨·李紀淵,兵曹佐郞金鍾文,對讀官加差下。
傳于鄭觀綏曰,騎兵本意,事體嚴重,近來以白木衣黃索帶者,把立於闕內各門甚下似,廟社宮及殿門亦如此,不可不變通,制度當自改創,上意則以紫巾紫衣佩刀執杖把立,則事面實可重而嚴矣,萬民觀瞻,宜先闕門,此決不可仍置者,服色制度與否,令兵堂·將臣,論理以聞。
傳于鄭觀綏曰,傳漏法意,何等至重,而兒弱混入於闕中,事甚如何?令兵曹,減其雇軍名色,以金弘訓局軍擊漏,而或有盡用金弘訓局軍於他處之時,此時則以雇軍代用,着紫衣紫巾,如拾箭軍例爲之,而亦無得毁汚之狀,宿衛於禁中,且此敎,非謂衣服專責渠輩,亦非謂使兵曹,盡經費以助衣巾也,竝此知悉。金弘軍,亦難以前無之名色,盡責終夜之勞也,以雇軍減名色之錢,給價責立如何,亦爲從便稟處事,分付兵曹。
有政。吏批,判書朴宗慶進,參判李存秀進,參議宋冕載進,行都承旨閔耆顯進。啓曰,大司成今當差出,而擬望之人乏少,外任竝擬,何如?傳曰,允。以洪遇燮爲校理,權晙·姜俊欽爲副校理,洪儀泳爲修撰,李泳夏·鄭魯榮爲副修撰,金履翼爲禮曹判書,金履載爲禮曹參議,金魯應爲大司成,金魯敬爲同經筵,李彦植爲內贍提調,陳錫周爲禮曹正郞,韓耆裕爲左通禮,申星模爲右通禮,鄭禮容爲司饔直長,吳甲良爲淑陵參奉,兼春秋單曺錫正,注書單李羲準。
兵批,判書李勉兢進,參判金孝建病,參議鄭景祚病,參知權烒入直進,左副承旨鄭觀綏進,同知單李敬進。副護軍鄭東榦,副司直金學淳·洪遇燮·曺鳳振,副司果鄭元容·徐長輔·朴綺壽竝單付,慶熙將尹熙釆減下事承傳。
元在明啓曰,行大司憲李直輔在外,執義姜世綸,掌令李錫祜·宋翼淵,持平柳春東牌不進,李鍾運試所進去,監察茶時之意,敢啓。傳曰,知道。
以大司諫宋翼孝,獻納尹致後,正言柳訸,執義姜世綸,掌令李錫祜·宋翼淵,持平柳春東牌不進罷職傳旨,傳于元在明曰,只推。
鄭觀綏,以都摠府言啓曰,今日入直內三廳武兼禁軍及軍兵等,當爲中日習射技放,而文武科庭試相値,不得設行之意,敢啓。傳曰,知道。
閔耆顯,以賑恤廳言啓曰,以本廳草記,西部居李女助婚需題給事,傳曰,過期多有已例,此女有異過期,加給木布各一疋事,命下矣。李女處,木一疋布一疋,加給之意,敢啓。傳曰,知道。
辛未三月十六日午時,上御誠正閣。晝講入侍時,知事吳載紹,持詩傳第三卷,特進官尹序東,持詩傳第三卷,參贊官元在明,持詩傳第三卷,侍講官李志淵,持詩傳第三卷,檢討官李鼎秉,持詩傳第三卷,假注書南秉寬,持詩傳第三卷,別兼春秋洪敬謨,持詩傳第三卷,別兼春秋李紀淵,持詩傳第三卷,武臣宣傳官南宮,以次進伏訖。上開卷讀前受音一遍,命奏新受音。志淵讀自敞笱在梁,止章四句,解釋章句以奏。上讀新受音一遍,命陳文義。志淵曰,此章別無文義之可陳者,而以其敞笱在梁,其魚唯唯等句語觀之,則笱之爲物,所以制魚之出入者,而今此敞笱,不能制魴鱮之任意出入,推此而比諸人事,則朝廷之有紀綱而制民人者,猶笱之制魚也,然則國無紀綱,國何以爲國哉?顧今紀綱漸至解弛,百司之怠慢姑勿論,以目下谷山事言之,紀綱之壞敗,已無可言矣。昔在先朝,果川有此等之變,故嚴命鉏治矣。未幾海州,又有如此之變,伊時特敎以爲,今此海州之有變,果川實爲之倡矣,卽命果川之吏民,無論首從,盡皆殺之。年前連山,有殺其主倅之變,其後德原,又有逐其官長之變,其時自上有敎曰,今此變怪之又出,皆由於前日之不能窮治連山民之致也。今番谷山之變,則尤有甚焉,其民之排鋪設施,極其凶悍,民若畏法紀,則豈敢如是哉?大抵有非常之擧措,則亦當有非常之處置矣。今者按覈使下去,未知究竟之如何,而昬不畏死,逗留不去云者,此何異於唐朝藩鎭之跋扈屈强,不有朝廷命令哉?凡諸郡邑,國獄一出,則降邑號罷守令,卽是法典也。今此谷山之變,亦依此例,革罷其邑,盡誅作變之斷不可已也,而係是國家重大之事,待其按使回奏,詢于廟堂處之,恐合事宜,故適因文義,敢此仰奏矣。上曰,下番陳之。鼎秉曰,此章之其從如水等句,蓋言文姜僕從之多,而推類言之,則大王去邠,百姓之從者如歸市,蓋言其民,慕仁德而歸之者也。魏徵有言曰,民猶水也,君猶舟也,水能載舟,亦能覆舟,大學曰得衆則得國,失衆則失國,蓋得衆之道,固不過乎民之所好好之,所惡惡之而已。殿下每軫恤民之念,洪恩霈澤無遠不屆,藹然德意,孰不欽仰而守令方伯,不能奉承,民不得被其澤焉者,可勝歎哉。民惟邦本,本固邦寧凡人君一日萬幾,何莫非爲民之事哉?一念在玆,日以爲常,憧憧誠意,溢於辭表,則貪官汚吏,猶尙惕念奉行,況乎爲國向上之人哉?知人安民,堯·舜其猶爲難,而方伯守令,必察其勤不勤,而擇而任之,殿下亦以周公無逸之篇,常爲監戒之資,是區區之望也。上曰,知事陳之。載紹曰,臣則別無文義之可陳者矣。上曰,特進官陳之。序東曰,上下番已悉陳之,臣亦無所仰陳者矣。上曰,參贊官陳之。在明曰,此章別無文義,而上下番,皆已陳之,臣亦無他可陳者矣。上曰,此章亦無文義之發問者也,仍命掩卷。上曰,大臣今將收券入來云乎?在明曰,聞已入先呈矣,似當卽今入來矣。上曰,今番科試,雖非親臨,而科次則親臨爲之,似無不可乎?在明曰,然矣。上曰,在前亦多有雖非親臨科試,而科次則有親臨之時矣,命書傳敎曰,農者天下之大本也。民無衣食,其何以生,然耕之家一,而食之家十,種之家一,而衣之家十,無食無衣,少老亦無以依賴,是故聖帝明王之所常憧憧,而民之由此而生者,豈不信哉?孟子曰,民之有道也,飽食煖衣,逸居而無敎,則近於禽獸,事親敬長,禮之大也,睦隣親友,禮之中也,服事勞力,禮之末也,知斯三義,國寧民安,苟究其由,實是食衣之裕,而亦不可以專飽專煖而忽於三義者明矣。自從近年,民之有忽於三義勿論,偸牌犯官斷鄕好訟之亂風誤俗,比比有之,言念及此,實極寒心,矯滌掃革之道,尤在農務之惓惓勉勵而禮義之所以大布衆民之至愚至蠢者,正當今日之急務也。咨爾諸道方伯·留臣深體此意亟思惕念奉行之意事,喉院下諭于八道四都。又命書傳敎曰,各道官鎭門聚點,前後申飭,何等嚴截,而軍器則渝破傷毁,練習則錯亂橫縱,戎體所在,實有駭歎。卽自政院,發諭各道監兵鎭營四都,使之煥然改新,各別對揚,水營一體知悉。仍敎曰,此亦監戒於俄者所講文義中,忽近圖遠之語,先自官門聚點爲始,則亦於水操等節,自當有效矣。又命書傳敎曰,詩云,畏天之威,于時保之,上天之威,豈不畏而且懼哉?嗚呼小子,叨艱以來,異災奇變,無歲無之,惕然警懼,靡日不然,而猶未見違理之事,數出於今時數年前,偶考列朝文籍之所載。太史書之曰,某日日暈,某日夜有某星,有孛于某方,多少災變,無日無發,無夜無現,甚則往史所未覩之災變,屢書於文籍之中,故將此意已飭於向來而,大抵列朝,有災異之時,則國家無事,域民安樂,由此深知災異,必出於聖王之世,而安知非今之時不有頻見者,反爲天心之有怒而如此哉?反覆思之,寢食靡甘,復將此意,諭之雲觀,咨惟雲觀,敬體此意。凡於察望之際,十分謹愼,勿以此災此變,或有如何,務從實直,期於欽哉。仍敎曰,歷攷前史,有災必書,而近日則雖或有災異之非常者,而雲觀無一警告者,蓋欲諱災而然也。至如虹貫等現著之變,則固不待書,而民皆知之,而其餘災異,竝不書示,此則全無古人所以必書災異,使之修省之美意也。在明曰,聖明之世,本無諱災之事,聖敎誠然矣。上曰,今此下敎,非曰修省之道,有係於災異之有無,而豈可有災而諱之乎?志淵曰,以堯·湯之聖,尙有潦旱之災,而側身修省,則災異之出固非在下者所可諱之者也。上曰,列聖朝熙雍之世,災異之屢書,猶尙如此,則災異之出顧,無損於聖德,而爲君之道,亦何嘗恃其無災,而不修其身乎?志淵曰,人情固是喜祥而惡災,然而自古以來治世多災,亂世多祥,苟使人君,遇災修省,則可以轉災爲祥矣。如或恃其有祥,不思修省,則祥足以致亂,此所謂祥反不如災矣。上曰,若或直書災異,則愚夫愚婦之見聞者,或有恐劫騷動者,此則士大夫轉相播告,慰撫鎭定,則庶使百姓安心矣。在明曰,然矣。志淵曰,民之恐懼,固何足恤乎,殿下遇災而修省,德化所及,民安物阜,則豈不休哉?上曰,未及修省弭災,而民已驚懼,則此亦不可不念者也,俄者上番,倂擧災祥言之,大抵祥瑞之稱,多有虛僞之事,而無足取信者也。志淵曰,然矣,蓋祥瑞者,實無益於爲治者矣。在明曰,眞箇祥瑞,則聖王之出,蓋有應之者矣。上曰,酷信祥瑞者,是宋眞宗乎?志淵曰然矣,其時王欽若等,徒事諂媚,至有天書之事矣。又命書傳敎曰,今因言端,重思之,列朝御製御訓,實是後世嗣王,敬宜鑑法者也。禁苑建奉謨之堂,而西院置奎章之閣,懿訓徽規,允切今日。宋臣范祖禹有言曰,欲法堯·舜,當法祖宗,予思則不然。遠體堯·舜之道,近遵祖宗之典憲,豈不至要至當哉?咨爾內閣弘文儒臣,欽式欽敬,須當御筵之時,必擧列聖朝製訓,敷勉文義。又命書傳敎曰,謹考寶鑑,肅廟相臣許積有言,承旨自上有難一一鑑別其人,必使銓曹,選擇三員,受其簡點,斯言有理,寧不悉體,今制猝難變通,就捨惟在鑑別,雖然撮煩取要,復在冢宰,由而思之,諸府百官,無處不然,擧職懋績,良由對揚,予亦豈有盡知其品性局量歟?左右議政奉行無忽。又命書傳敎曰,太廟享祀,其何愼嚴,粵在英考,每念其駿奔之有怠,嚴於珮玦趨蹌之際,飭其灌鬯進退之節,及我寧考,繼述至義,雖使無識守僕輩,亦知敬悚兢畏之心,小子叨位以來,夙夜審懼,罔敢以緩帶惰容,周旋於殿戶之中,咨惟太廟提擧,盡乃其職,憧耿註贊。又命書榻敎曰,筵體至嚴,上番玉堂,或有不當其職而自先仰奏者,事甚未安,從重推考。又命書傳敎曰,玉堂有實故及在外人竝許遞,政官牌招開政,待下批牌招察任。仍敎曰,玉堂有實故者幾人乎?志淵曰,校理金學淳,以服制不得出仕,副校理曺鳳振,今爲三度呈辭矣。上曰,在外誰也?志淵曰,修撰鄭元容也。上曰,上番玉堂之年幾何,志淵曰,四十六矣。上命經筵以下先退,載紹等退出,又命退,承史以次退出。
上在昌德宮。停常參,只晝講。
申絅啓曰,明日常參·經筵,取稟。傳曰,只晝講。
鄭觀綏啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
申絅啓曰,來二十一日,輪對日次矣,敢稟。傳曰,當次人受點,後日次待令。
鄭觀綏啓曰,來二十一日,朝參日次矣,敢稟。傳曰,停。
申絅啓曰,三皇忌辰日親行望拜禮,前期一日以稟事,曾有受敎矣。今十九日,毅宗皇帝忌辰日,親行望拜禮,何以爲之?敢稟。傳曰,北苑謹當行禮矣。
徐鼎輔啓曰,藥房都提調·副提調,持湯劑來待矣。傳曰,封入。
李錫夏啓曰,新除授注書李羲準,牌招察任,何如?傳曰,允。
李錫夏啓曰,吏曹郞廳來言,新恩政事,取稟。傳曰,當日爲之。
以副校理李敬參,修撰洪儀泳牌不進罷職傳旨,傳于申絅曰,只推,更爲牌招。
以副校理李敬參,修撰洪儀泳牌不進罷職傳旨,傳于申絅曰,未差之代,今日政差出。
以副修撰鄭魯榮牌不進罷職傳旨,傳于申絅曰,只推,更爲牌招。
以副修撰鄭魯榮再牌不進罷職傳旨,傳于申絅曰,未差之代,今日政差出。
申絅,以弘文館言啓曰,新除授校理洪遇燮,時在京畿楊州地,副修撰李泳夏,時在廣州地,經筵入番事緊,請竝斯速乘馹上來事,下諭,傳曰,竝許遞,今日政差出,與傳旨遞下之代差出人,竝待下批,牌招察任。
有政。吏批,判書朴宗慶病,參判李存秀進,參議宋冕載病,同副承旨李錫夏進,啓曰,判書朴宗慶,參議宋冕載,俱以病不來,小臣獨政未安,何以爲之?敢稟。傳曰,仍爲之,以趙民和爲校理,呂東植爲副校理,徐長輔爲修撰,任天常·金啓溫爲副修撰,曺允大爲判尹,李昌瑞爲厚陵令,李奎鎭爲宗簿主簿,典籍單李升烈,瓦署別提單洪禹恒,以上文武科第一人,承文副正字單權燮,以李光文爲西學敎授,宋啓榦爲執義,姜浚欽·金商雨爲掌令,尹尙烈·李魯集爲持平。
兵批,判書李勉兢進,參判金孝建病,參議鄭景祚病,參知權烒病,右副承旨申絅進,以曺允大爲知事,朴宗慶爲都摠管,玄在明爲同中樞,李石求·尹敏東爲宣傳官,鄭周誠爲內禁將,金相儀·李徽祚爲五衛將,李秉文爲忠壯將,金德禹·吳宗瑞爲景福將,金命長爲景熙將,柳曮爲訓鍊副正,李近植爲宣傳官,李寅會爲都摠都事,李志淵·李光文爲文兼,劉國泰爲恃寨僉使,乾原權管單金英國,副司直姜世綸·李錫新·宋翼淵,副司直柳春東·李鍾運洪遇燮,副司果李泳夏·洪冕燮竝單付。
以注書李羲準牌不進罷職傳旨,傳于李錫夏曰,改差。
傳于李錫夏曰,注薦爲之。
李錫夏啓曰,行大司憲李直輔在外,執義姜世綸,掌令李錫祜·宋翼淵,持平柳春東·李鍾運牌不進,監察茶時之意,敢啓。傳曰,知道。山林外竝許遞,今日政差出。
以司大諫宋翼孝,獻納尹致後,正言李·柳訸,執義姜世綸,掌令李錫祜·宋翼淵,持平柳春東·李鍾運牌不進罷職傳旨,傳于李錫夏曰,只推。
傳于李錫夏曰,還穀事體,何等審愼,而近來百姓切骨之弊太甚焉,自上有難一一指敎,然最言尤甚,卽貪,官私橐,奸吏肥己也,另加精白一心,期於對揚事,分付于八道道臣,四都一體知委。
傳于李錫夏曰,倭槍手,此後每於動駕,必使分左右侍衛於副輦之中,與扈陪軍,相連列立,一如正輦例,入闕則與挾輦軍,同爲排立於閤門外,若有出用倭槍手於闕內,此則如前侍衛於挾輦軍頭局事,分付。
傳于李錫夏曰,文武專經,實是美規,予嘗臨殿受講,覽其擧措,章句吐釋,太無通曉,微辭奧旨,尤安得達。噫,儒生之燈前窓下,多歲辛苦,白首老死,難登科甲者,猶由法式有嚴之致,至於年少力强文武小官,豐衣裕食,何有憂愁,遽然一第,廢其講業哉?若使文臣,杜門家庭,潛心理學,講究於聖賢之旨,踐言篤行,修事於禮義之方,則豈有醜拙之如是彰露哉?自今以後,文武三品以下專經應講者,主試命官,區其文義未暢,對辭窘遁者,嚴加警禁,俾無誤訛之弊,文臣亦宜痛自刻責,深留奮勵之心,武臣凡於當直赴所之亦日,必挾冊而入,熟讀多遍,但勿以金鼓刀槍爲主意,極思表裏精粗之處,通及奉公事君之道事,禮兵兩曹,申有銘心,文臣飭敎,有加武臣者,文臣實重於武臣故也。
傳于李錫夏曰,各道道薦拔用收任事,已有成命,且於政望,寢郞有擬入於傳敎後卽地者,銓曹對揚,實爲歎美,而如是做過,何事不熙,因而思之,各道抄上武士之設始,法意至爲嚴重,而連有被選於該道而上京,反未及中式而還,爲下送者,此亦事駭之一端,分付該道,毋得如前怠忽,期於實心選拔,以答國家兎罝之義事,分付。
申絅啓曰,昨日武科殿試榜目,當以甲科一人,乙科三人書入,而誤以甲科三人,乙科五人書入,臣之矇然捧入,不勝惶悚,原榜目改付標以入,而試官不可無警,竝推考,何如?傳曰,允,榜目體重,爾亦推考。
傳于申絅曰,當該日官,令攸司科治,放榜日字,更爲擇入。
傳于申絅曰,疏批令地方官傳諭。
申絅,以禮曹言啓曰,傳曰,當該日官,令攸司科治,放榜日字,更爲擇入事,命下矣。放榜吉日,令日官金性錡推擇,則今三月二十八卯日時爲吉云,以此日時擧行,何如?傳曰,允。更思之,此非日官之罪也,日官科治,則安徐,可也。
李錫夏,以備邊司言啓曰,黃海道陳弊冊子判付內,海西諸邑條陳軍糴之弊,大同小異,而亦不可只從所陳,遽加變通,以致見牛未見羊之歎,竝令廟堂,消詳講究,可矯者矯之,可置者置之,無致去弊於此而生弊於彼事,命下矣。取見其冊子,則其一,平山管理營所管粘石屯穀爲弊,革罷屯倉,付之本府,取耗作錢,送于該營,牙兵番錢,亦自本府,收捧上送事也。有兵則有食,故設置屯還,半分斂散於所屬牙兵,誠有意義,而所謂牙兵散在他邑者,遠地受納,其勢末由,則以本府所在牙兵之居近者,差出隊長,以三百六十餘名之所受,盡數都給於十七隊長,而隊長亦無分給之道,渠皆受食,而受食者,盡入於屯屬輩雜費,餘者無幾,及期備納,便同白徵,今年差出隊長,明年差出隊長,行之幾年,以牙兵爲名者,輪回受弊,厭避軍役,民情之所同,而至於牙兵之役,以此還弊,視若死地,爲民切骨之瘼,莫過於此。自今付之本府,依民還例均俵,則數甚不敷,似無添還之慮,而耗條作錢直送,則可以除牙兵偏苦之弊,以此分付。其一,豐川所納禁衛營軍保太作錢上納事也,軍保法意,與他有異,代錢一款,不可輕議,置之。其一,瑞興簽丁之冒年老除者,退年還屬,而査正時京外情債,一切嚴禁事也。軍役之冒年者,退年還屬,已是邑倅之不察,而至於改名査正,如新軍塡代,又非朝令,則似此弊源,俱爲守令之責,京司胥吏,何以知冒年者改名,而不侵査正之債乎?自本邑,先爲簽丁之得宜,俾無京外吏屬侵徵之意,分付。其一,禁·御兩營元軍番上時,京營校吏,徵索無藝,且軍案修納時,逐名捧錢,昨年禁·御軍除番之擧,省得一弊,而蓋保軍逐年納布,元軍當番納布,今則四年一番之元軍,每年徵布,不無罔民之嫌事也。兩營上番軍之京營雜費,名色多端,其爲難支之狀,誠極可悶,而至於卜馬軍之一朔兩次試馱,法意有在,軍案修正時,京營磨勘,如京兆戶籍磨勘例,自有定數,已是廟堂行會,則今其濫捧加徵,年增歲加,聞極可駭。令該道,詳査報來後,兩營校吏輩,若有所犯科,則當別般嚴處,以爲懲礪,昨年兩營上番五哨中一哨除番,與先朝癸丑當番軍除番,出於一時權宜之事有異,今則無異,元軍降保,永爲除番,收布以爲中哨京軍接濟之需,則何論當番與不當番之義乎,此則該邑不知兩營新定式本意,置之。其一,京司穀作錢時,穀賤準詳定,價騰從市直,誠非益下之意,先自京司,講明金石之典事也,穀價詳定之式,使一國通行,而豐歉無異,則當初法意,非不美矣。厥後從市直作錢,亦不無朝家闊狹之政者,詳定之價,在歉年則或施其惠,在豐年則反受其害,都不如從市直作錢之豐年從豐年之價,歉年從歉年之價,於公於民,初無得失,此豈爲與民爭利之事乎?果有定高價勒捧之弊,則此非京司行關時知委之事,而營邑監色輩,稱以情債,强立名色,夤緣作奸,不一其端之致,雖是詳定之時,亦有此弊,今若對揚朝令,而畏戢奸猾,則先自營邑,講究其弊源,以此申飭。其一,善積所已兩鎭所屬,憑藉松禁,誅求居民,捄瘼莫如罷鎭,而至於大峴山城,豈非要衝,存戶不滿二十,而虛設倉庫,糶糴紊亂,還民蕩敗,罷去別將,全屬本府事也。近來松禁解弛,在在童濯,今此該鎭之以隨生隨禁,經界之犯入民田者,可知其不善禁養,而肆斫於嶺上,犯境於山下者,已極可駭。又使鎭屬,憑藉誅求,無所不至,民失其田地,又敗其産業,可謂兩受其弊,分付該營,嚴飭該鎭,定其舊界,許民耕食,而亦使鎭屬,毋得侵漁於嶺底居民,俾有實效,而如是申飭之後,復有此弊而若有入聞者,當別加嚴處之意,一體分付。該鎭之設以關防,而居民不滿二十戶云,未知其何爲如此,而城餉從以枵然者,尤極可駭,旣聞之後,不可置之,以此關問該道,而革弊一款,亦令道臣,論列狀聞之意,分付。其一,延安田糴有弊,庚戌海溢後,永難起墾者,白地徵稅,癸甲慘歉後還餉及軍民身米錢布,或全停或半停,而其後流離者,徵族徵隣,未免徵白事也。海溢災結,今過二十有餘年,則雖或有永難起墾者,旣有事目俵災,亦無田結永頉,而年前度支之關,出於守經之論,置之。至於癸甲兩年停退,旣是延民之大惠,而戊辰仍停,尤爲曠絶之澤,以其新舊竝徵,有難闊狹,亦爲置之。其一,鳳山案付司饔諸員作米保,罷其納米之規,每石竝雜費,以六兩五錢裁定事也,保米之每名七斗零之價過六兩,以其有雜費,故雖或如此,今則長山以北稅納,旣令船運,則裝發他邑之弊,今無可論,若以裝發他邑時收捧之價,責出於本邑船運之時,則其可成說乎,以本色直納,一體裝發於本郡稅船,則自無濫徵米價之弊,以此分付。其一,金川·泰北兩倉,皆在大興山城,爲松營勾管,而本郡坊民分排以納之際,人馬致傷,泰倉則移捧於靑石鎭,北倉則下捧於郡倉,且大·小南面,移屬松營之後,各軍門價布保米,自松營收捧,而統禦營則水軍納布與有頉,使本郡替當,依前以兩面之民充代,京司上納各司情債,裁成節目分,置京外事也。泰·北兩倉所在穀物,卽城餉也,城餉之或當歉歲,捧留邑倉,雖有一時許施之例,永爲移捧於他鎭及郡倉,有違設施本意,關問該道及松營稟處,大·小南面,今旣移屬於松營,軍民之納布充代,自松營擧行,則所在水軍九名之獨責於本郡者,果是無義,亦爲關問該道及松營後,從便決處,京司上納情債之逐年增加,果有其弊,定式外增加之數,亦令該道,査實報來後處之,何如?傳曰,允,論理必有消詳,依此施行,可也。
李錫夏,以訓鍊都監言啓曰,本局千摠尹範益,身病甚重,勢難察任,改差何如。
李錫夏,以義禁府言啓曰,全羅監司李相璜啓本內,礪山前府使兪碩柱罪狀,令攸司稟處事,啓下矣。兪碩柱,下去京畿長湍地云,依例發遣府書吏拿來,何如?傳曰,待待命拿囚。
李錫夏,以武臣堂上朔試射試所試官意啓曰,今日朔試射時,嘉善金鳳魯,無緣不參,依承傳罷職,何如?傳曰,允。
行護軍洪奭周疏曰,伏以和晷漸長,法筵日御,聖志冞勵,睿工時敏,緝熙之學,形於絲綸,雖八域群生,翹首唯均,而橫經之臣,實首與榮,臣於斯際,獲忝同知事新除,繼而開筵有命,館吏來促,叨冒之媿,固切于中,竭蹶之忱,寧獨後人,而第自數日以來,忽添阿睹之疾風火交祟,外赤內澁,展書數行,輒復閉睫,旣妨視字,實難陪講,曠日偃便,無所逃罪。且臣竊有目下難安之義不容以冒進者,臣於昨冬,待罪副學,猥當瀛圈,辭不獲命,聾瞽疎謬,自分僨誤,公議糾駁,迄今恭俟,果於日前,以圈坐時事,有伊時館僚自引之疏,所引雖曰私嫌,臚列實甚嚴峻。臣之滿心恧蹙,殆無異於譏評之來,況陳章之館僚,旣蒙問備之罰,參坐之東壁,亦控請譴之牘,則臣以主圈之人,獨自晏然,宜無是理,間緣陪扈義重,雖不得不一參閣班,而今玆經幄之銜,寔與玉署相聯,自顧情踪,諒難冒玷,挾冊登筵,冞所不敢,玆暴情實,仰瀆崇聽。伏乞聖慈,亟降郵罰,以靖私分,千萬幸甚。臣無任云云。答曰,省疏具悉。所辭不必深引,卿其勿辭,調理行公。
右承旨徐鼎輔疏曰,伏以臣七耋偏母,夙抱貞疾,居常凘綴,凜若不保,加以臣賦命單孑,無一同氣,凡係藥鉺之供,調護之節,非臣在傍,替行無人,故母子相守,賴以爲命,雖於尋常有方之遊,亦未敢終日淹留,迺於月前,臣遭慘毒之慼,臣母宿病,一倍添劇,長在床笫,連事刀圭,臣以此情私,實無以暫時離側,而特緣義急陪扈,不得辭巽,任重嘗藥,自效竭蹶,連日赴公,不敢言私,此豈臣有可强之勢而然哉?臣母病情,自去夜重添外感,肢節刺痛,泄痢交作,胸膈痞滯,咳喘闖發,眞元銷鑠,補瀉俱難,急伻踵至,促臣歸護,臣自聞此報,方寸如灼,而竊自念,人情至急,私或掩公,天道普慈,恩以制義,故玆敢未遑緩辭,疾聲嗚呼,經出禁扄。伏乞天地父母,特諒焦迫之情,俯施孝理之政,亟遞臣職,俾得安意救護,仍治臣瀆撓之罪,以肅朝綱焉。臣無任云云。省疏具悉。爾其勿辭救護。
經筵官宋穉圭疏曰,伏以臣,糞土賤疾,衰病殘喘,只合屛蟄邱壑,守分調息,忽此夢寐之外,復叨隆恩,猥加收召,十行天札,丁寧反復,有非賤臣所敢承當者,臣祗命感泣,繼以惶汗,噫兼濟世道,成德之責,潛心性命,深造之學,臣之庸陋,寧有一毫近似者,而聖諭,乃以此爲敎,古之人君,固有愛其一嚬一咲者矣,況絲綸之重,其出尤何可不審,今臣一空空鄙夫耳。欺誣十年,誤恩稠疊,冒死控免,一未趨承者,實以自知之甚明,公論之可畏,奈何?聖明,反視以高尙難進之人,不惟不罪其逋慢,所以優寵之者,愈往愈摯,臣跼蹐靡措,直欲逃遁而不可得也。惟我殿下,履玆陽長,益勤法講,思致賢俊,以資啓沃,〈端〉本淸源,治化將興,臣雖至頑,秉彝猶存,其所以欣聳而顒祝者,亦自不後於人,苟有所學,可以備數於顧問之列,逡巡退縮,不思報效,豈臣心之所敢安也。臣之前後陳暴庶蒙鑑諒,而招徠之命,今又濫及,不但淸朝綜核之政,有所乖當,竊恐殿下,緣臣無狀,奮勵圖新之地,反招循常備例之疑也。臣罪至此,尤當萬死,此實由於臣醜拙之狀,未經睿鑑,故猶意其分寸之長,或不至於全棄也。臣固知呈身闕下,盡露瘢釁,不煩祈請,自蒙斥退,而顧臣素患痰癖痔漏諸症,因衰益痼,當春添劇,又是年例,見方宛轉床席,日夕㱡㱡,如欲强策登途將不免生行死歸,貽累聖化,玆敢席藁私次,冒陳危懇。伏乞聖明,俯垂洞察,收還召旨,仍命有司,治臣違傲之罪焉。臣無任云云。省疏具悉爾懇,向下敦勉之諭,方切跂望,今覽遜讓之章,何爲過引,予惟厦氈圖治,莫先於講學,經幄論思,必資乎得賢,此所以多誥于前,爾胡爲控辭至此,見今晝講漸長,講筵恒御,此時遐思,尤倍前日,愼節雖切慮念,和辰自當快痊,望須幡然而改,賁然而來,庸副延佇之想,俾有啓沃之功焉。同副承旨李錫夏製進。
禁府照目粘連,竹山前府使閔致愼矣本府議啓內,餉還法意,何等嚴重,而舊還當捧條之多數未捧,事極駭然,不可以歲歉民窮,有所參恕,以此照律,罪杖一百收贖,告身盡行追奪,私罪奉敎,依允爲旀,功減一等爲良如敎。又照目粘連,彦陽縣監李得鉉,矣本府議啓內,觀此所供,罪人之逃躱,實由於該縣將差,先泄事情致令遠走則雖不可直歸之於防守之疎忽是白乎乃,其在懲後之道,難恕見欺之罪,以此照律,何如?判付內,依允爲旀,見欺反甚於溺職,而此亦溺職,以此照律,罪杖六十收贖,奪告身一等,私罪奉敎,依允爲旀,功議各減一等爲良如敎。又啓目粘連,中官金允光矣本府議啓內,身爲長番,不能審愼,莫重公事,擧行顚錯,事極可駭,以此照律,罪杖八十收贖,奪告身三等,私罪奉敎,依允爲旀,擅自啓下,失措甚重,杖八十奪告身五等,功減一等爲良如敎。又照目粘連,唐津前縣監徐觀淳,海美前縣監成夏鎭等,矣本府議啓內,邑是尤甚,歲又荐歉,則舊還之未及督徵,勢或無怪,而糴法至嚴,有難寬恕,竝只以此照律罪,各杖八十收贖,奪告身三等,私罪奉敎,依允爲旀,徐觀淳段,功議各減一等,成夏鎭段,功減一等爲良如敎。又啓目粘連,向前車珍衡亦,長陵寒食節享祝文中,添書兼告事由句語事,旣有禮曹之知委,則雖曰臨時替直,宜無不知之理,而莫重擧行,如是疎漏,萬萬驚悚,其在重事體之道,難逭重勘,以此照律,何如?判付啓,事體則重大,而其由則似然,公罪勘放爲良如敎。又啓目粘連,向前柳河源亦,筵席出入,固當敬謹,而曲拜之際,行步之時,做錯非細,失儀之罪,在所難免,以此照律,何如?判付啓,分揀啓放送爲良如敎。又目粘連,向前李垿亦,本寺下屬之攔入於莫重之地者,萬萬驚駭,其常時不能檢飭之罪,在所難免,以此照律,何如?判付啓,依允爲旀,公罪議入爲良如敎。又啓目粘連,向前張俊寬亦,身爲差員,火禁等節,不能先事操束,至於所騎而船失火之境,莫重兵符,又入於回祿之中,不可以事出匪意,有所容貸,以此照律,何如?判付啓,事雖痛駭,跡則意外,特以徒年收贖,一以重兵符,一以示眚災爲良如敎。
辛未三月十七日午時,上御誠正閣。晝講入侍時,同知事洪義浩,持詩傳第三卷,特進官鄭晩錫,持詩傳第三卷,參贊官申絅,持詩傳第三卷,侍講官李志淵,持詩傳第三卷,檢討官李鼎秉,持詩傳第三卷,假注書南秉寬,持詩傳第三卷,別兼春秋洪敬謨,持詩傳第三卷,別兼春秋李紀淵,持詩傳第三卷,武臣行副護軍李用逵,以次進伏訖。上開卷讀前受音一遍,命奏新受音。志淵讀自載驅薄薄,止齊國十一篇十三句。上曰,此二篇,旣無文義之可言者,越講魏風首章,可也。仍敎曰,今適如此,而不必爲例矣。志淵讀自糾糾葛屨,止章五句,解釋章句以奏。上讀新受音一遍,命陳文義。志淵曰,此章云摻摻女手,可以縫裳,又曰要之襋之,好人服之,此女子,卽是未廟見之女子,而使之縫裳,則章下註亦言譏刺其太爲急速矣,然而大體言之,則屨纔履霜,便使縫裳,此與豳風七月詩,略相同矣,其民風之儉嗇,農功之預備,足可謂美俗矣。日前傳敎下者,惓惓於衣食之本,大抵務耕勤種之道,全係於朝家之指揮董飭,伏願於此,益加勸勉焉。上曰,下番陳之。鼎秉曰,魏之國儉嗇太甚,儉嗇非不美矣,而太甚則反爲病焉以,至於其心之有褊,大抵心有所褊,則爲害於百事,中庸云,不偏不倚,一有偏倚,則便是私也,爲政之道,允宜正大光明,無所偏私也,伏願於此章之褊一字,深留監戒焉。上曰,同知事陳之。義浩曰,此章之旨,則譏其儉嗇之太甚,至有褊急之病,然而儉則固爲美德也,目今風俗,奢侈日甚,儉嗇則未也,近來兩南年事,雖曰不登,而百姓不知僉嗇二字,積儲不敷,一遭荒年,便有塡壑之患,然則阜財之道,豈有先於儉嗇哉。大抵由奢入儉則難矣,然而變化風俗,專係於自上導率之如何矣,伏願懋尙儉德,深軫導率之方焉。上曰,特進官陳之。晩錫曰,經筵及上下番已悉陳之,而大抵魏俗之儉嗇,卽唐堯之遺風也,儉嗇固是美俗,而其弊之流爲褊急,則反有害於爲治,伏願監戒於此,雖尙儉嗇之風,而深懲褊急之患焉。上曰,參贊官陳之。絅曰,臣則無所仰奏者矣。上曰,大體魏國,地勢陿隘,故其俗尙儉嗇,儉嗇則固好矣,而細看此詩之句法氣味,則亦有艱澁褊狹底意,此是縫裳之女所作,故其女之習性褊阨,而詩亦如此乎?義浩曰,誠如下敎矣,此固縫裳之女所作,而其心亦不能免褊狹,故詩出性情,其辭氣自不得不如是矣。上命掩卷,經筵以下先退,義浩等退出,又命退,承史以次退出。
上在昌德宮。停常參,只晝講。
金蓍根啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
申絅啓曰,明日望闕禮相値,視事頉稟之意,敢啓。傳曰,知道。
金蓍根啓曰,禁衛營將關來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
李錫夏啓曰,三品官之無得過三日循例請牌,曾有定式矣,大司成金魯應,除拜後過三日不爲出肅,事體所在,誠甚未安,從重推考,仍卽牌招察任,何如?傳曰,允。
徐鼎輔啓曰,藥房副提調持湯劑來待矣。傳曰,封入。
傳于申絅曰,禮房承旨馳詣宣武祠,奉審摘奸以來。
李錫夏啓曰,注書有闕之代,前注書李羲準,被薦人李永昆·趙璟鎭薦狀,成送吏曹之意,敢啓。傳曰,知道。
以大司成金魯應牌不進罷職傳旨,傳于李錫夏曰,只推。
傳于李錫夏曰,太學賢士之所關,德性修身之根本也,世無賢士,難以扶持,人無德性,不能拔萃,今之太學諸士,果有爲國家之所倚賴,而氣質之拔萃出類者,將有濟濟有美於來後獎拔之時乎?若然則實是嘉尙,若反於此,奔競染習,浮華成風,都忘關大本重之理,豈予有深望於儒生之義哉?宜自今日,居館分齋儒生,務念警奮,讀書躬行,操存兼察,古之善否賢愚,斯之淸濁淑慝,瞭然中心,以資愛親隆聖之道,傳云靡不有初,鮮克有終,久遵至敎,永孚于休,予益爲多士誦之,泮長與博士長官,偕往丕闡堂,宣諭儒生。
傳于李錫夏曰,大司成牌招。
傳于李錫夏曰,關西禮義之地,八條敷敎,至于今民服人信,億萬年鞏基不拔之業,著於後世者,豈非箕子之功乎,我朝衣冠文物,燦然有備,赫然有盛者。又豈非箕子之功乎,昔在寧考,有享祭于麗朝各陵之命,而今之關西伯奉承擧行者,況箕子殿,比之麗朝,不啻百倍設者乎?令藝館撰出祭文,下送關西,設祭於崇仁殿,而道伯親爲獻官,諸執事官,各自致誠齋潔,以盡敬禮事,禮曹知悉,行關本道。
金蓍根啓曰,行大司憲李直輔,執義宋啓榦,掌令金商雨,持平李魯集在外,尹尙烈,掌令姜浚欽牌不進,監察茶時之意,敢啓。傳曰,知道。
以大司諫宋翼孝,獻納尹致後,正言李·柳訸,掌令姜浚欽,持平尹尙烈牌不進罷職傳旨,傳于金蓍根曰,只推。
以校理趙民和,副修撰任天常牌不進罷職傳旨,傳于申絅曰,只推,更爲牌招。
申絅,以弘文館言啓曰,新除授副校理呂東植,時在京畿楊根地,副修撰金啓溫,時在漣川地,經筵入番事緊,請竝斯速乘馹上來事,下諭,傳曰,竝許遞,前望單子入之,待下批牌招察任。
以校理趙民和牌不進罷職傳旨,傳于申絅曰許遞,前望單子入之,待下批牌招察任。
玉堂前望單子入之,校理洪儀泳,副校理李泳夏,副修撰金學淳落點。
申絅啓曰,新除授校理洪儀泳,方在罷散中何以爲之?敢稟。傳曰,敍用。
以副修撰金學淳牌不進罷職傳旨,傳于申絅曰,只推。
申絅啓曰,今日齋宿,承旨當爲備員,而行都承旨閔耆顯式暇,右承旨徐鼎輔受由,何以爲之?而左承旨元在明,左副承旨鄭觀綏,今日不爲仕進,所當牌招,而拘於廳規,不得請牌,何以爲之?敢稟。傳曰,竝許遞,前望單子入之,待下批牌招察任。
承旨前望單子入之,金相休·金蓍根落點。
申絅啓曰,明日望闕禮時,闕者牌及爐盒,當爲奉來,門路以何處爲之乎?敢稟。傳曰,以永肅門爲之。
申絅啓曰,明日望拜禮時,九卿當爲進參,而兼戶曹判書沈象奎服制,右參贊洪明浩在外,何以爲之?而吏曹判書朴宗慶病不進,卽爲牌招,判尹未差之代,政官牌招開政差出待下批仍卽牌招,以爲淸齋之地,何如?傳曰,允。
申絅啓曰,明日望拜禮時,兩司長官當爲進參,而行大司憲李直輔在外,何以爲之?而大司諫宋翼孝,卽爲牌招,以爲淸齋之地,何如?傳曰,允。
申絅啓曰,明日望拜禮時,侍臣當爲進參,除在外外,未肅拜·呈告人員,竝卽牌招,以爲淸齋之地,何如?傳曰,允。
有政。吏批,判書朴宗慶牌不進,參判李存秀進,參議宋冕載牌不進,同副承旨李錫夏進。啓曰,判書朴宗慶,參議宋冕載竝牌招不進,小臣獨政未安,何以爲之?敢稟。傳曰,仍爲之,以金履度爲判尹,李永昆爲注書。
兵批,判書李勉兢病,參判金孝建病,參議鄭景祚病,參知權烒入直進,右承旨金蓍根進。同知金德禹,僉知金相儀·李徽祚,副護軍元在明·鄭觀綏,副司直趙民和·呂東植,副司果金啓溫竝單付。
以大司成金魯應再牌不進罷職傳旨,傳于李錫夏曰,只推,更爲牌招。
大司成金魯應三牌不進,依定式,禁推傳旨捧入之意,敢啓。傳曰,知道。
以大司成金魯應三牌不進,禁推傳旨,傳于李錫夏曰分揀,待開門更爲牌招。
以大司諫宋翼孝,獻納尹致後,正言李·柳訸,掌令姜浚欽,持平尹尙烈牌不進罷職傳旨,傳于金蓍根曰,只推。
以注書望筒,傳于李錫夏曰,李羲準陞六。
李錫夏啓曰,新除授李永昆,卽爲牌招入直,何如?傳曰,允。
傳于金蓍根曰,明日出宮門路,以協陽門爲之。
以廣州留守韓用鐸狀啓,農形事,傳于申絅曰,卽接廣狀,農形善就云,實爲多幸,而因此思之,今番幸行時,沿路所過,果無耕田損傷之慮乎,分付,所經沿路各邑,摘奸後登聞事關諭。
李錫夏,以吏曹言啓曰,卽接通禮院牒報,則以爲明日親行北苑望拜禮時,左右通禮,不可不備員,而左通禮韓耆裕身病猝重,不得進參云,改差,其代口傳備擬以入之意,敢啓。傳曰,知道。
吏曹口傳政事,以洪時濟爲左通禮。
李錫夏,以戶曹言啓曰,各道年終錢穀御覽會計,待全羅道會案上來,修正以入事,前已啓下矣。本道會案,今纔來到,御覽會計受出,修正之意,敢啓。傳曰,知道。
金蓍根,以刑曹言啓曰,今番武科殿試時,代射罪人李東相·白光哲·金宗仁·韓文遇,借射罪人李容默·洪一泳等,捉送臣曹,而其代射借射之罪,俱皆遲晩,借射罪人李敏哲·劉啓辰等,自試所,知機逃躱,尙不就捕矣。謹按律文,則大典通編試取條,有曰借射者杖一百,身充水軍,代射者加二等,邊遠充軍,李東相等,依此律照勘,東相全羅道樂安郡,光哲咸鏡道利原縣,宗仁慶尙道長鬐縣,文遇淸河縣,竝邊遠充軍,定配所押送,李容默·洪一泳等,各決杖一百後,依例令兵曹,降定水軍,定配所押送,而科場法意,何等至嚴,借射代射,自有當律,則借射罪人等之無難逃躱,尙不就捕者,揆以紀綱,極爲駭痛,初試時借射逃躱罪人李顯翊·徐承新·李英秀,殿試時借射逃躱罪人李敏哲·劉啓辰等五名,今方自臣曹,發刑吏譏詗,而亦令捕廳,刻期跟捕,待現捉,一體照律,何如?傳曰,允。逃躱甚於初犯,各別嚴刑定配,可也。
金蓍根,以兵曹言啓曰,因刑曹草記,今番武科殿試時,借射罪人李容默·洪一泳,依律文令兵曹,降定水軍事,允下矣。借射罪人李容默,黃海道延安府水軍充定,洪一泳,慶尙道寧海府水軍充定,竝定驛子狎送之意,敢啓。傳曰,知道。
金蓍根,以義禁府言啓曰,時囚罪人金允光,杖八十收贖,奪告身三等,照律公事,判付內,依允,擅自啓下,失措甚重,杖八十奪告身五等,功減一等事,命下矣。金允光,杖八十奪告身五等,功減一等,杖七十收贖,奪告身四等,放送之意,敢啓。傳曰,知道。
金蓍根,以義禁府言啓曰,時囚罪人張俊寬議處公事判付內,事雖痛駭,跡則意外,特以徒年收贖,一以重兵符,一以示眚災事,命下矣。張俊寬,徒三年定配,特爲牧贖,放送之意,敢啓。傳曰,知道。
金蓍根,以義禁府言啓曰,時囚罪人李垿議處公事,命下矣。李垿,以不應爲律,笞四十公罪收贖,放送之意,敢啓。傳曰,知道。
金蓍根,以義禁府言啓曰,時囚罪人車珍衡議處公事判付內,事體則重大,而其由則似然,公罪勘放事,命下矣。車珍衡,以制書有違律,杖一百公罪收贖,放送之意,敢啓。傳曰,知道。
李錫夏,以賑恤廳言啓曰,傳曰,日前下敎之,後更思之,饑民抄恤之後,多所商量,甚有不足者,軍亦民也,如前下敎,軍中或有如此之類,一體抄錄題給事,命下矣。分付各營,可合抄恤者,使之抄報矣,訓鍊都監禁衛營摠戎廳,皆以無乎報來,扈衛廳六名,龍虎營二名,御營廳七名抄報,故每名各米三斗題給之意,敢啓。傳曰,知道。
注書薦,李永昆·趙謙鎭·李龍秀·洪羲祖·朴來景。
辛未三月十八日午時,上御誠正閣。晝講入侍時,同知事洪義浩,持詩傳第三卷,特進官李溏,持詩傳第三卷,參贊官李錫夏,持詩傳第三卷,侍讀官權晙,持詩傳第三卷,檢討官李鼎秉,持詩傳第三卷,假注書南秉寬,持詩傳第三卷,別兼春秋洪敬謨,持詩傳第三卷,別兼春秋李紀淵,持詩傳三第卷,武臣行副護軍李運春,以次進伏訖。上開卷讀前受音一遍,命奏新受音。晙讀自彼汾沮洳,止章六句,釋義以奏。上讀新受音一遍,命陳文義。晙曰,此章之旨,亦譏刺其儉而失中矣,大抵儉德固美矣,而儉不中禮,則至有褊急之患矣,非但儉之失中而有此病矣,凡諸政令施措,皆得中節,而後百事諧矣,此豈求之於他哉?爲人君者,先正其心,以正萬方,是以宋臣朱子,屢上封事,其千言萬語,皆以正君心爲本,我朝先正臣李珥,經筵奏語,眷眷以正君心爲先,蓋人主一心,實爲萬化之源,心一不正,則耳目口鼻之欲,喜怒哀樂之情,不得其正,伏願於此體念。一政令一施措,必也反求諸己,一有未盡處,益加勉勵,則太平萬世,實基於斯矣。上曰,下番陳之。鼎秉曰,此詩三章,皆美其人,至比於玉,而終則以異公路等語爲刺,此可見魏之居官之人雖美,其中未必有也,大抵取人之道,所貴表裏如一,而今此魏人,則表裏不同,不稱其職,故所以譏刺也。且其公路公行之稱,卽魏時職名也,蓋其指意,可見其古之公路,必稱其職,今之公路,不稱其職也。大凡自古以來,能稱其職者,固常無多矣試,以我朝事言之,昔在成廟朝,都承旨柳輊,以七年居職辭免,成廟謂知經筵,洪應曰,刑房承旨玄碩圭,言行皆當於義,且使獄訟無冤滯,今欲右賢,超授都承旨,於古有例否?應對曰,世宗朝之安崇善,世祖朝之盧思愼,皆以賢能,超拜都承旨也。成廟乃以碩圭,代輊爲都承旨,此可見人稱其職而之美矣,近來亦有七年居該曹參議者,人稱其職,則固是美矣而,人不稱職,則名器顧不可惜哉?至於外官,亦有能稱其職者,則使之久任,終有底績之美,而如或數遞,非但有迎送之弊而已矣。昔唐太宗,聞人之有治績,則必書其姓名於屛風,宣宗亦有殿柱之帖,常目在之,此固美法也,今亦有治績之登聞者,特下褒賞,表其賢能,則人孰無激勸之心哉,此所謂擧直措諸枉,則能使枉者直者也。苟使方伯守令,選擇其人,則君逸於上,太平萬世,自今伊始,此在殿下一轉移間事也,伏願於此,深留體念焉。上曰,知事陳之。義浩曰,大體魏俗,儉嗇太甚,至有褊急之病,而儉則實爲美德矣,臣於昨日講筵,亦旣以此仰奏,而漢文以露臺之爲百金之費而罷之,此擧雖近於嗇,而其儉德,終致富庶之業,我朝國初柳寬,官爲上相,而屋漏床床,至以油傘,張於屋中而坐,歎曰無此傘之人,何以避雨。仁祖朝文忠公臣李元翼爲相,而貧無衾褥,仁祖聞之,特命造素衾素褥而賜之,以表其所尙,此皆監法者也,顧今變奢爲儉之道,專在於自上導率之如何耳,於此體念,是臣區區之望也。上曰,特進官陳之。溏曰,臣則無所仰奏者也。上曰,參贊官陳之。錫夏曰,是臣亦無他仰奏者矣。上曰,此詩三章,皆以彼汾爲興,晉國水名之取以可興者何限,而必稱汾水者何也。晙曰,詩傳比興中重疊言之如此類者固多矣。義浩曰,汾絳卽晉國之最大水名,故必稱彼汾者,似以此也。上曰,此云美如玉,必以玉比之者何也。晙曰,古人以玉比人者多矣,生芻一束,其人如玉云者,亦是此義也。上命掩卷,義浩曰,當此鎭日開講之時,經筵不可不備,未肅拜經筵,竝卽牌招,何如?上曰,依爲之,向筵因承宣提奏,而未及下敎矣,有實故經筵,竝許遞,可也。出擧條仍敎曰,經筵爲誰也?義浩曰,洪奭周·金魯敬也。上命經筵以下先退,義浩等退出,又命退,承史以次退出。
上在昌德宮。停常參·經筵。
皇壇望拜禮罷還內後,內閣·政院·玉堂·藥房口傳問安。答曰,知道。
金相休啓曰,行大司憲李直輔,執義宋啓榦,掌令金商雨,持平李魯集在外,尹尙烈,掌令姜浚欽未肅拜,監察茶時之意,敢啓。傳曰,知道。
金相休啓曰,禁衛營將官來言,今日本營軍兵,日次私習云矣,敢啓。傳曰,知道。
李錫夏啓曰,明日寧陵酌獻禮齋戒相値,視事頉稟之意,敢啓。傳曰,知道。
傳于閔耆顯曰,戶房承旨與禮曹堂上·戶曹郞廳,依定式馳詣宣武祠,奉審摘奸以來。
徐鼎輔啓曰,藥房副提調,持湯劑來待矣。傳曰,封入。
李錫夏啓曰,注書被薦人趙璟鎭·李龍秀·洪羲祖,今當付職,薦狀依例,成送吏曹之意,敢啓。傳曰,知道。
傳于申絅曰,今番咸·永興兩本宮衣幣親傳,更以慶熙宮攝行磨鍊。
傳于金相休曰,今番內禁衛春等試射特停。
傳于金相休曰,今番瑞蔥臺特停。
李錫夏啓曰,假注書南秉寬,身病猝重,勢難察任,今姑改差,何如?傳曰,允。
南秉寬改差,代以尹庠圭爲假注書。
以吏曹參議宋冕載牌不進罷職傳旨,傳于李錫夏曰,只推。
李錫夏啓曰,大司成金魯應疏批已下,卽爲牌招,何如?傳曰,允。
金相休,以兵曹言啓曰,今三月二十日,文臣朔試射日次,而寧陵攝行酌獻禮齋戒相値,不得爲之之意,敢啓。傳曰,知道。
金蓍根啓曰,奏御文字,何等審愼,而文臣朔試射頉稟草記中,莫重陵號,有此誤書,萬萬驚悚,臣之矇然捧入,不勝惶恐,而當該兵曹堂上,從重推考,何如?傳曰,允,下吏令攸司科治。
李錫夏,以弘文館言啓曰,副修撰金學淳,旣有只推之命,卽爲牌招察任,何如?傳曰,允
以副修撰金學淳牌不進罷職傳旨,傳于李錫夏曰,只推。
傳于李錫夏曰,翰林召試,明日爲之處所以春塘臺爲之。
李錫夏啓曰,翰林召試明日爲之事,命下矣。監事以下館閣堂上,竝待開門牌招,何如?傳曰,允。左相明將承牌乎,令政院知入,若不入來,豈有前日懇諭之本意乎,勿復如前,是所望也事,遣史官傳諭。
傳于李錫夏曰,明日時刻,待大臣去就入之,而今番命試,專爲大臣,以此知悉擧行。
傳于金相休曰,明日出宮門路,以協陽門爲之。
以水原留守朴崙壽狀啓,軍兵器械充額修繕事,傳于金相休曰,本都逈異他府,軍器修飭,尤加深念事,分付。
以廣州留守韓用鐸狀啓,諸將官射講,單子上送事,傳于金相休曰,守禦出鎭頗已久矣,將官射講軍伍操藝,果能節中規矩乎,益加着實奉行事,回諭。
以南漢守禦營諸將官射講單子,傳于金相休曰,覽此別單,矢數雖有些少,其中右前哨官崔泰昇之中矢,頗有多箇可嘉,特賜該營庫中木綿一匹事,分付,此後歲末計劃時,雖入優格,拔此劃數事,亦爲分付。
李錫夏,以弘文館言啓曰,新除授副校理李泳夏,時在廣州地,經筵入番事緊,請斯速乘馹上來事,下諭,答曰,依啓。
金相休,以都摠府言啓曰,今日入直內三廳武兼禁軍及軍兵等,當爲中日習射技放,而親行望拜禮相値,不得設行之意,敢啓。傳曰,知道。
金相休,以備邊司言啓曰,慶尙道陳弊冊子判付內,安東稅銀事,數甚零星,特爲永減事,分付該曹,諸邑中金山·咸昌兩倅所陳,最爲勤據可採,與他諸邑條陳中可施者,令廟堂稟處事,命下矣。取見其冊子,則其一,金山還穀夥多,年增歲加,只存國家所知之元穀,悉罷各司取耗之穀事也。只存會內之穀,悉罷各衙門取耗之穀,以爲息弊之端,所論非無意見,而各衙門所管,亦各有經費之不可已者,則遽議革罷,非所可論,置之。其一簽丁之弊,專由於冒稱兩班,圖免身役,悉罷簽軍納布之規,更明身役之法,所謂兩班常漢,考按其籍,納其役價事也,欲一依古者有身有庸之法,無論班賤,按籍納役價,定制施行,而此有先輩之論,講之已久,迄未歸一,更加爛商,得其十分可行之端,然後稟處。其一,田結之弊,專由於不爲改量大均一國之田,而改量尺數,一依九等之法,盡革結夫之制事也。罷近日結負收稅之法,行國初計畝分等之制,各衙門屯田,各官房免稅,悉爲革罷,盡入兩稅之額爲宜云,而古之計畝,今爲尺量,設有未得其要之歎,行之已久,猝難更張,屯田免稅等名色,亦非一朝可以革去者,置之。其一盈德船稅,名色甚多,海民受弊,隨頉隨減,從實作摠,俾免橫徵之弊事也,船摠有減,稅納如數,此是海民積痼之弊,沿海諸處,大抵多如此稱冤之端,旣聞之後,不可一任其如是,令道臣,往復該廳,從長矯捄。其一,訓局砲保,以純木收捧,禁御軍保,錢木參半,此後則依他軍保例,參半與純錢時,一例施行事也。沿海土性,旣不宜綿,錢木參半之請,雖出便宜之道,而砲保事體,與他軍保有異,設有遇歉權宜之時,若欲作爲恒式,年年代錢,則有礙事面,置之。其一,河陽軍丁之紊亂,應役之不均,都在於各樣冒屬,不能汰定之致,冒禁投托者,査括塡充,而罷其本縣匙山之烽燧,以其本軍百名,移充於良役各頉之代事也。以蕞爾之邑,應役之戶至少,而軍摠則洽過三數倍,以此較彼,太不相當,切骨之弊,在所當念,而移疾他邑,旣無其路,至有罷烽得軍,移充闕額之論,而觀其所陳,則前有慶山城山之烽,後有永川城隍之烽,各有照應,而該邑之烽,則處在邑後,元無遞傳之處,則只憑永·慶兩處之烽,自起自滅而已,事之無謂,莫此爲甚,依願革去,恐無不可,而事係邊警,終有難愼,分付道臣,細察形便緊漫,論理報來後稟處。其一,還簿之紊亂,由於名色之浩繁,但置其軍資常賑,各營等穀名色,半留半分,而各營耗條,從市直取用事也,雖是各邑通患,以至小之邑,有切苦之瘼,矯捄之方,宜莫先於半留之法,而各衙門取耗之道,本自不均,減分之政,難以遽議,關飭道臣,另思裒益之方,以爲一分蘇捄之地。其一,田大同上納時,京外吏屬之情費,逐年增加,嚴加禁斷,各營例納及別卜定情債,各邑貿易等名色,磨鍊定式事也,情債之弊,無論京外,日滋月甚,從前申飭,不翅一再,此不但一本縣之弊而已,關飭京外各衙門,嚴加申禁。其一,奉化以至殘之邑,史閣守護,實無獨當之勢,請割安東春陽一面,以資守護事也,疆界移割,事體不輕,前亦有此論,輒皆牴牾而不諧,今何可遽議移屬,置之。其一,覺華寺僧軍,依五臺山史庫僧軍例,特爲給料事也,覺華寺僧料,雖有江陵·茂朱·江華三處之例,幾年未有之事,不可到今遽議,置之。其一,咸昌禁御軍之塡闕,每以民戶中稍實者疤定,故民思免役,投入驛屬,另加爬櫛事也,良民投入驛屬,要爲免役之計,此實列邑之通患,關飭道臣,另加察飭。其一,還穀較戶,太不相當,請得五六千石移貿,當年耗條,自本邑從市直作錢事也,減價移貿,旣違詳定之式,則移貿之處,石數隨減,此不無掣礙之端,而民瘼所關,法有弛張,在前一二邑,亦有似此許施之例,分付道臣,稱量事勢,啓聞後稟處。其一,鳥嶺軍餉,其弊尤甚,今秋捧糴時,折半移劃平倉,又於所管五邑內,參量邑力戶口,以爲均節事也,鳥嶺餉米,事體嚴重,歉歲之分數捧留,不過一時之權宜,常年則不當引此爲式,至於移送他邑,雖有邑力之大小,各有事情之掣礙,置之。其一,各邑上納時,人情名色甚多,如有法外私捧者,亟施當律事也,列邑同弊,依河陽例,一體申飭。其一,山淸田稅之木,貿取他邑,爲民巨弊,以錢代納事也,本邑是峽縣,木綿非土宜,貿,納之難,其勢固然,惟正之法,事體不輕,遽議更張有所不可,置之。其一,軍丁多額,依他邑移定例,分送於諸邑事也,軍多之弊,亦所當念,而移送他邑,他邑亦然,置之。其一,軍威·架山餉穀,移屬於柒谷,柒谷平倉穀,換捧於本縣事也,架山城餉,爲弊不少,而平倉之捧留,他邑之移送,事多掣礙,置之。其一,各樣軍布之代錢,參差不齊,若値綿布價翔之時,則或至四兩之多,元納外雜費與磨勘債,或削或減,更爲一定之制事也,各樣軍布,代錢之規,本自參差,均齊定式,有難遽議,置之。其一,延日礪石,常貢外,各司別定之弊,嚴飭事也,礪石採之至難,弊則滋甚,雖在例納之數,尙多可悶,矧此別定之名,尤宜軫念,從前申飭,慮歸例套,更加申飭於該寺,俾無此患。其一,葛坪·大松·北松三封山,卽爲革罷,許民墾耕事也,葛坪·大松·北松三封山,居在原野之中未免童濯之患,以耕作則裕民之食,以封山則貽民之疾,信如其言,不可因其名而徒受其害,關問道臣,詳探形止後稟處。其一,長鬐上納訓局禁御營及他衙門軍布,竝許純錢,永爲定式事也,雖非宜綿之土,軍布體重,永定純錢,事體不可,置之。其一,上納大同之木,遠地換貿,其價倍蓰,以米換劃於下納,而上納木則代劃於近京沿邑事也,大同上納木之難於下納米,事勢則然,而分劃之利害,有難詳知,令道臣,酌量事勢,報來後稟處。其一,泗川騎步兵三番,每有情債,所費有倍,自今勿爲分捧,合作一番,與禁御營保錢,一時上納事也,騎步兵分三等上納,未知法意之何據,而分捧如果爲弊,省費在所當念,捧甘各該營,使之從便措處。其一,機張漂倭,只以止泊發船,兩次馳報,而若乃兵營,則左漂之時,依水營例馳報,右漂則亦依巡統營例,一二次合成一牒以報事也,漂倭問情,固有關係,而九處馳報,疊送七八次,雖緣所重,亦多爲弊,依其所報,左漂之時,依水營之例,右漂之時,依統營之例,合成一牒,如無甚掣礙,則亦爲省弊之道,令道帥臣,量宜施行。其一,倭料之以還米舂給,實由無儲置之致,新結米下納條中,除出數三百石儲置,以爲給料事也,倭料之會減於儲置,雖是例也,而儲置無有,換米以給,此實爲弊,然欲祛此弊,事情亦有掣礙,置之。其一,持者雇貰,以道內元會米中二千二百石,換劃本縣,半分耗中一百石,每年取用事也,持者捄弊,在所當念,而元會米中換劃,有難遽議,置之。其一,熊川漂倭糧料磨鍊,不爲不多,而濫觴爲弊,自今以枰木較準,定式施行事也,漂倭給糧之時,濫觴之弊不少,枰木定式,足爲矯捄之端,一從已例,務加節約之意,分付道臣,申飭施行。其一,破傷漁船,拘於稅摠,不得懸頉,依致敗船隻懸頉例施行事也,一依盈德例施行。其一,聞慶邑樣凋殘,尙州山陽五面,還屬本縣事也,山陽五面,割彼添此,誠爲蘇瘼之端,而地界有限,定制當愼,不可遽議移屬,置之。其一,軍餉小米,多積腐傷,還民受害,每年限二千石作錢,減至八千石後,始許半分事也,軍餉小米,多積易腐,誠如其言,如欲作錢移轉,事情與咸昌一般,令道臣,量宜區處。其一,慶州封山,爲民痼弊,特爲革罷事也,封山之弊,有木而不適於用,徒貽許多民瘼,則名實之不相符如是,然外邑事情,有難詳知,依延日·葛坪·大松·北松等山例,關問道臣,待報稟處。其一,安東軍額,除其雜頉,難以充額,兼役者多,故民不支堪,投入驛屬,嚴飭査括事也,良民之避役投驛,非徒此邑獨然,有驛諸邑,在在如是,今日良民,去作明日驛屬,邑郵關牒,徒致紛紜,有駭事面,關飭道臣,査考形止案,如有作奸可疑者,一一査括,移補軍額,俾絶後弊。其一,田政紊亂,其所釐革,惟在改量,待年豐經紀事也,田政之紊亂,無邑不然,庚子量田,今至百餘年,膏瘠異前,境界不明,稅漸有縮,民亦受困,改量一事,在所當行,從前一二邑,亦有試可,而難保無利害之相隨,此惟在守令察飭之如何,更加爛商擧行之意,令道臣知委。其一,還多爲弊,無論某衙門穀耗條,勿爲會錄,當年作錢,勿復添還事也,耗上生耗,漸至多石,誠爲滋弊之端,各衙門穀耗條,必於當年作錢,俾勿添錄,爲今日捄瘼之一道,前以此事,有所筵稟行會,而更加申飭,俾絶後弊。其一,牛邱峙店民都散,銀脈已斷,永減稅銀事也,永減之特恩,出於爲民之聖念,蔀屋之民,必當感泣攢頌之不暇,分付該曹,知委該道,使積年受苦之民,咸知如天之澤。其一,羊場爲弊,如以革罷爲難,移送於宜羊之邑,牧羊之民,竝定良役,塡代軍額事也,本府疎於牧羊之道,會案所付,名存實無,至有斂民充額,則其所爲弊,可知滋甚,令道臣,深量矯捄之方,從長變通。其一,上納時情費濫觴,先自京費矯正事也,歲益濫觴,名色多端,外邑受弊,可以推知,前後申飭,不翅嚴明,而爲弊如前,列邑說弊,一辭同然,事甚駭然,淸河·咸昌等邑,已有所論列,更加申嚴之意,分付各該衙門。其一,本邑穀貴民貧,連阡旱田,引水開畓事也,歲之豐歉,專係水田之有水與否,桔橰灌漑,其力也小,不如水車遠矣,第以我國民俗,狃於素習,忽於初見,雖有水車,亦必不知爲用,然苟使自官,善於倡勸服習,則必無不行之理,一用之後,爲利必博,本道昌原,已有試用此法,聞亦食效,今於本州,亦倣此例,從便試用之意,分付道臣,使之知委該邑。其一,尙州還摠太多,減衙門盡分之穀,增常賑半留之數,旱田之爲水田者,依水田例災頉事也,還弊蓋是諸邑通患,欲減盡分之穀,作爲半留之數,非不爲減分捄瘼之道,而事多掣礙,難以遽議,旱田之爲反畓者,不爲給災,自是例也,而若於未改量之前,許使變通,則田政益多淆亂,爲弊必多,置之。其一,砲保依他軍布例,常年錢布參半,綿貴純錢代捧事也,都監事體,與他軍門有異,雖有一時之權宜,不可硬定而爲式,置之。其一,星州良丁之投驛者,査括還入事也,良丁投入驛屬者,査括還入,自是不可已之政,至於戶布事,前輩之議,屢欲行之而不果,此二條,已於安東及金山·咸昌,有所論列,一體施行。其一,還弊指難勝屈,除却軍餉賑資外,盡罷各處勾管,或置屯田,別樣設施事也,說弊多有意見,而至若罷各處之勾管,議屯田之設始,事非猝乍可論,今姑置之。其一,軍政紊亂,革罷束伍名色,受布諸軍,還付操鍊,與束伍良丁,通作正兵事也,以雇奴與良丁,通融操鍊,察其勇怯,分作正兵保兵,事係軍制,猝難容議。其一,量田年久,田結紊亂,米布上納,情費多濫事也,田結之紊亂,情費之繁氄,近來痼瘼,隨處皆然,而已於安東等邑論列,今不必疊床,一體施行。其一,大邱上下納米木,一依京司收租,分劃擧行事也,上下納米木多寡便否,在於秋事之豐歉,有難先時而預料,且列邑,亦必有似此等處,有難一一許施,置之。其一,堤入結卜,尙未蒙頉,堤下作者,白地分當,依量案堤陳例頉減事也,令道臣,更加詳査,往復該曹,從長變通。其一,金海沿江田結,浦落無常,災頉偏多,土薄等高之處,量宜降等事也,沿江處等高之田,量宜降等,雖爲蘇弊之端,旣不改量,徒欲降等,事有掣碍,置之。其一,鳴·菉兩島,鹽戶日縮,公貨中劃出二萬兩無利之錢,分給島民,限年分捧事也,從前捄弊之方,可謂靡不用極,而弊隨而生,無藥可捄,至有此二萬兩貸下之論,以一島烏聚之民,資鹽爲業,本無恒心,則雖爲一時之幸,必爲永久之弊,置之。其一,箭竹之公私責用極多,産竹之田,只爲二處,移送他邑事也,竹産漸不如前,該邑爲弊,可推而知,然沿海諸邑之竹弊,無不如是,雖欲移疾,其勢無路,置之。其一,海民之凋殘,專由於捉魚之役,賃船之資,本邑漁船四五隻,移送他邑事也,本府捉漁船之多於諸邑,未知當初排定時,有何所據,而只聞本邑說弊,未察他邑之事情,遽議移送,恐有掣礙,令道臣,詳探矯捄之道,從便施行。其一,軍摠多額,爲弊偏甚,移來之軍,還屬各邑事也,當初分排於該邑,旣出不獲已之政,到今還送,有難容議,置之。其一,寧海黃腸封進之時,無可作板者,收錢貿封,從長變通事也,山皆惡石,地不宜松,斂民貿納,事甚切悶,黃腸事體,至爲嚴重,不可遽議更張,今姑置之。其一,本府分界之前,有大所·德峴兩烽烽,軍爲二百名,故軍額苟艱,德峴烽屬之英陽烽軍百名,自英縣充定事也,兩烽爲弊,在於英陽分界以後,而今若移送烽守烽軍於英陽,則英陽事情,亦必有掣礙,彼此之間,爲弊一般,置之。其一,軍布中砲保·樂工保,獨納純木,依他軍布例,純錢與參半,一體施行事也,砲保·樂工,同是布也,而價則不同,民以爲難,事勢則然,而定例已久,猝難釐革,置之。其一,鹽釜八坐中,一坐釜破,更不改備,稅錢頉減事也,釜破戶亡,已至多年,白地責徵,誠甚可悶,分付道臣摘奸後,往復該廳,量宜變通。其一,密陽東西南北,俱有栗林,而東北兩林,甲子起墾,土不宜種,還作栗林事也,東西栗林,卽千年古藪,不可一朝遽革者也,不但供獻之所重,以其有栗藪,爲兩川激流之大防,民田賴此得免決破,關係民生之利害,亦云不少,而中間斫藪爲畓之計,太欠商量,一自成畓之後,蒙利則至小,而爲弊則滋多,聞本邑民情,皆願還作栗林,令道臣,更加詳察,論理狀聞,以爲矯革之地。其一,本府兩封山,依梁山例,特爲革罷事也,有封山諸邑之說弊,大體略同,依慶州等邑例,令道臣,詳察報來後稟處。其一,鵲院天設關坊,築城備禦事也,論其形便,固是設防之地,陰雨之備,在所當念,從前此議,亦已久矣,而萊府金井之築,告功未久,制置尙有未完,徐待事力之稍裕,更加爛議,恐爲未晩。其一,東萊金井山城置屯田,設屯之資,每年自巡營,劃給山城,錢餘在三萬兩內,限萬兩次次移付事也,爲山城措置之方,有土設屯,募民耕食,誠爲捍禦之要道,自古守邊之議,莫不以此爲先,該邑所論,深有意義,使道臣,爛加商確,消詳報來後稟處。其一,海弊比他最甚,漁條防簾,一依事目中八分稅一之法,竝以下等納稅事也,該府以邊上重地,有此痼弊,民不聊生,誠甚悶惻,當初漁條防簾之入於八分一稅者,間爲三等,未知緣何事端,而沿革事情,有難詳知,使之詳細枚報於該廳,從長區處。其一,巨濟漁場,有漁條防簾去處等三名色,爲弊多端,屬之本邑,一依元摠收稅事也,沿海漁條防簾等三弊,實是沿邑難醫之瘼,其所操縱,專在統營,或有自營門,直爲執稅者,或有差出監官,追船責納者,又有執籌與奪者,海民切骨之弊,誠如該守所論,申飭該營,實心釐革,無使無告海氓,偏被難支之弊。其一,風落自枯之松,狼藉積峙,而境內舟楫,亦多毁破,三年一次許斫修葺事也,漁民事情,艱於造船,固其勢也,而許多船民,均惠無路,封山松材,法意有重,隨願輒副,其勢亦難,置之。其一,永川軍摠,有濫稱圖頉者,另行査括事也,軍弊已於星州·咸昌等邑論列,一體關飭,濫稱幼學及投托驛屬,使道臣,嚴加申飭,査實禁斷。其一,田摠之入於畓名者,雖遇災歲,未蒙災頉,屢被旱災者,還作旱田事也,旱田水畓之反轉互易,其來已久,改量之前,難以遽議,置之。其一,榮川田結紊亂,陳起互錯,特使改量事也,該邑處在太·小白兩山之間,土瘠民貧,山崩沙決,自經辛壬大水,便一劫運,疆界無分,稅結多錯,改量之政,實爲急務,該守所請,必有意見,令道臣,量度事情,從便施行。其一,梁山武備疎虞,本郡還米一千石,劃付取耗,設料施賞事也,以沿海近邊之邑,激勵吏校,克壯捍衛之道,不可不念,而本道沿邑穀簿,近甚枵如,未知事情之如何,令道臣,量宜報來後稟處。其一,頒降經書,勸課儒生事也,遐俗貿貿,興勸作成之方,在所當念,令道臣,印給四書三經,俾有倡勸之實效。其一,各宮房屯稅,勿送差人事也,近來外邑差人之爲弊,多駭聽聞,小民之稱冤,亦由於此,年前先從一二入聞處,筵稟申飭,而今於該邑陳弊,亦可以類推,旣聞之後,不可無別般申飭,令道伯,査問受弊之端,痛加禁斷,亦爲論理報來,以爲矯捄之地。其一,軍布上納,轉輸爲弊,上道各邑,距京稍近,亦有萊府等處下納之軍,本郡則與萊府便近,以本郡上納之軍,換定上道下納之軍事也,在該邑事情,除了京納之勞,移赴隣比之近,則可謂除弊之大段,而所換各邑難易事勢,亦有不可以料知者,猝難遽議,置之,何如?傳曰,允。必有料量,依此卽爲行會,可也。
金相休,以備邊司言啓曰,傳曰,方春和時,草木群生,皆有以自樂,而八道飢民,必有顚連辛苦之患,寡躬否德,恩不究民,澤亦不布,宵旰思念,極用惓鬱。噫,一道之內,許多事弊,難以毛擧,況八道衆民之多瘼者乎?歲首多有提予本意,敎于方伯守令,而其後每日無,有不思,若不對揚,其罪將何,另加惕念,俾有實效,昔在英考,至有招入衛士之鄕居者,詢問洞燭,至今載史,正合今日小子體述,亦豈無意,令廟堂,開坐鍾樓通衢,大會鄕民之編屬衛士上來者,一一曉撫,期於盡悉諸弊,論理登聞,有所矯革事,知悉擧行事,命下矣。鄕民之偏屬衛士上來者,聚會鍾樓通衢,開坐曉撫,盡悉諸弊,則禁衛營上番軍金海金今善,昌寧李岳伊,熊川李順大,鎭海李旕三所告內,老除後更充他軍役。靈山姜國信,固城金成忠所告內,騎兵價布及餘丁布,例納二兩,而邑吏徵捧三兩錢,砲保價布,備納五兩五錢。密陽尹成殷所告內,禁衛軍老除後,以子代立,無子者以族代立,一立此役,傳子傳孫,故隣里不欲與結婚。固城南聖來所告內,上番軍有頉,則必使頭目望定,則納賂圖免,竟以疲殘之類充定爲弊。靈山姜國信所告內,執卜時每一結四卜式,稱以書員乞卜收捧,各面主人,本以平民差定,而自癸亥,以使令差定,爲弊多端。金尙鍾所告內,本邑官用紙地,責用於寺刹,而罷寺之後,出給本錢於民間,仍爲臥債捧利,責應官用紙地,御營廳上番軍。軍威權元孫,仁同金汝采,奉化崔重萬等所告內,老除後更立他軍役,而金汝采,又謂以檢督里面,必以禁御上番軍差出。仁同金有相,醴泉張漢孫,豊基朴春永等所告內,金有相,則謂以最饒兩村,爲官吏稧房,三百餘戶,一無軍役,故他村多疊役,張漢孫則謂以一百三洞內,官屬稧房,爲四十二洞,不侵軍役,故非稧房之洞,則一身無非二三役,朴春永,謂以各廳投托,民多免役,故無勢者疊役。柒谷李占萬所告內,本府處在絶頂之上,城內居民,皆以還穀資生,及其捧納之時,逐歲族徵,民不堪耐,逃亡相續,軍伍半虛,疊役無數,一邑民願,皆以爲移邑於平地山城,則只置別將,然後可以支保。咸安朴石弘所告內,竹山等三面有蘆田,爲民芻牧之地,自己巳年,京居金哥·張哥,稱以長陵柴炭田折受,芻牧者各徵二兩錢,起耕者執卜收稅,騎兵上番軍。砥平崔天大,安城申宗福,楊根朱壽景,陽城劉龍才,洪州嚴甲孫等所告內,資保錢當受六兩,而該色輩,或勒貸或勒奪者,少爲一兩,多至二三兩。堤川金奉德,沔川崔奇乭等所告內,本役外或兼束伍,或納保米。瑞興朴春福所告內,班村多閒遊之民,民戶有偏苦之役。蔚珍崔弘周等所告內,遠邑之一年六當,偏受其苦。鐵原宋於仁老味等所告內,逐年上番,逐年徵布云,軍兵除役,自有年限,而旣除旋疤,大違法意,諸般價布,不以本色備納,而代錢者,已是法外,濫捧之弊,不無渠輩自取之端,而該色輩夤緣作奸之習,萬萬可駭,軍額代定,本有其例。而今此密陽禁衛軍之父除子代,無子代族,未知創自何時,而一軍役之傳子傳孫,有若世襲者然,甚至於隣里之不欲結親,烏得無呼冤?上番軍闕額充定時,頭目之受賂操縱,已極無嚴,而重莫上番之疲殘補闕,尤爲痛惡,執卜時稱以乞卜,一結四卜之收斂,卽是白徵,唯彼粒粒辛苦之民,將何以支保,面主人之以平民差出,自是該邑已例,而年前變易,未知何故也。官隷之一出外村,其弊多端,所謂使令官穎中尤甚,而況又差定於面主人,一任其誅求乎。當該守令,雖不追理,依前復舊,斷不容已,紙地本是寺刹所産,而責出民間,無義莫甚,況此臥債捧利,尤係法外,宜有變通之道,檢督卽督還之任,而以上番軍之替番下去者,差出使役,宜有渠輩之稱冤,近來軍役之苟艱,以私募,投托各廳保率,已是可痛,而至於官吏稧房,尤極駭痛。醴泉尤甚,仁同次之而他道他邑,亦可推知,若不及今革罷,則軍政之弊,莫可釐救,而小民切骨之冤,直此之由,官屬私募,纔有諸道關飭,而至於稧房,非但此兩邑而已,一體嚴飭諸道,俾有實效。柒谷之設置山城,自有意義,移邑非所遽議,而城內居民之以還資生,無路備納,則其勢必至於族徵,族徵而又至於流亡,流亡而又至於疊役,別般捄弊之道,爛加商確,無至捄弊生弊之歎。長陵本無香炭田,始自再昨年望定,而自其設置之初,有此呼冤,則可知其不善設始,已爲貽弊,騎兵上來時,各受保錢,以備行資,而該色之勒奪勒貸,誠甚可駭。旣有騎兵本役,而兼差束伍,必有各該邑已例,而呼冤如此,騎兵本役之外,又納保米,其所疊役,反甚於兼差束伍矣。各邑軍役之班村多免,民戶偏苦者,可知閒丁投托,不唯官募屬而已,宜加査櫛,一年六當,遠近無異,移易不得者也。其所謂逐年上番,逐年徵布云者,無或所告之爽實,而若如所告,則誠甚可駭,竝付之本道道臣可,以自本道釐正矯捄者,擧行形止登聞,其外自本道不得擅便者,以報以啓,隨而稟處,何如?傳曰,允。自上有難指某下者,論理極詳,行會各道,消細登聞後稟處,已決折者,卽爲依草記施行,可也。
成均館大司成金魯應疏曰,伏以臣庸愚謭劣,百不猶人,自在蔭調,後秪爲祿仕之計,晩竊科名,亦非夢想之期,聲名蔑稱於當世,材具最下於同朝,幸賴我聖上陶鑄之化,剪拂之恩,淸道華貫,次第敭歷,滾到緋玉之列,榮寵極矣,涯分溢矣。日夕懍惕,常懷淵氷之懼,迺者千萬不自意,國子新命,忽下於此際,如臣無似,何以得此,惝怳震駴,不知措躬之所。噫,淸朝百執事,孰非愼簡之任,而師儒之席,尤何等淸峻之選也。虞廷敎冑之責,周家成均之任,雖不敢擬議,至若正多士之趨向,新一代之文體,培養元氣,鑑別姸媸,于以鳴國家之盛,贊棫樸之化者,專係於此任,則顧不重歟,況玆近年以來,士習不古,躁競是務,澆風日甚,一朝無丕變之望,頹瀾橫流,隻手非可障之物,雖使古之名碩當之,尙不免逡巡而却顧,況以臣鹵莽之姿,空疎之識,遽然授之乎。此非但自知甚明,抑亦淵鑑之所俯燭也,通朝之所共知也,若使皐比之席,只爲臣一身光寵則已矣。如欲委其任而責其效,是蚊蟲而負山也,僬僥而任弩也。臣之狼狽,固不足恤,其在累則哲之明,玷名器之重,誠非細憂,量材而授,聖朝之急務也,知難而退,前哲之攸訓也。上不可以,輕與,下不可以冒受,苟令臣,有一分堪承之望,豈可不避嚴畏,煩屑至此,爲飾辭例讓之歸哉?目今宣諭有命,庚牌屢臨,謹當竭蹶趨承,以效駕屨不俟之義,顧此左右思量,決非可堪之仕,玆敢忙構短章,仰瀆崇嚴之聽,惟殿下,天地父母,察臣由中之懇,特命選部,卽行鐫改,不勝大願。臣無任云云。答曰,省疏具悉。爾其勿辭,卽爲入來肅命。
辛未三月十九日卯時,上詣北苑,皇壇望拜禮入侍時,行都承旨閔耆顯,左承旨金相休,右承旨金蓍根,左副承旨徐鼎輔,右副承旨申絅,同副承旨李錫夏,記事官李永昆,假注書南秉寬,別兼春秋洪敬謨·李紀淵,檢校待敎李光文,以次詣閤,時至,通禮跪啓請外辦。上具翼善冠·袞龍袍,乘輿出宣化門,由協陽門·建陽門·靑陽門至幕次。通禮跪啓請降輿,上降輿入幕次,敎曰,入小次後,問安勿爲之。出榻敎少頃,上改具黑圓領袍,仍詣板位。通禮跪啓請行四拜禮,上行四拜禮。通禮啓請跪,上跪。執事者焚香訖。啓通禮請行四拜禮,上行四拜之禮。通禮前導,還御幕次。敎曰,望拜禮後,問安勿爲出榻敎·仍具翼善冠·袞龍袍,出幕次。敎曰,參班儒武,後當召見之意,分付,而使之退去,可也。仍由靑陽門·建陽門·協陽門,入宣化門還內,諸臣以次退出。
上在昌德宮。停常參·經筵。
藥房副提調徐鼎輔啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察候聖爲宜,王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,爾不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
李錫夏啓曰,明日常參·經筵,取稟。傳曰,只晝講。
金蓍根啓曰,備邊司郞廳來言,今日賓廳日次,而寧陵攝行酌獻禮齋戒相値,不得來會云矣,敢啓。傳曰,知道。
金相休啓曰,行大司憲李直輔,執義宋啓榦,掌令金商雨,持平李魯集在外,尹尙烈,掌令姜浚欽未肅拜,監察茶時之意,敢啓。傳曰,知道。
徐鼎輔啓曰,藥房副提調持湯劑來待矣。傳曰,封入。
傳于金蓍根曰,五衛古制,雖難復設,闕內摠府,至今尙存,法意攸在,其不可罷者宜矣,然近來所謂五衛都摠府者,名色則好,而凋殘則太甚,故全無行號令近宿衛之意,自今以後,益加修擧,至於四所巡更論之,一從丁酉之後,又雖有復設,而觀其軍人服色,則實是可駭,豈可以似此衣制,近於宿衛哉?令兵曹,一依闕門騎兵例,製給衣巾佩刀,持有錫匣鐵杖,部將亦以帽紗短軍裝往來事,到底申飭。
傳于徐鼎輔曰,因高陽幼學李厚冕上言思之,非但璿譜與私家譜略相左,其餘許多世派,有難一一載詳於璿譜,令宗簿寺,各別釐正事,分付。
以禁衛營習陣殿座相値,不得行操事,傳于金蓍根曰,若不罷軍,依例行操,否則置之。
事變假注書洪周命書啓,臣敬奉聖諭,馳往傳諭于南部會賢坊松峴契議政府左議政金載瓚所住處,則以爲臣,頃以病間當進之意仰奏,明日試事,豈敢不趨簉,而第臣宿病,一直無減,而積氣所使,自三四日來,轉成匪時痢症,度數極其頻數,元氣尤無以支接,新舊諸證,表裏交劇,以今㱡㱡之狀,實無以明日進身,更得若干日調將,則庶可以自力承命,獲蒙終始寬假之恩,實是區區之望也云矣,敢啓。傳曰,知道,大臣旣以實病如此不簉,不可强迫,召試日子退定,召對爲之。
金蓍根,以備邊司言啓曰,貢市人詢瘼事,命下矣。取見其所懷,則修理契貢人等以爲,渠貢遺在,合爲四萬餘石內,二萬餘石,己卯節目以前最久流來者,二萬餘石,己卯以後遺在也。他貢遺在,每當國家大慶之時,輒蒙分數蕩減之恩,而渠貢則初不入於蕩減之中,故渠等替當幾百年之舊逋,己卯以後遺在,雖不敢言,己卯以前最久遺在二萬餘石,尙在虛錄之中,誠極冤痛,當此本貢變通之時,特下別般區處之澤事也。此貢與元貢有異,不入於舊遺在蕩減時,而己卯節目以前遺在,非己卯以後貢人之所可擔當,二萬餘石之虛錄,極爲可悶,揆以法意,雖難遽議蕩減,聞其貢弊,亦當合有變通,令該曹,從長稟處。京畿山海契貢人等以爲,渠貢物種中,最難得者雉鮮,而所關各處,以賣伊名色,廉價取用,故因此落本,通計一年,不下屢千金,將未免渙散之境,一切防塞事也。近來百物踊貴,各貢進獻物種,重價貿取,已是不得已之事,而各處之以廉價私貿雉鮮,誠爲貢民難支之弊,一切防塞之意,嚴飭分付。綿花契貢人等以爲,渠貢所納綿花,卽尙衣院二八月進上物種,與雪綿子·中綿子眞絲·卿絲,同日進上後,雪綿子等四種貢價,三九月上下,而至於綿花一種貢價,則六臘月上下,綿花貿取,自是九月當節,而失時貿取,見害多端,品不稱好,綿花貢價,亦依四種例,三九月上下事也。綿花貿取,自有其時,而價本上下,在於六臘,則不無失時之歎,而弊歸該貢,品亦不好,依四種例給價恐好,以此分付該曹,小筆契貢人等以爲,每於武科設場時,一日進排黃筆,至爲屢百柄之多,難以支撑,故往在戊午詢瘼時,以此陳瘼,以每日所用三十二柄,計日都給於首差備官處,更勿侵漁之意啓下矣。近年以來,弊復如前,冀蒙救弊之澤事也。每日所用筆枝數爻,旣有啓下定式,則武試所差備官之不有法意,科外濫捧,至於屢百柄之多,貽弊該貢,猶屬餘事,毁蔑定式,尤極可駭,令該寺,査實嚴飭之意,分付。兩倉貢人等以爲,渠貢進排物種中,春秋陵幸時內外橋梁所入空石,不過爲五六百立,近年以來,殆至萬立,今若種木造排,一如外邑橋梁例,則庶有支保之望事也。橋梁所築空石之多,比前幾至數十倍者,誠爲該貢之巨瘼,分付該曹。講究其種木造排之便否,量宜施行,義盈庫貢人等以爲,承政院進排眞油,每朔四斗六升,而戶曹會減則五升,法油進排七斗七升五合,而會減則一斗,通計一年,加納之數,爲一百三十斗二升,依諸上司房燭例,以價磨鍊,直下本院事也。眞法油之進排,與會減多寡,若是懸殊,則宜有該貢人稱冤,依所訴施行之意,分付該曹。臘藥麝香契貢人等以爲,藥院別貿麝香,每年少不下二百餘部,多或至四百餘部,受價每部爲二兩,而市價爲四五兩,落本無年無之,別劑時別貿價,較諸時價,磨鍊上下,若不然則屬之惠廳,依近年加定例,磨鍊上下事也。麝香之元進排外,如有別劑時,則別貿進排,自是不易之典,以本曹別貿,何可加定於惠廳乎,置之。長興庫貢人等以爲,渠貢物種中,切苦者紙地也。甲寅因特敎降品,而歲月滋久,陞品尤甚,依甲寅本紙捧用之意,甘飭各司,使行時承文院該用紙,以楮注紙進排,依定例,以白紙捧用事,亦爲甘飭,又有落本白失者,春秋到記與文臣製述時頒紙,殆近四五十卷,而會減則以收券數上下,其爲減削,什之六七,亦爲別般變通事也。公用紙地,自有定例,各司之不遵法禁者勘律,載在法典,以此意,申明嚴飭各該司,泮儒到記及文臣製述時頒紙,與會減數不相當,而如數三卷,容或無怪,而至於四五十卷,則貢人白失之冤,不可無變通之道,自今爲始,勿以收券爲準,一依入門數爻會減之意,分付該曹。雜穀廛市民等以爲,渠廛本以雜穀主人,逐日收稅於各米廛,而己丑因下米廛人懇乞,所收之稅,計給其半矣,該廛人輩,敢於詢瘼之下,全掩分半共利之由,隱然以日稅有弊誣訴,罷其日稅,定其朔稅,漸至失利,無以支保,依前規逐日獨稅事也。逐日收稅之許給其半,旣是渠輩之所爲,而因此葛藤,反受其弊,誰怨誰咎,以其互相收稅之故,朝家之定給朔稅,又是令式,則復此煩訴,民習可駭,該廛頭目,刑推懲勵,下米廛市民等以爲,渠廛所賣雜穀,雜穀廛人輩,逐日收稅,侵虐無比,故依他米廛例,元定其稅,天聽蒙允,該廛人輩,不有朝令,番番起鬧,嚴賜處分事也。不待朝家處分,而徑先對擧,民習可駭,該廛頭目,一體刑推懲勵,猪廛市民等以爲,渠廛當初七十餘廛,見今只存十餘廛,平市所納朔米,每朔三十六兩零,燈油三斗五升,掌樂院與外山川猪油,各宮房百各司酬應及尙衣院所納猪骨,竝爲無價進排,三司稧房錢等各項弊端外,三所任,或有捉被於三司及各部,則冗費許多,擧皆渙散,從便矯捄事也。該廛之日就凋殘,前之七十餘處,今存十餘處,則可知其難保之端,以此意分付該署。從長矯弊,布廛民市等以爲,松人金啓賢,昨年接居於元山,締結其徒黨孫仁叔·金允鑑,北來布商,都執散賣,金啓賢等都執之罪,嚴懲事也。松人之都執物種,操縱買賣之故,百物由是而騰貴,已極可駭,前後關飭,非一非再,今此布廛市民所懷,可知其爛漫都賈乏狀。金啓賢等三漢,令京兆府,行關該都,嚴査報來後決處,白木廛市民等以爲,御幕所用大內遮帳,倭人禮單木,本自戶曹擧行,而曝白價米,每同一石五斗上下矣。中間出付渠廛,每年四十八同單等上下,而曝白價不爲上下,故曝白工錢及許多所費,盡爲替當,而初頭則升細尺長,別擇出給,故以此補彼矣。近年以來,品劣尺短無一補縮,曝白價米,磨鍊上下,不然則以純錢上下事也。曝白價之昔有今無,以其木品之升細尺長,猶有沾漑矣,近年以來,外邑不有法意,上納之木品,漸不如前,今於該廛所訴,可以推知。先自該曹,各別嚴飭,準式捧上,俾無廛人呼冤之地,帽子廛市民等以爲,戊午關西錢二萬五千兩,特令貸下,每年二千五百兩,排年備納矣。今則年限已到,只餘今年條,而昨年特因批旨,關西錢二萬兩,依前貸下,排年備納,而本道,以目下錢儲不敷,論報廟堂,而于今經歲,尙未受出,依前下成命,更關關西,俾卽受出事也,關西錢貸下事,前有稟處,姑俟稍裕受出之意,分付。鞋廛·樺皮廛·淸蜜廛·眞絲廛·內外匙廛·漆木器廛·床廛·京鹽廛·煙竹廛·雉鷄廛·內貰器廛·煙草廛·綿子廛·條里木廛·長木廛·月外廛·隅廛菜蔬廛·衣廛市民等以爲,一自通共以後,失業渙散,迫在朝夕,特許禁亂廛,衣廛則尤有渴悶者,新郞吉服之各處侵責,實難支存,依年前甘飭,各宮各司本家外,切勿侵責事也。通共以後,雖無實效,行之年久,遽難銷刻,年前廟堂稟處,宜有商量,置之。衣廛之各宮各司及私家之以新郞吉服侵責事,誠爲難支之勢,嚴辭甘飭。內魚物廛市民等以爲,渠廛自前産室廳進排,擔當擧行,而昨年進排時,大口一種之價,稍加於貢人所納,故自戶曹,大口民魚·石魚等三種,移給於司宰監貢人,使之進排,使渠廛依前擧行事也。當初該廛之進排,移屬於該貢,必有委折,令該曹,從便決處,粉廛簇頭里廛女人等以爲,渠廛自通共以後,廛勢至殘之中,平市署朔納防納錢及各司應役與所納之錢,難以枚擧,實難支保,平市署所納及其他應役特減事也。所謂朔納及應役,雖未知其本事之如何,而除減一款,令本署,以爲善處之地,毛衣匠等以爲,揮項一種,本是手造,買賣資生矣。近來床廛人輩,憑藉一二舊件,恣意亂賣,將至失業渙散之境,該廛之舊件賣買,永爲嚴禁事也。憑藉舊件,亂賣新造,雖爲該工失業之端,猥此煩聞,極爲可駭,令該曹嚴治後,移文該署,以爲禁其買賣之弊,懸房市民等以爲,渠等所以資生者,惟在懸房一路,而本館及各處進排,其數夥然。一朔官納及齋儒別味其他許多所入錢,通計一年,合爲一萬九千七百餘兩,在前或出給公貨,以爲資生,而曾自均廳,本館例送條中六千餘兩,亦爲預給矣。近來市業漸失,潛屠狼藉,勢至難保,均廳每年例送錢條,限十年預下,各處潛屠,嚴加禁斷事也,公貨預下,初非可論,而以此煩聞,猥越極甚,置之。近來潛屠之弊,非但泮民失業之端,法禁蕩然,推此可知。嚴飭三司及兩捕廳,各別禁斷,全羅道·公忠道京主人等以爲,凡係邸弊,近益滋甚,各司或稱曲會,或稱婚喪需,勒令督納,而如或未及,則杖囚備至,疏廳求請,非但邑倅而已。鄕校書院,竝爲發簡,日事督納,故畢竟備納後,下往本邑,欲爲收捧,則十之八九,仍爲見失,各樣上納之未及上來,各司徵捧於邸吏,其所難支,不一而足,自京替納與浮費等錢,旣不得推尋,仍作爲舊債,此乃一大痼瘼,此後則上納愆期,關飭本道,各司徵索,疏廳求請,竝依節目嚴禁事也。各邑邸吏之弊,昔在先朝,洞燭其矜惻之狀,嚴飭廟堂,節目斑斑,則各處侵責,又復如前者,誠極痛駭,申明舊式,嚴辭甘飭,而至於疏廳求請之嚴督,反有甚於公家,如是嚴飭之後,若復犯科,則當該儒生,隨聞重繩,各司上納,自有期限,而近來愆期之弊,或不無該邑之稽緩,該色邸吏,亦自中間掩置者,比比有之,不可以一例設禁,虛實相蒙,若其上納之未及上來,而渠自擔當,不得推尋,而仍作舊債者,隨其顯發,令該司,論勘該守令之意分付,何如?傳曰,允。貢市朝之所依,每軫累瘼,不能革去者,專在目下之不爲對揚,另爲申飭,俾有實效之地,可也。
金蓍根,以備邊司言啓曰,京畿陳弊冊子判付內,令廟堂,可以稟處者稟處事,命下矣。取見其冊子,則其一,利川還穀,每年應分,殆近二萬四千石,而還戶不過三千六百,侵隣徵族,勢所不免,量其民戶,酌定分糶,其餘或移轉於穀少邑,或倍數分定於耗作條事也,應分還穀,殆近二萬四千,而應受還戶,不過三千六百,則多受難捧之患,遍及隣族,勢固然矣。較戶量穀,裒多益寡,此卽道臣之責,則雖以京畿言之,多還之弊,何獨利川爲然,而亦必有元還數少,巡糶難繼之邑,移此添彼,苟適其宜,卽可以一擧而兩便矣。先從此邑,斷自今年,令道臣細加酌量,漸次施行,而大抵列邑糴政,偏多偏少,爲弊惟均,此專由於穀品之精麤互異,斗斛之大小不同,斛準而品精之處,穀價自優,故年例各項作錢,偏劃於此,不計加濫於應作之例耗,未免混犯於應留之元穀,年年如此,還摠漸縮,斛欠而品麤之邑,穀價每低,故年例作錢,亦皆寢留,耗上生耗,年滋歲增,以致多而益峙,寡而益枵,今此邑倅所論倍數分定於耗作錢云者,可知此邑此弊,亦由於此,律度量衡,王政之所必同,則有此大小準欠之不齊,固已大可駭歎。糶糴專爲民食,則精捧精分,民亦奚憚,而或不能如此,納雖以精,受輒以麤,故官實欺民,民亦抗官,穀麤之弊,蓋由於此,以此精麤,可斷官續,黜陟之政,捨是何以,則精捧之飭,不容別擧,而㝡是各項作錢之不以各其本穀所在,惟優直是趨,應作而或全留,元穀而或犯劃,事之可駭,莫此爲甚,此謬不革,此弊眞無可捄之日,旣有道臣,廟堂則但當察其遵法與不遵法而已,亦不必另立科條,令於事前,以此意分付道臣,而亦竝關飭於諸道。其一,通津各宮房無土免稅,年年來付,依例移送於民結㝡多,免稅差少之邑,各墓所免稅租收捧之際,員役輩不無濫觴之患事也。無土免稅之輪定,旣有定式年限,則本邑所定之若是偏多者,如不限滿而不爲輪移,則必是先定未滿限而又爲疊定之致,分付道臣。査實釐正,各墓所免稅租事,凡折受土田差人濫捧之弊,朝飭本自截嚴,則幺麽員役輩憑公厲民之習,極爲駭痛,旣不操切於下送之時,又無禁制於收捧之際,墓官固亦有失,而道臣亦何無飭乎?後復如此,則直自畿營,推治該員役,而亦卽論報本司,以爲痛懲之地。其一,楊根所在守禦廳牙兵身布,比他㝡重,依奴牙兵例,減數定式,京華士族之靷行時曳船軍責立,實多民弊,自今道邑先生四喪及大臣卿宰喪外,一切防塞事也。守禦牙兵減布事,牙兵卽團束聽調之軍,故身布本歇於他軍,而今此比各軍身布最重之論,未知其何爲而然,而亦難只憑邑倅之言,遽可變通,關問該營,待其報來,從後稟處,曳船軍事,事雖屑越,民弊則大矣,依其所陳,分付道臣,定式施行。其一陽川軍額最少,塡充無路,某樣軍役謀避之類,私自投屬於京營門者,一竝防禁事也。軍丁苟艱之弊,何邑不然,而畿甸爲甚,本縣又畿邑之最藐爾偏小之處,五百原額,充數尙難,況於此原額中,躱避多岐,投屬無禁,則塡簽之艱,不言可知,以此分付各該營門,如非先定或應定之外,其自來投屬者,一竝刷還。其一,陰竹邑基移設事也,移邑便否,有難以遙度可決者,分付道臣。爛商於邑倅,詳探於邑論,如果舊基決難仍奠,而新占灼然便勝,則論理狀聞後,稟處,何如?傳曰,允。陳弊必有商量,回啓尤應致詳,依此施行,可也。
金蓍根,以備邊司言啓曰,江華府陳弊冊子判付內,兩條弊端,無論給代與蠲減,令廟堂從長稟處,而罷牧許耕事,議于該寺處之事,命下矣。取見其冊子,則鎭江牧場屯稅加捧事,旣有元稅收捧,又有屯稅,以致居民切骨之瘼,亦有船頭浦堰畓結捧稅米,多爲七十斗,作民輩擧皆渙散,有此兩處減稅之請,而觀其所論兩條,則右項收稅,皆屬於該府修城庫,其所減數,勢將給代,而給代之道,則吉祥牧場牧畜,自來不蕃,今爲陳場,就此許耕,則可捧百餘結之數,修城給代,綽有餘數云,所陳誠不無意見,而該寺事情,旣未詳知,牧場形便,亦難遙度,知委該府,更加爛商,往復該寺,從便措處,何如?傳曰,允。依草記卽爲施行,俾有實效之地,可也。
金蓍根,以備邊司言啓曰,卽見咸鏡監司狀啓,則釋王寺補築營建,自今月初一日始役矣,昨冬劃下物力,多有不足云,而其時以始役後,更爲區劃矣。見今公貨耗渴,他無着手之道,空名帖,限五百張成給,以爲添助物力之地,何如?傳曰,以七百張成給。
金蓍根,以備邊司言啓曰,卽見全羅右水使徐有鳳報本司辭緣,則以爲各樣軍布停退都數,一萬六百餘兩,而戍卒給代不足條,爲六千三百五十兩零,趁今劃下,然後可免雇卒飢餒之歎云矣,防軍布,今又停退,不可不推移給代矣,本道監營所管均役庫時留中,六千三百五十兩零劃貸,以爲取用之地,而待其新捧,卽爲充報之意分付,何如?傳曰,允。
金蓍根,以訓鍊都監言啓曰,本局待年軍張尙快·金得重,西郊沙峴近處,中豹虎一頭,私獵捉得矣,謹此封進,而捉虎軍等,依例施賞之意,敢啓。傳曰,知道。
閔耆顯,以賑恤廳言啓曰,東部景慕宮二契任掌姜命喆,今月二十日,本洞路傍,得二歲遺棄男兒,同里居良女鄭召史,欲爲收養,南部蓮城尉契任掌金喆福,今月二十日,本洞路傍,得一歲遺棄女兒,同里居良女金召史,欲爲收養,貧不自食,皆願受料,告于本部,自各該部,同日牒呈,故依節目竝爲給料,使之乳養之意,敢啓。傳曰,知道。
辛未三月二十日辰時,上御誠正閣。召對入侍時,參贊官金蓍根,持詩傳第五卷,侍讀官權晙,持詩傳第五卷,檢討官徐長輔,持詩傳第五卷,檢校待敎李光文,持詩傳第五卷,假注書尹庠圭,持詩傳第五卷,記注官劉㵙,持詩傳第五卷,別兼春秋李紀淵,持詩傳第五券,以次進伏訖。上命開卷讀奏,晙讀自吉日維戊,止足以觀矣。上曰,下番讀之。長輔讀自鴻雁于飛肅肅其羽,止鴻雁三章,章六句。上曰,參贊官讀之。蓍根讀自夜如何其夜未央,至庭燎三章,章五句。上曰,閣臣讀之。光文讀自沔彼流水朝宗于海,止脫前兩句耳。上曰,注書讀之,賤臣讀自鶴鳴于九皐聲聞于野,止納誨之辭也。上曰,上番讀之。㵙讀自鶴鳴于九皐聲聞于天,止鶴鳴二章,章九句。上曰,下番讀之。紀淵讀自彤弓之什,止詩傳大傳卷之十。上曰,文義陳之。晙曰,鶴鳴于九皐,聲聞于天,聲是由中而發外,自近而及遠,則此可反隅於誠之不可揜也,故易曰鳴鶴在陰,其子和之。孔子曰,君子居其室,出其言善,則千里之外應之,況其邇者乎?大抵至誠之道,其感也易,其應也速,臣竊伏覩數日以來屢度傳敎下者,憂勤致治之誠,藹然於絲綸之間,推此以往,德流化行,則太平萬世之基,實肇乎此也。今者書諸朝紙,頒示八方,域中生靈之見聞此敎者,亦將歡欣鼓舞,思見德化之成,感應之機,有如是矣。第伏念誠之爲言,悠久不息,無所間斷,今日有此傳敎,而明日便又擔却,則恐不免於虛僞之歸耳,昨下傳敎中,若曰靡不有初,鮮克有終,至誠之道,殿下已言之矣,伏願益加懋哉。臣旣以絲綸提奏矣,竊有區區愚忱,玆敢無隱,臣伏見向日大臣疏批,有曰予則天也,臣伏味其辭旨,蓋曰衆庶之上,有大臣,大臣之上,又殿下臨之也。初非爲自況之敎,而臣竊見往牒,漢之光武,於群臣奏對,勿用聖字,宋朝,臣不記其某宗,而使勿言聖神二字,臣不敢以漢唐之主,望於殿下,而若其聖不自居,持心謙抑之義,則有足可見,誠願殿下,取法於斯,凡於辭令之間,尤加裁量焉。上曰,所陳甚好矣,下番陳之。長輔曰,車攻吉日兩篇,雖言田獵一事,而宣王所以中興,文·武之功業,推可知矣,蓋其一事之中,五美具備五美之中,可以見上下之情云者,尤爲緊要,夫上下之情志交通,然後王賦之復,軍實之盛,師律之嚴,綜理之周,因此而畢擧矣。是故易曰,天地交而萬物通,上下交而其志同,夫上下相交,則情義交孚,而萬物咸通,上下不交,則情志相阻,而危亂敗亡之所由生也。若言古之至治,莫如唐虞三代,而其爲致治之本,卽不過都兪吁咈,左右夾贊,上下情志,得以相通之效也。顧今春晷漸長,講筵日開,討論經傳,酬酢如響,庶幾上下之間,情志相孚,而其所加勉之工,不但在於法筵之講論而已。大小臣隣,頻賜召接,俯詢下情,洞察民隱,克恢虛受之量,而如宋太祖之洞開重門,細究經濟之術,而如唐宣宗之怡然閒話,則情志無礙,而治道可成矣,豈徒專美於古昔而已哉,伏願益加聖念焉。上曰,參贊官陳之。蓍根曰,臣無可陳之文義矣。上曰,閣臣陳之。光文曰,上下番所奏已盡,臣更無可陳者矣。上曰,今日自止,別無發問處矣,仍命掩卷,惠慶宮進服加味異功散前方中,人蔘加五分,自今日五貼式,日次製入。出榻敎命玉堂閣臣先退,晙等退出,又命退,承史以次退出。
上在昌德宮。停常參,只晝講。
巳時午時,日暈。
自人定至二十二日開東,灑雨下雨,測雨器水深四分。
徐鼎輔啓曰,明日常參·經筵,取稟。傳曰,只晝講。
金蓍根啓曰,來二十五日,朝參日次,而明陵忌辰祭齋戒相値,頉稟之意,敢啓。傳曰,知道。
金相休啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
徐鼎輔啓曰,藥房副提調持湯劑來待矣。傳曰,封入。
傳于金蓍根曰,回還上副使明日來待。
傳于金蓍根曰,王政必自經界始,堤堰修築,其規實好,向來戶郞,亦所有奏,各別申飭各道。
傳于金蓍根曰,八域民庶巨瘼熟弊,難以詳知,予嘗悶恤,令各該道臣及四都守臣,分條作文,俾爲燕暇常目之地焉事,分付,格例則如箚子樣爲之,立綱設目之意,一體知悉。
備忘記,各道刑囚應可積年久滯者,各別防守,而其外小小罹罪而不得釋脫者,卽爲分等治放事,分付。
備忘記,政官牌招開政。
金蓍根啓曰,吏曹判書朴宗慶,參判李存秀,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,參議只推,與判書·參判,一體更爲牌招。
有政。吏批,判書朴宗慶,家在城外,參判李存秀進,參議宋冕載進,左承旨金相休進,以金履度·朴宗來爲知經筵,鄭尙愚爲同經筵,趙璟鎭爲注書。
兵批,判書李勉兢病,參判金孝建病,參議鄭景祚入直進,參知權烒病,右承旨金蓍根進,同知吳宗瑞,副司果李羲準,以上竝單付。
金相休啓曰,行大司憲李直輔,執義宋啓榦,掌令金商雨,持平李魯集在外,尹尙烈未署經,掌令姜浚欽牌不進,監察茶時之意,敢啓。傳曰,知道。
以大司諫宋翼孝,獻納尹致後,正言李·柳訸,掌令姜浚欽牌不進罷職傳旨,傳于金相休曰,只推。
金蓍根,以弘文館言啓曰,副修撰金學淳,旣有只推之命,卽爲牌招察任,何如?傳曰,允。
以副修撰金學淳牌不進罷職傳旨,傳于金蓍根曰,只推,更爲牌招。
金相休,以義禁府言啓曰,通信正使金履喬,副使李勉求狀啓內,釜山鎭僉使李源龍,爲先罷黜,其罪狀,令攸司稟處事,啓下矣。李源龍,時在任所,依例發遣府書吏,交代後拿來,何如?傳曰,待其待命拿囚。
義禁府啓目,礪山前府使兪碩柱矣原情云云。問目內辭緣,泛稱遲晩,所當請刑是白乎矣,曾經都摠經歷,勿爲請刑,載在大典通編,議處,何如?判付啓,滯囚可悶,直爲照律爲良如敎。
兼戶曹判書沈象奎疏曰,伏以臣,匪才而據重任,蔑勞而超崇秩,固已大累聖朝審官愼賞之政,而顧在分私,尤極踰濫,不克負荷,必將僨敗,夙宵憂懍,若隕淵谷。且臣之待罪於藥院,垂四年于玆矣,間或乍遞旋授,殆同非此莫可,語以私義,合卽冀免,而獲與保護之地,思效涓埃之酬筋力所及,殫竭是期,前後叨冒,不敢言私,而臣本脆薄善病,瘁旣積久,祟亦間甚,自春以來,或直宿輪次,或監煎排日,祗爲嘗藥之重,罔恤採薪之憂,晨夕奔趨,全失調治,狗馬賤疾,蓋亦彌留已淹矣。纔經陪扈,倍添凘頓,比自數日,重患感冒,痰逆氣綴,眩瞀劇苦,委倒不省,若墮煙霧,決知時日之頃,難期痊蘇,臣之實狀旣如是,都相又以陵享攝行,奉命出外,顧今湯劑日進之時,只有副提調一人,鎭日監煎,悚事體之苟艱,懼義分之虧缺,怵惕靡安,若添一病,而際又家遭功慼,服制有限,以此以彼,斷不可緣臣賤故,任其瘝職,玆敢移次盥疾痛必呼。伏乞聖明,特垂憫諒,將臣所帶內局之任,亟許鐫免,公私可幸,臣方治疏未上,伏聞下諭于回還兩使臣,有適有恙適有滯氣之敎,出疆反面之臣,不得召接,使之改日來待,則雖或一時適然之證候,下情實不勝區區憂慮,臣當卽地趨入,請承諸節,而身未齋潔,不敢輒蹈禁籞,徊徨私次,益切悶悚,此時此任,尤不可不卽賜變通。臣無任云云。答曰,省疏具悉。兩使臣不卽召見,實有故而然也,卿旣以身帶保護而不得承候,爲難安之端,何可以此章皇疏辭乎,勿辭行公。
辛未三月二十一日辰時,上御誠正閣。晝講入侍時,同知事金魯敬,持詩傳第三卷,特進官李庚運,持詩傳第三卷,參贊官金相休,持詩傳第三卷,侍讀官權晙,持詩傳第三卷,檢討官徐長輔,持詩傳第三卷,假注書尹庠圭,持詩傳三第卷,記注官洪宅柱,持詩傳第三卷,別兼春秋李紀淵,持詩傳第三卷,武臣行副護軍李亨謙,以次進伏訖。上開卷讀前受音一遍訖,命奏新受音。晙讀自園有桃,止章十二句,仍解釋章句以奏。上讀新受音一遍訖,命陳文義。晙曰,此章大旨云詩人,憂其國小而無政,蓋魏國衰微,至於危亡之境,而魏君不知覺悟,政亂而不修,民窮而不恤,豈非大可憂也,魏君不知憂,而詩人憂之,此魏所以終至於亡也。若使魏君,能憂其憂,急爲扶顚持危之計,則國雖微弱,豈有危亡之慮哉?大抵爲人君者,不可以不知憂,知其可憂,則能存警惕,而可至於無憂,此書經所云無逸而乃逸之意也。臣竊惟殿下,憂勤惕念,日不暇給,振刷之政,節勵之敎,至誠懇惻,溢於辭表,圖治憂民之聖念,若是其勤且深矣,爲今日臣民者,孰不翕然聳感哉?庶幾太平萬世之慶,指日可期,而政令施爲之際,或不能一一踐行,反歸文具,則終始如一之德,恐有始勤終惰之慮矣。伏望殿下,深留意於終始無間之工,益加惕念焉。上曰,下番陳之。長輔曰,此篇大旨,上番已陳,臣別無各奏之文義,而大抵詩人之憂,存諸心而發於外,至於歌謠而行國矣,當時魏國之人,不知其深憂,而反謂之驕,然魏之君臣上下,滔滔皆是,而不知可憂,其終至危亡,不亦宜乎?是以爲國之道,不以安樂無事之時,謂可安可樂,反以謂可憂可虞而警之戒之,故易曰其亡其亡,繫于苞桑,孔子釋之曰,安而不忘危,治而不忘亂,如此以後,可以保其國矣。然而人君,或未能恒存兢畏,而少有放過,則其流之弊,終至於安其危而利其災,不知危亡之爲可戒可懼也。是故文王無逸之德,日昃不遑,漢高大風之歌,安不忘危,後世人君,不知治安之時,反有危亂之機,國家閒暇,則般樂惰傲,肆然自高於億兆之上,而不戒不懼也,如此則欲免於危亡得乎。臣竊伏覩近來屢度傳敎下者,憂民之聖念,溢於絲綸之間,孰敢不欽仰感誦,而古人有憂治世慮明主之言,伏願殿下,以無事之日,若有事之時,以無憂之時,若有憂之日,深留聖念焉。上曰,同知事陳之。魯敬曰,上下番所奏,已盡此詩之義,而第念國小而無政云者,宜其魏國之終至於亡也,雖小國,豈可以無政乎?國無小大,而有善政則興矣,無善政則亡矣。蓋國之所以爲政者,不過慶賞刑威二款而已,善者賞之,惡者威之,使勸於善而懲其惡,賞信罰當,則其餘施措之方,咸得其宜矣。賞罰者人君之喜怒也,一喜一怒,出於至公,當喜而喜,當怒而怒,喜怒中節,則賞罰適宜,賞罰適宜,則庶政畢擧矣。爲政之本,如此而已,伏願審愼於喜怒之際,使賞刑無或過中焉。上曰,特進官陳之。庚運曰,此詩魏國衰弱而無善政,故詩人憂之,而篇內無斥言之處,可見詩人忠愛之意也。若使魏君,能悔悟惕勵,則豈有危亡之患哉?蓋雖小國,能行仁政,則可以爲大國矣,是以湯以七十里,文王以百里,湯·文之國,其小若是,而由其行仁政,故終能有天下,由此觀之,則魏之亡,不在於國小,而在乎無政也,後之人君,可不戒哉?然而非但命令事爲之間而已,其本在乎人君一身之上,一言一默,一動一靜,皆爲臣民之儀則矣。若能正心修身,以爲行政出治之本,則唐虞三代之治,可以挽回矣,伏願體念焉。上曰,參贊官陳之。相休曰,臣別無可陳者矣。上曰,此篇更無發問處矣,命掩卷。魯敬曰,今番慶科武科初試時,臣適忝主試,今登筵席,故敢以趙馨錫事仰達矣。馨錫旣入格,而臺試使爲四祖之講,則馨錫言京居有地處擧子,則前無講四祖之例,終不應講,蓋此講四祖之法,欲發鄕賤輩代射者之弄奸也,若兩班閒良,則不必問之矣。臺試發怒於馨錫之牢拒,至於着枷,臣等謂着枷則過矣,救解而出送,馨錫自言,以兩班擧子,見此羞辱,則何以赴擧乎?卽請拔單子,臣等曉諭而遣之,無何擧子數十人,入試庭中齊聲曰,馨錫以不講四祖,而至於着枷之境,則兩班擧子,同見羞恥,願盡拔單而去,臺試益爲激怒,更枷馨錫,臣等又爲救解而退,却仍値日暮,撤場各歸矣。其夜臺試,草記論罪,繼又上疏,至于嚴勘充軍之境,蓋草記,前例差備官,以試官意啓,而未聞臺試不與試官相議而直自草記者也。臣等非不知獲卽上疏論卞,而同參試席,恐傷事面,故趦趄而止矣,今旣登筵,敢具事實,有此仰達矣。上曰,臺試誰也?魯敬曰,執義姜世綸也。上曰,今聞卿言,果有相左,而以草記與上疏觀之,則自上處分,當如此矣。魯敬曰,伊時處分,出於嚴科場杜後弊之聖意,誠至當矣,而若以本事裏面論之。馨錫之罪,不過不講四祖而已,臺試之草記與疏辭,果不無爽實矣。上曰,卿之所奏如此,而旣已酌處之後,有難遽議矣,仍命經筵諸臣先退,魯敬等退出,又命退,承史以次退出。
上在昌德宮。停常參·經筵。
金相休,以都摠府言啓曰,今日入直三內廳武兼禁軍及軍兵等,中日習射技放,請出標信,傳曰,知道。
金相休啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
申絅啓曰,明日再明日,英陵忌辰祭齋戒正日,二十五日二十六日,明陵忌辰祭齋戒正日相値,視事頉稟之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
徐鼎輔啓曰,藥房副提調,持湯劑來待矣。傳曰,封入。
閔耆顯啓曰,凡呈辭之廳坐來呈例也,而知經筵吳載紹,再度呈辭,晩始來呈,揆以格例,誠甚未安,推考,何如?傳曰,允。
藥房口傳啓曰,昨於回還兩使臣,不得召接之命,有適有恙適有滯氣之敎,雖是一時適然之證候,區區下情,伏不勝達宵憂慮之至。伏乞亟許臣率醫官入侍,以爲診察議藥之地,千萬顒祝惶恐敢啓。答曰,知道。昨日經筵後,偶於食閼,多數吐下,故不得卽爲召接,今則不必入侍矣。
傳于金蓍根曰,回還使臣入侍。
閔耆顯啓曰,新除授注書趙璟鎭,卽爲牌招察任,何如?傳曰,允。
傳于申絅曰,回還書狀官,明日來待。
以副修撰金學淳再牌不進罷職傳旨,傳于申絅曰,只推。
申絅,以弘文館言啓曰,副修撰金學淳,旣有只推之命,卽爲牌招察任,何如?傳曰,許遞,前望單子入之,待下批牌招察任。
玉堂前望單子入之,副修撰李泳夏落點。
金相休啓曰,行大司憲李直輔,執義宋啓榦,掌令金商雨,持平李魯集在外,尹尙烈未署經,掌令姜浚欽牌不進,監察茶時之意,敢啓。傳曰,知道。
以大司諫宋翼孝,獻納尹致後,正言李·柳訸,掌令姜浚欽牌不進罷職傳旨,傳于金相休曰,只推。
以江原監司洪義謨狀啓,橫城縣民家失火事,傳于閔耆顯曰,聞甚矜惻,元恤典別加顧助事,分付。
申絅,以禮曹言啓曰,去正月二十八日惠慶宮患候平復,頒赦陳賀時,因下敎,惠慶宮進獻方物,京外一體封進,各殿宮方物,則只以京廳方物封進事,草記行會矣。濟州牧所封方物,自是外貢,而不能區別,誤爲封進,揆以貢獻,事體誠極未安,該牧使李顯宅推考,所封方物,所當還爲下送,而越海之地,亦涉有弊,何以爲之乎?敢稟。傳曰,惟正之貢重,而行會外加貢,亦不當,卽爲下送,可也。
申絅,以禮曹言啓曰,卽接槐山幼學朴晩陽所志,則以爲同姓九寸姪斗和,嫡妾俱無子,以其同姓八寸兄元和第三子長運,欲爲繼後,兩家諸族,相議完定,而兩邊與受,俱爲作故,不得循例禮斜,依定式草記稟處事呈狀矣。凡係繼宗立後,明有可據,而不得登聞者,許令該曹,論理草記事,曾有筵奏定式,而門長朴晩陽所訴旣如此,依定式,朴元和第三子長運,立爲朴斗和之後,何如?傳曰,允。
金蓍根,以兵曹言啓曰,本曹正郞崔鴻晉,身病猝重,屢度呈狀乞遞,宿衛重地,不可久曠,今姑改差,何如?傳曰,允。
金蓍根,以刑曹言啓曰,今番慶科庭試放榜時天童軍,文科全數定給,武科只給乙甲科事,前已草記蒙允,而因禮曹草記,放榜更以三月二十八日權停禮設行事,命下矣。在前庭試時非親臨卽日放榜,則天童軍,不爲分給矣,今亦依例置之,何如?傳曰,允。
金相休,以刑曹言啓曰,今番武科初試時借射逃躱罪人李顯翊·徐承新·李英秀,殿試時借射逃躱罪人李敏哲·劉啓辰等,刻期跟捕,待現捉照律事,前已草記,而批旨內逃,躱甚於初犯,各別嚴刑定配可也事,命下矣。李英秀·李敏哲·劉啓辰,今已就捕,而謹按律文,則大典通編試取條,有曰借射者杖一百,身充水軍,大明律犯罪逃走條,有曰犯罪逃走者,加本罪二等,李英秀等,依此律照勘。英秀全羅道長興府,敏哲平安道寧遠郡,啓辰慶尙蔚山府,竝邊遠充軍定配所,而依前下敎,各嚴刑一次後,押送各其配所,李顯翊·徐承新等,發捕多日,尙不就捕者,尤極痛駭,今方另加糾察,期於捉得之意,敢啓。傳曰,知道。卽爲捕捉,嚴刑一次後,永充水軍,可也。
金相休,以義禁府言啓曰,時囚罪人兪碩柱原情公事判付內,滯囚可悶,直爲照律事,命下矣。兪碩柱,全羅監司李相璜啓本內,礪山新舊還各穀二萬三千九十五石四斗內,己巳停還中,仍停爲二千五百十六石八斗七升,當捧爲二萬五百七十八石十斗三升內,未捧爲八千三百一石十一斗七升,糴政了勘,在於歲末,而該府前府使兪碩柱遞歸,旣在歲末,則不卽準捧,致此近萬包未捧者,揆以法意,誠極痛駭,其罪狀,令攸司稟處罪,取考律文,則大典通編倉庫條,有曰,舊還未準捧守令論罪,大明律制書有違條,有曰,凡奉制書,有所施行而違者杖一百,大典通編推斷條,有曰,犯私罪,杖一百決杖,告身盡行追奪,雜令條,有曰,王府決杖,代以金贖矣。兪碩柱,杖一百收贖矣,告身盡行追奪,放送,何如?傳曰,允。如有功議,各減一等,可也。
金相休,以義禁府言啓曰,兪碩柱,杖一百收贖,告身盡行追奪放送草記,批旨內允,如有功議,各減一等可也事,命下矣。兪碩柱十一代祖汝霖靖國功臣,景明君異姓五寸親云,功議各減一等,杖八十收贖,奪告身三等之意,敢啓。傳曰,知道。
金蓍根,以訓鍊都監言啓曰,本局千摠趙岐,身病甚重,勢難察任,改差,何如?傳曰,允。
金蓍根,以禁衛營言啓曰,本營千摠鄭來升,身病猝重,勢難察任,改差,何如?傳曰,允。
行護軍洪義浩疏曰,伏以今番庭試,臣之族孫遠謨,改名龜遐,而獲參科榜矣,年少儒生,未能周思,輕信不經之夢兆,遽改共知之名行者,固已萬萬妄率,而況其上一字,有犯遠代祖諱,臣之諸宗,莫不驚駭,闔門齊議,有不可以此名,使之應榜,臣適忝在行高,玆不得不冒昧陳達。伏乞聖明,俯垂諒察,亟命還其本名,仍令有司,議其妄錯之罪,不勝千萬幸甚。臣無任云云。答曰,省疏具悉。事固妄矣,事旣往矣,參酌分揀,名則因施前名。
辛未三月二十二日午時,上御誠正閣。晝講入侍,回還正副使同爲入侍時,同知事洪義浩,持詩傳第三卷,特進官李肇源,持詩傳第三卷,參贊官金蓍根,持詩傳第三卷,侍讀官洪儀泳,持詩傳第三卷,檢討官李鼎秉,持詩傳第三卷,假注書尹庠圭,持詩傳第三卷,別兼春秋洪敬謨,持詩傳第三卷,別兼春秋李紀淵,持詩傳第三卷,武臣行副護軍權琇,回還正使李集斗,副使朴宗京,以次進伏訖。上開卷讀前受音一遍訖,命奏新受音。儀泳讀自陟彼岵兮,止章六句,因解釋以奏。上讀新受音一遍訖命,陳文義。儀泳曰,此篇孝子行役思親之詩也,而篇內不露自己勞苦之狀,先言父母兄弟念已之情,身旣遠離,則父母兄思念之言,無由聞知,而以父母之心爲心,故想像之至,如見而如聞也,其孝友之誠忠懇之切,顯於辭表,眞所謂篤行君子人也。噫,如此忠孝之人,不得見用於時,而反汨於行役之中,魏君之不知賢人,於此可知,此魏國之所以亡也。小雅四牡之詩,勞其使臣,而以不遑將父等辭,在上者惴下情而先言之,此周室之所以興也。蓋家人父子之間,相離切迫之情,上能知之,則民忘其勞,上不知之,則民懷其怨,獨賢勞苦,則上不知人矣,征役不息,則民不安居矣。國之興亡,時之盛衰,繫于此也,是以爲國之道,不出乎知人安民二者而已,能盡其道,溯而上之。堯·舜之治,可以期矣,蓋觀詩之法,意味無窮,能推廣其言外之旨,則一篇一章之內皆有至理之存焉,伏願燕暇之中,反復深察焉。上曰,下番陳之。鼎秉曰,此詩三章,皆以上愼㫋哉言之,與衛詩不忮不求,何用不臧警戒之辭,同一意也。大抵愼之一字,非但緊切於行役征戍之間而已,天下之事,無處不可不謹愼,而書經所載愼厥身修,愼乃在位,愼簡乃僚三條,尤切要於治國之道矣。愼厥身修,誠正治正平之本也,愼乃在位,敬天愛民之意也,愼簡乃僚,任賢使能之道也,愼之義,若是乎切矣。古昔聖王,制政出治之際,必深思廣詢,允協天下之望者,皆用愼重之道,而猗歟我聖朝,規模宏遠,制作密察,開廟堂而訏謨者,愼於經濟之術也。置銓曹而黜陟者,愼於用人之政也,擇方伯守令者,愼於治民之道也,其餘庶官衆務,皆令董督申飭,俾無瘝曠之患者,專在於愼㫋二字,以此言之,爲國之道,小有不愼,則其治苟矣,伏願此等處,深留聖念焉。上曰,同知事陳之。義浩曰,上番引四牡詩勞使之義,而東山篇篇下註,說而使民,民忘其勞之義,可見周家推誠愛下之本,故雖在行役之時,忘其勞苦之狀,而以此章觀之,其父母兄弟相離遠思之情,若是其懇且切也,則魏君之不恤其民,斷可知矣,然此人也,但言其私情之切迫,而不露怨國之意,可知其人之賢,而聖賢之遺風不泯矣。儀泳曰,在上者,能以逸道使民,則雖勞豈敢怨乎?昔在中廟朝,諭兩界節度使曰,嘗讀伯兮·陟岵二詩,益知邊塞之苦,爾等以古詩人忠孝自處,予之念爾,如父兄之念子弟,野史亦載中廟撫恤沿邊戍卒之聖德,故臣敢以法祖宗之義仰陳焉。上能恤下,則勞而不怨,上不撫民,不堪勞苦矣。上曰,此詩與蓼莪,相爲表裏,子在行役,而父念其子,人情之當然也,孝子之心,不聞而如聞,不見而如見,觀乎此詩,可謂慈孝俱全矣。儀泳曰,聖敎誠然矣,孝子之心,視於無形,聽於無聲,故身雖遠征,而心不離親矣。上曰,此三章,父母兄念已之辭不同,父曰無已,母曰無寐,兄曰必偕,此有意義乎?儀泳曰,父母兄之念其行役勞苦,則其情一也,婦人之情,常切於寢食之間,故特念其夙夜不能寢也,深味此章之言,則曲盡人情,可以感人於千載之下矣。上曰,此詩言父母兄,而不言弟,無乃無弟而然乎?儀泳曰,或有弟,而兄重弟故,擧重而言,或無弟而不言矣,篇內無可證之處,其有其無,不得詳知矣。上曰,特進官陳之。肇源曰,上下番已奏,臣別無更陳者矣。上曰,參贊官陳之。蓍根曰,臣亦無各陳之文義矣。上命掩卷,命冬至正副使進前。集斗·宗京進伏。上曰,無事回還否?集斗等曰,王靈所曁,善爲往還矣。上曰,昨日經筵罷後,適有滯候,未卽召接矣。集斗曰,昨伏奉手諭下敎,恩榮無比,而殆無異於承聆玉音矣。上曰,彼中有何可聞之事乎?集斗曰,關以外沿路,昨夏潦水無前,道路山川,多見潰決,至於我國江邊諸郡之水災,未必不由於此矣。上曰,彼中無野賊流民之患乎?集斗曰,流民間或有之,野賊則未能的知矣。上曰,皇帝有意於治政耶?集斗曰,每因象胥,憑傳言語,故目下政令,不能詳聞,而大體則節儉可知,以宮室之節見之,十年後面目,侈儉顯殊矣。上曰,何年入去乎?集斗曰,粵在庚申,與故領府事臣李秉模偕往矣。上曰,爲奏請副使乎?集斗曰,然矣,又聞宮中寶貝之屬,盡出于外云,此是轉傳之說,未知的實,而崇儉之意,推可知矣。上命正副使勿就座直退,集斗等退出,仍命經筵諸臣退,義浩等退出,又命退,承史以次退出。
上在昌德宮。停常參·經筵。
金相休啓曰,行大司憲李直輔,執義宋啓榦,掌令金商雨在外,掌令姜浚欽未肅拜,持平李魯集在外,尹尙烈未署經,監察茶時之意敢啓。
徐鼎輔啓曰,藥房副提調持湯劑來待矣。傳曰,封入。
傳于申絅曰,召對爲之。
傳于申絅曰,回還書狀官入侍。
以副修撰李泳夏牌不進罷職傳旨,傳于申絅曰,只推,更爲牌招。
傳于徐鼎輔曰,留院公事入之。
傳于徐鼎輔曰,專經文臣殿講,明日爲之,處所以仁政殿,命官爲之。
徐鼎輔啓曰,明日仁政殿,專經文臣殿講,命官爲之事,命下矣。何大臣進去乎?敢稟。傳曰,右相進去。
以專經文臣殿講時執冊承旨望單子,傳于徐鼎輔曰,試官以今番庭試殿試試官爲之。
以兵曹都監千摠望單子,傳于金蓍根曰,昨見都監草記,則前千摠趙岐,以身病請改云,趙岐之自前懸頉於軍職,極爲無嚴,渠兄之罪渠兄也,渠之不爲出頭於軍職及將官望除之後者,亦是渠也,各別申飭事,分付軍職廳。
申絅,以禮曹言啓曰,行護軍洪義浩上疏批旨內,省疏具悉。事固妄矣,事旣往矣,參酌分揀,名則因施前名事,命下矣。洪遠謨,本以進士,今科皮封中,以通德郞誤書,此亦妄錯,所當論罪,而亦有已例,不必深究,原榜目中通德郞洪龜遐,以進士洪遠謨,改付標以入之意,敢啓。傳曰,知道,事事妄錯,下司憲府,發緘取招,功議減等。
徐鼎輔啓曰,洪遠謨緘推傳旨啓下矣,憲府臺諫,除在外·未署經外,未肅拜人員,卽爲牌招,以爲承授之地,何如?傳曰,允。
以濟州牧使李顯宅啓本,罪人韓學春到配事,傳于徐鼎輔曰,事則微細一端頑字,出陸移配於江原道通川郡事,分付。
辛未三二十月三日辰時,上御誠正閣。召對入侍,回還書狀官同爲入侍時,參贊官申絅,持詩傳第六卷,侍讀官洪儀泳,持詩傳第六卷,檢討官李鼎秉,持詩傳第六卷,檢校待敎李光文,持詩傳第六卷,記事官趙璟鎭,持詩傳第六卷,記注官劉㵙,持詩傳第六卷,別兼春秋洪敬謨,持詩傳第六卷,書狀官洪冕燮,以次進伏訖。上曰,書狀官進前。冕燮進前。上曰,彼中無可聞之事乎?冕燮曰,彼地沿路,歉荒孔酷,殆我國之所未覩矣。上曰,寧古塔有山崩之災,黃河有潰決之患云,黃河之潰決,果何如云耶?冕燮曰,黃河之潰決,古亦有之,而楊州一境,酷被其害,振古所罕,彼國費財,不可殫記云,而彼皆諱災,適逢楊州人,略聞其槪,以其諱秘之故,與彼人酬酢之談草,皆已扯之,略記其槪於別單以入矣。上命書狀官先退,冕燮退出。上開卷命讀,儀泳讀自詩傳大全卷之十一,止呼祈父而告之。上曰,下番讀之。鼎秉讀自祈父予王之瓜士,止賦也。上曰,參贊官讀之。絅讀自祈父亶不聰,止章四句。上曰,閣臣讀之。光文讀自序以爲刺宣王之詩,止下篇倣此。上曰,注書讀之。賤臣讀自皎皎白駒,止賦也。上曰,上番讀之。㵙讀自皎皎白駒賁然來思,止呼其黃鳥而告之。上曰,下番讀之。敬謨讀自黃鳥黃鳥無集于桑,止下篇亦然,上曰,文義陳之。儀泳曰,宣王中興之業,考諸江漢·車攻諸篇,蔚有可觀,而至於祈父詩以下諸篇,多有愁怨底意,大抵功業之成就固難,而善終爲尤難,雖以此章言之。宣王中興之功,專資於戎政,故其末之弊,至於怨祈父如此,而祈父詩出後,周德不振,而武威之不競可知矣,後之人君,必貴乎克詰戎兵矣。我國地方,三面帶海,一面被山,金湯之勢,雖若無可憂者,而軍政一事,不可放忽,周官司馬之法,雖難猝行,而近日生民之困悴,專由於軍政之弊,不啻如周師之有母尸饔而已,伏願自上,另加申飭,俾講沿革之方,以爲克詰之道焉。上曰,下番陳之。鼎秉曰,白駒詩,好賢之誠,較諸緇衣之詩,尤有切焉,四章之一內,節深於一節,好賢之誠,溢於辭表,然而賢者之長往而不顧者,人君好賢之誠,猶有所未至故也。賢者之留與不留,專係人君之誠與不誠,阿衡出脚於三聘,武侯許身於三顧,蓋未有積誠而不至者也。近日殿下,日御講筵,勵精爲治,臣不勝欽仰萬萬,而昔在孝廟朝,必求林下讀書之士,俾皆出入經筵,甚盛事也,居今之世,亦豈無其人乎?伏願博訪賢才,以爲一分裨治之道焉。上曰,參贊官陳之。絅曰,臣則無可達之辭矣。上曰,閣臣陳之。光文曰,白駒章文義,下番已爲敷陳,而蓋此詩,未知作於何時,而若使時君好賢,如此其摯,則賢者豈肯終於邁邁哉?此必是其時在下之人,惜其賢者之去而作此詩,夫賢者,雖或未用於當世,而一世觀感之效,亦自不少矣。臣伏見向來,特降敦諭於旌招之士,辭旨懇至,必欲其來,而第伏念,每年一番敦諭而止,則便是應文備例也,若非別加誠禮,則旌招之士,亦難遽然進身矣。昔在列聖朝,儒賢輩出,羽儀明時,雖或有獨善其身,不見用於世者,自上待以誠禮,故在下之人,擧皆觀感興起,而英廟朝五十年禮遇之士,不勝指僂,而作成之效,式至于今矣。臣生長於龍仁,嘗有所逮聞於臣之曾祖及門之士者,英廟朝,屢降敦諭別諭,而臣祖自乞養疏後,屢蒙除拜而皆不就,且於辛壬以後,便是隱遯不仕,而多士之摳衣及門者,成就甚多。如文元公臣閔翼洙,文敬公臣金元行,文純公臣閔遇洙,故參議臣兪彦鏶,故諭善臣朴性源,其最著者,遐鄕儒士,亦多成就其德性者,而去古未遠也,故今於俎豆之院,春秋會講,臣亦於兒時與焉。其揖讓升降之節,猶有可觀者,其遺風餘澤之有補於後世者,有如是矣。今殿下,兼君師之位,其所以使一世觀感之方,尤易於在下之人,雖以近日所下絲綸觀之,有善政及於民,則雖至愚之民,亦皆蹈舞,有董飭百僚,則百僚恐懼惕勵,一或有未盡善處,則擧懷憂慨之心,蓋其感應之效,捷於影響,臣固已的然見之於絲綸之下矣,行斯道之若是其易也,而但殿下之不行,如孟子非不能也不爲也之訓矣。伏願益懋講學,搜羅人材,以身先之,則下必觀感興作,而方可以從欲以治,庶績咸熙,目下巨細之弊,不期革而自消矣。上曰,此章言皎皎白駒在彼空谷,生芻一束其人如玉,母金玉爾音而有遐心,此文義最好,而自古多引喩此詩者,若玩味於此章則好矣。儀泳曰,此詩首章,挽其去也,次章冀其勿去也,四章旣去之後,道其悵惘戀慕之意,藹然餘意,尤勝於當面而言之者矣。上曰,下番敷衍其義以奏也。鼎秉曰,求賢之德音,藹然感發,則賢者亦當感悅矣,雖近日山林之下,亦豈無賢,而但無由上徹耳,昔仲弓曰焉得賢才而擧之。孔子曰擧爾所知,蓋人君克用人才,則人才輩出矣,伏願深留聖意焉。上命掩卷,玉堂先退,承旨進前,命書傳敎曰,秋曹獄囚,多有滯囚者,極爲矜悶,令秋曹,審理以聞,光文曰,本閣有事文類聚割付件,而年前,以板物力內下之意下敎矣,迨此日長之時,印出似好,而諸閣臣之意亦如此,故敢此仰達矣。上曰,日後更稟宜矣。仍命退,閣臣光文退出,又命退,承史以次退出。
上在昌德宮。停常參·經筵。
巳時,日暈。
金相休啓曰,行大司憲李直輔,執義宋啓榦,掌令金商雨,持平李魯集在外,尹尙烈未署經,掌令姜浚欽傳旨未下,監察茶時之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
徐鼎輔啓曰,藥房都提調·副提調持湯劑來待矣。傳曰,封入。
傳于金相休曰,召對爲之。
傳于申絅曰,專經文臣殿講居首人賞格,考例捧傳旨。
傳于金相休曰,騎房承旨詣仁政殿東月臺,食代外入直禁軍戎器點考後,因爲勞問以奏。
金相休啓曰,臣相休,承命進詣仁政殿東月臺,食代外入直禁軍戎器點考,則皆無頉,因以傳敎內辭意勞問,則亦皆好在云矣,敢啓。傳曰,知道。
以掌令姜浚欽牌不進罷職傳旨,傳于金相休曰,只推,更爲牌招。
金相休啓曰,洪遠謨緘推傳旨,當爲承授,而行大司憲李直輔,執義宋啓榦,掌令金商雨,持平李魯集在外,掌令姜浚欽牌不進,持平尹尙烈未署經,不得擧行,何以爲之?敢稟。傳曰,違牌人只推,更爲牌招。
金相休啓曰,洪遠謨緘推傳旨,當爲承授,而行大司憲李直輔,執義宋啓榦,掌令金商雨,持平李魯集在外,掌令姜俊欽再牌不進,持平尹尙烈未署經,不得擧行,何以爲之?敢稟。傳曰,違牌人只推,更爲牌招。
金相休啓曰,洪遠謨緘推傳旨當爲承授,而行大司憲李直輔,執義宋啓榦,掌令金商雨,持平李魯集在外,掌令姜浚欽三牌不進,持平尹尙烈未署經,不得擧行,何以爲之?敢稟。傳曰,山林外竝許遞,待開門政官牌招開政。
金相休啓曰,掌令姜浚欽三牌不進,依定式,遞差傳旨及禁推傳旨,捧入之意,敢啓。傳曰,知道。
以前掌令姜浚欽三牌不進禁推傳旨,傳于金相休曰,分揀。
公忠監司徐有聞狀啓也,懷德縣監任重白牒呈內,本縣東面楸洞里居經筵官宋啓榦開坼敦諭原本,縣監馳往傳諭矣。卽者呈單內,以爲臣,微末常蔭,壠畝下賤,律之於格例,旣不可封章,雖轉替附奏之地,亦不敢陳其情私,而竊伏念,前後誤恩,罔非匪分,擧措失當,聽聞駭惑,臣之取譏一世,有不暇恤,其爲貽累聖朝,亦尤甚焉。臣庸是之懼,玆敢不避僭猥,冒死控訴,而慢命犯分,實不容誅,席藁私次,惶恐俟罪矣。不意今者,又下別諭,不惟不施刑章,反加寵優,若斯異數,挽近所罕,臣是何人,敢當斯禮,拜受九頓,震懍隕越,益不知死所矣。臣之情實,已因縣道悉暴,無事架疊,而此蓋有司諸臣,未詳於伊時處分,慢事玩人,以欺聖明,轉輾至斯也,是豈臣夢寐所及哉。伏乞天地父母,仰述先朝體下之聖德,深惟末路滋僞之弊習,亟遞筵銜,仍削選籍,上存國體,下安私分,千萬祈懇之至,臣情勢之外,狗馬賤疾,歲深一歲,近益添劇,屢次敦召之下,一未承膺,臣罪到此,尤合萬戮,因復席藁,恭俟嚴譴事,登時狀聞之意,詳報營門,枚擧牒報云云。踏啓字。
諭執義宋啓榦,予惟古昔賢哲之臣,于其子孫,亦必有繼起而趾美者,伊尹·伊陟之於殷,姬公·君陳之於周,斯其尤著也。惟爾玄祖文正,佑我寧陵,克偕魚水之契,亦粤爾祖文元,際我英廟,又嘗羽儀于朝,爾以文正·文元之孫,繩其先武,蚤歲志學,無心榮名,養志邱樊,可謂能世其家聲矣,而第追孤往之蹤,罔念兼濟之美,一招再招,抗志不顧,俾予仄席之心,憮然銷沮,方之潔身,則或近似之,其于繼述之道,顧何如也?爾又引先朝時事,欲爲固守之計,而此亦不然,蓋爾於其時,年紀尙少,學業未熟,先朝之不强爾志,是欲老爾于學,竢其德器之成而用之也。今爾齒旣臻於長上,學必隨以純熟,授爾經筵之任,欲藉輔導之益者,豈徒爾也?予又聞君子,不怨天不尤人,爾奏中慢事玩人等語,無或近於尤人歟。且聞因復席藁,此何擧措也。從古萉遯之士何限,而亦未有自處以罪人,而泥首席藁者,過矣過矣,亟須改圖,以安予心也。至若美疹之沈淹,不勝奉慮,然榮衛不至衰乏,氣候又漸暄暢,旡妄之祟,計當不日遄復,切願安意善攝,竢間惠然,庸副予如渴之思,若乃皎厲爲節,高自標致,匪所期於爾也,此意竝須諒悉,左承旨金相休製進。
傳于申絅曰,敦諭,令地方官傳諭。
金蓍根,以備邊司言啓曰,卽見公忠監司徐有聞狀啓,則以爲道內穀簿,自來不敷,昨年穡事,亦未免歉,應分之數,末由排巡,應加分外,各樣還軍餉留庫中,限七千石許令加分,而至於右沿諸邑,災民顑頷,裒益無處,雙樹·安興餉穀中附近最急處,移劃排分,待秋收捧還納該鎭事,竝請令廟堂,稟旨分付矣。窮春加分,諸道同然,而本道民勢,尤當悶急,留庫穀七千石,許令加分,雙樹·安興餉穀移分近邑,亦多近例,一體依施,而分時則必請移劃,捧時則輒歸捧留,實爲可悶,今則待秋準數還納之意分付,何如?傳曰,允。
金蓍根,以左邊捕盜廳言啓曰,昨夕黃昏時,待令捕卒,以發巡次,往于本廳之路,至梨峴屛門四街里,見有白衣兩人,乘醉結腕而來,一卒忽被其人踢例腎堂,顚仆窒塞,則在後之卒,慮其死生,欲知所踢者姓名,追携至蓮洞屛門,則街上武藝別監,謂以酗酒捉去,數十人作黨,混入軍官廳,破碎窓戶,歐打校卒,或有氣息喘喘者,或有頭部破傷,流血淋漓者,而又有三人,褰衣突入臣家,至於中門,雖因阻搪而退去,擧措駭悖,景色危惡,故問其作挐人姓名,則毆踢捕卒兩人中,一則姜洙永,一則姓名不知,而自稱武藝別監,突入臣家之三人中,一則李昌蕃,二則姓名不知,而亦其同僚云矣。捕卒設有先失,何患無逞忿之道,而惡踢要害之部,猶且不足,破碎公廳,突入私家,無非縱恣蔑法之習,上項作挐武藝別監等,竝令該曹,照法勘處之意,敢啓。傳曰,知道。聞極痛惡,爲先出付攸司,嚴刑三次後遠配,以懲他別監之習,統長令攸司從重科治,行首武藝別監,亦爲除下後,科治後草記,當該捕卒,令出番武藝,同往其家,各別救療,可也。
金相休,以刑曹言啓曰,左邊捕盜廳啓辭內,昨夕黃昏時,待令捕卒,以發巡次,往于本廳之路,至梨峴屛門四街里,見有白衣兩人,乘醉結腕而來,一卒忽被其人踢倒腎堂,攧仆窒塞,則在後之卒,慮其死生,欲知所踢者姓名,追携至蓮洞屛門,則街上武藝別監,謂以酗酒捉去,數十人作黨,混入軍官廳,破碎窓戶,毆打校卒,或有氣息喘喘者,或有頭部破傷,流血淋漓者,而又有三人,褰衣突入臣家,至於中門,雖因阻搪而退去,擧措駭悖,景色危惡,故問其作挐人姓名,則毆踢捕卒兩人中,一則姜洙永,一則姓名不知,而自稱武藝別監,突入臣家之三人中,一則李昌蕃,二則姓名不知,而亦其同僚云矣。捕卒設有先失,何患無逞忿之道,而惡踢要害之部,猶且不足,破碎公廳,突入私家,無非縱恣蔑法之習,上項作挐武藝別監等,竝令該曹,照法勘處之意,敢啓。傳曰,知道。聞極痛惡,爲先出付攸司,嚴刑三次後遠配,以懲他別監之習,統長令攸司從重科治,行首武藝別監,亦爲除下後,科治後草記,當該捕卒,令出番武藝,同往其家,各別救療可也事,命下矣。依下敎,武藝別監姜洙永慶尙道義城縣,梁元啓星州牧,金弘遠軍威縣,李昌蕃平安道肅川府,崔致大全羅道潭陽府,各遠地定配所,過齋後嚴刑準三次,押送各其配所次,姑爲嚴囚,而行首別監李再興,常時不能檢飭之罪遲晩矣。取考律文,則大明律制書有違條,有曰,凡奉制書,有所施行而違者杖一百,依此律,過齋後決杖之意,敢啓。傳曰,知道。
金相休,以義禁府言啓曰,濟州牧使李顯宅啓本,罪人韓學春,濟州牧絶島定配事判付內,事則微細一端頑字,出陸移配於江原道通川郡事,分付事,命下矣。全羅道濟州牧絶島定配罪人韓學春,江原道通川郡移配,而依例發遣府羅將,自濟州牧執捉,仍令押送于通川郡配所之意,敢啓。傳曰,知道。
辛未三月二十四日辰時,上御誠正閣。召對入侍時,參贊官金相休,持詩傳第六卷,原任直閣徐俊輔,持詩傳第六卷,侍讀官洪儀泳,持詩傳第六卷,檢討官任天常,持詩傳第六卷,記事官李永昆,持詩傳第六卷,記注官洪宅柱,持詩傳第六卷,別兼春秋洪敬謨,持詩傳第六卷,以次進伏訖。上開卷命讀,儀泳讀自我行其野蔽芾其樗,止安有如此詩所刺之民乎?上曰,下番讀之。天常讀自秩秩斯干,止君子攸芋賦也。上曰,參贊官讀之。相休讀自如跂斯翼,止女子之祥賦也。上曰,閣臣讀之。俊輔讀自乃生男子,止其耳濕濕賦也。上曰,注書讀之,賤臣讀自或降于阿,止賦也。上曰,上番讀之。宅柱讀自爾牧來思,止賦也。上曰,下番讀之。敬謨讀自牧人乃夢,止章八句。上曰,文臣專經開講與否知入。賤臣承命出傳,還入奏曰,試官金相休,以參贊官,今方登筵,不得備員,故未及開講云矣。上曰,文義陳之。儀泳曰,世亂民窮,流亡憔悴者,在詩非一二,未有如我行其野之尤甚者,古言曰,勞不擇陰,飢不擇食者,此詩之謂也,行於荒野之中,所得以休息者,何處不可,而乃於惡木之樗,所得以糊口者,何物不可,而乃以其蓫其葍,蓫葍者,菜中之苦惡者也。六親之中,姻婭之義,最輕且簿,古所謂葮莩之親也,流離之際,何處不依,而離其鄕國,依於姻婭之間,其居處飮食之艱辛也,窮困依託之悲苦也。其情如見,其爲主人者,若果有分毫人情,固當加意安接,以慰遠來之意,而乃反不思舊姻求我新,特冷薄之意溢於辭表,就其一篇之中,以其客論之,雖曰流亡之中,居處飮食之不能自謀,苦惡如彼,依託之不能得所,乃爲主人之厭惡如此,爲主人者,不念婚姻之義,較計貧富之間,不能使遠人安接,賓主之間,可謂兩失其道,詩之三百,皆是勸善懲惡之作,故無論善惡,皆有明白指的,而此詩之所編入,則夫子之意,蓋未得見,故朱子於章下大旨,引王氏之言,以先王以仁義道民,而孝友睦婣任恤六行,爲敎民之柄欛,率則勸之,不率則刑之,必使親戚之間,無有如我行其野之民俗薄惡,以爲勵世敦風之治,而六行之政,不可以尋常言語徒敎也。故所以有躬行仁義之語,而仁義二字,亦是大樸頭說話,仁義躬行之道,亦有方術,古之論治體者,如管仲·賈誼之流,可謂善言,而管仲曰禮義廉恥,是爲四維,四維不張,國乃滅亡,賈誼又引以爲治安策一篇宗旨,蓋廉恥之心,人皆有之,自孩提時,已有知恥之心,故人君做治之道,因其人性之所固有,乃以禮義,扶植而興起之,此卽躬行仁義之方術也。廉恥興起之道,當自朝廷士大夫爲先,而挽近以來,士大夫廉恥,可謂掃地矣,士大夫進身之初,則在於科擧,立身之方,則在於仕宦,而以科擧言之,則其弊日熾,欺公行私,駸駸乎至於不可救之境,以仕宦言之,廉恥之風,日衰月削,以近年凶荒觀之,民生之顚連,殆有甚於我行其野,而貪濁之風,掊克之政,在在有不可道者,此則專由於士大夫廉恥之乖損,勵廉之政,實爲目下之急務,而政令之間,奮勵振刷之意常少,姑息苟且之政居多,如是而欲望振紀綱勵廉恥,使下民得免我行其野之苦,實亦難矣,伏望聖明之垂察焉。上曰,下番陳之。天常曰,斯干八章,槪是頌禱之辭,而其慶抃歡樂之意,洋溢於辭表,章內凡三稱君子,而曰君子攸芋,君子攸躋,君子攸寧,備言君子克有此尊大之居,升乎堂而聽事,息於室而安身,若曰如此君子,宜居如此之宮室,上以似續妣祖,下以傳之子孫也。夫園囿一也,而或七十里,而民猶以爲小,或四十里,而民猶以爲大,車馬羽旄一也,或見之而疾首蹙額,或見之而欣欣有喜,此無他,在得其民之歡心而已。是故孟子嘗說靈臺章曰,文王以民力爲臺爲沼,而民歡樂沼,樂之,謂其臺曰靈臺,謂其沼曰靈其有麋鹿魚鼈,古之人,與民偕樂,故能樂也。惟殿下,於宮室臺榭,未嘗增飾於前,而凡卽此宮室攸芋之居,而以攸躋攸寧也,前以思似續妣祖,後以思傳之子孫也,下以思人皆安業,樂民之樂,永膺無疆之頌禱,是臣區區之望也。上曰,參贊官陳之。相休曰,臣別無可達者矣。上曰,閣臣陳之。俊輔曰,上下番玉堂,已盡敷奏,臣無容更達之辭矣。上曰,我行其野,言采其蓫,蓫者惡菜也,而必采以食之何也。儀泳曰,俄已仰奏,而荒歲流民,無物不食,如宋江淮民之烏昧草,唐雎陽民之雀鼠,皆人所不堪食,然且食之,荒年之民可矜之狀,以一蓫字可知,蓫卽俗名所謂羊蹄根也,臣雖未嘗其味,而其臭則甚惡,此所謂逢着則喫者也,荒民疾苦,尤以此蓫一字可知矣。上曰,君子攸芋,芋者尊大之謂,而君子之所居必尊大何也。儀泳曰,尊大非謂室家之高大也,君子之德,有以相符乎室家者,故以芋字稱美者也。上曰,此章別無文義之更問者矣,仍命掩卷,玉堂閣臣先退,儀泳等退出,又命退,承史以次退出。
上在昌德宮。停常參·經筵。
藥房都提調金思穆,提調沈象奎,右承旨金蓍根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金蓍根啓曰,行大司憲李直輔,執義宋啓榦在外,掌令二員,持平二員未差,監察茶時之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
金蓍根啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道,
閔耆顯啓曰,左副承旨徐鼎輔,今日不爲仕進,卽爲牌招,何如?傳曰,允。
傳于申絅曰,禮房承旨馳詣明陵,奉審摘奸,局內諸陵,一體奉審以來。
金相休啓曰,藥房都提調·提調,持湯劑來待矣。傳曰,封入。
傳于閔耆顯曰,召對爲之。
申絅,以內醫院都提調·提調意啓曰,副提調徐鼎輔,今日問安,不爲仕進,卽爲牌招,何如?傳曰,許遞,前望單子入之,待下批牌招察任。
內醫院副提調前望單子入之,金相休落點。
傳于閔耆顯曰,刑·工換房。
注書李永昆病,代以閔秉勳爲假注書。
以左副承旨徐鼎輔牌不進罷職傳旨,傳于金蓍根曰,只推。
金蓍根啓曰,洪遠謨緘推傳旨,當爲承授,今日政新除授憲府臺諫,竝待下批牌招,以爲擧行之地,何如?傳曰,允。
有政。吏批,判書朴宗慶進,參判李存秀牌不進,參議宋冕載牌不進,右承旨金相休進,以趙民和·安光宇爲掌令,權熀·申在植爲持平,韓兢履爲副應敎,金啓溫爲副校理,柳台佐爲軍資正,徐永輔爲兵曹正郞,黃有夏爲武烈祠參奉,兼執義洪冕燮冬至書狀減下,故副護軍李貞翼贈兵參例兼,故都事李羲佐贈左承旨,以上同知李敬進兩代。
兵批,判書李勉兢病,參判金孝建病,參議鄭景祚病,參知權烒入直進,右承旨金蓍根進,同知單金命長,副司直姜浚欽·金商雨·李魯集·尹尙烈竝單付,副司果單金學淳。
金蓍根啓曰,洪遠謨緘推傳旨,當爲承授,而行大司憲李直輔,執義宋啓榦,持平權熀在外,掌令趙民和差祭,安光宇牌不進,持平申在植末署經,不得擧行,何以爲之?敢稟。傳曰,以刑曹爲之。
以吏曹參議宋冕載牌不進罷職傳旨,傳于金相休曰,只推。
以李埴·權拚·申在獻,鄭禮容·朴來謙等囚單子,傳于金蓍根曰,向來申飭之後,如前居不,事極駭然,所當嚴處,而爲其來後自改之路,特許放送,申勉來後。
以掌令安光宇牌不進罷職傳旨,傳于金蓍根曰,只推。
戊辰六月初十日掌令安光宇避嫌批答,退待物論,以勿辭亦勿退待,改書出。
以李允吉囚單子,傳于金蓍根曰,分揀放送。
金蓍根,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
金蓍根,以備邊司言啓曰,有司堂上朴宗慶,方任廟務,職事相妨,兼帶摠管之任,今姑許遞,何如?傳曰,允。令該曹,口傳差出。
金蓍根,以備邊司言啓曰,科由上京守令,尙多未還官者云,春務方殷,久曠可悶,竝催促下送之意,分付該曹,何如?傳曰,允。
金相休,以承文院都提調意啓曰,冬至兼謝恩使回便齎來咨文中,有賜物事,使臣參宴事,以前頭使行奉表稱謝之意,撰出咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
辛未三月二十五日辰時,上御誠正閣。召對入侍時,參贊官閔耆顯,持詩傳第六卷,侍讀官李東煥,持詩傳第六卷,檢討官任天常,持詩傳第六卷,檢校待敎李光文,持詩傳第六卷,記事官趙璟鎭,持詩傳第六卷,別兼春秋洪敬謨,持詩傳第六卷,別兼春秋李紀淵,持詩傳第六卷,以次進伏訖。上開卷命讀,東煥讀自節彼南山,止今姑闕焉,可也。上曰,下番讀之。天常讀自正月繁霜,止章六句。上曰,參贊官讀之。耆顯讀自十月之交,止章八句。上曰,閣臣讀之。光文讀自浩浩昊天,止詩傳大全卷之十一。上曰,注書讀之,賤臣讀自詩傳大全卷之十二,止卽用其舊也。上曰,上番讀之。敬謨讀自宛彼鳴鳩,止讀者詳之。上曰,下番讀之。紀淵讀自弁彼鸒斯,止五十而慕。上曰,文義陳之。東煥曰,節南山章,刺幽王之任用尹氏,而有曰昊天不平,又曰,不平謂何,蓋譏其私心之偏係,而且譏其世卿也,如魯三家晉三卿齊之陳氏,世執其權,不奪不厭,幽王之致亂,亦未必不由於尹氏之世卿也。昔在英廟朝講筵,先大王侍坐,英考下敎曰,賢未易知,邪亦難卞,於此何以處之乎?先大王對曰,若欲卞此,唯自明其知耳,英考稱善曰然,鑑明故能照物,伊時聖敎,照載寶鑑,貽燕嘉謨,於乎休哉?大抵我國用人,必由科第,且觀世閥,若能如伊陟·召虎之克紹乃祖,則固好矣,而皆未必世世克肖矣,伏願於此等處,深留監戒焉。上曰,下番陳之。天常曰,小宛末章,言戰戰兢兢,如履薄氷,蓋政令施措之際,亦必惕勵戰兢,澟乎若朽索之馭六馬,雖在升平之時,亦必安不忘危,然後乃可措天下於泰磐矣。近來荐饑之餘,生民殿屎,昨年穡事,較諸再昨年,雖云少勝,而流離者,姑未盡歸,舊還身布,隣族侵徵,種種切骨之弊,無以支保,其中無恒産而尤無良者,甚至有谷山之變,然則幾何而不爲潢池之弄兵耶。試觀歷代,漢之綠林黃巾,唐之黃巢,宋之梁山泊,皇明之李自成,畢竟亡國而後已,其可不惕然戒懼也哉?大抵流民安集之道,視如晷刻之急,而必如鴻雁詩之百堵皆作,然後民可奠安矣,必也另擇長吏,俾民安集,而擇吏之道,亦唯在綜核名實也。若或有罪不誅,有功不賞,則雖堯·舜之聖,無以化天下,伏願以愼賞必罰之道,深留聖意焉。上曰,參贊官陳之。耆顯曰,臣則無可達之辭矣。上曰,閣臣陳之。光文曰,上下番皆已敷陳,而節南山一篇,專言政不平之意,有曰昊天不平,曰不平謂何,曰秉國之均,曰式夷式已,凡事必貴乎均平,大而朝廷之用舍不均,法司之獄訟不平,民邑之賦役不均,則人心不平,小而一室之內,愛憎不均,則情志未孚,其所以均平之要,唯在於一公字,伏願推類而體念焉。上曰,節南山十章,諷刺幽王之詩,而周室自東遷以後,諸侯陵侮天子,其所以陵侮之由,皆可詳言歟。東煥曰,自天子下堂以後,令不行於諸侯,蓋文·武·成·康之時,仁聲之八人者深,故治化不令而行,一自東遷以來,王化不行,故葛藟懿親,亦皆陵蔑宗周矣。上曰,若言其過,何者緊重歟。東煥曰,未能任賢而使能故也,若如周宣之內修外攘,則豈至於是耶?上曰,正月章,言天時之失節,然而天時之調與不調,似若無徵於亂世,而天之所以警告之者,何若是其甚切也。東煥曰,此章言旣輸爾載,將伯助予,始旣不能任賢使能,勵精爲治,而旣亂之後,雖悔何及,蓋自古有道之邦,天之警告必多,故有曰,多難興邦,人君遇災修省,則固可以轉災爲祥矣。上曰,十月之交·雨無正諸詩,亦言災異饑饉,而大抵饑饉在天,喪亂在人,國之治亂,非民之罪,而天降饑饉,民獨受害者何也?以君之過,而民之無辜,竝受其害歟。東煥曰,聖敎至當矣。上曰,小旻詩大旨言惑於邪謀者,何謂也,謂艶妻乎,謂小人乎?東煥曰,邪謀之人,未知謂誰而,蓋浸潤膚受之譛,壅蔽聰明,而人君,不能斷而從善故如是矣。上曰,小宛詩,大夫相勉之辭,而只言兄弟而不言父母何也。光文曰,此詩言有懷二人,又曰念昔先人,以此觀之,似是時無父母,而只有兄弟矣。上曰,小弁詩,言幽王廢申后而逐宜臼,此則人倫之變,固無可言者矣。仍命掩卷,命玉堂先退,東煥·天常退出。上命書傳敎曰,今番寧陵酌獻禮獻官右議政金思穆,內下大虎皮一領賜給。典祀官兼大祝朴宗琦,齋郞李宗億,祝史徐道裕,贊者宋畊玉,謁者徐孺修,各兒馬一匹賜給。道臣京畿觀察使權常愼,內下大鹿皮一領賜給。地方官驪州牧使李儒慶加資。又命書傳敎曰,詩云赫赫師尹,民具爾瞻,近來大臣行路,每除各務差員,爲其民弊,省略減置事則好矣,而大臣體貌,不宜如此,此後則皆令依式待令,嘗所提飭該道者而未果,今始下敎矣。又命書傳敎曰,詩云如切如磋,如琢如磨,人有切磋琢磨之功,然後可以明哲保身,進德修業,雖韋布之士,尙猶然矣,況在上之人君乎?自今以後,凡於經筵召對之行於無故日,而或有頉稟停止者,卽自玉署,敷陳故事數條,以代講筵。又命書傳敎曰,予嘗聞古語云,作舍道傍,三年不成,近來百隷怠慢,專不事事,甚至有有事作議,積年不究,豈有如是。此後凡於廟謨之聚議諸宰者,速卽商確,務得卽爲完竟事,嚴明分付于議政府及各司。又命書傳敎曰,公事誤傳中官,令該府,拿問處之。上曰,農務方張,四郊發遣史官,看審摘奸以來。出榻敎上曰,政府贊成,必以儒賢爲之者,始於何時也。耆顯曰,臣未能詳知,而自前多以儒賢差出矣。上曰,政府舍檢所任者何事,而今則只參謚坐而已耶?耆顯曰,舍檢本是政府之郞官,而近來則謚坐外,無差出之例矣。上曰,左右參贊,如備局之有司堂上乎。備局之八道句管堂上,出於何時,而有何擧職之事乎?耆顯曰,句管堂上,肅廟朝創置,而近來則便是有名無實矣。上曰,備局創於何時也。耆顯曰,明宗朝創設,而自宣廟朝壬辰以後,職任尤爲緊重矣。上曰,皇明之末,李自成,首先叛亂,而亂之所由起,始於何時也?耆顯曰,李自成,本是流賊矣。上曰,皇明之治,比諸漢治,則果何如也?耆顯曰,漢高祖創業之初,約法三章,規模寬大,風流篤厚,西漢之治,後世難及矣。上曰,皇明文物,燦然具備,比諸盛唐之時,果何如也,論以文質,則近於質邊乎,文邊乎?耆顯曰,果爲文勝矣。上曰,三代盛時,文質得中,而漢唐宋明,固難比擬於三代之治,且以唐朝言之。太宗之後,皆無足觀矣。耆顯曰,太宗以英雄豪傑之主,能做貞觀之治,而但假仁借義而已矣。上曰,何以謂假借仁義也。耆顯曰,汲黯之告武帝曰,陛下內多慾而外施仁義,唐宗之假仁借義,亦猶武帝之外施仁義矣。上曰,太宗則內行不美矣。耆顯曰然矣。光文曰,太宗有容諫之名,而無其實矣。上曰,漢之宣帝,專尙吏治,而終不可及於三代之治何也,較諸五覇則差勝歟。耆顯曰,宣帝之治,綜核名實,漢世良吏,於斯爲盛矣。上曰,日三講之美規,昉於何時也。光文曰,三晝晉講之說,著於宋時,其時則雖無三講之制,而似是因此而設三講之規矣。上曰,左副承旨何爲違牌也。耆顯曰,聞有親病云矣。惠慶宮進服加味異功散前方中,加當歸·石昌蒲·吉梗各一錢,枳殼五分,自今日五貼式,日次製入事。出榻敎上命閣臣先退,光文退出,又命退,承史以次退出。
上在昌德宮。停常參·經筵。
申絅啓曰,明日常參·經筵,取稟。傳曰,只晝講。
金蓍根啓曰,行大司憲李直輔,執義宋啓榦,持平權熀在外,申在植未署經,掌令趙民和·安光宇未肅拜,監察茶時之意,敢啓。傳曰,知道。
金蓍根啓曰,藥房都提調·副提調,持湯劑來待矣。傳曰,封入。
閔耆顯啓曰,左副承旨徐鼎輔,今日不爲仕進,卽爲牌招,何如?傳曰,允。
傳于金蓍根曰,召對爲之。
傳于金蓍根曰,飭已施矣,前禮曹判書罷職敍用,今筵閣臣,有賞罰不中,有所陳奏者,而因此思之,陵寢酌禮陵官之見拔賞典,似不無如何,然自上命意,則今番酌禮,係是逢此年必行之禮,故若有每逢此年親祭,則番番固有賞典,而至於遣大臣行之,則必無及於陵官,此非輕於事體之事也,此是示意祭官之意也。至於執事中或有見拔者,則此則不可不一例添入於執事官中矣,令政院知入後,待下敎添入於執事賞格中,而道伯及地方官賞格還收。
兵曹口傳政事,以李集斗爲副摠管。
兼春秋劉㵙書啓,臣於當日午時量,以農務摘奸事,敬奉聖敎,馳往東郊,鍾巖及樓院,詳細看審是白乎,則秋年大麥,今方茁茂,春牟亦爲立苗是白乎等以,招致沿路老農,問其麥農之如何,則昨冬無雪過寒,而牟麥幸免凍死,開春以後,時雨連注,日就茂盛,將有豐登之望云云是白遣,水田則春日猶寒,姑未播種,而築堤儲水之役,處處方張,而其高燥處,則水或不足,下濕處,則水耕無慮是白乎所,臣則仍爲復命之意,敢啓。
兼春秋洪宅柱書啓,臣於當日午時量,敬奉聖敎,出敦義門馳往西郊,楊州新悅面及昌陵前後坪,高陽下道面內外坪,所經磚石峴·延曙界·梁鐵坪·累乙只·加宰洞諸處田與畓,詳細看審是白乎,則春牟擧皆發生,而秋牟則方有茁茂之漸是白遣,木花與黍粟,尙未起耕是白乎旀,畓庫則鍤役方張,遍野修築,而姑未注秧是白乎所,見今雨澤以時,兩麥勃興,農形甚好,民事萬幸,臣則仍爲復命之意,敢啓。
事變假注書洪周命書啓,臣於當日午時量,敬奉聖敎,出崇禮門馳往南郊,農務一一看審是白乎,則秋牟大麥,日就茂盛,春牟則始爲發生,而未及覆地是白乎旀,仍往果川上北面,始興上東面,沿路諸處,招問農夫是白乎,則昨冬酷寒小雪,而秋牟幸無凍死之患,開春以來,又注時雨,茁茂之意,可期豐登,而來頭雨暘適中,則庶有大有之望是白乎旀,水田則未及下種,而築堤防水之役,到處方張是白乎矣,高燥處,則水頗不足,下濕處,則水耕無慮是白乎矣,第昨夏潦水過常,川邊山谷之間,多有覆沙之處,今方修築之時,而當此深春,民力不及,貧窮者自無役糧,不得疏濬起耕,不無廢農之慮云白乎旀,大抵以目下所見論之,少有水根處,則水波滿足,牟麥則可望無前大登是白乎尼,民事極爲多幸爲白齊。臣仍爲復路意,敢啓。
注書李永昆書啓,臣於當日午時量,敬奉聖敎,馳往北郊,諸處一一詳審是白乎,則田畓間或起耕,而尙未播種是白遣,堤堰修築,今方始役,而春牟則擧皆發生,秋麥則方爲茁長是白乎所,招致老農,問其牟麥之善否,則將有豐年之望云云是白齊。臣則仍爲復命之意,敢啓。
傳于金蓍根曰,三十日次對,進定於明日。
金蓍根啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
以統長金昌仁手本,武藝別監安處誼等,爲先除下,其罪狀,令攸司重繩事,傳于申絅曰,觀此手本,事未前聞,國有紀綱,雖使微賤之渠輩,焉敢生意斯擧,聞其曲折,再昨處分之武藝等所犯則無,而爲其彼此相詰之故云,先犯者自有其人,後犯者實有區別,且於尊於卑,亦有參酌,然以渠等言之,猶似屋下私談,而怨言捕卒,尙或,可也。乃敢相聚興端,射會習場,棄械逃走,作群往挐,若雪恥於捕卒者,外面觀之,他事捨之其於自上處分何如也?愚矣渠輩之不知,設令渠輩眞有氷潔而橫逆被罪,尤加操身,則常存者益善,被罪者於不知之中,趨於曖昧,今乃不然。反扶捕卒之氣,假使捕卒觀之,必詡詡大笑,攘臂得一大事機,侮弄武藝,譏刺百層,其貽羞武藝若何?又以地處言之,宿衛重地,肘腋親隷也,侮弄譏刺,轉至不似,不似之境,則尤當如何哉?至於屢十近百名之喧嘩怪悖之狀,惡亂聽聞之事,不欲一一指敎,而捕卒雖重,將敢比於親兵耶,實不然也。予自御極以來,嘗勉抑近習扶外隷,故如別監之被挐他司,下隷等許多怪事,一未爲掖隷過飭下隷矣。下隷之無忌特甚,每作怪擧,予嘗悶之,果然捕卒輩之事又出,良覺駭惡,爲先令刑曹,竝捉手本中武藝,其外同往作挐出番武藝,一竝刑推,而手本中漢,則配於絶島,首犯又移送捕廳,棍治後發配,其外作挐武藝,刑推後,降付營門極苦之極苦軍役,行首武藝,一體刑配,統長絶島定配,當番中官,令該府,拿問定配,以重宿衛之重,因此思之,以小事猶爲渙散放恣,至此之極,若有加斯,其將何爲,此機不可失,當因此猛治,刑判知悉。各別考察,於訊推之際,箇箇除尋常處之,而不能警飭,自判書,當施制書有違之律,又思之,出番武藝一也。其送秋曹者外,一竝除名,降付軍門中極苦窠,然則一番武藝空矣。令訓將,卽使當刻內,抄擇九十九人,以代其數,若有遲滯,大將姑勿論,行首執事,斷當回示充軍,此後武藝,敢有萌心此等之擧,予當施梟示號令,豈無處置之道,竝此知悉。
以左副承旨徐鼎輔牌不進罷職傳旨,傳于申絅曰,只推。
以江原監司洪義謨啓本,罪人裵千得等到配事,傳于金蓍根曰,江原道鐵原府到配罪人李壽亨段,特爲放送,永充訓局軍,因此思之,雖係軍律,飭則行矣,宣傳官之充軍者,亦爲特放事,分付。
辛未三月二十六日辰時,上御誠正閣。召對入侍時,參贊官金蓍根,持詩傳第六卷,侍讀官李東煥,持詩傳第六卷,檢討官李鼎秉,持詩傳第六卷,檢校待敎李光文,持詩傳第六卷,假注書閔秉勳,持詩傳第六卷,別兼春秋洪敬謨,持詩傳第六卷,別兼春秋李紀淵,持詩傳第六卷,以次進伏訖。上命開卷讀之。東煥讀自悠悠昊天,止巧言二字名篇。上曰,下番讀之。鼎秉讀自彼何人斯,止惟恐其復合也。上曰,參贊官讀之。蓍根讀自萋兮斐兮,止姑存於此云。上曰,閣臣讀之。光文讀自習習谷風,止章六句。上曰,注書讀之。賤臣讀自蓼蓼者莪,止詩之感人如此。上曰,上番讀之。敬謨讀自有饛簋飱,止章八句。上曰,下番讀之。紀淵讀自四月維夏,止卷之十二。上曰,文義陳之。東煥曰,此章君子如怒,亂庶遄沮,君子如祉,亂庶遄已,此數句語甚好,聞其言而知其人,任賢勿疑,則萋斐之巧言,不期沮而自沮,蓋亂之爲階,專由於偏信私阿,不察其可否眞僞故也。先斥群枉之門,喜納忠讜之言,則枉不售直,涇渭自分,不然則是非易位,國事日非,專在君上鑑別之明而已。是以昔在世祖朝,上謂河東府院君鄭麟趾等曰,進賢退不肖輔相之責也,得其賢良,如申叔舟薦之也,仍論人才,敎曰,德勝才者固鮮也,才勝德者,非徒不可用,用之則有害矣。肅廟朝,嘗引見大臣許積,仍書示御製治國之道五條,其第三第四,卽納忠諫好聞過也,其略曰爲人君者,必先卞別忠邪,其爲人也,忠厚篤實,則進而用之,巧言孔壬,則斥而退之,不啻若祛籧篨,可不愼歟。古昔帝王之治國也,有進善之旌,納諫之鼓,人君誠能樂聞忠言,有則改之,無則加勉,終至於至善無過之域,若此不已,則明王治天下之法,不外乎此矣。嗟乎君臣之義,譬之於滄海一葦,而舟者君也,水者臣也,舟無維楫,而中流遇風波,則船必覆矣,以此推及於君德,可知人君之德惠,未究於下,孔壬之徒,愚弄於朝,則邦國危矣。興言及此,惕然驚懼,命盡工圖繪舟水之形,粧䌙簇軸,以爲常目之資,猗歟盛哉。列聖朝求治用人之嘉言善政,俱在寶鑑,且日前殿下下敎,若曰欲法堯·舜,當法祖宗臣固欽仰之不暇矣。非但此詩之可以鑑戒,祖宗朝燕翼之徽則不遠,伏望深留聖意,益加勉勵,一以佩君子如祉之戒,一以監先王成憲之規焉。上曰,下番陳之。鼎秉曰,此詩七篇,有大夫遭讒之詩焉,有民困征役之詩焉。以遭讒言,則君臣不能相得,亂成於讒,讒成於優遊不斷,周室之浸衰,固其宜矣。書曰任賢勿貳,去邪勿疑,孔子曰浸潤之讒,膚受之訴不行焉,可謂明也已。古昔聖帝明王,莫不致意於此,而至若衛之·文侯,命樂羊伐中山,有功而歸,文侯示以謗書一篋。樂羊曰,此非臣之功,漢之昭帝年十四,知上官桀之詐,此不過明而已。人君能明其德,則如鑑照物,姸媸自分,何畏乎巧言令色,有言逆于心,必求諸道,有言遜于志,必求諸非道,則賢愚忠邪,不難卞別矣,以大東章言,則所謂困於役而傷於財者,專由於群宵得志,賦役不均而然也。賦役不均之弊,古今無異,軍政一節,最爲當今之痼弊,夫軍出於民,而民之工於免役者,或假託班名,僞造族譜,或投託校院,或締結吏胥,奸竇不一,而其見簽於軍丁者,都是無依無託之民,黃口白骨之類也。此詩所云,糾糾葛屨,可以履霜者,已是傷心處,而今之軍民,初無葛屨,而跣足履霜者亦多矣,若此不已,則不久而將至於無軍,無軍而國何以爲國乎?矯捄之道,不可不及今講究,而戶布一節,事係重大,不敢遽議,而當今急務,莫先於軍政,伏願深加留意焉。上曰,參贊官陳之。蓍根曰,臣則別無可達之文義矣。上曰,閣臣陳之。光文曰,此詩有曰,君子如怒,亂庶遄沮,君子如祉,亂庶遄已,如祉之祉,註以爲喜,大抵喜怒失中,亂之所由生也。喜怒得中,則賞罰隨以不濫,賞罰不濫,則百度皆貞,夫七情之中,喜怒爲首,發皆中節,是謂之中庸,而二帝·三王之道,不過曰中庸而已,臣伏覩近日絲綸間賞罰之頒下者,愚衷耿耿,敢此仰達矣。向時禮判處分,雖是一時薄罷,而大抵儀注,非自禮曹頒布各司,而各司各自謄來云,然則似非禮判之罪矣。昨日賞典中,驪州牧使加資之命,雖出於重事體之聖意,而守護陵寢,則地官與陵司有間,地方官之特蒙加資,恐有欠於愼賞必罰之道矣。上命掩卷玉堂先退,東煥等退出,又命退,承史以次退出。
上在昌德宮。停常參,只晝講。
徐鼎輔啓曰,來初一日,朝參日次矣,敢稟。傳曰,停。
申絅啓曰,來初一日,輪對日次矣,敢稟。傳曰,當次人受點,後日次待令。
申絅啓曰,明日文武科放榜,再明日三明日,光陵忌辰祭齋戒正日相値,視事頉稟之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
金相休啓曰,藥房三提調持湯劑來待矣。傳曰,封入。
傳于金蓍根曰,大臣·備局堂上引見。
以大司諫宋翼孝,獻納尹致後,正言李·柳訸,掌令趙民和牌不進罷職傳旨,傳于徐鼎輔曰,只推。
備邊司薦望,以金羲淳爲廣州留守。
傳于申絅曰,明日當詣魚水堂,設文臣製試,出宮門路,協陽門磨鍊。侍衛將士中禁軍扈衛軍官·吹螺赤,止於金馬門外,輦輿伏馬,亦在禁軍之前,偃月刀內禁衛,把留於上門之正路。左右挾輦砲手,交龍旗近杖軍纛差備,止於石渠門外,隨入者承史閣臣,佩雲劍寶雲劍騎省摠府及宣傳官文武兼,五衛將陽繖扇鉞斧·內侍掖隷儀仗·鼓吹·槍劍軍事,分付兵曹。
傳于申絅曰,明日文臣製述,以右議政爲命官,戶判·兵判爲考官,又以專經文臣命官,殿講參考官爲對讀官,試所承旨,以都承旨爲之。
徐鼎輔,以刑曹言啓曰,統長金昌仁手本內,武藝別監安處誼等,爲先除下,其罪狀,令攸司重繩事,傳曰,觀此手本,事未前聞,國有紀綱,雖使微賤之渠輩,焉敢生意斯擧,聞其曲折,再昨處分之武藝等,所犯則無,而爲其彼此相詰之故云。先犯者自有其人,後犯者實有區別,且於尊於卑,亦有參酌,然以渠輩言之,猶似屋下私談,而怨言捕卒,尙或,可也。乃敢相聚興端,射會習場,棄械逃走,作群往挐,若雪恥於捕卒者,外面觀之,他事捨之,其於自上處分何如也。愚矣渠輩之不知,設令渠輩,眞有氷潔,而橫逆被罪,尤加操身,則常存者益善,被罪者於不知之中,趨於曖眛。今乃不然,反扶捕卒之氣,假使捕卒觀之,必詡詡大笑,攘臂得一大事機,侮弄武藝,譏刺百層,其貽差武藝若何?又以地處言之,宿衛重地,肘腋親隷也。侮弄譏刺,轉至不似不似之境,則尤當如何哉?至於屢十近百名之喧嘩怪悖之狀,惡亂聽聞之事,不欲一一指敎,而捕卒雖重,將敢比於親兵耶?實不然也。予自御極以來,嘗勉抑近習扶外隷,故如別監之被挐他司,下隷等許多怪事,一未爲掖隷過飭下隷矣。下隷之無忌特甚,每作怪擧,予嘗悶之,果然捕卒輩之事又出,良覺駭惡,爲先令刑曹,竝捉手本中武藝,其外同往作挐出番武藝,一竝刑推,而手本中漢,則配於絶島,首犯又移送捕廳,棍治後發配。其外作挐武藝,刑推後,降付營門極苦之極苦軍役,行首武藝,一體刑配,統長絶島定配,當番中官,令該府,拿問定配,以重宿衛之重。因此思之,以小事猶爲渙散放恣,至此之極,若有加斯,其將何爲?此機不可失,當因此猛治,刑判知悉。各別考察,於訊推之際,箇箇除尋常處之,而不能警飭,自判書,當施制書有違之律。又思之,出番武藝一也,其送秋曹者外,一竝除名,降付軍門中極苦窠,然則一番武藝空矣。令訓將,卽使當刻內,抄擇九十九人,以代其數,若有遲滯,大將姑勿論,行首執事,斷當回示充軍,此後武藝,敢有萌心此等之擧,予當施梟示號令,豈無處置之道?竝此知悉事,命下矣。依下敎,安處誼等,箇箇考察,嚴刑一次後,安處誼全羅道康津縣古今島。梁虎深薪智島,朴行善興陽縣鹿島,金敬宅呂島,金得成鹿島,曺景哲靈光郡荏子島,金繼喆扶安縣蝟島,崔宗彦羅州牧智島,金漢弼慶尙道巨濟府,金千興海南縣,金命哲黃海道長淵縣白翎鎭,金命宇豐川府椒島,姜英武慶尙道巨濟府,高德信南海縣,竝絶島定配所押送,而首犯安處誼,旣施一次刑訊,移送捕廳,待棍治還送,一體押送。行首別監張致福,嚴刑一次後,全羅道興德縣定配所。統長金昌仁,萬頃縣古群山,絶島定配所,亦爲押送。同往作挐之出番武藝張繼興·李壽得·盧有殷·韓興周·李昌馥·金宗漢·梁國弼·咸宗潤·金漢成·金鳳仁·吳慶默·金好大·孟繼宗·李禧淳·曺允宅·徐昌石·朴泰勳·崔光三·異在寬·浪處吉·朴景得·崔忠賢·金禹宅·姜千得·李命裕·鄭興世·金漢柱·黃潤海·金春福·李慶柱·李英馥·白龍鎭·許坪·崔擎祚·吳龍賢·崔致崑·金鼎三·張昌浩·朴文昌·金在鳳·姜龍雲·李季完·曺郁邦·韓福文·鄭昌國·金昌培·金成福·金始慶·姜漢範·鄭繼弘·梁潤發·李景濂·朴必得·金今龍·金有信·朴繼孫·鄭德淳·崔致寬·金潤福·宋殷煥·李再孫·李完喆·崔景雲·李景懿·車八貴·鄭昌順·韓慶瑗·李興秀·崔四哲·崔昌琳等,亦各嚴刑一次後,降付營門極苦之極苦軍役,次移送訓鍊都監。李德完·李得祿·林處仁·鄭泰文·余重泰等,旣無同往作挐之事,故初不推捉之意,敢啓。傳曰,知道。卽爲押送,而不踰當日事,知悉擧行,蓋刑推命下之後,若有歇杖,其罪當何?此後如此罪犯之掖隷,非爲捕卒,眞所謂殺無惜也。箇箇嚴訊,斷不用情,決矣,明矣,宜矣,以此亦爲知悉,勿使卿曹貽羞,至於不可使聞於隣人之境,可也。
以梁大宜囚單子,傳于徐鼎輔曰,掖隷之中武藝,尤爲親兵,此等之習,比比有之,紀綱將如何也?不飭之失,在所難免,令本府,卽以咸鏡道德源府定配,當日押送。
以平安監司李晩秀狀啓,慈山府民家失火事,傳于申絅曰,聞甚矜惻,元恤典卽爲題給之意,卽爲分付。
申絅,以弘文館言啓曰,副應敎韓兢履,時在廣州地,副校理金啓溫,時在京畿漣川地,經筵入番事緊,請竝斯速乘馹上來事,下諭。傳曰,依啓。
金蓍根,以備邊司言啓曰,全羅道陳弊冊子判付內,道臣所陳舊災變通及耗作錢一款,令廟堂論理稟處,諸邑中潭陽倅所陳,不但論一邑,可以通行於八道,可以採施者,竝列邑所陳,一體稟處事,命下矣。取見其冊子,則本道舊災,丙申査陳後仍陳者,三千五百五十四結,每年白徵,合有變通,京外衙門耗作錢毋敢挪移,必以元穀所在處,取耗執錢,各宮房各衙門屯稅,勿送導掌,令本官躬審執卜爲請矣。道臣所請三條,不但本道如此,諸路此弊,無道不然,舊災乃是自前已陳,不入永頉,每以無麵之托,必徵不毛之地者,大非仁政之所行,實爲小民之切冤。然而田賦定制,已成金石,必以新起與舊陳,參互對待,以起補陳,無減元結之摠,然後始許以陳頉,苟或不然,則王土惟正之制,將不免漸就毁劃矣。此所以雖知白徵之弊,而終無請勘之道者也,況今生穀之土,殆無不墾之地,比昔年不啻爲倍,而猶且元摠則漸減,正稅則漸縮者,是曷故也?直以守土者,擧昧田制,不能分曉於陳起之際,句刷於査量之節,一任吏手,漫不省事之致也。另飭列邑,益加惕然改圖之意,行會諸道,京外耗作錢之一從本穀實數,無或隨價挪移。丙辰受敎,至爲嚴重,伊時道臣,至被竄配之典,故不無改觀之效,而數年纔過,又復如初,近年則尤爲蕩然,山沿不均,益無可言矣。至於京司作錢,若使道臣,據法俵邑,俾不得隨時移易,則寧有偏多偏少,此積彼枵之弊也?後若犯科,則先罪道臣之意,嚴關另飭,京外道長革罷事,已陳於關西冊子回啓中,此亦一體施行。潭陽,盛陳山訟之弊,而請定爲令甲,別成節目,備論邸債之習,而請酌定分數,嚴加禁斷。竝與書院及疏廳之徵索京邸者,永爲防塞,軍政則依癸亥之例,設廳簽丁,軍布則行戶斂之法,班賤均徵爲請矣。山訟之法,隨品計步,各有等限,設法之詳,莫如山訟,而久則漸弛,近益蕩然,廣占偸埋,百般驚駭之事,無所不有,此豈無法而然哉?吏不守法,民不畏法,而法不能自行,殆無異於無法故也。金石科條,昔非不足,今何容更定令甲,新刊節目爲也?嚴飭內外掌訟之官,俾之勿畏强禦,勿輕孤惸,一從祖宗朝已成之憲,無敢低昂,惟法是斷,則息鬧止訟之道,不外于是矣。私掘之罪,律本刑流而遇赦輒放,睯不知畏,私自椎埋,情犯絶慘者,式月斯生,吏莫能禁。自今以往,勿待其自首,必覈造謀元犯,用律後雖遇曠蕩之時,切勿揀入於赦典則庶爲懲惡戢奸之道。以此行會八路,著爲定式邸債之弊,自廟堂成節目,嚴立科條,近尤切嚴,而終不得洞革積弊,乃是守令之罪也。官用則隨償,吏負則卽報,至若私自債殖於民間,臥債徵族之類,竝蕩本錢,犯者刑配,則邸民之間,兩無相干,百弊可以自止,以此意添入節目,嚴飭各道。書院疏廳,無得直捧邸錢,年前已爲筵稟永禁,良役之搜丁簽伍,惟在守令任怨守法,不必自京設廳,徒添擾端。戶布之法,已以今難遽行之意,備陳於西關冊子回啓,竝置之。光州還穀,限二萬石作錢,移俵於穀少他邑,嚴立籍法,簽丁充役,京外上納,元人情外加徵,自廟堂提飭爲請矣。穀摠之裒多益寡,道臣之職也,籍政之從實無漏,守令之責也。還穀則令道臣,按簿均俵,俾無偏多之患,籍法則往雖無論,始自後式年,必從家座,一一入籍,以杜漏丁逃役之弊。京外情債之弊,年增歲加,百奸逾生,末流之害,都歸小民,前後申飭,非不嚴明,而略不知戢,弊復滋甚。不但下屬之橫甚,卽係官長之不明,外而關飭道臣,內而甘飭該司,後若不悛,先自官長重勘,査發犯者,遠島刑配。靈光所在宮屯閣屯,勿送宮差,閣屬依無土免稅例,付本邑捧納戶曹漁鹽船稅,一從船盆實數,捧稅爲請矣。外邑導長之弊,漁鹽偏徵之冤,已陳於前後回啓,無容更煩,而今觀彼此道道倅臣所論,則爲弊無異,其說惟同。在公爲濫捧,在民爲冤徵,而通各路,均之爲次骨之冤,以此意,分付各宮房及內閣該廳,使之査正釐救。羅州還穀衙門名色,刪繁就簡,以杜吏奸,各司作錢,一依海西元耗作錢例,必從詳定,斗斛大小,以鍮斛校正爲請矣。穀名司名釐正之論,自前已然,向於關西冊子回啓,亦有所一一敷陳,今不得疊煩,而至於詳定作錢,關西則行之有年,佇見成效。他道宜無異同,以此甘問便否於作錢衙門,以爲指一稟定之地。斗斛之以鍮斛校正,已有朝家令式,則自營邑,往復爛商,足可以準式施行,不必以此煩聞。淳昌還穀三萬石移送他邑之請,令道臣,考簿均俵,順天統耗,使統營輸去之請,令帥臣,考例量處。務安陞戶抄上之際,饒民謀頉,貧者苟充,永罷抄上之法,自京精抄爲請矣。訓局陞戶,卽宿衛親兵,選上之法,本爲嚴重,而今此邑倅所陳抄擇之際,存拔爲弊,上戶饒民,百般謀頉,貧殘無依。苟然冒充,逃避相續,害及隣族云者,弊則誠然,所以爲弊之至於如此者,專由於邑倅之不能懍遵法意,殫誠擧行之致。所謂饒民之謀頉,貧殘之苟充,果誰之責?苟能親執抄擇,勿委吏鄕,饒民初不能規免,貧殘初不得苟抄,受賂故拔,無依橫侵等許多弄奸,自無以獲售,而所擇之軍,亦皆以精實,法本如是,弊豈至此?且況選上,亦非年年常有之事,而雖於式年之時,列邑自有井間,當次之中,亦有分定名數,則每邑不過十數年一二名,何可以此,謂之有弊,而遽議更張於莫重軍制乎?然旣許以弊登聞,雖涉不審,今不必論責該倅,以此申飭,陞戶各道抄上之際,一遵舊法,毋循近弊之意,使之預飭於各邑。咸平分定印冊之需,出自結役,民多白徵,如非進講冊子,勿令印出,雖當印役,十分省約爲請矣。民邑貽弊,若是偏甚,除非講筵冊子及緊急所用,則無得容易發關頻數印上之意,分付玉堂內閣·成均館·咸悅領運,實有四弊,以倉屬七邑,輪定差員爲請,而道臣之論,亦以爲然,然而壬子定式未久,又爲改式,未知其果爲得宜,且事係漕制變通,令該曹,論理稟處。長水本以純布收納,而去辛亥,別爲定式,代以純錢,申復舊規爲請矣。辛亥年本縣麻布之代以純錢,不過以其布貴之時,從民願更張,則今此還以本色布備於納者,亦出於民願,以錢以布,在公家亦無得失,依所請施行。康津稅位太,依靈巖·海南例,太二石,代以大米一石爲請矣。本縣之濱海斥鹵,種不宜荳,亦與靈巖·海南無異,稅納難辦,民勢固然。靈巖則肅廟庚子,以其太農之不宜土,從民願以米換納,海南則先朝丙辰,因道臣狀請,廟堂覆奏,亦許以米代納,而皆以太二石,代米一石,準折代換。康與靈·海,地旣接壤,土宜亦同,兩邑旣已變通,康民之援此爲願,不是異事。位太之在本廳先受各貢,亦以二石太,換作一石米,則尤無窒礙,依他邑例許施。全州·礪山之糧餉屯土,沃溝之兩宮房及耆老所田畓,皆以地有陳廢,稅有定額,京納必責高摠,民稅未免倍徵,三邑所陳,皆以打量時起,從實定稅爲請矣。蓋糧餉各屯,卽籍沒田畓之屬官者,而土民則認以無主,官吏則視爲利窟,稅非不歇,而民猶以爲重,納有定數,而吏必欲加徵,如是之際,弊自層生,此則亦非京廳之所知者也。當初定稅,雖從實結,年久之後,不無陳起,則別遣打量,一番釐正,亦係從民願之一端,分付該廳,待年豐擧行。兩宮房及耆老所田畓,其所說弊,亦與餉屯無異,各送屯監,從實定稅之意,一體分付,何如?傳曰,諸條陳弊之救弊,必有商量,依施,可也。
金蓍根,以備邊司言啓曰,濟州陳弊冊子判付內,濟州等三邑條陳中,牧子與不緊烽臺革罷之論,三邑皆然,烽臺則量宜存革事,分付該道,牧子之弊,三年一點便否,令太僕,從長稟處,其餘諸條,廟堂處之事,命下矣。取見其冊子,則濟州牧別儲穀,長留庫中,以備不虞,而以原還新捧牟米,每年分數換色爲請矣。別儲穀,已於庚午春,爲湖南賬資,移轉于湖南,姑未及還報,待還報,更爲議定後稟處,三邑烟臺之不緊處,革罷爲請,而有量宜存革之命矣。分付道臣,更爲關問於本牧,不緊當罷爲幾處,論列啓聞後稟處,各場牧子,式年一點爲請,而有令太僕稟處之命矣。三年與每年間便否,令該寺,論理稟定,大靜·旌義之民,勿定於營役,一從時居邑入籍爲請矣,本牧與兩邑所請,一辭無異,依此施行。各般身役,從父役塡充爲請矣,所請得宜,依此定式施行。大靜量田,果難輕議,置之。旌義吏校額外願屬,一切勿許,竝充軍役,實出於刷漏丁嚴軍政之意,依施,何如?傳曰,必有詳量,依施。
申絅,以吏曹言啓曰,新除授奉常寺奉事李協心,除拜後過限未肅拜,依例改差,何如?傳曰,允。
閔耆顯,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭,依定式,發遣本曹郞廳奉審,則文昭殿碑閣,雨漏三庫。蠶壇碑閣,雨漏二庫。追慕洞碑閣,墻垣瓦子,間間脫落。淨業院碑閣,瓦子間間脫落,懸板紗籠破傷。流霞亭,墻垣間間頹圮,千慕堂,廚間東簷椽木,三箇朽傷,分付各該司,使之卽速修改之意,敢啓。傳曰,知道。
金蓍根,以兵曹言啓曰,五衛將李徽祚,慶熙宮衛將金宗渙·梁允河,俱以病難供職,呈狀乞遞,五衛將崔光烈,除授在外,過限未上來,竝改差,何如?傳曰,允。
申絅,以忠勳府言啓曰,本府書寫忠義衛韓用大有頉,代以嫡長忠義衛沈振河差下,依例以假郞廳稱號,何如?傳曰,允。
徐鼎輔,以義禁府言啓曰,以梁大宜囚單子,傳曰,掖隷之中,武藝尤爲親兵,此等之習,比比有之,紀綱將如何也?不飭之失,在所難免,令本府,卽以咸鏡道德源府,當日押送事,命下矣。梁大宜,謹依傳敎內辭意具罪目,依例發遣府書吏,咸鏡道德源府,當日押送配所之意,敢啓。傳曰,知道。
金蓍根,以訓鍊都監言啓曰,作挐武藝廳張繼興等七十名,自刑曹,移送本局矣。謹依傳敎,各哨極苦之極苦役火兵,一倂降付之意,敢啓。傳曰,知道。
徐鼎輔,以義禁府言啓曰,以江原監司洪義謨啓本,罪人裵千得等到配事,傳曰,江原道鐵原府到配罪人李壽亨段,特爲放送,永充訓局軍,因此思之,雖係軍律,飭則行矣。宣傳官之充軍者,亦爲特放事,分付事,命下矣。平安道三和府充軍罪人金益彬,全羅道全州府充軍罪人李檍,竝卽放送事,分付各該道臣之意,敢啓。傳曰,知道。
金蓍根,以訓鍊都監言啓曰,謹依江原監司洪義謨啓本判付,鐵原府到配罪人李壽亨,待上來,本局軍永充之意,敢啓。傳曰,知道。
辛未三月二十七日辰時,上御誠正閣。晝講入侍,大臣·備局堂上引見,同爲入侍時,知事金履度,持詩傳第三卷,特進官李勉兢,持詩傳第三卷,參贊官申絅,持詩傳第三卷,侍讀官李東煥,持詩傳第三卷,檢討官李鼎秉,持詩傳第三卷,假注書閔秉勳,持詩傳第三卷,記注官劉㵙,持詩傳第三卷,別兼春秋李紀淵,持詩傳第三卷。武臣副護軍南漢喆,右承旨金蓍根,事變假注書洪周命,左議政金載瓚,右議政金思穆,兼戶曹判書沈象奎,禮曹判書金履翼,吏曹判書朴宗慶,行都承旨閔耆顯,行護軍李得濟·李光益·李堯憲·李溏,掌令安光宇等,以次進伏訖。上命開卷讀前受音一遍。上曰,新受音讀奏。東煥讀自十畝之間,止章三句。上曰,釋義陳之。東煥釋奏,上讀新受音一遍。上曰,文義陳之。東煥曰,此詩,賢者不得志而思歸農圃,與北風章同意,人君修德行政,辨別賢愚,則賢者在位,能者在職,化理淸明,氣像昭瀜,而苟或反是,則賢者不樂於仕,而有思歸之意矣。殿下,常於輔世長民之策,非不切矣,實惠未究,招賢之誠,非不切矣,儒賢不來,古語曰龍興而致雨,上有鳶魚之化,則下有菁莪之吉矣。日前泮儒勉飭之敎,鄭重洋溢,右文之化,見於今日,而濟濟思皇,不惟不及於先朝,藏修游息之所,未見博識之士,竝與絃誦之聲,而亦無聞焉。近來人才之不興,專由於科弊,爲擧子者,以禮義廉恥,看作芭籬邊物,捷逕窘步,奸僞百出,誠不可一一彈擧,由是擧世解體,往往有不肯赴試者。且近來各樣程文,有先書例套者,此專出於早呈之計,而若限時呼呈,則亦有失人才之患。自今若有先書例套者,限年停擧,雖以文體言之,世道汚,亦關於此,詩出性情,賦陳其辭者也,六朝猶云不古,而今則不及六朝遠矣。歐陽脩知貢擧,力祛務奇險僻之文,丕變文體,嚴飭于主文及泮長敎授,使文體得正似好。向者御題,多士皆不知解題,主文以下,亦皆不知,先朝抄啓御題,或有如此之時,而至於大比之科,則未嘗如是矣。殿下以科弊,爲末如之何,誠恐群下,無敢更言者,此在殿下一轉移間事,今日賓對,博詢科弊之可革者,成節目出擧條,是臣區區之望也。上曰,下番陳之。鼎秉曰,此賢者以政亂國危,思與其友,同歸農圃,只知朋友之誼,而不知君臣之義,有明哲保身之意,而無見危授命之志,似是羈旅之臣故如此,而政同淳于髠所謂賢者無益於國者矣。然而賢者去就,專係人君,此等詩,政好惕勵監戒矣。上曰,知事陳之。履度曰,有賢者而後可以夾贊治道,有賢不能用,則賢者不留,故上有作人之化則罝免之人,皆爲可用之才,上無好賢之誠,則在朝之賢,亦有思歸之心。衛君不能任用賢臣,以至於此,千載之下,想其時世,可謂掩卷太息處也。蓋賢者無世無之,但患不能用耳,講學不是紙上空言,必也實驗實得,然後方有講學之效,後之視今,猶今之視古也。方今聖學高明,此等昏亂之時,固不宜援引爲說,而憂治世慮明主,臣子之常情也。禹之告舜曰,無若丹朱傲,以舜之德,寧或有是,而不如是,則不足爲監戒也。帝王之學,與匹庶有異,必也體驗眞切,意味深長,方有實得,非但用人而已。方寸之間,光明瀅澈,幽獨之中,莊敬謹嚴,凡於政令施措之際,必加猛省曰無或過中乎?無或顚錯乎?監古視今,益加勉勵於此等處,是臣區區之望也。上曰,所奏切實,當留念矣。上曰,特進官陳之。勉兢曰,知事所奏甚好,臣則別無可陳者矣。履度曰,儒臣以賢者思歸農圃,爲不知君臣之義,此言似好,而大抵君臣,以義合者也,不合則去,是亦不得已者矣。上曰,參贊官陳之。絅曰,臣無可陳之文義矣。上曰,十畝之間,桑者閑閑,何以爲閑閑也?東煥曰,閑閑是往來自得之意矣。履度曰,治敎休明,則賢者羽儀於朝,朝象危亂,則賢者肥遯於野,今此在朝之賢,以桑者爲閑閑自得,則其不能自安於朝,可知矣。上曰,此章是國亂思歸之詩,故別無文義矣,仍命掩卷。上曰,大臣進前。載瓚等進前奏曰,近日日氣不調,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。思穆曰,湯劑進御,已過十貼,而尙不得入診,詳承諸節,下情不勝悶鬱矣。上曰,與前一樣矣。思穆曰,向來有多數吐下之敎,雖是一時適然之候,下情不勝憂慮之至矣。上曰,其時適因夜寢之寒,且湯劑,以空心進御之故,水刺過時而寒,致有此症,而其後則不然矣。思穆曰,湯劑順下乎?上曰,順下矣。思穆曰,今日則似難診候,後日次必許入診,何如?上曰,後日次當召接矣。上曰,左相愼節屢月矣,今則快差乎?載瓚曰,數三朔出入鬼域,近來亦未差,而分義惶悚,今日則力疾登筵矣。上曰,次次調理則當差矣。載瓚曰,數十年奇疾,與年彌深,君父之前,何敢言病,而疾痛之呼,不於君父,而于何控訴哉?病有可强者,有不可强者,臣於少壯之時,病猶難强,今則犬馬之齒,已迫桑楡,冥頑不死,而年年如此。臣之人器,如其可用,則爲聖世需用,豈不與有榮焉?而冒據至重至大之任,不能萬一分稱當,太平無事之時,猶不可如此尸素,況安不可忘危,則豈可恃國家之無事,而使如臣無似,久冒瘝曠乎?朝臣之丐免以疾,便成例套,雖儕友間,猶不見信,聖明何以俯燭其實狀,而臣則以難强之疾,叨難冒之職,一年二年,淟涊不去。臣之一身顚沛,固不足恤,而僨誤之害,當歸於何哉?臣上戴天日,豈敢一毫飭僞於咫尺之地乎?臣負罪至大,計迫情窮,斷斷衷曲,如孺子之望哺於父母,如其言不由中,天必殛之。昔在先朝甲辰,先臣以是職,入侍此殿,臣以承旨,承聞聖敎矣。先臣陳病乞免,先王下敎曰,卿是倚仗之臣,可不體諒乎?因有許副之命,先臣則一次陳病,曲蒙聖恩,臣之陳病,今已情窮辭竭矣,今日之所仰望於殿下者,亦猶先臣之於先朝也。上曰,其時則國勢人心,不至如今日,且自上摠攬故如是,而今時則異焉,臥閤論道,亦無不可,前日傳敎,亦以民具爾瞻爲諭矣。國體可不顧歟?載瓚曰,臣之乞解,亦非永退之意,赴湯蹈火,顧何敢辭?只是緣病曠職,義所不敢,而以臣之故,下萬萬非常之敎者三矣。王言如綍,書之史策,藏之石室,所以聖帝明王之必加審愼者也。天子有所不召之臣,而後天下治,此道固難行於後世,而人臣去就,亦不輕矣,古來自重之臣,非自重其身也,所以尊朝廷也,尊朝廷所以尊國體也。人君之御下,如善馭者馭馬,左之右之,執轡如組者,必以其道耳,若以命令威權,馬絡牛穿,非所以善馭之道也。殿下豈不知不可行此擧,而乃有臣子不敢當之敎,以古道論之,誠不勝萬萬憂歎矣。成王之郊迎周公,處地自別,天子之下堂見諸侯,周室所以陵夷也。其後宋太祖,臨趙普之第,而此則以天下未定,欲決大計故耳,若中葉以後,則不可以行之。韓琦·富弼之第,何嘗有躬臨之擧乎?我朝則太祖大王,躬吊河崙,而此是稗說所傳,非國乘所載。至如故相臣李敬輿·南九萬,俱承躬迎之敎,而以爲此亦臣罪上之罪,竟不承殿下雖有此萬萬非常之敎,臣若有萬萬難强之勢,豈可聞命而趨造哉?伏願繼自今,愼重王言,無或有過中之擧,是臣區區之望也。上曰,所奏甚好,而美恙不至大段,以鞠躬盡瘁之義,更加調理,從近視事也。載瓚曰,臣之縷縷仰陳,不勝惶悚,而伏願更加體諒焉。上曰,次對爲之。載瓚曰,八道儒生幼學宋原鼎等上疏批旨內,有博詢處之之命矣。取見其疏本,則備陳古重臣文簡公金淨道學事功之實,仍請文廟從享之典矣。故重臣生有異質,未十歲,已通四書一經,及長天分甚高,見識超邁,孝友出天,學業精深,篤信小學·近思錄。嘗沈潛思索,爲居敬主靜之學,立言行事,必以聖賢爲準,而尤爲省察於善惡公私之分,一意涵養,窮晝夜未或少忽。嘗語人曰,吾平生處心,不愧幽獨,先正臣李滉曰,沖菴學識,高人一等,沖菴重臣之號也,此學問造詣之出於碑狀者也。中廟乙亥,與故忠臣朴祥,上疏請復溫陵,坐是徒配,及還與先正臣趙光祖,爲道義交,竭誠建白,革弊興化。罷昭格署,以正祀典,行鄕約以敎民彝,講小學以敦蒙養,設賢良科,削靖國濫勳,及己卯禍作,與光祖同竄,辛巳賜死,此立朝本末之出於史乘者也。故重臣之學問事功,與先正臣文正公,同屈伸共死生,關國家治亂之運,爲士林消長之機。百世之下,奕奕如生,雖婦孺之賤,亦皆聞風而起感,況擧國章甫之慕德思義,尤當如何也?然而文廟從祀,乃是至重至大之典,歷攷旣往,未嘗有遽請遽施之時矣,亟加十分愼重,允爲尊其禮重其事之道,故敢此仰達矣。上曰,所奏實出審愼,姑待後日公議處之,可也。出擧條載瓚曰,文廟從享之請,不必下廟堂者,自上裁決,然後實爲尊事面重禮典之道矣。又奏曰,卽見全羅監司李相璜報本司辭緣,則以爲鄕案付闕伍,全未充代,各營事勢,實爲罔措,最切急最關緊者,及今給代,然後可無面徵里徵之弊。各邑所在守城倉米留庫中一萬石,限三年加分取耗,以此給代爲辭矣。京案付,則已施特恩,或蕩減或分年,而至於鄕案付,則自本道,似當從長區處,今此守城穀,限三年加分之請,必有所深量者。若以萬石取耗之穀,能勘一路難徵之代,則實爲便宜,而況三年之限,亦不甚久,依所請許施,何如?上曰,依爲之。出擧條載瓚曰,卽見慶尙監司金會淵報狀,則以爲新寧還穀中,木麥多至八百石,限五百石從民願作租。眞寶小米,至爲五千八百石,限三千石作錢,換貿他邑。金山米還,殆近四萬包,就中折半,換色與移送間,從長變通。義城米牟夥多,限四千五百石,以皮牟準折換作。榮川粟與小米,數甚夥然,粟限一千石作租,小米限四百石移送他邑。淸道·安義,民少穀多,秋穀限萬石作錢,移送於穀小邑爲辭矣。近則本色移轉,遠則作錢分貿,以多添少,量宜均俵,是爲裒益之政,而況邑報如此,民願可知,竝依所報,施行,作租作牟之請,亦爲許施,何如?上曰,依爲之。出擧條載瓚曰,江原監司洪義謨上疏批旨,有令廟堂稟處之命矣。取見其疏本,則以爲原州京外案付軍,合六千六百五十二名,而責出於三千之戶,故一人疊役,虛名望納,特減五百名之額保米。合七百八十八名,而本州土田素薄,持錢遠貿,以六斗納米,費錢六七兩,限折半代錢,永作定式,至若減額五百名虛伍,以補詳穀一萬石,自今秋取耗,以爲給代之需爲辭矣。民情雖悶,軍食爲重,如原州之上游近邑,亦令代錢,則他邑之願錢不願米者,將不知爲幾邑也。今無以遽議,至於補詳穀,旣非京司句管,自是本邑散斂者,而數亦漸多,反不無添弊之慮,五百闕額之無處徵捧者,待充定間,姑依所請,以耗條雜穀一千石許劃,俾爲給代之地,何如?上曰,依爲之。出擧條載瓚曰,先朝己未年,以溫陵誕辰三回甲,行酌獻禮,而有國舅祠板致祭,祀孫錄用之例矣。今番寧陵酌獻禮後,國舅致祭,祀孫錄用,亦依此例爲之似好,故敢此仰達矣。上曰,嘉禮回甲,異於誕辰回甲,置之宜矣。載瓚曰,卽見黃海監司洪羲臣所報,則以爲金川糶糴大興山城軍餉,爲六千三百餘石,而二南面,移屬松營時,只以小米二百石移去。其餘依舊分給,故民皆逃避,前日屢十戶,今存二三家,使此若而餘存之民,受彼全境通分之穀,則其所困瘁,勢所必至。餉穀中限一千五百石,移劃松營二南面爲辭矣。大·小二南面移屬時,城餉之只付二百石,未詳其時事實矣。在金川,雖爲添弊之端,在兩面,亦有移疾之慮,第以此關,問於守臣後,更爲稟處,如何?上曰,依爲之。出擧條載瓚曰,右相向承子婿弟侄調用之命,而子婿弟侄,無收錄之人矣。以眞外孫代受,亦有其例,而右相則只有外孫,以外孫調用之意,分付銓曹,何如?上曰,旣有前例,依爲之,可也。出擧條載瓚曰,八送使禮單蔘品,今已以家蔘換品矣。家産之於山種,價直多少懸殊,每斤以六百十八兩,元數中磨鍊上下,而詳定外加捧一兩,自在勿施。其餘添價及儲留中可以還屬者還屬,而以其餘在,待今秋作穀取耗,付之信蔘預備條,信蔘未捧條中山各邑與江界餘在者,一體作穀,竝付信蔘預備條之意分付,何如?上曰,依爲之。出擧條載瓚曰,谷山亂民之變,甚於戊申之淸州矣。自古稱兵之賊,每爲先陷城邑,而至於其時,邑民之攔入官府,直奪印信,古未嘗聞者也。此不可以尋常按獄之例,曰首曰從,分重分輕也,凡當日入府之凶徒,逃亂之官屬,當依趙大立之獄,無少長皆置極律。此則道臣按使,從當詳覈以聞,而至於逗遛邑中,咆呶不散者,卽叛賊之力抗朝廷,威制邑鎭,欲示以更肆之意者也。此有浮於當初劫倅之變,而三邑守令之慰諭勸歸者,是誠何故也?旣不能登時掩捕,乃反爲乞憐解送者,寧有如許擧措乎?當該三守令,竝先罷後拿,不卽請罪之道臣,亦從重推考。谷山前倅臣,旣命公罪勘放,蓋不可適中亂民之心,故有是傅輕之處分,然而臣意,則竊以爲適中之慮小,辱國之恥大,蓋當日事,尙可言哉?群徒突入,則勢無以獨捍也,衆手齊奪,則力不得獨抗也,果不以是爲罪,而但所謂侤則卽自其手所着也。列罪紙上,着署名下者曰侤,而命吏爲賊徒所劫,着侤圖脫,則辱國之大,更當何如也?罪在辱國,罰止公勘,將何以示刑政之嚴,而大畏民志乎?況又是邑,致有是變,是誰之故,而守是邑者,獨可無罪乎?谷山當該倅臣,施以竄配之典,斷不可已,故敢此仰達矣。上曰,依爲之。出擧條象奎曰,儀仗軍人衣巾,令戶曹論變通事,命下矣。取考前後文書,無論扈輦隊與儀仗軍,丙辰以前,則隨其所報,自臣曹,看審其完破,區別其件數,量宜改備。或修補又或改染,而若當大禮時及動駕之時,則或一新改備,或參半或三分一二修補,其規不一矣。丙辰爲始,正副輦及玉轎陪等一百三十名,所着紅木衣巾帶所入,竝以貢價磨鍊,每年都下,使之逐年新備以給,而其舊件衣巾一百三十件,則間一年移給儀仗軍,以爲次次推移換着事,酌量定式者,今已十六年。果有實效,而儀仗軍,則一百七十名,而扈輦隊舊件衣件之不足於元數,爲四十名,外此又有陽繖軍二十名,着靑衣巾,燈籠軍四十名,着紅周防衣者,而此則依舊例,隨其毁傷,量宜磨鍊。使濟用監,縫造備給,而軍人輩,俱是烏合之類,不善看守,毁弊相續,誠甚可悶,以今經費,有難每年改備,雖或一新,其爲不齊,勢所難免。見今垢弊者,竝令上曹看審後,可以改備者改備,可以修補者修補,竝與舊件,一竝改染矣。此與恒着者有異,足可支用一二年,至於來頭間年移給之舊件,則照數推出,仍卽改染,隨毁隨補,則必無如前毁汚之患。依此擧行事,申飭該庫該監,亦自兵曹,這這察飭之意,成節目遵行,何如?上曰,依爲之。出擧條象奎曰,雲觀進上三曆鑄字板,限以十年一次改備,曾有定式,而曆書印出件數,雖曰浩多,鐵活字之十年之頃,宜不至刓弊,而徒以滿限,輒請改鑄,實無義意。更以十五年爲限,至於近間所入,不可不及今新鑄,當自臣曹,磨鍊上下,依此擧行之意,分付該監,何如?上曰,依爲之。出擧條象奎曰,臣待罪度支,故敢此仰達矣。國家一年經費,爲十一萬石,而再昨年,則稅入爲六萬石,不足之數,以貿米取用矣。昨年則歲入爲九萬石,比再昨年,雖似稍勝,而不足之數,更無取用之道,誠萬萬渴悶矣。非但穀簿,錢貨亦然,此非目下仰請區處者,而凡係用下,有臨時窘束之患,則尤不勝惶悶。玆敢豫爲仰陳,雖係經費之凡干例用者,務從節損,然後可爲量入爲出之道矣。勉兢曰,謹依下敎,把門騎兵·傳漏軍·巡更軍服色器械及金弘訓局軍擊漏事,問議于諸將臣,亦爲博詢,則皆以爲軍卒之服,靑黑爲主。紫衣紫巾,卽駕前後近仗衛士之服,把門傳漏巡更之移用此服,恐違儀式,着巾者之執杖,器服亦不相當。且騎兵上番時,例着戰笠·靑掛子·靑戰帶,而逢點分番之後,更不服着,此蓋以襦衣色白,故謬例成習,而亦未察飭。此後以本服色戰·笠靑掛子,申飭立番,則不變制度,不煩經費,而可免觀瞻之有駭。至於藤鞭稜杖,果合於把門巡更之器仗,措備創用,以爲示嚴威之地,環刀則三日替直之將卒,常時亦不佩刀,今以晝夜把立之軍,長時佩刀,多有礙掣處。且具軍服,然後始佩腰刀服掛子,而佩腰刀,亦違格例,此則置之似好。金弘訓局軍之替使擊漏,亦多不便之端,軍卒使用,所掌各異,況訓局軍,以輦下親兵,替行番軍雇軍之事,則雖厚給雇價,必當不願。且傳漏軍,皆以騎兵派立,而新上之軍,每患生疎,故閤門近處,三坐原定雇軍,其外皆用騎兵,數日立番,頗能慣熟,而金弘軍,則每三日替番,番番生疎,反不如兩朔立番之騎兵。此則依前派立爲好,雇軍中兒弱混入之弊,各別禁飭,一依騎兵服色,毋敢白衣立役之意,亦爲申飭。廟社殿宮,兩空闕把門軍,名數不多,無以分執鞭杖,只令竝執朱杖,服色則與各直所軍,皆以本服色戰笠·靑掛子·靑戰帶,申飭派立爲宜。各所衛將部將之着笠着戰服,卽行巡之短軍裝,紗帽戰服,卽直所私服,則以私服行巡,恐未襯當,依前着笠戰服似好,故敢此仰達矣。上曰,依爲之。出擧條勉兢曰,南衙北寺防分,本自截嚴,又有先朝飭敎,而今番中官,降定禁旅之後,當其入直,雖使各居,未免混處,終涉未安,故敢此仰達矣。上曰,禁軍汰去,可也。出擧條勉兢曰,今番慶科庭試,武科出身中已越南行宣薦人,依定式,當爲赴防西北,而庚午式年武科出身之赴防當赴者,纔因備局草記。昨年兩界以未免失稔,特令除赴防,則今番武科出身赴防,恐不可異同,亦爲一體除赴防,何如?上曰,依爲之。出擧條勉兢曰,庚午式年武科出身及今番慶科庭試武科出身等,旣已除赴防矣。除赴防,則有納米之例,今番則何以爲之乎?上曰,今番除之,可也。出擧條勉兢曰,明日權停禮放榜時節目,前已啓下,而日前命官殿講,依書下,侍衛進參,則放榜,亦當一體磨鍊。原單子中,改付標以入爲宜,而殿座時,亦有入直侍衛之例,權停例侍衛員數之多於親臨時,事體未安。此後如此之時,以兵摠府出直堂·郞各一員,五衛將二員,宣傳官四員,武兼六員進參,永爲定式,何如?上曰,階下侍衛,則雖用出番,比之親臨入直之時,頗有減焉,依此永久遵行,可也。出擧條勉兢曰,去夜各處梗栍,或有未納者,故事甚駭惑,査問巡廳,則左右捕廳字內,梗栍闕納云,踐更收栍,法意,何如,而不爲趁更收送,極爲駭然,當該捕將,竝推考,何如?上曰,依爲之。出擧條履翼曰,昨秋以永陵大王陵上補土處,待明春更稟擧行事,筵稟擧條,啓下矣。今當更稟擧行,而以今春京畿監司奉審啓本觀之,則有頉處,與前無異云,姑觀秋奉審,增加與否,更爲仰稟後擧行似好,故敢此仰達矣。上曰,依此擧行,可也。出擧條履翼曰,莊陵奉審,五年一次遣禮堂擧行矣,今年爲當次之年,故敢此仰達矣。上曰,奉審陵寢,事體重大,而當此春節,妨農可念,議于大臣以啓,使陵寢奉審體重,無使民事有妨之地,可也。出擧條宗慶曰,本廳米條一年所入,不能當一年之用,而其中均廳,則全無所入,自各廳收租時,劃送幾石,以爲給代需用之地,而均廳則貿米於三南,還報各廳劃送之數矣。連値歲歉,各年貿米,多有停退,餘存無幾,此際見湖南道臣報本廳辭緣,則還分不足之中,沿邊諸島,尤無排比之道。請得萬餘石貿米,於此於彼,事甚便好,而漸至時晩,故限一萬石價,本道某樣上納中執留後,使之報來矣。待秋作米,以辛未貿米稱名,依前分留取耗,從便取用,何如?上曰,依爲之。出擧條上曰,賓筵玉堂有所懷,陳之。東煥曰,無所懷矣。上曰,臺臣進前。光宇曰,合啓則兩司不備,當以府啓陳之矣。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施。擧國弸塞之冤憤,愈久愈深,請正法罪人鏔,亟施孥戮之典。上曰,不允。出擧條光宇曰,近日妖凶之邪學,熾如烈火,勢急淊天,實爲國家呼吸之憂,而幸賴我慈聖殿下持降明旨,亟令嚴覈,妖腰亂領,次第就戮。庶幾根抵拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終誤之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納獄庭之供,究厥情蹤,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落。凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不可論。學逵·與權,俱以家煥之甥侄,承薰之至親,標號之陰慘,花助惟均,迷溺之丁寧,致嗣各證,凶祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露。至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒·儉請舶之計,嗣永傳書之謀。而凡此六囚之於嗣永,或爲切姻至親,或爲血黨死友,而嗣永凶書,以爲渠輩,莫不願此事云爾,則凡爲邪術者,尙必知此箇兇謀,況此六囚之至切至密,而豈有不知之理乎?至於今番訊獄,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測。邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城懸定配罪人與權,長興府定配罪人寬基,竝令王府,設鞫嚴問,期於得情,夬正典刑。上曰,不允。出擧條光宇曰,噫嘻痛矣,十數年來,賊勢益肆,人心靡定,顧瞻他日之徒,以下四字刀削之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德。則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端。今幸乾斷赫然,以下四字刀削此等黨與,不可仍置。請周爀,亟令王府,嚴鞫得情,快正典刑。上曰,不允。出擧條光宇曰,三啓中諸賊,罪關宗社,憤切神人,往在先朝,旣允臺閣,傳旨未下,故其時憲臣發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之聖意,蓋出於俯循輿情,快伸王章,而慶日姑停不過一時行權,則今不可以未經處分,有所仍置。請亟下三啓依允之傳旨,令該府擧行焉。上曰,不允。出擧條光宇曰,噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子有沈溺之寵億,以凶頑邪魁,擧世指目。基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。上曰,不允。出擧條光宇曰,噫,彼李東萬,則言之便覺汚口,渠於履猷,卽是聲氣漠然之間,而託跡輸心,始出遂臭之意,臨急圖生,遂作反噬之謀。綢繆設施,經營脈絡,卽與履猷,一串貫來,則主客輕重,初無可論,前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,亟令王府,設鞫嚴問。上曰,不允。出擧條光宇曰,噫嘻痛矣,宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者也。竟致凶身徑斃,厲口自滅,則王章無可伸之日矣,輿憤無少洩之時矣。不可以其身之物故,而少緩當律之快施。請物故罪人國仁支屬應坐之類,亟施島配之典。上曰,不允。出擧條光宇曰,今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之月日,與敬賊文書中所錄,果有相左者。故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節。請朴紀淳,亟令王府,拿來嚴問,以重鞫體。上曰,不允。出擧條光宇曰,新除授行大司憲李直輔,時在全羅道茂朱府,執義宋啓榦,時在公忠道懷德地,持平權熀,時在京畿驪州地,司諫院司諫李基崇,時在公忠道忠州地,請竝斯速乘馹上來事,下諭。上曰,依啓。出擧條蓍根曰,今日賓對,諫院行公諸臺,無一人進參,事甚未安,竝推考,何如?上曰,依爲之。出擧條載瓚曰,向來捕廳,捉巡於闕門近處,卽白衣漢也。囊中有若上言草者,自願爲通信使,捕廳究問,則或稱道士敎之,或稱出自已意,又云如此,則雖不得爲通信使,可以隨去故爲之云,而此非妖言凶言,乃是狂言,故下送其本道,使之更究,則此外亦無他可覈之端矣。思穆曰,藥房提擧,方帶戶判,而且有相妨之端云,今姑許遞,何如?上曰,久任爲好,置之,可也。仍敎曰,次對先退。載瓚等以次退出,又命退。經筵諸臣及承史,以次退出。
上在昌德宮。停常參·經筵。
徐鼎輔啓曰,行大司憲李直輔,執義宋啓榦,持平權熀在外,掌令安光宇呈辭,趙民和未肅拜,持平申在植未署經,監察茶時之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
金相休啓曰,藥房提調·副提調持湯劑來待矣。傳曰,封入。
傳于申絅曰,文臣製述讀券官右議政,代禮曹判書金履翼爲之。
傳于申絅曰,文臣製述入格人,考例捧傳旨。
以江原監司洪義謨狀啓,歙谷縣民家失火事,傳于閔耆顯曰,聞甚矜惻,原恤典卽爲顧恤事,分付。
徐鼎輔啓曰,獻納尹致後,以其親病,投章徑歸,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
徐鼎輔,以左邊捕盜廳言啓曰,首犯別監安處誼,依下敎,決棍十度後,還送秋曹之意,敢啓。傳曰,知道。
徐鼎輔啓曰,別監安處誼,昨日自捕廳棍治後,移送秋曹,所當卽爲草記,而已經一宿,尙不擧行,屢次催促,今始來呈,事之稽緩,莫此爲甚,當該捕將,不可無警,從重推考,何如?傳曰,允。
金蓍根,以都摠府言啓曰,今日入直內三廳武兼禁軍及軍兵等,當爲中日習射技放,而親臨文臣製試相値,不得設行之意,敢啓。傳曰,知道。
金蓍根,以兵曹言啓曰,闕門把守,傳漏巡更及廟社·殿宮把門各處派定騎兵服色器械,別單書入之意,敢啓。傳曰,知道。
金蓍根,以備邊司言啓曰,江原道陳弊冊子判付內,蔘政之切瘼,知之久矣,而京貢一款,未知便否之如何,然民勢之倒懸如此,則亦不可不別加變通,令廟堂,爛加商確,從長稟處。鐵原等九邑量田事,湖西諸邑改量之請,已有判付,照此施行。海弊事,江陵蔘火稅事,亦爲從長釐革稟處。金剛寺刹修葺事,空名帖之許給,亦有先朝已例,特爲許施事,命下矣。取見其冊子,則其一,道內二十六邑蔘價歲增,戶收結斂番錢利錢,爲切骨難支之瘼,特許京作貢事也。關東蔘弊,無論大小諸邑通患,而曾前變通,計其一年所用之剩餘而作貢也。若以隨弊變通,則莫重湯劑所需,殆無餘存,而土貢之義,亦果安在?事體所在,不可遽議作貢,置之。其一,鐵原等未量九邑量田事也。田結紊亂之弊,諸道同然,而湖西冊子中量田一事,待年豐,先試最急處,如有實效,則當次第擧行之意,回啓蒙允,今亦依此施行之意,分付。其一,江陵等九邑海弊變通事也。海弊申飭,前後何限,而至有貢獻之特減,別卜之永塞,則宜有矯捄之效,而弊端如前,民不聊生,道臣拔本塞源之論,可謂得其要領。海戶中稍能自食者,圖免本役,或托校案,或陞軍任,一入之後,竝與其子侄而移居陸地,海戶之餘存者,十無一二,應役之偏苦,勢所必至。除案守令之別般論勘,陸居海民之一例應役,誠得捄弊之方,依道臣所論施行。津主人點退操縱,固是弊端之甚者,而海戶直納,邑倅親捧,津主人名色,永爲革罷處置,果爲得宜,而執頉改備,厚價還捧之習,營邑官屬,尤有甚於津主人,此等處嚴加察飭,俾有終始之效。價錢收捧,自官貿取,似爲捄弊之道,而官貿之際,輕價勒取之弊,又是必有之事,更加商確量定,俾無祛弊生弊之地。凡干啓下節目外,如有可以添入者,無論京外,多有追後磨鍊者,己未節目之添入,不必以擅便論,一例許施。其一,江陵蔘火稅十結許減事也。江陵·嶺西,地曠而磽,居民鮮少,火田之昔起今陳,非今斯今,一百二十四結之內,兩聖朝特命蕩減之數,至過百結。實出於益下之盛德,則到今十結蕩減,有不可靳持,而至於給代之數,爲三百餘兩云者,未知從何辦出。且一結稅錢之至於三十兩之多,亦未知何故,此則令道臣,條列報來後,更爲稟處,何如?傳曰,允。所陳必有詳量,依此許施。
金蓍根,以備邊司言啓曰,咸鏡道陳弊冊子判付內,三邑瓜魚進上退限事,薦獻雖有所重,事勢民勢旣如此,則與其常請退限,無寧改定月令,令該曹,議于大臣稟處。行錢事,邊上則一也,西邊行錢,而北邊則不行者,未知有何義意而然乎?若無別般委折,則似無不可行之義,然其當否利害,亦不可不愼,廟堂博採衆議後,指一稟處,其外諸條可以稟處者,稟處事,命下矣。取見其冊子,則其一,三水·甲山·鏡城等邑鹿茸封進時,收斂之弊也。一對價一百兩,不爲不多,而審藥輩,從中操縱,執頉點退,竝與添價而徵出,歸其私槖,極爲駭痛。依道臣所請元會減一百兩,馱價十八兩外,更無敢以添價名色,收斂民間之意,各別嚴飭。藥用鹿茸,不計重數之多寡,惟擇性味之好否,旣有先朝定式行會,此後若果眞品,則兩數之差輕差重,勿爲執頉點退,依定式封進之意,分付。其一,咸興·定平·北靑薦新進上生瓜魚·生大口,月令退限事也。無以趁時,每請退限,事體極爲屑越,旣伏承與其常請退限,無寧改定月令之敎,令該曹,更爲稟處。其一,茂山·甲山·慶興三邑,穀多民少,移轉近邑事也。六鎭還多之弊,無邑不然,道里且遠,轉輸有弊,令道臣,往復各該邑,從長量宜變通,俾無矯弊於此而移疾於彼之患。其一,三水支放穀不足之數,以本邑軍餉·常平賑恤·私賑穀劃付事也。本邑處在一隅,道里絶遠,放下之需,劃給他邑,則轉輸之際,爲弊多端,不可無變通之道,所請中常平賑恤穀,無得移用之意,新有筵稟行會。此則勿論,軍餉雖重,支放之需,亦係不輕,依關西例,耗條中許劃,竝與私賑耗條,量宜取用,而無敢犯入元穀之意,各別嚴飭。其一,端川·吉州之唐米,明川·高原之太還變通事也。端川·吉州·高原之依準折換作他穀,依所請許施,而必以正穀換作,無敢以皮穀準折之意申飭。明川租粟太相代端川皮唐改錄之說,大違法意,有不可輕易議到,置之。其一,茂山元田,以續田施行事也。正田之降付續田,係是法外,有非自下仰請,亦難輕易許施,而茂山之還多爲弊,卽朝家之素常軫念,而未得矯捄之要者也。火田加耕,竝入正結,捧稅錄還,其數甚多,而陳廢白徵,至於屢千結,果如道臣所論,則亦不可以正續之難於移換,一切靳持。令道臣,別定差官,與本倅眼同,摘奸火田之混入正田者,從實區別狀聞後。更爲稟處,其一,咸興元續田,陳荒頉給,新起處加現變通事也。陳田勸耕,新起充結,自是法典,今此元續田陳荒處,一竝頉給,非所可論,至於新起之硬定數爻,本非定式,而每年無一把加減,必是各邑之謬例。此後逐年執卜,從實數入摠之意,知委施行,而如是之後,各邑徒事減削,或有隱匿漏落之弊,從後現發,則該守令,斷當施以田結幻弄之罪,以此一體嚴飭。其一,長津改量事也。本府土地,俱是續田,而陳起相混,賦役不均,一邑民人,皆請改量云,依所請許施,而改量之際,不能審愼,一頃半畝,若或失實,則民國受弊,反不如不爲,分付道臣,嚴飭該倅,無致僨誤抵罪之地。其一,文川·洪原·北靑漁船稅減摠事也。漁場船隻,本有定數,稅納需用,加減不得,該廳節目,極其申嚴,減摠一款,有難輕議,漁場壞廢,船隻破傷處,必以新設場新造船,代充元摠,卽不易之典,以此嚴飭。其一,穩城·慶興牧場馬孳故減數,㺚種停罷事也。故失之三頉一徵,孳産之三雌一息,卽各道牧場應行之式,有不可減數,置之。㺚馬貿入,卽是取種之意,而不慣水草,無一生存,在公則每年費穀,在民則每匹徵代,有害無益,果如道臣所論,而風氣旣近於彼地,故孳長欲取於㺚種者,必有自初意義,有難遽罷,置之。其一,永興末鷹島馬匹,移牧於文川獅老島事也。馬匹喂養,則分授牧戶,空場修築,則貽弊村民,事甚無義,都淵浦之移牧,旣有已行之例,依所請施行,而不可以馬匹之移去,竝送牧戶於文川,以此分付。其一,甲山行錢事也。西邊則彼地相接處,定限陳廢,民居之相距,皆過屢百里,北邊則慶源·會寧等處或隔江,而鷄犬相聞,故西邊行錢,而北邊則防塞者此也。甲山則距彼地,無異西邊,而同是一道內邊地,六鎭則不許,甲山則獨許,事近斑駁,置之,何如?傳曰,所陳必有詳量,依此許施。
申絅,以禮曹言啓曰,卽接南部折衝李明祿所志,則以爲同生兄明訥,嫡妾俱無子,以其同姓十八寸弟鎭喆第二子亨進,欲爲繼後,諸族會議,衆論歸一,而兩邊父母,俱爲作故,拘於常規,不得循例禮斜,依定式草記稟處事呈狀矣。凡係繼宗立後,明有可據,而不得登聞者,許令該曹,論理草記事,曾有筵奏定式,而門長李明祿所訴旣如此,依定式,李鎭喆第二子亨進,立爲李明訥之後,何如?傳曰,允。
申絅,以禮曹言啓曰,卽接驪州幼學韓東維所志,則以爲同姓十二寸兄德養,嫡妾俱無子,以其同姓十二寸兄庭維第三子虎新,欲爲繼後,諸族會議,衆論歸一,而庭維夫妻俱殁,拘於常規,不得循例禮斜,依定式草記稟處事呈狀矣。凡係繼宗立後,明有可據,而不得登聞者,許令該曹,論理草記事,曾有筵奏定式,而門長韓東維所訴旣如此,依定式,韓庭維第三子虎新,立爲韓德養之後,何如?傳曰,允。
金蓍根,以訓鍊都監言啓曰,謹依傳敎,出番武藝廳鄭義大等九名,本局極苦窠帳幕軍降付之意,敢啓。傳曰,知道。
金蓍根,以禁衛營言啓曰,本營中軍李近胄,身病甚重,勢難察任,今姑改差,何如?傳曰,允。
刑曹啓目粘連,江陵盧成祿獄事段。呼奴而捽出,挺身而追躡,耳根項頸,痕損昭著,道啓獄老幸逭之論,誠爲的確,依前訊推,何如?判付啓。依回啓施行,嚴訊取服爲良如敎。又啓目粘連,平山李貞敏獄事段。父子祖孫,竝力毆踢,實因分明,詞訂丁寧,而急於自脫,推諉於渠子渠孫,窮凶極惡,人理滅絶,訊推取服,何如?啓依此分付,期於得情爲良如敎。又啓目粘連,載寧林昕獄事段。十三年間,八經道査,正犯移易不得,而道啓中奉大之前諱今訂,公私辨別之論,尤得此獄之肯䋜,仍前訊推,何如?判付啓。依前訊推得情事,分付爲良如敎。又啓目粘連,居昌李萬玉獄事段。額角要害,傷痕深重,龍成物故,更覈無路,依前訊推,期於得情,何如?判付啓。令該道,各別詳覈得情爲良如敎。又啓目平壤府金京才獄事段。道啓中殺越之變,都是京才之排布指揮,造意下手,難逭十手之指云者,深得斷獄之體,依前訊推,期於得情,何如?判付內,卿曹議讞,深得獄體,依施。又啓目,平壤府金元培獄事段。羅卒本多憑凌之習,逞憤況因笞罰之代受,則藉曰本情,非出於必殺,而當其下手,罔念其致命者,此政情有可恕,犯實難赦,嚴加訊推,期於得情,何如?判付內,情則可恕,特付生典,施以流配之典。
獻納尹致後疏曰,伏以臣父,在任實任所,而臣職事所縻,歲旣新矣,月已三易,尙未往覲,私心耿結,久而愈切。又況臣父,年旣向衰,素多疾恙,若或調將失宜,則輒復添劇,臣雖在遠,憧憧一念,夙宵靡懈,卽接來信,當此節換之時,舊恙復發,別症闖祟云。臣自聞此報,方寸憂煎,不知所爲,且臣賦命單孑,無一同氣,凡係藥餌之供,調護之節,非臣在傍,替行無人。言念及此,益切焦悶,不得已拜章徑行,猥陳私懇。伏乞天地父母,亟遞臣所帶職名,以便往護,因治臣擅離之罪,以肅朝綱,千萬幸甚。臣無任云云。省疏具悉。本職許遞。
辛未三月二十八日辰時,上詣魚水堂。文臣製試入侍時,行都承旨閔耆顯,左承旨金相休,右承旨金蓍根,左副承旨徐鼎輔,右副承旨申絅,記事官李永昆·趙璟鎭,別兼春秋洪敬謨·李紀淵,檢校待敎李光文,以次侍立。時至,通禮跪啓外辦,上具翼善冠·袞龍袍,乘輿出宣化門。兵曹判書李勉兢,進前奏曰,今日放榜,文武新恩整齊時,武科出身李春世·李普塤,一名各有二人應榜,事甚駭怪,爲先査問則語多殊常,如非他人冒入,必是科場弄情,有不可循例頒花牌,四人竝姑執留矣。出付秋曹,嚴覈情僞,照法重繩,何如?上曰,依爲之。出擧條仍由協陽門·銅龍門·集禮門·光德門·靑陽門·石渠門,入金馬門,降輿陞座。藥房提調沈象奎,副提調徐鼎輔進前奏曰,夜間聖體,若何?上曰,一樣矣。象奎等曰,王大妃殿氣候,何如?上曰,一樣矣。象奎等曰,惠慶宮氣候,何如?上曰,一樣矣。象奎等曰,嘉順宮氣候,何如?上曰,一樣矣。上曰,試官以下行禮。贊儀唱試官以下四拜,讀券官兼戶曹判書沈象奎,兵曹判書李勉兢,禮曹判書金履翼,對讀官左承旨金相休,右承旨金蓍根,吏曹參議宋冕載,副護軍金敎根,率應試文臣,行四拜禮訖,陞殿就座。上命書御題,天地位萬物育贊,限申時,宣題官,奉題懸之。上曰,今日放榜之文武新恩,使之待令於明政門外,而梨園樂工之序立於明政殿唱榜時者,使之待令。賤臣承命出傳,上還詣明政門外,命文科甲科以下,次第進前,奏職姓名。新及第李升烈等二十人,以次奏職姓名。上曰,武科則只甲科人進前。甲科第一人副司果洪禹恒,進奏職姓名。上曰,文武新恩中,有名賢子孫,則欲爲賜樂,使之知入也。鼎輔曰,無之云矣。上曰,文武科甲科人賜樂,有例乎?問諸洪義浩·李存秀處以來也。賤臣承命出傳,還奏轎前曰,義浩·存秀等,皆以爲別無前例云矣。上曰,然則置之也。仍由協陽門還內,諸臣以次退出,
辛未三月二十八日午時,上御重陽門外幕次。文臣製試科次入試時,左承旨徐鼎輔,記事官趙璟鎭,別兼春秋洪敬謨·李紀淵,讀券官兼戶曹判書沈象奎,兵曹判書李勉兢,禮曹判書金履翼,對讀官左承旨金相休,右承旨金蓍根,吏曹參議宋冕載,副護軍金敎根,以次進伏訖。上命考券。試所承旨閔耆顯,收券以入,追後進伏。鼎輔讀奏收券單子曰,四十四張矣。象奎奏曰,取幾人乎?上曰,前用幾人也?鼎輔曰,前取三人云矣。象奎曰,合考爲五張矣。上命科次。鼎輔坼封,讀奏封內曰,三下一,權知承文院副正字臣金周默,三下二,副司果臣金用默,三下三,副司果臣朴長輿,三下四,副司果臣申慶會,三下五,權知承文院副正字臣任存常矣。上曰,入格人考例捧傳旨。勉兢奏曰,臣昨伏承侍衛扈衛軍官,立於禁軍內行,儀仗立於挾輦軍內行之命矣。扈衛軍官闕內侍衛之時,則立於內行果好,而闕外動駕時,則與禁軍重行,實有人馬雜遝之慮,此後則闕內,則依下敎,立於內行,闕外則依前信地,立於禁軍尾局似好。至於儀仗,陳列於挾輦軍之內,實有稠疊窒礙之處,此亦依前信地,陳列於挾輦軍之頭局爲便,故敢此仰達矣。上曰,必稱鹵簿侍衛,鹵簿似重於侍衛,故使之內行矣。若然則依前爲之,扈衛軍官,依所奏施行,可也。命試官先退,象奎等退出,又命退,承史以次退出。
上在昌德宮。停常參·經筵。
自巳時至酉時,灑雨下雨,測雨器水深八分。
金相休啓曰,藥房提調·副提調持湯劑來待矣。傳曰,封入。
傳于金相休曰,召對爲之。
傳于金相休曰,領府事留待。
傳于金相休曰,領府事入侍。
傳于金相休曰,留院公事入之。
大提學前望單子入之,沈象奎落點。
徐俊輔啓曰,吏曹郞廳來言,守令有闕,政事,取稟。傳曰,政官牌招開政,以剛明人差出,待差出使之當日下送,使之交代後拿來事,分付禁府。
有政。吏批,判書朴宗慶牌不進,參判李存秀進,參議宋冕載牌不進,右承旨金相休進。啓曰,判書朴宗慶,參議宋冕載竝牌招不進,小臣獨政未安,何以爲之?敢稟。傳曰,仍爲之。
以吳鵬南爲掌令,任㸁爲獻納,吳泰賢爲同經筵,李民秀爲平山府使,姜浚欽爲遂安郡守,宋文晦爲新溪縣令。兼弘文館兼大提學單沈象奎,藝文館大提學單沈象奎,兼知成均單沈象奎,廣州留守單金羲淳,奉常奉事單金在浩。
兵批,判書李勉兢進,參判金孝建受由,參議鄭景祚病,參知權烒入直,左副承旨申溆進。以李羲甲·李樂培爲副摠管,朴師豹爲僉知,尹範喆·金尙墀爲五衛將,金允文·安正祜爲慶熙將,具載喆爲宣傳官,李思謙爲都摠經歷,李永配爲訓鍊主簿,李英植爲釜山僉使,金百鍊爲椒島僉使,金鼎煥爲廢茂山萬戶。大護軍韓用鐸,護軍閔耆顯,副護軍徐鼎輔·李錫夏,副司直尹致後·趙民和,以上竝單付。
以吏曹參議宋冕載牌不進罷職傳旨,傳于徐俊輔曰,只推。
承旨前望單子入之,洪義浩·柳相祚·申溆落點。
金相休啓曰,新除授承旨徐俊輔,以前任務安縣監,方在解由未出中,何以爲之?敢稟。傳曰,勿拘。
金相休啓曰,新除授行左承旨柳相祚,時在慶尙道安東地,斯速乘馹上來事,下諭,何如?傳曰,允。
以左副承旨申溆牌不進罷職傳旨,傳于金相休曰,只推。
金相休啓曰,明日傳香,禮房承旨當爲齋宿,左副承旨申溆,旣有只推之命,更爲牌招,何如?傳曰,允。
申溆啓曰,大提學沈象奎牌不進推考傳旨,今方捧入,而都堂會圈命下之後,如是違牌,事甚未安,更爲牌招,何如?傳曰,允。
以黃海監司洪羲臣狀啓,新溪縣民家失火事,傳于申溆曰,聞甚矜惻,原恤典顧恤事,分付。
掌令趙民和啓曰,臣於耳目之任,夫豈一分近似,而掌憲除旨,忽下於千萬夢想之外,揆以分義,固宜蹶,而適値赴享,未卽肅命。含恩怵分,歷日惶懍,雖不得不章皇出肅,而第臣於合啓中,有私義之不可隨參者,曾叨臺職,猥陳敦倫之誼,輒蒙體諒之恩,今臣處義,與前無異。以此情踪,其何敢一刻晏然於臺次乎?請命遞斥臣職。答曰,依啓。
申溆,以禮曹言啓曰,今三月二十七日大臣·備局堂上引見入侍時,臣履翼所啓,莊陵奉審,五年一次遣禮堂擧行,而今年爲當次之故敢此仰達矣。上曰,奉審陵寢,事體重大,而當此春節,妨農可念,議于大臣以啓,使陵寢奉審體重,無使民事有妨之地可也事,命下矣。發遣郞廳,問議于大臣,則議政府左議政臣金載瓚,以爲奉審體重,不可無端逾年,若待秋成後擧行,則不失當次之限,且無妨農之慮,退以九十月之間似好矣云。右議政臣金思穆,以爲奉審旣當年次,則其在事體,不可逾限,而見今春事已晩,有妨農節,姑俟秋成,似合不逾限不妨農之道矣云。領中樞府事臣李時秀,病未獻議,大臣之議如此,上裁,何如?傳曰,依此爲之。
申絅,以義禁府言啓曰,谷山前府使朴宗臣,群徒突入,則勢無以獨捍也,衆手齊奪,則力不得獨抗也。果不以是爲罪,而但所謂侤,則卽自其手所着也。列罪紙上,着署名下者曰侤,而命吏爲賊徒所劫,着侤圖脫,則辱國之大,更當何如也?罪在辱國,罰止公勘,將何以示刑政之嚴,而大畏民志乎?況又是邑,致有是變,是誰之故,而守是邑者,獨可無罪乎?施以竄配之典事,承傳啓下矣。朴宗臣,全羅道茂朱府竄配,而以承傳內辭意具罪目,依例發遣府書吏,押送配所,何如?傳曰,允。
申絅,以義禁府言啓曰,平山府使任聖說,新溪縣令朴齊一,遂安郡守吳準常等,谷山亂民,至於逗留邑中,咆呶不散者,卽叛賊之力抗朝廷,威制邑鎭,欲示以更肆之意者也。此有浮於當初劫倅之變,而慰諭勸歸者,是誠何故也?旣不能登時掩捕,乃反爲乞憐解送者,寧有如許擧措乎?竝拿處事,傳旨啓下矣。任聖說,以兼營將守令,時在任所,依例發遣府書吏,差兼官交代後拿來,朴齊一·吳準常,亦在任所,發遣府羅將竝拿來,何如?傳曰,允。
辛未三月二十九日辰時,上御誠正閣。召對入侍,領府事同爲入侍時,參贊官金相休,持詩傳第七卷,侍讀官權晙,持詩傳第七卷,檢討官李泳夏,持詩傳第七卷,檢校待敎李光文,持詩傳第七卷,記事官趙璟鎭,持詩傳第七卷,別兼春秋洪敬謨,持詩傳第七卷,別兼春秋李紀淵,持詩傳第七卷,領府事李時秀,以次進伏訖。上命領府事進前。時秀進伏曰,小臣經歲於外,久未承候矣,近日聖體,若何?上曰,一樣矣。時秀曰,寢睡·水刺之節,比昨年益勝,而連日湯劑進御之餘,果有效乎?上曰,雖未知有顯效,而似勝於不爲進御之時矣。時秀曰,王大妃殿氣候,何如?上曰,一樣矣。時秀曰,臣久闕承候,中宮殿氣候,何如?上曰,一樣矣。時秀曰,惠慶宮氣候,何如?向來患候平復之後,諸節如常乎?上曰,今則如常矣。時秀曰,嘉順宮氣候,何如?上曰,一樣矣。時秀曰,元子宮尺衣漸長,伏想智思日進,而儀容岐嶷矣。向來胎熱症候,間已快減乎?上曰,今則差勝矣。時秀曰,小臣竊有陳達之事,而召對雖與法講有異,姑俟講畢後,當陳之矣。上曰,時刻稍遲,則得無難乎?時秀曰,不至難强矣。上開卷命讀,晙讀自詩傳大全卷之十三,止章四句。上曰,下番讀之。泳夏讀自無將大車,止章四句。上曰,參贊官讀之。相休讀自明明上天,止章六句。上曰,閣臣讀之。光文讀自鼓鍾將將,止未敢信其必然也。上曰,注書讀之,賤臣讀自楚楚者茨,止何以致之。上曰,上番讀之。敬謨讀自信彼南山,止章六句。上曰,下番讀之。紀淵讀自倬彼甫田,止章十句。上曰,文義陳之。晙曰,小明章曰,好是正直,神之聽之,介爾景福,蓋正直之人,心誠愛好,而用盡其道,則神之降福,固其宜也,苟使正直之人,布列朝廷,則朝廷正而四方以正矣,由是而宗社奠安,邦籙靈長,則國家之福,無大於此矣。但正直之人,亦所難知,故齊宣王之語孟子曰,吾何以識其不才而舍之云者,此也。然而此亦有不然者矣,書曰有言逆于汝心,必求諸道,有言遜于汝志,必求諸非道,大抵邪枉之人,逢迎人主之意,容悅將順,易合於人主之意。正直之士,正色立朝,面折廷爭,故人主亦憚之,於其遜逆之間,而可辨邪正之人,每當用舍之際,必辨邪正,則國家之福也。上曰,下番陳之。泳夏曰,北山詩初章言,王事靡監,憂我父母,雖於行役勞苦之時,能知王事之爲重,亦慮父母之爲憂,則可謂忠孝兩全矣。周之王化,猶有存者,咏歌咨嗟之際,蔚有可觀,蓋孝爲百行之源,故人君修身治國之道,必先興孝,而求忠臣於孝子之門。雖漢唐之世,亦必有孝廉選擧之制,我國則鄕薦道薦之良法美規,亦非不備,而但取人之道,必以科目,且看班閥履歷而已。祖宗朝選擧之美規,恐不但如是矣。若於取人之際,必以實行而求之,鄕擧里選之法,亦爲修明而行之,是臣區區之望也。上曰,參贊官陳之。相休曰,臣則無可達之辭矣。上曰,閣臣陳之。光文曰,臣亦無可達之辭矣。上曰,今此進講之章,語意皆好,氣像儘美,祭祀則必盡誠敬,行役則必憂父母,亦多爲後世監法之語矣。晙曰,誠如聖敎矣。相休曰,鼓鍾詩所云淮有三洲等語,乃是流蕩忘返底意,似此處亦爲監戒好矣。上曰,然矣,而作詩之人,語意甚好矣。相休曰,誠如聖敎矣。上命掩卷,仍命領府事進前。時秀進伏奏曰,小臣累月在西,向來慈宮患候平復之後,尙未承候,慈殿進箋稱慶之時,亦未參班,而不加之罪,反侈榮寵,至頒珍劑,惶悚感泣,不知攸達矣。時秀曰,臣蒙恩西出,賤疾益痼,道內事情,未能詳悉,而伏見近日邸報,軫恤民隱,諄謹之辭敎屢降,臣旣自外來,苟有聞見,敢不陳聞?大抵關西諸邑中平壤·江界·義州三邑,爲一路都會,邊上重地,民物殷盛,甲於諸邑,挽近以來,公私凋弊,甚於諸邑,不可不大加軫念。及今矯捄,就三邑最急務論之,則義州,昨年水災後,至於莫可收拾之境,惟有許墾威化島一事。卽官民之日夜所顒望,利害形便,邑倅疏中,皆已詳陳,而六島旣空,沿江把守,依接無處,勢將退住於鴨綠內江東岸。威化一島,若不許闢,則必有彼人投足之慮,未知廟議之如何,而臣意則不可不許,欲許則趁此春耕之前,然後開荒闢萊,始可播種矣。江界之弊,專在稅蔘,今則蔘弊已祛,庶可蘇醒,而前後蔘價當捧者,爲四萬餘兩,一時竝督,係是行不得之政,限年分捧,如諸道徵逋之例,亦可少紓民力矣。平壤,收布軍爲三萬餘名,而逃故相續,虛伍莫充,每當收布之際,徵及隣族,民不聊生,府西諸坊,已多空虛之村。若不及今釐捄,軍弊日增,民戶日縮,必有難支之慮,城內市廛,甲子火後,殘破渙散,一府民庶日用衣食之資,不成貌樣。昔日繁華之地,作一敗局,欲捄其弊,惟在許貸公貨,而本營公貨匱乏,許貸非可論,惟各庫留儲木二千餘同,一年應下,不過十五同零,積而不用,日漸腐傷,未滿十年,將爲無用之物云。就木儲中,量宜出給市民,使之分年改色,則公私實爲兩便,本邑應納市稅,便同無麵不飥,亦宜有蠲恤之方。蓋軍布市稅,雖與京司上納有異,俱係支放公下不可廢之需,今若自朝家,許劃本道,加分耗每年一千石,市廛則從略蠲稅,軍布則査實減額。以所劃耗條,分排給貸,令道臣,往復廟堂,從長措處,著成節目,使城外城內之民,得以安堵,則誠爲莫大之惠。南北諸道蠲徭蕩債之代,輒以加分耗劃給,其例非一,箕城卽西門鎖鑰之地,民勢倒懸,尤不可不拔例顧恤,加分耗且與元還耗差異,千石許劃,似不足惜矣。凡此數條,皆西民至急至切之望,竝令廟堂爛商,卽爲稟處,何如?上曰,依爲之。出擧條時秀曰,臣於年前奉命北關時,以北道權管一窠,仍作本道武士窠,就有薦出身中,擇其地閥人物之可合者差送,瓜滿後遞付京職。又以本道人擇差事,陳達蒙允,至今行之,大慰北人之心,西北一體,宜無異同,關西權管一窠,亦作關西窠,一依北道例,定式施行事,分付銓曹,何如?上曰,依爲之。出擧條時秀曰,臣素患痰病,欲飮江心水,而臣家在江邊,來往之際,每每煩稟,甚爲惶悚,故敢此仰達矣。上曰,依此爲之也。仍命領府事先退,時秀退出。上命書傳曰,今番各道民隱,如箚子樣爲之,馳啓命下之後,卽見水原留守所馳啓者,有違當初下敎之本意,故令政院,使之還下送,改規以聞,而其不能審愼之責,在所難免。水原留守朴崙壽,從重推考。相休曰,前者民弊傳敎,有道守臣如箚子樣製上之命,而華留送書於本院曰,頭辭及尾語,未知如何爲之,方合於箚子樣乎云云。臣意則格例,自上指一下敎,然後可無眩於擧行之慮矣。上曰,格例則此非自上煩屑下敎者,各隨其意見,立綱設條,而以其一其二,第次成文,可也。或用表體及四字爲之,亦無不可,觀其文之善否,以卞其才能有無,亦一道也。格例則不必自上下敎,而華留製進者,一似狀啓貌樣,有非當初下敎之本意,故有推考之命矣。上曰,大提學前望單子入之,待下批牌招察任,玉堂會圈,使之不日內爲之事。出榻敎命書傳敎曰,禮刑換房。上曰,承旨何爲懸頉也?相休曰,都承旨閔耆顯,右承旨金蓍根病不進,同副承旨李錫夏受由在外,左副承旨徐鼎輔緣故出矣。上曰,何故也?相休曰,聞有妻病云矣。上命書傳敎曰,都承旨·右承旨·左副承旨竝許遞,前望單子入之,待下批牌招察任,同副承旨亦爲許遞,未差之代,直閣徐俊輔除授,待下批一體牌招察任。上曰,昨日上番玉堂所陳故事甚好,而必以列聖朝故事陳之者,爲尤好,更爲陳奏也。晙曰,昔在宣廟朝,每臨講筵,辨問詳悉,故筵臣中蔑學之人,每當入侍之時,惶愧却顧矣。今殿下日御講筵,而法講頉稟之日,則召對爲之,又或有事而未及爲召對,則命陳故事,臣等已固欽仰萬萬,而第伏念講筵事體,至爲嚴重。故筵臣或有自外商量者,而及其入奏之際,十失七八,自上假以辭色,導之使言然後,乃可盡言,而當其陳達之際非徒本章文義之敷奏而已。政令得失,生民疾苦,亦皆博詢,俾講矯捄之方,雖今日聞之,而明日措諸施爲,可也。蓋願忠之誠,秉彝所同,而進言之際,每患惶㤼失措,故肅廟朝講筵,特許坐講,俾皆從容舒泰,酬酢如響,甚盛事也。君臣猶父子也,父子之間,豈有不可言之事乎?君臣之間,情志交孚,則和平之福可致,而治平之道,亦在於斯矣。昔成廟朝,日開三講,猶以爲不足,又命夜對,故玉堂之直宿禁中,自夜對始矣。英廟朝,每夜引接諸臣,與之講確,振發精明,非徒爲筵臣之榮寵而已,裨益於上躬者亦多矣,伏願體念焉。臣又有所奏者,日前以洪遠謨發緘事,最初則令禁府取招,再次則令憲府承授,末乃以憲臺之違召,至命秋曹承授。大抵禁府,則例不得承授,自上未及洞燭,而憲臺之違牌,雖未知情勢之如何,而以其違召之故,至命秋曹而承授,蓋命令一下,而頻繁撓改,出諸文蹟,則事涉如何矣。書曰令出惟行不惟反,每於命令初下之際,必加愼重,是臣區區之望也。上曰,今聞上番玉堂言,禁府之例未承授,予雖未知,而憲臺之情勢有無,係是年久之事,雖聰明特達之人,何以能盡記某臺之情勢有無於年久之後乎?至於洪遠謨之因夢而改名者,卽年少輕率而然歟?相休曰,新進發軔之初,果爲輕率,而年少之人,入場之際,適有是夢,而其必中,則未能預知,而姑爲此假弄之事矣。上曰,科擧則果是偶然得中,而夢兆豈可憑信乎?與上番爲幾寸親乎?敬謨曰,遠謨與臣,爲十二寸兄弟矣。上曰,八寸有同室而居者,十二寸亦爲不遠矣。敬謨曰,臣亦視之以至親矣。上曰,中國太常官所掌之職,與我國奉常寺同乎?我國則有奉常寺·掌樂院,禮樂分屬於二司,而中國則竝屬於太常乎?光文曰,古人之於禮樂,必竝擧而言,故似是竝屬於太常矣。上曰,捕將爲誰也?相休曰,左邊則鄭學畊,右邊則白師誾也。上曰,今番武藝別監事,出於何邊也?相休曰,出於左邊云矣。上命玉堂閣臣先退。晙·泳夏·光文退出。又命退,承史以次退出。
上在昌德宮。停常參·經筵。
午時,日暈。
藥房都提調金思穆,副提調金相休啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申溆啓曰,明日常參·經筵,取稟。傳曰,只晝講。
申絅啓曰,行大司憲李直輔,執義宋啓榦,掌令吳鵬南,持平權熀在外,申在植未署經,掌令安光宇呈辭,監察茶時之意,敢啓。傳曰,知道。
申絅啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申溆曰,禮房承旨馳詣宗廟·景慕宮,奉審摘奸以來。
金相休啓曰,藥房都提調·副提調持湯劑來待矣。傳曰,封入。
傳于金相休曰,召對爲之。
申絅啓曰,事變假注書洪周命,身病猝重,勢難察任,今姑改差,何如?傳曰,允。
申溆啓曰,大提學沈象奎再牌不進推考傳旨,今方捧入,而都堂會圈命下之後,如是違牌,不卽承膺,事體所在,誠甚未安。所當更請牌招,而係是一日三牌,何以爲之?敢稟。傳曰,更爲牌招。
申溆啓曰,大提學沈象奎牌不進推考傳旨,今方捧入,而都堂會圈命下,已至經宿,連事違召,尙不承膺,揆以事體,誠極未安,更爲牌招,何如?傳曰,允。
申溆啓曰,大提學沈象奎再牌不進推考傳旨,今方捧入,而都堂會圈命下,已至經宿,連事違召,終不承應,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招,卽爲會圈事,一例申飭。
注書李永昆病,代以尹豐烈爲假注書。
注書趙璟鎭病,代以李魯秉爲假注書。
洪周命改差,代以李永烈爲事變假注書。
徐俊輔啓曰,卽者吏曹郞廳來言,新溪縣令宋文晦,諫院則旣已署經,憲府則行大司憲李直輔,執義宋啓榦,掌令吳鵬南,持平權熀在外,申在植未署經,只有掌令安光宇一人,無以備員署經,何以爲之?敢稟。傳曰,一司除署經。
以慶尙監司金會淵狀啓,長鬐縣民家失火事,傳于洪義浩曰,聞甚矜惻,恤典卽爲題給事,分付。
兵曹口傳政事,以李東善爲禁衛中軍。
申溆,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
申絅,以兵曹言啓曰,今三月各廳堂下武臣朔試射,臣曹連因有故,不得爲之之意,敢啓。傳曰,知道。
申絅,以備邊司言啓曰,卽見咸鏡監司趙德潤所報,則以爲會寧府支差之需,皆以差需穀責應,而除却例下,則萬無上下之勢。茂山會付中折米二千石移劃,還分取耗,以爲需用爲辭矣。本邑差需穀,本自不足,每爲移劃於他穀,而此亦有種種掣礙之端,戊辰年則以茂山會付條移施矣。今亦依戊辰例,以茂山所在元還中折米二千石,依所報許劃,以爲取耗支差之地,何如?傳曰,允。
申溆,以禮曹言啓曰,因咸鏡道陳弊冊子,備邊司回啓內,咸興·定平·北靑薦新進上生瓜魚生大口魚,月令過限事也。無以趁時每請退限,極爲屑越,旣伏承與其常請退限,無寧改定月令之敎,令該曹更爲稟處事批旨內,所陳必有詳諒,依此施行事,命下矣。取考薦獻月令,則生大口魚爲十月令,生瓜魚爲十一月令,而或有早晩者,不拘月令事,載在禮文,而昔在先朝癸卯,故相臣鄭弘淳,以瓜魚産於歲後,而封於十一月令之爲貽民弊,有所筵奏。下本曹覆啓批旨內,有隨其節産封進之命,從前該道臣之每請退限,誠極屑越,不拘月令,旣是禮文所載,隨其節産,又有先朝受敎,而退定月令一款,恐不合輕易擧論。此後則薦獻生大口魚·生瓜魚,勿拘法典中狀請退封之文,其早其晩,隨他産出,或先或後,無礙封進,而伊時方爲具由狀聞之意,分付該道臣,以爲永久遵行之地,何如?傳曰,允。
申絅,以訓鍊都監言啓曰,本局哨官李漢忠,身病甚重,勢難察任,改差,何如?傳曰,允。
辛未三月三十日辰時,上御誠正閣。召對入侍時,參贊官徐俊輔,持詩傳第七卷,侍讀官權晙,持詩傳第七卷,檢討官李泳夏,持詩傳第七卷,檢校待敎李光文,持詩傳第七卷,記事官趙璟鎭,持詩傳第七卷,別兼春秋洪敬謨,持詩傳第七卷,別兼春秋李紀淵,持詩傳第七卷,以次進伏訖。上開卷命讀。晙讀自大田多稼,止其孰能之。上曰,下番讀之。泳夏讀自瞻彼洛矣,止章六句。上曰,參贊官讀之。俊輔讀自裳裳者華,止詩傳大全卷之十三。上曰,閣臣讀之。光文讀自詩傳大全卷之十四,止章四句。上曰,注書讀之。賤臣讀自駌鴦于飛,止章四句。上曰,上番讀之。敬謨讀自有鳷者弁,止章十二句。上曰,下番讀之。紀淵讀自間關車之牽兮,止章六句。上曰,文義陳之。晙曰,大田章,所以答甫田詩,而上之人作詩,以勞農夫,祈以介福,農人莫不感悅,而大田末章,以寓頌祝之意。觀於雨我公田,遂及我私之語,藹然有忠愛之誠矣,恭惟我國朝,勸民勤農,自是家法也。殿下屢降絲綸,軫恤民隱,申勸農功,八域臣庶,孰不感戴乎?昔聶夷中詩曰,鋤禾日將午,汗滴田中土,誰知盤中米,粒粒皆辛苦,此詩之意甚好。伏願每於玉食進御之時,必念粒粒之皆出於民,勞民勸農之方,一如近日所下絲綸之本意,而必以實心勸之,方伯守宰,孰敢不對揚乎?粤在先朝,每以實心董飭,故方伯守令,各自惕勵,不敢怠忽,雖有貪心,亦未敢售,今殿下繼述之道,亦唯在於以實心行實政也。上曰,下番陳之。泳夏曰,大田詩之開卷第一義,卽旣備乃事一句也。凡天下萬事,預則立,至於農務,則尤不可不預備,七月篇曰,晝爾于茅,宵爾索綯,亟其乘屋,其始播百穀,蓋七月篇宗旨,亦一豫字而已。昔蘇東坡稼說,言貧富農人之說,蓋富者力有餘,而農具無不預備,貧者力不足,而人功地利,每後於人,勢固然也。大抵農務之中,貯水爲重,故篤公劉詩曰,相其陰陽,觀其流泉,自古盛夏之時,每多旱乾。孟子曰,七八月之間,旱則苗枯矣,周之七八月,今之五六月也,雖饒沃之土,若値旱乾,則不如貯水之瘠土矣。竊伏覩勸農綸音,每歲輒下,而向來絲綸,深軫農家之急務,且於灌漑疏鑿之方,每加董飭。凡今日方伯守宰之臣,孰敢不惕念擧行,而第不無懶農之人,此則專係於近民之官董飭之如何耳,向伏聞民隱冊子,如箚子樣爲之以啓事,命下矣。未知其間,幾度入來,而節屆暮春,政是貯水之時,此後連加申飭,則亦豈無實效乎?上曰,參贊官陳之。俊輔曰,瞻洛以下,至駌鴦詩,卽天子諸侯燕飮之詩,而君臣上下頌祝祈勉之辭也。人臣祝君之辭,莫先於勉君德,故假樂詩曰,顯顯令德,又曰保佑命之,自天申之。蓋大德必得位祿名壽,以之而斂福而錫福,福祿洋洋,自天申之,故千載之下,想象其愛戴祈勉之誠,藹然於言外矣。顧今臣等之所顒祝者,卽亦此時諸侯祈勉於天子之意也。今殿下,益勉聖德,緝熙光明,則降以遐福,惟日不足,而八域臣庶,咸囿於敷錫之化,於不休哉?伏願深留聖意焉。上曰,閣臣陳之。光文曰,車牽章,燕其新昏之詩,而上三章,語各有序,而末章則兼擧始終而言,至於高山仰止,景行行之二句語。孔子美之曰,詩之好仁如此,嚮道而行,中道而廢,忘身之老也,不知年數之不足也,俛焉日有孳孳,斃而後已,聖人之引喩於行道進德,有如是矣。書曰升高必自下,陟遐必自邇,蓋工夫進就之道,必也由近而及遠,自下而達上矣。豐城朱氏,亦引此章而言曰,仁不如堯,孝不如舜,學不如孔子,猶陟高山而不至其巓,行大道而不達于國都。非徒學問工夫爲然,凡事半途而廢,誠之不足故也。伯程子嘗曰,修養而至於延年,諴小民而至於祈天永命,學而至於聖人,先大王嘗下敎曰,書此於屛壁間,常目在之。猗我先大王一言一動,孰非今日之可法,而殿下所當繼述者,尤在於此,然而工夫進修之道,若非一誠字,無以造極。此章文義,不必但以本章之義觀之,推類而行之,是臣區區之望也。上曰,前篇言以御田祖,以祈甘雨,以介我稷黍,以穀我士女,此章言雨我公田,遂及我私,若非人君之盛德,無以致此,何以則效此而爲之也?晙曰,此固非難也,不以文具,而以實心行實政,則天休感應矣。上曰,此章言田畯至喜,七月篇亦云,而蓋其氣象甚好,何以則氣象與施爲俱好也?晙曰,今之守令,卽古之田畯也,民若勤農,則守令亦必至喜,夫如是則今之氣象,豈讓於古乎?上曰,鳷弁詩言有鳷者弁,鳷是何貌也?晙曰,只言弁貌,而別無取義者矣。上曰,關雎詩,哀而不傷,樂而不淫,而此詩言死喪無日,無幾相見云者,有異於哀而不傷之意,樂酒今夕云者,亦異於樂而不淫之意,何也?此詩在小雅,與他國風,宜其有異,而何以有似此之語也?晙曰,死喪無日,樂酒今夕云者,別無哀樂過節底意矣。上曰,閣臣陳之。光文曰,蟋蟀詩曰,宛其死矣,他人入室,伐木詩曰,迨我職矣,飮且湑矣,此章之義,亦與此無異矣。上曰,比諸關雎之詩,漸不及古,何也?晙曰,風氣漸下,文·武以後,漸不如古,此則導率之不得其道而然矣。上命掩卷,仍命玉堂先退。晙·泳夏先退。又命退,閣臣光文退出。又命退,承史以次退出。
上在昌德宮。停常參,只晝講。
自辰時至未時,日暈。
洪義浩,以都摠府言啓曰,今日入直內三廳武兼禁軍及軍兵等中日習射技放,請出標信。傳曰,知道。
申溆啓曰,明日常參·經筵,取稟。傳曰,只晝講。
申絅啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
申絅啓曰,來初五日朝參日次矣,敢稟。傳曰,停。
申絅啓曰,禁衛營將官來言,今日本營軍兵,日次私習云矣,敢啓。傳曰,知道。
申絅啓曰,御營廳將官來言,今日本廳軍兵,日次私習云矣,敢啓。傳曰,知道。
申溆啓曰,大提學沈象奎三牌不進推考傳旨,今方捧入,而會圈成命,已至經宿,特敎申飭之下,連事違召,無意承膺,揆以事體,極爲未安。所當更請牌招,而係是一日四牌,何以爲之?敢稟。傳曰,更爲牌招。
傳于申絅曰,軍士房承旨,詣仁政殿東月臺,訓禁兩營入直軍兵器械有無頉點考後,勞問以來。
申絅啓曰,臣絅承命進詣仁政殿東月臺,訓禁兩營入直軍兵器械點考則皆無頉,仍以傳敎內辭意,勞問則亦皆好在云矣,敢啓。傳曰,知道。
申絅啓曰,行大司憲李直輔,執義宋啓榦,掌令吳鵬南,持平權熀在外,申在植未署經,掌令安光宇牌不進,監察茶時之意,敢啓。傳曰,知道。
傳于申絅曰,太學生試所,今日以春塘臺爲之,試官,大提學·弘藝文提學爲之,而對讀官,入直閣臣·玉堂爲之。大提學如未及入來,弘藝文提學,卽爲牌招,雲寶劍,置之,侍衛,以入直擧行,挾輦軍,入直軍百名爲之。禁軍及扈衛軍官,以入直全數擧行,儀仗,以三十名爲之,禮兵曹節目及儀註,置之,只入正時。
徐俊輔啓曰,今日殿座,承旨當爲備員,而行左承旨柳相祚在外,行都承旨洪義浩,右承旨金相休,左副承旨申溆,所當牌招,而拘於廳規,不得請牌,何以爲之?敢稟。傳曰,牌招。
徐俊輔啓曰,今日太學生試取時,大提學爲試官事,命下矣。大提學沈象奎,卽爲牌招,何如?傳曰,允。
徐俊輔啓曰,弘文提學曺允大牌不進推考傳旨,今方捧入,而太學生試取命下之後,如是違牌,事甚未安,更爲牌招,何如?傳曰,允。
徐俊輔啓曰,大提學沈象奎五牌不進,弘文提學曺允大四牌不進推考傳旨,今方捧入,而旣有待承牌科次之命矣。所當更請牌招,而大提學係是一日六牌,弘文提學係是一日五牌,何以爲之?敢稟。傳曰,旣已御考,大提學以會圈牌牌招,弘文提學牌,撤之。
尹豐烈有頉,代以吳泰長爲假注書。
李魯秉在外,代以韓兢裕爲假注書。
李永烈有頉,代以金樂壽爲事變假注書。
吳泰長有頉,代以成始光爲假注書。
韓兢裕有頉代,以權芳爲假注書。
金樂壽有頉,代以韓晉赫爲事變假注書。
傳于徐俊輔曰,大提學疏批已下,卽爲牌招。
徐俊輔啓曰,大提學沈象奎牌不進推考傳旨,今方捧入,而都堂會圈命下,已至多日,如是違召,終不承膺,事甚未安,更爲牌招,何如?傳曰,允。
以大司諫宋翼孝,獻納任㸁,正言李·柳訸,掌令安光宇牌不進罷職傳旨,傳于申絅曰,竝只推。
以江原監司洪義謨狀啓,江陵府民家失火事,傳于洪義浩曰,聞甚矜惻,恤典卽爲題給事,分付。
以慶尙監司金會淵狀啓,開寧縣民家失火事,傳于洪義浩曰,聞甚矜然,恤典卽爲題給事,分付。
以咸鏡監司趙德潤狀啓,安邊府民家失火事,傳于洪義浩曰,聞甚矜惻,竝與挾戶,區別分等,施以別恤典事,分付該道。
以京畿監司權常愼狀啓,高陽郡人物渰死事,傳于洪義浩曰,聞甚惻然,別恤典卽爲題給事,分付該道,其孥使之各別撫恤事,亦爲分付。
申溆,以奎章閣言啓曰,景慕宮·望廟樓今朔奉審,無頉之意,敢啓。傳曰,知道。
申絅,以備邊司言啓曰,卽見領府事李時秀擧條,則其一,義州威化島許闢事也。其一,江界蔘價當捧者限年分捧事也。其一,平壤收布軍,逃故相續,收布之際,徵及隣族,城內市廛,甲子火後,殘破渙散,作一敗局。就留儲木中,量宜出給於市民,分年改色,應納市稅,便同無麵不飥,每年許劃本道加分耗一千石,市廛則從略蠲稅,軍布則査實減額,以其所劃耗條,分排給代事也。威化島許闢之論,久矣,而尙不得許闢者,特以屢百年空棄之地,遽議開荒,實合愼重故耳。昨年大浸之後,形便與前大異,把守則在內,本島則在外,果不無彼人潛投之慮,且今民情,擧願入耕,至有倅臣疏請,及今許施,恐爲得宜。江界蔘價應捧,殆近五萬,勢難一時竝督,依逋還分捧之例,限以五年,分數徵捧爲好。平壤市廛以某樣公貨許貸事,頃於前道臣救弊冊子回啓,已令許施,而錢條若無所儲,則以木邊量大小分多少,從便改色。平壤軍布及市稅給,代以加分耗一千石,許劃分排之意,竝依大臣所奏,分付本道,使之準此施行,何如?傳曰,允。
申絅,以兵曹言啓曰,今三月二十九召對入侍,領府事同爲入侍時,領府事李時秀所啓,臣於年前奉命北關時,以北道權管一窠,仍作本道武士窠,就有薦出身中,擇其地閥人物之可合者差送,瓜滿後遞付京職。又以本道人擇差事,陳達蒙允,至今行之,大慰北人之心,西北一體,宜無異同。關西權管一窠,亦作關西窠,一依北道例定式施行事,分付銓曹,何如?上曰,依爲之事,命下矣。關西權管中甲巖,定爲遞付窠施行,而待其窠出,差送,何如?傳曰,允。
大提學沈象奎疏曰,伏以,臣於日昨,前單蒙點,復拜文衡,震惶恧蹙,有倍初叨,誠莫知聖意之所在也。臣聞分有所不敢受,名有所不敢居,寧以慁上得辜,終不敢冒恩苟止者,蓋不獨傷其私義,固以上累國體,罪尤爲大故耳。臣之萬萬不稱於是任,無待臣自言,而聖明已悉燭之矣。一時輩流之知臣者,亦莫不皆知其不可,殆有詳於臣之自知,則前之屢辭,旣罄情實,今之復授,益係誤恩。守株之愚,限於不離,循墻之義,斷在無反,況臣今日,必不可冒沒之故有三焉,而其一則萬萬不稱,人人皆知者,是則着在臣身,無容復言。乃若已遞復拜,以臣代臣也,初除再授,率用前望也,此二者皆出聖裁,臣請,一陳其惝怳悶蹙之私,臣之最初辭疏,亦嘗略及文苑故實之說矣。大抵文衡之以前望除拜,肅考中年,實始有之,于今百有數十餘年之間,而爲八九人之多。卽此八九人者,有行有不行,行之者與不行者,皆碩望勝流,進退之際,俱不應無所自據。又其文采聲實,非臣鄙劣空疏,所得幾希其一二,則決不可以驥附貂續,因其初剡之偶爾謬濫,遂辱天筆,而實此擧也。尤況有除皆然,遂將爲例,一之已甚,其可再乎?區區愚悃斷在必辭,匹夫之志,有近於義,誠不敢以陋賤之身,忍冒越格之恩,非分之榮,私圖光寵,害淸議而累聖簡也,衷懇所迫,言不知裁。伏乞聖慈,特加諒察,還收臣文衡前單恩點,以嚴名器,以安微分,不勝幸甚。臣無任云云。答曰,省疏具悉。卿不必如是引義,卽爲入來肅命。
廣州留守金羲淳疏曰,伏以,殿宮騰九如之頌,厦氈勤三晝之講,吉祥流長,治象巍煥,懽忻怡愉,群情可見。仍念,臣於日者,以掌禮之官,失於儀文,自速嚴命,杜門屛息,追尤訟愆,方懍惕以爲日,不料恩敍纔降,而踵有居留之命,臣震駭恧蹙,益不知所喩。夫恩罰,國之大柄也,罰固當嚴,恩亦不可以或僭,是其二者之間,用各異道,未可竝行於一時焉者,而若臣則其罰也未幾日矣。而恩已隨之,尙無論臣之才之當否,不亦有傷於事體哉?且臣姿極鹵而識又蒙昧,無所短長於用,而躡塵邇密之班,濫竽華膴之列,凡前後誤聖簡而玷外內者亦屢矣。未克效襪線之補,蔑蔑無銖黍之足稱焉,則辜恩累命之罪,未有若臣之甚者也。矧玆保釐之任,又何爲而及於臣身哉?顧惟漢南一區,有城有池,有兵有民,有繭絲之重,有鎖鑰之固,雖今平居晏眠無所事之時,陰雨不可以不慮,苞桑不可以不戒,有其責而匪其人則憂實爲大,此豈臣之所可堪者哉?拜命踧踖,叨恩忸怩,玆敢畢暴情實,仰瀆崇嚴。伏乞聖慈,俯賜諒察,收還新授之命,以重公器,仍治瀆冒之罪,以全微諒,不勝幸甚。臣無任云云。答曰,省疏具悉。卿其勿辭察任。
四學儒生幼學朴基鎬·李槼·徐璜輔·朴魯壽·尹致朝·黃仁爲·李垿·朴膺壽·朴鼎德·朴觀陞·白漢鎭·白東敏·金在龍·鄭漢周·林膺洙·林箕洙·尹致達·尹致健·李元碩·洪在俊·洪老周·洪季龍·金鍾淳·黃浹·金濟源·李信源·李昌淵·姜百運·金喆淵·徐右輔·金圖喜·趙敏永·李鈺·李玉·吳典常·朴楠壽·洪秉淵·林殷明·姜元會·李暹·李溥·朴齊淵·朴齊晏·金益鍾·安廷麟·安白壽·安弘壽·李榮·金致益·具鍾和·閔致大·鄭煥龍·徐尙祐·柳璜·林恒鎭·崔璜·鄭喜愚·鄭喜魯·李羲謙·朴鳴九·朴聲九·李惟榮·沈宜敬·申在翼·李世永·金宇鉉·任最常·魚用默·黃鍾·李羲肇·李惇中·成惠柱·南駿明·趙英復·申在博·洪秀儆·趙在鼎·鄭在弘·趙在箕·趙在星·趙箕升·趙箕恒·李鍾璞·李鼎沼·沈宜晉·沈宜永·李鳳柱·徐經輔·鄭東煥·鄭基夙·韓泰容·李承祖·趙葵永·趙發永·趙海永·趙配永·金胤根·柳東根·趙秉鉉·金鼎均·尹一善·趙興淳·李坤載·李一初·李光濂·洪升淵·李在穉·李在䆃·李在稼·李永祺·李永祐·金在根·柳警·沈奎鎭·黃鍾大·黃鍾天·黃鍾人·黃基鼎·黃仁憲·張孝根·金履鍾·朴光浩·李吉淵·尹致俊·尹宇大·尹守厚·尹善大·尹在大·尹希大·尹用大·尹致華·尹致惇·尹度一·李樂·李光膺·李檠·任百祜·南正寬·成禹圭·鄭天和·任序常·李基恢·尹穆·尹稕·尹穰·尹致大·尹致久·金亨植·李源和·尹大善·尹應善·趙溎·趙憲植·沈恭鎭·李箕鎭·金鼎·沈宜輔·鄭乘濟·韓邁·柳聖文·洪翼淵·申百休·金義浩·宋欽臣·尹致濩·申澓·崔漢俊·卜命佑·權中復·李泰承·李源百·李英載·李宗奎·閔大鏞·宋欽俊·吳致久·吳致元·南正源·孔尙麗·孔漢正·柳幼獜·玄承元·玄錫孚·金信求·金孝求·金命鍾·金鍈·金鏗·沈學玄·李祿在·李樂在·金箕默·金箕明·尹致祐·尹致祜·金箕詢·金箕協·李綱在·李經在·李悳淵·朴氣浩·尹致養·尹守慶·朴齊賢·朴鳳九·李㙉·尹之鎔·徐有炯·徐有璜·徐有明·徐有純·洪羲書·金學莘·金啓永·元濟民·李·李䆃·李檊·李正夏·閔泰鏞·金錫淳·金成淳·趙鶴年·趙耆洛·尹致榮·李淵愚·李文愚·金炳喆·金炳斗·金弘淳·南景獻·金禮源·安允升·鄭基潤·鄭箴·柳珽·柳榮九·柳台喆·鄭喜聞·徐仲輔·李寬峻·李達欽·洪鍾浩·閔夔鏞·洪龍謨·徐允輔·朴廣壽·黃仁愚·李家信·李永敎·朴齊望·朴齊璜·李塙·李時翼·尹奎烈·李惟慶·朴龍九·朴祺壽·尹致章·崔羲臣·朴康壽·金宅根·權命周·安禹良·李應信·韓用駿·沈鈺·林弼鎭·具定默·金顯基·尹致升·尹致蓂·李·任百恒等疏曰,伏以,臣等竊伏見八道儒生幼學臣宋煥普等請高麗祭酒文僖公禹倬從祀文廟之疏,此眞古人所謂千載之下,公論不泯者也。昔在我先大王下敎若曰,禹倬之道學,不易多得,而何不與從祀之列也?大哉王言,以先王右文崇道之德,有如此嗟嘆慨惜之敎。於乎,擧先王未及擧之禮,行先王未及行之事者,其不在我殿下乎?伏承聖批,辭旨溫淳,至有所奏甚好之命,而遹追先志之音,藹然於言意之表,臣等百拜莊誦,不覺手舞而足蹈也。臣等以先朝化育中一物,及見其尙賢崇儒之懿典,而今我殿下離明繼照,仰體傳受之心法,克承堂構之丕責,則禹倬從祀之請,此其時乎?失今不爲,更待何時?臣等之未及籲於先朝者,固臣等之罪也,臣等之不申請於殿下者,亦臣等之罪也。禹倬之事蹟,旣悉於前疏,則固不必疊床煩瀆,而其在告君之體,亦不敢略其實而擧其末,敢此仰陳其詳,伏願聖明,更加垂察焉。粤在麗季,六合霧塞,先聖之道統失傳,斯文之門路榛蕪,而天眷我東,眞儒首出,始倡旣絶之學,遠紹不傳之統。卓卓然山斗於一世,赫赫焉日星乎長夜,爲百代理學之宗師者,卽禹倬一人於程·朱之下,而寥寥四百有餘年,尙闕崇報之典,未躋腏享之列。明時之欠典,多士之缺望,孰有大於此者乎?禹倬事蹟之備載於麗史國乘者,炳然乎照人耳目,歷千載如一日,則此非暇臣等之一二談也。其在肅廟朝,特以易東二字,扁額禹倬之書院,而其致祭文若曰,丹山鍾秀,挺出眞儒,左袒斯文,隻手以扶,妙啓關鍵,開發群蒙,此言易道之始東也。又曰抗疏臺省,人所難言,持斧大呼,山岳可掀,此言忠義之卓截也。又曰跡混下邑,力觝妖神,滌去陋俗,化此蠢民,此言正學之斥邪也。又曰晩年退遯,處屯能亨,志堅邁軸,芥視功名,此言志節之高尙也。又曰良史記實,君子颺美,功懋業廣,百世不朽,此可見禹倬之平生踐履,皆從經學中流出者也。又於賜祭丹巖書院文,若曰降及麗季,眞儒乃作,獨尋墜緖,是謂先覺,一部羲經,用力尤勤,妙契前賢,功啓衆昏,白衣叫閽,近臣股慄,孤忠峻節,百代可師。又於列聖朝受敎,若曰文僖公禹倬,道學精明,爲吾東之宗,解理易經,傳於萬世,義理之學,自此而始,猗歟我列聖朝崇賢衛道之意,若是其至矣大矣,而先大王嗟惜之聖敎,亦以繼列聖朝褒尙之遺志而然矣。若以諸先輩已定之論言之,則先正文純公臣李滉,創建易東書院,而文以記之曰,先生之忠義大節,旣足以動天地撼山岳,而經學之明,進退之正,爲後學師範,可以廟食百世。又曰先生之學,其有以脫去世習之陋,而有發於龍門之餘䪨。又曰我程易傳,肇臻斯域,以是敎人,德業無競,逮峩豸冠,持斧請死,天地動色,雷霆自靡,投紱歸來,環堵蕭灑,旌招狎至,不動如山。又其與門人趙穆書曰,吾鄕先正,如禹祭酒風節,東方古今,豈可多得?又其言行錄曰,皇明詔使來問,東方有能知孔·孟心學,箕子疇數者,李滉以禹倬,首錄以示,而次及鄭夢周等諸賢。且曰高麗五百年,文明漸開,而終在言語文章之間,逮夫麗末,禹倬·鄭夢周等,得以參究性理之說。又述道學的傳之淵源,而有詩曰,當年首發公徵史,繼世眞傳孰任躬,主敬龍門千聖法,明倫鹿洞一原功,儻所謂程·朱下一人者,非禹倬而誰也?李滉之於禹倬,地之相去也近,歲之相後也遠,而以東方集大成之賢,尊慕之若是,景仰之若是。論四賢之從祀,則必曰不後於四賢,議程·朱之尊祀,則特稱竝享於程·朱,然則禹倬之允合於聖廟陞享,豈不爲百世不惑之一大明證乎?至若文忠公臣權近東賢事略曰,禹倬通經史,尤深於易,閉戶究解,敎授不倦,理學始行。文簡公臣金宗直以爲,高麗涵儲五百年之運而生此賢人。文敬公臣奇大升以爲,高麗學問,只主詞華,至禹倬,始倡性理之學。故儒臣趙穆以爲,先正禹祭酒淸風勁節,旣足以廉頑立懦,而尤留精於易學,使東人得泝伊洛之餘波,與聞羲·孔之道。文烈公臣趙憲以爲,徂玆東土,賴知君臣父子之道者,四書五經之始至,而禹倬參究講解,肇我國之文明。文貞公臣申欽,著勝國遺事曰,東方名賢禹倬最傑然者也,閉門讀易,啓蒙士理學之途,爲之倡首,其端確精專,實有優於鄭夢周。先正文純公臣權尙夏,請額丹巖書院疏略曰,禹倬一代之名儒,後學之師範,至今聞其風者,雖在千里之外,莫不膝屈心醉,有高山景行之思。文元公臣宋明欽以爲,我朝道學之淵源,有自李滉之所以表章祟報禹倬者,如彼其至矣。至於近年,文敬公臣黃景源,序敦奬錄曰,潛心性命之理,傳文王·周·孔絶學於千載之下者,文僖公一人而已。此今日廟堂回啓中所謂首倡絶學,用夏變夷,爲吾東命世之賢者也。夫前賢後學之若是其崇慕禹倬者,蓋所以尊斯道重斯道也。斯人所存,斯道亦存,其所以尊之重之者,亶在於祀典,而祀典之莫尊莫重者,其惟陞廡之禮則以斯禮而崇斯道者,寔爲聖代之縟儀,士林之寵光,苟無祀典則已,有則亶合於是典者,惟禹倬是已。不使若人,報之以是禮,而其將何以尊之,抑將何以重之?矧乎扶植元氣,而奠國家萬億年無疆之者,係於斯,鼓動儒風,而彰吾道千百代相傳之學者,係於斯,則而今日臣等之請,惡可已也?夫易者,理學之樞紐,斯文之頭腦,而禹倬之於易也,羽翼乎斯文,祖宗乎理學,卦彖象辭,遍誦於一宵之讀,傳義訓註,不差於月餘之究。苟非全體皆易,一心具畫,其何以默契於羲文千古之心哉?學士所云易道已東之語,時人所稱易東先生之號,良有以也。論其道學,則博通經史,沈潛易理,紹緖乎濂·洛,接響乎洙·泗,繼往開來,躋一世於休明之域。語其事業,則設學立校,興禮定制,克遵華規,稍革夷風,使我偏方,蔚然爲禮樂之鄕。言其忠節,則白衣束藁,彤廷持斧,獨立不懼,抗疏敢言,高風卓操,澟澟乎閱千秋而如昨,至今閭巷之間縫掖之流,莫不尊尙而景慕焉。迷途者得以知返,異學者得以歸正,環海東一區,咸囿於禮義文物之化者,果誰之功也?噫,前代一經之師,猶在從祀之班,異世傳道之賢,竝有陞腏之禮。惜乎,以禹倬如彼之道學,如彼之事業,如彼之忠節,獨未與是典者,豈非聖朝之一大欠事耶?噫,上而列聖朝崇奬之敎,下而諸先輩推重之語,近而儒林廊廟之公議,訖無異辭,則可以見吾東方古今大同之正論,而臣等所云公論之千載不泯者,此也。伏見回啓之結語,有曰益致難愼,實爲尊事面重士論之義,伏念先正起四百年之前,士論出四百年之後,以至八域齊聲,一心同疏,則事面非不愼而尊矣,士論非不難而重矣。然而其在益致難愼之道,八路章甫,旣先聯章,則廟堂之外,館學繼疏,乃是次第件事,然後方可謂尊事面重士論之義。而況此庠學,禹倬所以倡論設立,作成人士,則臣等之沐浴晠化,游息乎此地者,其所感慕之誠,尤有所自別於他者,其可不同心合籲,躋配於聖廡,思所以崇報之道乎?臣等玆敢不揆僭踰,仰瀆崇嚴,必欲得請而後已者,實出於秉彝好德之良心也。臣等安敢趦趄猥越,不於此時,更陳籲請,以重臣等之罪乎?伏乞殿下,以文武重光之德,特軫繼述之意,擧先朝未遑之禮,追先朝欲行之事,採納輿論,亟擧曠典,則多士風動,義理日彰。羲·周·孔大易之道,庶幾益明於今日之吾東,而其於從祀之諸賢,尤有光焉,玆豈非昭世之盛典,斯文之大幸耶?臣等無任云云。省疏具悉。予非曰先正之學行,不合從享文廟,從享體重,姑待後日公議,而爾等退修學業。
辛未閏三月初一日午時,上御誠正閣。晝構入侍時,知事朴宗來持詩傳第三卷,特進官閔命爀持詩傳第三卷,參贊官申溆持詩傳第三卷,侍讀官洪儀泳,持詩傳第三卷,檢討官徐長輔持詩傳第三卷,記事官趙璟鎭持詩傳第三卷,別兼春秋洪敬謨持詩傳第三卷,別兼春秋李紀淵持詩傳第三卷,武臣宣傳官李石求,以次進伏訖。上讀前受音一遍訖,命奏新受音。儀泳讀自坎坎伐檀兮,止章九句,釋義以奏。上讀新受音一遍,命陳文義。儀泳曰,不素餐云者,其義甚好,大抵食之道,至爲關重,觀於周頌所云粒烝陳常之義,亦可知矣。民非食不生,故帝命率育,而旣富而敎,故又曰陳常也。且食之道亦有等節,君十卿祿,卿祿四大夫,士倍於庶人,而君子食心,小人食力,食心者治下,食力者奉上,卽天地之常經,而亂世則食心者反爲食力矣。此章所云君子者,豈眞素餐之人乎?蓋於其時,君子在野,小人在位,以此而譏諷之語也。昔公孫丑問於孟子曰,詩云不素餐兮,君子不耕而食,何也?孟子曰,君子居是邦也,其君用之則安富尊榮,子弟從之則孝悌忠信,其大義則專在於其君用之四字也。蓋安富云者,不擇賢愚而言,尊榮云者,必也有威可畏,有儀可象之人,然後乃可矣。孝弟云者,不擇善惡而言,忠信云者,有其德然後,乃可以忠信矣,其頭腦則唯在於其君用之也。君子在位,而其君不使之尊榮之,則紀綱不立,而無以尊朝廷矣,在上者不以忠信導俗,則亦無以化民而成俗也。以今觀之,則朝廷之上,百隷怠慢,下無以大服民志,甚至於掖隷作挐於捕將家,而毁破捕校之家舍。且有命吏之納侤於亂民者,至若士子之事,科擧爲進身之路,而亦或有欺誣者,觀於已然之迹,可驚之事如此矣。內而百執事,外而守宰,多未免素餐,子弟從之而亦未免素餐,爲今之計,自上振勵頹俗,如救焚拯溺,然後庶或收拾矣。臣固萬萬惶悚,而自上每多包容,政事未免姑息,如是則庶政無以振勵,世道靡所止泊,伏願惕然警動,穆然深思,發剛强毅,以警庶僚,千萬至望矣。上曰,下番陳之。長輔曰,上番以不素餐句語,已爲敷陳,而此詩所謂君子,非狩獵耕稼之人也,不見用於當世而然也。孟子曰,治天下不可耕且爲,旣不得行道於世,而不欲苟食,故反爲此食力之人也。昔范仲淹言,一日奉養,較所爲事,相稱則喜,否則不能安寢,其不素餐之意,有如是矣。況在上之人,處崇高之位,四海之廣,兆民之衆係焉,一政令一事爲之間,未盡得當,則素餐之愧,尤當,如何?此等處特加警惕,是臣區區之望也。上曰,知事陳之。宗來曰,玉堂上下番皆已陳之,而伐檀將以造車行陸,而置之河干故無用也。以人才言之,有德有才者,非不欲需世行道,而時君世主,旣不能用,而雖或用之用不當其才,則亦無以展布矣。聖王知其然也,一藝率錄,而用當其才,賢者在位,能者在職,然則豈至有伐檀詩之譏諷乎?由此觀之,人主用人之道,宜戒於似此處矣。上曰,特進官陳之。命爀曰,上下番及知事旣陳之,臣則別無敷奏者矣。上曰,參贊官陳之。溆曰,臣亦無可達之辭矣。上曰,伐檀之人,坎坎然用力,而置之河干,蓋謂其用力於此,而反置於不當置之處也。昔春秋戰國之時,蘇·張之徒·皆以雜覇之術,見用,而孔·孟則必稱王道,雖未見用於當世,亦將甘心窮餓而不悔也。凡百事爲,置諸當處則好,而置諸不當處之處則反有害焉,何以則各得其當乎?儀泳曰,此章似比體,而檀之爲木,合於爲車,而不置之通衢,反置之河干,則河干非用車之地也。夫用人之道亦然,子思曰,人主用人,猶匠之用木,亦必棄短而取長也。君子則宜處高位,而小人宜處於下,苟或反是,則負乘之懼,覆鍊之災卽必至之勢也。雖以春秋時言之,不用孔·孟,而所用者,不過辨士之如蘇秦·儀·衍,將帥之如白起·樂毅,以至於鷄鳴狗盜,皆爲之用則春秋之時,固不足道矣。大抵用人之道,亦必量才而授任,昔孟公綽,優於趙魏老,而不可爲藤薛大夫,似此處,不可不深量矣。上曰,此章言不素餐兮,夫食之於人,甚爲關重,雖罪重之人,飼而活之,然後可以詰問而知其情矣。似此之人,不可以素餐言,而君子之不素餐云者,果何如耶?儀泳曰,君子先事而後食者也,民生於三,父生之,君食之,師敎之,而所重者食也。此章之言不素餐云者,可知其譏諷之意也。上命掩卷。仍命退,知事以下先退。又命退,承史以次退出。
辛未閏三月初一日申時,上詣春塘臺。太學生試取入侍時,行都承旨洪義浩,右承旨金相休,左副承旨申溆,右副承旨申絅,同副承旨徐俊輔,記事官李永昆·趙璟鎭,別兼春秋洪敬謨·李紀淵,檢校待敎李光文,以次侍立。上陞座,命成均館官員率儒生催促入場。賤臣承命出傳,絅跪請出標信,開集春門。上曰,儒生入門單子催促入之。賤臣承命出傳,俊輔讀奏入門單子曰,二百二十五人矣。上曰,兵曹判書李勉兢試官差下。出榻敎上曰,試官以下行禮。贊儀唱試官以下四拜,讀券官兵曹判書李勉兢,對讀官校理洪儀泳,修撰徐長輔,檢校待敎李先文,行四拜禮訖。上命書御題淸斯濯纓賦,限二更,宣題官奉題懸之。上曰,大提學沈象奎更爲牌招。出榻敎上曰,大提學牌去來,斯速知入也。賤臣承命出傳。義浩曰,大提學沈象奎再牌不進推考傳旨,今方捧入,而考試有命,飭敎連降,而如是違牌,事甚未安。所當更請牌招,而係是一日三牌,何以爲之乎?上曰,更爲牌招,可也。出擧條,上曰,弘文提學曺允大更爲牌招。出榻敎上曰,弘文提學牌去來,連爲申飭也。賤臣承命出傳。俊輔曰,弘文提學曺允大再牌不進推考傳旨,今方捧入,而飭敎之下,如是屢違,事甚未安,所當更請牌招,而係是一日三牌,何以爲之乎?上曰,更爲牌招,可也。出擧條上曰,大提學牌去來,連爲申飭也。永昆承命出傳。上曰,弘文提學牌去來,斯速知入也。賤臣承命出傳。俊輔曰,大提學沈象奎三牌不進推考傳旨,今方捧入,而親臨帳殿,飭敎連降,而如是違牌,事甚未安,所當更請牌招,而係是一日四牌,何以爲之乎?上曰,更爲牌招,可也。出擧條上曰,大提學沈象奎更爲牌招。出榻敎上曰,大提學入來與否,卽速知入也。賤臣承命出傳。上曰,弘文提學入來與否,卽速知入也。永昆承命出傳。上曰,兵判曾經文任乎?義浩曰,未經矣。上曰,除授未爲不可乎?義浩曰,文任自是峻選,故自前中批絶罕云矣。上曰,大提學牌去來,各別申勅也。永昆承命出傳。上曰,儒生呈券催促也。永昆承命出傳。上曰,弘文提學牌去來,各別申勅也。永昆承命出傳。俊輔曰,堂后假官之擬望,雖與銓曹,政格有異,而若其排比檢擬,自有格例,日前新榜,假注書尹豐烈望筒,以曾經南床之閣臣,擬入於末望,事未前有,萬萬駭然。原望筒勿施,當該擬入之注書,從重推考,何如?上曰,依爲之。出擧條義浩曰,大提學沈象奎四牌不進推考傳旨,今方捧入,而帳殿侵夜,飭敎截嚴,而如是屢違,終不承膺,事體所在,萬萬未安,從重推考,所當更請牌招,而係是一日五牌,何以爲之乎?上曰,依爲之。更爲牌招,可也。出擧條義浩曰,弘文提學曺允大三牌不進推考傳旨,今方捧入,而侵夜帳殿,飭敎連降,而如是屢違,終不承膺,事體所在,誠極未安,從重推考,所當更請牌招,而係是一日四牌,何以爲之乎?上曰,依爲之。更爲牌招,可也。出擧條上曰,弘文提學曺允大,從重推考,更爲牌招。出榻敎上曰,大提學沈象奎,從重推考,更爲牌招。出榻敎上曰,別侍衛何爲出去乎?促入侍衛也。賤臣承命出傳。上曰,上下番翰林,何爲離次乎?永昆承命出傳。義浩曰,收券已畢,而文任尙未入來,夜將深矣,還內後試所承旨持券,留置本院,待文任入來,科次似好,故敢此仰達矣。上命呼禮畢。通禮跪啓禮畢。上曰,還內門宮路,以永淸門爲之。出榻敎上降座乘輿,由靑陽門·永淸門還內,諸臣以次退出。
上在昌德宮。停常參,只晝講。
申絅啓曰,行大司憲李直輔,執義宋啓榦,掌令吳鵬南,持平權熀在外,申在植未署經,掌令安光宇陳疏,監察茶時之意,敢啓。傳曰,知道。
申溆啓曰,自明日溫繹間視事頉稟之意,敢啓。傳曰,知道。
申溆啓曰,大提學沈象奎六牌不進推考傳旨,今方捧入,而都堂會圈命下,已至多日,連事違召,無意承膺,事體所在,誠極未安。所當更請牌招,而係是一日七牌,何以爲之?敢稟。傳曰,更爲牌招。
權華有頉,代金基石爲假注書。
成始光有頉,代以任存常爲假注書。
韓晉赫有頉,代以尹永魯爲事變假注書。
傳于徐俊輔曰,太學生試取親考,三上生員徐庭輔直赴會試,之次三中進士李秉徽給二分,之次三下進士朴鼎源給一分。進士金鼎根,生員宋持養,進士沈常鎭,進士李若愚,進士金道喜,進士兪伯煥,生員李鼎完,生員李德秀,生員李文容,進士李觀九,竝令該曹紙筆墨施賞。
傳于徐俊輔曰,大提學疏批已下,卽爲牌招。
徐俊輔啓曰,大提學沈象奎牌不進推考傳旨,今方捧入,而都堂會圈命下,已至多日,如是違召,終不承膺,事體所在,誠極未安,更爲牌招,何如?傳曰,疏批已諭之後,如是違牌未安,卽爲入來肅命事申飭,卽爲牌招。
申絅啓曰,左邊捕盜大將鄭學畊,右邊捕盜大將白師誾譴削事,命下矣。在前如此之時,有曾經大將權察之例,今番則何以爲之?敢稟。傳曰,曾經大將尹得逵兼察李溏。
申絅啓曰,左右邊捕盜大將曾經大將尹得逵·李溏兼察事,命下矣。兼察左邊捕盜大將尹得逵,右邊捕盜大將李溏,竝卽牌招聽傳敎,如何?傳曰,允。
兵曹,以柳孝源爲左邊捕盜大將,以申大偀爲右邊捕盜大將,以朴基豐爲禁軍別將。
申絅啓曰,新除授左邊捕盜大將柳孝源,右邊捕盜大將申大偀,倂卽牌招,傳授命召及大將牌·傳令牌,何如?傳曰,允。
金基石有頉,代以申川祿爲假注書。
尹永魯有頉,代以崔浩人爲事變假注書。
以咸鏡監司趙德潤啓本,還餉停退外,應捧之數不得準捧,當該守令·邊將,不能擧職之罪,令廟堂稟處事,傳于徐俊輔曰,觀此啓本,許多還穀之未捧,若是夥多,焉不駭然?當該守令·邊將,卽令論勘重繩,其未捧還穀,善處與否,雖有廟堂之前日四啓,更爲論理稟處事,分付。
以京畿監司權常愼狀啓,砥平縣民家失火事,傳于洪義浩曰,聞甚矜惻,元恤典題給事,下諭。
以平安監司李晩秀狀啓,平壤府民家失火事,傳于洪義浩曰,聞甚矜然,元恤典卽爲劃結事,分付。
申絅,以兵曹言啓曰,今閏三月十六日大駕詣儲慶宮展拜,詣毓祥宮展拜,詣延祜宮展拜,詣宣禧宮展拜,詣藏譜閣展拜,詣懿昭廟展拜,詣文禧廟展拜時。何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,依宗廟·景慕宮,春展謁例,磨鍊,可也。
申絅,以御營廳言啓曰,集賢門入直禁衛營軍,以本廳京中哨軍,今閏三月初三日,依例替代入直之意,敢啓。傳曰,知道。
申絅,以刑曹言啓曰,掌令安光宇上疏批旨內,省疏具悉。所陳武藝族屬之鬧挐刑曹內事,可謂罪中之添罪,令刑曹一竝査配,手犯從事官漢若如爾言,決不赦矣。令御營廳施以軍律事,分付捕將事,特爲許施,爾其勿辭察職事,命下矣。手犯從事官漢,謹依下敎,今當査實,而罪人安處誼等十四名及其時統長金昌仁,行首武藝張致福,已爲發配。星火知委於畿營,使之還爲狎來後究覈,而諸罪人族屬之鬧挐諸漢,亦爲究問於降付軍役之張繼興處,待査擧行之意,敢啓。傳曰,知道。
申絅,以刑曹言啓曰,今番武科初試時,借射罪人李顯翊,代射罪人徐承新等,俱爲逃躱,故待就捕照律事,前已草記,而批旨內,逃躱甚於初犯,各別嚴刑定配可也事,命下矣。徐承新今已就捕,而謹按律文,則大典通編試取條有曰,待射者邊遠充軍,徐承新,依此律照勘,慶尙道長鬐縣,邊遠充軍定配所,而依前下敎,嚴刑一次後,押送配所。李顯翊之尙未就捕者,尤極痛惡,故祕移諸道,期於捉得,而待捕捉勘配之意,敢啓。傳曰,知道。
大提學沈象奎疏曰,伏以,臨苑試士,夜分忘疲,宸筆考雋,儒衿聳榮,譽髦樂育之盛,復見於今日,誠不勝忭頌之忱。仍念,臣一夕之頃,六遭嚴召,乃以虞人之賤,驟犯不至之辜,蹇頑之誅,死無可贖,席藁私寓,達宵懍懍。竊謂治辨之要,上必商才而授職,下亦量能而趨事,是以朝著無曠官之咎,臣隣免竊位之謗,不强其不任,非恕於下而懼其瘝廢也,不冒其匪據,非慢於上而恐其僨辱也。容或僥倖苟進,無以知其不任,而底于瘝廢之患,寧有披露自列,猶復處以匪據,而聽其僨辱之理哉?臣於三館之命,實所不任,是曰匪據,未蒙恕下之恩,益負慢上之自辛,惶感憂迫,莫知所出。令欲强顔喪志,恬若固有,則憤辱之悔,猶在來日,卽其羞愧,無待衆駭,今欲積誠累懇,冀幸必察,則瘝癈之罰,尙可恕矣。爲此擾瀆,已干嚴憲,臣情到此,可謂悶矣,而所竊傷悼者,幸生聖人至仁隆寬盡下之時,昭昭之心,無以自見,將使一世之人,必謂臣習知此命,不便改移,因欲飾讓,以備例數。如此則臣之前後瀝罄賤私,至于再四者,終不能感發於上,而只爲虛僞嗤笑之歸,寧不敢復有塵聒,譴斥流殛,惟命之竢而已矣。至若前單再點,臣之所被,固已大異於人,而亦非敢專以是爲必辭之端,直以才所不任,分實匪據,爲不可冒恩苟止也。殿下亦何取於如臣至無似者,初除復授,率從罕例,雖榮於臣,奈輕其官,旣失愼揀之嚴,亦䙝名器之重,非細故也。不任而斥,匪據而勉,上下俱得,兩無可疑,伏況,都堂會圈,成命已經歲矣。經幄竚賢,而鑑衡非人,寢不擧行,皆緣賤臣之故,國體隳損,物議駭歎,臣罪至此,尤合萬殞,玆敢觸冒斧鉞,刳瀝肝膽,情有切迫,語無倫次。伏乞天地父母,察臣屢懇之非出專徇其私,特加諒閔,將臣非分非才之文衡恩點,亟賜還收,以光公擧,仍治臣煩猥自遂之罪,以昭法紀。臣無任云云。答曰,省疏具悉。卿不當如是引義則,自上亦不必屢費辭敎,卽爲入來肅命。
掌令安光宇疏曰,伏以,臣待罪西邑,逖違天陛,四載于玆,栢府寵命,乃降於寸忱戀結之際,而第以四年前,退待物論,未經處置之故,臺端一步,便成鐵限,徊徨踧踖,未敢前進。不意聖恩曠絶,還收前批於四載之後,以開臣進身之路,臣是何人,得此異數於君父也?臣於時,身有沈疴而未敢爲解,章皇出肅,仍參賓對之席,榮已極矣,分已足矣。自玆以後,固當有召輒應,以趨走承奉,爲身心塵刹之報,奈臣素患榮衛之疾,越添於關山風土之祟。耳不能聽細語,目不能視細字,奄作聾瞽之人,古人以臺閣爲耳目之官,耳目不能聽視,則將焉用臺閣爲哉?況値換節之交,痰癖之在胸膈者,一倍添劇,飮啖全却,步趨甚艱,以此病狀,實無自力供職之望。臣於向年忝叨是職,竊以無病而言病,無情勢而强引情勢,謂非事君以誠之道,隨牌詣臺,前後四十餘日,未嘗一遭引病。今臣所患,如有一分可强之勢,何敢逡巡退縮,自貽前後兩截之譏哉?疾痛,則必號父母,人之常情也,惟我殿下,父母於臣,玆敢疾聲仰籲於仁覆之下。伏願殿下,諒臣所陳,非出飭辭,特垂矜察,亟賜遞改,仍治臣瀆擾之罪,以肅朝綱。以安私分焉,臣於丐免之章,不宜贅及他說,而事在目下,不容泯默,敢此附陳焉。日前掖隷之作挐也,殿下旣嚴加處分,明降罪罰,臣固欽仰之不暇,第恐統長手本,不能一一盡達,則殿下亦無由盡燭其罪狀。噫嘻,法綱日解,風俗漸乖,至有近日,谷山亂民之事而極矣。今者掖隷之所犯,若只是敺打捕校,撞破閭家而已,則臣以堂堂淸朝臺閣之臣,豈敢擧閭閻細瑣之事,仰煩於章奏之間哉?第聞伊日掖隷作挐之際,突入捕廳,捽曳從事官,盡毁衣冠,亂加拳踢,行路之人,無不目睹云。從事之官雖微,名編朝籍之列,掖隷之屬賤,乃身係宿衛之重,名分至嚴,而不少顧忌,處地自別,而敢肆頑悖,終底於手犯朝官之境。此與谷山亂民僇辱官長之變,相去無幾,且聞掖隷受罰於秋曹·捕廳,招聚族屬,十百爲群,滾入法庭,作一鬧場,傳聞駭愕。臣謂一時刑配之典,不足以少戢頑習,大畏民志,伊時手犯從事官之人,出付軍門,施以軍律,以爲懲一勵百之地,斷不可已也。孟子曰人必自侮而後人侮之,近來爲捕將者,差出捕校之際,全不致察,率多以無賴鄙賤之類,苟充其數。平日每患有縱恣無忌之弊,以至於將令不行,貽羞閭巷,當初鬧端,雖未知曲直之何在,而有以致此者,未必非不擇捕校之咎。況於掖隷突入捕將之家也,不思坐鎭之術,先爲隱避之計,至使毁其廨含,而不敢出一口氣,武臣之疲劣甚矣。又不能團束走散之校卒,三日闕巡,默默無所措置,論以軍法,當得何許罪耶?臣謂當該捕將,姑先施以譴削之典宜矣。臣無任云云。省疏具悉。所陳武藝族屬之鬧挐刑曹內事,可謂罪中之添罪,令刑曹一竝査配,手犯從事官漢,若如爾言,決不赦矣。令御營廳,施以梟示軍律事,分付,捕將事,特爲許施,爾其勿辭察職。
辛未閏三月初二日午時,上御誠正閣。晝講入侍時,知事吳載紹持詩傳第三卷,特進官趙弘鎭持詩傳第三卷,參贊官徐俊輔持詩傳第三卷,侍讀官洪儀泳持詩傳第三卷,檢討官徐長輔持詩傳第三卷,假注書權華持詩傳第三卷,別兼春秋洪敬謨持詩傳第三卷,別兼春秋李紀淵持詩傳第三卷,武臣行副護軍李勉植,以次進伏訖。上開卷讀前受音一遍訖,命奏新受音。儀泳自碩鼠,止一百二十八句,仍解釋章句以奏。上讀新受音一遍訖,命陳文義。儀泳曰,碩鼠三章,卽世亂國危之時也。大體古人製字,凡於獸屬,皆從狗鹿字邊,而鼠之爲物,至微而賤,故其爲字不從狗鹿,而字彙以蟲屬註之,夫下民,以碩鼠而比在上之人,則下民怨苦之意可知矣。且以食黍·食麥·食苗等語觀之,黍爲百穀之長,而鼠食之,麥熟於夏,初無王稅,實爲民食之重,而鼠又食之,其所害民,尤爲甚焉。至於食苗,而民無取食之望,則其所貪饕,無所不至,有若宋朝之靑苗法,民皆有去國適他之意矣。蓋民猶水也,君猶舟也,水能載舟,而亦能覆舟,故書有可畏非民,顧畏民嵒等訓,以此觀之,魏政之危亂,魏民之怨苦,莫此甚矣。魏本畢公之所封也,畢公與周公,俱是賢臣,而畢命,有資富能訓,惟以永年之訓,則其立國規模,莫不以富爲重,而爲富之心,轉而爲儉嗇。故上篇葛屨汾沮洳諸篇,皆以儉嗇褊急爲言,而以至園有桃二章,則國之危亂,已無可爲,雖以陟岵之賢士,猶不得其位,則危亡之兆可知矣。十畝之間二章,則言賢者之不樂仕而歸農圃也,伐檀則言君子之不得自食也,此皆一節深於一節,而遂以至於碩鼠,則危亡之兆極矣。治國之道,貴乎上下情意之交孚,而挽近以來,凶荒相仍,今年比於去年,則雖云小勝,而三南生靈,漸至蕩柝離居者,將不知幾十萬矣。大抵國以民爲本,本固則邦寧,而今此小民頷顑,將顚邱壑,故自上有蕩減糴稅之恩,則小民雖在死亡之中,而其所肯顧肯德之意,可謂至矣盡矣。小臣竊聞南中人所傳,則自上雖有災結分給之命,而外邑未能一一遵奉,民無蒙其實惠者,然則當此流散之餘,民則減半,而稅則過矣,民何以措其手足乎?自上特命監司,使之採探民情,而小臣曾已作宰外邑,習知下吏之以欺蔽監司爲事也。然則下民之情,無以上達,而十室九空,人烟蕭索,古詩所云租稅從何出者,政謂此也。我國資用,專恃南中,故南中謂之奉土,而民今流散,則國何以爲國乎?昨今年以來,朝家之拊循下民,勤勤懇懇,而外邑則舊逋身役,倂皆督捧,故小民呼籲,無所控告。且西·北凶荒,與南邑無異,故小臣昨日所奏中捄弊拯溺,不失其時者此也。苟能念念于慈,沛然惠澤均布八域,則實爲爲民之大政,伏願體念焉。上曰,下番陳之。長輔曰,此詩民殘國弊,喩以大鼠害苗,而民將去國,則魏之將亡,可以知之矣。大凡國之將亡,以禽獸爲譬者多矣,莫赤匪狐,苛政甚於猛虎等說,此皆取比譏刺,而今此碩鼠三章,只示規諷,不敢斥言,則下民忠厚之意,亦可見矣。民爲邦本,而人君之責,專在於懷保小民,猗我先王盛世,爲民一念,如保赤子,故其於爲民父母之義,無所不至。大體懷保之道,貴在使斯民無飢,而愛恤元元之德,固已盡矣,則今我殿下所以憂民阻飢者,當法先王,而惠澤旁布,則實八域臣民之萬幸。且如上番所奏生民之殿屎,有不忍言不忍聞者,此則非有他故也,專以守牧之數遞不久,不能得龔黃之治也。我國美典,莫如愼簡守令,而其在犯贓之律,不少容貸,故一年之中,兩度考績,亦或以繡衣按行,而今則不然。犯贓守令,雖施重法,而數年之後反爲蕩滌,如同平人,無所忌憚,此實當今之大瘼也。自今如有贓犯之人,請施加倍之律,自上亦宜念留焉。上曰,知事陳之。載紹曰,殿下宵旰一念,在於恤民,凡玆絲綸如傷若保之意,藹然惻怛,瞻聆所及,孰不欽誦而只緣守土之臣,不能對揚德意,澤不下究。以今番谷山事言之,聞諸西來之人,則亂民之外,無辜殘氓,散而之他者,不知其數云。亂民則在法罔赦,唯恐鋤治之不嚴,而至於無辜之民,則當此農作之時,蕩析離散,不能服事南畝,豈不可矜之甚哉?臣意則使之懷綏安集,而另加申飭於道臣邑倅,使之趁卽還接好矣。上曰,特進官陳之,弘鎭曰,上下番知事,旣已悉陳,臣無可奏之言矣。上曰,參贊官陳之。俊輔曰,臣亦別無所奏矣。上曰,三歲貫女,莫我肯顧,以此義觀之,則三歲貫女,可謂久矣,而上下之情,必有所達,然則雖曰貪虐,而其中亦或有安民之道也。然而其時何其怨讟之甚也?儀泳曰,久則雖有貫習之道,而至若爲國擇人,不在久近,近來守令,久於其職者,反爲老奸,其所虐民蠧政,尤爲關念。大凡官司之久任,非不美矣,而惡人則不然,久於其任則尤加貪酷,自上宜加體察焉。上曰,先聖風化洋洋尙存,而鄭衛則不足說也,至若魏風,專尙儉嗇,則豈無一時可譽之政乎?然則治國之道,果用何策,永垂令譽於後世乎?儀泳曰,自古立國之初,夏殷尙朴,周人尙文,逮乎列國則文已過矣,而魏風之儉嗇,專由於畢公治國之謨,而務玆儉嗇,專利爲己。苟能快祛宿瘼,永臻大道,則德化隆洽,上古醇朴之美,不難致矣,豈獨以垂譽爲貴哉?自古開國承家,必有聖神承繼之美,故殷有賢聖之君六七而作,而我朝則不啻六七而已也。世世有賢聖之德,而國家治民之道,固已盡矣,小民向上之心,亦云固矣,究其所由,是皆專由於立法之美也。然而法久而弊生,譬如千歲之室,棟樑雖堅,不修不緝,漸至傾頹,康健之人,雖無大病,凡於小疾,不用藥餌,則竟至危亂,豈不大加警惕哉?猗我朝四百年立國規模,可享萬億,則讖語所云我國家八千年享國之說,必有符驗矣。而今觀民生之殿屎,則古法雖存,專務姑息,故在下者日不暇給,惟事貪暴,今若痛革此弊,則實爲萬世太平之基矣。上曰,何故貪殘之政,多至於此?必有所以然者。儀泳曰,以本章旨義觀之,我國士大夫,尙廉恥之道,可謂至矣。夫何挽近以來,此俗漸汚,有如蠧食大木,已至顚仆之境,而不知木仆而蠧亦斃矣,上以儉德率下,則下必有風偃之化矣。惟玆淸廉二字,人有良心者,亦皆知之,而凡於貪汚之事,必頳然而孰肯樂爲哉?然而我國士大夫家,率多貧寒,自少爲進士及第,則皆欲廣田積財,切於肥己,此皆貧士大夫不思淸廉之爲貴,惟恐自奉之不給,得一小官,貪心轉加,則世之崇尙廉淸,亦有幾人哉?長輔曰,守令擇差之時,自上下敎,必以淸廉差下之意,丁寧反復,而守令差送,尤有重於用人之道,故乃有薦主施罰之法,若其所薦守令有罪,則罪必及薦主矣。夫漢宣不過爲中主,而有曰與我共治天下者,其惟良二千石,然則其所揀擇,可謂備矣,故我朝古規,新除召入,必有身言書判之法,而法已久矣,今則歸於蕩然而已。至若署經,尤爲美典,今焉不論其人之可否,而只書出字,自上亦或有除署經之敎,然則恐非重選外任之意也。上曰,下番所奏除署經云云者,亦或出於不得已而然也,兩司署經之規,豈可因一除署經,而謂之徒歸文具哉?儀泳曰,遠方民庶之所以加額相望者,惟在守令之賢不賢,故兩司署經,又有身言書判之規則申飭古規,俾無遺失,而出六署經,卽是古規,受講書出,亦是美典,而薦主必擇人器之可否,可則薦之矣。近則徒爲文具,文雖不通,亦許署經,則尤非人器精薦之意也。且以野史觀之。李芑卽金震之婿也,震犯贓罪,而不許李芑淸選,則國家愼簡之義,乃如是矣。今則雖犯贓罪,而纔過數抄,便復登用,彼旣貪而得財,又無仕路永塞之患則凡玆贓犯,何憚而不爲也?伏願贓犯諸罪,竝與薦主而施罰,以全國體,實爲萬世之利矣。上命經筵諸臣先退,載紹等退出。上曰,武臣姓名奏之。勉植曰,李勉植矣。上曰,年幾何矣?勉植曰,三十九歲矣。上曰,曾經何任?勉植曰,爲吉州牧使矣。上曰,與李甲會交代乎?勉植曰,然矣。俊輔曰,御考試券及賞格,例自內閣招入入格儒生,使之親受矣。今亦一依前例,自內閣擧行,榜目亦自內閣修入,而至於賞格,已有自成均館賜給之命矣,何以爲之乎?上曰,竝依前例,自內閣擧行,可也。上曰,御考優等,皆善作乎?俊輔果是合作矣。上曰,三中之作,不如三上乎?俊輔曰,壯元之作,尤優於選中矣。上曰,三下之作,比三中稍遜乎?俊輔曰,雖於三下等,亦從其等,而次次有優劣矣。上曰,注書年幾何?賤臣對曰,三十五歲矣。上曰,汝名之云何?賤臣對曰,權華矣。上曰,華字釋意云何?賤臣對曰,華字之古字矣。又命退,承史以次退出。
上在昌德宮。停常參·經筵。
徐俊輔啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,倂卽牌招,何如?傳曰,允。
徐俊輔啓曰,行大司憲李直輔,執義宋啓榦掌令吳鵬南,持平權熀在外,申在植未署經,掌令吳光宇牌不進,監察茶時之意,敢啓。傳曰,知道。
徐俊輔啓曰,御營廳將官來言,今日本廳軍兵,日次私習云矣,敢啓。傳曰,知道
傳于洪義浩曰,召對爲之。
傳于徐俊輔曰,吏·刑換房。
申川祿有頉,代以金基周爲假注書。
崔浩人有頉,代以吉顯範爲事變假注書。
申溆啓曰,大提學沈象奎再牌不進推考傳旨,今方捧入,而會圈命下,已至多日,特敎申飭,又復嚴截,連事違召,無意承膺,揆以事體,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于洪義浩曰,在院承旨,率禁直文臣,應製次暎花堂待令。
傳于洪義浩曰,翰林召試,明日爲之,處所以仁政殿,命官爲之。
傳于洪義浩曰,都承旨·右承旨·左副承旨·同副承旨入侍。
申溆啓曰,大提學沈象奎牌不進推考傳旨,今方捧入而會圈命下,已至多日,特敎申飭,又復截嚴如是違召,終不承膺,事體所在,誠甚未安,更爲牌招,何如?傳曰,允。
申溆啓曰,大提學沈象奎再牌不進推考傳旨,今方捧入,而會圈命下,已至多日,特敎申飭,又復截嚴,連事違召,無意承膺,事體所在,萬萬未安。所當更請牌招,而係是一日三牌,何以爲之?敢稟。傳曰,連日召命,非不屢再,終不承膺,事甚未安,苟有可引之情勢,自上豈不盡意?更爲牌招,嚴飭入來。
申溆啓曰,翰林召試,明日命官爲之事,命下矣。監事以下館閣堂上,竝待開門牌招,何如?傳曰,允。
金基周有頉,代以金樂壽爲假注書。
吉顯範有頉,代以朴龍祜爲事變假注書。
徐俊輔啓曰,新除授左邊捕盜大將柳孝源時在公忠道公州地,斯速乘馹上來事,下諭,何如?傳曰,允。
兵曹,以李近胄爲御營中軍。
以大司諫宋翼孝,獻納任㸁,正言李·柳訸,掌令安光宇牌不進罷職傳旨,傳于徐俊輔曰,竝只推。
以黃海監司洪羲臣狀啓,薦新生石秀魚,限內不得封進,當該差使員康翎縣監李行敎,依事目罷黜,臣亦惶恐待罪事,傳于申溆曰,勿待罪事,回諭。守令段,令本道發招緘問,施以公律事,亦爲分付。
以司謁李仁圭手本,別監金孝錫,身爲別監,泥醉街路,近來公役,一不進參,爲先除下後,其罪狀,令攸司照律嚴繩事,傳于徐俊輔曰,向來申飭之後,一切踵其前習,萬萬駭痛,令刑曹照律定配,俾懲此弊。
徐俊輔,以訓鍊都監言啓曰,本局把摠申緖,身病甚重,勢難察任,改差,何如?傳曰,允。
徐俊輔,以訓鍊都監言啓曰,定配罪人李壽亨,自鐵原府上來矣,本局帳幕軍,永充之意,敢啓。傳曰,知道。
徐俊輔以義禁府啓曰,以咸鏡監司趙德潤啓本,還餉停退外,應捧之數,不得準捧,當該守令·邊將不能擧職之罪,令廟堂稟處事,傳曰,觀此啓本,許多還穀之未捧,若是夥多,焉不駭然?當該守令·邊將,卽令該府,論勘重繩,其未捧還穀善處與否,雖有廟堂前日回啓,更爲論理稟處事,分付事,命下矣。該邑·該鎭之昨年穡事,雖値歉荒,停餘穀之不能準捧,誠極駭然,一依法典。軍餉居末乫坡知僉使成龍彦,發遣府書吏,交代後拿來。元還上居末,軍餉居二三水府使李德鉉,令道臣決杖。元還上居二甲山府使李貞坤,軍餉居三羅暖前萬戶李台遠,推考。交濟散在穀,無異於軍餉,依軍餉未捧例,居末文川郡守崔雲翰,發遣羅將拿來。居二高原郡守柳季獜,令道臣決杖。居三安邊府使李愚在,推考,何如?傳曰,允。
徐俊輔,以刑曹言啓曰,掌令安光宇上疏批旨內,省疏具悉。所陳武藝族屬之鬧挐刑曹內事,可謂罪中之添罪,令刑曹一竝査配,手犯從事官漢,若如爾言,決不赦矣。令御營廳,施以梟示軍律事,分付捕將事,特爲許施,爾其勿辭察職事,命下矣。降付軍役之張繼興等,一竝捉來,武藝族屬之鬧挐曹內之漢,嚴加査問,則其時諸罪人受刑時,渠輩族屬,率多來到,而島配罪人安處誼等十四名,嚴刑後下獄前,着枷留置於曹中矣。安處誼之同姓侄德秀,朴行善之同生弟行信,金敬宅之同生弟敬德,金得成之子慶晉,曺景哲之同生弟景輝等,稱以救療,首先闌入,喧聒曹內。揆以法綱,誠極痛駭,謹依下敎,德秀全羅道茂朱府,行善錦山郡,敬德平安道三和府,慶晉龍岡縣,景輝慶尙道醴泉郡定配所。竝卽押送,而手犯從事官漢,待發配諸罪人還爲押來後,究覈之由,昨已草記,而罪人押來之前,先爲嚴覈於已推捉之張繼興等處,而其中若有情犯可疑,而抵賴不服之漢,則嚴刑得情之意,敢啓。傳曰,知道。
辛未閏三月初三日辰時,上御誠正閣。召對入侍時,參贊官洪義浩持詩傳第七卷,侍讀官洪儀泳持詩傳第七卷,檢討官徐長輔持詩傳第七卷,檢校待敎李光文持詩傳第七卷,假注書任存常持詩傳第七卷,別兼春秋洪敬謨持詩傳第七卷,別兼春秋李紀淵持詩傳第七卷,以次進伏訖。上命開卷讀之。儀泳讀自營營靑蠅,止靑蠅三章章四句。上曰,下番讀之。長輔讀自賓之初筵止賓之初筵,五章章十四句。上曰,參贊官讀之。義浩讀自魚在在藻,止魚藻三章章四句。上曰,閣臣讀之。光文讀自采菽采菽,止采菽五章章八句。上曰,注書讀之。賤臣讀自騂騂角弓,止角弓八章章句。上曰,上番讀之。敬謨讀自有菀者柳,止詩傳大全卷之十四,上曰,下番讀之。紀淵讀自詩傳大全卷之十五,止都人士五章章六句。上曰,文義陳之。儀泳曰,此章蒼蠅之詩也。蒼蠅者,蟲類之中甚不好底物,故古人多有引比者,歐陽脩憎蒼蠅賦,有云爲物也小,爲害也大,且爲害之中,能變黑爲白,變白爲黑者,直如小人之情狀,故尤所憎者也。此章蓋不知其何時所作,而要之爲幽厲之時也。蠅之爲物雖小,終日所經營,只是着人肌膚,着人衣服,韓文曰蠅營狗苟,蓋小人之爲害如此矣。且止于棘,則棘者刺物也,害人而深中矣,止于榛,則榛者叢密而陰祕矣,皆是指小人而言也。詩傳之中,有言愷悌者多,卷阿詩,尤多愷悌,註云愷悌,樂易也。朱子曰,孔子只是愷悌人,蓋人有愷悌樂易之德,則豈眩惑於小人哉?唐德宗之於盧杞,宋高宗之於秦檜,皆信任宵小而受害者,無愷悌之德也。蓋人無所守,則偏聽者多,馳騁之事,弋獵之娛,易蕩心志矣,小人之投閑抵隙,如蒼蠅之變黑白,故易致禍亂矣。蓋君子小人如陰陽,君子則獨立無依,小人則附麗和同,人君若信用君子,則小人當退,故嫉之甚者也。是以以大舜之明,至云何畏乎孔壬,以湯之德,猶慮讒夫之昌,孔子曰,巧言令色,左丘明恥之,某亦恥之。詩傳有投之有昊,投之有北等言,大抵浸潤之言,膚受之讒,害人國大矣。方今聖明在上,朝無宵小之憂,讒言二字,非所慮到,而蓋非經反道之說,皆害於德,至於害德則無非讒說。臣等進講,雖無裨益之道,猶愈於宦官宮妾之輩,究其本源,則辨別宵小讒侫,然後可以資益聖德,非經反道之說,不接於耳,淫樂慝禮,不接於目,然後可以輔養君德矣。上曰,下番陳之。長輔曰,賓之初筵詩,衛武公飮酒悔過而作也。蓋以淇澳詩與抑詩觀之,則武公非失德之君也,而飮酒悔過,則蓋酒之爲害大矣。書傳曰,厥父母慶,自洗腆致用酒,詩之宴禮皆有酒,禮記鄕飮酒射義皆有酒,酒非有過失則好矣,而每有飮酒喪德之患。此則工夫不能節抑之故也。肅廟朝下御製酒銘於弘文館,至今爲莊誦敬奉之美,祖宗朝銘戒之德,衛公作詩悔過之意,可以爲後王鑑法。武公之老而自警,至於左右暬御宴寢位宁之皆有箴戎,可見其進德自修之美,凡後世人辟,春秋鼎盛,志氣方剛之時,戒愼自修則儘好矣。英廟朝嘗親製抑戎箴,命諸臣賡進,此甚盛事也,合爲今日繼述之一事矣。伏願聖上,每於進修戒愼之道,體念焉。上曰,參贊官陳之。義浩曰,采菽之答魚藻,如天保之答鹿鳴矣。此詩之作,猶周之中世,而天子諸侯之間,情義流通,藹然相孚,亦惟我列聖朝,禮群臣而通下情,朝廷之上,情志導達矣。殿下臨御群下,方今治道隆盛,而廟堂之上,庶務積滯,朝著之間,情志難通,伏願體念於魚藻·采菽之詩,鹿鳴·天保之章,以爲上下同孚之道焉。上曰,閣臣陳之。光文曰,上下番皆已陳之,臣無他可陳者矣。上曰,魚在在藻,有頒其首,頒字之義,指何物而言耶?儀泳曰,魚在在藻,各言於三章之首者,對王在在鎬而言也。蓋有頒其首者,君爲元首,故指君上而言也,有莘其尾者,指王化所及也,長依于其蒲者,指王者所居之地而言矣。上曰,營營靑蠅止于榛,榛之爲言,果有義否?儀泳曰,榛蕪多生於幽陰之地,比小人情狀之幽陰也。上曰,衛公何如人也?儀泳曰,衛公稱文武聖公,以謚字觀之,有德之君矣,蓋君子之德,終始如一,然後可以成德矣。武公年至九十五,作抑戒詩諷誦之,且以淇澳詩觀之,學問切磋之工,可知矣,且賓之初筵詩,又有悔過之意矣。賓之初筵詩,則第一章言射畢宴飮之節也,第二章言祭禮之和洽也,第三章言威儀之秩然也,第四章言醉呶而喪德也,第五章言立監史而戒酒也。上曰,魚藻之詩,亦有可陳之義歟?儀泳曰,以飮酒樂豈爲言,可以見形容盛德處矣。上曰,采菽詩亦有可陳者乎?儀泳曰,此天子答魚藻之詩,君子來朝,則必有以錫予之物,以九命之車服待之也。上曰,九命卽天子錫諸侯之命服歟?儀泳曰,如今之九品官服,皆各有儀章也。至如角弓詩,則有怨怒而作,語意似欠倫序,然蓋宗族維持,而會合則如弓張而向於內也,疎遠則如弓弛而反於外也。至如菀柳章,則王者暴虐,諸侯不朝而作此詩也。上曰,雖無道,其諸侯之在下者,則豈爲不朝耶?儀泳曰,周室立國規模,郁郁乎文,崇尙禮義,則後世宜無如此陵夷之風,而文·武之德,幽·厲敗之。齊桓·晉文,如在其時,當興師問罪矣。至如都人士章,則亂離之後,人不復見昔日都邑之盛,人物之美而作此詩,想見其儀容服飾,況人君克修儀物典章,光復先烈,則萬民之所仰望大矣。上曰,列聖朝創設大報壇,卽春秋大義也,何以則益闡風泉之思乎?儀泳曰,我東處於五服之外,君臣之義,異於一國中朝廷,而皇明之待我朝,我朝之尊皇明,無異於邦內諸侯,壬辰再造之恩,於古莫比,倘非皇明之救助,人其被髮左衽矣。不幸而又致丙子,故肆我孝廟,明大義於天下,與先正臣宋時烈,講明大義,欲奮發薪膽之志,而不幸天不祚皇明,明良相遇之會,如彼其盛,而不獲遂大義之成矣。上曰,皇明之運,終於甲申耶?儀泳曰,在於崇禎甲申矣。上曰,孝子慈孫,當繼述孝廟遺志,奮發大義則在今時則亦是變禮也,何以處事歟?儀泳曰,天下之尊崇皇明,莫如我東,有大報,壇焉,有萬東廟焉,皆是尊周之義矣。故相臣兪拓基,以瀋陽使入去時,雍正問曰,東國有大報壇,果是於戲不忘之意也,甚好矣。然則今之勿出朝報等事,誠過矣,此豈隱諱之事耶?上曰,助朱氏子孫,果是當然底事,則其可助處,猶恐不及而爲助乎?此箇義理,至精至微,必有其說矣。儀泳曰,尊華攘夷,本是大義理,況有朱氏子孫可助者,則豈不相助耶?今之大報壇,卽一間茅屋祭昭王之意也,旣秉其大義,則助朱氏果是當然矣。皇明之亡,由於李自成之亂,而其時吳三桂請軍求救於順治,約攻李自成,而淸人因此而窺覘中原,據有天位,衣冠文物之域,變爲腥氈之場,至今含冤忍痛矣。上曰,今之淸人,如有用華變夷之意,以禪受樣,傳於皇明子孫則儘可乎?儀泳曰,便是還歸於眞主矣。上曰,我國搜訪皇明子孫立之則何如耶?或有憑藉皇明之裔,有得隴望蜀之計者否?儀泳曰,若假托則與叛賊何異也?上曰,盛德大業,若不如孝廟朝盛際,而只欲奮發,則不幾近於秦皇·漢武窮兵黷武乎?儀泳曰,量度時勢,以小事自大,是權宜之道也。上曰,齊桓·晉文,若如我國處地,則將何以處事乎?儀泳曰,興復之事,如漢昭烈之英傑,然後可以爲之,而如桓·文之覇主,豈能爲周室興復也?上曰,如孔·孟之聖,行王道者有之則何如耶?儀泳曰,姑觀時勢,以小事大,我若國富兵强,値彼之政衰國弱,則庶有奮發之道矣。上曰,壬辰請兵事陳之。義浩曰,宣廟朝,有內附之議矣,寢止之,請兵之議,先出於尹斗壽,而又送李德馨請兵矣,果得來援兵,蕩巢擣穴矣。上曰,內附之議何也?儀泳曰,去邠時欲內附者,如或失我土地,則處於中國之意也。上曰,皇明何以卽許援兵也?儀泳曰,其時皇朝之議,猶携貳矣,因我國奏文告倭假道之情狀,自皇朝赫然奮怒,又李廷龜奏文後許之矣。儀泳曰,動天下兵,累千里運致兵糧矣。義浩曰,大明因救我國,國力以致衰耗矣。上曰,其時援兵之生還者果幾何乎?儀泳曰,死亡無數,生還者無幾矣。上曰,其時大明之危亡,可知矣。儀泳曰,未聞倭人之入寇中原,只掠於江淮間,江淮之民,視倭如鬼矣。且其時我國人,昇平日久,値玆倭亂,皆風靡雹散,其後郭再祐等出後,以義兵掃除矣。上曰,壬辰如內附則果何如耶?儀泳曰,不爲內附者,天佑我東矣,我國於壬辰,八路爲魚肉矣。上曰,危則甚於丙子乎?儀泳曰,丙子十二月二十八日,胡人興兵而來,丁丑三月十四日回還矣。上曰,從何地入去乎?儀泳曰,從遂安·谷山之間入去矣。上曰,我國開創後,辱國莫如壬辰矣。儀泳曰,犯於二陵,莫大之冤憤矣,丙子則迫於不得已,春秋大義,壞了無餘,至今忠臣烈士,必欲復雪者也。上曰,丙子之亂,首倡出來者誰也?儀泳曰,龍骨大·馬夫大二將出來,至於陷沒江都,我國之狼貝無餘地,斥和臣則金尙憲·鄭蘊·洪翼漢·尹集·吳達濟矣。淸人之驅入我國也,奴刺赤之婿羊骨,爲大將而來矣。時全羅·忠淸兩兵使勤王而來,羊骨則光州軍以銃殺之,丙子年差强人意處矣。上曰,兩兵使誰也?義浩曰,一則許完矣。上曰,李士龍誰也?儀泳曰,星州砲手也,而與皇明之兵相戰,以綿充砲,恐或中傷於明兵,蓋義士也,故重臣黃景源文集中,有陪臣傳,取考登覽則似好矣。上曰,上番連奏故事也,我朝之光海·燕山,皆以苞苴女謁,終至失位乎?光海不知倭亂之將萠,燕山昏不事事歟?儀泳曰,燕山本來性悖,自其母尹妃罪死之後,不勝其冤,至於致憾於成廟蓋得罪於倫氣上矣。上曰,沈菜判書,光海時事乎?儀泳曰,然矣,光海則猜忌永昌,至疑忮於大妃,至有廢位之擧矣。上曰,燕山以廢妃事,因成狂疾歟?有何事端而然乎?義浩曰,血衫事也?尹妃臨終時,老宮人藏得血衫,後示燕山,因致冤結狂逆之疾矣。上曰,尹妃,嘉禮之妃乎?儀泳曰,然矣。上曰,佐中廟反正者誰也?儀泳曰,柳順汀·朴元宗也。上曰,燕山死於何處乎?儀泳曰,濟州矣。上曰,光海,荒淫之人而所失多矣。儀泳曰,一則廢大妃,其次則送姜弘立於瀋陽也,如値危弱則有降胡之語矣。上曰,姜弘立叛皇明,又叛朝鮮乎?儀泳曰,金應河瀋河戰亡時,弘立降於虜人,至爲淸人之官爵,故里兒村童之輩,皆以瓦石投打而唾罵矣。上曰,弘立有子孫乎?義浩曰,後裔則無之。上曰,弘立爲何官,而文乎,武乎?義浩曰,官至文判尹矣。弘立送其叔晉興君絪,請和親而仍回軍,雖有回軍之功,不可以掩大惡矣。上命掩卷。義浩曰,同副承旨徐俊輔方爲吏房,而與吏曹參判李存秀,有內外從應避之嫌,何以爲之乎?上命書傳敎曰,吏刑換房。義浩曰,因掌令安光宇疏批,武藝族屬之手犯從事官漢,施以軍律事下敎矣。旣施軍律,則人命所關,以梟示擧行,何如?上曰,以梟示二字,添書頒布,可也。上曰,惠慶進服加味六君子湯,自今日一貼式煎入事。出榻敎仍命上下番先退。儀泳等退出。又命退,承史以次退出。
辛未閏三月初三日申時,上詣暎花堂。禁直文臣應製入侍時,行都承旨洪義浩,右承旨金相休,左副承旨申溆,同副承旨徐俊輔,假注書權華·任存常,別兼春秋洪敬謨·李紀淵,檢校待敎李光文,以次進伏訖。上命應製文臣入來。賤臣承命出,與副摠管李庚運,兵曹參知權烒,副校理權晙,副修撰任天常,兵曹佐郞金鍾文,工曹正郞金初燮,事變假注書李永烈偕入。上命懸題紙持入。賤臣承命出持入。上命俊輔書御題賦天地大德曰生,限酉時,仍還內。諸臣以次退出。
上在昌德宮。停常參·經筵。
徐俊輔啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
徐俊輔啓曰,行大司憲李直輔,執義宋啓榦,掌令吳鵬南,持平權熀在外,申在植未署經,掌令安光宇牌不進,監察茶時之意,敢啓。傳曰,知道。
徐俊輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐俊輔啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,廣州留守金羲淳下直,長弓一張,長箭一部賜給。
傳于徐俊輔曰,召對爲之。
申溆啓曰,大提學沈象奎,知春秋沈象奎,弘文提學曺允大,同春秋金魯敬牌不進推考傳旨,今方捧入,而翰林召試命下之後,如是違牌,事甚未安,竝更牌招,何如?傳曰,文任雖未及入來,命官主試擧行。
申溆啓曰,今日翰林召試時,被圈人李龍秀,謂有情勢,不爲入來,事未前有,萬萬駭然,所當重勘,而本院請推之外,無他可施之罰,何以爲之?敢稟。傳曰,申飭卽爲入來。
申溆啓曰,大提學沈象奎三牌不進推考傳旨,今方捧入,而會圈命下,已至多日,特敎申飭,又復截嚴,而連違召命,無意承應,其在事體,萬萬未安,所當更請牌招,而係是一日四牌,何以爲之?敢稟。傳曰,更爲牌招。
金樂壽有頉,代以尹豐烈爲假注書。
朴龍祜有頉,代以車翊修爲事變假注書
申溆啓曰,翰林被選人朴齊聞,令該曹口傳付職,卽爲牌招入直,何如?傳曰,允。
吏曹口傳政事,檢閱單朴齊聞。
申溆啓曰,大提學沈象奎牌不進推考傳旨,今方捧入,而會圈命下之後,連事違召,無意承膺,事體所在,誠甚未安,更卽牌招,何如?傳曰,允。更爲嚴飭入來,使之卽爲肅命事,自政院申飭。
申溆,以弘文館言啓曰,本館上番闕直,事甚未安,應敎李志淵,校理李東煥·洪儀泳,竝卽牌招,以爲推移入直之地,何如?傳曰,允。
以應敎李志淵,校理李東煥·洪儀泳牌不進罷職傳旨,傳于申溆曰,此所謂見幾而作乎,何不入來伴直,只推牌招,嚴飭催促。
申溆,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
申溆啓曰,大提學沈象奎再牌不進推考傳旨,今方捧入,而會圈命下,已至多日,特敎申飭,不啻嚴截,連事違召,終不承膺,揆以事體,極爲未安。所當更請牌招,而係是一日三牌,何以爲之?敢稟。傳曰,更爲嚴飭牌招。
尹豐烈在外,代以南秉寬爲假注書。
以大司諫宋翼孝,獻納任㸁,正言李·柳訸,掌令安光宇牌不進罷職傳旨,傳于徐俊輔曰,竝只推。
以平安監司李晩秀狀啓,博川郡民家失火事,傳于洪義浩曰,聞甚矜然,原恤典顧助事,分付。
徐俊輔,以都摠府言啓曰,今日入直內三廳武兼禁軍及軍兵等當爲中日習射技放,而命官翰林召試相値,不得設行之意,敢啓。傳曰,知道。
徐俊輔,以刑曹言啓曰,以司謁李仁圭手本,別監金孝錫,身爲別監,泥醉街路,近來公役,一不進參之狀,萬萬痛駭。爲先除下,其罪狀,令攸司照法嚴繩事,傳曰,向來申飭之後,一切踵其前習,萬萬駭痛,令刑曹照律定配,俾懲此弊事,命下矣。謹按律文,則大典通編禁制條有曰街路上使酒人,杖一百,大明律逃避差役條,有曰逃避差役者杖一百,抗拒不服者加本罪二等。金孝錫杖一百,罪加二等,決杖七十後,江原道平昌郡,徒一年半定配所押送之意,敢啓。傳曰,知道。
廣州留守金羲淳敎書。王若曰,命羲仲平秩東作,當是時而屬誰?有檀子使守南城,欽攸司而愼乃,受委一面之重,從出九卿之班。睠玆漢南巖阻之城,實是海東天府之地,城郭之完,山谿之險,自羅麗而已設關防,賓客所至,舟車所通,控湖·嶺而最爲衝要,繭絲乎抑爲保障。地利則猶趙晉陽,州府而變作居留,官制則如漢馮翊,溫王廟之有儼,舊蹟可尋,顯節祠之猶新,歲祭不廢。第緣沿革之太數,或多凋弊之未蘇,況數年凶荒以來,民有飢饉荐臻之患,顧一方保釐之責,誰是望實俱隆之人。惟卿,有祖文忠,受知寧考,自名途之發軔,儕友推以士流,而早歲之窮經,工學得乎家塾,明義理之將晦,嘉乃丕切,篤孝恭之爲仁,惟爾令德。湖西之符,嶺南之節,至今口碑之不衰,司馬之政,冢宰之治,已著銓注之稱職,恬雅儒素之本色,歷試而知,文學政事之旣優,何適不可?玆授卿以廣州府留守兼漢南守御使。卿其祗服寵命,益殫遠猷,完城府而繕甲兵,克念桑土之綢繆,拯溝壑而奠袵席,俾無蔀屋之怨咨,自餘稟裁,厥有典憲。於戲,韓魏公之重建牙纛,豈爲榮耀其身?潘安仁之將往板輿,克推孝理之政,須體倚毗之深思,克盡撫摩之得宜,故玆敎示,想宜知悉。踏啓字。知製敎李泳夏製進。
辛未閏三月初四日辰時,上御誠正閣。召對入侍時,參贊官申絅持詩傳第七卷,侍讀官權晙持詩傳第七卷,檢討官任天常持詩傳第七卷,檢校待敎李光文持詩傳第七卷,假注書任存常持詩傳第七卷,別兼春秋洪敬謨持詩傳第七卷,別兼春秋李紀淵持詩傳第七卷,以次進伏訖。上命開卷讀之。晙讀自終朝采綠,止采綠四章章四句。上命下番讀之。天常讀自芃芃黍苗,止黍苗五章章四句。上命參贊官讀之。絅讀自隰桑有阿,止隰桑四章章四句。上命閣臣讀之。光文讀自白華管兮,止白華八章章四句。上命注書讀之。賤臣讀自綿蠻黃鳥,止綿蠻三章章八句。上命上番讀之。敬謨讀自幡幡匏葉止匏葉四章章四句。上命下番讀之。紀淵讀自漸漸之石,止漸漸之石三章章六句。晙經先起伏。上曰,上番何爲起伏乎?晙曰,臣有所未詳諦聽者,將更讀下一章故也。上命掩卷,仍命書傳敎曰,講筵事體,何等嚴重,而上番玉堂更爲起伏,殊欠事體,爲先遞差,其代以故事書入,仍命上番玉堂先退。晙退出。光文曰,今番文臣應製頒賞御考,事體自別,自內閣使之親受,何如?上曰,今番則依此爲之。又命退,天常等退出。仍命退,承史以次退出。
上在昌德宮。停常參·經筵。
藥房都提調金思穆,副提調金相休啓曰,伏未審日間,聖體若何,寢睡·水刺之節,何如?臣等率諸御醫,趁卽入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
徐俊輔啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于徐俊輔曰,召對爲之。
申溆啓曰,大提學沈象奎三牌不進推考傳旨,今方捧入,而會圈命下,已至多日,前後飭敎,何等截嚴,連違召命,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,更爲牌招。
徐俊輔啓曰,行大司憲李直輔,執義宋啓榦,掌令吳鵬南,持平權熀在外,申在植未署經,掌令安光宇牌不進,監察茶時之意,敢啓。傳曰,知道。
申溆啓曰,大提學沈象奎牌不進推考傳旨,今方捧入,而會圈命下,已至多日,連事違召,無意承膺,揆以事體,誠極未安,更爲牌招,何如?傳曰,允。
以大司諫宋翼孝,獻納任㸁,正言李·柳訸,掌令安光宇牌不進罷職傳旨,傳于徐俊輔曰,只推。
以應敎李志淵,校理李東煥再牌不進罷職傳旨,傳于申溆曰,只推。
傳于申溆曰,閣臣未差之代,前望單子入之,待下批牌招察任。
閣臣前望單子入之,提學朴宗慶直提學洪奭周,待敎李龍秀落點。
直閣前望單子入之,李光文添書落點
申溆,以奎章閣言啓曰,新除授提學朴宗慶,直閣李光文敎旨安寶次,濬哲之寶請出之意,敢啓。傳曰,知道。
吏曹口傳政事,校書副提調單洪奭周。
吏曹口傳政事,兼校書校理單李光文,兼校書正字單李龍秀。
假注書南秉寬改差,代以朴來謙爲假注書。
申溆,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
徐俊輔,以刑曹言啓曰,依下敎,手犯從事官漢,今方一一嚴覈,而蓋此査事,旣係一律,則無所犯而橫罹,有所犯而倖免,均之爲失刑,故覈得正犯,自爾遲滯,不勝惶悚,而諸囚之供,皆願一問於其時從事官,而査出正犯爲辭。且以事理言之,被打旣在於白晝,犯手之漢,萬無不記面目之理,故該從事官沈學祖,自臣曹連日發牌招問,以爲覈出之一助矣。學祖所帶從事官之任,今已遞改,雖無發牌之路,究覈之際,不可不招問,使之依前來待,遍察諸囚,以爲査得之意,敢啓。傳曰,知道。
辛未閏三月初五日辰時,上御誠正閣。召對入侍時,參贊官徐俊輔持詩傳第七卷,侍讀官洪儀泳持詩傳第七卷,檢討官李鼎秉持詩傳第七卷,檢校待敎李光文持詩傳第七卷,假注書任存常持詩傳第七卷,別兼春秋李紀淵持詩傳第七卷,記事官朴齊聞持詩傳第七卷,以次進伏訖。上命開卷讀之。儀泳讀自苕之華,止苕華三章章四句。上命下番讀之。鼎秉讀自何草不黃,止何草不黃四章章四句。上命陳文義。儀泳曰,此詩之作,在周衰之後,要之爲幽·厲之世,而政亂民困,幾乎喪敗之時也。章首所言苕之爲物,卽陵苕花也,蓋蔓生之草,不能獨立自生,必也依物附麗,如小民之依國,故所以取比也。先言其花之黃,次言其葉之靑,可以知花與葉繁盛華麗,而彼依附之木,若或顚仆,則花將焉依?幽·厲之世,民無所依附,若彼苕花之雖榮不久也。幽·厲之時,民戶之數,爲一千三百萬戶,不爲不多,而國衰則滋甚,君不行仁政之致也。漢之哀平之時,民戶爲一千一百萬戶,唐宣宗時爲九百萬戶,宋徽·欽前則汴京民戶五十萬戶。至以東國言之,新羅末葉憲文王時,王登月上樓,觀城郭人民之盛,而其時慶州城內外十八萬戶云。且聞其殷盛之時,慶州一城中,則不以草蓋屋,而以瓦蓋之,不以薪炊飯,而以炭炊之。其富强如此,宜乎不至於敗亡,而歷數前代,皆不免顚覆之患者,無憂深思遠之道也。易曰其亡其亡,繫于苞桑,傳曰,制治未亂,周之此時,衰亂極矣,有識之憂,至云不如無生,其政衰可知矣。末章所言牂羊者,牝羊也,六畜之中,人必食其牡而牝則字之,牝羊如此羸瘠,則貧而不得畜養矣。至於罶無魚而水靜星見,則雖江海之魚錯,亦不得食,至有不如無生之言,民情哀哉,豈不矜惻乎?雖以我東言之,甲子帳籍,民戶數爲一百九十餘萬,極爲繁殖,而近日則凋瘵愈甚,且値荐歉,再昨年則南土尤甚,昨年則西·北尤甚,民生之顚連遑急者,皆無食而然矣。哀公問治民之道,孔子曰足食·足兵·民信,孟子之論王政,必言食,食之重如此矣。民有食然後可以敎之,而艱食之患,蓋莫如近日矣。臣以畿內繡衣,曾見近畿民情,以評事見北關,以守令見南土,則諸道民瘼之切骨者,莫如糴政,雖有某邑穀幾石之名,名存實無,民生困瘁,不下於周衰矣。我國地方周迴一萬八百餘里,山野之聞,無不墾闢而耕作矣,或値一二年凶荒,則擧皆遑急者,無規模故耳。雖以私家言之,十口之家,常有十口之食,用舊蓄新,則豈有不得糊口之理,若無規模,雖有千百石,必至蕩敗,在今蘇安庶民之方,惟在規度之一定,伏願此等處,益勉聖念焉。上曰,下番陳之。鼎秉曰,此章所云不如無生,猶尙寐無訛之意也。周之文·武·成·康之時,民皆欲樂生無死,幽·厲之時,惟願速死者,專由時之治亂,君之賢否,凡民之休戚,有國之安危也。方今荐歉之餘,八路之民,不樂其生者多矣,人之身計,如困苦而窮戚,則生不如死,今之窮民奠安之方,惟在於殿下撫恤字惠之政,伏願聖上,益加體念焉。上曰,上番連爲敷陳也。儀泳曰,臣學識空疎,年紀衰邁,不敢張皇敷衍,而請就詩傳中風雅之旨仰陳乎?上曰,以故事仰達,自漢初歷陳焉。儀泳曰,漢高祖雖稱英傑之主,歷考平生,則非但王覇竝行,多有疵類矣。得民心而有天下者,以爲義帝發喪,從民望也,約法三章,除苛政也。自是泗上亭長,素無文識,故朱子只稱其姿稟,臣於漢高事,多見虧欠處,爲人子而有分我一杯羹之說,千古罪人也。與韓·彭,櫛風沐雨,而竟致葅鹽,少恩也,獨枕宦侍,排却廷臣,亦是怪事矣。至於孫通制禮樂,韓信申軍法,金科玉條,燦然具備,至於文帝,善爲守成,高祖則多有疵病,而後世之輒稱英傑者,司馬遷撰史之手,文章出入,故形容漢高祖處,褒楊者多矣。上曰,惠帝何如主,淫樂不聽政,何也?儀泳曰,惠帝過於姑息慈仁,而母后之凶悍無比,故見戚夫人之事,至有不聽政之擧矣。魯莊公不能制其母,亦人倫之變矣,蓋婦人有夫死從子之義,呂后雖凶悍,惠帝在時,不得與諸呂,顓權自恣,且先帝時大臣,尙多有畏憚者故耳。惠帝之不能享國得壽者,天命若歸於代邸之眞主矣。上曰,文帝何如主?儀泳曰,文帝之姿稟,三代後初有之君,而求諸唐宋,罕矣。蓋高祖創業,蕭曹立法,庶事草創,故文帝之躬修玄默,非是黃老之法也。只欲爲兵草後,休息民生之計,民之困於周末秦初之政,爲二百六七十年,天下不堪其苦,文帝寧謐之治,蓋有意焉,故賈誼之改正朔易服色等事,未施用矣。上曰,服色之說更陳之。儀泳曰,先王之服,五冕三弁,衣服等數九等,而表貴賤定尊卑矣。至趙武靈王爲胡服,而秦初稍有變易矣,正朔則夏正建寅,殷正建丑,周正建子。上曰,文帝姿稟,何如?儀泳曰,文帝雖玄默之主,至於臨事奮發處,則有雷風飛之象,故程子曰文帝運用如龍,蓋凶奴之入朝那蕭關,親率大衆往征之事,可以見威武矣。若永享年壽,則制禮作樂,尤爲彬彬,而壽至四十八而終,多有未遑之事,經書猶存而未頒於天下,井田可行而未施於當時,然富庶之業則實基於文帝矣。上曰,景帝何如主?儀泳曰,景帝比諸文帝則守成而已,似未及焉。蓋人君之政,御下爲先,故文帝之自代邸入來承統也,功臣之如周勃者,有罪則囚諸牢獄,其御下之道,如此光明。景帝則周亞夫無罪,而使之飢死之,且吳楚七國之叛也,鼂錯無罪,而聽袁盎之說而誅之,其量狹如此。上曰,武帝何如主?儀泳曰,武帝則姿稟不足論矣,自其口稱所爲狂悖,而顚倒群雄之術,不下於高祖,用人之道,各以其才。文章則枚皐·司馬相如,將帥則衛靑·霍去病,至如霍光,疎逖之人也,而拔擢而進用,至有托孤之擧,其知人之明如此矣。征伐一事爲病根,而有改過之量,末年輪臺之詔,赫然悔寤,令人感泣,雖秦繆公之作誓悔過之德,有所不及矣。上曰,宣帝何如主?儀泳曰,後世稱基禍之君,基禍者,所以純任法吏,多殺人命,且綜名覈實之政,有所太過。蓋寬饒·趙廣漢·韓延壽輩,犯於小罪而戮之,此爲基禍矣。元帝則昏懦不振,繼嗣不如前矣。上曰,昭帝何如主?儀泳曰,卽位之時,猶是沖年,而能知燕王變書之爲詐,則可以知明哲之過人矣。上曰,元帝何如主?儀泳曰,如元帝,無可論處,眞所謂檜以下無譏矣。至如哀·平,昏懦柔弱,釀禍於弘恭·石顯矣。上曰,成帝何如主?儀泳曰,成帝不明,而沈溺女色,任用王氏,在位十八年,無足可論,容貌則如神仙中人,臨朝肅穆,令人有可觀者,而以趙皇后傳見之,使人大慚矣。上曰,哀帝果是何如主?儀泳曰,初政似若明察,而董賢出後,愛之如骨肉,太后內亂國政,終致王莽之亂,平帝卽位二年,失國於王莽,無可言者矣。至如孺子嬰,不知日月與黑白,尙何言哉?上曰,光武何如主?儀泳曰,光武自是學問中人,故有變化氣質處矣。上曰,比高祖,何如?儀泳曰,馬援亦有說焉,而恢廓大度則似不及,文理密祭則亦有餘矣。上曰,明帝何如主?儀泳曰,性度偏急,至於自起撞郞,似欠於穆穆皇皇之儀也。上曰,章帝何如主?儀泳曰,章帝則別無可陳者矣。上曰,和帝何如主?儀泳曰,任用竇憲,濁亂朝廷矣。上曰,質帝何如主?儀泳曰,在位未久,故一無可言者矣。上曰,桓·靈,亂亡之主,無可言乎?儀泳曰,桓·靈之亡,非一朝一夕之故,漸已久矣。諸葛亮云,每歎息痛恨於桓·靈,蓋桓·靈之世,外戚執權,宦侍用事,終致亂亡矣。上曰,連奏蜀漢事,昭烈何如主?儀泳曰,姿稟儘好,恢廓如高祖,明察如昭帝,而時勢難於興復,寄托於劉表矣。自得諸葛亮以後,興恢大業,至如遺敎後主之訓,有曰勿以善小而不爲,惡小而爲之。由此觀之,姿稟之美,可以卓越百王,然炎漢之祚,終致衰運故割據三分,偏處於一隅巴蜀矣。上曰,連奏之。儀泳曰,後主則不足掛說,而阮籍亦云庸懦之主矣,蓋漢室遺風餘韻,入人者深,中原至今有思漢之人矣。上曰,連奏之。儀泳曰,西晉武帝姿稟似好,初用張華推枰之謀,平定東吳,初元之政,有可觀者多,而終致怠惰豫安,昵近女色,羊車之行,遍於宮中,終然付托不得其人,晉祚之不長,職由此也。上曰,我東方明良相遇,同寅協恭之美,歷陳之。儀泳曰,太祖·太宗立國規模,萬年不拔之基也。太祖朝相臣,有若趙浚·河崙者,眞爲時之豪傑,後世之人,豈敢論前輩評品,而比諸漢之蕭·曹,唐之房·杜,不及矣。且有有君無臣之歎矣,蓋羅麗之風俗,猶有未盡變革者,至世宗朝,禮制樂作,文治蔚興矣。上曰,文治之盛,世宗·成宗兩朝,何時尤盛歟?群賢之輩出,人材之蔚興,今不如古,何歟?儀泳曰,朱子云人材係於天時,以世·成兩朝言之,如日方升,天下大明,而以若盛德,去高麗猶不遠,故常存戒謹之意,將相亦多功業矣。且其制作興創之事,則拓開疆界,在於世宗朝,修明禮樂,在於世宗朝,人到于今,稱東方堯·舜矣。成宗朝則繼述守成,永享太平,與民同樂,一代之人,熙熙然如登春臺,而燕山以荒淫無度,幾致傾覆,而中廟反正之功,與湯·武無異,實基我億萬年休命矣。上曰,以文物制度言之。上曰,今之所着笠子之制,昉於何時?儀泳曰,箕子東來時,戴折風巾而來,箕子畫像,有所着之笠,其圍簷向下而低垂,殆近方笠樣子,漢書註,亦有折風巾矣。以衣服言之,東人之尙白者,殷人尙白,故箕子出來時,衣白而來,因敎東人衣白矣。以東史見之,新羅·高句麗之時,軍服旗幟皆白,自通中原之後,始變各色衣服與旗幟,而大抵衣服等制,多裁定於世宗朝矣。上曰,我國制度,上之所御,翼善冠,下之所着紗帽,制樣懸隔,而至於笠子,則自上達下,皆同然,宰相也·朝士也·中庶也·吏胥也,均是着笠,何耶?儀泳曰,笠子初非古制,亦無等分,而蓋其制樣甚不便好,群居聚會之時,則易致破碎,在家偃息之時,則亦多妨礙,而但着帽避雨爲好矣。其創造未知的在何時,而蓋以中古以來,東方畫像見之,則古之笠樣小矣,今則漸大,竹又纖密排結矣。士夫之家居也,或着方冠,或着湯巾,而一出門則皆着笠子,甚至於輿儓奴賤之宜着氊笠者,皆慕效而着笠,非但侈風之極,亦無等分之殊矣。上曰,蓋非先王之法服矣。上曰,湯巾何義也?儀泳曰,或云湯之巾,或云唐之巾矣。上曰,網巾始於何時?儀泳曰,明太祖微行時,見山中道士結網巾,愛好之,因頒諸天下,蓋古制以繒帛爲首帕,而網巾則雖便於斂髮,禮書中所無者矣。上曰,此果便好物耶?儀泳曰,前輩云戎馬之尾,加諸頭上者,胡作主之漸矣。上命掩卷,仍命上下番先退。儀泳等退出。又命退,承史以次退出。
上在昌德宮。停常參·經筵。
夜一更,月暈。
香室失火後,大殿·王大妃殿·中宮殿·惠慶宮·嘉順宮,內閣·政院·玉堂·藥房·朝廷二品以上·六曹堂上口傳問安。答曰,知道,元子宮,政院·玉堂·藥房問安。答曰,知悉。
徐俊輔啓曰,合辭方張之時,兩司無詣臺之員,事甚未安,除在外·未署經外,未肅拜,呈告人員,竝卽牌招,何如?傳曰,允。
徐俊輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐俊輔啓曰,御營廳長官來言,今日本廳軍兵,日次私習云矣,敢啓。傳曰,知道。
備忘記,釜山僉使下直,長弓一張,長矢一部,片箭一部,筒兒一箇賜給。
傳于洪義浩曰,召對爲之。
申絅啓曰,大提學沈象奎再牌不進推考傳旨,今方捧入,而會圈命下,已至多日,連事違召,無意承膺,事體所在,誠甚未安。所當更請牌招,而係是一日三牌,何以爲之?敢稟。傳曰,更爲牌招。
徐俊輔啓曰,行大司憲李直輔,執義宋啓榦,掌令吳鵬南在外,安光宇,持平權熀牌不進,申在植未署經,監察茶時之意,敢啓。傳曰,知道。
以大司諫宋翼孝,獻納任㸁,正言李·柳訸,掌令安光宇,持平權熀牌不進罷職傳旨,傳于徐俊輔曰,與憲府山林外,諸臺竝許遞,政官牌招開政,待下批牌招察任。
有政。吏批,判書朴宗慶牌不進,參判李存秀進,參議宋冕載牌不進,右副承旨申絅進。啓曰,判書朴宗慶,參議宋冕載竝牌招不進,小臣獨政未安,何以爲之?敢稟。傳曰,仍爲之。以尹序東爲大司諫,金孝眞爲司諫,李錫祜·李英發爲掌令,趙經鎭·姜學濬爲持平,洪命周爲獻納,李集運·李鍾運爲正言,金學淳爲副校理,趙民和爲宗簿正,閔致成爲典牲判官,校書提調單朴宗慶,西學訓導單任泰濬。
兵批,判書李勉兢龍虎營承傳坐起進,參判金孝建病,參議鄭景祚入直進,參知權烒病,右承旨金相休進。同知單安正喆,僉知單金允文,副護軍宋翼孝·鄭杆,副司直李基崇·權晙·安光宇·吳鵬南·任㸁·申在植·權熀,司果柳訸·李·李周百,以上竝單付。
申絅啓曰,大提學沈象奎牌不進推考傳旨,今方捧入,而會圈命下,已至多日,連違召命,無意承膺,事體所在,萬萬未安,更爲牌招,何如?傳曰,允。前後申諭何等再三,別無可引之義,而反提不當之說,此予所以深有慨於重臣者也,令政院催促入來,肅命當日。
申絅啓曰,大提學沈象奎再牌不進推考傳旨,今方捧入,而會圈命下已至多日,前後飭敎,何等截嚴,而一向違召,終不承膺,事體所在,萬萬未安,所當更請牌招,而係是一日三牌,何以爲之?敢稟。傳曰,更爲牌招。傳于申絅曰,武臣別試射明日爲之,處所以春塘臺爲之,堂上堂下,倂爲入參。
申絅啓曰,明日親臨春塘臺武臣堂上堂下試射時,有時原任大臣入侍之例,今番則何以爲之?敢稟。傳曰,今番則安徐。
申絅啓曰,明日親臨春塘臺武臣堂上堂下別試射時,有宗宰磨鍊入侍之例,今番則何以爲之?敢稟。傳曰,今番則置之。
傳于申絅曰,明日出宮門路,以協陽門爲之。
傳于申絅曰,宮城扈衛。
申絅啓曰,左議政金載瓚,右議政金思穆爲承候來待矣。傳曰,入侍。
申絅啓曰,藥房都提調·副提調爲承候來待矣。傳曰,入侍。
申絅啓曰,時原任閣臣,爲承候來待矣。傳曰,入侍。
申絅,以奎章閣言啓曰,待敎李龍秀疏批已下,卽爲牌招察任,何如?傳曰,允。
申絅,以禮曹言啓曰,各陵園墓今春植木播橡,纔已畢役,株數斗數,區別齊報,故依定式別單書入之意,敢啓。傳曰,知道。
徐俊輔以兵曹·刑曹言啓曰,臣等謹依下敎,合坐於龍虎營,當初武藝別監與捕廳所屬起鬧根因,一一査問於左邊捕廳校卒及罪人姜洙永等處。則捕校朴弘德·申一元以爲,去月二十三日黃昏時,白衣數三人,突入軍官廳,謂以武藝別監,被捉於酗酒,先踢弘德,倒于廳下,又打一元頭部破傷,竝皆昏窒,仍爲舁歸,其後事狀,未得詳知云。趙明胤以爲,發巡擧例次,入于大將家,聞武藝輩作挐於軍官廳,不敢出頭矣。百衣數三人,突入大將家中門外,而其中李昌蕃一人,本家奴屬,素知面目,故勸誘息鬧云。捕卒等以爲,軍士貴乭·龍門·大吉·光雲等,發巡次向本廳,行到梨峴屛門,有白衣兩人,醉酒過去之際,貴乭偶然當着,仍成言詰,不知不覺之中,被踢下腹,昏仆不省。故龍門則撫摩傷處,大吉·光雲則欲探其人之根着,追到黃橋近處,執持兩人,詰問姓名居住,責其踢人將死之狀。仍以酗酒驅去,纔到外營近處,見諸武藝之往來街路,始曰我是別監,汝輩焉敢以酗酒驅去乎云,則諸武藝以爲,別監之酗酒被捉,前所未有,竝力歐打云。姜洙永以爲,與辛四得,行過梨峴矣,有一捕卒,公然撞着身邊,且言語不恭,故果爲一踢,而初不甚猛,仍爲過去。捕卒輩追來,謂以酗酒踢人,故自言武藝,而猶且驅迫,至外營近處,幸逢諸武藝,始得救解,而被捉酗酒,極爲羞愧,仍卽避去云。李昌蕃以爲,姜洙永卽是同隊捕將,曾於壯勇營,有將卒之分,故欲訴捕卒無據之狀,向入中門,爲奴屬阻搪,仍爲退還云。梁元哲·崔致大·金弘遠等以爲,洙永見捉於酗酒,事係變怪,故追至軍官廳,則洙永不在,故旋卽還歸,初無作挐之事云矣。參互諸供,過去之人,無端撞戞,則最初鬧端,始於捕卒微細之事,乘酒足踢,則從後所失,在於武藝。街上雖有酗酒之人,非將令而私自驅去,卽捕卒輩愚悍之習,在武藝謹愼之道,往訴於捕將,歸言於統長,何患無懲治之階,而不此之爲,移怒於不當之捕校。歐打之不足,至於軍官廳之破碎,捕將家之闖入,極爲駭悖,旣承根因査實之命,故嚴覈以聞,而手犯從事官之漢,招問伊日在廳之校卒,則事出倉卒,率皆駭散。只有留直一名,自鎖着庫,混處於罪囚之中,僅免歐打,故從事官被打之狀,初不目見,最後諸漢,曳投從事官於獄門內,諸漢面目則亦未見云。被逮諸囚,多日盤覈,互相推諉,終不輸款,情狀尤極痛惡,更爲嚴加訊推,期於究意之意,敢啓。傳曰,知道。
待敎李龍秀疏曰,伏以,臣不才空疎,濫被隆造,乍膺視草之任,自速妄言之辜,聖度天大,曲賜涵容,薄勘未幾,恩敍遽降,臣仰戴洪私,俯靖私分,杜門蹙伏,日夕慚惶,榮塗一步,無復夢寐攸到。迺者有前望復授之命,職名雖舊,寵渥維新,大聖人陶鎔洗拂之恩,藹然如春風之噓枯,顧臣不肖,何以得此?古人所謂霜雪雨露,無非敎也者,政爲臣今日道也,臣雙擎九頓,不覺感涕之自逬也。追提往事,上瀆崇聽,固所不敢,盛氣費辭,與人爭辨,亦所不欲,而惟是危言之來,寢夢猶悸,何可以時日之稍久,而不爲之略暴也哉?噫,王言代撰,事體嚴重,而臣以眇末新進,猥當是任,秪是披閱謄簿,依樣畫葫而已。藩臣敎諭之歷擧該道弊政,卒勉之以欽往矯捄,自是體例之不得不然,而若言舊弊,竝擧新瘼,卽又文勢之不得不然也。彼廷尉擬律,廟堂覆奏,旣據査啓之實案,至被流配之重典者,有何可褒之績,而無一疵類之可言乎?是故臣於說瘼之句,偶擧所聞,略綽提及者,不過戒飭新道伯而已。初何嘗惡言相加,亦豈有深意於其間,而誠不料其囂訛多歧,疑怒橫生,臺章挾雜之斥,已是謂外,當者忿詈之言,太涉無倫,末乃以矯旨二字,構勒爲說。夫矯旨者,人臣之極罪也,人臣而犯此罪,合置何辟,此豈可容易加之於人者哉?審如是也,則凡敎書之惟卿以下數句,各孰其村器踐歷而鋪張之,未必一出於平日絲綸之紆褒,則責之譽之,等耳,是皆可謂之矯旨乎?彼見之而不平,則容或無怪,而乃以躗言脅持,必欲薤粉而後已者,抑獨何哉?莫非臣謬忝淸選,妄信直道之致,小器易盈,過福招災,立身之初,侵攻備至,左拳右踢,駴機迭發,情蹤澟蹙,不寒而粟。在今之道,惟當斂跡息影,避遠榮名而已,何可自恕以已經薄罰,而揚揚復玷於淸朝邇密之列乎?牙牌體重,雖不得不承膺,而自顧廉防,無望仍冒,玆敢略具短章,仰瀆慈覆之天。伏乞聖明,亟鐫臣職,重勘臣罪,以謝人言,以安愚分,千萬幸甚。臣無任云云。省疏具悉。爾其勿辭察職。
辛未閏三月初六日辰時,上御誠正閣。召對入侍時,參贊官洪義浩持詩傳第八卷,原任直閣徐俊輔持詩傳第八卷,侍讀官洪儀泳,持詩傳第八卷,檢討官李鼎秉,持詩傳第八卷假注書朴來謙持詩傳第八卷,別兼春秋李紀淵持詩傳第八卷,記事官朴齊聞持詩傳第八卷,以次進伏訖。上開卷命讀。儀泳讀自詩傳大全卷之十六,止勉於此而已矣。上曰,下番讀之。鼎秉讀自明明在下,止說見上篇。上曰,參贊官讀之。義浩讀自綿綿瓜瓞,止餘說見上篇。上曰,閣臣讀之。俊輔讀自芃芃棫樸,止多出於周公也。上曰,注書讀之。賤臣讀自瞻彼旱麓,止旱麓六章章六句。上曰,上番讀之。紀淵讀自思齊大任,止思齊五章二章章六句,三章章四句。上曰,下番讀之。齊聞讀自皇矣上帝,止天命文王代崇。上曰,文義陳之。儀泳曰,詩三百,何莫非法言嘉謨,而就其中正風正雅,卽是文·武·成·康盛際之詩也。周公之所作居多焉,間雖有周公之所不作,而其作者亦往往聖人之徒也。且國風猶爲里巷之歌謠,小雅猶爲王朝之樂歌,而至於正大雅則尤有重焉,其詩皆士大夫之所作也。于以薦之郊廟,于以用之燕饗,而正大雅之中,文王一篇,尤爲自別,實爲三百篇中第一文字。後之覽者,句句字字,固宜體驗處,而穆穆文王於緝熙敬止一句語,尤爲極盡無餘,蘊此一句,若參看於大學止於至善之語則儘好矣。夫緝熙敬,卽是聖學之極工,以臣蔑學淺見,敢言大義理微密處者,極知惶悚,而第此敷陳焉。蓋緝熙二字,誠明竝到之義也,誠者,天賦本然之體,而與生俱生者也,明者,誠之明顯處也。是以自誠明謂之誠,自明誠謂之敎,誠屬誠意,明屬正心,而誠明緝熙之工,有難自致。必用工於敬,然後以敬爲緝熙之本,則有以體天之健,自强不息,而本來光明體段,亦有以保全,以至於成始成終之道矣。夫敬之一字,實爲相傳之道統,堯之欽明,舜之溫恭,成湯之日躋,文王之緝熙是也。中庸曰,君子戒愼乎其所不聞,恐懼乎其所不覩,此言未發之時也,又曰,莫見乎隱,莫顯乎微,故君子愼其獨也,此言已發之機也,而愼卽敬也。夫學問之道,不在乎他,不過動合事爲,未發則如止水方塘,而至若過去之事,與夫方來之事,恐有撓動之慮,則每用敬字工夫,然後本體淸明,應接得宜,事物之來,善惡之機,自無毫釐之差,千里之謬矣。大抵敬之一字,始見於大易,所謂敬以直內,義以方外之語,此蓋泛言其用工次第內外之分,而至若緝熙之敬,兼誠正統內外,無處而不當用敬矣。顧今聖明在上,典學克篤,尋常留意於敬字工夫,臣亦仰揣,而但恐敬字工夫,或致生病,以至歸重於尊德性分數,則不幾近於陸九淵之閉門闔眼,自求光明,而終至於蔥嶺帶來禪學氣味矣。必也表裡如一,皆以敬字行之,然後庶無此患矣。且夫人情,惡拘檢而樂放縱,正衣冠尊瞻視,說之則甚易,而行之則甚難,況人君處地,至尊而無上,燕涓蠖濩之中,又無名士良友之益,而所近者卽宦妾也。是以敬字工夫,易廢而難行,又若徒然爲之,則氣質已痼,捍格不勝,若能反復沈思於此章之旨,逐章逐句,一一體驗,則雖欲不敬,難矣。此章有曰上帝旣命,又曰在帝左右,夫天人之際,間不容髮,而文王有緝熙之工,故能致此,一理之相通若是,文王所不能之事,則周公必不虛言矣。且此詩卽周公戒其同姓異姓之親者也,亦豈虛言於其多士哉?於此益信其誠正格致之工,無愧於心,然後方可爲敬字上極工夫矣。臣有昨日未畢之懷,敢此申複,伏願反復尋求乎此章之旨,俾日躋之敬,不期自至,徹上徹下,於動於靜,專用敬字工夫,是臣之望也。義浩曰,上番玉堂洪儀泳,文義陳奏之時,有不審之失,萬萬未安,推考警責,何如?上曰,依爲之。出擧條仍敎曰,下番陳之。鼎秉曰,大明章有云會朝淸明,蓋當商之末,天下濁亂矣。商之天下,本非不淸,而紂乃濁之,是以太公居東海,以待天下之淸,武王以永淸四海爲已任,而至於甲子昧爽,天下始淸明焉。比如吾人日用之間,本心瀅然,平朝之際,尤爲淸明,聲爲律身爲度,政令施措之間,光明洞澈,事物之來,自然泛應而曲當矣。夫天理人欲,不可竝立,惟聖賢,爲能辨其公私之分焉,公者天下之正道也,私者一時之人欲也。自古及今,以私害公之弊,固爲通患,而至於近日,尤有甚焉,不惟科場政注之間,私意橫流,至於中外獄囚之政,請托公行。有勢者非理而得訟,無勢者理直而落訟,含憾懷憤,感傷和氣,近來水旱之災,必由於此,推是論之,私之一字,可謂治政之膏肓也。人君代天理物,天命有德,天討有罪,惟當奉天之無私而已。且人主一心,爲萬化之源,源淸則流潔,表端則影直,必也王道正直坦蕩,然後百事皆正,上行下效,伏願殿下,於私之一字,特加矯捄之策焉。上曰,參贊官陳之。義浩曰,今日所講大雅諸篇,皆好矣。蓋文王學問之工則可見於緝熙之敬矣,治平之功則可見於綱紀四方矣,作成之化則可見於遐不作人矣。今我殿下,聖學甚高,而益宜加勉,一以文王之學爲準矣。若以綱紀言之,則近日京而有掖隷之變,外而有谷山之變,綱紀頹敗,無復餘地矣。至於作成之化,則先朝盛化,庶幾成周,而近日聖意,克軫繼述之道,泮儒親試,禁直應製,俱爲興奬之一端,臣固欽仰之不暇矣,伏願於斯三者,益復留念焉。上曰,閣臣陳之。俊輔曰,亹亹云者,勉强之謂也,以文王之聖,宜若無待於勉强,而人之見之者,猶若有所勉,此所謂自强而不息者也。是以勉强二者,不但爲學問上要道,政令事爲之間,無處而不當,愚者可以爲智,委靡者可以振刷矣。伏見近日講筵日開,應試連設,臣固欽仰,而區區之慮,猶恐有間斷之弊,雖非開講之時,伏望頻接臣隣,討論經義,咨訪治道,一以爲自强之工,一以爲飭下之道焉。上掩卷,敎曰,上番玉堂,以文義外故事奏之。儀泳曰,臣魯莽蔑劣,聖敎之下,無以仰對,敢請以今日所講冊子中文王事仰陳焉。上曰,已掩卷矣,何必以此冊敷奏?列聖朝良法美制,豈無一二事仰陳者乎?儀泳曰,國朝事,臣亦茫昧,敢請以耳目所及北路事仰陳焉。上曰,然則歷代人君善惡可以褒貶者,一二事奏之。儀泳曰,昨日漢高,至昭烈時事敷奏矣。朱子曰,爲治更無別法,只在人君之愛民好善,臣竊觀漢家諸君之爲治,要之儒化行則一代之文物典章,燦然可觀,不然則雖或有願治之君,畢竟有弊,民不蒙其澤矣。且治道之汚隆,在於法言之行不行,法言之行,又在於人君之用不用,漢高之爲人,無他才能,猛悍不如項羽,智謀不如張良,而惟是虛受之量,卓越千古。以一酈生之言,纔命刻印,以一張良之言,復命銷印,外面看之,殆若中無所主,而虛受之量,猶有可觀,此所以爲高帝也。文帝止輦而聽溤唐之言,可謂虛受之主,而千古所恨者,獨不用賈誼之策耳,然而此非不用,將以有待也。武帝尤善用諫,以汲黯之戇直,人所不堪,而終不抵罪,宣帝則班固贊所謂明敏聰察四字,可謂無餘蘊矣。元·成以下,委靡不振,無足尙論,而光武以後,亦必虛受者致治,自用者致亂,於此,益信人君者不可不納諫。朱子有言好善爲本,愛民爲用,漢之治亂,皆係於此矣。上曰,更陳他言也。儀泳曰,若論漢臣,則張良當爲第一,諸葛亮亦是三代上人物,漢之人物,無出此右,而朱子云子房之好黃老,孔明之好申·韓,此爲欠事。蓋自儀·衍以後,儒道不明,故此兩人者,不免有此題目耳,且張良則平生所營,只是爲韓報仇而已,非有情於漢高者也。故朱子又云,張良秪是成就自已事,雖使中原,地翻陸沈,僵尸萬里,不顧也,似若無情之人,而其終始一節,實有可觀處也。孔明學問正大光明,姿稟明透灑落,豈其不如申·韓,而眞慕其刑名之術也?只以其申·韓之學,明於度數,故一時借用其術而已。求人之道,當先立其大者也,其他漢儒中,如毛萇詩小序,頗有可觀,賈·董二儒,菀然特著,而仲舒則甚沒光彩,賈誼豈不誠通才,而明於功利,是爲短處。楊子雲,大節旣失,不足復論,東漢以後,李固·黃憲·陳寔之輩,非不著見,而文獻無徵,其造詣淺深,不敢臆論矣。大抵漢之諸君,竝用王伯,故立國規模,不以儒道,是以四百年人物,皆從習俗,絶不見純正儒者,雖以孔明之好姿稟,猶有駁雜之難。向使漢之時君,務敦正學,如文王之令聞不已,則濟濟多士之作興,不必專美於古矣,推是論之,人君立國之初,宜愼其端本正始之道矣。上曰,連爲敷演奏之。儀泳曰,漢以後則儒者絶不出,東晉氣味,專尙淸虛,有浮言而無實效,謝安·桓沖之輩,俱無足可觀。王通,十五爲人師,十八進十三策於隋文帝,朱子亦云明銳勝於仲舒·子雲,而但急於爲聖,僭擬魯論,作爲續經。書取漢魏誥命,詩取曺·劉·沈·謝,人雖甚高,而僭越若是,不足更論。其後韓愈之原道·原人等篇,雖若能言天人性命之原,而以人品言之,則朱子云只是奕碁餘酒,好爲仕宦者,而惟其文章勝人,因文悟道者也。周濂溪始生於孟子以後千五百年,倡明絶學,崇尙斯道,于時宋德隆盛,文物彬彬,至今世道之所賴者,卽其緖餘也。雖以文字言之,六經之外,無如濂·洛,關·閩之書,實爲做人之樣子,此等文字,非徒有益於士子,經筵之暇,若常常看閱,則大有裨補矣,外此文字,駁雜無實,徒亂精神矣。上曰,我朝諸賢,何如?儀泳曰,我朝儒風甚盛,始自安裕·薛聰·崔致遠·鄭夢周,卽麗朝從享四賢也。薛·崔則不能無駁雜之病,已有先儒之疵議,而安裕則嘉惠後學,不但有創泮宮模聖像之功而已。至於鄭夢周,始闡程·朱性理之學,自是厥後,儒化菀興,至今東儒,能知吾道之可從,異端之可斥者,皆夢周之力也。近聞中原學問,專尙陸九淵·王守仁,輕毁朱子,而獨我東,能守程·朱正脈,不敢違越,天下之學,無如我東之純正矣。況又列聖朝愛士之德,卓越千古,奬拔引用,靡不用極,溯而上之,無與倫比,宋朝雖云儒風大振,而初非時君愛士之風,有以致之也。盡緣洛閩諸賢,自任師道之功,而我朝則自上做治,專用儒道,以爲維持國家之本焉。蓋自先正臣李彦迪·李滉,倡明正學,厥後李珥·成渾·宋浚吉·宋時烈諸賢迭興,生而爲士林之矜式,沒而竝躋享於文廟,崇報之典,可謂至矣,而於此可見列聖朝培植儒化之德矣。義浩曰,崇儒重道,帝王之先務也。爲人君者,如欲致此,必先尊禮賢士,又不惟尊禮賢士,必須崇報先賢,先朝在宥之時,屢勤致侑之命,人才作成之化,未必不由於此,而今我殿下臨御十年,未有示意之擧矣。從享諸賢中,如嶺南之李滉·李彦迪,海西之李珥,俱爲我東大賢,若有別般恩侑之典,則似爲崇儒重道之一端,故臣適因言端,敢此仰達矣。上曰,從容更議,可也。李彦迪是下番玉堂之先祖耶?義浩曰,然矣。上曰,歷代帝王之可以取則者,可以監戒者,上番玉堂,更爲詳陳也。儀泳曰,三代以後致治之君,前稱漢文帝,後稱唐太宗,而太宗則朱子以爲,專尙利欲,都喪天理。若其見理透澈,做事明敏,則千古罕比,以言乎用人,則明知其用直臣,有益於國,故最憎魏徵,至有會須殺此田舍翁之語,而猶且用之。以言乎臨民,則蝗蟲之難呑,人情之常,而明知其有益於釣名,故亦能呑之,其操心處雖無可觀,而其治法政謨,漢唐罕有其比。是以貞觀政要,實爲人主之龜鑑,遣辭刺骨,治體明白,不可以人而廢言,伏望置之座側,以爲燕閒觀覽之資焉。明皇則初政用姚·宋爲相,開元之治,庶幾貞觀,而天寶之間,汨於女色,危於祿山,幾爲亡國之主。是前後兩截,人固不足言,其後憲宗,初用裴度,稍有可觀,後用皇甫鏄,卒致危亂。大抵唐君率皆有始而無終,以至於武宗·宣宗,亦不免是,誠爲怪事,而雖以此觀之。文王勉强之工,後王之不可不勉處也。上曰,又奏之。儀泳曰,凡告君之辭,雖預爲思量,及到君前,十不記一,況今威顔咫尺,神思已竭,俯詢之下,無以陸續仰對,若許退以故事書入,則雖一日屢次,臣不敢辭矣。上曰,如宋仁宗事及大明世宗皇帝·毅宗皇帝時事,豈有不知之理?連爲敷陳,可也。儀泳曰,世言我朝立國之規,彷彿宋朝云,而我朝專尙儒化,宋朝則不然,哲宗不能用程子,孝宗不能用朱子,理宗不能用眞德秀,而最是如我國規模者,卽刑不上大夫也,此皆仁厚立國之故也。上曰,宋殺岳飛,豈得曰刑不上大夫?儀泳曰,岳飛爲秦檜所構誣拷死,此非朝廷之刑也。上曰,刑之上大夫云者,卽指漢光武之殺韓歆等事耶?儀泳曰,然矣,臣曾見一稗史小說,宋太祖於思政殿下,作室一間,繚以周垣,封鎖甚固,藏匙臥內,每歲首朔朝,太祖親自開門,執燭獨入,行四拜而退,仍世世遺敎,惟繼序之君見之,不敢漏其說矣。靖康之亂,闕內空虛,始爲開見,則有一碑題以二句語,一云勿殺大夫,二云勿殺柴氏子孫,蓋或恐此說漏洩,則憑有籍犯分之患矣,其立國規模,可謂深且遠矣。義浩曰,明太祖時,亦有臥碑,惟繼序之君見之,正與此事相符矣。儀泳曰,宋朝兵力,甚爲柔弱,而能致三百之久者,蓋以仁厚立國之故也。明朝則掃淸中華,功烈尤大,而用法深刻,故享國不能長久也。至於宋仁宗,則當時天下不可謂無事,北有契丹西有元昊,而慶曆之治,猶能與民休息,年豐人樂者,此非但賢君之故,賴有韓·富·文·范諸賢,相繼登庸,相業茂著,大宋之治,此時最盛矣。上曰,宋之亡,緣何故也?儀泳曰,徽宗不解爲君,怠於聽政,凡諸書畵彈奕,蹴跼花木,無非害民之事,亡國之兆,而奸臣章·蔡,又從而登用,屛去賢良,由是觀之,北宋之亡,在於徽宗,而欽宗不足言也。南宋則惟孝宗自强爲治,而亦無別般維持之策,賢如朱子者,生竝一時,而不能一日安於朝廷之上,此誠爲千古之恨。光宗備位而已,寧宗用賈似道·史彌遠,理宗委靡頹怠,好文而不好政。度宗以後,年代促迫,無足可論,蓋當孝宗之際,猶有儒者風氣,而後世委靡,莫能復振,比如篤老之人,元氣消鑠,而無望更蘇,至於帝日丙,爲張弘範所逐,遂入海而亡矣。上曰,石勒何如人也?儀泳曰,石勒豈不誠人傑,而至於聽史時,賴有此耳之說,臣則以爲,此殆石勒之假托也。夫石勒,本羯人也,乘時倔起,盜竊大器,固宜其不習文學,而但觀其自道之語,以爲竝驅光武,比肩韓·彭,則亦不可謂全然茫昧於古史矣。特以其衒能瞞人之計,乃爲此何以遂得天下及賴有此耳之語,臣則謂伊時史官,見欺於石勒也。上曰,不必如是深察矣,又敎曰,五胡之君,亦有可觀者乎?儀泳曰,元魏,本什翼犍之後也。至於拓拔跬,始大其業,以至孝文帝宏,欲其用夷變華,移都洛陽,禮制久廢之餘,又能斷然行三年之喪。此等君,若出於中原,則當爲三代後第一人君,周文帝宇文邕,亦難得之君也。任用蘇綽,修擧政事,因幞頭而創紗帽之制,變官制而復周官之舊,一代文物,燦然可觀,此亦可法之君也。金主雍,號稱小堯·舜,與宋孝宗竝世,觀於宋鑑等書,可知其爲治之甚高,其後則淸之康熙,亦是卓然之君也。上曰,南北朝諸國,皆分別奏之也。儀泳曰,南朝卽晉宋齊梁陳隋六朝,而北朝卽漢劉聰,趙石勒,秦符堅,燕慕容垂,魏拓拔跬,齊高歡,周宇文泰,而齊亡於周,周禪於隋矣。大抵中華外夷,迭相消長,如天地之有陰陽,瞭然若指掌,自三代已然,但夷狄則兵力甚强,中國若與之鬪力,則決難相抗,而惟其有柔能制强,文能勝武之理,故自古御戎之策,在於文敎,而不以兵力矣。我國不幸,北隣蒙古,南接日本,兵力旣難相抗,惟宜益闡文敎,以爲陽盛陰退之機,此正今日所當講究從事之事也。上曰,更言人品,可也。儀泳曰,諸葛亮事,臣俄亦仰奏,而大抵孔明,自任忠義之道,嚴於漢賊之分,若得君行道,則禮義足可興,而猶有可議者存焉。入蜀時,橫奪劉璋,誠爲千古欠處,此乃如曹操之奸所可爲,決非如昭烈·孔明正大忠義者之所可爲也,白玉微瑕,誠爲可惜。且獻帝凶問至蜀,昭烈便卽帝位,此亦非美事,昭烈雖漢之同姓,其爲漢臣則一也,此與曹丕事,不甚相遠,正所謂君子之過者也。唐之人物,當以郭子儀爲首,功烈如彼其大也,富貴如彼其專也,而曾無一毫驕意,能保終始臣節,但綱目有云窮奢極侈,而人不非此,誠可怪事也。上曰,何必只言人短處?三代之皐陶·稷·契,後世之王·魏·房·杜,皆宜歷陳也。儀泳曰,皐陶·稷·契,皆上古聖人之流也。皐陶謨,與二典,相表裡,而其中命德命討等句語,尤爲切實懇至,政事懋哉懋哉之句,宛如詩傳中亹亹文王之句,皐陶其可謂聖人矣。且聖賢之後,必不泯沒,稷之後爲周,契之後爲商,皐陶之後爲漢,其子孫至今遍滿於天下矣。至於唐之房·杜,果是一代元臣,初爲弘文館學士,後爲凌烟閣功臣,是以論唐之賢臣者,以爲前有房·杜,後有姚·宋。但朱子以爲,房·杜不能留意於禮樂刑政,只是村學究常例條,此誠至當之論也。且王·魏·房·杜,皆是王通弟子也。王通則平生以先王制禮自任,而此四人則遇如唐太宗之賢君,不能興起禮樂,是誠難測之事也?俊輔曰,儒疏伏閤者三,而或涉冒禁,有難遽然捧入,何以爲之乎?上曰,儒疏何事也。俊輔曰,關西定州儒生請先正臣趙憲追配新安書院事也。嶺南儒生請忠憲公金昌集,文忠公閔鎭遠祠享事也。湖西儒生請故持平金正默贈爵謚事也。上曰,皆曉諭退送,可也。惠慶宮進服加減正氣散前方中,加人蔘一錢,一貼煎入事。出榻敎仍命閣臣·玉堂先退。俊輔等退出。又命退,承史以次退出。
辛未閏三月六日五更,上御誠正閣。藥房都提調·副提調,左議政·時原任閣臣承候入侍時,藥房都提調金思穆,副提調金相休,假注書任存常,別兼春秋李紀淵,記事官朴齊聞,行都承旨洪義造,假注書朴來謙,左議政金載瓚,檢校提學金祖淳,提學朴宗慶,原任直提學李存秀,直提學洪奭周,原任直閣徐俊輔,直閣李光文,待敎李龍秀,以次進伏訖。載瓚曰,中夜驚動,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,湯劑進服後,諸節,何如?上曰,比前差勝矣。載瓚曰,嘉順宮氣候,何如?上曰,一樣矣。載瓚曰,禁中失火,出於不意,而旋卽撲滅,延燒不多,誠不勝萬幸矣。思穆曰,近日風勢,連爲不佳,而今日則無風氣,故救火甚易,尤爲萬幸矣。上曰,火出禁中,係是災異,求言減膳等事,當次第擧行乎?載瓚曰,香室與史庫,雖有所重,旣與正殿有異,恐不爲大段災異,而求言減膳等事,亦不必爲之矣。上曰,失火根因,知之乎?義浩曰,姑未詳聞,而始起於香室虛間云矣。上曰,史記被燒者幾許耶?載瓚曰,列朝實錄合爲七十二櫃,而其中六櫃則奉出,其餘則皆被燒燼云矣。上曰,未及奉出者,若是之多,此將何以爲之?紀淵曰,當宁時政記,則令各該史官更爲受納,恐好矣。上曰,已爲奉出者,當於何處奉之耶?載瓚曰,姑爲權奉於政院日記庫恐好矣。義浩曰,香室亦有所重,而見今一時爲急矣。上曰,香室定於何處則好耶?載瓚曰,香室不可狹少,而摠府頗爲廣闊,今姑權用,而明政殿傳香則恐好矣。思穆曰,中夜失火,聖心驚動,二錢重人蔘粟米飮,煎入爲宜,而各殿宮亦一體煎入,恐好矣。上曰,置之,仍命大臣先退,載瓚等退出。上曰,坊民之救火入來者爲幾許耶?義浩曰,數則不可的知,而充滿於殿庭矣。上曰,火卽撲滅,則宮城扈衛當撤罷,而亦當出標信耶?義浩曰,然矣。上命書傳敎曰,宮城扈衛,待盡爲救火後撤罷。仍敎曰,失火處守直人,誰當勘罪乎?義浩曰,不能檢飭之官員及下隷,俱當請勘,而姑未直出矣。上曰,明日令刑曹嚴覈也。又敎曰,掖隷之下刑曹者,果已査出,而無徑斃之慮乎?義浩曰,俄聞刑判言,尙未査得云矣。上曰,文衡入來乎?義浩曰,文衡聞火變赴闕,方在藥院,而不爲出肅矣。上曰,有何難安之端,如是撕挨云耶?義浩曰,兩次俱以前望蒙點,固爲難安,而且文衡違牌之勿爲呼望,無前例云矣。上曰,勿爲呼望,果是自上未察,俄下傳敎中勿爲呼望一句,爻周,卽爲入來之意,申飭,可也。仍命書傳敎曰,明日殿座下敎,置之。又敎曰,眞殿御容,俄已移奉矣,不可無慰安之節,茶禮節次及承史參班與否,筵退後與閣臣商議稟定也。仍命退,諸臣以次退出。
上在昌德宮。停常參·經筵。
夜一更二更,月暈。
藥房都提調金思穆,副提調金相休啓曰,深夜失火,聖心驚動,伏未審夜間,聖體若何,寢睡·水刺之節,何如?臣等率諸醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?元子宮氣候,何如?臣等不任區區下忱,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。元子宮,藥房口傳問安。答曰,知悉。
徐俊輔,以都摠府言啓曰,今日入直內三廳武兼禁軍及軍兵等,中日習射枝放,請出標信。傳曰,知道。
徐俊輔啓曰,來十一日朝參日次矣,敢稟。傳曰,停。
申溆啓曰,來十一日輪對日次矣,敢稟。傳曰,當次人受點,後日次待令。
以吏曹參議宋冕載牌不進罷職傳旨,傳于申絅曰,只推。
徐俊輔啓曰,行大司憲李直輔,執義宋啓榦,掌令李英發,持平姜學濬在外,掌令李錫祜,持平趙經鎭牌不進,監察茶時之意,敢啓。傳曰,知道。
傳于徐俊輔曰,召對爲之。
洪義浩啓曰,去夜香室回錄之災,萬萬驚心,失火根因,今方依下敎,自該曹嚴覈,而其不能檢飭之入直官員及忠義,不可不嚴勘,常時闕內禁火,專係兵曹,而旣不能先事檢束,又未能登時撲滅,當該入直堂郞,亦當重勘,而本院請推之外,無他可施之罰,何以爲之?敢稟。傳曰,竝拿處。
申絅啓曰,大提學沈象奎旣入闕中,不爲肅謝,直爲出去,事甚未安,推考警責,仍卽牌招,以爲會圈之地,何如?傳曰,允。
申溆啓曰,大提學沈象奎牌不進推考傳旨,今方捧入,而會圈命下,已至多日,特敎申飭,何等截嚴,連事違召,終不承膺,揆以事體,誠甚未安,更爲牌招,何如?傳曰,允。更爲嚴飭,期於肅命。
以司諫金孝眞,獻納洪命周,正言李鍾運,掌令李錫祜,持平趙經鎭牌不進罷職傳旨,傳于徐俊輔曰,只推。
申溆,以內醫院都提調意啓曰,提調沈象奎今日問安,不爲仕進,卽爲牌招,何如?傳曰,允。
申溆,以奎章閣言啓曰,提學朴宗慶疏批已下,待明朝牌招察任,何如?傳曰,允。
申溆,以奎章閣言啓曰,直閣李光文疏批已下,卽爲牌招察任,何如?傳曰,允。
徐俊輔,以兵曹言啓曰,萬安門左右邊墻垣圍排處,限修築間入直禁軍十人,龍虎營將校率領,依定式晝察夜巡,端暉門連接墻垣圍排處,金虎門入直軍二十名除出,嚴加直守之意,分付,何如?傳曰,允。
徐俊輔,以摠戎廳言啓曰,本廳左部千摠金致晙,右司後哨官金應默,謂有身病,莫重扈衛,不卽待令,爲先汰去之意,敢啓。傳曰,知道。
徐俊輔,以兵曹·刑曹言啓曰,臣等謹依下敎,合坐於龍虎營,手犯從事官情節,査問於降付軍役張繼興等處,到底窮覈,則皆以爲,曺郁邦·鄭德淳·黃潤海·姜千得·李興秀,金有信,韓福文,姜福雲·姜漢範·朴繼孫·朴文昌等,作挐於捕廳,而其中曺郁邦·鄭德淳兩漢爲魁之狀,五十八人兩次納供,一辭同然,則可見郁邦·德淳之作頭率往。姜漢範·朴繼孫招以爲,今月初二日刑曹推捉之後,鄭德淳,訪見曺郁邦,牽衣密語曰,捕廳作挐事,愼勿發說之言,丁寧參聽云,許多人中德淳之必訪郁邦,有此密議者,其犯手眞贓,昭不可掩。大抵伊日諸漢所犯,有拳撞者,有足踢者,有曳投獄中者,同往十一漢,可知其無不手犯,則爲首者,斷當論以先犯,而郁邦·德淳之情跡詞證,若是明的,實爲諸罪人之首,而嚴訊之下,一直抵賴,究厥情狀,尤極痛惡,郁邦·德淳,更加嚴刑,捧遲晩擧行。黃潤海·姜千得·李興秀·金有信·韓福文·姜龍雲·姜漢範·朴繼孫·朴文昌等九名,同往情跡,雖皆綻露,先犯兩漢,旣已斷定,合施次律。吳慶默着白笠立於捕廳廳上之說,旣發於德淳之招,不可以不出於諸漢之招,有所容貸,一體施以次律,何如?傳曰,允。初雖有梟示之命,首犯査得,終未明的,刑政所關,亦不可歇治,而但聞罪囚多日刑訊,徑斃可慮云,但拷已毁之脚,反違欽恤之義,首犯兩漢,爲先黑山島竝限己身定配,其外諸漢之當施次律者,一體島配。
徐俊輔,以刑曹言啓曰,因罪人曺郁邦等,宄覈草記,傳曰,允,初雖有梟示之命,首犯査得,終未明的,刑政所關,亦不可歇治,而但聞罪囚,多日刑訊,徑斃可慮云,但拷已毁之脚,反違欽恤之義,首犯西漢爲先黑山島,竝限己身定配,其外諸漢之當施次律者,一體島配事,命下矣。依傳敎,罪人曺郁邦·鄭德淳,全羅道羅州牧黑山島,竝限己身定配,黃潤海康津縣薪智島,姜千得古今島,韓福文扶安縣蝟島,姜龍雲興陽縣鹿島,朴繼孫呂島,姜漢範羅州牧智島,朴文昌靈光郡荏子島,吳慶默慶尙道巨濟府,李興秀·金有信南海縣,竝絶島定配所,卽爲押送,已發配罪人安處誼等十六名,本事今已究竟,更無可問之端,竝依前還發配所之意,敢啓。傳曰,知道。
奎章閣提學朴宗慶疏曰,伏以,臣於昨者,伏奉內閣提學前望特授之旨,華誥誕頒,牙牌儼臨,驚遑恧蹙,誠不知所以自措,而惟義分之是爲懼,體例之罔敢越,遂不得不章皇出肅,祗承恩命,退伏私次,歷日兢惕,不審殿下,何爲而復有此誤恩也。夫閣職之設,卽我先朝右文儲才,作新一代之精義晠典也,其員有六,而惟其人不必備,備則必極當時之選,副共推之望,況提學之爲任也,管閣務則有總領之責,參科試則有考校之權,若古之掌院學士,乃其職耳。固不可人人濫受,如循資例陞者然,而在於臣則揣分度力,自知甚明,粤自始叨之日,必辭乃已者,聖上之所嘗許也,同朝之所共諒,而在下僚亦旣冀免,則尤何可冒居於長官乎?辭卑居尊,放倒廉隅,此猶屬臣之一身,而上失器使,下昧量入,豈不亦累聖簡而招物議乎。此臣區區之所大恐,而百回思惟,終不得其可據之義也。玆敢短疏瀝腔,仰瀆慈覆之天。伏乞聖明,俯察臣言之非出於一毫飾讓,特收新命,以重官方,不勝千萬至祝。臣無任云云。答曰,省疏具悉。前望無異於薦圈,況卿之文華,允合此任者乎?卿其勿辭察任。
直閣李光文疏曰,伏以,臣顓蒙無似,猥備顧問之列,屢登文陛,無一報稱,臣之空疎不學,於是益著,而惟聖慈曲垂帡幪,不賜斥免,臣每自筵退,祗增愧懼,不意直閣寵除,又及於臣身,撫心震惕,靡所容措。臣於待敎之職,屢辭不獲,遂至黽勉承膺,則今於是除,顧何用復事逡巡,冒犯瀆擾,而第臣所蒙恩命,乃前望添書也,添書略與中批有間,而自上特授則一也。竊意殿下此擧,以臣已經待敎於是職,謂不過循序而進,是設閣以後創有之事耳。夫由待敎而進直閣者,其規固不復經圈,然而必使本閣越薦,銓部擬望,以備財擇,則蓋以官制不可不重也,公議不可不察也,此我先王所以肇創徽規,必愼其選,未或有以睿旨特授者也。今殿下之所以善繼善述,不愆不忘者,亶不在是乎,先王之徽規,由臣而壞,殿下之名器,由臣而輕,旣無以絲毫裨補,而適足以上累天眷,則今何可蹲冒榮次,不少自䘏乎?地雖宿硏而秩則愈顯,恩固非常而義益難進。伏乞聖明,察臣衷懇,亟命還收臣新除職名,以存閣規,以全微諒,不勝大幸。臣無任云云。省疏具悉。此與南床陞遷之玉堂同焉,今之創開,亦是後日之法也,爾其勿辭察職。
辛未閏三月初七日辰時,上御誠正閣。召對入侍時,直提學洪奭周持詩傳第八卷,參贊官徐俊輔持詩傳第八卷,侍讀官洪儀泳持詩傳第八卷,檢討官李鼎秉持詩傳第八卷,假注書朴來謙持詩傳第八卷,別兼春秋李紀淵持詩傳第八卷,記事官朴齊聞持詩傳第八卷,以次進伏訖。上開卷命讀,儀泳讀自經始靈臺,止述民樂之詞也。上曰,下番讀之。鼎秉讀自下武維周,止非有誤也。上曰,閣臣讀之。奭周讀自文王有聲,止因此而誤耳。上曰,參贊官讀之。俊輔讀自詩傳大全卷之十七,止皆有誕字。上曰,注書讀之。賤臣讀自敦彼行葦,止今正之如此。上曰,上番讀之。紀淵讀自旣醉以酒旣醉以德,止旣醉八章章四句。上曰,下番讀之。齊聞讀自鳧鷖在涇,止鳧鷖五章章六句。上曰,文義陳之。儀泳曰,靈臺章,卽文王營造臺榭之詩也。此亦土木之役,則聖王之所不必爲,而大旨乃云望氛祲察災祥時觀游節勞佚,此文王所以不得已而爲之者也。古文之論靈臺辟雍處,或合而爲一,或分而爲二,漢儒之說固多端,而要之,敎士時則當稱辟雍,望氛祲時則當稱靈臺,其實非二處也。然則靈臺之作,尤爲所重,不可以尋常土木之役言之也。然而是臺之經營,只在文王之心,初非文王之言,而庶民子來,不日乃成,文王猶曰勿亟,此可見君臣之間,情志交孚,宛有家天下之義矣。第二章所云麀麀鳥魚,亦似遊心於臺池鳥獸,而此乃托物以言其氣像,比如作人之化,起興於鳶魚也。周禮言禮樂一變而致毛物,再變而致羽物,三變而致鱗物,蓋亦此意也。聖人之化,如天地造化,鱗介羽毛,自然同被其澤,初非文王樂有鳥獸之故也,初章言樂意之本,王者之樂,在於庶民子來矣,第二章言不但與民同樂,物亦同樂矣,第三章言文王有鍾鼓之音,辟雍之樂,此正孟子所云與民同樂故能樂者也。末章言文王集衆士而同樂,蓋鼉鼓之聲,能聞百里,有非賁鼓之比,而文王地方,亦爲百里,故終言鼉鼓逢逢者,卽與民同聽,偕樂太平之意也。後來繼世之君,當富貴之地,自以一身爲私,無與民同樂之意,況何能作成衆士乎?此所以文王之聖,後世無及者也。今我殿下,臨御十年,安靜爲治,八域如一家,臣於目前事,有以驗之矣,昨日火災,出於至近之地,而在於不意之時,上下臣僚,蒼黃顚倒之中,坊民之奔走入來,焦頭爛額,殆若救渠家之災,此事如此,他事可見矣,都城如此,八路可驗矣,雖靈臺子來之民,何以加此?若又崇尙儒化,重闡文王辟雍之化,則彼子來之民,尤當興起矣。昔魯僖公非怒伊敎,而能致淮夷之來服,漢明帝躬迎更老,而期門羽林,通孝經章句,況在上者以堯·舜之道導其民,則比屋可封之化,豈其難致耶?夫君政布下,下情通上者,皆在於儒士,故自古聖君,必重儒士者此也。顧今講筵日開,聖學克勤,而近日經術壞敗,公車文字,祗敗人心術者,何也?此皆由於儒化之不明,敎化之不行故也。伏望殿下於開講之際,不但與近臣數三人,討論經義而已,務令一世之人,同被儒化,則聖心所在,將無所不可爲,爲堯爲舜爲文王,惟在殿下誠意淺深之如何耳,伏願體念焉。上曰,下番陳之。鼎秉曰,今此下武章有云昭玆來許,承其祖武,於萬斯年,受天之祜,蓋來許指子孫也,祖指武王也,武指事績也。武王之洪功達孝,子孫能繼承,則其萬年受祜,此必然之理也。詩云不愆不忘,率由舊章,書云監于先王成憲,其永無愆,孟子云遵先王之法而過者未之有也。惟我列聖朝善政嘉謨,吏不勝書,無愧三代之君,而今我殿下,承艱大之業,盡繼述之道,則此正所謂君子有孝子,而萬年受祜,不獨專美於古矣。若夫法祖宗之道,莫過於寶鑑一部,伏望燕閑之暇,常目在之,以盡繼述之義焉。英考御製自省編,亦是後嗣王所可取則者,竝爲披閱之地,亦臣區區之望也。上曰,閣臣陳之。奭周曰,今日所講二什,皆是好文字,而生民詩末章有云庶無罪悔,此眞可謂盡出古聖王兢業之心事矣。夫自后稷積德累仁千有餘年,至于文·武·成·康之世,洪功大業,赫然明著,如欲揄揚,雖千言萬語,難以形容,其心亦當泰然自足,而今乃不然,只曰庶無罪悔而已,庶之一字,尤可見不自滿足之意矣。古昔聖王,有如此功德,受如此福祿,而其心猶自謙謙,溢於辭表,亦可見王者奉天之道,惟恐得罪于天,晷刻之頃,有難放過矣。昔麥邱老人,告齊桓公曰,願君無得罪於百姓,此言雖似妄發,而人君用心,固當如是,天視自我民視,天聽自我民聽,是以周家福祿,永世不替矣。今我殿下,聖德非不日躋矣,令聞非不日彰矣,而聖心則宜其猶有不足,惟恐一事或有不盡處,則周家之功德福祿,必不專美於古矣。伏願以此四字,深留聖意焉。上曰,參贊官陳之。俊輔曰,臣則別無可陳之文義矣。上曰,今日所講文義皆好,正可鑑戒處也,何以則可以實心鑑戒耶?儀泳曰,聖問及此,誠我東無疆之福也。俄於靈臺章,臣已有所陳,而庶民之子來,卽我殿下誠心對揚之故也,臣誠蔑劣,不足以對揚萬一,而惟伏望觸事觸處,一以誠意爲主,而兼以閣臣所奏庶無罪悔之意,常存聖念,則其於文王地位,不難到得矣。夏禹大聖也,舜猶曰汝惟不矜不伐,文王亦大聖也,猶曰望道而未之見,古聖人謙謙之德,有如是矣。夫民受天地之中以生萬物中最貴者也,如欲充其量,則必也爲聖人而後可矣,況人君爲民父母者也?如欲充其量,則必也爲堯·舜而後可矣。下問中何以則三字,正是爲堯爲舜之本也,伏望益復加勉,兼致意於庶無罪悔四字,以爲對越上帝之道焉。詩云畏天之威,惟時保之,人君所畏之處,惟天是已,惟聖上,晷刻勿放心,畏天愛民,不自滿暇,則聖學造詣,當如何哉?上掩卷,俊輔曰,實注書雖出病代,若入闕內,則仍爲出仕,規例卽然,而昨夜上下實注書,旣已入來,仍不出仕,亦不登筵,任自出去者,大違格式,事甚駭然,所當重勘,而本院請推之外,無他可施之罰,何以爲之乎?上曰,拿處,可也。出擧條俊輔曰,雖以假注書言之,不無替入之失,請上下假注書推考,何如?上曰,此非假注書所可任意之事,推考安徐,勿出擧條,可也。紀淵曰,今番回祿之災,出於深夜蒼黃之中,列聖朝實錄合爲七十二櫃,而只以六櫃奉出,其外文獻事蹟,竝皆被燒,臣等俄於火炎撲滅之後,進詣舊基,搜得燼餘,而實錄所重,雖云自別,亦無以灰燼片張,如前奉安,臣意則或就舊基燒火,或依洗草例爲之似好,而不敢自下擅便,敢此仰達矣。上曰,旣是燼餘,則更入燒火,雖似輕便,揆以事體,不可如是,謹依洗草例爲之似好,當更有下敎耳。紀淵曰,六櫃奉出之後,俄始權奉於堂后,而日後修正之時,不可不一番奉審,俾無疊錄之歎矣,當於改建本館,還奉六櫃之際,依考出例,堂郞眼同奉審,事甚便好,故預爲仰達矣。上曰,依此擧行,而本館所奉實錄,始自何朝耶?紀淵曰,向於仁祖甲子适變實錄移奉時被火,自太祖實錄,至明宗實錄,竝皆燒燼,其時始修宣祖實錄,而伊後列聖朝實錄,合爲七十二櫃矣。奭周曰,古者史庫,在於都城及三道監營矣,壬辰之亂,三處失火,惟全州幸而獲免,其後爲懲此弊,始依上古藏史之例,創爲山城之制,其設置之意,極爲深遠矣。上曰,本館雖以存羊之意,不可不設置,而山城史庫,旣爲永久無弊,則勿爲藏史於本館,只藏於山城,未知何如耶?奭周曰,藏史之規,本館爲主,山城則不虞之備而已,且或有考出實錄之事,則遠莫致之,藏之本館,然後事面方好矣。上曰,今番所燒燼者,其將謄入,而有何旁照之例耶?奭周曰,政院日記,曾被燒燼,追後謄入,此外無他可照之例矣。今此所燒中不可不充補者,從便充補,果爲合當,而其外汗漫者,有難一一充補矣。上曰,失火根因,果已詳探乎?俊輔曰,姑未詳知,而昨聞香室小兒軍,誤爲失火,以至此境,兒軍則仍卽生㤼而逃走云矣。今日自刑曹,捉去其時入番守僕云,似當詳査根因,而兒軍亦似當推捕矣。上曰,兒軍之姓名云何,而亦有族屬云耶?俊輔曰,亦未能詳知矣。上曰,香室入直官員及忠義,何至今不請罪也?俊輔曰,採得根因後,當爲請罪矣。上曰,初不知火災之始於何處則已,旣明知其出於香室,則豈可不卽地請罪耶?出去後着實擧行也。又敎曰,今午將行眞殿別茶禮,承史·閣臣,亦當依癸亥年例入參乎?奭周曰,癸亥年則是還安也,今番則是慰安也,事面稍有間焉,若無特敎則恐不必入參矣。上命閣臣·玉堂先退,奭周等退出。又命退,承史以次退出。
上在昌德宮。停常參·經筵。
徐俊輔啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
傳于申溆曰,召對爲之。
申溆,以弘文館言啓曰,新除授副校理金學淳時在京畿楊州地,經筵入番事緊,請斯速乘馹上來事,下諭。答曰,依啓。
洪義浩啓曰,假注書任存常身病猝重,勢難察任,今姑改差,何如?傳曰,允。
假注書任存常改差,代以李基華爲假注書。
申溆啓曰,大提學沈象奎牌不進推考傳旨,今方捧入,而會圈命下,已至多日,特敎申飭,何等截嚴,連事違牌,尙不承膺,事體所在,誠甚未安,更爲牌招,何如?傳曰,允。飭敎屢下,終始違召,極涉未安,自政院更加申諭,使之卽爲入來肅命。
申溆啓曰,大提學沈象奎再牌不進推考傳旨,今方捧入,而會圈命下,已至多日,前後飭敎,不啻截嚴,屢度催促,終不承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
徐俊輔啓曰,掌令李錫祜,謂有情勢,奉牌闕外,屢度催促,終不承膺,事體所在,誠極未安,從重推考,何如?傳曰,允。
以注書李永昆·趙璟鎭拿處傳旨,傳于徐俊輔曰,竝削職,令該府擧行。
傳于徐俊輔曰,時原任大臣·戶曹判書·禮曹判書,再明日次對來待。
傳于申絅曰,公忠監司未差之代,政官牌招開政,待下批,使之當日辭朝。
有政。吏批,判書朴宗慶進,參判李存秀受由在外,參議宋冕載進,左副承旨申溆進。啓曰,公忠監司,今當差出,而擬望之人乏少,承旨竝擬,何如?傳曰,允。以朴宗京爲禮曹參判,吳慶元爲繕工副正,元在明爲公忠監司,李舒爲龍仁縣令,弘文正字單李龍秀,兼奎章閣待敎單李龍秀。
兵批,判書李勉兢病,參判金孝建病,參議鄭景祚拿處,參知權烒入直進,同副承旨徐俊輔進,啓曰,兵批無緊窠,吏批無送西之人,無政事之意,敢啓。傳曰,知道。
備忘記,公忠監司元在明下直,長弓一張,長箭一部賜給。
傳于申溆曰,公忠監司留待。
傳于申溆曰,公忠監司入侍。
以司諫金孝眞,正言李鍾運,掌令李錫祜牌不進罷職傳旨,傳于徐俊輔曰,只推,更爲牌招,違牌,勿爲呼望。
以南兵使金爔狀啓,官鎭門聚點,常時不能檢飭,惶恐待罪事,傳于徐俊輔曰,勿待罪事,回諭。
徐俊輔,以都摠府言啓曰,副摠管李羲甲,以同知義禁府事,本府坐起,晝仕出去之意,敢啓。傳曰,知道。
徐俊輔,以訓鍊都監言啓曰,因兵曹草記,端暉門連接墻垣圍排處,金虎門軍二十名除出,將校一人率領,限修築間嚴加守直之意,敢啓。傳曰,知道。
徐俊輔,以義禁府言啓曰,平安監司李晩秀狀啓內,碧潼前郡守具絎罪狀,令攸司稟處事,啓下矣。具絎以按覈使軍官,方在黃海道海州牧云,依例發遣府書吏拿來,何如?傳曰,待按覈使上來後拿來。
徐俊輔,以刑曹言啓曰,罪人姜洙永·梁元哲·金弘遠·李昌蕃·崔致大等五名,嚴刑準三次後,押送各其配所次,姑爲嚴囚之意,前已草記蒙允矣。姜洙永等,今已嚴刑準三次,竝卽押送各其配所之意,敢啓。傳曰,知道。
獻納洪命周啓曰,臣姿甚魯愚,識又淺短,淸朝言責,本非可堪,而納言新除,忽下於千萬夢想之外,臣誠惶恧,不知攸措,違傲罪積,義分是懼,雖不得不章皇出肅,而第臣於臺地,鐵限情勢,決難冒據。且於合啓中,亦有私義之不可隨衆聯參者,故曾叨臺職,屢陳敦倫之義,輒蒙體諒之恩,前後處義,宜無異同,臣以此情踪,其何敢一刻晏然於臺次乎?請命遞斥臣職。答曰,依啓。
持平趙經鎭啓曰,臣於言責之任,本不近似,而持憲除旨,忽下於夢想之外,召牌荐臨,臣感恩怵義,雖不得不冒沒出肅,而第臣於合啓中,有私義之不可隨參者,曾叨臺職,以此引避,特蒙體諒之恩,則前後處義,宜無異同,而昨緣禁中失火,擧朝驚遑,不敢言私,冒犯違傲,今始來避,所失尤大,以此情踪,其何可一刻蹲據於臺次乎?請命遞斥臣職。答曰,依啓。
禁府啓目,平山府使任聖說原情云云。傳旨內辭緣,泛稱遲晩,所當請刑是白乎矣,曾經閫帥,勿謂請刑,載在大典通編,議處,何如?判付啓,依允。又啓目,香室官員金錫洪,忠義張極老等原情云云。傳旨內辭緣,泛稱遲晩,竝只刑推得情,何如?判付啓,竝只除刑推議處爲良如敎。又啓目,注書李永昆·趙璟鎭等原情云云。傳旨內辭緣,泛稱遲晩,所當請刑是白乎矣,時任史官,勿爲請刑,載在大典通編,竝只議處,何如?判付啓,依允。又啓目,兵曹參議鄭景祚,佐郞南奎采等原情云云。傳內旨辭緣,泛稱遲晩,鄭景祚段,所當請刑是白乎矣,曾經侍從,勿爲請刑,載在大典通編,議處爲白乎旀,南奎采段,刑推得情,何如?判付啓,依允爲旀,南奎采段,除刑推議處爲良如敎。
兵曹判書李勉兢疏曰,伏以,臣庸愚謭劣,不能事事,觸處僨誤,無往非辜,而至於再昨日香室回祿之災,而臣之不職之罪,尤無所逃矣。半夜扈衛,達朝喧雜,上而驚動我殿宮,下而奔走我臣庶,思之震惕,歷日靡定,闕內禁火之政,實係臣曹,而臣方待罪長官,果能先事察飭,豈至於此?究厥罪狀,臣實爲首,而喉院請勘,只論入直,不及於臣,使僚堂郞官,獨被其罪,而臣則晏然若無罪之人,臣心悚恧,已無可言,而不有乖於核實之政耶?臣卽宜首實待勘,而昨日合座有命,擧行時急,不敢引義退伏,今始短章自列,恭俟處分。伏乞聖上,特降威罰,俾公法伸而私心安焉。臣無任云云。答曰,省疏具悉。卿其勿辭行公。
敎公忠監司元在明書。王若曰,共理者二千石惟良,愼簡有素,今畀以五十州宣化,委寄非輕,蓋其爲責也專,所以惟才是用。睠言湖西一路之重,近接漢南三輔之區,四百年培養之餘,雖士風本稱以彬郁,三數歲荐歉之際,而民業自至於凋殘,世族土豪之盤居,不無兼竝之患,院屬塚戶之錯列,便成奸逋之藏,徵糶括丁,其弊已痼,剸煩束濕,厥務孔殷,沿海流亡之家,尙遲安集,近峽羈寓之戶,政須勞來,矧當舊伯之遭艱,尤急藩臬之托重,苟不得緩急可恃者,分予深憂,則何以威惠竝施之?收玆敗局,惟卿,性度和易,才猷敏通,蘭玉階庭,素稱相門之肖子,蒭牧縣邑,早屈蔭塗之良材,曁蜚英於臺省經幄之間,本末俱著,遂紆寵於密直成均之任,榮遇冞隆,久矣名實之可觀,宜乎內外之歷試。玆授卿以公忠道觀察使兼兵馬水軍節度使·巡察使·公州牧使,卿其祗服寵命,恪守官箴,體九重之宵旰,以寬此若恫之思,爲一道之福星,以紓彼荐饑之困,非廉威莫能憚壓守宰,非慈惠安得撫緝生靈?身布稅米之收徵,縱有不可以已者,國計民憂之輕重,必須深思而處之,他餘稟裁,自有典憲。於戲,導俗惟先於律己,課吏當勉於秉公,范孟博之攬轡澄淸,可期列郡之盡讋,賈刺使之褰帷詢訪,佇見疲氓之復蘇,故玆敎示,想宜知悉。知製敎任天常製進。
辛未閏三月初八日辰時,上御誠正閣。召對入侍時,直提學洪奭周持詩傳第八卷,參贊官申溆持詩傳第八卷,侍讀官李東煥持詩傳第八卷,檢討官任天常持詩傳第八卷,假注書任存常持詩傳第八卷,記注官劉㵙持詩傳第八卷,記事官朴齊聞持詩傳第八卷,以次進伏訖。上命開卷讀之。東煥讀自假樂君子,止答鳧鷖者。上曰,下番讀之。天常讀自干祿百福,止率由舊章。上曰,閣臣讀之。奭周讀自威儀抑抑,止四方之綱。上曰,參贊官讀之。溆讀自之綱之紀,止假樂四章章四句。上曰,文義陳之。東煥曰,此章所言宜民宜人之宜字,實爲人君爲政之要法矣。蓋爲政之道,宜於民心,則民心允協,得賢授職,上下交泰,自然宜民宜人,則必致受天之祿,而天又申之福祿矣,然則宜君宜王,子孫千億矣。且不愆不忘,率由舊章,以盡繼述之道,則只係於誠心二字,而誠心之效,又至於宜君宜民,綱紀四方矣。雖以進講一事言之,今日溫繹,明日溫繹,必以誠心做去,則功效當如何哉?臣又以再昨夜回祿之災進戒焉,深夜失火,殿宮驚動,臣民之心,如燬如焚,幸卽救滅,而至於兵曹堂郞,香室官員及守衛之卒,誠不無不善檢飭之罪,然此不過一時無妄之災,罪則微眚而已,且以災異言之,何代無災異也?今殿下値玆仁天之示警,恐懼修省,則此亦天心之爲殿下玉成處矣。伏願益加修省之方焉。上曰,下番陳之。天常曰,此章之旨則上言宜君宜王,下言威儀德音矣,言以此抑抑之令儀,能無私怨惡而任衆賢,則得賢任官之道,必得其要矣。大抵爲治之道,如天之覆物,如日月之無私照,然後可以爲知人用人之道,而且賞罰得中,方可爲任官責成之道矣。伏願此等處益加體念焉。上曰,閣臣陳之。奭周曰,此章所云不解于位,民之攸曁者,言人君能爲綱爲紀,則臣下賴以安矣。蓋下民之勞逸在上,上勞則下逸,上逸則下勞,是以古昔聖王,必宵衣旰食,爲天下萬民而勞苦矣。若君安而民勞,民不堪其苦,則君誰與爲治哉?必也憂勤警惕,不遑暇食,能爲綱於四方,則君燕其臣,臣媚其君,以至國治而民安矣。今殿下承祖宗積累之業,昇平無事者累百年矣,政令施措之間,必以不解于四字,爲享久安全之方焉。上曰,參贊官陳之。溆曰,上下番及閣臣,皆已奏之,臣則無可陳者矣。上曰此章別無文義矣。命掩卷,仍命閣臣·玉堂先退,奭周等退出。溆曰,今番香室回祿之中,救出者只是儀軌·謄錄六七卷,而香及香祝櫃與紅袱,皆入燒火中,御押櫃亦爲燒火矣。宗廟·景慕宮望祭不遠,香祝櫃等屬,自戶曹使之趁期造納,御押櫃,例自本院造成,香則當取用於備邊司,祝文紙,當發關該道來納,而今番則姑先以咨文紙代用爲宜,故竝此仰達矣。仍命退,承史以次退出。
辛未閏三月初八日酉時,上御誠正閣。公忠監司入侍時,左副承旨申溆,假注書朴來謙,記注官金初燮,記事官朴齊聞,公忠監司元在明,以次進伏訖。上曰,公忠監司進奏職姓名,可也。在明曰,公忠道觀察使臣元在明也。上曰,當日辭朝,故不得上疏乎?在明曰,然矣。上曰,宣諭別諭除之,下去着實爲之也。仍命公忠監司先退,在明退出。又命退,承史以次退出。
上在昌德宮。停常參·經筵。
自卯時至人定,灑雨下雨,測雨器水深二分。
申溆啓曰,明日常參·經筵,取稟。傳曰,只晝講。
徐俊輔啓曰,行大司憲李直輔,執義宋啓榦,掌令李英發,持平姜學濬在外,掌令一員,持平一員未差,監察茶時之意,敢啓。傳曰,知道。
徐俊輔啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
徐俊輔啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于申絅曰,召對爲之。
假注書李基華有頉,代以朴熙顯爲假注書。
申溆啓曰,大提學沈象奎再牌不進推考傳旨,今方捧入,而會圈命下,已至多日,特敎申飭,何等截嚴,連違召命,終不承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
徐俊輔啓曰,左邊捕盜大將柳孝源,自鄕上來云,卽爲牌招,傳授命召及大將牌·傳令牌,何如?傳曰,允。
申溆啓曰,大提學沈象奎牌不進推考傳旨,今方捧入,而會圈命下,已至多日,特敎申飭,何等截嚴,連違召命,無意承膺,揆以事體,萬萬未安,更爲牌招,何如?傳曰,允。
申溆啓曰,大提學沈象奎再牌不進推考傳旨,今方捧入,而會圈成命,已歷多日,特敎申飭,極爲嚴截,一向違召,終不承膺,揆以事體,萬萬未安,所當更請牌招,而係是一日三牌,何以爲之?敢稟。傳曰,更爲牌招。
徐俊輔啓曰,掌令李錫祜,謂有情勢,奉牌闕外,已至經宿,屢度催促,終不入來,事體所在,萬萬未安,從重推考,何如?傳曰,許遞。
申絅啓曰,吏曹郞廳來言,臺諫有闕,政事,取稟。傳曰,未差之代,政官待明朝牌招開政。
徐俊輔啓曰,明日次對,兩司當爲進參,除在外外,呈告人員,竝待開門牌招,何如?傳曰,允。
傳于徐俊輔曰,明日常參兼設賓對處所,以重華宮爲之,晝講則當稍退時刻,行於便殿,以此知悉,閤門以重華門爲之。
徐俊輔啓曰,明日常參,兩司當爲進參,除在外外,呈告人員,竝待開門牌招,何如?傳曰,允。
以水原留守朴崙壽民弊條奏登聞事,傳于洪義浩曰,向來民隱冊子判下之後,今春又有登聞之命,至於今番此敎,爲其常目之資而已,再次改格上來,而終未穩當,各道必當如此,例樣切不如此,而如在昔李沆上·宋宗之語爲例,此事付之春間民隱更爲登聞之中事,亦爲分付。
以黃海道按覈使李勉昇啓本,谷山府作變罪人等捧遲晩區別以啓,令廟堂稟處事,判付內,啓下備邊司爲旀,觀此按覈使啓本,其所盤詰究覈,分等區別馳啓者,各有條理來歷,罪人情僞,於此可謂斯得。近來民習日頑,不知官長之重,甘犯罔赦之科,甚至有今番谷山事變而尤甚矣。因其所以目前之所發,嚴示繩治之意,以杜來後無窮之弊,則實當生道殺人,懲一勵衆之意,令廟堂反覆參閱,務盡明正之道以啓。其中官屬之韓·崔兩人事,事極嘉尙,可謂鐵中錚錚,令廟堂從厚論理,以表爲土主竭力棄命,捍危身代之誠。外此小小爲官長禦亂防危者之小小論賞者,自該道稍減兩人之例擧行事,一體知悉。
徐俊輔,以兵曹言啓曰,內禁衛將李商采,羽林衛將南漢喆,景福宮衛將吳宗瑞,慶熙宮衛將金允文,俱以病難供職,呈狀乞遞,五衛將金相儀,除授在外,上來無期云,竝改差,何如?傳曰,允。
徐俊輔,以刑曹言啓曰,今三月二十八日親臨魚水堂,文臣製試入侍時,兵曹判書李勉兢所啓,今日放榜文武新恩整齊時,武科出身李春世·李普塤,一名各有二人應榜,事甚駭怪,爲先査問,則語多殊常,如非他人冒入,必是科場弄情,有不可循例頒花牌,四人竝姑執留矣,出付秋曹,嚴覈情僞,照法重繩,何如,上曰,依爲之事,命下矣。謹依下敎,嚴加究覈,則遂安擧子李春世,憑藉同名,黃州擧子李允福,變幻其名,受紅牌次,闌入闕中,至於被捉之由,無辭遲晩矣,覈其指使之人,則京居柳得模,遂安居崔宗華等,謂以安岳李春世·李普塤等入格後,欲爲捧價賣科云,故備給錢貫,使之紹介,則得模·宗華,以圖得樣,丁寧爲言,信之不疑,果着新恩服色,入闕應榜之事,亦爲納供。故得模·宗華,嚴刑究問,則賣科之說,做出欺人,落榜之類,慫慂入闕之狀,箇箇自服矣。科試弄奸,前後何限,而買科誘人,事未前有,況欺騙落榜無賴之漢,至於着新恩服,變名闌入禁門之內者?事係變怪,萬萬驚駭,此非循例照律之事,加刑究覈次,姑爲嚴囚。安岳李春世,初試時柳葉箭二中,鐵箭三矢,殿試時鐵箭三矢入格,李普塤,初試時柳葉箭二中,鐵箭三矢,殿試時柳葉箭三中入格,而及其唱榜時,各因他漢之意外闌入,以至此境云,而事關科試,自臣曹不敢直決,令兵曹稟處,何如?傳曰,允。用奸漢各別刑勘,李春世·李普塤,追給紅牌,以爲成科,可也。
徐俊輔,以刑曹言啓曰,卽接衛將所牒報,則今番武科殿試時,無賴輩趙龍錫,假稱本所員役,討索擧子,至捧賂物爲辭矣。龍錫捉來査實,則京居出身朴盛根,締結平安道順川擧子李禎茂·趙相錫·嚴正律等,受其賂物,又爲符同趙龍錫·梁順興,使之擧旗幻弄之狀,無辭自服矣,科場事體,何等嚴重,而有此行賂弄奸之擧,揆以法綱,萬萬痛惡。趙龍錫等,自臣曹照律定配,李禎茂等,今已下鄕,卽爲捉送之意,發關該道,待捉來一體照勘,朴盛根,締結擧子,慫慂無賴,莫重科場,欲爲弄奸者,尤極痛駭,所當考律嚴勘,而係是出身,令義禁府拿問處之,何如?傳曰,允。朴盛根,令卿曹各別治勘,可也。
禁府啓目粘連,向前李永昆·趙璟鎭等亦,雖出病代,旣入闕中,而謂以假官之已入省記,不爲出仕者,有違格例,竝只以此照律,何如?判付啓,依允。又啓目粘連,向前任聖說亦,谷山亂民之屯聚者,旣不能掩捕,乃以開諭等語,至登於報辭者,誠極駭然,以此照律,何如,判付啓,依允。又啓目粘連,向前金錫洪·張極老等亦,香室所重,何如?而身在直中,不能檢飭,有此鬱攸之患,事之驚駭,莫此爲甚,竝只以此照律,何如?判付啓,依允。又啓目粘連,向前鄭景祚·南奎采等亦,闕內禁火,專係兵曹,而香室莫甚之地,有此回祿之災,常時不能檢飭之罪,在所難免,竝只以此照律,何如?判付啓,依允。又啓目,濟州放未放修啓冊子中,本府所管定配罪人未放秩,依啓聞施行爲白乎矣,韓學春段,向因特敎,已爲出陸,今無可論是白遣,他餘罪人等,令刑曹稟處,何如?判付啓,依允。
辛未閏三月初九日辰時,上御誠正閣。召對入侍時,直提學洪奭周持詩傳第八卷,參贊官申絅持詩傳第八卷,侍讀官李東煥持詩傳第八卷,檢討官任天常持詩傳第八卷,假注書朴來謙持詩傳第八卷,記注官金初燮持詩傳第八卷,記事官朴齊聞持詩傳第八卷,以次進伏訖。上開卷命讀。東煥讀自篤公劉匪居匪康,止以告之。上曰,下番讀之。天常讀自篤公劉于胥斯原,止鞞琫容刀賦也。上曰,閣臣讀之。奭周讀自篤公劉逝彼百泉,止于時語語賦也。上曰,參贊官讀之。絅讀自篤公劉于京斯依,止君之宗之賦也。上曰,注書讀之。賤臣讀自篤公劉旣溥旣長,止豳居允荒賦也。上曰,上番讀之。初燮讀自篤公劉于豳斯館,止芮鞫之卽賦也。上曰,下番讀之。齊聞讀自公劉六章,止章十句。上曰,文義陳之。東煥曰,此章篤之一字,最爲宗旨,每章之首,皆有篤字,此可見公劉厚民之德,不可以一再書之故也。蓋公劉不遑寧居,而遷都以奠厥居者,是亦厚民也,居者有積倉,行者有裹糧,將借民力,而先裕民食者,是亦厚民也,陟巘降原,親執勞苦,以安其民者,是亦厚民也,始行徹法,以定軍賦與其稅法者,是亦厚民也,微弱之餘,庶繁順宣,以樂其生者,是亦厚民也,厚民之事,固非一端,而又不推厚於其民,亦厚於其子孫。其後文·武·成·康之業,皆肇基於公劉之胥宇,是以召康公,歷述公劉厚民之事,與夫勤勞之意,作爲此詩,以戒成王,忠愛之意,溢於辭表,此可見忠厚之風,爲周家法,而召公亦能如是矣。夫上下之和輯,風俗之淳古,專由於忠厚二字,而近來則忠厚不足,故風俗汚下,人心迫隘,我殿下憂勤愛民,靡不用極,而膏澤猶不下究,弊瘼終不盡祛,此殆朝廷之上,侈風盛行,閭里之間,豪富兼竝之致也。伏願躬率以化,以爲警飭之道焉,方伯必選廉公有威者,然後可以憚壓一路,守令必選恬約自持者,然後可以誠心求治。而近見方伯省部之時,曾無觀察之實,而反爲貽弊之端,下輩誅求之弊,言之甚瑣,而害實不些,且其憂國奉公之人,百難得一,而只爲循例彌縫之計,此豈厚民之意乎。臣曾待罪西邑,目見軍役之弊,最爲切骨之冤,一室之內,父子兄弟,疊行三四軍役,番布懲捧之際,鞭朴狼藉,軍丁雖不得不充數,而民生之難支,若是甚矣。殿最之法,又不公明,專無無憚大吏之意,故守令亦無畏忌,哀彼小民,橫被其害,此亦豈厚民之意乎?明日賓對,旣有命矣,伏願下詢於大臣卿宰,講究治道,以爲以實心行實政之道焉。顧今春務方殷,而彼小民輩,荐歉之餘,旣無農糧,又無農器,雖欲務農而不可得,豈不可矜?亦願別下綸音於四窮無依之類,以爲補不足之道焉。書曰民惟邦本,本固邦寧,唐太宗之言曰,民之乂安,朕之甲兵,此皆可鑑處也,伏惟加勉焉。上曰,下番陳之。天常曰,此章大義,上番已詳奏之,無容更陳,而旣庶旣繁,旣順迺宣,而無永歎三句,有以知公劉之深仁厚德,能得民心,從之者如市,故不知遷徙之勞,初無盤庚率籲衆慼之患矣。孟子言,好貨與百姓同之,於王何有,又言,民之所好亦好之,所惡亦惡之,此之謂爲民父母。夫父母之於子,寒則衣飢則食之,疾痛疴癢,無不憂慮,此皆出於誠意,非出於勉强而然也。今我殿下,居爲民父母之地,凡諸除害興利之事,苟益於民,靡不用極,終始如一,然後可見其無一毫强勉之意,而推是心以往,安民奠居之功,其將如指諸掌矣。上曰,閣臣陳之。奭周曰,此章卽周家肇基王業之詩也,是以召康公作此,以戒成王,而一篇大義,都不出勤儉二字,勤字屬之民,儉字屬之君矣。夫公劉之時,雖未爲天子,而猶爲諸侯矣,遷都之行,亦是大事也。後世王都,必極其奢麗,雖以班固兩都賦,左思兩京賦,張衡三都賦觀之,論宮室則必曰彫樑畫棟,千門萬戶,論威儀則必曰羽旄鍾鼓,千乘萬騎,論遊燕則必曰馳騁弋獵,臺榭陂池,皆極其奢麗,而今止曰迺積迺倉,迺裹糇糧者,此正孟子所云居者有積倉,行者有裹糧也。有曰旣庶旣繁,旣順迺宣者,所以言民之繁盛也,有曰逝彼百泉,瞻彼溥原者,所以相民之居也,有曰度其濕原,徹田爲糧者,所以勸民之農,而定其田疇疆域也。公劉之於民,其忠厚愛撫,若是勤矣,而若其自奉則甚儉,宮室則不過曰于時處處,于時廬旅,有若寄寓者然,器用則不過曰取厲取鍛,此皆工役時所用也,居處則不過曰俾筵俾几,以爲登依之所也,飮食則不過曰執豕于牢,酌之用匏,豕是犧牲中小者,而匏是器皿中賤者也。公劉之於自奉,其居處器用,若是儉矣,至若維玉及瑤,是玉不去身之義也,鞞琫容刀,是行役佩劍之制也,外面雖似奢麗,而其實則不然矣。且以如是之佩服,躬行如是之勤勞,陟巘降原,一念爲民,古昔聖王之勤於民而儉於身,有如是矣。此臣所謂一篇大義,都不出勤儉二字者也。伏願覽此之際,深究文義,特加體念焉。上曰,參贊官陳之。絅曰,臣則別無可陳之文義矣。上曰,此章別無文義矣。仍掩卷,敎曰,都承旨仕進乎?絅曰,病不仕進矣。上曰,左承旨以下仕進乎?絅曰,左承旨柳相祚在外,右承旨金相休以下仕進矣。上命閣臣·玉堂先退,奭周等退出。又命退,承史以次退出。
上在昌德宮。常參,只晝講。
藥房都提調金思穆,副提調金相休啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申溆啓曰,明日常參·經筵,取稟。傳曰,只晝講。
徐俊輔啓曰,行大司憲李直輔,執義宋啓榦,掌令李英發,持平姜學濬在外,掌令一員,持平一員未差,監察茶時之意,敢啓。傳曰,知道。
徐俊輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐俊輔啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,恃寨僉使劉國泰下直,長弓一張,長箭一部,片箭一部,筒兒一箇賜給。
傳于申溆曰,獻納前望單子入之,待下批,先進參後謝恩。
獻納前望單子入之,李東煥落點。
有政。吏批,判書朴宗慶進,參判李存秀受由在外,參議宋冕載牌不進,右副承旨申絅進,以牟達謙爲掌令,林處鎭爲持平,李庚運爲同義禁,尹毅東爲漢城庶尹,尹必約爲慶基殿令。
兵批,判書李勉兢進,參判金孝建常參侍衛進,參議鄭景祚拿處,參知權烒入直侍衛進,同副承旨徐俊輔進。以閔耆顯爲副摠管,李周永爲僉知,李光益爲訓鍊都正,趙雲祥爲內禁將,沈弘祖爲羽林將,康漢健爲五衛將,申龍瑞爲景福將,崔景倜爲慶熙將,金周喆爲訓鍊判官,李顯國爲部將,尹澤烈爲乫坡知僉使,池得源爲月串僉使,副司直李錫祜·洪命周,副司果趙經鎭,以上竝單付。
申溆啓曰,明日常參,承旨當爲備員,而左承旨柳相祚時在慶尙道安東地,無以備員擧行,所以爲之,敢稟。傳曰,已過矣。
傳于申溆曰,今番火災,屢出於一處,而此闕又多有頹落處,故殿宮欲移彼闕,此是已例,且予意則略略運移,以爲輕便之道,趁明秋回來似好云,大臣之意如何,發遣史官,問議以來。
假注書任存常書啓,臣敬奉聖敎,馳往問議于領中樞府事李時秀處,則以爲,移御卽莫重莫大之擧,固宜十分審愼,而列聖朝,亦多已行之例,若有不得已之事,則命有司修理,禮官擇吉,奉各殿宮同時移御,其在尊國體重事面之道,實爲合宜,而事係至重,惟願博詢而裁處焉云矣,敢啓。傳曰,知道。
兼春秋洪宅柱書啓,臣敬奉聖敎,馳往問議于左議政金載瓚處,則以爲,兩闕均是時御之所,以時移御,旣多列聖朝已行之例,今若先期頒令,使中外咸知,有司修理,雲觀涓擇,奉殿宮從徐移次,則儀節始備,瞻聆無惑,臣等亦豈有異見乎?伏惟上裁云矣,敢啓。傳曰,知道。移御日字,令該曹擇入。
事變假注書車翊修書啓,臣敬奉聖敎,馳往問議于右議政金思穆處,則以爲,此闕彼闕,俱是闕中,彼此移御,其例已多,今伏承下敎,臣無有他見矣云矣,敢啓。傳曰,知道。
以吏曹參議宋冕載牌不進罷職傳旨,傳于申絅曰,只推。
以司諫金孝眞,正言李鍾運牌不進罷職傳旨,傳于徐俊輔曰,常參有命,無故不參,萬萬未安,紀綱所在,不可不嚴飭,竝施以削職之典,永刊臺望。
申溆,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
徐俊輔,以都摠府言啓曰,今日入直內三廳武兼禁軍及軍兵等,當爲中日習射技放,而親臨常參相値,不得設行之意,敢啓。傳曰,知道。
徐俊輔,以兵曹言啓曰,武臣賓廳講書及武經講書人員加抄,別單書入之意,敢啓。傳曰,知道。
徐俊輔,以兵曹言啓曰,因刑曹草記李春世·李普塤等一名各有二人應榜委折査實事批旨內,允,用奸漢,各別刑勘,李春世·李普塤,追給紅牌,以爲成科可也事,命下矣。謹依傳敎,李春世·李普塤,紅牌頒給之意,敢啓。傳曰,知道。
徐俊輔,以禁衛營言啓曰,本營哨官韓在懋身病猝重,勢難察任,改差,何如?傳曰,允。
大提學沈象奎疏曰,伏以,臣蒙點前單,復拜文衡,今爲旬有二日于玆矣,恩雖再授,事同初叨,是敢屢章懇辭,冒控株守之愚,仰冀荃揆之仁,每攀寵批,終靳采可,荐承敦飭,冞示嚴勤,眷渥逾隆,而狼狽轉甚,莫非臣誠意淺薄,辭語拙訥,不足以感發宸聰,惟日違逋,伏地悶隘,怵惕憂迫,靡所自措,玆不得不畢整衷私,以望聖明之矜許焉。臣伏覽間者所下批旨及飭命,若曰無可引之義,提不當之說,至以此予所以深有慨於重臣爲敎,拚誦惶悸,不知死所。臣竊以人臣之辭免職任者,凡其才所不堪,分所匪據,義皆不可以冒居也,則豈必待官謗朝譏駁刺之論,然後始可引而去耶?臣旣嘗以不堪匪據之實,前後靳免,亦已再四,特以未嘗冒行也,故猶幸駁論姑稽耳,安可以是而爲無可引也哉?且前單再點,臣之所被,旣大異於常格,則其所以自處也,固不可輒同於前人,況前人亦多有不行者,行之者儘有所據,而其不行者,未爲無執也,如臣之最陋劣,假使人人皆行,猶不宜冒恩爲幸,則今亦何心,䙝名器屢聖簡,恬然若固有之乎?文衡之前望除拜,始自肅考丙寅,百十六年之間蓋不過五六人,可謂稀矣,而迺殿下於十歲之中,已三其人而四此擧,又於此三人之中,臣爲再玷,此臣所以瞿瞿踧踖,自倍於人,而決不敢以受恩罔極之身,反以偏塞此謬數也。若是者猶是係臣私義,而恭記先朝甲寅下敎,薦中人非曾經則不可,前單點下,歷數丙申以後,未或有前望初拜,其在肅廟朝,諫臣亦以破舊例爭之,稽之舊事,尙有難議,監於先憲,又無是例。人雖漸降,官則素峻,古尙推重,今不可輕,倘幸殿下,穆然深念,灑然夐覽,若臣之不堪匪據,卽無論已,誤恩之收還,必不待臣言之畢也。常參賓對,方將綴班,又已伏奉今日來待之命,而虛縻濫除,進身無路,輒竭愚迷,復此瀆聞,煩猥之誅,死無所逃。伏乞天地父母,深加睿察,曲諒卑悃,將臣再玷·三館之任,亟行鐫改,公私萬萬幸甚。臣無任云云。答曰,省疏具悉。卿以前例稀罕屢疏,前望與薦,此則實爲有間,以前望一再除之之故,許遞文任,卿其知悉,以重故事及文衡不輕之本意。
辛未閏三月初十日辰時,上御重華宮。常參兼行次對入侍時,行都承旨洪義浩,右承旨金相休,左副承旨申溆,右副承旨申絅,同副承旨徐俊輔,直提學洪奭周,直閣李光文,以次先拜陞座。贊儀唱常參官入就位,東班,左議政金載瓚,右議政金思穆,右參贊吳載紹,吏曹判書朴宗慶,禮曹判書金履翼,漢城府判尹金履度,戶曹參議安策,司諫院獻納李東煥,弘文館副修撰李泳夏,吏曹正郞金秉淵,禮曹正郞陳錫周,戶曹佐郞趙鎭壽,司憲府監察趙奎昇,議政府司錄閔秉勳,假注書任存常,別兼春秋李紀淵,西班,領府事李時秀,永明尉洪顯周,兵曹判書李勉兢,水原府留守朴崙壽,刑曹判書金在昌,行護軍閔耆顯,工曹參判趙弘鎭,行護軍李得濟·李光益·李堯憲·李溏,刑曹正郞南鼎來,兵曹佐郞金鍾文,工曹佐郞李遠揆,假注書朴來謙,記事官朴齊聞,以次入就位。贊儀唱四拜,常參官及史官以次行禮,引儀唱有啓事官陞殿,無啓事官退出。載瓚·思穆·宗慶·履翼·履度·東煥·泳夏·存常·紀淵,陞自東階,勉兢·崙壽·在昌·耆顯·弘鎭·得濟·光益·堯憲·溏·來謙·齊聞,陞自西階,以次相向進伏訖。時秀等進前奏曰,近日春和,聖體,若何?上曰,一樣矣,時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。仍敎曰,大臣如無所奏,姑爲就座,常參官進前奏事,可也。勉兢曰,纔因備邊司草記,關西別武士取才,居首出身,初仕備擬,前銜陞資,已陞資者五衛將除授,係是創有,令該曹詳考草記事批旨內,允,廟堂必有參酌,依此施行可也事,命下矣。取考謄錄,則本道營閫防營別武士馬兵都試,居首者,沒技者,閑良賜第,出身陞資,或除本道鎭將,道內別薦及久勤,有每都政調用之例。又有新定式,權管初仕之階,至於越薦,出身許赴六臘京取才,檢擬初仕有薦,而曾經邊將者,特許五衛將,則朝家之軫念關西,有倍他道,而今此別武士出身春秋試射,另設敍遷之路,旣有都試疊設之嫌,又有恩賞太偏之慮,置之,何如?上曰,依爲之。出擧條履翼曰,今番香室失火時,皇壇祝式及肇慶廟祝式,未及奉出,當爲改修,而皇壇則有本壇儀式冊子,可以考据擧行,至於肇慶廟則儀式有無,不能詳知,爲先關問該道後,奉來修正似好,故敢此仰達矣。上曰,依爲之。出擧條履翼曰,凡有都監,成出儀軌,內而春秋館·議政府·禮曹,外而史庫,各藏一件,所以備掌故徵文獻也,都監設局時,以議政府·禮曹件擧行,而或有散佚,則請出春秋館件,自是舊例,政府件,自丁丑年減去,禮曹件亦多散落,故每有春秋館件請出之事矣,又入於今番火災,考据無路,事甚悶慮。臣意則江都史庫與外奎章閣所藏者,竝爲移藏於春秋館,此後政府件,亦爲復舊例分藏,恐合事宜,而事係通變,下詢大臣處之,何如?上曰,大臣之意,何如?載瓚曰,春秋館營建後,待史官奉審時,從便奉來似好矣。思穆曰,禮曹無可據之蹟,勢不得不奉來考準,而難以無時往來,姑俟翰林奉審時似好矣。上曰,原任大臣之意,何如?時秀曰,兩大臣所奏誠好,臣亦無他見矣。上曰,依爲之。出擧條履翼曰,取考謄錄,則毓祥宮展拜,每年季春取稟,而若於歲首,已爲展拜,則季春展拜勿爲取稟事,曾有定式矣。若於歲首,只行毓祥宮展拜,則各宮展拜,似當於季春取稟,而各宮中,又或有歲首展拜處,則亦依毓祥宮例,季春展拜,不爲取稟,何如?上曰,依爲之。出擧條履翼曰,毓祥宮展拜外,各宮展拜,元無取稟之例矣。今旣有毓祥宮展拜時,同爲取稟之命,此後則當以儲慶宮·延祜宮·宣禧宮·藏譜閣展拜取稟,而懿昭廟·文禧廟則依前待下敎擧行,何如?上曰,雖有前日下敎,各宮展拜,一體取稟,永久作憲,無所加減,可也。出擧條仍敎曰,常參官如已盡奏事,次對爲之。載瓚曰,頃因關西陳弊冊子,定州渴馬倉捧還還屬本邑事,覆啓許施矣。卽見該監司李晩秀所報,則枚擧兵使李海愚牒呈,以爲此倉之當初制置,本意有在,年前倉舍加建之時,先朝飭敎,至爲嚴截,到今更張,有難遽議,且該倉距邑治稍間,難於察弊,營邑無異糶糴,則仍舊遵行,弊端則從今永革爲辭矣。當初之設倉峙粟,旣有意義,且有先朝飭敎,今難更張之議,道帥臣俱無異辭,苟能革弊精糶,則營與邑果無所異,依所報,糶則仍舊,弊則洞革之意,分付帥臣,何如?上曰,依爲之。出擧條載瓚曰,頃因京畿陳弊冊子,楊根所在守禦牙兵減布事,關問該營矣。卽見廣州留守韓用鐸所報,則以爲,畿·湖·關東所在牙兵七千五百一名,區別奴良,收米來納,而輸納爲弊,故每石代錢六兩,落色條一兩,自該邑收納之意,啓聞定式至今遵行,實無偏重爲辭矣。守禦牙兵,分在各道,原額則一有定數,而存拔不得,身米則各自排俵,而加減無路,減額減米,有難輕議,置之,何如?上曰,依爲之。出擧條載瓚曰,卽見慶尙道永川居別武士李成春上言,則以爲,渠父億守,因貧投驛,以良爲賤矣,昨年大歉,以穀一千石,納官補賑,未及畢賑,渠父身死,故本道以渠之名,頉役替賞,當初捐財,旣是渠父,而到今賞典,渠自替受,渠父則仍在賤役,將渠所蒙賞典,移給於渠父億守,永頉役名於前後驛案爲辭矣。呈邑呈營則足可移施,而乃敢煩猥天聽,民習可駭,令道臣從重科治,至於頉役,則依願施行之意,分付,何如?上曰,依爲之。出擧條載瓚曰,咸鏡監司趙德潤捧未捧啓本判付內,觀此啓本,許多還穀之未捧,若是夥多,焉不寒心,當該守令·邊將,卽令該府論勘重繩,其未捧還穀善處與否,雖有廟堂之前日回啓,更爲論理稟處事,命下矣。歉歲尤甚邑之未能及時準捧,雖緣民勢之不得不然,而還餉未捧,法意至嚴,有不可參恕,已自該府,分等照勘。而至於未捧穀物,則今已過時,且當農節,竝令待秋成,與當年條一體充捧,非但本道爲然,各道未捧守令·邊將,無論已遞未遞,竝令該府,依事目照律,還穀則待秋準捧之意,嚴飭各該道臣,何如?上曰,依爲之。出擧條載瓚曰,臣方叨太僕提擧之任,以太僕事,有稟定者矣,因濟州牧陳弊冊子,牧子三年一點之請,有令太僕稟處之命矣。蓋三年一點,旣無關於元貢加減,而只爲除弊於牧子,逐年與間年無甚相遠,而若或貽害於牧子牧馬,則點限之少退一年,不必爲拘,依所請,以式年一點,使之改定式施行,何如?上曰,依爲之。出擧條載瓚曰,禁將李光益,有事親山,不可不往見,而將臣無呈告之例云,聞其情理,實爲矜悶。在前將臣如有不得已之事,則或有筵奏往來之事,故敢此仰達矣。上曰,情理旣如此,使之納符後,使他大將兼察,依所願往來之地,可也。又敎曰,大臣就座,卿宰奏事,可也。崙壽曰,在前華城有內營時,安義長水寺僧稅數百兩,捧納需用矣,內營罷後,移屬分奉常寺,方爲園享時祭需矣,祭享所用,何等至重,而名色甚不好。臣意則以某樣錢中惟正之供,換用似好,而有不敢擅便,敢此仰達矣。上曰,依爲之,可也。崙壽曰,差備忠義,前以五員入直擧行矣,才因兵曹知委,一加員差,今爲六差備矣,一體入直,然後可無臨時未及待令之弊,依例修省記以入之意,分付兵曹,何如?上曰,依爲之。出擧條宗慶曰,外邑上納,自有期限,少或違越,則事目至嚴,而年來荐歉之餘,雖不無闊狹之政,而因此拒納,拖過期限者,揆以法意,萬萬駭然。所當隨邑論勘,而先自本廳,知委督捧,至於當年上納之知以尋常,又復如前過限,則斷當依事目從重勘處之意,預先分付,何如?上曰,依爲之。出擧條東煥曰,臣言議巽軟,淸朝耳目之任,初不近似,而朝者納言新除,忽下於夢想之外。旣蒙先進參後謝恩之下敎,故未及肅謝,冒沒登對,而臣於院啓中,有不可傳啓袒免之親,自前屢叨臺職,輒蒙體諒之恩,在今情志,宜無異同,以此情踪,何可仍因蹲冒於臺次乎?請命遞斥臣職。上曰,依啓。出擧條泳夏曰,日前香室藝文館失火之災,論以春秋書災之法,則此與法殿正門等失火,稍有間焉,然而祭享香祝實錄所奉,所重自別,今此鬱攸之災,其爲懍然驚心,當如何哉?此無他,常時禁火之政,極爲疎忽故也。我國自禁火司革罷以後,禁火一事,無論公私各處,竝開貯水坎,置防火土,架救火器械者,載在法典,所以備不虞也。然而人無遠慮,狃於無事,挽近以來,未聞有此等備豫。年前仁政殿失火之後,人皆警飭,凡於防火貯水等事,多所講究,而終未有指一善策,況今稍久之後,依舊沁泄?雖以今番言之,若有先時備豫,而撲滅於火始焰焰之初,則豈有攸灼不絶之至於斯乎?又況近來,無論公廨民家,失火之災,殆無虛歲?備豫之方,不可不及此講究,而禁火亦係國之大政,伏願自今爲始,申明舊典,內外各司,依法制開貯水坎,置防火土,架救火器械,而亦爲申飭坊曲,通行於民間,似好矣。上曰,依爲之。出擧條泳夏曰,今番失火,事在倉卒,時値半夜,大小臣民,奔走驚遑,于斯時也,聖心之驚動惕勵,當如何哉?然而事屬已往,則人心狃安,始雖驚懼,而旋卽妥帖,非但此事也。凡於天災時變之作,方其作也,君臣上下,恐懼修省,如將不及,及其災祛之後,安逸頹惰,依前樣子,所以災不永消,而至治未聞也。我殿下憂勤民國,夙夜靡懈,凡今在廷之臣,孰不欽仰?而第念,存察貴兩進之工,寒曝有古人之喩,則聖而益聖,惟在於無一念之或忽,無一時之間斷也。伏願以伊夜警懼之心,常存諸中,修省之方,無時或忽,凡於生民之利害,國事之治忽,如殷湯之慄慄危懼,周宣之兢兢業業,以爲消滅百異,迓續休命之本焉。上曰,所陳好矣,當留念矣。出擧條仍敎曰,諸臣奏事已畢乎?俊輔曰,然矣。上命史官就座。惠慶宮進服加味異功散,自今日五貼式日次製入事。出榻敎仍命退,存常·紀淵·來謙·齊聞,下殿分左右序立於門內,時秀等以次退出,承旨·閣臣繼出,史官亦爲退出。
辛未閏三月初十日午時,上御誠正閣。晝講入侍時,同知事金魯敬持詩傳第四卷,特進官李堯憲持詩傳第四卷,參贊官洪義浩持詩傳第四卷,侍講官李志淵持詩傳第四卷,檢討官李泳夏持詩傳第四卷,假注書朴來謙持詩傳第四卷,記注官洪宅柱持詩傳第四卷,記事官朴齊聞持詩傳第四卷,武臣行副護軍任聖尹,以次進伏訖。上開卷,命奏新受音。志淵讀自詩傳大全卷之六,止蟋蟀三章章八句,仍解釋章句以奏。上讀新受音一遍訖,命陳文義。志淵曰,此詩卽唐民終歲勞苦之餘,燕飮爲樂以作者也。此樂固異於荒樂,而猶恐其流於怠逸,相與勉戒如此,可知其唐堯之舊都,猶有勤儉之遺風矣。夫勤儉二字,竝行不悖,不可偏廢,勤而不儉,則雖勤而勤無實效矣,儉而不勤,則雖儉而儉亦無實效矣。小民猶然,況人君則尤有甚焉?以言乎唐堯,則土階三等,茅茨不剪,是儉也,而分命羲和,問朝問野,是勤也,以言乎夏禹,則菲衣惡食卑室,是儉也,而八年於外,過門不入,是勤也,此皆勤儉竝行,不能相離,故其功效溥博,能爲萬古聖君者也。後世則不然,秦始皇之衡石量書,隋文帝之衛士傳餐,未嘗不勤,而儉則未之聞也。晉武帝之焚雉頭裘,唐文宗之三澣其衣,未嘗不儉,而勤則未之見也。此又所以功效不著,治化難見,秦隋止於秦隋而已,晉唐止於晉唐而已,於此尤可見勤儉二字,如車兩輪,如鳥兩翼,互爲表裡,不可偏廢者也。顧今講筵日開,聖學克勤,臣固欽仰之不暇,而大小之臣,怠逸成習,朝野之間,侈靡成風,如欲變易此俗,則惟在在上者導率之如何耳。伏願殿下,無效秦隋之勤,晉唐之儉,而必以唐堯·夏禹爲法,勉勉孜孜,克勤克儉,以此二者,作爲做治之本,是臣區區之望也。上曰,下番陳之。泳夏曰,此章無已太康四字,最爲宗旨。蓋人之常情,厭勤苦而耽逸樂,是以或至蕩逸忘返,而鮮有反身却顧者矣。今此唐民,雖在務閑燕飮之際,而猶有戒懼反顧之意,乃曰無已太康,職思其居,是豈非先王之舊都,猶有勤儉之遺風者乎?且此不過閭巷小民之言也,農功鄙事,尙可如是,況人君上奉皇天祖宗,下臨百官萬民,一日而有萬機之煩,一身而係天下之重,有非閭巷小民之比,則豈可有一毫怠逸之意哉?是以自古良臣之陳勉,必以安逸爲戒,堯·舜之世,治化嵬蕩,而益之言猶曰儆戒無虞,禹之言亦曰無若丹朱傲,漢文帝·宋仁宗,亦是三代後賢君,賈誼痛哭之語,蘇易簡欹器之喩,若是其勤勤懇懇,此皆後世人主所可監法處也。今我殿下,夙夜勤孜,一念民國,凡在臣鄰,孰不欽仰?而聖而益聖之道,惟在於勤字上做去,雖在幽獨得肆之地,燕安無事之時,伏願以此無已太康四字,常存聖心,益自勉勵焉。上曰,同知事陳之。魯敬曰,此詩全篇皆好,而好樂無荒四字,尤好。蓋樂者,人情之所同欲也,而若任意沈溺,則非所以眞樂者也。且非但樂之一字爲然,七情皆然,夫喜怒哀樂愛惡欲,皆感於物而動者也。故其所動,或過於其情,則豈可曰能制七情者哉?觀於樂之一字,可以類推,伏願覽此之際,竝究其言外之旨焉。上曰,特進官陳之。堯憲曰,臣則別無可陳之文義矣。上曰,參贊官陳之。義浩曰,臣亦無可陳者矣。上曰,唐堯世代甚高,史記旣無可考,觀於堯典,雖知堯之爲聖人,其遺風所在,亦不可知,而此詩乃云唐民有堯風,其果的指,何句節,而知其有堯風耶?志淵曰,堯典中,先言欽明文思,而終言光被四表,格于上下,則此以欽明而化其俗也。又先言克明峻德,而終言黎民於變時雍,則此以峻德而化其俗也。今此蟋蟀詩宗旨,卽勤儉二字,而勤儉二字,固已含包於欽明峻德之中,則所謂遺風,卽欽明峻德之效也,上掩卷,仍敎曰,再昨有時原任大臣·戶禮判來待之命矣。今日常參,皆當入來矣。義浩曰,戶判外果皆入來,而俄者筵中,未承下敎,故不敢直退,今方待令矣。上曰,使之退去,而來待文蹟,勿爲頒布,可也。義浩曰,講體至嚴,雖改講他冊之時,前受音冊子,固當依例付籤以入,而今日不爲待令矣。上曰,近來則皆不入之,而前例則固當入之乎?義浩曰,然矣。志淵曰,前例雖如此,而近例則皆不入之云,此不可不一番稟定之事矣。上曰,此後則依例入之,可也。義浩曰,實錄燼餘,向有更詢後下敎之命,而見方權奉於仁政殿越廊,一時爲憫矣,聞武兼廳四間,有空虛處云,姑爲移奉,而使本館所屬,着實守直之地似好,故敢此仰達矣。上曰,依此爲之,而洗草事,亦議于大臣,從速稟處,可也。義浩曰,今日常參兼行次對時,諫臺二員,有再昨肅謝者,而今忽違牌不參,事體所在,萬萬駭然,所當重勘,而本院請推之外,無他可施之罰,何以爲之乎?上曰,傳旨啓下時,當有處分矣。又敎曰,入侍武臣,誰也?義浩曰,任聖尹矣。上曰,任聖說之幾寸親乎?堯憲曰,四寸親矣。上命經筵諸臣先退,魯敬等退出。又命退,承史以次退出。
上在昌德宮。停常參,只晝講。
未時,日暈。
申溆啓曰,明日常參·經筵,取稟。傳曰,只晝講。
徐俊輔啓曰,行大司憲李直輔,執義宋啓榦,掌令李英發,持平姜學濬·林處鎭在外,掌令牟達兼未肅拜,監察茶時之意,敢啓。傳曰,知道。
朴熙顯有頉,代以鄭禮容爲假注書。
申溆,以禮曹言啓曰,慶熙宮移御日字,令該曹擇入事,命下矣。令日官池景泌推擇,則今閏三月二十二日,大殿·中宮殿惠慶宮·元子宮爲吉,同月二十四日二十八日,王大妃殿·嘉順宮爲吉,此外無他吉日,而二十四日,則比二十八日,差爲不足云,何以爲之乎?敢稟。傳曰,更近日字,竝以同日磨鍊,可也。
傳于申溆曰,二十二日當移御,各殿宮亦爲移御矣,然問之日官,各殿宮,未敢皆以大吉爲奏云,故仰稟殿宮,則敎以如是擇吉,難有吉日,下情未安,屢屢仰奏,而終未得請,到今承順當然,故以二十二日命下,而其日先詣祗迎,依前年爲之,元子當隨駕,大殿攔後,內到鍾閣,先詣輿衛節次,一從昨日書下者擧行事,分付。
傳于申溆曰,祗迎處所,更以昌德宮洞口下路爲之,元子出宮時,隨詣殿宮輦輿之後,到祗迎所,仍爲隨詣大殿輦後。
以江華留守尹致性民弊條奏登聞事,傳于洪義浩曰,觀此箚本,深得要體,極爲美然,方謄頭尾,以備觀省,此則原本,故付于廟堂處之。
洪義浩,以戶曹言啓曰,臣象奎與正郞臣李周憲·趙厚鎭,進詣慶熙宮差備內及內各司,詳細看審後,修理吉日,令日官池景泌推擇,則今閏三月十二日辰時爲吉云,以此日時始役,而至於土役處,則十六日爲始,擧行之意,敢啓。傳曰,知道。
徐俊輔,以兵曹言啓曰,今此移御慶熙宮時,殿宮侍衛軍兵,當爲磨鍊,而取考謄錄,則王大妃殿·惠慶宮·嘉順宮侍衛禁軍各五十人,前後牌訓局步軍各四百名,中宮殿侍衛禁軍四十人,前後牌訓局步軍四百名磨鍊矣,今亦依此擧行,何如?傳曰,允。
徐俊輔,以兵曹言啓曰,今此移御慶熙宮時,謹依下敎,內外入直軍,出用於先後廂,出入番禁軍,全數磨鍊,而昨年移次時,挾輦軍四百名磨鍊,訓局馬步軍爲先後廂,禁衛營·摠戎廳軍兵,後廂尾局,鱗次侍衛,御營廳軍兵,留陣矣,今番亦依此磨鍊,何如?傳曰,允。訓·禁·御·摠爲先廂,留陣安徐,一校一卒,無所遺落事,分付各該營,可也。
徐俊輔,以兵曹言啓曰,今此移御慶熙宮時,慶壽宮移次儀節,依庚子吉禮時例磨鍊事,命下矣。取考謄錄,則陪衛武臣兼宣傳官二員,烏杖差備,內侍府陽繖雀扇差備,忠贊衛禁軍十人,淸道部將二員,前後牌訓局軍六十名磨鍊矣,今亦依此擧行,何如?傳曰,允。
徐俊輔,以兵曹言啓曰,羽林衛將沈弘祖,以前仕北虞候,未及上來云,領軍之任,不可久曠,改差,何如?傳曰,允。
洪義浩,以漢城府言啓曰,每式年成籍後,五部帳籍江都件,例於翌年春,臣府郞官,持往江都,舊籍曝曬,竝與新籍藏置矣。庚午式帳籍,發遣本府郞廳,藏置曝曬等事,依例擧行,而帳籍封裹雜物,令各該司進排,領去官吏所騎馬及帳籍載運馬,亦令該曹題給,何如?傳曰,允。
刑曹啓目粘連,康翎縣監李行敎矣薦新生石首魚,限內不得封進,令本道發招緘問,施以公律罪,杖一百收贖,公罪施行,何如?判付啓,依允爲旀,功減一等爲良如敎。
禁府照目粘連,承政院注書李永昆·趙璟鎭等矣本府議啓內,雖出病代,旣入闕中,而謂以假官之已入省記,不爲出仕者,有違格例,竝只以此照律罪,各笞五十收贖,解見任別敍,私罪,奉敎依允爲旀,李永昆段,功減一等,趙璟鎭段,功議各減一等爲良如敎。又照目粘連,平山前府使任聖說矣本府議啓內,谷山亂民之屯聚者,旣不能掩捕,乃以開諭等語,至登於報辭者,誠極駭然,以此照律,罪杖八十收贖,奪告身三等,私罪,奉敎依允爲旀,功減一等爲良如敎。又照目粘連,兵曹參議鄭景祚,佐郞南奎采等矣本府議啓內,闕內禁火,專係兵曹,而香室莫重之地,有此回祿之災,常時不善檢飭之罪,在所難免,竝只以此照律罪,各笞五十收贖,解見任別敍,私罪,奉敎依允爲旀,鄭景祚段,功議各減一等,南奎采段,功減一等爲良如敎。又照目粘連,香室官員金錫洪,忠義張極老等矣本府議啓內,香室所重,何如,而身在直中,不能檢飭,有此鬱攸之患,事之驚駭,莫此爲甚,竝只以此照律罪,各杖八十收贖,奪告三身等私罪,奉敎依允爲旀,張極老段,功減一等爲良如敎。
辛未閏三月十一日午時,上御誠正閣。晝講入侍時,同知事鄭尙愚持詩傳第四卷,特進官李光益持詩傳第四卷,參贊官徐俊輔持詩傳第四卷,侍讀官洪儀泳持詩傳第四卷,檢討官李泳夏持詩傳第四卷,假注書朴來謙持詩傳第四卷,記注官金初燮持詩傳第四卷,記事官朴齊聞持詩傳第四卷,武臣行副護軍白泳鎭,以次進伏訖。上開卷,讀前受音一遍訖,命奏新受音。儀泳讀自山有樞隰有楡,止山有樞三章章八句,仍解釋章句以奏。上讀新受音一遍訖,命陳文義。儀泳曰,此詩卽答前篇之意,而解其憂者也。前篇則職思其居,憂深慮遠,眞君子之事,而此篇則反是,或流於放蕩矣,衣裳車馬琴瑟鍾鼓,皆蕩心之物,而非有益之事,則今此詩意,豈不有乖於君子愛人以德之義耶?大抵憂有君子之憂,憂有小人之憂,匹夫匹婦,不獲其所則憂之,身不如舜則憂之,將爲萬世開太平則憂之者,此皆君子之憂也,有此君子之憂,然後方可至於文王無憂之境,而若夫蟋蟀詩所憂,乃小人之憂也,終歲勤苦之餘,偸得數日之閑,瓦樽土鼓,相與燕娛者,其憂至小,而猶有美風存焉者,誠以民生在勤,勤則多憂故也。此章詩人,何故而解其憂,至勸之以安逸耶?孔子之存而不刪,朱子之因而註釋,未知意向之所在,而但且以永日四字,最有意味。夫冬短夏長,有非人力之可容,而人心所在,亦或隨變,心有偏滯則其日短,心無主宰則其日短,惟鍾鼓琴瑟飮食燕樂,以消其日,則心亦有所主宰,無所偏滯,而其日自永矣。今此蟋蟀之詩人,勤嗇汨沒,無主宰而有偏滯,故解之者告之以永日之道,猶言博奕飮酒,猶賢乎已也。大抵民受天地之中以生,故人者,所以主宰乎天地者也。一身之主宰旣立,則凡天地之內,皆吾範圍中事耳,豈可偏滯於一心,不思所以主宰乎天地耶?古人云日長如少年,又云一日是兩日,此皆隨人心而永者也。且此詩所謂永日,猶不過姑息苟且之言,而若以學問上言之,則終日慥慥以學問爲主宰,然後方可永日矣,日旣永則志氣舒泰,安意送日矣。記曰化國之日舒而長,孟子曰必有事焉而勿正,此皆可以參看處也。伏望以此永日二字,沈潛玩味,以爲資益聖學之道焉。上曰,下番陳之。泳夏曰,上章,詩人常有瞿瞿之意,而此詩作者,乃有安逸之意,全篇辭意,正與相反,果若如此詩所云,則後世所謂悉耳目之欲,窮心志之樂者近之矣。雖然唐之風俗,忠厚勤儉,一席酬唱之人,亦皆同志者,則必非流蕩底人,而其言猶且如是者,豈非以蟋蟀之遊,不過一日之樂,而戒飭之太過,故姑爲此言,以解其人者耶?此非欲眞箇流蕩,而易地則皆然矣。大抵樂者,七情中一也,先王敦尙禮樂,視聽言動,戒其非禮,且有樂然後可以導達和氣。雖聖人,只有莊整嚴肅之容,而專無和瀜動盪底意,則不可爲全德。故論語曰禮之用和爲貴,其下有曰有所不行,知和而和,不以禮節之,亦不可行,是知禮樂竝行而不悖者也。然而人情一樂則不知反,自古危亡之國,未嘗不流連荒亡,書傳所云內作色荒,外作禽荒,甘酒嗜音,峻宇雕墻者,滔滔皆是矣。是以人君之樂,必也與民同樂,然後方好,孟子告梁惠王之言,文王與民偕樂,故能樂也,不然者,雖有此不樂也,同樂之意,有如是矣。惟我殿下,學貫天人,聰明睿智,順民心通下情,錦衣則必思鶉衣而犢褌,玉食則必思粒粒而辛苦,同樂之聖意,斯爲至矣。伏願益思加勉焉。昔齊桓公賜老人衣,老人曰願賜一國之寒者,賜之食,曰願賜一國之飢者,公願問其道,對曰勸課農桑,輕徭薄賦,一國之民,衣食將自足矣,此亦與民同樂之意也。此等處更加體諒,是臣區區之望也。上曰,同知事陳之。尙愚曰,夫日日曳衣裳馳車馬,日日鼓鍾鼓遊庭內,則是流蕩也,而但以此章詩序觀之,則唐俗勤儉,有財而不能用,有鍾鼓而不能樂者,不合中道,故詩人作此以譏諷之,此言誠有理矣。序文之庭內,卽朝廷之內也,朝廷之內,不能灑然,故又爲譏諷之,此言尤爲有理矣。夫無論朝廷與閭巷,能合中道者,甚難得矣。中者,卽發而中節之謂也,中庸曰致中和,天地位焉,萬物育焉。伏願覽此之際,深軫建中之道,以爲位育之本焉。上曰,特進官陳之。光益曰,臣則別無可陳之文義矣。上曰,參贊官陳之。俊輔曰,臣亦無可陳者矣。上曰,此章別無文義矣,仍掩卷。齊聞曰,實錄燼餘洗草日子,問于日官,則明日卯時,再明日辰時爲好云,而燼餘見方權奉,一時甚爲未安,以明日擧行,別兼春秋三員,與小臣進去之地似好,大臣之意亦如是,故敢此仰達矣。上曰,依爲之,可也。仍命經筵諸臣先退,尙愚等退出。又命退,承史以次退出。
上在昌德宮。停常參,只晝講。
夜二更,月暈。
申溆啓曰,明日常參·經筵,取稟。傳曰,只晝講。
徐俊輔啓曰,行大司憲李直輔,執義宋啓榦,掌令李英發,持平姜學濬·林處鎭在外,掌令牟達兼未肅拜,監察茶時之意,敢啓。傳曰,知道。
徐俊輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐俊輔啓曰,御營廳將官來言,今日本聽軍兵,日次私習云矣,敢啓。傳曰,知道。
內醫院副提調前望單子入之,洪義浩落點。
洪義浩啓曰,假注書鄭禮容身病猝重,勢難察任,今姑改差,何如?傳曰,允。傳于申溆曰,元子宮諭善二員,僚屬二員,時原任大臣及領敦寧·吏曹判書相議,自廟堂薦望以入。
傳于申溆曰,廟社殿宮外,闕外各司入直文蔭官,當親試,處所以永淸門爲之。
傳于申溆曰,試官,內閣提學·直提學·直閣·待敎爲之。
傳于徐俊輔曰,明日出宮門路,以賓陽門爲之。
鄭禮容改差,代以洪羲祖爲假注書。
申溆,以禮曹言啓曰,今閏三月二十二日移御慶熙宮時,王大妃殿·中宮殿·惠慶宮·嘉順宮出宮儀註,直爲書入各殿宮之意,敢啓。傳曰,知道。
徐俊輔,以兵曹言啓曰,今月十五日二羽禁軍番次矣,該番將未差之代,依承傳口傳擬入之意,敢啓。傳曰,知道。
兵曹口傳政事,以趙應鉉爲羽林將。
徐俊輔,以兵曹言啓曰,本曹草記移御慶熙宮時,先後廂磨鍊事批旨內,訓·禁·御·摠爲先廂,留陣安徐,一校一卒,無所遺落事,分付各該營,可也事,命下矣。後廂軍兵,何以磨鍊乎?敢稟。傳曰,後廂以訓局軍五哨爲之,可也。
洪義浩,以賑恤廳言啓曰,北部司宰監上牌契任掌尹器大,今月十二日本洞路傍,得二歲遺棄女兒,同里居良女金召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
公忠道假都事·公州牧判官徐興輔狀啓,以爲,本道觀察使臣徐有聞遭父喪緣由,已爲馳啓爲白有在果,節到付懷德縣監任重白牒呈內,本縣東面楸洞里居執義宋啓榦開坼敦諭及有旨,縣監連爲馳往傳諭矣,卽者呈單內以爲,啓榦萬萬夢寐之外,於今月初三日,伏承承政院成貼,以司憲府執義,乘馹上來事有旨,聞命惶懍,罔知攸措。竊伏念,前後敦召,罔非匪分,而又此臺銜,寔出意外,則是豈如草茅微賤之臣,所敢承當者乎?揆之以分義,事當竭蹶趨進,而才學蔑如,人器不稱,一世之所共知,其在廉隅,決不敢冒膺,重以賤疾,近益添劇,長委床笫,以此病狀,萬無登途之望,召命之下,屢次違越,逋慢之罪,有不容誅,情勢悚蹙,求死不得,席藁私次,恭俟嚴譴,玆敢具由仰籲。伏乞今玆新授職名,伏蒙處分,卽爲遞改,俾安賤分事,登時狀聞之意,詳報營門亦爲有等以,玆以牒報爲臥乎所,牒呈是向乎等用良,枚擧報辭,臣代爲馳啓云云。答曰,勿爲席藁事,回諭。
辛未閏三月十二日辰時,上御誠正閣。晝講入侍時,特進官沈象奎持詩傳第四卷,知事金履度持詩傳第四卷,參贊官洪義浩持詩傳第四卷,侍讀官李志淵持詩傳第四卷,檢討官李泳夏持詩傳第四卷,假注書鄭禮容持詩傳第四卷,記注官金初燮持詩傳第四卷,記注官洪宅柱持詩傳第四卷,武臣行副護軍徐有建,以次進伏訖。上開卷,讀前受音一遍訖,命奏新受音。志淵讀自揚之水,止椒聊二章章六句,仍解釋章句以奏。上讀新受音一遍訖,命陳文義。志淵曰,今日進講二詩,俱是道晉昭侯微弱,桓叔强盛,民心叛晉而歸桓叔,論以逆順之義,無足稱說,敷陳於文義者,而第人君爲治之道,無過於得民心,民心之不得而國治者未之有也。自古聖帝明王,莫不以得民心爲根本,今此桓叔之得民,非惠澤善政之可以感服也,不過以氣焰而畏服之,如鄭風叔于田章,鄭民之稱譽共叔段,其大旨以爲,大叔不義而得衆心,以晉民之畏服桓叔觀之,尤見晉侯微弱,不能統率調制,以御其下,甚至於下民之向背,致此反常之擧者,無足怪矣,此正人主所當戒者也。大抵人君統兆民之衆,以道御之,發政施仁,則民之心悅誠服,其愛戴親上,固結而不可動搖者,當如何哉?孟子有言曰,善政不如善敎之得民心,夫政之齊民,非不善矣,而猶不若敎之於未然之前,優游漸瀆,自不至於用威之境,則尤爲第一等道理,是故古人之論治民之方,多以先德敎而後刑罰爲言。以近日事言之,我殿下敦風興敎之意,可謂至矣,絲綸日下,敦勉戒飭,刑期無刑之義,丁寧淳複,而民心尙有渙散乖激之慮,少無感服畏戢之道。谷山亂民事出後,又有武監作挐之擧,殿下於此,惕然震恐,亟降嚴處之敎,臣誠不勝欽仰處置之得宜,而此亦有欠於預先導率,自不至於犯罪之境,苟使谷山民,早服親上死長之義,使武監,早有畏戢邦憲之習,則豈止於如是作變,致勤天威震疊之擧乎?傳曰,不敎民而刑之,謂之罔民,不先敎率,而畢竟犯法而後刑之,殆近於罔民,如此而何望民忘之齊一乎?伏願殿下,先以德敎化民之道,克加體念,以爲得民心之本焉。上曰,下番陳之。泳夏曰,此二章則別無可陳之文義,而若斷章取義,則素衣朱襮,從子于沃云云。此有可言者素衣朱襮,卽諸侯之服,而非貴賤通用之服也。故晉民之欲從桓叔者,以其愛好之心,必以諸侯之服而從之,民心之無狀,已無可言,而若其衣章制度之上下有分,不相侵越,猶有可觀矣,此由於成周制作,距舊未遠故也。蓋服者,身之章,所以旌禮也,所以令德也。服與德相稱,然後可以服之,故曰服之不衷,身之災也,又曰彼其之子,不稱其服,此皆言服與德不相稱也。蓋自黃帝爲文章表貴賤,以成衣章,各有制度,貴賤各有隆殺,天子之十二章十二旒,上公之九章九旒,以至天子下士,諸侯上士,一命之服,等級截嚴,無敢違越,此聖王之制禮也。自夫世級漸降,人心澆漓,風俗頹敗,衣章之制,漸至紊亂,漢文之世,可謂治平,而賈誼之疏曰,庶人孽妾,得爲帝服,倡優下賤,得爲后餙,又有易服色之議,其時則襲秦之故,制作未備,故有此僭踰之心也。由此觀之,衣服之於人,不過修飾外面者,而欲觀風俗之淳澆,人心之淑慝,先有驗於衣章制度矣。我朝列聖朝相承,制禮作樂,煥然文物,可觀可述,而衣章之制度,等級甚嚴,上自公卿大夫,下至士庶人,各有定制,一有踰濫僭越,則金科玉條,載在法典,挽近以來,侈靡成習,踰濫日滋,市井輿儓,皆着儒衣儒冠,吏胥皁隷,或混朝士服着,此無他,專由於紀綱不振,風俗頹敗故也。我國以禮義之邦,見稱於天下,而卽此一事,可謂不可使聞也,前後諸臣章奉,以抑奢靡正風俗振紀綱爲言者,非一二,而迄未見丕變之效,目今矯正之方,不在乎他,在於上之人躬率以正,而敦尙禮敎而已。孔子曰道之以德,齊之以禮,有恥且格,董仲舒曰漸民以仁,磨民以義,節民以禮,則民曉於禮義,而恥犯其上。伏願殿下,體念於此,克盡導率之方焉。上曰,知事陳之。履度曰,此章別無可陳之義,而若斷章恥義而言之,則上之人亦有所監戒處矣。當初昭侯之封桓叔於沃,其心則仁也,苟能推此仁心,以剛明爲本,而導民以仁,使知親君尊上之意,則昭侯雖弱,而無叛此附彼之事矣。蓋其心非眞箇仁,而只是慈忍底仁,故國人以爲不足恃,而惟沃之强是附焉,此莫非昭侯自絶于民,而況民心無常,濟以蠢愚之性,初不知曲沃之疆爲非義也?又從而曰,旣見君子,云何不樂,此與河朔之人,以安史爲聖人也,亦由於以黨附黨,而至有尾大難掉之歎。由此觀之,聖人之愼微於始,杜漸於後,可謂千古明訓,而先正其身,又充其仁,俾名分截嚴,而莫敢僭踰,則雖弱於昭侯之弱,疆於桓叔之疆,必不至叛歸之境矣。故傳曰未有仁而遺其親,未有義而後其君,然則昭侯之仁不過慈忍之仁,而反失於仁,亦可推矣。伏願此等處,深留省察焉。上曰,特進官陳之。象奎曰,此二章別無敷演之義,而夫好彊惡弱,民之常情也,故叛晉歸沃,本非趨利而忘上也。以慶源輔氏註言之,晉昭侯旣無大無道之事,則民不必自離,而特以微弱不振,日就萎苶故耳,然則天下之大,人心之衆,固非奄奄垂盡之氣所能統屬也。苟能扶衰振弱,使民心固而邦本寧,則雖敎民以叛,不必叛矣,何可以從疆棄弱,歸罪於民?惟當反自修省,益務固本而已,如是推看,是臣區區之望也。上曰,參贊官陳之。義浩曰,臣則別無可陳者矣。上曰,此二詩,別無他文義之可以論難者矣,仍命掩卷。象奎進前曰,近日日氣淸和,聖體,若何?上曰,一樣矣。象奎曰,寢睡·水刺之節,何如?上曰,一樣矣。象奎曰,王大妃殿氣候,何如?上曰,一樣矣。象奎曰,惠慶宮氣候,何如?上曰,一樣矣。象奎曰,嘉順宮氣候,何如?上曰,一樣矣。象奎曰,元子宮移次之時,儀仗磨鍊,昨有下敎,謹當依下敎擧行,而至於藥院醫官,亦各有陪從,元子宮陪從醫官,則以別入直三醫官爲之乎?上曰,其中御醫一人爲之,可也。象奎曰,移御修理,今方爲之,而日子甚迫,似有未盡意之慮。且各殿宮一時移御,各差備亦當竝修,而雖無新改之處,間多土木之役,亦有窓戶未淨之處,不可不趁期修完,當一依昨日書下處修理,而許多入接,尙有狹窄之慮矣。上曰,一倂從略爲之,可也。象奎曰,今番移御時,大內各差備修理,伏承下敎,務從省略,有以仰認節用昭儉之聖意,臣不勝欽仰萬萬,而以今經費支調策應,猶恐有未盡之慮,誠甚罔極。且伏念,大內修理,尙軫費用之或濫,有此務略之下敎,則況差備外各司及各處,尤不宜一毫張大?凡係土木塗墍之役,臣與本曹郞官,謹已看審,一一籌摘,就其緊急,不可不修改處,一通磨鍊,今方擧行,畢竟如有未盡之處,其責專在於臣,若自各司,或有紛紜於工役之時,不但令出多門,靡所適從,有非專管整理之義,若有如此之弊,則其侵撓之下屬,竝當自臣曹草記重繩,預以此嚴飭,何如?上曰,依爲之。出擧條象奎曰,金銀銅設店之弊,朝家飭禁,不啻屢次,而至若丁未春戊申冬定式,尤極截嚴,伊時下敎若曰,非度支出擧條行會,則營邑之任其開店,聚集雜類者,隨現,道伯施以制書有違之律,地方官徒配,又禁錮三年,稱以看品等事,托公私採,則不禁之道伯地方官,準右律勘斷,仍自本道枚擧,京司分付,事實狀聞後,勿論該營門大將,該衙門堂上,亦以制書有違律論,匿不以聞,自京現發,則道伯同罪,各該差人,嚴刑定配,計士營裨同律,無賴輩之毋論因官令無官令,逗留於此等處者,令各該討捕營,直施治盜之刑,首唱人充軍事,定式施行,至有京外衙門揭板之命,凡在有司之臣,孰敢違越,況土之所産,皆地部所管,非他司之所可侵官?自今以後,毋論金銀銅鉛,設店一事,各衙門各營門,毋得干與,各道亦勿施行,擧實狀聞,一遵丁未戊申受敎施行之意,出擧條,更爲申明嚴飭,何如?上曰,依爲之。出擧條象奎曰,向接禮曹移文,則西部閑良申弼希上言內,其高祖姑母,卽孝廟朝宮人,當丙丁之亂,陪往江都,丁丑護陪瀋陽,顯廟朝誕降,仍受保姆之任,而登極後,特賜保姆尙宮之號,身沒後,自明禮宮,別給四名日祭需矣,自數年前,闕而不下云云。禮曹覆啓以爲,申尙宮之保護聖躬,誠如所籲,則雖甚嘉尙,至若祭需題給,無可據文蹟,置之,何如?啓目判付內,其事可嘉,令戶曹特給祭事,判下矣。考之謄錄,已例絶罕,事當參酌題給,而一時與每年間,係是恩典,有難決定,故敢此仰達矣。上曰,今番則自戶曹特給祭典,此後則屬于內司,商處,可也。義浩曰,今番移御時,分司差出,何以爲之乎?上曰,日字尙遠,臨時差出,可也。義浩曰,慶壽宮移次時陪衛,有一依吉禮時之下敎,兵曹則已入草記,而禮判言送以爲,儀衛凡節,若一如吉禮時,則殆與各殿宮無差等,事體不然云矣。命書傳敎曰,慶壽宮移次時,兵曹侍陪擧行,依庚子年例爲之,禮曹勿爲磨鍊,內侍府擧行,從吉禮時減三分之二事,移送兵曹,仍爲永久定式,此後獨爲出入之時,則兵曹中只令陽雀扇禁道軍待令,內侍府一從今番例通行。義浩曰,元子宮輦轝軍,以四十名磨鍊乎?上曰,以二十五名待令,可也。義浩曰,移御日字,旣在不遠,各宮展謁,又在今十六日,連日勞動,不勝下情之伏悶,而移御不遠,事勢亦多相妨,故敢此仰達矣。上曰,春秋分行,亦無不可矣。仍命書傳敎曰,今聞承旨所奏,各宮展拜,必當終日往還云,自上非不知動費一日之力,而第以禮在歲謁,難分春秋,故自前每因循如此。今則從權定式,謹於季春,先行展拜於儲慶宮·毓祥宮·延祜宮,季秋,復行於藏寶閣,懿昭廟·宣禧宮·文禧廟,以此磨鍊。又命書傳敎曰,各宮展謁之先行三月日子,依前爲之。象奎曰,今番修理,專自臣曹擧行,而今臣所帶藥院之任,有防於職務,副提調亦奉命出去,藥院事可悶,故敢此仰達矣。命書傳敎曰,藥房副提調姑爲許遞,前望單子入之,義浩曰,喉院日記,所以考前例也,事當盡爲移置,而輸運之際,自多難便,姑取其近年日記,先爲運去,其餘則隨考隨運,恐合事宜,故敢此仰達矣。上曰,自先朝丙辰年日記,持去,可也。志淵曰,本館冊子,亦當持去,而何冊持去乎?上曰,有難一一指敎,略略運去,而經筵講冊,以七秩爲限,其外如大明會典等可考書籍,玉堂從所見持去,可也。又敎曰,移御後,本館有守直之事乎?志淵曰,曾無守直之事,而只於登瀛樓書籍所藏處封鎖,而或値雨潦,則啓稟曝曬,若有考見者,則亦爲啓稟取來云矣。上曰,亦依此爲之也。仍命經筵先退,象奎等退出。又命退,承史以次退出。
上在昌德宮。停常參·經筵。
徐俊輔啓曰,行大司憲李直輔,執義宋啓榦,掌令李英發,持平姜學濬·林處鎭在外,掌令牟達兼未肅拜,監察茶時之意,敢啓。傳曰,知道。
申溆啓曰,明日常參·經筵,取稟。傳曰,只晝講。
申溆啓曰,今日殿座相値,視事頉稟之意,敢啓。傳曰,知道。
洪義浩啓曰,今日殿座,承旨當爲備員,而行左承旨柳相祚在外,右承旨金相休奉命在外,無以備員,何以爲之?敢稟。傳曰,已過矣。
徐俊輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐俊輔啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,廢茂山萬戶金鼎煥下直,長弓一張,長箭一部,筒兒一箇賜給。
傳于徐俊輔曰,當該典樂,令攸司從重科治。
傳于申溆曰,召對爲之。
傳于洪義浩曰,都承旨入侍。
傳于申溆曰,闕外各處入直文蔭官試取,詩居首三下,兵曹正郞李東永,兒馬帖一隻賜給,之次次上,宗簿寺主簿李奎鎭,筆二枝,墨一笏賜給。
徐俊輔,以都摠府言啓曰,今日入直內三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
領敦寧府事金祖淳箚曰,伏以,臣於昨晩,不意史官臨宣聖旨,以輔養官諭善之何所當置爲詢,詢問之輒及臣身,大是格外之恩,然咨訪之廣,不害其察邇之聖德,而謏見之附對,或不爲僭猥之歸,及乎夜中,又伏見諭善僚屬差出之傳敎,有時原任大臣·吏曹判書及賤臣相議以薦之命,是擧也,古昔三代盛時,早敎諭之遺法,而我先王所以訓迪,我聖上之宏謨美制也。前聖後聖,心法相傳,猗歟盛哉,欽頌聳抃之不暇,惟是臣所承被,其爲格外,又非詢問之比,則臣竊惑焉。夫進賢,大臣之責也,用人,銓官之職也,命之薦之,固其宜也,奉而行之,卽其分也。若臣者,以其跡則朝廷之贅疣也,以其官則恩澤之推餘也,上下不及,左右無當,其何敢固有誤恩,刺口可否,自同於進賢用人之人也耶?不在其位,不謀其政,冒政侵官,罪孰大焉?招不以皮冠,虞人不至,聖人與之,臣於斯義,粗嘗獲聞,成命之下,怵然靡措,略具文字,敢控微諒,伏願亟收臣相議以薦之命,俾拙分獲安,國體毋屑,千萬幸甚。取進止。答曰,省箚具悉卿懇。昨日詢問之意,與他官爵之廟薦銓望者有異,故有致敎矣,卿何不思,至於箚辭乎?卿其勿辭,安心同薦。仍傳于申絅曰,此批答,遣史官傳諭于領敦寧。
辛未閏三月十三日辰時,上詣永淸門,闕外各司入直文蔭官試取入侍時,行都承旨洪義浩,左副承旨申溆,右副承旨申絅,同副承旨徐俊輔,假注書朴來謙·洪羲祖,別兼春秋李紀淵,記事官朴齊聞,直提學洪奭周,直閣李光文,待敎李龍秀,以次侍立。時至,左通禮跪啓請外辦,上具翼善冠·袞龍袍,乘輿出賓陽門,由明政殿內至,永淸門,通禮跪啓請降輿,上降輿陞座,諸臣以次進伏訖。上曰,行禮。讀券官奎章閣提學朴宗慶入就拜位,奭周·光文·龍秀下殿同行四拜禮,以次陞殿就座。宗慶等進前奏曰,早朝勞動,聖體,若何?上曰,一樣矣。宗慶等曰,寢睡·水刺之節,何如?上曰,一樣矣。宗慶等曰,王大妃殿氣候,何如?上曰,各殿宮氣候一樣矣。上命宗慶·奭周書御題詩,日重月重又星重,押星,限午正。宗慶·奭周承書讀奏訖,龍秀奉出懸題,上入小次,少頃,上陞座。宗慶曰,今日試取,當取幾人耶?上曰,取二人,科次以入,可也。宗慶曰,奉謨堂·宙合樓閣內諸處,所重自別,閣監依前守直,四孟朔奉審,閣臣亦依前擧行,何如?上曰,依爲之。出擧條宗慶曰,慶熙宮內閣,本自挾窄,無以容接,先朝御製,當移奉,而閣中緊用書籍,亦當移置,與都摠府相換居接,何如?上曰,依爲之。出擧條宗慶曰,外閣凡事,本自內閣主管,每有不時擧行之事,不可不移設於時御所附近公廨,舊守禦廳,卽本閣所管,使之移接,何如?上曰,依爲之。出擧條宗慶曰,實檢書官及兼檢書官中,外任人竝減下,實檢書官之代,以兼檢書官柳本藝差下,何如?上曰,依爲之。出擧條宗慶曰,本閣移接後,此闕直所,不可無守直之人,檢書三員,書吏四人留置,使之輪回守直,何如?上曰,依爲之。出擧條宗慶曰,本閣屯土所在邑,勿送閣屬,依無土免稅例,付之本邑捧納事,自備局草記蒙允矣。本閣屯土,本是給價買得,定稅收捧者也,此與無土免稅有異,依前下送閣屬收捧之意,分付該道,何如?上曰,依爲之。出擧條兵曹判書李勉兢進前奏曰,璿源殿外墻頹毁處,入直禁軍及金虎門入直軍,依例分掌把守矣。移御之後,勢將撤去,移直役處亦不多,分付該曹,以爲二十二日前趁卽改築之地,何如?上曰,依爲之。出擧條通禮跪啓禮畢,上乘輿,由明政殿內,入賓陽門還內。諸臣以次退出,
辛未閏三月十三日辰時,上御尊德亭,召對入侍,都承旨同爲入侍時,參贊官申溆持詩傳第八卷,侍講官李志淵持詩傳第八卷,檢討官徐長輔持詩傳第八卷,待敎李龍秀持詩傳第八卷,假注書洪羲祖持詩傳第八卷,記注官李仁迪持詩傳第八卷,記事官朴齊聞持詩傳第八卷,以次進伏訖。上開卷命讀。志淵讀自泂酌彼行潦,止泂酌三章章五句。上曰,下番讀之。長輔讀自有卷者阿,止卷阿十章六章章五句,四章章六句。上曰,參贊官讀之。溆讀自民亦勞止,止民勞五章章十句。上曰,閣臣讀之。龍秀讀自上帝板板,止詩傳大全卷之十七。上曰,今日召對,與法筵有異,掩卷而當篇文義置之,以歷代故事,列朝美事,敷衍爲奏好矣。志淵曰,以某代某王之事,國朝以來,治法政謨,何以仰奏乎?上曰,歷代及國朝故事,豈無流傳之美談乎?不以文義樣爲之,以故事奏之,可也。志淵曰,以治化言之,三代以上,五帝之治化爲第一,而帝堯以前,固尙矣。若夫帝堯之五十載巍蕩之化,億兆戴已,不識不知,則臣不能摹寫其萬一,而以其堯典,首揭欽明二字觀之,則欽者敬也,明則可以燭理,二者實爲聖學之極功,而至若帝舜之濬哲溫恭,大禹之克勤克儉,卽其傳授之心法也。成湯之慄慄祗懼,亦是一揆之敬,四聖之治,於斯爲盛,而莫不本之於一敬字矣。禹敎之漸被訖四,程訓之放彌六合,語其至大至遠之效,而擧皆出於吾人一心上敬明二字之工也,伏願留念焉。上曰,歷代之事,次第敷陳,何可止於四聖之事乎?志淵曰,降於此而姬周之文物禮樂盛,莫盛於文·武,此莫非后稷以來,深仁厚德,積累之致,積累之化,非一朝一夕之所可言也。明君哲辟,重熙屢洽,文謨武烈,丕顯丕承,以基長遠之祚也。上曰,都承旨持公事,催促入來,可也。上曰,此與召對文義有異,上下番以故事之流來傳美者,連爲仰奏,好矣。長輔曰,五帝三代之治,上番俄已仰達,而有宋之治,可以侔二代而超漢唐矣。儒賢輩出,吾道復明,實與我東之列聖朝盛際,多有吻合者,欲法堯·舜,當法祖宗。我祖宗朝良範徽規,金科玉條,燦然畢備,四百年熙洽之化,無愧於周室之積累,況我聖繼神承,舜孳禹勤,求賢如渴,恒御經筵,治化郅隆,有非宋朝之可擬,而可躋堯·舜之世矣?在殿下守成之道,惟當克念繼述之方,則不必求於異代之治道矣。都承旨洪義浩追入進伏。上曰,列聖朝文明之化,始制於何聖朝乎?志淵曰,世宗朝始創禮樂,而實是千一有爲之盛會也。列朝之熙洽繼述,賢才樂育,髦俊菀興,逮我先大王二紀作成之化,實爲無愧於三代矣。上曰,都承旨讀奏公事,義浩讀公事訖,上命書承旨備員啓辭批曰,已過矣。義浩曰,日前以內殿動駕儀節,成冊子以進事,以司謁口傳下敎矣。草本成出,則一經乙覽後,正書以入,似好矣。上曰,口傳下敎,未詳而然乎?依此爲之。命書傳敎曰,不謹啓下及誤踏當該中官,竝令該府拿問處之。上曰,當直都事,使之呼入延英門外,聽傳敎,可也。賤臣承命出,頒傳敎,還入進伏。上曰,今日殿座時,殿庭鼓吹,甚爲稀疎,必有未及入來者。今或因令急之致,而殿庭鼓吹,與前部鼓吹,尤有所重,出去後査問,而鼓吹必有定數,此後則雖倉卒出令,無敢如是之意,申飭,而如其盡數入來云,則置之,可矣。命書傳敎曰,今番民隱成冊登聞命下之後,更思之,各道書院事係道學,性理冊子,多印積峙,以爲多士勸奬之資,亦爲興學校之一端,令該曹下關各該道,商量印出,置於本道及各該道。上曰,年前尹光顔嶺伯復命時,有所奏,其人雖被罪,其言則固好矣,承旨知之乎?義浩曰,果未詳記,而伊時有書院事仰奏者矣。印役似甚浩大,校宮與書院中,若有區別,則恐好矣。上曰,物力雖多,功效爲大矣。上曰,文宗朝創設集賢殿,而常御經筵,咨訪治道之盛事美談,上番其歷陳之。此與法筵有異,與夜對同矣,雖非文義,多陳故事也。都承旨頃見洪儀泳之所陳矣,今亦敷衍連奏也。志淵曰,臣於列朝故式,名碩美蹟,果甚茫昧矣。上曰,自上發問之事,則可以仰對乎?志淵曰,集賢殿學士之一代峻選,有若成三問·朴彭年諸人,莫非世宗朝培養作成之士,而文學則自任啓沃,經綸則將大展布,感激明時,持被承明,晝筵三接,討論經傳。猗,我文宗朝勤孜之念,樂此不疲,或夜分之後,親臨直次,執經問難,宣醞以寵,至有成三問字呼謹甫之傳來美談矣。上曰,連爲奏之。志淵曰,別無可陳者矣。上曰,皇朝故事及我朝壬丙之亂,必多有忠臣烈士之蹟矣。志淵曰,就其三學士·七義士之表著者外,臣果未能典故,或有聞知之事,而每於年蹟之中,恐有錯認之慮,臣不敢强所不能矣。上曰,然則列朝故事之爲後世監憲者之流傳稱美之辭,更須連奏也。志淵曰,臣聞故老之言,英廟朝勤儉之德,卓越百王,夙夜匪懈,日御經筵,或無時引接,竟晷都兪,不但臣僚之頻接,至於儒生之入格科試者,雖泮庠被抄之人,亦或召接,必詢其有懷者言,有中則奬之,以至士趨之邪正,民生之疾苦,使之無隱畢陳,不特榮光之遍及,苟非克勤之德,何以至此耶?上曰,如是之故事美談,陸續敷陳也。志淵曰,臣果未能博稽故事,不得仰答矣。上曰,列朝之良法美制,儒賢之昌言嘉謨,固何限,而豈可如是而止乎?下番亦陳之。長輔曰,臣亦別無可陳之辭,而自古儒賢之輩出,未有若我朝之盛,院祠相望,絃誦相聞,莫非我列聖朝培養作成之化,臣不能指的摹寫,而若稽國朝寶鑑一書,則有可以欽仰詠歎矣。今殿下,每於淸燕之暇,常閱寶鑑,其於樂育作成之際,深究體念,克推繼述之方,則雖今日人才眇然,世祿之臣,草野之士,必多讀書修身之流,苟能誠心延訪,則必有羽儀明時之美矣。上曰,連奏,可也。長輔曰,上番俄以英廟朝勤儉之德,有所仰陳者矣,臣亦聞英廟朝大耋之年,常於臥內召接,娓娓孜孜,伊時入侍之臣,或傳其席綻窓補之事,閭巷之間,故老傳誦,崇儉之德,實是往牒之所罕覯矣。上曰,閣臣陳之。龍秀曰,國朝故事,臣實空疎矣。上曰,參贊官陳之。潊曰,臣或有傳聞之事,而輒多遺忘,不能仰對矣。上曰,上番又陳之。志淵曰,書曰曆象日月星辰,敬授人時,人時則農時,而農者民國之大本,列聖朝勸民務本之政,靡不用極,歲首之綸音,春殷之飭敎,不以應文之具,而可見實心之敷,又有親耕之禮,尤見重農之意,一推之榮,萬民鼓舞,此莫非聖朝勤儉之德矣。上曰,今日入侍,無召對之體,雖非座目中人,都承旨亦以故事陳之。義浩曰,今日之召對於是亭,竊有所喜感之交中者,玆以仰達,而先朝甲寅春,行賞花釣魚宴於籠山亭玉流泉,而以閣臣及其六寸親·新舊抄啓文臣·承史,合爲百餘人參宴,臣亦以舊抄啓文臣獲參矣。錫旣馬,使之乘而隨駕,泛彩舫,使之各取所適,雲章渙發,賡䪨迭進,實爲千古盛會,而詳載賡載錄中矣。上曰,果於賡載錄及日省錄見之,伊時追奪之蔡濟恭亦參,而大臣則先退矣。義浩曰,然矣。上曰,上番又陳之。志淵未及對。上曰,玉堂善奏故事,然後自上可以醻酢如響,而自下之不能善對,殊可欠也。志淵曰,今日入侍,先開召對,次判公事,亦詢故事,溯擧歷代聖意勤懇,實庸欽仰,而只緣臣之不博故式,未效萬一之責,不勝惶愧矣。上曰,下番又奏。長輔曰,俄下傳敎,有印籍之命,實出於奬勸作成之聖念,而因言端有所仰陳者。玉堂書籍,轉不如古,經史之不可無者,亦多未備,至於禮記之重且要於講筵者,只有一秩,不可不印藏之文字,非不欲行關印來,而每念諸道之爲弊,因循至今矣,最其經籍典故之不可無者,則從速印藏,恐好矣。上曰,使陳故事,何爲他語乎?長輔曰,適因言端故耳。上曰,連奏故事美談也。長輔曰,上番俄以七義士爲言,而未及詳陳矣。關西七義士,有崔孝一·黃一皓諸人之直入南京,圖復大明,事機先洩,乃有淸人僞作孝一家書之事,而孝一卒不免禍,黃一皓之死,尤爲至冤,而一皓之當刑也,適有罪在死籍,人貌同一皓者,朝廷欲使之代刑,則一皓曰,渠以渠罪當殺之,何爲代人,遂怡然就刑,豈不誠烈烈大丈夫哉?上曰,閣臣陳之。龍秀曰,俄以典故空疎仰奏,而果無可陳者矣。上曰,端宗朝六臣事,其詳陳之。長輔曰,朴彭年·成三問,卽世宗朝樂育之人,逮事端宗,竟判大節,申叔舟,同是集賢殿學士,與六臣,三朝周旋,末乃議不同。大凡人才則有作成之竗,而其成就則各有分量矣。義浩曰,六臣中三臣,請立後之疏,多日伏閤矣。上曰,此等疏捧入,好矣。長輔曰,六臣中朴彭年家,獨有血孫,朴之子死,而其婦有遺腹生子,適其婢生女,換而鞠之,長而自現,遂爲嗣屬,六臣之祭,合享於朴之家廟云矣。義浩曰,成三問·河緯地,今皆立後,而三臣則姑未立後云矣。上曰,都承旨又陳故事也。義浩曰,世宗·成宗兩朝盛際,實爲列朝之所監憲,而寶鑑與野史中,多有良謨美談之流傳者,竊伏覯近日經筵之雍容討論,樂此不疲,實有欽仰於繼述之美矣。上曰,上番又陳之。志淵曰,屢勤聖敎,而列朝故事,果未詳記矣。上曰,然則近以顯·肅兩朝事陳之。志淵曰,肅廟朝復莊陵之擧,有以知聖度之卓越百王矣。上曰,顯廟朝上號定宗,亦爲盛擧矣。上番連奏。志淵曰,臣伏覩先大王右文之化,執策臨軒,排日試士,抄啓之課試,文臣之製述,泮儒之應製,鼓動作成之道,靡不用極,今日文蔭應製甚盛擧,而竊有區區欽仰於匹美寧考矣。上曰,闕外文蔭試取,初有之事乎?義浩曰,蔭官應製則有之,而入直文蔭應製則無之矣。上曰,下番所奏,頗消詳,連奏也。長輔曰,列聖朝憂民勤恤之德,一念憧憧,夙夜兢惕,深軫粒粒之辛苦,玉食靡甘。夫民者,至愚而神,必知人君之實心實政,今殿下臨御一紀,凡所以憂民恤民之政,克追列朝之成憲,遇災修省,値歉拯濟,絲綸之間,辭旨懇惻,宜無一夫一婦之不獲其所者。而猶不免顚連流亡之連年相繼者,抑猶未盡於以實心行實政之故也。伏願益加聖念於繼述之方焉。上曰,上番又陳之。志淵曰,下番以列聖朝憂民之政,敷衍爲說者甚好矣。顧今屢豐之餘,一二年之歉,亦不至大無,而民命之遑急,若此之甚者,無他,卽上雖軫惠民之政,而澤不能下究而然也,此則方伯守宰之不善對揚也。伏望以飭勵群工,爲行實政之道焉。上曰,下番又陳之。長輔曰,我東之文明,素稱小中華者,卽箕聖之八條遺風也。壃域雖小,風俗各殊,西北則多浮虛無實之弊,嶺南則勤儉質實,儒賢輩出,稱以鄒魯之鄕矣。上曰,輩出儒賢,誰爲先輩乎?義浩曰,李彦迪爲先輩,而與鄭汝昌·金宏弼·李滉,爲五賢中四賢,從祀文廟矣。上曰,李彦迪是玉堂李鼎秉之先祖也。義浩曰,然矣。長輔曰,至於關北之愚悍難馴,惟在於方伯字牧之臣,因其勢而理導之,以至化民成俗之境矣。上曰,閣臣家庭間,必有聞見,以故事陳之。龍秀曰,臣竊伏聞,孝廟朝,一宮屬,驕橫於閭里,伊時捕將李浣,無關由而推治,故自上有處分矣。其後先正臣宋時烈登對,力言其過中,有曰患其不能屈,不患其不能伸,孝廟曰,此文字出於何書乎,先正臣對曰,在於二程全書矣。孝廟詡之以讀書儒賢,卽寢其命,此是盛際美事矣。上曰,又陳之。龍秀曰,嘗伏聞,逮事英廟朝老臣之則英廟常御集慶堂,堂近內差備,召接之時,以落幅作障而隔之,至於窓戶則不塗新楮,衣襨則常用澣濯,崇儉之德,實爲我殿下監憲之道也。上曰,參贊官陳之。溆曰,果無可達之辭矣。上曰,父名爲何?溆曰,命集矣。上曰,閣臣又奏。龍秀曰,別無可陳者,而都承旨俄已陳之,而臣於先朝甲寅春,以儒生,隨仲父入參賞花釣魚宴,伏覩伊日之千一盛會,而莫非我先大王視臣如家人之德矣。上屢敎上下番連陳,而俱未及仰對。上曰,有思之則隨陳之,好矣。志淵曰,下番俄以我國風俗爲言,而箕聖八條敎之至于今行之不替云者,果好,箕聖徂東之日,以殷山邑號之有殷字,都於平壤,而遺風餘烈,尙不泯於箕城矣。上曰,科次幾已爲之乎?義浩曰,限爲午正,似已科次矣。志淵曰,嶺俗質實,下番已奏,而臣亦見其俗矣。古家之遺風未泯,頗有回淳反朴之意,而此莫非列聖朝培養作成之本,蓋亦風氣之使然也。長輔曰,大抵近來則質實之中,有過嗇之病,若詩經所云唐風之俗矣。上曰,我朝世宗之文治,世祖之英武,必多監法之事,更爲詳陳也。志淵曰,世宗朝文治,俄而略陳,而世祖朝英武之姿,臣何敢摹天畵日。而竊伏聞敎若曰,六臣,今之逆臣,後之忠臣,有以知大聖人大公至正之德,可以超百王而垂萬世矣。上曰,世宗朝,不但經筵之日御,朝臣之頻接,亦有儒生課講之制,菀然有彬郁待興之效矣。義浩曰,此爲列朝美規,而近來則太學庠舍,絃誦不聞,徒見餔餟之客,豈不大可寒心乎?上曰,列朝以來,睿宗朝,仁·明兩朝故事,姑未陳之乎?明宗朝創設備邊司矣。義浩曰,仁宗大王,毓德春邸,在宥雖不滿一年,而萬民咸服,又有棘城厲祭文之傳誦者矣。志淵曰,臣未知的是何聖朝之事,而時有上候,內殿有禱神事於闕外近處,故巫卜輩入於碧松亭爲之,齋生齊出驅逐之,上聞之曰,士氣如此,吾病若愈,此爲流傳之說矣。上曰,此是明宗朝事也。上曰,宣祖朝事,陳之,可也。義浩曰,宣祖大王,駐蹕龍灣之聚勝堂,而灣之威化島,有太祖大王回軍之蹟,兩處俱可有紀績之擧,至今未遑,定州則有宣廟駐蹕碑矣。上曰,周官制禮之美,上下番陳之。志淵曰,周官制禮之規,豈易言哉?承夏殷尙質之餘,文物彬彬,實是三代之最晠也。曲禮三百,儀禮三千,臣之謏學淺見,何可詳陳乎?長輔曰,周官禮樂,歷代之最文明,而雖有漢唐以來,沿革之不同,至于今歷千百年,凡爲國家上下之所日用者,莫不本之於周禮,周公制作之意,豈徒然哉?上曰,宋代文明之治,又得詳言耶?志淵曰,立國之初,已有五星聚奎之瑞,竇儼推步,而儒賢輩出,吾道復明,庶幾有爲之會,而實緣時君之不能振作,終不見徯應之治,南渡以後,竟未克復,職由於此也。上曰,文宗朝故事,更陳之。義浩曰,文而集賢殿,武而五衛廳,而俱是文宗朝創設,而集賢殿,有柑盤賜詩之擧,而英廟朝,又有賡韻之事矣。上命以次退出,志淵·長輔·龍秀退出。又命退,承史以次退出。上命承史·閣臣隨入,由靑陽門·賓陽門·重陽門·重熙堂前路,至熙政堂還內。諸臣以次退出。
上在昌德宮。停常參,只晝講。
徐俊輔啓曰,行大司憲李直輔,執義宋啓榦,掌令李英發,持平姜學濬·林處鎭在外,掌令牟達兼未肅拜,監察茶時之意,敢啓。傳曰,知道。
申溆啓曰,明日常參·經筵,取稟。傳曰,只晝講。
傳于申溆曰,禮房承旨馳詣宗廟·景慕宮,奉審摘奸以來。
申溆啓曰,明日眞殿告由相値,視事頉稟之意,敢啓。傳曰,知道。
傳于徐俊輔曰,觀豐閣看耕時,諸承旨及入直玉堂·閣臣同爲入侍。
傳于申溆曰,各宮展謁,待來秋分兩日推擇事,分付該曹。
傳于申溆曰,明日眞殿望焚香兼行移御告由,該房知悉,祭文,令吏判製進,雲寶劍置之,侍衛,入直擧行,挾輦軍,金虎門入直軍三十名,儀仗軍,闕內衛軍二十名磨鍊,門路,協陽門爲之。
傳于徐俊輔曰,移御日字,更以十七日爲之。
傳于徐俊輔曰,當該司謁,令攸司從重科治。
傳于申絅曰,政官牌招開政,分司差出。
有政。吏批,判書朴宗慶進,參判李存秀受由在外,參議宋冕載牌招不進,右副承旨申絅進,以李基崇爲司諫,鄭元容爲獻納,洪羲瑾爲正言,鄭晩錫爲刑曹參判,金基豐爲敦寧判官,朴大圭·金基厚·金熙周·李錫夏·李貞運·金啓河·李惟命·朴宗正爲分承旨,鄭東榦·宋知濂·尹命烈·金蓍根爲分兵曹參議,曺允遂·韓始裕·尹孝寬·徐鼎輔爲分兵曹參知,李·金逌根·尹永輝·沈能稷爲分兵曹正郞,李景熙·安尙默·尹尙烈·李儒象爲分兵曹佐郞,趙尙鎭·金履度·李集斗·金履翼爲分內醫提調,分兵曹參議單曺允遂·尹孝寬,參知單鄭東榦·宋知濂。
傳于徐俊輔曰,兵批分司各司官員,待明朝,一竝口傳單付以入。
以平安監司李晩秀狀啓,義州等邑人物渰燒事,傳于徐俊輔曰,三邑民致死之夫妻及子女又妻女,三邑之一時竝死,矜惻,別恤典助給,還布量減事,分付。
以慶尙監司金會淵啓本,罪人金得成居昌府到配事,傳于徐俊輔曰,本事不甚大段,特爲放送事,分付。
申溆,以禮曹言啓曰,移御時,宗廟·景慕宮告由祭,今二十日設行事,前已啓下矣。今此慶熙宮移御,更以十七日爲之事命下,而移御日字迫近,勢未及依例擧行,宗廟·景慕宮告由祭,不卜日,今十六日曉頭設行事,知委,何如?傳曰,允。
徐俊輔,以兵曹言啓曰,今閏三月十四日立夏改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道
徐俊輔,以義禁府言啓曰,再明日擧動時,大駕各差備都事,當爲備員,都事遷轉之代,令該曹口傳差出,以爲分排之地,何如?傳曰,允。
吏曹口傳政事,以李玄始爲禁府都事。
辛未閏三月十四日午時,上御誠正閣。晝講入侍時,知事吳載紹持詩傳第四卷,特進官洪奭周持詩傳第四卷,參贊官申絅持詩傳第四卷,侍講官李志淵持詩傳第四卷,檢討官徐長輔持詩傳第四卷,假注書洪羲祖持詩傳第四卷,記注官金初燮持詩傳第四卷,記事官朴齊聞持詩傳第四卷,武臣行副護軍韓根馨,以次進伏訖。上開卷,讀前受音一遍訖,命奏新受音。志淵讀自綢繆束薪,止綢繆三章章六句,解釋章句以奏。上讀新受音一遍訖,命陳文義。志淵曰,此章大旨曰,國亂民貧,男女有失其時而後,得遂其婚姻之禮者,詩人敍其婦語夫之詞,蓋其晼晩相逢,喜不自已,三章之辭,一節深於一節,可見其歡欣傾倒之心矣。此不過夫婦相愛之辭,而若以推喩於君臣之際會之間則好矣。詩云彼美人矣,西方之人,離騷經云恐美人之遲暮,自古取比之辭多矣,男正位於外,女正位於內,一家之和樂,實類乎君倡率於上,臣和應於下,四海之寧乂也,至若明良喜起,相須一體,若川作楫,猶魚有水,則其所欣忭,奚特此章之辭也,古之聖帝明王,固無待於外者,而必須名臣碩輔,而佐其不逮,唐虞之羲和·皐·夔,殷周之伊·傅·周·召是耳。凡所以得賢共理,惟在於立賢無方,而立賢無方,則可以野無遺賢。我朝用人之法,科目一事,而科目之中,又見地閥,地閥之人,不得科目,則不能做展布之位,旌招之儒,以不進爲常,敦召之諭,易歸虛文,朝著之上,人器未聞,而古人云生一代才,了一代事,苟有自上之誠心延訪,用人以器,則雖今日人才眇然,豈無草野讀書之士,于于而至,擧切何嘗見晩之喜矣?伏願以立賢無方,爲得賢之本,而每於此等文義,如是推覽,恐好矣。上曰,下番陳之。長輔曰,此章則男女失時而後婚姻,而夫婦相悅之詞,非淫風之辭也。二南之化,自近及遠,桃夭之詩,男女以正,婚姻以時,及其衛之有狐,鄭之蔓草,陳之東門,淫辭醜謔,無所不至,而此詩則失時之男女,不至於亂,可見唐風之美。慶源輔氏曰,綢繆詩,足以知民之情,而爲人上者,其可不使之得其常哉?夫君子造端乎夫婦,思齊詩曰,刑于寡妻,以御于家邦,人君能盡於修齊治平之道,則匹夫匹婦,各得其所。我聖朝,有男女過時者,助給婚需之制,方伯啓聞施行,寔出我列聖朝至仁盛德之政,行之已久,便同成憲,而安知無到老未嫁娶之民乎?一夫一婦,不獲家室之樂,則猶有未盡於殿下修齊治平之化也。伏願繼自今,克修列朝已成之憲,期躋二南及遠之化焉。上曰,知事陳之。載紹曰,上下番已陳之,臣無可達之辭矣。上曰,特進官陳之。奭周曰,下番以我朝男女過時未婚者,助需之法,仰奏者,果襯合,而此章別無可陳之文義矣。上曰,參贊官陳之。絅曰,臣無可陳者矣。上曰,此章別無文義之可問者矣。仍命掩卷,經筵諸臣先退,載紹等退出。上曰,今日後苑當觀耕,在院承旨持公事,與入直閣臣及玉堂待令,可也。絅曰,香室移接之後,傳香於明政殿事,筵稟定式矣。今日傳香時,香室官員,不善擧行,傳香於仁政殿,而移御前,有一次告由祭傳香矣,依前稟定,明政殿擧行,可乎?上曰,今日何爲不善擧行乎?絅曰,香祝徑先奉來,故不得已擧行矣。上曰,然則後日傳香,明政殿爲之,可也。上曰,都承旨仕進乎?絅曰,仕進矣。上命退,承史以次退出。
辛未閏三月十四日午時,上御觀豐閣看耕時,諸承旨及入直玉堂·閣臣同爲入侍時,行都承旨洪義浩,右副承旨申絅,同副承旨徐俊輔,假注書朴來謙·洪羲祖,記注官金初燮,記事官朴齊聞,直提學洪奭周,應敎李志淵,修撰徐長輔,以次進伏訖。上曰,今日看耕,故使之入侍矣。上曰,農圃擧行,斯速爲之。上曰,闕外入直文蔭,昨日試取,闕內入直文臣,前旣應製,而闕內入直蔭官,姑未應製矣,闕內入直蔭官,凡幾司乎?義浩曰,尙瑞院·尙衣院·司饔院·典設司矣。上命書傳敎曰,闕內入直文臣,前已應製,而蔭官不爲應製,今日適因入侍,使之同爲待令。上曰,試官則閣臣及同副承旨·上番玉堂·下番翰林爲之。上乘肩輿。上曰,承史·閣臣·玉堂隨後,仍由石渠門·魚水堂·淸防閣·珍藏閣·尊德亭前路,入望春亭,御天香閣。少頃,命入侍,諸臣以次進伏訖。上曰,應製蔭官已待令乎?義浩曰,姑未及來待,而檢書官亦是入直蔭官,使之同爲待令,何如?上可之。上曰,應製人催促入來,可也。來謙承命出去。上曰,公事待令乎?義浩曰,待于靑陽門外矣。上曰,懸題紙,磨墨器,持入,可也。賤臣承命出來。上曰,承史·閣臣·玉堂少退,仍爲隨後。上乘肩輿,出望春亭,還由暎花堂前路·宜春門·芙蓉亭邊拱辰門·集成門,御籠山亭。少頃,命入侍,以次進伏訖。上曰,應製人已來待,則使之入來,試官亦下筵,無唱行禮,可也。奭周·俊輔·志淵·齊聞,下筵行禮,還上進伏。上命書御題五言絶句觀豐春耕,押春,限午時。俊輔承書,齊聞立傳司謁,司謁跪受懸題。上曰,第三人誰也?義浩曰,司饔主簿金照矣。上曰,吏文學官出身乎?義浩曰,然矣。上曰,有文名乎?義浩曰,善於文而尤工於詞律矣。上曰,第一第二第四人皆誰也?義浩曰,尙瑞直長金昊淳,尙衣直長金義友,檢書官柳本藝矣。上曰,公事持入,可也。來謙承命出去,持入。上曰,讀之。俊輔讀公事訖,傳挾侍以上。上下前入公事敎曰,都承旨·同副承旨輪回讀奏。義浩·俊輔讀公事訖,上曰,應製人幾皆製之,則以次呈券,而上番兼史爲收券官,司謁爲衛軍樣擧行,可也。上曰,科次爲之。奭周曰,當取幾人耶?上曰,取一人。奭周曰,一券不書臣謹封,違格拔去矣。上曰,違格則推考乎?奭周曰,文臣製述則有外違罷職之規,而應製則無推考之例矣。奭周書三下於一券,俊輔坼名讀奏。上命書傳敎曰,禁直蔭官應製優等,司饔院主簿金照,奎章全韻中板部賜給。上曰,向來禁直文臣應製,以大小板分等賜給,蔭官亦欲區別,故書下中板,而若無中板,則以印紙之長廣闊狹區別,好矣。昨日闕外入直文蔭應製,有兒馬帖之賞,冊子之賞,勝於馬帖乎?義浩曰,馬帖則重於冊子,而領受者之榮光,冊子勝於馬帖矣。左副承旨申溆,宗廟·景慕宮奉審摘奸後入來,進前奏曰,臣承命馳詣宗廟尊所,奉審無頉,祭物·祭器·祭井,看審精潔,諸執事·進排官,摘奸無頉,仍詣景慕宮尊所,奉審無頉,祭物·祭器·祭井,看審精潔,諸執事·進排官,摘奸無頉矣。上曰,移御時,王大妃殿·惠慶宮·嘉順宮陪從官過祗迎所時,馬上鞠躬,中宮殿·元子陪從官過祗迎所時,下馬事,預爲知委,可也。上曰,承史·閣臣·玉堂隨後,到暎花堂,當宣飯也。上乘肩輿,由望春,·尊德亭前路·集春門內麓·觀豐閣前路,御暎花堂。諸臣待于丹楓亭。少選,以司謁宣飯訖,上乘朱軒,由靑陽門·永淸門·賓陽門·涵仁亭前路·重春門·小宙合樓前路,至熙政堂。上命退,諸臣以次退出。
上在昌德宮。停常參·經筵。
上詣萬寧門後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
藥房都提調金思穆,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申溆啓曰,明日常參·經筵,取稟。傳曰,只晝講。
徐俊輔啓曰,合辭方張之時,兩司無詣臺之員,事甚未安。除在外外,未肅拜人員,竝卽牌招,何如?傳曰,允。
徐俊輔啓曰,行大司憲李直輔,執義宋啓榦,掌令李英發,持平姜學濬·林處鎭在外,掌令牟達兼牌不進,監察茶時之意,敢啓。傳曰,知道。
徐俊輔啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐俊輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐俊輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申溆曰,禮房承旨馳詣宗廟·景慕宮,奉審摘奸以來。
傳于徐俊輔曰,六曹久任郞廳入侍。
申溆啓曰,新除授分承旨朴大圭·金基厚·金熙周·李錫夏·李貞運·金啓河·李惟命·朴宗正,竝卽牌招,何如?傳曰,允。
申溆啓曰,再明日慶熙宮移御時,分承旨當爲備員,而分承旨朴大圭·金熙周在外,何以爲之?敢稟。傳曰,許遞,更爲差出。
以金遇順·沈湜·任存常·金逸淵爲分假注書。
徐俊輔啓曰,卽者漢城府郞廳來言,再明日動駕時,本府堂上二員,當爲導駕,而判尹金履度分內局提調進,右尹金魯敬分副摠管進,只有左尹韓致應一人,無以備員導駕云,何以爲之?敢稟。傳曰,分副摠管許遞,前望單子入之,待下批牌招察任。
以副摠管前望單子,傳于徐俊輔曰,分副摠管鄭尙愚爲之。
兵曹口傳政事,分都摠管四單,吳載紹·韓用鐸·金啓洛·金在昌,分副摠管四單,李肇源·林漢浩·李文會·金魯敬,分都摠都事八單,李濟和·李鉉·尹之謙·趙台錫·李喆懋·李濟遠·卞浩德·沈能壽,宣傳官加設二十單,許溶·金鼎基·申緖·南熙·李吉會·徐敬輔·李栻·李存敬·金植·李漢極·沈能完·李周豐·具信喜·趙寬錫·李命權·申命源·具應和·柳民儉·沈日永·權思奎。
申溆,以奎章閣言啓曰,景慕宮望廟樓今望奉審,無頉之意,敢啓。傳曰,知道。
申溆,以承文院都提調意啓曰,闕內各司,竝爲移接於各其處所矣,本院旣在於慶熙宮,亦爲移接之意,敢啓。傳曰,知道。
徐俊輔,以備邊司言啓曰,元子宮諭善二員,僚屬二員,纔已薦望啓下,而廳號以輔德廳爲之事,命下矣。依丁巳講學廳例,令內閣稟旨擧行,諭善僚屬,政官牌招開政,下批,何如?傳曰,允。輔德廳以堂后爲之,堂后移接於宣傳官廳,宣傳官移接於典設司,典設司移接於監印所,而輔德廳所屬,則書吏四人,以內閣·弘文館書吏各二人差下,下隷,一從顯廟朝時例爲之,可也。
備邊司諭善二員薦望,南公轍·李直輔。
備邊司僚屬二員薦望,朴宗羽·兪漢雋。
申絅,以吏曹言啓曰,元子宮輔德廳僚屬行副護軍朴宗羽前參議兪漢雋,自臣曹當爲依例抄啓書入,而兪漢雋方在罷散中,何以爲之?敢稟。傳曰,敍用。
吏曹,元子宮輔德廳僚屬抄啓,朴宗羽·兪漢雋。
申絅,以吏批言啓曰,卽接通禮院牒報,則以爲,再明日移御擧動時,左右通禮,不可不備員,而右通禮申星模身病猝劇,萬無進參之勢,卽速變通差出,以爲備員擧行之地云。通禮院右通禮申星模改差,其代今日政備擬以入之意,敢啓。傳曰,知道。
傳于申溆曰,新除授左諭善南公轍·李直輔乘馹上來事,令政院下諭。
以吏曹參議宋冕載牌不進罷職傳旨,傳于申絅曰,只推。
有政。吏批,判書朴宗慶進,參判李存秀受由在外,參議宋冕載進,左副承旨申溆進。以金圖遠爲正言,金敎根爲刑曹參議,洪命周爲右通禮,李柱溟爲光陵令,宋文述·尹鼎烈爲分承旨,兼元子左諭善單南公轍,右諭善單李直輔,校書博士單申在獻·崔錫玄。
兵批。判書李勉兢病,參判金孝建病,參議鄭景祚入直進,參知權烒病,同副承旨徐俊輔進。以金衡柱爲管城將,同知單崔景倜,護軍李肇源,副護軍金相休·朴大奎·金熙周,副司直李東煥,副司果洪羲瑾,竝單付。
傳于徐俊輔曰,奉命在外承旨許遞,前望單子入之,待下批牌招察任。
承旨前望單子入之,李文會落點。
申溆,以禮曹言啓曰,卽接昌寧幼學郭昌殷所志,則以爲,同姓八寸兄昌文,嫡妾俱無子,以其同姓六寸弟昌欽第二子大翰,欲爲繼後,諸族會議,衆論歸一,而昌文夫妾俱沒,拘於常規,不得循例禮斜,依定式草記稟處事呈狀矣。凡係繼宗立後,明有可據,而不得登聞者,許令該曹論理草記事,曾有筵奏定式,而門長郭昌殷所訴旣如此,依定式,郭昌欽第二子大翰,立爲郭昌文之後,何如?傳曰,允。
徐俊輔,以都摠府言啓曰,今閏三月十七日慶熙宮移御時,侍衛寶劍,當爲備員,而都摠管李集斗以分內局提調進,副摠管朴基豐以禁軍別將陣上進,吳載重以摠戎中軍陣上進,趙萬元·李樂培在外,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,竝許遞,令該曹口差,而待下批牌招察任。
兵曹口傳政事,以曺允大爲都摠管,以李好敏·趙弘鎭·鄭晩錫·張鉉宅爲副摠管。
徐俊輔,以兵曹言啓曰,分兵曹正郞金逌根身病,佐郞尹尙烈在外,竝改差,其代令該曹口傳差出,何如?傳曰,允。
吏曹口傳政事,以尹應大爲分兵曹正郞,尹命圭爲佐郞。
徐俊輔,以兵曹言啓曰,今此慶熙宮移御時,闕內各差備雇立實數,依前例別單書入之意,敢啓。傳曰,知道。
徐俊輔,以兵曹言啓曰,今此慶熙宮移御時,昌德宮衛將,以慶熙將衛將三員移差,昌慶宮衛將二員差出事,節目啓下,而不可不預爲差出,使之通融分直,移差昌德宮衛將,依例單付,新差昌慶宮衛將,口傳擬入,何如?傳曰,允。
兵曹口傳政事,以申景得·姜文顯爲昌慶將,昌德將三單,金命長·安正祐·崔景倜。
徐俊輔,以兵曹言啓曰,今此移御時,內外各營入直軍兵,依節目撤去移直,而集賢門入直軍,則慶熙宮旣無可合處,亦非元入直,依例撤罷之意,分付,何如?傳曰,允。
徐俊輔,以兵曹言啓曰,加設宣傳官沈能完·李存敬·權思奎,俱爲在外,無以備員,竝減下,謹依昨日下敎,其代口傳單付以入之意,敢啓。傳曰,知道。
徐俊輔,以訓鍊院都監言啓曰,本局把摠金鼎基·南熙·李吉會,移拜分宣傳官,尹之謙·趙台錫,移拜分都摠都事,只有挾輦把摠沈有祖一人,金虎門代直把摠,無以變通矣。姑令哨官權差,改付標,何如?傳曰,把哨皆令假將差出。
以平安監司李晩秀狀啓,祥原郡民家失火事,傳于洪義浩曰,聞甚矜惻,務加顧助事,分付。
以掌令牟達兼牌不進罷職傳旨,傳于徐俊輔曰,只推。
以許昌福·吳鶴昌囚單子,傳于徐俊輔曰,杖一百收贖,告身盡行追奪,功減區別一等,放送。
徐俊輔,以義禁府言啓曰,時囚罪人許昌福·吳鶴昌等囚單子批旨內,杖一百收贖,告身盡行追奪,功減區別一等,放送事,命下矣。許昌福·吳鶴昌,各杖一百收贖,告身盡行追奪,而許昌福養曾祖車聖載,揚武原從功臣,吳鶴昌養高祖申必輝,揚武原從功臣云。竝功減一等,各杖九十收贖,奪告身四等放送之意,敢啓。傳曰,知道。
徐俊輔,以義禁府言啓曰,再明日慶熙宮移御時,大駕各差備都事及王大妃殿·中宮殿·惠慶宮·嘉順宮左右考喧都事,當以十八員分差,而本府都事,只有十員,假都事八員,令該曹差出,以爲分排之地,何如?傳曰,允。
禁府啓目,新溪前縣令朴齊一,遂安前郡守吳準常等矣原情云云。傳旨內辭緣,泛稱遲晩,朴齊一段,刑推得情是白乎旀,吳準常段,所當請刑是白乎矣,曾經宣傳官勿爲請刑,載在大典通編,議處,何如?判付啓,朴齊一段,除刑推議處爲旀,吳準常段置,亦爲議處爲良如敎。
禁府啓目粘連,向前朴齊一·吳準常等亦,身爲査官,亂民之逗留不散者,旣不能掩捕,反以開諭等語,登諸報牒,誠極駭然。竝只以此照律,何如?判付啓,依允。
正言洪羲瑾啓曰,臣於淸朝耳目之任,本不近似,而薇垣除旨,忽下於千萬夢想之外,庚牌儼臨,義分是懼,玆不得不章皇出肅,少伸叨謝之忱,而第臣於合啓中,有區區私義之不得聯參者,前叨見職,旣蒙體諒,今於復玷,宜無異同,以此情踪,其何可一日淟涊於臺次乎?請命遞斥臣職。答曰,依啓。
辛未閏三月十五日子時,上詣眞殿。望焚香兼行移御告由入侍時,行都承旨洪義浩,左副承旨申溆,右副承旨申絅,同副承旨徐俊輔,假注書朴來謙·洪羲祖,別兼春秋李紀淵,記事官朴齊聞,二提學朴宗慶,因特敎陞殿,直提學洪奭周,直閣李光文,待敎李龍秀,以次侍立。時至,左通禮跪啓請外辦,上具遠遊冠·絳紗袍,乘輿出宣化門,由協陽門·肅章門·進善門·內閣東二樓前路,至萬寧門內·正肅門外,入幄次。少頃,通禮跪啓請行禮,上詣板位,行四拜禮,仍詣殿內第一室,上三上香,光文讀祝文訖,上次詣第二室,上三上香,光文讀祝文訖,上次詣第三室,上三上香,光文讀祝文訖,上還詣板位,行四拜禮訖,上出報春門。通禮跪啓請乘輿,上乘輿,由萬安門·仁政殿內仁政門·肅章門·協陽門,入宣化門還內。諸臣以次退出。
辛未閏三月十五日申時,上御芙蓉亭,六曹久任郞廳入侍時,同副承旨徐俊輔,假注書洪羲祖,記注官洪宅柱,記事官朴齊聞,以次進伏訖。上曰,久任郞廳以次上來,奏職姓名,可也。吏曹正郞孔胤恒進奏職姓名,上曰,有所懷乎?胤恒曰,無之矣。胤恒退出,戶曹正郞趙厚鎭進奏職姓名,上曰,有所懷乎?厚鎭曰,無之矣。厚鎭退出,禮曹佐郞閔英世進奏職姓名,上曰,有所懷乎?英世曰,無之矣。英世退出,兵曹正郞趙庭和,刑曹正郞南鼎來,工曹佐郞金履祜,以次進奏職姓名,退出。上曰,今日欲行召對,適未果爲之,故六曹久任郞廳,使之待令矣。倉卒必不能講究所懷,雖卽退送,而日後又當召見,須各究該曹爲弊之事,以待下敎之意,承旨出去後,一一面諭,可也。俊輔曰,日前二提學登筵時,以慶熙宮內閣與都摠府相換事,出擧條,承批矣。今聞都摠府一邊,有相望內差備處,勢不得不廢其一邊,則容接之道,反不如元內閣矣,伊日擧條,置之恐好矣。上曰,都摠府則廢其一邊,足可容接乎?俊輔曰,都摠府則下屬無多,足以容接云矣。上曰,依此爲之。俊輔曰,工房承旨當爲元子宮陪從,右承旨金相休在外,何以爲之乎?上曰,在外承旨許遞,前望單子,待下批牌招察任。李文會落點,而傳敎則出去書入,可也。上曰,王妃大殿進御加味六君子湯,自今日五貼式,日次製入。出榻敎上命退,以次退出。
上在昌德宮。停常參,只晝講。
夜五更月暈。
鄭觀綏,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
申溆啓曰,明日動駕相値,視事頉稟之意,敢啓。傳曰,知道。
鄭觀綏啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
鄭觀綏啓曰,禁衛營將官來言,今日本營軍兵,日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,入直玉堂,持心經,太極亭入侍。
吏曹口傳政事,檢閱單李龍秀。
傳于洪義浩曰,左承旨·同副承旨竝許遞,前望單子入之,待下批牌招察任。
承旨前望單子入之,鄭觀綏·權晙落點。
洪義浩啓曰,新除授同副承旨權晙,時在京畿廣州地,斯速乘馹事,下諭,何如?傳曰,允。
鄭觀綏,以奎章閣言啓曰,原任直閣徐俊輔,明日擧動時,以陪從閣臣,當爲進參,而時無職名,令該曹口傳付軍職,何如?傳曰,允。
兵曹口傳政事,副護軍徐俊輔。
傳于申溆曰,明日大殿·惠慶宮·王大妃殿·嘉順宮·中宮殿·元子宮,出宮內門路,以協陽門爲之。
傳于申溆曰,元子宮位侍內侍,以康壽甲爲之。
掌令牟達兼啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以若鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾,旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致·嗣各證,兇祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。噫嘻痛矣,十數年來,賊勢益肆,人心靡定,顧瞻他日之徒,四字刀割,之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,猶爲薄物細故,而亦可見隱若有恃,縱恣無忌之一端,今此乾斷赫然,四字刀割,此等黨與,不可仍置。請周爀,亟令王府,嚴鞫得情,快正典刑。三啓中諸賊罪關宗社憤切神人,往在先朝,旣允臺閣,傳旨未下,故其時憲臣發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓子有沈溺之寵億,以凶頑邪魁,擧世指目,基讓之罪,止定配,已是失刑之大者,王章未伸,鬼誅先加,輿情憤菀,不可以物故,有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,亟令王府,設鞫嚴問。噫嘻痛矣,宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少洩之時矣,不可以其身之物故,而少緩當律之快施。請物故罪人國仁支屬應坐之類,亟施島配之典。今番逆獄,卽載籍以來所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之月日,與敬賊父書中所錄,果有相左者,故雖無發捕之請,而與如此凶悖之類往來參尋之跡,旣現於供招,則揆以鞫體,不可不一番盤問,以覈情節。請朴紀淳,亟令王府,拿來嚴問,以重鞫體。新除授掌令李英發,時在慶尙道義城地,持平姜學濬,時在晉州地,持平林處鎭,時在公忠道石城地,司諫院行大司諫尹序東,時在京畿長湍地,司諫李基崇,時在公忠道忠州地,獻納鄭元容,時在平安道永柔縣,正言李集運,時在公忠道西原地,請竝斯速乘馹上來事,下諭。答曰,不允。下諭事,依啓。
申溆,以禮曹言啓曰,元子宮與諭善相見禮吉日,以何間推擇,而處所,以何處爲之乎?敢稟。傳曰,以養德堂爲之,可也。
申溆,以禮曹言啓曰,元子宮諭善,旣已差出,相見時服色及行禮節次,當依丙辰年節目磨鍊,而第伏念,元子宮方在幼年,有難備禮,冠服則自內隨便措備,令內侍侍奉,東壁西向立,諭善,具黑團領,詣西壁東向,只行一拜,恐合事宜,何以爲之乎?敢稟。傳曰,以今月二十七日爲之,依此磨鍊,可也。
鄭觀綏,以備邊司言啓曰,黃海道按覈使啓本,谷山府作變罪人等捧遲晩,區別以啓,令廟堂稟處事,判付內,觀此按覈使啓本,其所盤詰究覈,分等區別馳啓者,各有條理來歷,罪人情僞,於此可謂斯得,但近來民習日頑,不知官長之重,甘犯罔赦之科,甚至有今番谷山事變而尤甚矣,因其所以目前之所發,嚴示繩治之意,以杜來後無窮之弊,則實當生道殺人,懲一勵衆之法,令廟堂反覆參閱,務盡明正之道以啓,其中官屬之韓·崔兩人事,事極嘉尙,可謂鐵中錚錚,令廟堂從厚論理,以表爲土主竭力棄命捍危身代之誠,外此小小爲官長禦亂防危者之小小論賞者,自該道,稍減兩人之例擧行事,一體知悉事,命下矣。此獄逮囚,凡一百有三十人,無一可生,罔非必誅,而査啓之分類分等,各立罪名者,卽是求生於必死,惟恐其一或有濫,仰體朝家折獄哀敬之至意者也。然而殺一懲百,俾躋生路,是謂生道殺人,而是獄之有殺無赦,乃所以活谷山全邑之民者也。沈洛化·韓極一·朴大成·宋辰權,或結義募民,立卷分部,約日犯官,直奪符印,或構罪拷倅,迫出擔去,或破獄縱囚,發通請援,最爲亂民之四魁也。崔成德·龍奉淵·黃楫·張武成·沈洛管·李東明,或文城點簿,有若亂時之關兵,或挺身寫拷,甘作幕中之書記,或賈勇爭先,同力擔舁,或上堂劫倅,出門喚群,俱是亂民之同惡者也。李東白·張辰,破戶入室,奪符奪印,李白石,自稱前鋒,先犯手勢,安奉云·邊石山·朴巨良·朴春得,同聲合力,手捽肩擔,徐致坤,與東白,授符受符,執在身邊,無非亂民之手犯者也。金永喆·黃德龍·金道成·林再春,搶入衙軒者渠也,助擧擔扛者渠也,而亂民之助勢,渠亦自服。孫德祚,觀於勿洩之戒,而綢繆可知,卽其手改之文,而詬訕此極,況又聞五營發捕之報,則臨急求援,當大成被捉之時,則斂錢供獄者,逗遛之巨魁也。宋桂秋·金德才·徐季述·李達瞻,始則攔入政堂,撞破獄門,終又屯留邑底,聚黨肆凶,與德祚同惡者也。至於官屬,則座首李宜素,功曹於一邑,亞官於三班,官府方在搶亂,官長不知存沒,而無意捍衛,亦不奔問,執事權道衡,把摠姜周亨,卽肘下之近任,攔後之親校,而臨亂圖免,初不相救,前吏房李甲彭,在獄而以書潛示,入庭而知機不告,衙前金若水·孫益悌,俱以在囚之吏,知情而懷樂禍之心,逸獄而售乘機之計,官奴光秋,謂此時可圖,携妓遠逃,使令朴奉尙·朴好大·金光凡·金命應,俱當入番之日,且爲應門之卒,而先事逃避,不但不爲赴難,又不奔問於難止之後,衙前崔明遠,當亂先逃,亂後卽還圖差首吏,有廳軍韓命周,突入東軒,奪着驄巾,略無顧忌,橫行街路,束伍軍李福明,乘亂觀光,指家覓簀。今此四十一人,尤是諸囚中至凶絶悖,而情犯畢露,各自輸款,此而不卽置辟,則民不得爲民,法無以爲法,而郡邑屠掠之變,將見其不日接踵,分付按使道臣,大會民人於營下,亟施不待時梟示之典,以爲警頑懲亂之地,次犯諸罪人,令攸司分等稟處,其外各人,令按使道臣,從輕重勘律。鄕所韓益良,旣受兵符之後,欲往則知爲死罪,不往則勢在必死,進退之間,等是一死,故雖至自裁,有異伏節,受符之罪,未必追理,褒恤之典,終涉爲濫。通引張大崙,張拳冒椎,抵死衛護,終始不離,惟渠一人者,極爲嘉尙,特施給復之典,使本邑從願差任,以示奬勸之意。觀此査啓所列,前府使朴宗臣,苛核之至,徵括太酷,闔境騷嚷,吏民俱散,致使前所未有之變,出於邑中,一獄誅戮,殆過四十,而谷山一邑,更無以爲邑,不可但曰辜負而已,僨誤而已,若定其罪,斷不宜善地薄竄而止,加施以邊遠定配之典,何如?傳曰,允。
鄭觀綏,以兵曹言啓曰,明日移御時,本員郞廳,不可不備,而正郞徐永輔,病難供職,呈狀乞遞,改差,其代令該曹口傳差出,何如?傳曰,允。
吏曹口傳政事,以李奎鎭爲兵曹正郞。
鄭觀綏,以司僕寺一二提調意啓曰,今此移御時,例自加出內乘一員,而使之上下闕分入直矣,今番亦爲依例,令該曹口傳差出,以爲擧行,而還御後,卽爲滅下,何如?傳曰,允。
兵曹口傳政事,以金周喆爲假內乘。
鄭觀綏,以都摠府言啓曰,新除授分副摠管李肇源,時無職名,令該曹口傳付軍職,何如?傳曰,允。
鄭觀綏,以兵曹言啓曰,今閏三月十七日,武臣堂上祿試射日次,而移御相値,以後日退行之意,敢啓。傳曰,知道。
鄭觀綏,以兵曹言啓曰,萬安門左右邊圍排處·端暉門圍排處,墻垣今已畢築矣,晝察夜巡禁軍及把守金虎門入直軍,各還本處入直之意,敢啓。傳曰,知道。
鄭觀綏,以訓鍊都監言啓曰,因兵曹草記,端暉門圍排處墻垣,今已畢築,抱守軍兵,還入直所,將校解送之意,敢啓。傳曰,知道。
鄭觀綏,以訓鍊都監言啓曰,今閏三月十七日,移御慶熙宮後,因兵曹節目,本局金虎門入直把摠一員,哨官一員,軍一百名,移直於元內入,弘化門入直哨官一員,軍一百名,移直於興化門·永肅門入直局別將一員,出身四十五人,移直於崇義門·北營入直堂上將官一員,把摠一員,軍四十名,移直於新營·廣智營入直哨官一員,軍五十名,移直於西營·南營入直哨官一員,馬兵五十五名,移直於北一營·新營守直軍二十名,將校率領,移直於北營,宮墻內外軍舖七處把卒各二名及字內別巡邏,竝依例擧行之意,敢啓。傳曰,知道。
鄭觀綏,以禁衛營言啓曰,今閏三月十七日,慶熙宮移御後,內外各處入直將官軍兵,當爲移直於時御所矣。建陽門·銅龍門入直軍九十名,把摠哨官率領,移直於延和門·西營入直軍四十名,哨官率領,移直於宮墻外,南營別巡邏,依例擧行,而新營入直將官軍兵,依前仍直於新營之意,敢啓。傳曰,知道。
鄭觀綏,以御營廳言啓曰,今此移御慶熙宮時,依兵曹節目,本廳新營入直千摠一員,別破陣六名,東營入直騎士將一員,把摠一員,哨官一員,騎士二十五人,鄕軍四十四人,移直於北二營·集春營入直哨官一員,鄕軍四十名,移直於東營,宮墻內外軍舖八處,每處把卒各二名及字內別巡邏,竝爲依例擧行之意,敢啓。傳曰,知道。
鄭觀綏,以御營廳言啓曰,兵曹啓曰,今此移御時,內外各營入直軍兵,依節目撤去移直,而集賢門入直軍,則慶熙宮,旣無可合移直處,亦非元入直,依例撤罷之意,分付,何如?傳曰,允事,命下矣。謹依批旨,集賢門入直哨官一員,軍二十名,自今十七日,撤罷之意,敢啓。傳曰,知道。
義禁府照目粘連,新溪前縣令朴齊一,遂安前郡守吳準常等矣本府議啓內,身爲査官,亂民之逗遛不散者,旣不能掩捕,反以開諭等語,登諸報牒,誠極駭然,竝只以此照律罪,各杖八十收贖,奪告身三等,私罪,奉敎依允爲旀,竝只分等減之爲良如敎。
左議政金載瓚箚曰,伏以谷山之獄,纔已勘奏矣,與谷山,同時竝發,而不啻更浮於谷山者,卽武藝別監之變也。以禁掖宿衛之隷,衣紫戴黃,閤門肆喧,敢稱控訴,九十其衆,三五分隊,逞憤則豕突虓闞,逢人則拉摧殘,面辱將臣而危言,聞亦驚心,手撤閭舍,而毒鋒莫不褫魄,以至滿城波盪,人不各保,殆若怒兵之鏖敵,有非平時之吉象,實是武藝創設後所未有者。然而此則且置無論,及至處分嚴勘之後,宿怒益激,餘焰更熾,惹閙於刑法之官,而侮慢無所不至,敺格於監押之衙,而咆哱罔有其極,是京闕咫尺之地,眼無國威,力抗嚴命者也。唐家之神策,天下之悍卒,而夷攷前史,未有若是之極也。若其手犯從事官,特是末罪,而此亦始允臺言,終寢成命,竝與罪關至重,變係莫大者,初未嘗覈犯用律,一任其自起自止。噫,輦轂之卒,無法可施,逖遠之氓,有罪必勘,則谷山騈首之民,其肯服罪而就誅乎?此不但刑政之一失,大有關於法紀之興廢,民心之向背,當日處分後,更加稔惡之造謀指使者,嚴訊窮覈,期於斯得,與手犯從事官之減死島配者,竝施一律,斷不可已也。海獄,今旣究竟,此事不容泯默,敢陳愚見,冀賜採納焉。取進止。答曰,省箚具悉卿懇。向日武藝事,誠一變怪,接觀卿箚,庸是嘉歎,掖隷有異於外府,宜無所關於彼,而乃發不當之怒,毒犯一廳之將卒,微故蚊起,鬪場鷄成,究其所爲,眞是殺無赦。然禁中之警嚴,專恃此輩之宿衛,而良致斯孽,遂至罔測之境,焉不寒心,實覺駭惋?且予之痛惡,不曰從事之侵逼,直在眼無國家之悖狀而已矣。刑訊之際,杖覈太重,供招之辭,語意沒緖,夫刑以罪死,殺以懲生,獄讞式憲,各有條理,若不稱平,將何公正?反而思之,近百數親卒,縲之絏之,繫於秋曹,復招千餘里絶島已編配之類,遠近騷擾景色荒唐者,尤由觀瞻之如何,故有命酌勘也,而今而後,予知處分之輕遽,依施。仍傳于申溆曰,此批答,遣史官傳諭于左議政。
掌令牟達兼疏曰,伏以,臣跡賤草莽,才短樗櫟,僥倖經科,猥濫通籍,卽潛督郵,歷踐內外,涯分已足,年紀亦衰,耕鑿田野,歌詠聖澤,榮塗一念,夢想不及,有事入都,以病淹邸,千萬不自意,柏府新除,有隕自天,以臣爲司憲府掌令,榮動旅舍,光耀居停,臣聞命驚惶,以首稽頓,方寸隕越,罔知攸措。噫,夫是職也,古所稱掌憲之任,而上而立殿陛爭是非,下而與宰相論可否,苟非風采足以聳當世,言論足以服群僚,糾正乎愆度,憚壓乎頹俗,則不可以冒居也明矣。如臣平生迂拙樸野,直一村夫野老,見識鹵莽,姿性庸陋,耳目淸官,萬不近似,則今此見職,徒玷名器,雖欲冒進,其於辱淸朝駭人聽何哉?旅枕輾轉,左右思量,而唐突冒膺,其勢末由,況又狗馬賤疾,久而沈綿,無以自力。旅次伏枕,益增惶隕。此際天牌儼臨,以臣一覲耿光之誠,豈不欲竭蹶趨走?而廉防旣重,疾病又苦,敢將匹夫之請,仰籲祟高之天。伏乞聖慈,俯垂鑑察,將臣新受職名,亟許鐫免,以靖官方,以安私分焉,臣旣不敢以臺官自處,則今於乞免之章,豈敢贅及他說,而願忠之誠,秉彝同得,故不避猥屑,敢此覼縷。伏願聖明,特垂照察焉。伏惟我殿下,承祖宗艱大之業,體寧考繼述之志,臨御八域,于今十有一載,宵衣旰食,勵精求治,四境之內,莫不延頸拭目,思見德化之盛也。奈之何挽近以來,天心不豫,地氣未泰,冬雷歲荒,天旣屢警,災沴變怪,日輒層生,甚至近日回祿之災,而亦孔之異矣。民生困窮,十口之生涯倒懸,人心泮渙,世道之憂虞日甚,此其故何哉?抑或我殿下,對越之誠,猶有所未能格感於仁天而然歟?書曰天視自我民視,天聽自我民聽,天人相與之際,如是其可畏也。今殿下,若因災異而反求聖躬,體殷湯自責之事,而益勉正己之道,追周王克勤之工,而罔忽志學之念,一動一靜,孚合天心,則感應之理,自古有驗,桑穀之枯,熒惑之徙,是豈非前鑑之昭著者耶?經筵問難,有國之大政,賓對召接,君臣之盛會,殿下,每於暇日,頻賜召接,前代美蹟,討論講磨,可法者法之,可戒者戒之,使登筵諸臣,有懷必奏,能盡啓沃之責,俾有導迪之效,則唐虞都兪之盛,亦可以復覩於今日矣。寸陰猶惜,大禹行之,日昃不遑,文王以之,自古明王哲辟,聖不自聖,新又日新,常若不及者然,而逮至我國,克勤之治謨,便成家法,昭著寶鑑,此則不待臣敷奏,聖明先有所監法者矣。古語云,欲法堯·舜,當法祖宗,欲法祖宗,當法先王,是人君爲治之模範也。殿下御極以來,行一德政,則雖皁隷庸丐輒曰,先王遺敎,除一弊瘼,則雖柴夫汲婦,亦曰先王餘澤,政謨之間,必稱先王之德化,此可見先王治敎之隆洽於民心也。伏願殿下,蓋加勉勉於體先王之道,慥慥於無逸之戒,以先王之心爲心,以先王之治爲治,經筵賓對,無使間斷,風雲一堂,酬酢如響,假之以辭色,上下之情志相孚,則先王之治謨,復覩於今日,而事半功倍,此其時也。殿下之治,不爲也,非不能也,伏願殿下,益加勉勵焉。臣竊惟湖南一道,我國家根本之地,山川佳麗,田野肥饒,皇華以南,天冠以北,人民蕃殖,閭閻櫛比,物産之豐,貢獻之需,爲東方諸道之最。昔董越,以中國人,亦過此而稱美,此可見湖南之甲於諸道也。朝家恃之以保障,資之以府庫,不幸遭厄運,再昨年己巳,酷値大無,田野赤地,非但五穀之焦盡,凡草木之利於人者,擧皆耗荒,百年樂土,一朝至此,流民四散,不能相保,甚至於賣其子鬻其女,爲良役者無幾,轉壑相望,十室九空,遠近蕭然,若經兵燹,貧民殘戶之至今保存者,亦莫非我聖上如傷之德也。昨年庚午,又値荐歉,哀彼瘡痍,何時可蘇?言念及此,歎息流涕,而繼以痛哭者也。朝家勤念,劃給災結,蕩滌舊還,以爲賑濟之方,聖恩如天,殆若再造,然而災結之劃,出沒於刀筆之幻弄,舊還之滌,消融於吏逋之隱錄,吏亦民也,於渠雖幸,而朝家本意,則在於民而不在於吏也。蓋在昔設還之法,劃定分留條,豐年則斂之,凶年則散之,以爲濟民之資,而其末流之弊,穀簿寢殖,分留逾制,反爲病民之政。每戶一年所納之還,毋論各樣穀,爲三十石二十石之多,當年農作,殆無甔石之資,而如干收獲,盡入於多少徭役之煩,末乃爲吏逋,吏逋之弊,全由於穀簿之多也。其爲弊也,不可形言,而甚至於麰作租,租作米,以麰再翻而爲米,其來已久,便作謬例,吏奸乃售,民瘼漸生,若此不已,則湖南一境,經過大無之餘,幾無孑遺之氓。自廟堂,別般經劃,然後庶可漸次復古也,若置其殖穀而防其痼弊,雖有智者,計無所出。其所救弊之方,量郡縣大小與穀簿多寡,依當初設還之本意,而酌定分留條後,其餘穀則竝各樣穀,一依常定例作錢,而縣次馱運,納于戶曹,則國用可贍,民産可保,而於國於民,爲兩利之勢,此爲湖南今日之急務也。臣世居湖南,生長是土,民生弊瘼,閭里疾苦,稍有聞見之熟矣,方待罪言官,敢不從實以聞乎?臣聞生民休戚,在於守令得失,孟子曰,保民而王,莫之能禦也,不保其民,將何以致治乎,蓋保民在於擇人,擇人在於知人,知人在於人主,古人所謂知臣莫如君者,是誠至言。殿下數引大小臣僚,講之以治世之謨,咨之以保民之策,諄諄於諮諏之時,眷眷於難愼之際,則善惡臧否之別,自可瞭然於方寸之間,而朝廷有得人之幸,守令盡牧民之責,夫如是,則不勞而治,惠澤旁流於八域,德化自洽於百姓,太平之治,可運於掌上,此眞在殿下一轉移之間,以殿下睿智之明,寧或少忽於此歟?嗚呼,當今之弊,莫大於科擧,臣請略陳之。夫設科取士之法意至重,奬進人才,作成賢士,國運之興替,亶由於士氣,世道之汚隆,亦由於士氣,大而羽翼於朝廷,小而矜式於鄕黨,自古名公碩輔,皆從科目中出來,則科擧之關係國家,誠大矣。然而世級漸降,私意橫流,法久弊生,今至末如,每經一科,怪說紛紜,甚至於林下讀書之士,羞恥而不赴者多矣。人才由是而無蔚興之望,士氣由是而有沮喪之歎,年前大僚所奏係國家安危者,誠非過言。臣愚淺見,則自今爲始,毋論大比與別科,預飭列邑,自該面該里,抄報能文之士於其官,爲其官者,面試成案,移帖于試所,自試所,出榜後,考閱列邑之成案,榜上掛名者,如非成案中人,則卽令論勘,繩以重律,嚴立科條,俾作令甲。而漢城試,亦如外邑樣,使五部博選能文之士,報於京兆,京兆報於春曹,春曹更加抄選,一依鄕貢例,始使之許赴,則無文無筆者,自不敢肆然入場,場屋濟濟,無紛踏之弊,多士藹藹,有興起之效,如是然後,科弊可救,士習可正,豈不誠美哉?伏願殿下,不以人廢言,竝加垂察而採納焉。臣無任云云。省疏具悉。所陳切實,當留念,爾其勿辭察職。
辛未閏三月十六日午時,上御誠正閣。晝講入侍時,特進官閔耆顯,持詩傳第四卷,同知事金魯敬,持詩傳第四卷,參贊官申溆,持詩傳第四卷,侍讀官洪儀泳,持詩傳第四卷,檢討官李鼎秉,持詩傳第四卷假注書洪羲祖,持詩傳第四卷,記注官李仁迪,持詩傳第四卷,記事官朴齊聞,持詩傳第四卷,武臣行副護軍柳相默,以次進伏訖。上開卷,讀前受音一遍訖,命讀新受音。儀泳,讀自有杕之杜,止羔裘二章章四句,解釋章句以奏。上讀新受音一遍,仍命陳文義。儀泳曰,此詩,卽國亂民貧,顚連無告者之所作,而首以有杕之杜起興者,卽自傷其不及於草木之盛也,情之可矜,莫此爲甚。夫行路之人,本是所昧,則元無可辜之情,而其曰嗟行之人,嗟之爲言,慨惜其不我顧之意也,尤可見窮之極而望之切矣。此時未知的在何公之世,而抑是桓叔之未立,而國有二君之時也。見其人無兄弟之句,與下章父母何怙之句,則旣不能致養於父母,又不能無故於兄弟,亦恨其行人之不比,則朋友之道亦絶矣。書曰,天敍有典,勅我五典五惇哉,王政之最重者,卽五倫之惟敍,而此詩之事,可謂五倫歝矣。妻子好合,如鼓瑟琴,兄弟旣翕,和樂且湛,父母其順之,如是則乃是太平之時,樂生之民,而莫非爲人上者之責也。伏願殿下,以惇典保民之道,爲致治之本,每於此等文義,惕然警動,深加聖念,是臣區區之望也。上曰,下番陳之。鼎秉曰,此章云獨行睘睘,卽父母妻子兄弟相離,而是可謂四窮之民也。哿矣富人,哀此煢獨,文王發政施仁,漢帝方春議賑,必先四窮之民,我聖朝憂民恤民之政,靡不用極,伊尹曰,一夫一婦,不獲其所,其心愧恥,若撻于市,況爲人君,而其民有冤枉者,而不得伸,則當如何乎?一人含冤,和氣自損,乖災必至,上無擁蔽而後,下必達其情。臣聞近日之言,因各宮動駕之命,治道之際,毁撤長興坊洞口一民家,新構費近千者云,事之冤枉,亦爲不小,而鳴籲無路,京城之內如此,外道之有冤莫伸,推可知矣。伏望軫念焉。上曰,同知事陳之。魯敬曰,周宣王時,鴻雁詩則始雖流離,終則還集,而此詩則失所之民,可謂顚連而無告者,此莫非時君之不能保也。大抵別無文義之可以敷衍,而三百篇,皆有感發懲創之旨,伏願留念焉。上曰,特進官陳之。耆顯曰,臣則無可達者矣。上曰,參贊官陳之。溆曰,臣亦無可陳之辭矣。上曰,此章別無文義之可問者矣。仍命掩卷。齊聞曰,在前移御時,實錄或有移奉之例,亦有仍奉之時矣,今則何以爲之乎?上曰,仍奉,可矣。齊聞曰,翰林被選人,例爲間月付職,而或値上下番不備之時,則不待月限,亦多付職。且今移御時,各殿宮,史官一員式,當爲陪從,而排比不足,翰林應次人李龍秀,令該曹口傳付職,牌招入直,何如?上曰,依爲之。出擧條溆曰,實錄旣承仍奉于此闕之敎矣,不可無守直之人,而兼春秋則數少,難以推移,承文判校·宗簿正,亦有兼史之銜,以此兩人,輪回守直,何如?上曰,依爲之。出擧條上曰,同知事,京兆堂上,俄者下番所奏之事,必知之,而家在大路之上,衆所共知而不可不毁者則無怪,而若是不當毁者,則果不善爲,而大抵以六曹前路言之,近來道傍造家之弊,亦大矣。魯敬曰,臣則近日呈辭之故,未得詳知,而俄聞下番之言,竊欲仰達矣。今因下詢而仰陳矣,家非長興坊,而乃布廛屛門禁隷之家,卽突起大路傍之五樑閣矣,下隷之家,已極汰濫,部官之毁撤,當然之事,下番之言,必是偏聽矣。大抵近來此弊轉甚,輦路之傍,或有輦輿翼帷之交簷逼窓之事,不可不另加禁飭,而禁隷則移送秋曹,照律云矣。上曰,照律則置之,好矣。上曰,汚穢之物,必多有妨於所附之原舍矣。耆顯曰,不但有妨於民家,水道由此淤塞,爲害不細矣。儀泳曰,近來家前造家之類,擧皆鄕民之逃軍役者,彌滿京城,羅織大路,至於挾斜之間,或不得通涉,水道淤塞,泥濘滿巷,兵曹五部之禁,可謂太忽矣。此輩又多遊衣遊食,市價之登湧,職由於此,若使一竝刷還,驅而至南畝,則可爲農民,簽之於軍額,可爲健兒,亦爲今日之大政也。上曰,經筵諸臣先退,耆顯等退出。上曰,明日必多觀光士女,屛門今若先許,則或有紛雜之慮,明日駕出敦化門外,則兵房承旨,警咳,可也。仍命退,承史以次退出。
辛未閏三月十六日午時,上御太極亭,入直玉堂,持心經入侍時,行左承旨李文會,假注書朴來謙,記注官金初燮,記事官朴齊聞,校理洪儀泳,修撰李鼎秉,以次進伏訖。上曰,堂廡甚窄,諸臣有難容旋,且明日將移御,有難閑漫開講,諸臣姑爲退去,可也。諸臣,遂以次退出。
上在慶熙宮。停常參·經筵。
大駕詣慶熙宮,御移後,大殿·王大妃殿·中宮殿·惠慶宮·嘉順宮·元子宮,內閣·政院·玉堂·朝廷二品以上單子問安。答曰,知道。
大殿·王大妃殿·中宮殿·惠慶宮·嘉順宮,元子宮,藥房口傳問安。答曰,知道。
鄭觀綏啓曰,司僕寺內乘來言,捲簾,取稟。傳曰,捲三面。
申溆啓曰,明日常參·經筵,取稟。傳曰,只晝講。
申溆啓曰,來二十一日輪對日次矣,敢稟。傳曰,當次人受點,後日次來待。
鄭觀綏啓曰,來二十一日,朝參日次矣,敢稟。傳曰,停。
傳于申絅曰,入直承史·閣臣,答綸次,來待于儀鳳門外。
傳于申絅曰,入直承史·閣臣,應製答綸,居首三下一直閣李光文,內下胡椒一斗賜給。
傳于申溆曰,元子宮諭善相見禮堂處,改以景賢堂爲之。
傳于權晙曰,分提調以下分司,竝減下。
傳于申溆曰,明日四學齋任當應製,試官,以向來文臣製述時試官爲之,侍衛入直擧行,處所以崇政殿爲之。
傳于鄭觀綏曰,明日出宮門路,以廣達門爲之。
申溆啓曰,明日殿座相値,視事頉稟之意,敢啓。傳曰,知道。
權晙啓曰,卽者義禁府都事來言,今日擧動時,駕側鳴錚罪人申應祿,移送秋曹之意,敢啓。傳曰,知道。
鄭觀綏,以訓鍊都監·禁衛營·御營廳言啓曰,在前慶熙宮移御時,昌德宮城外三軍門巡邏,日次行巡警察矣,今亦別定牌將一人,軍八名,依例行巡之意,敢啓。傳曰,知道。
權晙,以義禁府言啓曰,谷山前府使朴宗臣,苛核之至,徵括太酷,闔境騷嚷,吏民俱散,致使前所未有之變,出於邑中,一獄誅戮,殆過四十,而谷山一邑,更無以爲邑,不可但曰辜負而已,僨誤而已,若定其罪,斷不宜善地薄竄而止,加施以邊遠竄配之典事,承傳啓下矣。全羅道茂朱府竄配罪人朴宗臣,慶尙道蔚山府邊遠竄配,而以承傳內辭意,具罪目,依例發遣府書吏,自茂朱府執捉,仍令押送于新定配所,何如?傳曰,允。
權晙,以刑曹言啓曰,左議政金載瓚箚子批旨內,省箚具悉卿懇。向日武藝事,誠一時世之變怪,接觀卿箚,庸是嘉歎,掖隷有異於外府,宜無所關於彼,而乃發不當之怒,毒犯一廳之將卒,微故蚊起,鬪場鷄成,究其所爲,眞是殺無赦。然禁中之警嚴,專恃此輩之宿衛,而良致斯孽,遂至罔測之境,焉不寒心,實覺駭惋。且予之痛惡,不曰從事之侵逼,直在眼無國家之悖狀而已矣。刑訊之際,杖覈太重,供招之辭,語意沒緖,夫刑以罪死,殺以懲生,獄讞式憲,各有條理,若不稱平?將何公正,反而思之,近百數親卒,縲之絏之,繫於秋曹,復招千餘里絶島已編配之類,遠近騷擾,景色荒唐者,尤由觀瞻之如何,故有命酌勘也,而今而後,予知處分之輕遽,依施事,命下矣。最初發配罪人安處誼等十四名,伊時統長金昌仁,行首武藝張致福,追後發配罪人曹郁邦等十二名,發關各該配所道,使之星火押上,而處分後,更加稔惡之造謀指使者,嚴刑究覈,與手犯從事官漢,一體取服,具格稟處之意,敢啓。傳曰,知道。
權晙,以刑曹言啓曰,今日動駕時,全羅道南原居良人申應祿,以其父千孫定配請放事,擊錚於布廛屛門矣。凡城內動駕時,把子橋·通雲橋·惠政橋三處外,竝勿施,曾有定式,而今此申應祿鳴金,旣在三處之外,依定式勿施之意,敢啓。傳曰,知道。
辛未閏三月十七日卯時,上詣慶熙宮。移御擧動入侍時,行都承旨洪義浩,右承旨鄭觀綏,左副承旨申溆,右副承旨申絅,同副承旨權晙,假注書朴來謙·洪羲祖,記事官朴齊聞·李龍秀,直提學洪奭周,直閣李光文·惠慶宮陪從分承旨李惟命·李貞運,分假注書金遇順,兼春秋李仁迪,原任提學沈象奎,王大妃殿陪從分承旨金基厚·宋文述,分假注書沈湜,兼春秋金初燮,原任直提學李存秀·嘉順宮陪從分承旨金啓河·朴宗正,分假注書任存常,兼春秋洪宅柱,原任直閣朴周壽,中宮殿陪從分承旨尹鼎烈·李錫夏,分假注書金逸淵,別兼春秋洪敬謨,原任直閣徐俊輔,元子宮陪從原任提學金祖淳,工房承旨李文會,別兼春秋李紀淵,以次序立。時至,左通禮跪啓請外辦,上具翼善冠·衮龍袍,乘輿出宣化門。藥房都提調金思穆,副提調洪義浩。進前奏曰,卜日移御,殿宮動駕,伏未審早朝勞動,聖體,若何?上曰,一樣矣。仍由協陽門·肅章門,至仁政門外,降輿所,通禮跪啓請降輿乘輦,上降輿乘輦。仍由進善門,出敦化門。觀綏進駕前奏曰,臣聞日前筵中,有屛門通許事,駕出敦化門外,則兵房承旨提稟之敎,故敢此仰達矣。上曰,使宣傳官,令擧行,可也。仍進發至洞口外祗迎所,通禮跪啓請降輦,上降輦入幕次。上曰,各殿宮出宮與進發之報,令院隷及兵曹,走馬連爲探入,可也。少選,通禮跪啓請出次,上出次詣板位。惠慶宮輦輿至,上鞠躬祗迎,王大妃殿輦輿至,上鞠躬祗迎,嘉順宮輦輿至,上鞠躬祗迎訖,上曰,雨意不甚緊乎?義浩曰,別無釀雨處矣。上曰,各殿宮陪從官,各幾人耶?義浩曰,四十人式磨鍊矣。上曰,實職軍銜,皆當參班矣。義浩曰,然矣。兵曹判書李勉兢,進前奏曰,軍兵,自敦化門至興化門,首尾陸續,無以前進,重行排立,可乎?上曰,節目非排立,則使之次次前進,止於止處,可也。中宮殿輦輿至,承史·閣臣·侍衛諸臣鞠躬祗迎,元子宮轎子至,諸臣仰瞻欣忭,都民士女,延頸快覩,歡聲如雷。通禮跪啓請乘輦,上乘輦進發。元子宮隨衛內,仍由通雲橋·鍾閣前路·興化門·建明門,至廣達門外。通禮跪啓請降輦乘輿,上降輦乘輿,由顯謨門,命出標信解嚴,入興泰門還內。諸臣以次退出。
辛未閏三月十七日申時,上御景賢堂。入直承史·閣臣,答綸入侍時,右副承旨申絅,同副承旨權晙,假注書洪羲祖,記事官朴齊聞·李龍秀,直閣李光文,以次進伏訖。上曰,越岸花木外,所見樓閣,何處乎?絅曰,敦義門也。上曰,武承旨外,竝下庭應製,而史官則上番行下番之事,鍮硯相換,可也。晙·龍秀·光文先退。上命書綸音,惟天惟戴惟地惟載,人則處於其中,其道何故,限人定。絅承書立傳司謁,司謁跪受懸題。上曰,題果不難乎?下番奏之。齊聞曰,不難矣。上曰,與策有異,製之當如上疏乎?欲爲敷衍,則古書多可引用者矣。齊聞曰,天地人三才,苟欲敷衍,語固無限,而不必長語,如箚子陳勉樣製之,未爲不可矣。上曰,頒紙筆墨,可也。賤臣承命出,持入頒給訖,還入進伏。上曰,着實致誠製進之意,承旨諭之。絅起諭應製人還伏,上曰,承史下去,同爲應製,可矣。絅曰,臣是武夫,何能製進乎?上曰,雖白文呈券,亦何傷乎?上曰,惠慶宮進服蔘苓茶一貼煎入。出榻敎絅等下庭。上以司謁下敎曰,呈券後,次次出去,券則內入,可也。上仍還內,諸臣以次呈券退出。
上在慶熙宮。停常參·經筵。
大殿·王大妃殿·中宮殿·惠慶宮·嘉順宮·元子宮,內閣·政院·玉堂·藥房翌日單子問安。答曰,知道。
藥房都提調金思穆,提調沈象奎,副提調洪義浩啓曰,日吉辰良,移御萬安,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候何如,中宮殿氣候,何如?惠慶宮氣候,何如?嘉順宮氣候,何如?元子宮氣候,何如?臣等不任區區下忱,敢來問安,竝此仰稟。答曰,知道。
王大妃殿·中宮殿·惠慶宮·嘉順宮·元子宮,藥房口傳問安。答曰,知道。
權晙啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
權晙啓曰,行大司憲李直輔,執義宋啓榦,掌令李英發,持平姜學濬·林處鎭,竝在外,掌令牟達兼牌不進,監察茶時之意,敢啓。傳曰,知道。
申溆啓曰,明日常參·經筵,取稟。傳曰,只晝講。
鄭觀綏啓曰,禁衛營將官來言,今日本營軍兵,日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,時原任大臣,爲承候來待矣。傳曰,殿座處所入侍。
李文會啓曰,時原任閣臣,爲承候來待矣。傳曰,殿座處所入侍。
洪義浩啓曰,藥房三提調,爲承候來待矣。傳曰,殿座處所入侍。
傳于申絅曰,召對爲之。
傳于申絅曰,四學齋任應製詩,居首三下一幼學黃仁爲,紙一卷,筆一技,之次幼學洪鍾浩,筆一枝,墨一笏賜給。
傳于權晙曰,是年疊慶,小子欣忭之忱,不可形言,而向來慈候,多時靡寧,今則康復平安,下情祝悃,日日冞切,供含飴於長樂,嵩岡陵於北斗者,卽小子之至願也。二十七日景賢堂前庭,當進饌慈宮,果品,令廚院準備,堂上堂下侍衛,全數磨鍊,宗親時任閣臣及駙馬都副尉入參,登歌軒架佾舞工人,如數待候事,儀曹知悉,習儀,以明日經筵後,親臨德游堂爲之。女官女伶,當勿用,凡於進饌,必於內殿設衛爲之,今番則如尊號時例,一饌一果,自上必傳內侍,內侍傳于女官,女官傳捧進于慈宮,內殿擧爵復爵,一一復命,宣旨致詞,則宣旨內侍爲之,致詞引儀擧行事,分付。
以掌令牟達兼牌不進罷職傳旨,傳于權晙曰,只推。
申絅,以吏曹言啓曰,卽接掌樂院牒報,則以爲,今日殿座時,協律郞,本院正當爲進參,而正林景鎭,身病猝重,不得進參,卽速變通,以爲擧行之地云,掌樂院正林景鎭改差,其代,口傳備擬以入之意,敢啓。傳曰,知道。
吏曹口傳政事,以李錫祜爲掌樂正。
鄭觀綏,以訓鍊都監言啓曰,本局待年軍鄭鐵得·任昌說,西郊水磨洞近處,大虎一頭私獵捉得矣,謹此封進,而捉虎軍等,依例施賞之意,敢啓。傳曰,知道。
辛未閏三月十八日卯時,上詣崇政殿·四學齋任應製試取入侍,時原任大臣·閣臣·藥房三提調,同爲入侍時,行都承旨洪義浩,行左承旨李文會,右承旨鄭觀綏,左副承旨申溆,右副承旨申絅,同副承旨權晙,假注書朴來謙·洪羲祖,記事官朴齊聞·李龍秀,直提學洪奭周,直閣李光文,以次侍立。時至,左通禮跪啓請外辦,上具翼善冠·袞龍袍,乘輿出興泰門,由顯謨門·廣達門·崇政門,至崇政殿。通禮跪啓請降輿,上降輿陞座,諸臣以次進伏訖。義浩進前奏曰,時原任大臣·閣臣·藥房都提調及諸醫官,承候次,依下敎,崇政門外來待矣。上曰,入侍。來謙承命出傳,還入進伏,領府事李時秀,左議政金載瓚,右議政藥房都提調金思穆,原任提學金祖淳,原任直提學李存秀,原任直閣徐俊輔,以次進前,原任提學藥房提調沈象奎,提學朴宗慶,以別雲劍,同爲進前,醫官吳千根·李惟鑑·趙宗協·吳仁豐·秦東秀·趙學魯·李彦厚,進伏殿外訖。時秀等曰,日吉辰良,移御萬安,伏未審夜間,聖體,若何?上曰,一樣矣。時秀等曰,新御殿宇,修理屬耳,夜來寢睡之節,不甚齟齬乎?上曰,穩過矣。時秀等曰,王大妃殿氣候,何如?上曰,一樣矣。時秀等曰,今日與他日有異,中宮殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀等曰,元子宮初爲勞動,移次經宿,夜間凡節,何如?上曰,好過矣。時秀等曰,昨日臣等,雖不得仰瞻元子宮,而侍衛軍兵都民士女,莫不延頸歡欣,臣等益不勝慶祝之忱矣。上曰,時原任大臣·閣臣·藥房都提調先退。思穆曰,諸醫官入來,診察聖候,何如?上曰,今番則姑置之,諸醫官退去。千根等退出。時秀等曰,二十七日,元子宮與諭善相見禮,實是莫大之慶典盛擧也。臣等雖甚唐突,而伊日幸借方寸之地,獲瞻千尺之儀,則是臣等之區區至願也。上曰,伊日入來,可也。時秀等退出,觀綏讀奏儒生入門單子。上曰,試官儒生行禮。義浩曰,對讀官金相休在外矣。上曰,同副承旨爲之,試官以下。行四拜禮,讀券官兼戶曹判書沈象奎,兵曹判書李勉兢,禮曹判書金履翼,對讀官行副護軍金蓍根,吏曹參議宋冕載,刑曹參議金敎根·晙,以次陞殿就座。上命書御題詩,文王孫子本支百世,凡周之士,不顯亦世,押庚,限申時。象奎·勉兢承書。上曰,庚字雖非題內韻字,而庚字韻,合於此題,故出之也。上曰,禮畢後,懸題,可也。通禮跪啓禮畢,上乘輿,出崇政門。義浩曰,科次則何以爲之乎?上曰,延英殿待令也。仍由建明門·崇明門·永慶門·日永門·興明門·秉禮門·肅敬門·通玄門·德游堂前路·肅成門閣道·咸和門,至延英殿降輿陞座,諸臣以次進伏訖。上入小次,上出陞座。上曰,自此殿,當自內還宮,槍劍軍·挾輦軍,依例解嚴,而侍衛則仍留試所,擺門則待儒生盡出而撤之。上曰,有先呈之券,則入之。來謙承命出去,還入奏曰,姑未入先呈矣。上曰,呈券滿一軸則入稟,仍入小次。少選,上陞座。掌樂正李垿,親呈肅單,殿庭肅拜,仍就協律郞位。上曰,限爲申時,收券似晩矣,還內後,科次以入,仍乘輿。上曰,侍衛寶章門立之。仍由咸和門·肅成門閣道·德游堂前庭·通玄門·肅敬門·秉禮門·廣智門·繼明門·養德堂後庭,至孝閤前路·永祥門·嘉會門·星鳥門·寶章門,入崇陽門,還內。諸臣以次退出。
辛未閏三月十八日午時,上御景賢堂。召對入侍,稟事閣臣,同爲入侍時,閣臣朴宗慶,持詩傳第九卷,參贊官李文會,持詩傳第九卷,侍讀官金學淳,持詩傳第九卷,檢討官李鼎秉,持詩傳第九卷,假注書洪羲祖,持詩傳第九卷,記事官朴齊聞,持詩傳第九卷,記事官李龍秀,持詩傳第九卷,兼戶曹判書沈象奎,以次進伏訖。上開卷,命讀。學淳讀自詩傳大全卷之十八,止蕩八章章八句。上曰,下番讀之。鼎秉讀自抑抑威儀,止爲刺厲王者誤矣。上曰,閣臣讀之。宗慶讀自菀彼桑柔,止桑柔十六者八章章八句,八章章六句。上曰,參贊官讀之。文會讀自倬彼雲漢,止雲漢八章章十句。上曰,注書讀之。賤臣讀自崧高維獄,止崧高八章章八句。上曰上番讀之。齊聞讀自天生烝民,止烝民八章章八句。上曰,下番讀之。龍秀讀自奕奕梁山,止韓奕六章章十二句。上曰,文義陳之。學淳曰,上章雖是衰周之詩,而有曰靡不有初,鮮克有終,夫有始有終,學者之極工,治道之要務,不能終始如一,則乃是九仞之虧一簣也。唐之貞觀,宋之元祐,非無治體之可觀,而曾未幾何,未免於一轍之同歸,蓋人情易於始勤而終怠,此則無他,職由於立志之不固也。伏望以立志之道,深軫聖念,抑章之不編於衛風而入於大雅者,以其深得大雅之體,而武公九十之年,使人日誦此詩以自警,可見其克勤而無終始之少忽矣。其曰,抑抑威儀,惟德之隅,德之存於中,而著於外者如此,苟非終始之工,何以至此。書曰念終始典于學,猗,我英宗大王,當帝舜倦勤之年,每以抑詩朝夕諷詠,終始靡懈,今殿下,春秋鼎盛,睿度日就,伏願深念繼述之方,是臣區區至祝也。上曰,下番陳之。鼎秉曰,抑章曰,靡哲不愚,哲與愚之分,毫釐之差,千里謬焉,造次一念之間,小或放忽於操存省察之工,則賢愚之分,日而益遠。夫操存之道,要不出敬之一字,敬不出於一誠字,敬與誠,實是修齊之本,而一動一靜一事,動合於誠敬然後,可以致治,伏願體念焉。上曰,閣臣陳之。宗慶曰,上番俄陳靡不有初,鮮克有終之患,而終始如一,卽一身上學問之工,而此章曰,雖無老成人,尙有典刑,典刑者,先王之成憲,可以監法者,苟能率由舊章,克修先憲,則雖無老成人,尙可有典刑,此則人君治國終始之政也。小而身修,大而國治,實係於此,伏望體念焉。上曰,參贊官陳之。文會曰,玉堂閣臣已陳之,臣則別無可陳之辭矣。上曰,庶人之愚,亦職維疾,哲人之愚,亦維斯戾,何爲曰哲人之愚也?學淳曰,謂其相反。鼎秉曰,庶人哲人之道,反常故也。上曰,尙不愧于屋漏,不愧屋漏之道,果未易,而何以則可以無愧乎?學淳曰,謹獨之工,亦不出於一敬字矣。上命掩卷,象奎進前奏曰,今此移御後,還御間,昌慶·昌德兩宮,奉審修改之節,謹依慶熙宮例,節目當爲磨鍊啓下,而不可不一番奉審後擧行,故敢此仰達矣。上曰,依爲之。出擧條象奎曰,慶熙宮外禁衛軍入直處所,卽謂之南營,而禁營分授句檢,若其隨毁修補,所掌營繕擧行矣。丁酉移御以後,該營則任他,營繕則因循,漸次頹落,今則只存基址而已,方當入直之時,居接無處,自禁營,移文臣曹,俾卽改建,事勢固然,而大抵九營繕所掌,百有餘處,若無別般創置之朝令,則循例新建,絶無已例。謹考先朝己未謄錄,闕內各司中,兵曹·太僕·廚院·尙方及內入直都監,鄕軍入接等處,修改之役,各自該司該營擔當,而申明舊制,俾無彼此推諉之弊事,有筵稟定奪矣。闕內入直,較重於闕外,訓局軍兵接濟,臣曹幾皆措處,而內入直處,猶尙如此,舊制昭然,則兩營之闕外軍兵入接處所之自度支籌摘修改,實是無義。且伏念三營門,當初設始,果皆權設,事多草創,而然到今制置凡百,豈或比論於廚院尙方等該司乎?以今本曹事勢,此等處政宜釐革,臣意則自今以後,無論闕內外,軍兵入接處修補與改建及都門校卒入接等處,凡係分授句管者,自各該營,擔當擧行,然後看護之道,惜費之節,兩得其宜,必有實效,故敢此仰達矣。上曰,依爲之。出擧條宗慶曰,來二十七日相見禮時,大臣,許令入參矣,前亦有閣臣入參之例,故敢此仰請矣。上曰,入參,可也。宗慶曰,昌德宮有別看役一人,往來看審之命,而一人難於逐日往來矣。上曰,加差下,則有可合者乎?宗慶曰,前仕中有柳明標矣。上曰,差下輪回往來,可矣。宗慶曰,輔德廳下隷,謹依顯廟朝例,以閣隷定送,而書吏則玉堂冊色吏定送,而玉堂吏屬,不當於元子輔德廳,此後有窠,則何以爲之乎?上曰,以閣吏差送,可矣。文會曰,此闕外待漏院,只有基址,一時爲急,不可不新建,故敢此仰達矣。上曰,姑以他直房借接,而徐圖新建,可矣。象奎曰,待漏廳則非但無他直房,見今買一草屋,容接苟艱,果有往復於臣曹,故臣意亦以爲,不可不新建若干間矣。上曰,然則依此爲之。象奎曰,此堂臨御之時,崇賢門淺露,有樹塞則恐好矣。上曰,依此爲之。文會曰,明日是中日而中日基,草木茂密,不可不略加剪拓然後,可試射放云,故敢此仰達矣。上曰,闕外則無擧行處乎?文會曰,入直軍兵,不可試射於闕外矣。上曰,今姑還御前權停,而若久御此闕,則更爲稟定也。上命玉堂閣臣先退,學淳·鼎秉·宗慶退出。又命退,承史以次退出。
上在慶熙宮。停常參,只晝講。
夜五更月暈。
進饌習儀後,內閣·政院·玉堂·藥房口傳問安。答曰,知道。
權晙啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
權晙啓曰,行大司憲李直輔,執義宋啓榦,掌令李英發,持平姜學濬·林處鎭在外,牟達兼牌不進,監察茶之時意,敢啓。傳曰,知道。
申溆啓曰,明日常參·經筵,取稟。傳曰,只晝講。
鄭觀綏啓曰,禁衛營將官來言,今日本營軍兵,日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于權晙曰,召對爲之。
傳于鄭觀綏曰,明日當於延英殿,常參·經筵·次對,該房知悉。
傳于權晙曰,承史·閣臣及入直摠管,應射次,隆武堂來待。
以掌令牟達兼牌不進罷職傳旨,傳于權晙曰,只推。
鄭觀綏啓曰,明日常參·朝講,諫院無進參之員,除在外·未署經外,呈告人員,待開門牌招,何如?傳曰,允。
鄭觀綏啓曰,明日次對,諫院臺諫無進參之員,除在外·未署經外,呈告人員,待開門牌招,何如?傳曰,允。
鄭觀綏,以都摠府言啓曰,入直軍兵等,中日習射技放,中日廳修改間,依下敎,姑爲停止,而外中日依例設行,內入直禁衛軍試射放次,請出標信。傳曰,知道。
鄭觀綏,以兵曹言啓曰,今閏三月十七日,武臣堂上祿試射,動駕相値,退行事,草記蒙允矣。今二十日設行,而試官望,備擬以入之意,敢啓。傳曰,知道。
鄭觀綏,以御營廳言啓曰,本廳千摠李昌會,身病甚重,勢難察任,改差,何如?傳曰,允。
權晙,以義禁府言啓曰,頃因左議政金載瓚所啓,各道還餉未捧守令邊將,無論已遞未遞,竝令該府,依事目照律事,擧條啓下矣。取見各道還餉捧未捧分等狀啓,則平安道軍餉穀新還分,未捧城山鎭別將趙寔爲居末,龍淵鎭別將李德隆爲居二,金城鎭別將朴永德爲居三,元還上新還分未捧,金城鎭別將朴永德爲居末,城山鎭別將趙寔爲居二,龍淵鎭別將李德隆爲居三,慶尙道元會穀未捧,居昌府使金麟淳爲居末,南海縣令鄭敬行爲居二,常賑穀未捧,順興前府使李得養爲居末,居昌府使金麟淳爲居二,軍布作米未捧,南海縣令鄭敬行爲居末,順興前府使李得養爲居二,居昌府使金麟淳爲居三,軍餉則居昌府使金麟淳,獨爲未捧,別餉米則東萊府使尹魯東,獨爲未捧,統營軍餉穀未捧,礪山前府使兪碩柱爲居末,魯城縣監尹稙,沔川前郡守朴宗民,木川縣監鄭宗顯爲居二,溫陽郡守李大遠爲居三,公忠道還餉未捧,洪州前牧使崔光泰爲居末,唐津前縣監徐觀淳,德山前縣監鄭來重爲居二,海美前縣監成夏鎭爲居三矣。歉歲餉還,雖難準捧,事目至嚴,不可闊略,一人或犯數罪,依法典從重論。城山鎭別將趙寔,南海縣令鄭敬行,東萊府使尹魯東,依例發遣府書吏羅將,交代後拿來,居昌府使金麟淳,礪山前府使兪碩柱,順興前府使李得養,今方待命,拿囚,龍淵鎭別將李德隆,金城鎭別將朴永德,魯城縣監尹稙,木川縣監鄭宗顯,竝令各該道臣決杖,沔川前郡守朴宗民,移拜大丘判官,亦令一體決杖,溫陽郡守李大遠,推考,洪州前牧使崔光泰,唐津前縣監徐觀淳,德山前縣監鄭來重,海美前縣監成夏鎭,已爲遞歸,而前以此罪,旣經勘斷,竝勿論,何如?傳曰,允。
權晙,以義禁府言啓曰,卽接月令醫員安國元手本,則時囚罪人金麟淳,素患冷積之症,又添風感,甚是危篤,食飮全却,不省人事,實有難保之慮云,罪人病勢如此,則一邊保放,一邊草記,曾有定式矣。金麟淳,姑爲保放之意,敢啓。傳曰,知道。
辛未閏三月十九日辰時,上御德游堂。進饌習儀入侍時,行都承旨洪義浩,行左承旨李文會,右承旨鄭觀綏,左副承旨申溆,右副承旨申絅,同副承旨權晙,假注書朴來謙·洪羲祖,記事官朴齊聞·李龍秀,以次侍立。上具翼善冠·袞龍袍,立板位。上曰,初以親行習儀磨鍊矣,排設與侍衛,回旋難便,以親臨習儀擧行,床卓權奉于階上,上陞御堂上。上曰,笏記待令乎?義浩曰,草笏記待令,致詞文,未及製進,今番則權以奉函擧行,而令弘文提學製進,何如?上曰,依此爲之,仍行習儀如禮訖。上曰,一次習儀,能慣熟無礙乎?笏記未盡處,釐正,可也。命書傳敎曰,親臨進饌習儀時,侍衛入直擧行,雲劍置之。兵曹判書司饔提調李勉兢進前奏曰,本院無大小膳名色,只以味數定式,今番則以饌案床及味數三十器,磨鍊,何如?上曰,續五禮儀,則有大小膳名色,故下敎,而本院若無其例,則依此爲之。上乘輿,由玄光門·隆武堂後·日新軒前庭·朱華門·星鳥門·寶章門,入崇陽門。上曰,進饌習儀罷後,問安勿爲之。出榻敎諸臣以次退出。
辛未閏三月十九日午時,上御延英殿。晝講入侍時,知事朴宗來,持詩傳第四卷,特進官李好敏,持詩傳第四卷,參贊官鄭觀綏,持詩傳第四卷,侍讀官金學淳,持詩傳第四卷,檢討官李鼎秉,持詩傳第四卷,假注書洪羲祖,持詩傳第四卷,記事官朴齊聞,持詩傳第四卷,記事官李龍秀,持詩傳第四卷,武臣行副護軍韓光迪,以次進伏訖。上開卷讀前受音一遍訖,命奏新受音。學淳,讀自肅肅鴇羽,止鴇羽三章章七句,解釋章句以奏,上讀新受音一遍,命陳文義。學淳曰,集註曰,鴇之性不樹止,而今乃飛集于苞栩之上,如民之性,不便於勞苦,而今乃久從征役。蓋民之所宜者,卽安生樂業,室家歡樂而已,今以征役煩苛,調發無時,勞苦之極,甚至呼天而籲冤,鴻雁詩則猶被周室之化,始散終集,此時之民,可謂無故者也。此則無他,惟在時君之不能安民故也。孟子曰,不違農時,穀不可勝食也,又曰,制民之産,必使仰足以事父母,俯足以育妻子,此實爲安民保民之道也,伏願留念焉。上曰,下番陳之。鼎秉曰,悠悠蒼天,曷其有常,常者經也恒也,事有經而德有恒,可以致治長遠,若夫民無恒心,厥德靡常,則是乃二三其德也,德惟一,動罔不吉,天以至誠無息,有悠久高明之象,伏望每於常字上體念焉。上曰,知事陳之。宗來曰,此章雖是勞苦愁怨之作,而猶有可見其民俗矣。始慮王事之靡盬,終歎父母之何怙,不恤其一身之勞苦,又不歸怨於上,而只以呼天爲訴,唐風之猶有餘存者如此,若使時君,節其勞制其産,克修禮樂敎化之政,則是可謂魯一變,至於道也,安知不復見康衢之太平乎?當其征役勞苦之時,詩人性情,亦不欲斥言者,苟非敦厚篤實之至,何以有此乎?詩之敎,全以感發懲創爲本,此等民之可觀處,深加垂察焉。上曰,特進官陳之。好敏曰,上下番已陳之,臣別無可達之辭,而此章亦有推看之義,我國則昇平日久,又無土木興作之役,百姓安堵樂生者,比屋可封,猶不免間間顚連之患,此則守令之不得其人,而不能先事制産,一有饑饉,則使之離親棄墓,無所怙恃,臣謂保民之道,莫如擇守令也。上曰,參贊官陳之。觀綏曰,臣無可陳之辭矣。上曰,鴇羽章,卽民從征役,不得養其父母,故作此詩,而可謂民之無告者,衰亂之時,時君之德敎不行,致有如此干和之事,而若樂赴王事,不擇水火,有曰雖則如燬,父母孔邇之語,尙矣不可比論矣。學淳曰,此是昭公時政亂,從役之調發無常,使民違子職而失農時,勞苦愁怨之狀,如在目中,而猶可見遺風之尙厚,先言王事,次言父母,終又呼天,蓋其時君之澤不及,而惟其忠厚之故,其言如此,至於赴湯蹈火,子趨父事,恐非可論矣。宗來曰,征役不均,有編苦之事,故至發呼天之語,以唐風之厚如此,其君之政可知也。上曰,三章言苞栩苞棘苞桑,此亦深一節之義耶?學淳曰,詩經多有深一節之義,而此則似是叶韻之故也。上命掩卷,宗來曰,下番玉堂李鼎秉,文義陳之際,有所做錯,推考,何如?上曰,依爲之。出擧條觀綏曰,今日進饌習儀時,雲寶劍置之事,口傳下敎矣,入直侍衛,則何以擧行乎?上曰,姑爲待令,更當下敎也。觀綏曰,來二十七日進饌時,致詞當爲擧行,而有承文都提調入參之例云,依例磨鍊乎?上曰,內殿進饌之外庭擧行,卽是初有之事,都承旨替行可矣,陪進則承文院官員爲之。上命經筵諸臣先退,宗來等退出,又命退,承史以次退出。
辛未閏三月十九日午時,上御延英殿。召對入侍時,參贊官權晙,持詩傳第九卷,侍讀官金學淳,持詩傳第九卷,檢討官李泳夏,持詩傳第九卷,假注書朴來謙,持詩傳第九卷,記事官朴齊聞,持詩傳第九卷,記事官李龍秀,持詩傳第九卷,以次進伏訖。上開卷命讀,學淳,讀自江漢浮浮,止江漢六章章八句。上曰,下番讀之。泳夏,讀自赫赫明明,止常武六章章八句。上曰,參贊官讀之。晙,讀自瞻卬昊天,止瞻卬七章,三章章十句,四章章八句。上曰,注書讀之。賤臣讀自旻天疾威,止詩傳大全卷之十八。上曰,文義陳之。學淳曰,江漢詩,卽宣王戒召·穆公之詩也,其曰召公,是似肇敏戎公者,欲其克追先迹,匹美前休也。召公,平淮歸後,亦不有其功,其曰令聞不已,矢其文德者,欲其偃武修文,長保令聞也,上下之間,交相忠愛,藹然之意,溢於辭表矣。此時賢輔,不但召·穆公而已,如尹吉甫·仲山甫諸人,協贊共理,以成再造之業,人才之蔚然,莫此時若矣。顧今在廷之臣,乃祖乃父,俱蒙列聖朝陶甄化育之澤,身亦逮事先朝,均被作成之化,願忠之志,人孰無之?而喬木世家之人,尤多賢者,伏願聖上,每軫得賢弘功之方,上下交勉,如宣王之於召·穆公,則人才自當蔚興,不必專美於周矣。上曰,下番陳之。泳夏曰,常武詩首章,王命皇父之際,旣言其世德,次言其職,次言其字,重言復言,不一其言者,可見宣王之於皇父,欲其世襲休美,而詩人之深意亦可見矣。蓋周家之法,專取世臣,上章旣言召公,是似無忝爾祖,此章又言南仲·太祖·太師·皇父,命將之道,固當如是,而人臣之受命者,亦必爲國盡忠,世德作求矣。夫草野之中,非無人才,而喬木之臣,世受國恩,休戚與同,雖以居家所聞見論之,必當進思盡忠,退思補過,圖報之志,與他自別,故責任尤倍,而詩人之意,亦如是矣。然而人君用人之道,不必如是,惟當進用才德,不必專觀世德,苟無才德,則雖召公·南仲之孫,亦何益哉?是以春秋譏世卿,周之仕者,世祿而已,此指有世德而無才德者也。堯典曰,明明揚側陋,舜典曰,詢事考言,周家十亂之中,周公·召公,雖爲懿親,而姜太公·閎夭·太顚諸人,未必是世家,此則指有才德而無世德者也,伏願覽此之際,參看於用人之道,深加惕念焉。上曰,參贊官陳之。晙曰,兩儒臣已盡敷陳,臣無容更達矣。上曰,閣臣陳之。龍秀曰,臣亦無可陳者矣。上曰召旻之末章云,維今之人,不尙有舊,今世雖亂,而若用老成人,則可以回亂爲治耶?學淳曰,書曰,番番良士,膂力旣愆,其下又云,若有一介臣,斷斷猗無他技,此皆指老成之人也,夫老成之人,自多閱歷,且當明習典憲,國人倚重,比如蓍龜,故少壯之人,非無才德者,而必貴乎老成人者,以此故也。上曰,哲夫旣曰成城,則哲婦,獨何以至於傾城耶?學淳曰,哲夫,指有知之男子也,哲婦指多才之婦人也,婦人無所事於才藝,故婦人而哲者,其害反至於傾城也。上掩卷,學淳曰,召對冊子,若過半帙,則例當問議于大臣儒賢,預定冊子,以爲繼講之地矣。今此所講詩傳,已爲九卷,繼講冊子,何以爲之乎?上曰,連以詩傳,周而復始,可也。仍命玉堂先退,學淳等退出。上曰,向因大臣箚子,掖屬使之更査矣,刑曹果卽擧行云耶?晙曰,已發配者,未及上來,故姑未擧行云矣。上曰,見在者,何不擧行耶?晙曰,似當待其齊到,一體擧行矣。上命退,承史以次退出。
辛未閏三月十九日午時,上御隆武堂。承史閣臣應射入侍時,行都承旨洪義浩,行左承旨李文會,右承旨鄭觀綏,左副承旨申溆,右副承旨申絅,同副承旨權晙,假注書朴來謙·洪羲祖,記事官朴齊聞·李龍秀,以次侍立於迎文堂前庭。上乘肩輿,由崇陽門·寶章門·星鳥門·嘉會門·永祥門·三善門·繼明門·廣智門·秉禮門·肅敬門·通玄門·玄光門,至隆武堂,仍命應射各六巡。上曰,入直摠管,誰也?義浩曰,趙弘鎭·李好敏矣。上曰,使之入來。來謙承命出去,與趙弘鎭·李好敏,偕入。上曰,承史閣臣止射,以觀摠管之射也。弘鎭·好敏應射,各七巡訖,上曰,得中人,領賞次待令,可也。以次呼入,觀綏九分,豹皮一令,絅七分,筒介一部,龍秀三分,弓矢一部筒兒一箇,好敏賤臣二分,弓矢一部,義浩一分,弓一張,分等頒賞訖,行四拜禮。上曰,承史閣臣隨後,摠管亦從權隨後也。上乘肩輿,出玄光門,由德游堂前庭·肅成門閣道·延英殿前行閣·集和門·顯武門·玄明門·淨雲門·廣智門·養德堂後庭·三善門·永祥門·嘉會門·星鳥門·寶章門,入崇陽門,諸臣以次退出。
上在慶熙宮。常參·經筵。
藥房都提調金思穆,提調沈象奎,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申溆啓曰,明日常參·經筵,取稟。傳曰,只晝講。
傳于鄭觀綏曰,二十七日進饌處所,更以崇政殿爲之。
傳于申溆曰,輪對官,明日待令。
有政。吏曹,判書朴宗慶進,參判李存秀進,參議宋冕載牌招不進,右副承旨申絅進。以洪冕燮爲校理,趙尙鎭爲判敦寧,李玄始爲社稷令,權伋爲弘陵令,李羲準爲宗簿主簿,韓用鐸·李存秀爲同經筵,趙岡爲龍川府使,韓德增爲光陽縣監,兼養賢直長單裴相仁,故都正徐直修贈吏參例兼,前公忠監司徐有聞考,分內局提調趙尙鎭·金履度·李集斗·金履翼,分兵曹參議曺允遂·尹孝寬·尹命烈·金蓍根,分參知鄭東榦·宋知濂·韓始裕·徐鼎輔,分正郞李·尹永輝·沈能稷·尹應大,分佐郞李景熙·安尙默·李儒象·尹命圭,以上減下事承傳,知經筵單韓用鐸,同經筵單金履度。
兵批,判書李勉兢進,參判金孝建病,參議鄭景祚入直進,參知權烒病,同副承旨權晙進。啓曰,黃海兵使,今當差出,而擬望之人乏少,他道閫帥守令,竝擬,何如?傳曰,允。以洪樂淵爲僉知,徐纘修爲訓鍊主簿,金處漢爲黃海兵使,徐命仁爲助泥萬戶,上護軍金文淳,副護軍柳雲翕,分都摠管吳載紹·韓用鐸·金啓洛·金在昌,分副摠管李肇源·林漢浩·李普天·鄭尙愚,分都事李濟和·李鉉·尹之謙·趙台錫·李喆懋·李濟遠·卞浩德·沈能壽,加設宣傳官許溶·金鼎基·申緖·南省·李吉會·徐敬輔·李拭·李基鼎·金植·李漢極·李煥益·李周豐·具德喜·趙寬錫·李命權·申命源·具應和·柳民儉·沈日永·金㷜,以上減下,同知單姜文顯,僉知三單洪禹祚·金守淵·安宅仁。
以吏曹參議宋冕載牌不進罷職傳旨,傳于申絅曰,只推。
申絅,以吏曹言啓曰,知經筵金履度陞降單子中,誤以金履翼書入下批,不能審愼之失,臣不勝惶恐,而原單子,改付標以入之意,敢啓。傳曰,知道。
鄭觀綏,以兵曹言啓曰,明日文臣朔試射及武臣堂上祿試射,試官望,纔已受點,而常參相値,文臣朔試射,依例停止,武臣堂上祿試射,再明日退行之意,敢啓。傳曰,知道。
鄭觀綏,以兵曹言啓曰,考見諸道今春官鎭門聚點狀啓,則公忠兵使崔朝岳狀啓中,道內編伍軍兵聚點時,靑陽等五邑,服色渝傷,器械朽破云。水使李謙會啓本中,道內舟師軍兵聚點時,韓山等四邑鎭軍丁闕點,器械渝破云。黃海兵使徐英輔狀啓中,道內團束軍聚點時,康翎等七邑鎭,戰馬玄黃,服色麤劣,軍器什物執頉云。全羅兵使徐春輔狀啓中,道內束伍軍兵聚點時,谷城等兩邑,軍兵隊伍間多老弱,器械服色,亦多渝弊云。慶尙左兵使申大坤狀啓中,道內束伍軍兵聚點時,密陽等六邑,器械服色,間或渝傷,軍兵戰馬,亦有執頉云。右兵使元永胄狀啓中,道內束伍軍兵聚點時,尙州等十二邑,服着器械,間多渝弊,河東等三邑,兵有闕額,馬有未立云。南兵使金燨狀啓中,道內各邑鎭堡軍兵聚點時,定平等十邑鎭,軍器什物,服色器械,間有執頉云矣。官鎭門聚點,旣係詰戎之政,軍器什物,乃是陰雨之備,前後飭敎,何等截嚴,而常時不能檢飭,亦不修改,致有此執頉之擧,其在戎政,極爲疎忽,各該道執頉當該邑鎭守令邊將,竝推考警責,南兵使金燨狀啓中,各邑鎭執頉,旣非違越軍制,論勘今姑置之等語,肆然登聞者,揆以事體,誠甚駭然,從重推考,何如?傳曰,允。
鄭觀綏,以兵曹言啓曰,今番移御後,慶熙宮守直內官房水工一名,房直二名,朔下依例移給於昌德宮守直內官房,而景福殿,本有內官房,水工一名,房直二名,乙丑因手本,水工一名,房直二名加出矣。丁卯以後,事當減省而因循至今,此是丁酉以前所無之名色,景福殿加出三名,自來朔減下,何如?傳曰,允。權晙,以刑曹言啓曰,備邊司啓辭內,黃海道按覈使李勉昇啓本,谷山府作變罪人等,捧遲晩區別以啓,令廟堂稟處事判付內,觀此按覈使啓本,其所盤詰究覈,分等區別馳啓者,各有條理來歷,罪人情僞,於此可謂斯得,但近來民習日頑,不知官長之重,甘犯罔赦之科,甚至有今番谷山事變而尤甚矣。因其所以目前之所發,嚴示繩治之意,以杜來後無窮之弊,則實當生道殺人懲一勵衆之法,令廟堂,反覆參閱,務盡明正之道以啓,其中官屬之韓·崔兩人事,事極嘉〈尙〉,可謂鐵中錚錚,令廟堂從厚論理,以表爲土主竭力棄命捍危身代之誠,外此小小爲官長禦亂防危者之小小論賞者,自該道,稍減兩人之例擧行事,一體知悉事,命下矣。此獄逮囚,凡一百有三十人,無一可生,罔非必誅,而査啓之分類分等,各立罪名者,卽是求生於必死,惟恐其一或有濫,仰體朝家折獄哀敬之至意者也。然而殺一懲百,俾躋生路,是謂生道殺人,而是獄之有殺無赦,乃所以活谷山全邑之民者也。沈洛化·韓極一·朴大成·宋辰權,或結義募民,立券分部,約日犯官,直奪符印,或構罪侤倅,縛出擔去,或破獄縱囚,發通請援,最爲亂民之四魁也。崔成德·龍奉淵·黃楫·張武成·沈洛管·李東明,或文城點簿,有若亂時之閱兵,或挺身寫侤,甘作幕中之書記,或賈勇爭先,同力擔舁,或上堂劫倅,出門喚群,俱是亂民之同惡者也。李東白·張辰,破戶入室,奪符奪印,李白石,自稱前鋒,先犯手勢,安奉云·邊石山·朴巨良·朴春得,同聲合力,手捽肩擔,徐致坤與東白,授符受符,執在身邊,無非亂民之手犯者也。金永喆·黃德龍·金道成·林再春,搶入衙軒者渠也,助擧擔杠者渠也,而亂民之助勢,渠自亦服,孫德祚,觀於勿泄之戒而綢繆可知,卽其手改之文,而詬訕此極,況又聞五營發捕之報,則臨急救援,當大成被捉之時,則斂錢供獄者,逗遛之巨魁也。宋桂秋·金德才·徐季述·李達瞻,始則闌入政堂,撞破獄門,終又屯留邑底,聚黨肆凶,與德祚同惡者也。至於官屬,則座首李宜素,功曹於一邑,亞官於三班,官府方在搶亂,官長不知存沒,而無意捍衛,亦不奔問,執事權道衡,把摠姜周亨,卽肘下之近任,攔後之親校,而臨難圖免,初不相救,前吏房李甲彭,在獄而以書潛示,入庭而知機不告,衙前金若水·孫益悌,俱以在囚之吏,知情而懷樂禍之心,逸獄而售乘機之計,官奴光秋,謂此時可圖,携妓遠逃,使令朴奉尙·朴好大·金光凡·金命應,俱當入番之日,且爲應門之卒,而先事逃避,不但不爲赴難,又不奔問於亂止之,衙前崔明遠,當亂先逃,亂後卽還,圖差首吏,有廳軍韓命周,突入東軒,奪着驄巾,略無顧忌,橫行街路,束伍軍李福明,乘亂觀光,指家覓簀,今此四十一人,尤是諸囚中至兇絶悖而情犯畢露,各自輸款,此而不卽置辟,則民不得爲民,法無以爲法,而郡邑屠掠之變,將見其不日接踵,分付按使道臣,大會民人於營下,亟施不待時梟示之典,以爲警頑懲亂之地,次犯諸罪人,令攸司,分等稟處,其外各人,令按使道臣,從輕重勘律,鄕所韓益良,旣受兵符之後,欲往則知爲死罪,不往則勢在必死,進退之間,等是一死,故雖至自裁,有異伏節,受符之罪,未必追理,褒恤之典,終涉爲濫,通引崔大倫,張拳冒椎,抵死衛護,終始不離,惟渠一人者,極爲嘉尙,特施給復之典,使本邑從願差任,以示奬勸之意,觀此査啓所列,前府使朴宗臣,苛刻之至,徵括太酷,闔境騷嚷,吏民俱散,致使前所未有之變,出於邑中,一獄誅戮,殆過四十,而谷山一邑,更無以爲邑,不可但曰辜負而已,僨誤而已,若定其罪,斷不宜善地薄竄而止,加施以邊遠竄配之典,何如?傳曰,允事,命下矣。今此亂民之罪犯,實是前所未有之變怪,巨魁已施一律,次犯當爲酌處,而取考按覈使啓本,則罪人韓成一·韓命弘·金得煥·金尙麟·韓奉兼·金中良·李奉良·文致白·林奉有·龍時輝·千興九·金宗元·金啓喆·李宗濟·金必成·吳初漸·金辰世·金才云·李士碧,等十九名,或知情而不告,或替納其兵符,或爲逗留之助勢,或爲應援而屯結,或揭榜而操縱毁家,或坊會而私定使令,或給簀於本倅擔出之時,俱爲作變逗留之隨參,徐福禧·孫弘守·朴弘履·李千順·徐宗玄·金守京·韓觀三·林光世·李辰守·全德明·徐武應致·崔同伊·孫太三·徐宗輝等十四名,或聽人甘誘而隨往,或樂聞兇謀而掩諱,或隨衆逗遛,或名係頭民,俱是知機和應之漢也。朴文道,雖云拔劍赴難,名以中軍,竟不奔問,盧成茂,縱曰治送衙眷,身爲由吏,罪在失禦,下番衙前李慶範,官奴雲龍,旣不奔問於變出之後,又不效勞於治行之時,衙前朴千根,任意出獄,旋自就囚,不爲奔問,終差新迎之役,官奴得仁,入獄避身,不思效勞,三十九囚之情犯,俱極兇頑,論其所犯,雖有差異,苟究其本,則均是亂民,謹按律文,則大典通編推斷條有曰,邑民向官長放砲脅從,減死定配,鎭卒怨望將領,結黨放砲,爲從刑推定配,吏卒謀殺帥臣,官屬不防禦者,極邊定配,韓成一等十九名,依邑民向官長放砲脅從之律,韓成一,咸鏡道穩城府,韓命弘慶興府,金得煥甲山府,金尙麟會寧府,韓奉兼鏡城府,金中良明川府,李奉良吉州牧,文致白三水府,林奉有北靑府,龍時輝慶尙道機張縣,千興九泗川縣,金宗元昆陽郡,金啓喆河東府,李宗濟固城縣,金必成全羅興陽縣,吳初漸海南縣,金辰世和順縣,金才云樂安郡,李士碧咸鏡道鍾城府,竝減死定配,徐福禧等十四名,依鎭卒怨望將領,結黨放砲爲從之律,徐福禧咸鏡道長津府,孫弘守慶尙道熊川縣,朴弘履梁山郡,李千順丹城縣,徐宗玄晉州牧,金守京蔚山府,韓觀三鎭海縣,林光世昌寧府,李辰守長鬐縣,全德明淸河縣,徐武應致彦陽縣,崔同伊延日縣,孫太三全羅道長興府,徐宗輝同福縣,竝刑推定配,朴文道等六名,依吏卒謀殺帥臣,官屬不防禦之律,朴文道咸鏡道富寧府,盧成茂茂山府,李慶範全羅道順天府,奴雲龍康津縣,朴千根慶尙道興海郡,奴得仁漆原縣,竝極邊定配,而徐福禧等十四名,依律文刑推定配,而減死定配及極邊定配罪人等之情犯,有浮於十四名,令按使道臣,竝一體嚴刑後,押送各其配所,其餘罪人,亦令本道,分輕重勘處,何如?傳曰,允。
掌令牟達兼啓曰,請正法罪人鏔,亟施孥戮之典,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑,請周爀,亟令王府,嚴鞫得情,夬正典刑,請亟下三啓依允之傳旨,令該府擧行焉,請物故罪人基讓子寵億,姑先施以竄配之典,請古今島定配罪人李東萬,亟令王府,設鞫嚴問,請物故罪人國仁支屬應坐之類,亟施島配之典,請朴紀淳,亟令王府,拿來嚴問,以重鞫體。答曰,不允。
谷山按覈使李勉昇疏曰,伏以臣伏奉谷山府亂民査啓之回下者,有沈洛化等四十一人,不待時梟示之命,其殺也如秋霜之肅,其生也如春煦之溫,恩威竝行,遠近咸聳,臣固欽仰萬萬,而其中李達瞻,則逗遛旣出怨官,訴瘼蓋是托辭,則助勢之罪,死無足惜,而破獄之狀,未執眞贓,且其同罪之類,多蒙傅生之典,崔明遠則潛伏近地,聞變卽歸,圖差首吏罪固難貰,而其逃也旣在昨年八月,則與當亂而先逃者,差有間焉。李福明,指簀助凶,死有餘罪,而李士碧之妻,給簀而在逃,尙未孰捕,則給簀者倖逭,指簀者置辟,不幾有偏重之慮乎?大抵此獄,犯罪者旣多隱漏,抵辟者無一冤枉,惟輕之議,不可用之於此等罪囚,而一獄誅戮,殆過四十,則懲創之擧,不爲不大,峽谷無知,率多脅從,則不敎之刑,不可不恤,三漢之罪,非曰可生,而至重者人命也,至公者王法也,殺活之間,不可不十分稱停,無一毫未盡,特垂天地好生之德,以存螻蟻將死之命,用以次律,各當其罪,使死者無冤,生者戴恩,壽國脈於千秋萬世,則豈不休哉?豈不美哉?臣旣有區區下懷,竊附無隱之義,敢陳執藝之說。伏乞下臣疏於廟堂,以爲爛商稟處之地,幸甚幸甚。臣以無似,猥承按覈之命,始則跋辭臚列,不能別白,終又成命已下,唐突陳請,由前由後,莫非臣罪。臣無任云云。答曰,省疏具悉。爾之敷陳,極爲嘉尙,特付生道,施以次律。
辛未閏三月二十日辰時,上御延英殿。常參兼行朝講,次對入侍時,行都承旨洪義浩,行左承旨李文會,右承旨鄭觀綏,左副承旨申溆,右副承旨申絅,同副承旨權晙,以參贊官,持詩傳第四卷,直提學洪奭周,以特進官,持詩傳第四卷,直閣李光文,以次先拜,陞殿就座,贊儀,唱常參官入就位。東班,左議政金載瓚,以領事,持詩傳第四卷,右議政金思穆,兼戶曹判書沈象奎,左參贊吳載紹,吏曹判書朴宗慶,禮曹判書金履翼,漢城府判尹金履度,司憲府掌令牟達兼,持詩傳第四卷,弘文館副校理金學淳,以侍讀官,持詩傳第四卷,副修撰李泳夏,以檢討官,持詩傳第四卷,吏曹正郞孔胤恒,禮曹正郞陳錫周,戶曹佐郞趙鎭壽,司憲府監察黃䆃,議政府司錄閔秉勳,假注書朴來謙,記事官朴齊聞,持詩傳第四卷。西班,永明尉洪顯周,行工曹判書朴宗來,以知事,持詩傳第四卷,兵曹判書李勉兢,刑曹判書金在昌,行護軍閔耆顯,江華府留守尹致性,工曹參判趙弘鎭,行護軍韓致應,以特進官,持詩傳第四卷,行護軍李得濟·李光益·李堯憲·李溏,兵曹佐郞李植,刑曹佐郞魏光肇,工曹佐郞金履祐,假注書洪羲祖,持詩傳第四卷,記事官李龍秀,持詩傳第四卷,以次入就位。贊儀,唱四拜,常參官及史官,以次行禮,引儀,唱有啓事官陞殿,無啓事官退出,載瓚·思穆·象奎·宗慶·履翼·履度·達兼·學淳·泳夏·來謙·齊聞,陞自東階,顯周·宗來·勉兢·在昌·耆顯·致性·弘鎭·致應·得濟·光益·堯憲·溏·羲祖·龍秀,陞自西階,以次相向進伏訖。上曰,先行朝講可矣。上開卷,讀前受音一遍訖,命奏新受音,學淳讀自豈曰無衣七兮,止有杕之杜二章章六句,解釋章句以奏。上讀新受音一遍,命陳文義。學淳曰,此章武公,賂王請命,慢而無禮極矣。若唐之藩鎭,坐邀征節之習,而釐王之不加誅討,反寵爵命,宜不振已頹之綱,而威伐在下,甚至有下堂見侯之事矣,夫爵賞,王政之大事,上不可以濫授,下不可以冒受,此等處,實爲懲創之道也。杕杜詩有曰,中心好之,曷飮食之,可見其好賢之心,猶恐不致,是爲誠心而求之也。雖今日人才眇然,而苟能誠心於延訪之道,賢者豈有不至之理?大抵致賢之方,惟在於得其歡心,故鹿鳴章曰,人之好我,示我周行,伏願留念,而上章則以爵賞之不可不愼重,下章則以求賢之不得不誠心,如是推類反觀,是臣區區之望也。上曰,下番陳之。泳夏曰,杕杜章大旨云,好賢而恐不足以致之,蓋致賢之道,不專在於飮食之末節,若夫縻爾好爵,顚倒威命,則不過致趨走使令之臣,干祿爲貧之士而止。夫賢人之處世,出處之關係大矣。若殷湯之伊尹,蜀漢之孔明,必待三聘之禮,三顧之恩,而始爲出脚者,非其慢命之意也,乃其自重於出處也。自重之士,必有素蘊,出而事君,裨補弘多,古語曰,天子有不召之臣而後,天下治,不召者,非謂其獨善而長往也。苟有在上者,誠心之求,必無不致之理。今殿下,一念求助,誠心延訪,則草野之賢,于于而至,而亦非但草野招徠之道,朝著之上,苟有忠直敢言之臣,經綸濟世之才,則翕受敷施,用其言顯其身,以示奬勸之意,則賢弼之才,不期求而自至,伏望體念焉。上曰,領事陳之。載瓚曰,臣無逐章文義之可陳者,以詩體之本爲陳,可乎?蓋天地自然之氣,發之聲爲八音,在於人爲言語,言之精者,是謂之詩,樂之聲,詩之敎,瀜通上下,有以見時君之政化,江·漢之謠,自南國宮闈之化,秦風之詩,見招八朝同之象,政敎之著,符於歌謠者,有如是矣。蓋街童項領之謠,至愚而神,自有影響之應故也。今殿下,進講詩經,凡於三百篇之旨,必究其時君政敎之著見者如何,而必不以章句文義爲拘焉。夫我國之科臼韻套,不足以詩道論,而若出於象魏一步之地,聞其街謠巷謳之聲,則是皆今日之詩傳也,亦可驗殿下之政敎矣。苟若採而察之,則後之視今,亦如今之視昔,伏惟深留聖念於觀詩之道焉。上曰,知事陳之。宗來曰,上下番,已陳之,而武公之賂王請命,釐王之不加誅討,實是千古惋惜之事也。當天子下堂見侯之時,以武公之心,固不必以天子之爵命爲重,而適足以矯稱制命,猶欲藉王命而防後患,蓋一命字,豈不重歟?命者,是名器也,古之明君哲辟,必常眷眷於愼惜名器之道者,以其必待有功而不宜濫授也,伏望體念焉。上曰,特進官陳之。致應曰,臣則別無可陳之辭矣。奭周曰,本章文義,上下番,已陳之,而大體講讀之道,必貴乎反躬體驗矣。杕杜詩曰,中心好之,曷飮食之,此則雖是好賢之至,而待之以飮食之末節,不過匹夫之好賢,而若夫人君好賢,則自有萬鐘之祿,四簋之饗矣,固何必飮食之節乎?今殿下,臨御一紀,尙未見林下讀書之賢,羽儀朝廷之美,夫千乘之國,未見一士之休休,豈不有欠於明時乎?以此究之,必有厥由,殿下每於淸燕之暇,反躬自省,萬一有聖意未盡於中心好之之實,抑以爲已治已安,賢者無所用,而又或渝於俗見,謂學者迂闊,不適用而不必費力招延,如是而賢者之自至,何可期也?夫君子不立於朝,則其君之聲色土木耳目四肢之欲,恣情而無所憚矣。於斯數者,或有一半分近似者於殿下之心,則繼自今,極軫痛祛之方,以爲致賢之道焉。上曰,參贊官陳之。晙曰,臣則無可達之辭矣。上曰,此章言中心好之,曷飮食之之義,以人君好賢以誠,待之以禮,繽煩殷盛,以至飮食之節,無不致念之意,如是推類以觀,可乎?學淳曰,賢者之來,豈爲飮食之末而至哉?惟在人君誠心而求之也,此詩所云,不過心悅其人,何以待之之意,而如是推看,則甚好矣。上命掩卷,義浩曰,史官分左右之際,有所做錯,竝推考,何如?上曰,生疎所致,勿推可矣。載瓚等,進前奏曰,近日朝晝異候,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。仍敎曰,先行常參,大臣有常參啓事乎?載瓚曰,臣有次對奏事數三條件,而常參兼行次對,則奏事不必區別矣。上曰,大臣則奏之,而諸宰中非備堂而登筵者,卽常參官也,若有奏事,則不可混同於次對故也,常參啓事時,則六房承旨,分所掌進前,次對則只兵房承旨進前,常參與次對,雖爲兼行,奏事則不可不區別,政院故事,消詳錄置可矣。載瓚曰,頃因黃海監司洪羲臣所報,金川餉穀中,一千五百石,移屬松都二南面糶糴之意,關問便否於松都留守矣。卽見守臣所報,則以爲大·小南面所受之還爲四百餘石,目今所受,尙亦夥多,又此添給,極爲難便爲辭矣,大·小南二面,聞是土廣人稀之地,而所受元還,本自不少,若又以千五百金川之還添屬,則不但民必不願,將爲二面難支之弊,有難輕議,今姑置之,何如?上曰,依爲之。出擧條載瓚曰,頃因平安監司李晩秀狀啓,安州牧倉穀虛留年條石數及守令姓名啓聞後,分等重勘,反庫官,捧現告從重推考之意,草記行會矣。卽見該監司狀啓,則己未以後,逋穀年條石數及其時守令,各年反庫官姓名,後錄馳啓,而乙丑牧使李勉昇,發覺倉逋,報營徵捧,而乙丑以前流逋,隱漏於乙丑査逋,雖非當年之逋,一例懸錄,癸亥牧使洪秀晩,庚午牧使金熙周,赴任卽遞,竝未反庫,故不爲懸錄爲辭矣。邑有虛留,罪在守令,而李勉昇,旣爲査發徵捧,則雖有査前舊逋,不可一體同勘,洪秀晩·金熙周,俱未反庫,三守令自在勿論中,此外諸守令,竝令該府稟處,何如?上曰,依爲之。出擧條載瓚曰,卽見平安監司李晩秀狀啓,則以爲道內穀簿,自來不均,若値歲歉,則巡還難繼,寧邊等三十七邑鎭所請加分折米,爲四萬五千一百三十石,還餉留庫中,特許加分事,請令廟堂,稟旨分付矣。以民勢緩急,較元巡多寡,如或不敷,則必請加分,而今此所請,必有商量,三十七邑鎭留庫中,還餉折米四萬五千餘石,許令加分,何如?上曰,依爲之。出擧條載瓚曰,日前下敎,有各道書院,令藏板該道,性理冊子,多印分置之命,此實出於興學校勸章甫之盛意,孰不聳動欽歎?而第經典板本,皆在於嶺·湖兩道,若當因朝令印冊之時,則凡容入紙物,所費財力及各樣情債,一皆責出於各邑民結,故一帙之印,監營卜定於各邑,各邑徵於民戶,一有印役,專出民力,此向來湖南應旨冊子中,陳弊之一條,而自本司,回啓允下者也。見今各道書院,不知爲幾處,若使兩道,專當印出,優數分送,則其勢誠末由,而況今荐歉之時,貽弊結民,益無可言,凡係惟正,亦令特蠲,則此時加斂,尤所當念,姑待年豐民裕之時,使之觀事勢從便擧行,似好,故敢此仰達矣。上曰,依爲之。出擧條載瓚曰,諭善旣有兼職施行之命矣。新除諭善南公轍,方以留守,兼本銜,而留守,卽是京職,此後則勿拘仍兼之意,定式施行,何如?上曰,依爲之。出擧條載瓚曰,今當逐日開講之時,經筵〈官〉多在外云,竝許遞,政官牌招開政,以在京無故人差出,待下批牌招察任,何如?上曰,依爲之。出擧條載瓚曰,黃海兵吏徐英輔,以身病,屢狀請遞,病果難强,瓜亦不遠,難以强令察任,改差,何如?上曰,依爲之。出擧條載瓚曰,備局有司堂上沈象奎,以輔國,例無兼察有司,依例減下,其代與未差之代,上護軍曺允大,判尹金履度差下,使之察任,何如?上曰,依爲之。出擧條載瓚曰,東萊府使尹魯東,以還穀未捧,自該府,依事目請拿,允下矣。還餉未捧,法意至重,不可隨時闊狹,而但今萊府,纔經信行,民邑俱弊,且乾價定送之後,列邑便否,一路操縱,專係萊府,若使本倅,此時徑遞,則不但萊府之狼狽而已,列邑事,尤當罔涯,實無以付之生手,該府使,待信行回還後,使之拿問,南海縣令鄭敬行,亦當拿處,而本縣,以尤甚邑,數遞可悶,亦爲待秋成,拿來,何如?上曰,依爲之。出擧條載瓚曰,向來,以咨文不淨,處分至嚴,而今則堂上已收敍,郞廳又蒙放,但寫字官尙在罪謫中,合有參恕之道,故敢此仰達矣。上曰,依爲之。出擧條上曰,大臣就座,諸宰奏事。履翼曰,取考謄錄,則先朝辛丑十二月,常參兼行次對時,下敎若曰,次對,卽古之常參也,諸宰之爲應參官,自無所妨,此後常參日,兼行次對,則備堂,竝參西行事,下敎,聖意所在,可以仰認,而近來常參日兼行次對時,備堂之進參者,常參如無啓事,則先爲退出,不參次對恐有違於當初定式,臣意則常參時,雖無啓事,勿爲退出,直往西行,以待次對,實爲遵受敎之道,以此添入儀註,似合事宜,故敢此仰達矣。上曰,依爲之。出擧條象奎曰,海西所在庚午換作穀,卽昨春湖西移劃穀之以臣曹錢,代送而換屬者也。湖南所在移錄貿米,卽均廳貿置條之自臣曹筵稟移貿者,而就封不動,與經費中,劃出措置者也。事當卽爲作錢,還充本數,而或因本道事勢之難便,或因當初移貿之價重,竝以本色,姑爲仍留,分還事體,不可比論於外邑之元還各穀,而年前移錄貿米,始入停退,蓋出該道事情之萬不得已,而伊後或稱仍停未捧,或稱反作未捧,將有年年虛錄,收拾無期之之歎,有不可一向抛置,今年則所謂未捧之數,必爲準捧還錄後,成冊修報之意,嚴飭該道臣,此後則上項庚午換作穀,移錄·貿米兩名色,無或混請停退事,一體分付於兩道道臣,何如?上曰,依爲之。出擧條象奎曰,國用木物,在前則有外繕工監貢人擧行矣,以其貢勢之難支,或罷或仍,至於己丑永革元貢人,募得城內外勤實人,名之以內外都庫,策應國役事,自本曹陳達定奪後,酌量一年所用,許所關東,木物流下時,所經各邑,收稅勿侵,貿木出入之際,成給帖文,憑驗往來,到泊京江後,烙印着標,則無論內司各宮房與諸上司,無敢橫侵等數條件,當初備局,條列於節目中,而向因關東松政之苟艱,自前許斫之株數,則減其三分二,而間以自本曹,設置木物色,別貿進排之故,都庫許斫,自致中寢,而今則木物色,以其有弊,自昨年革罷之後,無他辦出之路,則勢將依前責納於都庫貢人,而所謂內都庫,不攻自罷者,已數十年,關東之不許斫,亦多年所,若無一番稟定,則營邑易致疑眩,國用必多狼狽,今年爲始,經用木物,一依丁未減定之株數,無得加減,關到卽時,許斫流下事,分付該道,而若其斫伐之際,憑驗本曹,成給之帖文,流下之時,所經各邑,亦多照此勿侵,到京江烙印後,稱托內司及上司橫侵奪去之弊,嚴立科條,無敢違越之意,更以擧條,申飭各該道及內司與各衙門,以爲恪遵之地,何如?上曰,依爲之。出擧條象奎曰,國綱漸弛,奸竇日滋,無論京外,吏胥偸弄公貨,負逋相續,此誠萬萬寒心,本曹所屬糧餉廳,卽訓局接濟之所,稅入本自不贍,應用每患不給,實爲塗抹難辦之歎,年前本廳庫直安宗元,偸食公貨,爲八千兩多多,數年以來,僅僅收殺,不過三千餘兩,其餘近五千兩,則尙在未捧,今方拘囚本曹,嚴加督納,而不惟凡上之肉,頑不知畏,實是弩末之勢,懲無其策,巡更軍之雇立,雖本曹徵逋之流例,每朔不過數兩之捧,退計百幾十年,僅可充數,法紀之玩愒,事面之苟艱,且無論,雖以凡民之私相債貸者言之,以若近萬金之貨,限以過百年之久,則雖興販贏殖之利,無以加此,非所以示懲,適將以勸效,敎猱升木,誰不爲此?而且半萬金公貨之乾沒於一庫直欠逋,不但本廳事勢,漸致難繼,揆以有國紀綱,決難容貸,謹稽國典,虧欠穀物七十石以上者,庫子絶島爲奴,今此餉廳庫直之所逋,以錢計穀,洽爲二千石,而幾爲三十倍於島奴之律,則合置大辟,罪實罔赦,懲一勵百,斷不可已,而事係用律,非臣曹之所可奏,當下詢大臣處之。至於逋條收殺,不可以犯者之勘律,竟致公貨之永失,第念各軍門徵逋之法,有强近族分徵之例,本廳卽爲軍兵策應而設,則亦一軍門也,今此當捧之五千兩,分徵於渠之族屬,則已行之格例無違,旣虧之公貨可充,故敢此仰達矣。上曰,依爲之。出擧條勉兢,進前未及奏,上曰,小小之事,則草記爲之可矣。仍敎曰,講官則先出改服,仍登晝講可矣。泳夏先退,上曰,臺官進前。達兼曰,請正法罪人鏔,亟施孥戮之典云云。上曰,不允。出擧條達兼曰,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑云云。上曰,不允。出擧條達兼曰,請周爀,亟令王府,嚴鞫得情,夬正典刑云云。上曰,不允。出擧條達兼曰,請亟下三啓依允之傳旨,令該府擧行焉云云。上曰,不允。出擧條達兼曰,請物故罪人基讓子寵億,姑先施以竄配之典云云。上曰,不允。出擧條達兼曰,請古今島定配罪人李東萬,亟令王府,設鞫嚴問云云。上曰,不允。出擧條達兼曰,請物故罪人國仁支屬應坐之類,亟施島配之典云云。上曰,不允。出擧條達兼曰,請朴紀淳,亟令王府,拿來嚴問,以重鞫體云云。上曰,不允。出擧條觀綏曰,今日常參次對之兼行,卽移御後初有之盛擧,而諫院臺諫,不爲進參,事極未安,推考,何如?上曰,依爲之。出擧條上曰,諸臣奏事已畢,史官就座。仍命退,來謙·羲祖·齊聞·龍秀,下殿分左右序立於門內,載瓚等,以次退出,承旨閣臣,以次下殿。上敎都承旨進前,義浩·羲祖·齊聞·龍秀,還入。上曰,常參卽逐日應行之事,儀仗及軒架事,當長陳於殿庭,而此則難便,常參時儀仗鼓吹,別爲磨鍊,而儀仗,則小駕儀仗之三分二,鼓吹則全部之半,如細仗鼓吹樣磨鍊,而五禮儀之續與增補添入合編事,退與儀曹及大臣,相議爲之,大典通編,亦爲追後增入,各司受敎冊子中,使之詳細錄置,續五禮儀·增補五禮儀合成之後,外史庫亦當藏置,承旨,須詳細承聆,着實擧行也。仍命退,以次退出。
辛未閏三月二十日午時,上御延英殿。晝講入侍時,知事朴宗來,持詩傳第四卷,特進官韓致應,持詩傳第四卷,參贊官申絅,持詩傳第四卷,侍讀官金學淳,持詩傳第四卷,檢討官李泳夏,持詩傳第四卷,假注書朴來謙,持詩傳第四卷,記事官朴齊聞,持詩傳第四卷,記事官李龍秀,持詩傳第四卷,武臣行副護軍黃基定,以次進伏訖。上開卷,讀前受音一遍訖,命奏新受音,學淳,讀自葛生蒙楚,止葛生五章章五句,因解釋章句以奏。上讀新受音一遍訖,命陳文義。學淳曰,此詩,卽從役者之婦人,思其夫而作者也。觀其辭婉情切,無一毫怨歎之意,唐之厚風,於此可見矣。夫周南之汝墳,召南之殷其雷,大旨與此略同,情志懇切,思而不怨,皆有端莊專一之意,此等詩,雖編於二南之中,可謂無愧矣。且夫二南之詩,親沐聖人之化,雖其婦人女子,亦知先公後私之義,而此詩則特以聖人之舊都,故其言乃能如是,豈不尤美耶。大抵人之大倫,莫大於男女,孟子曰,內無怨女,外無曠夫,桃夭詩註曰,婚姻以時,男女以正,此皆聖王之大政,而治敎之著驗處也,伏願覽此之際,深留聖意焉。上曰,下番陳之。泳夏曰,此詩中夏之日冬之夜,語意最好,此是詩人逼盡人情處也。蓋婦人之於男子,何日不思?何夜不思?而至於夏日冬夜,則是極長之候,故思念之心,此時尤切矣。此詩若類推於他事,則無處而不然,此時做工,則尤當着實矣,此時作事則尤當有裕矣,學者進修之工,此時當倍加矣,人君治國之政,此時當加勉矣。是以,自古聖賢,必惜晷刻,終日乾乾,自强不息。至於人君,則尤有重焉,萬機之煩,雖在永日永夜,惟恐其不能摠察。故聖帝明王,不敢少懈,虞舜鷄鳴而起,夏禹惜寸陰,成湯昧爽丕顯,文王日昃不遑,漢光武不過爲中主,而亦曰我自樂此,不爲疲也。至於我朝,則尤有加焉,列聖朝勤勵之德,觀於寶鑑等書,可知矣。昔周公作無逸詳文祖者,以其耳目之所及也。若以殿下所親見者言之,惟我先朝,晉接臣僚,夜分乃破,不遑就寢,逮至我殿下,憂勤惕勵,不自暇逸,且今夏節將屆,正當日永之時,講筵日開,樂而忘疲,今日又是常參次對之日也,尤可仰飭勵群工之聖意,而一此不懈,是謂之誠,伏願常存此心,自强不息,毋或暫時懈怠,是臣區區之望也。上曰,知事陳之。宗來曰,玉堂上下番,已盡敷陳,臣無容更贅,而第觀此詩,君子久役不歸,而婦人能無一毫怨歎之意?義之至而情之盡,聖王之舊都遺風,槪可見矣。大抵聖人敎化,不但浹洽於一時,可以流傳於百世,國風中列國風俗,幾皆渝薄淫泆,而獨此唐風,能有忠厚之俗,則豈非聖人敎化,泯滅不得,非如一時治政之比者耶?是知流傳於久遠者,莫如敎化,而後世之可法者,亦莫如敎化矣,伏願深加體念焉。上曰,特進官陳之。致應曰,臣則別無陳達之文義矣。上曰,參贊官陳之。絅曰,臣亦無可陳者矣。上曰,章內則別無文義,而此詩註,旣云有堯之風,堯時風俗,比之文王之時,則尤當淳厚,而二南之詩,皆能樂而不淫,哀而不傷,此詩則百歲之後,歸于其居云者,可謂傷之至矣,此其故何也?學淳曰,唐風則聖人之化已遠,二南則親沐文王之化,故不能無別,而且唐人未必盡有堯風,其中一二人,能有忠厚之風者,卽聖人遺化也。宗來曰,列國之中,唐風最爲忠厚者,此卽唐堯之遺風也。上掩卷,命經筵諸臣先退,宗來等退出,又命退,承史以次退出。
辛未閏三月二十日未時,上御延英殿。夕講入侍時,知事朴宗來,持詩傳第四卷,特進官洪奭周,持詩傳第四卷,參贊官鄭觀綏,持詩傳第四卷,侍讀官金學淳,持詩傳第四卷,檢討官李泳夏,持詩傳第四卷,假注書洪羲祖,持詩傳第四卷,記事官朴齊聞,持詩傳第四卷,記事官李龍秀,持詩傳第四卷,以次進伏訖。上開卷,讀前受音一遍訖,仍命奏新受音。學淳,讀自采苓采苓,止二百三句,仍解釋章句以奏。上讀新受音一遍訖,命陳文義。學淳曰,此章刺聽讒之詩,其曰采苓采苓,首陽之巓云者,以山巓非生苓之地,比於讒言之無可信,而夫讒人之言,至巧難辨,或指有謂無,以小爲大,變幻事實,眩惑人心,逢迎之態,無所不至,聽之者,不能審其虛實,則由淺入深,漸至駸駸然不知返,讒言之易信,有如是矣。大抵人君用捨黜陟之際,尤不可不審,審然後,可以別君子小人,別君子小人而後,其國治焉。昔楚懷王,信子簡之讒而斥屈原,終蹈亂亡之轍,魏文侯,用樂羊而出示盈篋之書,遂致富强之業,懷王之昏,宜其敗也。文侯之明,適足以興矣,審讒之道,關係大矣,在上之人,固當深加明察,而明察之方,惟以一心之公,了無好惡之私,然後庶祛蔽交之患矣,伏願體念焉。上曰,下番陳之。泳夏曰,此詩,刺聽讒之詩,而自古雖庸君暗主,誰不欲不信讒言?而大抵讒人之言,內雖巧計,外若近理,如鄭子産捨魚之說,可欺以其方者,方其聞抵掌之辨,雖明君哲辟,實難破打之巧計,凡於人君用捨之際,不可不審也。夫用言之道,偏聽一人之言,則後必有悔,孟子曰,左右皆曰賢,未,可也。諸大夫皆曰賢,未,可也。國人皆曰賢,然後察之,見賢焉,然後用之,此可見愼重之道也,今夫有言於斯者,則察其事理,審其取捨,反復折衷而後用之,則浸潤膚受之讒,自當久而畢露其巧計,以之臨大事決大義,而無一毫差謬之歎,亦是格致之極功也,伏惟益留聖心焉。上曰,知事陳之。宗來曰,此是刺聽讒之詩,蓋讒人之巧計百出,指有謂無之說,實難倉卒辨別,故其曰,捨旃捨旃云者甚好矣。捨之爲言,姑置之謂也,方當聽言之時,固難攄得其巧中之心,則姑置而徐徐思量,則言之讒佞者,必無以可逃於四目四聰之明也,伏望體念焉。上曰,特進官陳之。奭周曰,上下番之所陳固好,而知事所陳捨旃之義,極好矣。捨之一字,實是不聽讒之要道也。大抵小人之進讒也,奇巧之計,自成套竗,或因人之忿而激發,因人之喜而動得,美辭令粧色斯,內雖有包藏之意,而外則如近理之說,雖使古來明君哲辟當之,亦不能倉卒辨別,故必也姑捨而付之相忘,平心舒氣,以究其由,則言之虛實,事之枉直,了然開釋而後,庶無遂事勿諫之悔矣。下番之廣謀博詢云者,亦好矣,此等處,克加體念之工,是臣區區之望也。上曰,參贊官陳之。觀綏曰,臣則無可陳者矣。上曰,論語曰,浸潤之讒,膚受之愬,不行焉,可謂明也已矣。夫大奸似忠,似是而非,何以則明於辨別乎?學淳曰,讒人之說,必欲使人信聽,捏成近理,說去彷彿,誠不可一聽卽辨,而特進官所陳捨字之義,實爲辨讒之要緊,而臣之所陳公好惡之道,亦爲辨別之一助也。上命掩卷,經筵諸臣先退,宗來等退出,又命退,承史以次退出。
上在慶熙宮。停常參,只晝講。
申溆啓曰,明日常參·經筵,取稟。傳曰,只晝講。
鄭觀綏啓曰,來二十五日,朝參日次矣,敢稟。傳曰,停。
權晙啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
鄭觀綏啓曰,禁衛營將官來言,今日本營軍兵,日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,臣文會,以同義禁,時囚捧供次進去,下直之意,敢啓。傳曰,知道。
洪義浩啓曰,假注書朴來謙,身病猝重,勢難察任,今姑改差,何如?傳曰,允。
傳于申溆曰,今番輪對,次數旣多,召接之際,有難詳陳所懷,該房承旨,進詣金商門外,所懷一一捧入。
權晙啓曰,行大司憲李直輔,執義宋啓榦,掌令李英發,持平姜學濬·林處鎭在外,掌令牟達兼牌不進,監察茶時之意,敢啓。傳曰,知道。
以掌令牟達兼牌不進罷職傳旨,傳于申溆曰,只推。
傳于申溆曰,承史·閣臣·玉堂,應製次,崇陽門外來待。
傳于權晙曰,右副承旨·同副承旨入侍。
傳于申溆曰,應製居首賦三上行承政院都承旨洪義浩,豹皮一令賜給。
傳于鄭觀綏曰,二十五日朝參,進定於明日。
申溆啓曰,明日殿坐相値,視事頉稟之意,敢啓。傳曰,知道。
鄭觀綏啓曰,明日朝參,諫院·臺諫當爲進參,除在外·未署經外,呈告人員,待開門牌招,何如?傳曰,允。
朴來謙改差,代以兪昇煥爲假注書。
傳于鄭觀綏曰,明日出宮門路,以廣達門爲之。
權晙,以義禁府言啓曰,保放罪人金麟淳,還囚捧供以入之意,敢啓。傳曰,知道。
禁府啓目,文川郡守崔雲翰原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,礪山府使兪碩柱原情云云。問目內辭緣,泛稱遲晩,所當請刑是白乎矣,曾經都總經歷,勿爲請刑,載在大典通編,議處,何如?判付啓,依允。又啓目,居昌府使金麟淳,順興前府使李得養等,原情云云。問目內辭緣,泛稱遲晩,竝只刑推得情,何如?判付啓,竝只除刑推議處爲良如敎。
申溆,以禮曹言啓曰,今閏三月二十七日,惠慶宮進饌時,儀註,直爲書入惠慶宮之意,敢啓。傳曰,知道。
申溆,以禮曹言啓曰,卽見全羅監司李相璜狀啓,則因禮曹啓下關,肇慶廟祝式,上送該曹爲辭矣。本廟祝式,令香室,卽爲謄出,成置儀軌,待畢謄還爲下送原本,使之依前奉藏之意,敢啓。傳曰,知道。
鄭觀綏,以都摠府言啓曰,副摠管李庚運,以同知義禁府事,本府坐起,晝仕出去之意,敢啓。傳曰,知道。
鄭觀綏,以兵曹言啓曰,今閏三月二十一日武臣賓廳講書日次,而晝講相値,不得爲之之意,敢啓。傳曰,知道。
鄭觀綏,以兵曹言啓曰,今番移御後,加設軍舗三處軍,爲六名,而以三營待年軍,輪回替直,則十二名料米,當自本曹,貿取均廳米放下,而每年所下,洽爲六十餘石矣,該廳事勢,雖未知如何,而當此節省之時,經費加劃,不可不念,且昌德宮內差備及內各司守直雇立加定,數亦不些,而把門騎兵,比昌德宮時御時,所減之數,爲二十四名,就其中二十名,京畿上番中,限還御前,姑爲停番,收布前,以其料條,移放於軍舖軍,所捧身保布,劃付行用,俾作加下雇價之資,何如?傳曰,允。
權晙,以刑曹言啓曰,今閏三月二十日,常參兼行朝講次對入侍時,左議政金載瓚所啓,向來以咨文不淨,處分至嚴,而今則堂上已收敍,郞廳又蒙放,但寫字官,尙在罪謫中,合有參恕之道,故敢此仰達矣。上曰,依爲之事,命下矣。公忠道靑山縣徒配罪人全承祖,江原道麟蹄縣徒配罪人劉運昇,黃海道徒配罪人李東鉉等,分付各該道臣,卽爲放送之意,敢啓。傳曰,知道。
辛未閏三月二十一日午時,上御延英殿。晝講入侍時,同知事李存秀,持詩傳第四卷,特進官閔命爀,持詩傳第四卷,參贊官申溆,持詩傳第四卷,侍讀官金學淳,持詩傳第四卷,檢討官李泳夏,持詩傳第四卷,假注書洪羲祖,持詩傳第四卷,記事官朴齊聞,持詩傳第四卷,記事官李龍秀,持詩傳第四卷,武臣行副護軍李尙謙,以次進伏訖。上開卷讀前受音一遍訖,仍命奏新受音。學淳,讀自秦一之十一,止車隣三章,一章四句,二章章六句,解釋章句以奏。上讀新受音一遍,命陳文義。學淳曰,此詩,秦人見其始創車馬寺人之制,而誇美之辭也。夫秦,以西戎之俗,始效中國之美制,國人之喜聳觀瞻,固是當然之事,其曰竝坐鼓瑟者,可知其終未能用夏變夷也,君臣之等威不嚴,上下之禮數不明故也,豳風之稱兕躋堂,猶可見禮野意眞之美,而秦風則專尙剛悍,而竝坐鼓瑟之語,實無尊卑等級之別,而季札,觀樂於魯而聞秦聲而歎曰,秦聲能夏,詩經之存秦風,尙書之置秦誓,槪可見興王之兆,影響於此詩也。蓋岐·澧之地,卽周王肇基之所,則文·武之澤,尙在於彼岨維同之間,而東周以後之禮樂刑政,蕩然無地,曾未幾何,便成車隣馬蕭之場,夫世道之升降,治亂之往復,風俗之移變,人氣之率養,專在於上之人敎化之如何,文義之外,每於此等處,玩繹其得失之由,亦爲懲創之一道也,伏願留念焉。上曰,下番陳之。泳夏曰,此詩,秦君始作車馬之制,寺人之令,其民見而誇美之辭也。慶源輔氏註曰,國家方興,禮儀初備,而人情喜樂,故至於此。蓋好禮之心,人之秉彛,則秦以尙武之國,始制儀文之節,民見之而有藹然感發之喜,蓋其厥初天賦之命,不出於禮義二字故也。夫秦之車馬寺人,不足爲禮義之備,而猶有詩人詠歌之美,則堂堂中國之禮義文物,燦然畢備,則必將鼓舞一世,如文王作人之化,而我聖祖,創業垂統,制禮作樂,重熙屢洽,鼓動八域,郁郁彬彬,比屋可封,素稱爲禮義之邦,莫非我列朝培養作成之功,而惟其化民之道,如染絲之各隨其色,是爲在上者導率之道,而苟或一時少忽於導率之方,則民俗之渝薄,不過一轉移間事,不可以列聖朝禮義之敎,有所恃,而不思所以繼述之道也,休願體念焉。上曰,同知事陳之。存秀曰,初章,不過車馬寺人之事,第二章,竝坐鼓瑟云者,與鹿鳴之鼓瑟吹笙,不可同日而語也。第其秦人之贊美,卽有國以來初見之事故也。夫帝王之餘響,雖盡於秦風,方當霸業之興,得西都畿內八百里之地,況雍州土厚水深,岐·澧積累之化已遠,而乃又興富强之治,此等處,可見世道之升降,民俗之汚隆也。上曰,特進官陳之。命爀曰,臣則無可達者矣。上曰,參贊官陳之。溆曰,臣亦別無可陳之辭矣。上曰,襄公承天子之命,伐其不共戴天之讎,而又以此章車馬寺人之制見之,大體襄公爲人,何如?學淳曰,襄公之爲人,固不足論,而以車馬寺人之制論之,尤不足觀矣。上命掩卷,經筵諸臣先退,存秀等退出,又命退,承史以次退出。
辛未閏三月二十一日未時,上御延英殿。承史·閣臣·玉堂,應製入侍時,行都承旨洪義浩,右承旨鄭觀綏,左副承旨申溆,右副承旨申絅,同副承旨權晙,假注書朴來謙·洪羲祖,記事官朴齊聞·李龍秀,以次侍立於崇陽門外。上乘輿,出崇陽門,義浩進前奏曰,左承旨李文會,金吾坐起進去,牌招,何如?上曰置之,玉堂及兼春秋,事變注書,待于資政門外,可也。仍由寶章門·星鳥門·嘉會門·三善門·繼明門·廣智門·德游堂前路·肅成門閣道,至延英殿陞座,諸臣以次進伏訖。上曰,玉堂以下引入,可也。校理洪儀泳,副修撰李泳夏,兼春秋李仁迪,事變假注書車翊修,入東庭。上曰,懸題紙磨墨器入之。來謙,承命出去持入。上命書御題賦安得猛士兮守四方,限申時。義浩承書。上曰,今番應製,爲向來未參答綸人設也,右副同副及下注書上番外,竝下去應製,而下番則兼閣臣而無他閣臣應製者,同爲下去,同副雖是實才,旣參答綸,故不爲下送也。義浩·觀綏·溆·來謙·龍秀,下殿行禮訖,上乘輿出咸和門,至德游堂降輿陞御。上曰,頒紙依例爲之。賤臣承命出傳,還入。上曰,呈券似晩矣。仍命承旨進前。上曰,弘文提學牌招,承史閣臣,玉堂兼春秋應製,使之科次。出榻敎上曰,惠慶宮進服加減正氣散一貼煎入。出榻敎上曰,惠慶宮進服童便調蘇合元,三丸入之。出榻敎上乘輿,由通玄門·肅敬門·秉禮門·廣智門·繼明門·三善門·永祥門·嘉會門·星鳥門寶章,入崇陽門,諸臣以次退出。
上在慶熙宮。停常參·經筵。
朝參罷還內後,內閣·政院·玉堂·樂房,口傳問安。答曰,知道。
藥房口傳啓曰,惠慶宮痰滯之候,昨夕入診,而議進湯劑矣。夜來諸節,果有差勝之效乎?區區下情,不勝達宵憂慮之至。伏乞亟許臣等,率醫官入侍,詳承症候,以爲議定繼進湯劑之地,千萬顒祝,惶恐敢啓。答曰,知道。更承症候,當下敎矣。
申溆啓曰,明日常參·經筵,取稟。傳曰,只晝講。
鄭觀綏啓曰,禁衛營將官來言,今日本營軍兵,日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
申絅啓曰,判敦寧趙尙鎭,除拜後,過三日不爲出肅,依定式,推考警責,仍卽牌招察任,何如?傳曰,允。
傳于申溆曰,吏文製述,明日爲之,處所,以延英殿爲之。
申溆啓曰,明日,吏文製述試官望中,時無職名人,令該曹,口傳付軍職,何如?傳曰,允。
申溆啓曰,明日殿座相値,視事頉稟之意,敢啓。傳曰,知道。
傳于申溆曰,召對爲之。
兪昇煥在外,代以任鼎常爲假注書。
任鼎常在外,代以尹豐烈爲假注書。
吏曹口傳政事,以李得秀爲慶興府使,南陽府使金處漢仍任事,承傳。
傳于申溆曰,別講爲之。
以司謁李仁圭手本,別監金完吉,爲先除下,其代各別擇差事,傳于權晙曰,令攸司,從重照處。
鄭觀綏,以都摠府言啓曰,今日入直禁衛軍,當爲外中日試射放,而親臨百官朝參相値,不得設行之意,敢啓。傳曰,知道。
洪義浩,以戶曹言啓曰,臣象奎,與正郞臣李周憲,進詣昌德·昌慶兩宮,各差備內及內各司,奉審後,有頉處,別單一度,來頭奉審修改節目,一度書入,而迎春軒·集福軒以內諸處,因自內封鎖,不得看審,而有頉處中,養志堂以下,乾蓋瓦處及憶昔樓椽木春舌缺落處,最是緊重時急,爲先擇日修改,何如?傳曰,允。
權晙,以義禁府言啓曰,因左議政金載瓚所啓,安州牧己未以後倉逋虛留守令李勉昇,旣爲査發徵捧,則雖有査前舊逋,不可一體同勘,洪秀晩·金熙周,俱未反庫,三守令,自在勿論中,此外諸守令,竝令該府稟處事,擧條啓下矣。己未庚申牧使金孝建,虧欠穀物,未滿卄石,依法典推考,癸亥牧使張至冕,甲子牧使兪岳柱,丁卯牧使李海淸,戊辰己巳牧使李勉求,吏鄕負逋一未査發,逐年虛勘,轉成巨逋者,誠極駭然,張至冕·李海淸,今方待命拿囚,兪岳柱下去公忠道牙山地,發遣府書吏拿來,李勉求,以通信副使,已爲渡海,待復命拿問處之,辛酉牧使沈鏗,壬戌牧使李東埴,乙丑牧使吳鼎源,俱已身故云,竝勿論,何如?傳曰,允。兪岳柱,待待命拿囚。
權晙,以義禁府言啓曰,卽接月令醫員鄭好善手本,則時囚罪人金麟淳,素患冷積重發,達夜叫痛,食飮全却,轉側隨人,實有難保之慮云。罪人病勢如此,則一邊保放,一邊草記,曾有定式矣。金麟淳,姑爲保放之意,敢啓。傳曰,知道。
權晙,以刑曹言啓曰,以司謁李仁圭手本,別監金完吉,莫重公役,全不進參之狀,萬萬痛駭,爲先除下,令攸司從重科治事,傳曰,令攸司,從重照處事,命下矣。謹按律文,則大明律逃避差役條有曰,凡躱避差役者,杖一百,金完吉,依此律,決杖一百後,放送之意,敢啓。傳曰,知道。
左諭善南公轍疏曰,伏以臣待罪分司,亦且屢箇月矣,造化陶匀,皆歸天地之曲遂,呼吸餔醊,莫非聖恩之攸推,方思殫竭,效答無階。乃於本月十五日,伏奉敎旨,以臣爲元子左諭善,繼而有乘馹上來之命,榮幸之極,慚愧交竝,不知此任,何以猥及於臣身也。國家自再昨年以後,有泰山磐石之勢,邦基以之增重,民心以之益固,此誠宗社億萬年無疆之慶,而伏況睿質天縱,智思日開,前星爭覩,萬姓欣喜,正宜妙選宏儒碩士,朝夕輔翼,已自食食能言之時,以責其端本養正之功,非如百執事,僅取其一才一能,苟擧職事而已也。廟議,必以臣爲臣家之人也,又自殿下銅闈,侍講日久,故只循資歷之高,以示遴簡之重,然念臣起自常調,本無學術,旣乏劉向儒雅之譽,又非晏殊謹厚之質,顧其中則一空空無所似之賤耳,其何敢首膺是選,只自恃區區淺誠,而不恤有識之譏議乎?古之聖王,選天下孝悌博聞有道術之士,使與太子,居處出入,故生而見正事聞正言,左右前後,皆正人也。賈太傅引而爲言曰,選左右早諭敎,則太子正矣。程子,又以爲跬步不離正人,然後習與智長,化與心成,見今宮僚之設,雖不以經傳講讀爲急,而命哲命吉罔不在初,爲堯爲舜,其始自今,顧其官名,其不可混取凡庸,使與他官等也明矣。以臣受恩之蹤,苟有寸長尺能,可以裨補,必不多引古今,辭巽至此,倘蒙殿下,俯垂諒察,將臣新除,亟賜遞免,更求望實兼備之人,以畀其任,公私幸甚。臣又有所附陳者,夫自祖宗朝以來,輔導東宮之官,多以山林成德之士處之者,誠美意也,右諭善李直輔,以喬木世家,夙負重望,先王禮遇之士,殿下東宮之舊臣也,今玆復授,豈不貴哉?顧今日候和暢,老人作行,亦無難便,若於此時,勤示側席之聖意,其何可固守東岡,長往而不返也?臣之先臣文淸公有容,曾與故儒臣閔遇洙,同被輔養之選,力請招徠於榻前,其後又上書陳之,先臣之意,以爲習性之薰染,莫捷於幼年,言行之孚感,莫善於宿儒,故有此屢陳,山林之人,其有關於世道者,自古已然,而於蒙養薰陶之方,尤有所益,今於初見賢士大夫之日,如臣陋劣,苟充相禮,而儒學宿德之士,終若不至,則其於聽聞,豈不有歉?申乞更下別諭,期於招致焉。臣無任云云。答曰,省疏具悉。卿其勿辭,益盡輔導元子之責,末端事,當留念矣。
大司諫尹序東疏曰,伏以奉觴祝岡,聖孝篤隆,接賓涓日,尺衣岐嶷,臣民歡忭,曷有其極?卽伏見傳敎下者,朝參有命,正是勤政之盛會,亦仰咨訪之睿念,大小臣僚,莫不奔走率職,而臣於此時,適忝諫長,其在分義,尤當竭蹶之不暇,而第臣癃病之狀,卽聖明之所俯燭,通朝之所共知也,而日前省掃之路,觸冒風霧,間關道途,所患眩暈之症,一倍徒劇,日昨陪班歸後,將攝失宜,塞痰凝膈,嘔泄交作,食飮全却,轉側須人,委頓床第,卽一籧篨,常參之日,亦不趨造,庚牌之下,每事違召,惶隕震懍,實不知措躬之所。向以臺臣之不參常參,至有永刊臺望之敎,臣若有一分可强之勢,則敢不不俟駕屨,而顧以行步,無以自力,眼不辨黑白,殿陛陞降,故紙謄傳,尤非可論,有臣如此,其將焉用?伏乞天地父母,諒臣病之難强,重臺職之尸位,亟改臣職,以重朝綱,以安微分焉。臣於病淹丐免之章,不容贅他,而區區貢愚之忱,尤切於臨殿之日,玆敢以草草一語,仰陳黈纊之下,惟聖明垂察焉。大抵災異之荐臻,而莫近年若,而至於今番禁中回祿之災,尤萬萬心驚而魂悸也。香室則祗奉香祝,所重自別,藝苑則敬藏實錄,典守有異,一時灰燼,爲災不少,殿宮驚動,臣庶蒼黃,此豈非上天之告警者乎?惟我殿下,日御經筵,每勤賓對,耿耿宸衷,未嘗少弛,此實轉災爲祥,回否反泰之期會,何待臣拙辭之仰勉?而第終始惟一,古人所訓,講學則勤勤孜孜,無至有一曝十寒之歎,政事則念念惓惓,必察乎一日萬幾之煩,益加恐懼修省之方,則太平萬世,實基於此矣,伏願聖上,凡於講學政事,必軫愼始圖終,一以爲弭災之道,一以爲祈永之本,是臣區區之望也。臣無任云云。答曰,省疏具悉。所陳當留念,卿其勿辭察職。
辛未閏三月二十二日辰時,上詣崇政門,朝參入侍時,行都承旨洪義浩,行左承旨李文會,右承旨鄭觀綏,左副承旨申溆,右副承旨申絅,同副承旨權晙,假注書朴來謙·洪羲祖,記事官朴齊聞·李龍秀,直提學洪奭周,以次侍立。時至,左通禮,跪啓請外辦,上具翼善冠·袞龍袍,乘輿出興泰門·廣達門,義浩曰,藥房口啓,姑未承批,都提調·提調,當參朝參,而何以爲之乎?上曰,藥院有所重,不爲來參可矣。義浩曰,臣亦往待批下乎?上可之。義浩·來謙先退。上至崇政門,降輿陞座,引儀,分引宗親文武百官入就位,典儀,唱四拜,百官四拜訖,奏事諸臣,以次進前,領府事李時秀,左議政金載瓚等,進前曰,早朝勞動,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,臣等因藥院,伏聞惠慶宮,自昨有問安之候,伏未審諸節,夜來已臻康復之慶乎?下情不勝區區伏慮矣。上曰,湯劑進服之後,朝來諸節,比昨少有差勝之候矣。時秀等曰,嘉順宮氣候,何如?上曰,一樣矣。上曰,朝參奏事。載瓚曰,廟務則日前常參已奏,別無稟定之事矣。載瓚曰,朝參大朝會也,寶座臨門,卿士簉庭,上以治法政術,詢及廷紳,下以昌言嘉謨,仰裨皇猷,以爲端本出治之道者,卽朝參之本意也。臣等無似,亦忝承佐之職,平日孤負,已無可言,而今於咸簉之日,不能以一言,仰答明命,惶愧之至,無所逃罪。第伏念帝王爲治之道,正心爲本,而非誠則心無以得正矣。蓋天地之間,一誠字蔽之矣,乾乾不息,純亦不已,聖人之極功,而雖中人以下,凡日用事爲,實而無僞,是亦誠也,何嘗有不誠而能做得甚事乎?此非甚高難行底事,而有爲則亦若是矣。以是而事天,則天人交感,以是而御人,則楚越亦化,爲人君者,尤不容一日不誠矣。臣請以殿下之不能誠者,試就目下事陳之。殿下,凡於群下之進言,雖有厭聞之言,難從之請,有陳必納,一皆虛受,而至於言過事已之後,便若相忘,初無敷施之實,是殿下聽言之不誠也。殿下,凡於恤民之政,惟日孜孜,辭敎頻複,若可使山東父老,少須臾無死,而至於施措之間,初無實蹟之一二槪見,是殿下恤民之不誠也。諸臣之以勤學仰勉,職以今日急務,莫先於勤學,而臣亦屢有所陳,然而竊覸近日開講,殆無虛日,外面非不克勤,實地了無見效,國風數章,章不過數句,而開卷受音,自止無幾,儒臣諸臣之隨例文義,只是章下强覓之語,而初未承發落,亦未聞設問,仍爲掩卷,草草命退,苟如是,則雖日開三講,閱盡萬亟,更何益於聖功?而況一年之內,了不得一經乎。未敢知處內燕閒之時,果有簡策之工,而臨外猶尙如此,處內亦可仰想,匹庶功令之工,亦無以將進,況聖學心身之效,何望有分寸之益乎?是殿下典學之不誠也。裁抑近習,我朝之家法也,蓋恩勝則褻,威克則離,恩以拊之,威以制之,截然有防限之不可犯,卽裁抑之道,而近日掖隷之變,振古所無,到今創聞,大有關於國綱世道,苟能平日駕御,不失其道,則何爲而至於此極?而況又末後刑政,寬猛乖方,臣民之竊自憂歎,尙此罙切。噫,宮府一體,諸葛亮告君之言,而與伊訓·說命,相爲表裏,爲天德王道之本者也。以古人視今日,將謂以果何如也?是殿下抑近習之不誠也。招徠遺逸,治國之大木也,近者在野之賢,落落如晨星,非復古昔彬蔚之盛,而弓旌之禮,絶然無聞,薖軸之志,邈乎難回,而間或有一二聖批,則輒命近臣之代撰,未見宸章之親頒。禮之所設,誠乃寓焉,懷道抱德之士,豈復有幡然來應之心乎?是殿下求賢之不誠也。推此以往,則事事物物之不得一出於誠,可以仰知也,是豈體列朝貽燕之意,爲後昆取柯之義也哉?惟願方寸之內,實實爲心,以是心,上以事天,下以應人,于以及於日用百千萬事,而本諸實理,施以實政,無使一分虛僞收拾之意,參錯其間,則始爲誠意之極工,而大可以與天同誠也。勿以人廢言,益加省納,卽臣區區之望也。上曰,所陳切實,當留念矣。出擧條載瓚曰,谷山亂民之獄,今已究竟,而今番以後,谷山一邑之民,擧皆流離奔竄,各失其業,當此農務方殷之時,殆若新經亂離之民,苟無朝家特軫之念,將無以勞來安集矣。臣意則自上,若別下絲綸,或遣近臣之地望自別者,俾盡慰諭懷保之道,實爲咸與維新之化,而至於絲綸,亦必自上親撰以下,則尤爲聳瞻感化之道,故敢此仰達矣。上曰,徐當爲之也。載瓚曰,南陽府使金處漢,移拜黃海兵使矣。南陽以兩年尤甚,今又設賑,本倅之此時遞易,實爲可悶,該府使仍任前職,何如?上曰,依爲之。出擧條載瓚曰,北關守令有闕之代,令該曹,口傳差出,與未下直守令,一體催促下送,何如?上曰,依爲之。出擧條上曰,慈宮問安,自昨夕忽有愆候,今日朝參,旣已出令,故不得不暫臨,而奏事則後日次對,亦可爲之,大臣就座,臺諫廳傳啓,可也。上曰,惠慶宮進服加味異功散,自今日停止。出榻敎上曰,惠慶宮進服加減正氣散前方中,加人蔘一錢,枳殼五分,一貼煎入。出榻敎左通禮,跪啓禮畢,上乘輿,由廣達門,入興泰門還內,諸臣以次退出。
辛未閏三月二十二日午時,上御鳳凰亭。召對入侍時,參贊官洪義浩,持詩傳第十卷,侍讀官洪儀泳,持詩傳第十卷,檢討官李泳夏,持詩傳第十卷,假注書洪羲祖,持詩傳第十卷,記事官朴齊聞,持詩傳第十卷,記事官李龍秀,持詩傳第十卷,以次進伏訖。上開卷命讀,儀泳,讀自詩傳大全卷之十九,止猶古淸廟之歌也。上曰,下番讀之。泳夏,讀自維天之命,止維天之命一章八句。上曰,參贊官讀之。義浩,讀自維淸緝熙,止維淸一章五句。上曰,注書讀之。賤臣,讀自烈文辟公,止天作一章七句。上曰,上番讀之。齊聞,讀自昊天有成命,止此成·康以後之詩。上曰,下番讀之。龍秀,讀自我將我享,止天與文王一也。上曰,文義陳之。儀泳曰,頌者容也,形容乎先王之德美,詠歎於郊廟之樂歌,實若我朝之龍飛御天歌也。先以淸廟一章,言之於穆淸廟一句,最爲善形容處,蓋穆,深遠也,淸,淸靜也,廟,貌也,其曰維天之命,於穆不已者,天之道深遠故也,其曰維淸緝熙,文王之典者,文王之德淸靜故也。天之本體,卽一穆字,而得文王之淸,可以發輝矣。文之德,亦一淸字,而配天之穆,純亦不已,是謂與天合道,天與文王一也。其曰,肅雍顯相者,公卿諸侯之助祭者,擧皆樂育於文王之化,故又能肅敬雍和,莫不有愀然之色,肅雍二字,實與穆淸二字,相爲表裏。其曰濟濟多士,秉文之德者,言其公卿諸侯之逮事文王者,親炙於陶甄之化,乃成肅雍之儀,士之未登於朝者,擧切於戲之思,至有秉德之美,莫不對越其在天之神,而又駿奔走其在廟之主。其曰丕顯不承,無射於人斯者,尤可觀其善形容也。註曰,文王之德,豈不顯乎?豈不承乎?信乎其無有厭斁於人也。蓋天之悠久,一理而已,對時育物,萬物欣欣有自得之意,何嘗一時而厭其悠久之道乎?文王卽一天也,薰陶作成之妙,若雨露生成之澤,浹洽醉飽,莫非文王之德,故凡周之士,孰不秉此德,而豈或有一毫厭斁之心乎?大抵無射之道,爲學者成就之要,讀書而無射,然後可致爛熟之功,做事而無射,然後可成終始之業,無射之道,本自一誠字,一誠字,出來一敬字,乾乾不息,無少間斷,卽是誠敬之工,實爲無射之道,臣所陳穆淸二字,又是誠敬二字之影響也。文武之道,布在方冊,至今使人詠嘆反復,而歷千百年以來,無有厭斁於人,豈不猗哉?伏願深留聖意於誠敬穆淸等字之工,常致提撕省察之念,是臣區區之望也。上曰,下番陳之。泳夏曰,上番之穆淸二字,敷衍爲說者好矣。其曰維天之命,於穆不已,文王之德之純,純亦不已也,經史多有說天人之理,而有曰對越上帝,有曰與天地合其德,又曰法天則天,而未嘗若此章之語。蓋天者,高高在上,穹然而已,蒼然而已,人能仰看而莫知其端倪,況其感通之理哉?必也有若文王之聖懋,繼續光明之學,行自疆不息之政,勤勤孜孜,日昃不遑,仰觀俯察,代天理物,殆若日居月諸,寒往暑來,十二次星辰,無一息停,易曰,天行健,君子以自疆不息,文王之純亦不己,政合於此,後世人辟之欲法堯·舜者,捨是道,曷以哉?今殿下,睿智卓越,政法燦然,固無待於臣下之仰勉,而臣愚死罪,猶以爲未盡於自疆不息之道也。伏願繼自今,懋不已之工,無所間斷,以爲茂對上帝之治焉。上曰,參贊官陳之。義浩曰,上下番已陳天與文王合德之義,而蓋文王純一無雜,實與不已之天,合德矣。有曰儀式刑文王之典法,文王所以法天也,恭惟我列聖朝,右文勤政之德,重熙屢洽,實無愧文王之典,伏願克軫繼述之方,進進不已,以爲儀式刑先王之道焉。上曰,閣臣,旣以下番登筵,下番有所自別,不必陳文義也。上曰,濟濟多士,秉文之德,衆多之士,能濟濟而又能秉文王之德,何以則致如此之美乎?儀泳曰,濟濟之士,莫非菁莪樂育金玉其相之士,而當成王宗祀明堂之時,擧皆濟蹌於奉璋之列,可見其沒世不忘之思也。蓋文王之德,不出於穆淸之象,而多士之所秉,惟是穆淸二字,而夫德者得字也,人之所得乎天者,惟德是已,卽天命之性,而其未發爲之中,中也者,不偏不倚無過不及之謂也,書曰,顧諟天之明命,蓋慮其發而不得中節也。每於七情之發,常軫於惺惺提撕之工,則敬與誠之存諸中,而穆與淸,自發於外,秉文王之德者之用工處,亦不過如是矣。泳夏曰,濟濟多士,卽文王以寧之士,故駿奔在廟,愀然復見,則擧皆浹洽於作成之化,益切於戱之思,蓋其顯世之恩,生國之幸,莫不手舞而足蹈,雖欲捨其德而末由矣,故作士之道,惟在導率之如何。上曰,天道無窮,而文王之德,純一無雜,純一無雜之德,果合於天道之無窮乎?儀泳曰,穹然者,天而無窮,卽其道也,無窮者,不已也,不已者,文王之德也,是可謂配天之道也。蓋天之三百六十五度四分度之一,爲一周,而機動輪轉,一息不停,是爲剛健悠久之道,聖人則之,聖人亦一天也,天之有人,若人之有心,人者天之宰也,心者人之宰也,宰成輔相之功,亦由吾人一心之天,而心之中,又有道心人心之別,私慾之害,勝於天理之公,則卒無有復其初者,雖有感發之善,不能勇進於因發遂明之工,則是乃百寒而一曝。不止於十寒而一曝也,凡進學之道,如舟之溯流,有寸進而失尺退,伏惟深留聖念焉。上曰,君子賢其賢而親其親,小人樂其樂而利其利,賢親樂三者,可爲於戲不忘之思,而利者,聖人之所罕言,則果非好箇道理也,利其利之義,何謂也?儀泳曰,利者和義也,非謂利於一己也。文王之百世流澤,其利甚博,大學之新民絜矩章所云親賢樂利,實是治平之本也,臣以無射於人,俄有所陳,而人之無射,卽利其利也。上命掩卷,義浩曰,慈宮湯劑進服後,晩來諸節,益有康復之喜乎?上曰,諸節姑未快復,故朝參時,亦暫臨,而此亭近於養德堂,故暫爲召對矣。仍命玉堂先退,儀泳等退出,又命退,承史以次退出。
辛未閏三月二十二日申時,上御右文閣。別講入侍時,參贊官申絅,持詩傳第十卷,侍讀官洪儀泳,持詩傳第十卷,檢討官徐長輔,持詩傳第十卷,假注書洪羲祖,持詩傳第十卷,記事官朴齊聞,持詩傳第十卷,記事官李龍秀,持詩傳第十卷,以次進伏訖。上開卷命讀,儀泳讀自時邁其邦,止渠思文也。上曰,下番讀之。長輔讀自執競武王,止國語說見前篇。上曰,參贊官讀之。絅讀自思文后稷,止九十五句。上曰,注書讀之。賤臣讀自周頌·臣工之什,止臣工一章十五句。上曰,上番讀之。齊聞,讀自噫嘻成王,止噫嘻一章八句。上曰,下番讀之。龍秀,讀自振鷺于飛,止振鷺一章八句。上曰,文義陳之。儀泳曰,時邁章,似是成·康以後之詩,而周王之恐懼戒飭,撫綏振勵之意,溢於辭表,其曰時邁其邦,昊天其子之者,言我之以時巡行諸侯也,天其子我乎哉,蓋不敢必其能行天子之事也。其曰實右序有周薄言震之天,旣實尊有周,則周家積累之德,實合於眷命有四之休,而積德累仁之道,旣非一朝一夕之事,則其曰薄言震之,亦是謙悒之辭。又曰莫不震疊懷柔,百神及河喬嶽允王維后,一篇之內,仁義竝行,殆若雨露之霜雪之和溫嚴正,各當其體,信乎周王之爲天下君,蓋天旣以實而右之,周亦以允而后焉,實與允,果爲天人一理之相與也。我朝四百年積累之德,周洽之化,可以匹美於西周之盛,深仁厚澤,浹洽民心,維新之命,實右我國,而伏願殿下,每於此等文字,益加警惕,必以昊天其子之之意,以爲恐懼戒飭之道,又於其懷柔振勵之方,深留聖心焉。上曰,下番陳之。長輔曰,時邁章,孔氏註曰,武王巡守至于方岳,乃作告至之樂歌也,其昊天其子之之句,實是人君恐懼不敢必之意,而天子之稱,自此而始矣。蓋武王之偃武修文,治法政謨,固無一毫自謙之事,而猶以新命未久,天位惟艱,有此不敢必之辭。夫人君,極盡爲民父母之責,然後天必有子之之道,執競章所云斤斤其明,爲奄有四方之本,思文章所云粒我蒸民,莫非爾極,爲懷保小民之道也,以周王之克勤爲民父母之責,而允爲天子之道者,猶懼其天其不子我,則在後王監憲之道,惟當一念靡懈於如保赤子之意,而每以昊天其子之之義,眷眷戒飭而已,伏惟體念焉。上曰,參贊官陳之。絅曰,臣無可陳者矣。上曰,此篇俱是祭天祭文王之樂歌,別無文義之可問者,而今日之更爲召接,爲其只聞誦讀之聲,猶賢乎已故也。儀泳曰,伏承聖敎之及此,臣固萬萬欽仰於緝熙勤孜之晠意,而有以知淸燕之暇,無少間斷矣,只緣臣之見識空疎,不能裨補其萬一,仰答其萬一,而幸際勤學之盛會,猥蒙頻接之異恩,竊自喜庶幾有勝於燕閒近習之長對矣,伏願由是而惟日孜孜,益懋其聖益聖之道焉。上命儒臣先退,儀泳等退出,又命退,承史以次退出。
上在慶熙宮。停常參·經筵。
殿座罷還內後,內閣·政院·玉堂·藥房,口傳問安。答曰,知道。
藥房,口傳啓曰,惠慶宮滯候諸節,昨於夕承候,雖伏承湯劑進服後,比朝差勝,而夜來調攝之候,益有康復之喜乎?今日繼進湯劑,不可不趁早議定。伏乞亟許臣等率醫官入侍,以爲詳承症候之地,千萬顒祝,惶恐敢啓。答曰,知道。慈候與昨稍勝,卿等不必入侍,而更待承候,議定以入宜矣。
申溆啓曰,明日常參·經筵,取稟。傳曰,只晝講。
權晙啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
洪義浩啓曰,假注書尹豐烈,時無職名,令該曹,依例付軍職,冠帶常仕,何如?傳曰,允。
兵曹口傳政事,副護軍單李惟命·徐鼎輔。
傳于鄭觀綏曰,雲寶劍置之。
傳于鄭觀綏曰,出宮門路,以廣達門爲之。
傳于申溆曰,召對爲之。
權晙啓曰,行大司憲李直輔,執義宋啓榦,掌令李英發,持平姜學濬·林處鎭在外,掌令牟達兼牌不進,監察茶時之意,敢啓。傳曰,知道。
以掌令牟達兼牌不進罷職傳旨,傳于權晙曰,只推。
傳于申溆曰,吏文製述,科次入侍。
傳于申溆曰,吏文製述入格人賞典,考例捧傳旨
傳于申溆曰,明日延英殿經筵罷後,仍行諸玉堂宣醞,雲寶劍置之,寶劍差備,雲劍差備,以內侍代行,待衛兵曹摠府堂郞,各一員磨鍊。
以慶尙監司金會淵狀啓,安東府民家失火事,傳于洪義浩曰,民家失火矜然,另加撫助事,分付。
辛未閏三月二十三日辰時,上御鳳凰亭。召對入侍時,參贊官權晙,持詩傳第十卷,侍讀官洪儀泳,持詩傳第十卷,檢討官徐長輔,持詩傳第十卷,假注書尹豐烈,持詩傳第十卷,記事官朴齊聞,持詩傳第十卷,記事官李龍秀,持詩傳第十卷,以次進伏訖。上命開卷讀之。儀泳,讀自豐年多黍多稌,止有瞽一章十三句。上曰,下番讀之。長輔,讀自猗與漆沮,止章六句。上曰,參贊官讀之。晙,讀自有來雝雝,止亦名爲徹也。上曰,注書讀之。賤臣,讀自載見辟王,止章十四句。上曰,上番讀之。齊聞,讀自有客,止章十二句。上曰,下番讀之。龍秀,讀自於皇武王,止章一百八句。上曰,文義陳之。儀泳曰,務農,周家之家法也,蓋自后稷,誕降嘉種,稼穡服勤,倉廩多積而至若百姓之家,萬億及秭云者,似是詩人之遏言,然而雍州,天下之上上田也,厥土少凶年之災,農家作終歲之苦,雖遇常年所獲,不出五六十石,而國多擾民,農有虛費,一家勤力,一家僅食,民生之苦,有不可形言矣。且國之大本,莫先於農,國非民,罔可使也,民非農,莫可食也。以我國言之,近年以來,勸民力農之方,靡不用極,而使民元無規模,作農每患失時,飢饉荐臻,而國無支用之道,賦稅不均,而民無聊生之樂,豐年每患不足,歉歲未免顚連,此等詩什,雖欲復作於今日,其可得乎?還穀設置,卽救民之本意也,而近則成難支之弊,入則全石,出則半包,置之於倉,守之以吏,民獨受害,若人之病,苟求生靈拯濟之策,則殆同病者醫藥之方矣。伏願聖上,益軫務農恤民之政焉。上曰,下番陳之。長輔曰,詩之言祭祀受福者矣,有曰介爾景福,又曰介以繁祉,又曰俾緝熙于純嘏,莫不以福以言,而今此以洽百禮,降福孔皆,有以知百禮盡洽,故降福甚多也。夫福之與之者,雖在於天與神,而其所求之之道,實在於我,非徒祭祀之致其誠盡其禮而已,凡百事爲之間,罔不克盡其當然底道理,是誠自求多福,求福不回之道也。矧乎人君,政敎治化,無一事之不擧,則天地和泰,風雨調順,世有豐年之慶,禮洽祭祀之時,而惠養耆老,宴享賓客,皆在此中矣。其爲求福之義,孰有大於此哉?此不但周時爲然,求福之道,古今無異,伏願殿下,必於此等處,深留聖意焉。上曰,參贊官陳之。晙曰,武王,以孝爲治,克致八百歲綿遠之業矣,顧今奉觴之吉日載涓,祝岡之聖孝罙篤,臣固欽仰萬萬,而益軫修德之方,以爲祈永之本,則斯實爲殿宮悅豫之道,抑可見宗社磐泰之慶,聖王之孝,固莫大於斯矣,伏願深留聖念焉。上命掩卷,玉堂先退,儀泳等退出。惠慶宮進服加味順氣散一貼,煎入事。榻前下敎又命退,承史以次退出。
辛未閏三月二十三日辰時,上詣延英殿,吏文製述入侍時,行都承旨洪義浩,行左承旨李文會,右承旨鄭觀綏,左副承旨申溆,右副承旨申絅,同副承旨權晙,假注書洪羲祖·尹豐烈,記事官朴齊聞·李龍秀,直提學洪奭周,以次侍立。時至,通禮跪啓外辦,上具翼善冠·袞龍袍,乘輿出興泰門。兼戶曹判書沈象奎,進前奏曰,侵早勞動,聖體,若何?上曰,一樣矣。由顯謨門·廣達門·崇政門·資政門,降輿陞座,上曰,試官以下行禮。贊儀,唱試官以下四拜,讀券官兼戶曹判書沈象奎,弘文提學曺允大,直提學洪奭周,對讀官行副護軍徐俊輔·李永老·徐鼎輔·李惟命,率應試文臣,行四拜禮訖。上曰,書題當自內書下矣。贊儀,唱禮畢,通禮跪啓請乘輿,上乘輿,出資政門·崇政門·廣達門·顯謨門·興泰門,還內,諸臣以次退出。
辛未閏三月二十三日申時,上御延英殿。科次入侍時,行都承旨洪義浩,假注書尹豐烈,記事官朴齊聞·李龍秀,讀券官兼戶曹判書沈象奎,弘文提學曺允大,直提學洪奭周,對讀官行副護軍徐俊輔·李永老·徐鼎輔·李惟命,以次進伏訖。上命考券,象奎曰,取幾人乎?上曰,取三人也。仍命科次,象奎書等訖,上命坼封,義浩坼奏封內,命書傳敎曰,吏文製述入格人,考例捧傳旨。象奎曰,日候不調,聖體,若何?上曰,一樣矣。象奎曰,寢睡·水刺之節,何如?上曰,一樣矣。象奎曰,王大妃殿氣候,何如?上曰,一樣矣。象奎曰,惠慶宮氣候,何如?上曰,一樣矣。象奎曰,嘉順宮氣候,何如?上曰,一樣矣。命試官先退,象奎等退出。義浩曰,各殿宮動駕儀節謄錄,今方裒輯出草矣,先錄儀注,次錄內外侍衛及儀仗軍兵數爻,附以圖式,成草本入覽後,當正書矣。上曰,依此爲之。義浩曰,便殿殿座時,儀仗鼓吹,依俄下聖敎擧行之意,知委定式矣。上曰,如是則可無眩於擧行之歎乎?義浩曰,果然矣。上曰,璿源殿展拜,雖難如在彼時,而一年五次,不可不行,正朝冬三次誕辰,當展拜,正朝則爲春謁,冬至則屬秋謁爲好耶?義浩曰,下敎至當,而若廟宮春秋展謁時,一體歷謁,未爲不可,又當有皇壇行禮之時矣。上曰,然矣。眞殿之移奉此闕,未知於禮何如乎?義浩曰,此禮則關係重大,當詢于大臣禮堂以處之,而英宗朝,亦無移奉之禮矣。上命退,承史以次退出。
上在慶熙宮。停常參,只晝講。
自開東至已時,灑雨下雨,測雨器水深二分。
諸玉堂宣醞後,內閣·政院·玉堂·藥房,口傳問安。答曰,知道。
藥房,口傳啓曰,惠慶宮調攝諸節,加味順氣散進服之後,夜未益有康復之效乎?下情憧憧,不任憂慮之至。伏乞亟許臣等率醫官入侍,詳承症候,以爲議定繼進當否之地,千萬顒祝,惶恐敢啓。答曰,知道。慈宮氣候,與昨一樣,卿等不必入侍矣。
申溆啓曰,明日常參·經筵,取稟。傳曰,只晝講。
權晙啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
鄭觀綏啓曰,禁衛營將官來言,今日本營軍兵,日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
申溆,以弘文館言啓曰,副應敎韓兢履,自鄕上來云,卽爲牌招察任,何如?傳曰,允。
以副應敎韓兢履牌不進罷職傳旨,傳于申溆曰,只推。
申絅,以備邊司言啓曰,黃海兵使,今方有闕矣,本營臥還之弊,前帥臣旣未及盡革,繼此措處,無失其宜,然後庶可以盡爲釐正,且本道纔經大獄,民心胥動,其所憚壓詗察之政,專在帥臣,必以廉明素著,威望不輕之人,使之各別擇差,而此時該閫不可久曠,政官牌招開政,待下批,仍令催促辭朝,卽爲赴任,何如?傳曰,允。
有政。吏批,判書朴宗慶,參判李存秀牌不進,參議宋冕載進,右副承旨申絅進。啓曰,判書朴宗慶,參判李存秀竝牌招不進,小臣獨政未安,何以爲之?敢稟。傳曰,只出緊任,以李日會爲戶曹佐郞,韓光衍爲禁府都事。
兵批,判書李勉兢進,參判金孝建病,參議鄭景祚病,參知權烒入直,同副承旨權晙進。以韓用鐸爲知事,鄭日永爲部將,李宗植爲守門將,申大偀爲黃海兵使,同知單申景得,護軍單徐英輔,副護軍單李貞運·金基厚·金啓河·李錫夏·朴宗正·宋文述·尹鼎烈·曺允遂·尹孝寬·尹命烈·金蓍根·鄭東榦·韓始裕·宋知濂,副司正單尹豐烈。
傳于申絅曰,見窠皆令差出。
吏批。再政,以李羲甲爲右尹,韓晩裕爲藝文提學,李一榮爲工曹正郞,耆老所守直官單車翊修。
權晙啓曰,右邊捕盜大將申大偀,移拜黃海兵使矣,捕將之任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
權晙啓曰,右邊捕盜大將,他邊大將兼察事,命下矣。兼察右邊捕盜大將柳孝源,卽爲牌招,聽傳敎,何如?傳曰,允。
兵曹,以李溏爲右邊捕盜大將。
權晙啓曰,新除授右邊捕盜大將李溏,卽爲牌招,傳授命召及大將牌·傳令牌,何如?傳曰,允。
以承文副正字南秉寬,奉常奉事金在浩,直講崔大寔,罷職傳旨,傳于申溆曰,特爲只推。
以全羅監司李相璜狀啓,順天府人物渰死事,傳于洪義浩曰,聞甚矜然,元恤典外,別加顧助,渰死人如有生前身還布,一倂蕩減事,分付。
洪義浩,以備邊司言啓曰,卽見廣州留守金義淳狀啓,則以爲本府荐歉之餘,又値春閏,麥事尙遠,民食尤艱,軍餉留庫米中三千五百石加分事,請令廟堂,稟旨分付矣。窮春艱食之時,又添閏朔,元巡之不足,其勢固然,留庫餉還三千五百石,依狀請許令加分,何如?傳曰,允。
權晙,以義禁府言啓曰,卽接月令醫員鄭好善手本,則時囚罪人張至冕,以廢疾之人,又添寒感,痰喘倍劇,食飮全却,轉側須人,氣息奄奄,實有難保之慮云。罪人病勢如此,則一邊保放,一邊草記,曾有定式矣。張至冕,姑爲保放之意,敢啓。傳曰,知道。
辛未閏三月二十四日午時,上御延英殿。晝講入侍時,特進官閔耆顯,持詩傳第四卷,同知事李存秀,持詩傳第四卷,參贊官鄭觀綏,持詩傳第四卷,侍讀官洪儀泳,持詩傳第四卷,檢討官徐長輔,持詩傳第四卷,假注書尹豐烈,持詩傳第四卷,記事官朴齊聞,持詩傳第四卷,記事官李龍秀,持詩傳第四卷,武臣行副護軍閔宗爀,以次進伏訖。上開卷讀前受音一遍,命奏新受音,儀泳,讀自駟鐵孔阜,止章四句。上曰,釋義陳之。儀泳釋奏,上曰,文義陳之。儀泳曰,此章文義,直不過時人創見車馬之盛,儀物之備,而誇美之也。然西戎之國,儀文制度,固無足觀,而先儒亦言秦聲之能夏,則蓋取其質實堅勁之風也。大抵其時諸侯之富强者,必先數車馬之多,而雖以漢高之始得天下也,亦未能有之矣。此時秦君,則有媚子之侍御,駟鐵之孔阜,足可謂列國之富,然而處於文·武興王之基,典章儀文,無復古周之遺風,强悍尙武,未變西鄙之本俗,至今爲百世之嗤笑矣。然其土地之膏腴,山川之險阻,城郭之鞏固,亦足爲列國之霸,而至于孝公,得商鞅而專尙曲利,一變其道,雖有兼倂之名,而乍得旋失者,蓋其祖宗之舊法,不能遵守故也。周宣則,監于文·武之成憲,克恢興復之大業,孝公則變更祖宗之舊法,遂致敗亂之相續,此豈非萬世之監法而百王之柯則乎?猗我列聖朝,宏謨懿範,實是我國家萬世法程,典章法度,政令施措,布在方冊,燦然可觀矣。近日之日用事爲,動法先憲,率由舊章,施民之澤,勤學之工,臣等固不勝欽仰萬萬,而法令貴在於修擧,言實允符於終始,然後可期功化之遠曁,而實政之可究矣。伏願繼自今,仰遵先朝治法,今日行一政,明日行一事,無或間斷,有所振發,則雖舊維新之化,庶幾復覩於今日矣,伏願留念焉。上曰,下番陳之。長輔曰,車轔·駟鐵二篇,其意則一也,而秦以附庸之國,至襄公時,始有車馬之盛,田獵之事,國人創見而誇美之也。大抵蒐狩之禮,自先王行之,車攻·吉日二詩,卽嘆美宣王克復之業,非獨爲東都會獵之誇美於觀瞻者矣。今夫秦君,時當立國之初,地是興王之基,而不思用賢制民之道,惟思馳騁弋獵之娛,流風漸長,禍亂相續,此豈非後世監戒之資乎?猗歟我朝,未嘗有馳獵之事,今不必更事仰勉,而以至玩好服飾,或有侈濫之習,政令施措,或有顚倒之患,則其爲害也,恐無異於馳騁田獵之娛矣,伏願此等處,每加留念焉。上曰,同知事陳之。存秀曰,大抵此詩,初章曰駟鐵孔阜,可以知馬畜蕃息,而色力之俱似矣。二章曰,公曰左之,舍拔則獲,可以知射御皆正,而不以詭遇而獲禽矣。三章曰,遊于北園,四馬旣閑,可以知出狩遊觀,而車馬閑習矣。以後世觀之,不過詩人誇美之辭,然夫獵者,急於馳驅,易失御馬之道,而此時射御俱精,少無顚倒之患,由是而知其時君政令制度之雍容不差矣。大抵人君政令事爲之間,發號施令之際,無一毫輕遽紛錯之擧,有十分審愼商量之道,然後其在瞻仰,莫不贊美,上番所奏,語多切實,臣之仰勉,無加於此,而就今目下之急務而言之,政令每加詳審,預先商量,雖尋常儀節間事,必遵先王成憲,無或變更焉。此非本章文義,而區區愚見,有此敷陳,伏願時加省察之工,務盡法先之道,是臣之望也。上曰,特進官陳之。耆顯曰,臣則無所仰奏者矣。上曰,參贊官陳之。觀綏曰,臣亦無仰達者矣。上曰,此與前章意同,而不過田獵之詩也,別無可問之文義,而以黑色如鐵駟鐵孔阜觀之,則其時田獵之亦有規制,可以推知,治國規模,典章法度,亦如田獵之規制,則豈不尤美乎?儀泳曰,觀其文,可想其風俗之强猛,而以此規模行之,亦足爲後世法也。上命掩卷,經筵諸臣先退,耆顯等退出。惠慶宮進服加味順氣散,一貼煎入。榻前下敎又命退,承史以次退出。
辛未閏三月二十四日午時,上御延英殿。諸玉堂宣醞入侍時,行都承旨洪義浩,行左承旨李文會,右承旨鄭觀綏,左副承旨申溆,右副承旨申絅,同副承旨權晙,假注書洪羲祖·尹豐烈,記事官朴齊聞·李龍秀,以次進伏訖。上命宣醞,引儀,引應敎李志淵,校理洪儀泳·洪冕燮,副校理金學淳,修撰徐長輔·李鼎秉,副修撰李泳夏,入就拜位,行四拜禮,司饔院官員,以酒盞肴盤,跪授近侍,近侍跪受,以授中使,中使,跪受進前,上擧盞授中使,司饔院官員,頒酒肴于諸玉堂,以次飮訖,行四拜禮,通禮跪啓禮畢,兵曹判書李勉兢曰,正副輦陪·玉轎陪·燈籠軍儀仗軍,俱是近仗之卒,爲役緊重,保布殘薄,而自願入屬者,以其得免戶役故也,挽近以來,自各部,一竝使役,故願入者絶罕,自今依舊例,勿侵之意,分付京兆,何如?上曰,依爲之。出擧條溆曰,副應敎韓兢履,旣入闕中,不爲肅謝,直爲出去,事甚未安,推考,何如?上曰,依爲之。出擧條義浩曰,諸玉堂俱被曠絶之恩,方欲進箋,少伸感祝之忱云矣。上曰,唯。仍命退,諸臣以次退出,◆
上在慶熙宮。停常參,只晝講。
藥房都提調金思穆,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮調攝氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
權晙啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
權晙啓曰,行大司憲李直輔,執義宋啓榦,掌令李英發,持平姜學濬·林處鎭在外,掌令牟達兼牌不進,監察茶時之意,敢啓。傳曰,知道。
申溆啓曰,明日常參·經筵,取稟。傳曰,只晝講。
鄭觀綏啓曰,備邊司郞廳來言,今日賓對日次,而無時急稟定事,不得來會云矣,敢啓。傳曰,知道。
李文會啓曰,臣文會以同義禁,本府坐起進去,下直之意,敢啓。傳曰,知道。
申溆,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
傳于鄭觀綏曰,召對爲之。兵曹,以徐英輔爲訓鍊都監中軍。
兵曹口傳政事,護軍單金魯敬。
以掌令牟達兼牌不進罷職傳旨,傳曰,只推。
申溆,以弘文館言啓曰,副應敎韓兢履,旣有只推之命,卽爲牌招,何如?傳曰,允。
鄭觀綏,以都摠府言啓曰,副摠管李羲甲,以漢城府右尹,本府坐起,晝仕出去之意,敢啓。傳曰,知道。
權晙,以義禁府言啓曰,保放罪人金麟淳,還囚議處,張至冕,還囚捧供以入之意,敢啓。傳曰,知道。
禁府啓目,安州前牧使張至冕·李海淸等原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,竝只議處,何如?判付啓,依允。又啓目粘連,向前金麟淳·李得養等亦,停餘還餉之未能準捧,雖緣年事之荐歉,而糴政甚重,有難參恕,竝只以此照律,何如?判付啓,依允。又啓目粘連,向前兪碩柱亦,頃因道啓,以還餉未捧之夥然,已經勘罪,觀此所供,統還已入於伊時道啓云爾,則便是一事再發,合有參恕,分揀放送,何如?判付啓,依允。又啓目粘連,向前崔雲翰亦,雖是設賑之邑,民還未捧,至於百石,有違法意是白乎矣,畢竟自備充數,則與虛欠有間,以此照律,何如?判付啓,依允。
領敦寧府事金祖淳,兼戶曹判書沈象奎等疏曰,伏以臣等,待罪尙方提擧之任,日前院吏,來傳中官奉宣聖敎,令本院,造進翼善冠者,再昨暮,院吏又傳中官,又以聖敎,令所造之冠,勿依常制,稍變其樣,而加紉飾焉,臣等竊疑其傳道之或誤,而猶謂冠則是翼善冠矣,昨晩,院吏,以畢造,令臣祖淳,署名於進上單子,取見其單子,則不書以翼善冠,而以折字巾書之,故臣等始乃惝怳,問其委折,則院吏對以中官奉下敎,以此名書呈爲宜云云。臣等聞此,實不勝驚惑抑菀之至也,衣冠之於人身,所關莫大,而冠尤有所重,故士大夫冠則告于朝,天子冠則書於策,命之曰元服,元者,上也大也,物之上且大者,惟天是已,首之庇一身,猶天之覆萬物,故王者之所嚴,尤莫盛於元服,自五帝三王,下至皇明曁我東方歷代,逮于本朝,雖所尙各異,爲俗不同,沿革損益,不一其規,要之一代之飾,皆有一定之式,不敢輕加變改,雖復不得已至於變改,當日之君臣上下,博詢廣考,先定其制度,布告臣民而後用之,未或無故造次而忽爾變制,如今日之爲也,傳曰,非先王之法言不言,非先王之法服不服,所謂折字之巾,臣等非但不識其何狀,亦復不知其所自出,臣等誠鹵莽愧悚,然國朝五禮儀之所未見也,本院受敎定例之所不載也,藉是何代帝王之所或御,如竹皮赤幘之類,其非我列祖列宗之所嘗御,則炳然可知矣,非我祖宗之所嘗御,則卽非所謂先王之法服也,殿下亦何取於斯也?我家自有我家之禮,設令常制,不合於聖心,顧其所由來,則重且遠矣。升縷之麤細,尺寸之短長,不宜遽有所變改,雖或終不可已,亦宜召掌禮之臣,商確以聞,而面命臣等奉行,則不特事體之鄭重,可見命令之光明。今也不然,不詢於禮官,不命於臣等,只使一二內竪,督飭院吏而爲之,事體歸於苟艱,命令涉於忌諱,寧不可惜之甚乎?大抵本院擧行,雖若內府,其實則宮府一體之義,初非人主之私藏,故進獻之規,常例所在,則雖微物,必皆具單,常例所不載,則雖貴物,未嘗具單,雖曰均是內入,具單與不具單之間,供用之經與非經,自可識其微意,今此新式之巾,若是燕閒中,偶欲一覽,則不合令其具單以進也,若是臨朝之所當用,則臣等雖駑怯無狀,固不敢怵迫嚴命,使我殿下,御列朝所未嘗御之巾而對群臣也,此臣等之所未敢曉也,書曰,不作無益害有益,又曰,不謹細行,終累大德,冠制之改不改,元不關於治亂安危之機,則改之謂之無益可矣,制度儀章,祖宗之所垂遺也,雖小節,無事而更焉,則將損於袞躬,誠不可以細行而忽之也,況非細行者乎?臣等職非言責,守是司存,固不當輒事煩瀆,而愚衷所激,不容自已,竊附執藝之義,聯陳狂鼓之說。伏乞聖明,淵然深思,穆然澄省,勿以人廢言,亟寢折字巾制入之命,以光聖德,仍治臣等慢命妄言之罪,以警具僚焉,臣等區區無任。答曰,省疏具悉卿懇。與次堂之意,所陳極其切實,深加銘服,折字冠新製者,今方還給,卿等益推此心,以盡當任,予所望也。仍傳曰,此批答,遣史官傳諭于領敦寧。
辛未閏三月二十五日午時,上御延英殿。晝講入侍時,同知事李存秀,持詩傳第四卷,特進官李溏,持詩傳第四卷,參贊官權晙,持詩傳第四卷,侍讀官洪冕燮,持詩傳第四卷,檢討官李鼎秉,持詩傳第四卷,假注書尹豐烈,持詩傳第四卷,記事官朴齊聞,持詩傳第四卷,記事官李龍秀,持詩傳第四卷,武臣行副護軍沈公燁,以次進伏訖。上開卷讀前受音一遍,命讀新受音,冕燮,讀自小戎俴收,止小戎三章章十句,仍釋章句以奏。上曰,文義陳之。冕燮曰,此章,卽秦襄公伐戎報仇之事,而從役者之家人所作也。兵革之苦,人莫不危之,別離之情,人莫不有之,而至若愚婦愚夫,安知先公後私之義哉?然而襄公之興師也,上承天子之命,報其不共戴之讎,則此出於天倫之正,天理之發,而不得已而用之也。是故,士卒勇於赴戰,婦女亦知大義,雖切憂思之情,而少無怨刺之意矣。大抵以義使民,則樂於趨事,不敢言勞,此則古今之民俗無異矣,此等處,莫非後世監法之資,伏願深留聖念焉。上曰,下番陳之。鼎秉曰,觀於此詩,有以知秦君之政令,秦民之風俗矣。上則以義興師,出自天倫之正,下則勇於公戰,不知兵革之苦,至於從役者之家人,憂思則切,罔念別離之苦,先誇車甲之盛,而後及其私情,大抵用民之道,何莫非德義之所使也哉?太甲戒伊尹曰,德惟一,動罔不吉,且古人云道德充諸中,英華發於外,德之爲用,其廣如此,然則爲政致治之道,化民成俗之方,捨是德而何以哉?伏願懋乃一德,以義使民,以基我萬年鞏固之休,是臣區區之望也。上曰,同知事陳之。存秀曰,此詩,以小註慶源輔氏之言見之,則卿大夫之家人所作,而以先誇車甲之盛,且敍憂思之情,見之,則此必是從役者之家人所作也。兵革危地也,而士卒有勇赴之心,離別至情也,而婦女無怨刺之意,觀於此詩,可想其時君之政令矣。下民雖曰蚩蠢,亦甚愚神,不可以一賞一罰,悅其心而服其情也,致君澤民,專在於一德字,堯民之於變時雍,亦豈非克明峻德之效乎?講筵討論之時,尋常燕閒之中,推類於此等文義,則睿學有將進之美,聖德有克致之效矣。上曰,特進官陳之。溏曰,臣無可陳之辭矣。上曰,參贊官陳之。晙曰,臣亦無仰奏者矣。上曰,此章別無文義矣。仍命掩卷,存秀,進前奏曰,經筵中,有未付軍職人,不得輪回入參,令該曹,口傳付軍職,何如?上曰,依爲之。出擧條冕燮,進前奏曰,二十七日,將行元子宮諭善相見之禮,此是莫大之盛擧也,臣等忝在橫經之列,尤切延頸之忱,獲陪後班,仰覩盛儀,是臣區區之望也。上可之。晙進前奏曰,卽聞有疏儒伏閤,已至多日云,故取見其疏槪?則以讓寧大君·孝寧大君,追配海州淸聖祠事也。追配事體,至重且大,在前如此之疏,有經稟後捧入之例,故敢此仰達矣。上曰,事體重大,姑爲退送,可也。龍秀進前奏曰,臣以內閣事,有所仰奏者矣。此闕內閤,本自狹窄之中,檢書官書吏以下居接處,尤爲狹窄,文書藏置,與書役處所,勢難容接,就南北廊簷下,添補若干間數,而所入物力,以今經費,實難責應於戶曹,以本閣別備錢中,量宜取用似好矣。上曰,依此爲之,可也。龍秀曰,本閣加出下隷五名,自前有之,渠輩朔下,自本閣·兵曹校書館,略略上下,而其數太小,故取之於抄啓文臣爲外任者,而以爲聊賴之資矣。近來抄啓不多,朔布亦小,難以使役,自本閣,元朔下中,量宜添數上下,似好矣。上曰,依此爲之,可也。惠慶宮進服加味順氣散,自今日一貼式煎入事。出榻敎上命經筵諸臣先退,存秀等退出,又命退,承史以次退出。
辛未閏三月二十五日午時,上御尊賢閣。召對入侍時,參贊官鄭觀綏,持詩傳第十卷,侍讀官洪冕燮,持詩傳第十卷,檢討官李鼎秉,持詩傳第十卷,假注書洪羲祖,持詩傳第十卷,記事官朴齊聞,持詩傳第十卷,記事官李龍秀,持詩傳第十卷,以次進伏訖。上開卷命讀,冕燮,讀自閔予小子,止後三篇放此。上曰,下番讀之。鼎秉,讀自訪予落止,止說同上篇。上曰,參贊官讀之。觀綏,讀自敬之敬之,止敬之一章十二句。上曰,注書讀之。賤臣讀自予其懲,止無由至矣。上曰,上番讀之。齊聞,讀自載芟載作,止應亦不殊。上曰,下番讀之。龍秀,讀自畟畟良耟,止亦未知其是否也。上曰,文義陳之。冕燮曰,以閔予小子章觀之。成王承武王艱大之業,軫日夕兢惕之念,自訪落章以下,多見其咨訪求助之意。至於小毖章,章下註蘇氏曰,謹於小也,謹於小則大患無由至矣。此實爲人君之所常戒,而不可少忽者也。凡匹庶之修身齊家之道,人君之治國平天下之道,莫不以謹其幾爲本,幾者事之始也,始卽小也。非但修齊治平之爲然也,天下之事事物物,皆有此理,漢昭烈有言曰,勿以善小而不爲,勿以惡小而爲之,此言果爲聖學之切要,而深合於小毖章之旨,今殿下,聖學高明,固無待於臣之仰勉,而伏願平日,勿以事小而忽之,以圖其大,每於此等文義,深留聖心焉。上曰,下番陳之。鼎秉曰,敬之章曰敬之敬之,天維顯思,命不易哉,無曰高高在上,陟降厥士,日監在玆,蓋天之道至高且遠,而一理相感,無日不降監于人,有曰天高聽卑,又曰畏天之威,于時保之,又曰顧諟天之明命,又有奉天敬天等語,故人君必敬以事之,眷眷不忘,敬一字實爲聖人之極工,而敬之工,非誠無以致之,伏願深留聖工於誠敬二字,以爲日監在玆,恐懼修省之道焉。上曰,參贊官陳之。觀綏曰,玉堂上下番之所陳甚好,而臣則別無可達之辭矣。上曰,載芟章豐年之時,百姓安樂,風俗淳美,果有含哺鼓腹之意,氣像甚好,而蓋以其時治化言之。堯·舜·禹·湯·文·武之後,成·康時治化,可謂第一矣。冕燮曰,堯·舜·禹·湯·文·武之後,則成·康之治化,可爲其次,而至於豐年屢登,民俗淳美,有非一朝一夕之可致,苟無積累之功,文·武之化,何以致上天之雨暘調順,大地之稼穡屢登,以至有含哺鼓腹之慶乎?然而只有文·武之化,而不有成·康之繼述,則水旱饑饉,適足爲災而已,伏望常軫繼述之道,以致豐年樂生之慶,是臣區區之望也。上曰,下番又陳之。鼎秉曰,上番已陳之,而夫人君,憂民之憂,樂民之樂,深仁厚澤,浸膚浹骨,禮樂敎化,藹然有春臺太平之象,則是爲中和位育之功,可以致豐年樂生之慶。大抵和氣致祥,乖氣致災,致祥之道,專由於人君之德敎,此等經旨,深留聖心,以爲監法之方焉。上命掩卷,儒臣先退,冕燮等退出,又命退,承史以次退出。
上在慶熙宮。停常參,只晝講。
權晙啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
申溆啓曰,明日進饌相値,視事頉稟之意,敢啓。傳曰,知道。
備忘記,慶興府使李得秀下直,長弓一張,長箭一部,片箭一部,筒兒一箇賜給。
傳于申絅曰,左諭善入侍。
權晙啓曰,行大司憲李直輔,執義宋啓榦,掌令李英發,持平姜學濬·林處鎭在外,掌令牟達謙牌不進,監察茶時之意,敢啓。傳曰,知道。
以掌令牟達謙牌不進罷職傳旨,傳于權晙曰,只推。
以副應敎韓兢履牌不進罷職傳旨,傳于申溆曰,只推。
權晙啓曰,卽伏見黃海道按覈使李勉昇啓本,頭辭,只書按使姓名,而年月下,則列書觀察使,有違格例,事甚未安,原啓木,雖不得不捧入,而按覈使李勉昇,觀察使洪羲臣,竝推考,何如?傳曰,允。
傳于權晙曰,坐直承旨入侍。
申溆,以弘文館言啓曰,副應敎韓兢履,旣有只推之命,卽爲牌招察任,何如?傳曰,允。
以副應敎韓兢履牌不進罷職傳旨,傳于申溆曰,只推。
洪義浩,以戶曹言啓曰,昌德宮養志堂改瓦及憶昔樓椽木折傷處修改吉日,令日官金性琦推擇,則今閏三月二十八日卯時爲吉云,以此日時擧行之意,敢啓。傳曰,知道。
鄭觀綏,以禁衛營言啓曰,來四月當十三番後部後司屬慶尙左道四哨軍兵,逢點實數五百十三名,已爲點閱整齊,來四月初一日,與內外各處入直將官軍兵等,依例替代後,舊軍放送之意,敢啓。傳曰,知道。
鄭觀綏,以禁衛營言啓曰,來六月當,一番前部前司屬慶尙左道四哨軍兵,來五月二十五日,京中逢點,依例準二朔立番之意,本道監兵使處,預爲知委,何如?傳曰,允。
鄭觀綏,以御營廳言啓曰,本廳來四月五月兩朔應立前部左司屬慶尙左道四哨軍兵五百十七名,今已逢點整齊矣。四月初一日,與舊番前司軍兵,替代立番後,舊軍放送之意,敢啓。傳曰,知道。
鄭觀綏,以御營廳言啓曰,本廳來六月·七月兩朔應立前部中司屬慶尙左道四哨軍兵,五月二十五日,京中逢點,六月初一日,與左司軍兵,當爲替代立番,趁期調送事,本道監兵使處,措辭知會之意,敢啓。傳曰,知道。
禁府啓目粘連,文川郡守崔雲翰,矣本府議啓內,雖是設賑之邑,民還未捧,至於百石,有違法意是白乎矣,畢境自備充數,則與虛欠有間,以此照律,罪笞四十收贖,附過還職,私罪,奉敎依允。又啓目粘連,居昌府使金麟淳,順興前府使李得養等,矣本府議啓內,停餘還餉之未能準捧,雖緣年事之荐歉,而糴政甚重,有難參恕,竝只以此照律罪,各杖八十收贖,奪告身三等,私罪,奉敎依允爲旀,金麟淳段,功議各減一等,李得養段,功減一等爲良如敎。又啓目,向前張至冕段,莅任不滿十朔,則虛勘一款,雖非所犯,流逋之不能覺察,難免其罪是白遣,李海淸段,吏鄕所逋,其數夥然,而兩年在任,未克査徵,仍爲磨勘,轉成流逋者,極爲駭然,竝只以此照律,何如?判付啓,依允。
辛未閏三月二十六日午時,上御延英殿。晝講入侍,左諭善同爲入侍時,同知事金魯敬,持詩傳第四卷,特進官李好敏,持詩傳第四卷,參贊官申絅,持詩傳第四卷,侍讀官洪冕燮,持詩傳第四卷,檢討官李鼎秉,持詩傳第四卷,假注書尹豐烈,持詩傳第四卷,記事官朴齊聞,持詩傳第四卷,記事官李龍秀,持詩傳第四卷,武臣行副護軍柳相燁,左諭善南公轍,以次進伏訖。上讀前受音一遍訖,命讀新受音。冕燮,讀自蒹葮蒼蒼,止章八句。上讀新受音一遍訖,命釋章句以奏。冕燮釋奏。上命陳文義。冕燮曰,此詩不知何時何人,思何人而作也,而大抵伊人則賢者也。歎其宛在央宛在坻宛在沚,而終不可得見,則其求賢如渴之思,推類於三章旨義而可知矣。顧今元子宮相見禮,將行於明日,此實莫大之盛典盛擧也,而右諭善未及招筵於此時,悵然之思,比他時而益切矣。儒賢之前後敦召,非不勤矣,而遐心莫回,終無幡然之思,此專由於徒近文具,不以實心之致也。今當沖年輔導之時,必須林樊老成之人,若從近別諭,實心招筵,則儒賢豈不蹶也哉?適因此章思賢之詩,有此敷陳,伏願體念焉。上曰,下番陳之。鼎秉曰,此章,懷人之詩也。不知思何人而遡洄從之,道阻且長云者,歎其思則切而人則遠矣。聖人有言曰,未之思,何遠之有,若誠心思之,則人不遠矣。且以學問上言之,大學曰,愼思明辨,易之大畜曰多識其前言往行,以畜其德,若隨得隨失,未有溫繹之工,則非爲學之本也。此雖膚淺之見,亦古人之格言,深留聖意於此等文義,俾有自得之效,是臣區區願也。上曰,同知事陳之。魯敬曰,此章不知何所指也,而大抵思賢之言也。上番所奏,政爲今日急務矣。賢者何時不思?而必切於蒹蒼露白之時者,天氣寥廓,山降水落,若人之夜氣淸明,善端藹然于斯時也,靜言思之者,賢人也,如不克見者,賢者也,故以天時言之,則秋冬之交也,以人事言之,則戌亥之交也。伏願殿下,每於此等文義,深留聖意,則睿學著緝熙之休,聖德有日新之效矣。上曰,特進官陳之。好敏曰,別無可達之文義矣。上曰,參贊官陳之。絅曰,臣亦無仰奏者矣。上曰,註云秋水方盛,此與秋水時至,百川灌河,同其意義,可見天道至公無私,雖昆蟲草木,亦在化育中矣。以此推類,亦有文義之可言耶?冕燮曰,秋水之盛,非天導之也,水憑自然之天氣,而天道之無私,可知矣。上曰,遡遊從之,宛在水中央,又曰,中坻中沚,抑有一節深於一節之可言耶?冕燮曰,古之詩,以一箇字變意者多,曰中坻者,隔水之謂也,臣亦未詳,而大體則似然矣。上命掩卷,公轍進前奏曰,早朝開講,聖體,若何?上曰,一樣矣。公轍曰,王大妃殿氣候,何如?上曰,一樣矣。惠慶宮患候,近則差復乎?上曰,差復矣。公轍曰,元子宮氣候,何如?上曰,好在矣。公轍曰,相見禮明日將行,僚屬已差,區區下情,不勝慶忭之忱矣。上曰,古書云左右前後,罔非正人,輔導之責,專在於諭善,卿雖與山林有異,先朝之閣臣,當宁之宮僚也,保護之節,輔導之責,卿其勉之,頃疏陳右諭善招延之請,故卽欲敦召,而日候尙未和暢,老人之趨卽上來,有未可必,故敦諭姑未爲之,當從近招延矣。公轍曰,疏本已陳之,而以臣無似,猥忝不敢當之任,私心極切惶悚,而元子宮,方在沖齡,雖未及講學之時,而必有老成宿德之人,朝夕輔導,然後實爲薰陶涵泳,成就德性之道矣。見今日氣稍和,儒賢之登程,亦不甚難,伏願益加側席之思,期於必致焉。上命經筵諸臣先退,魯敬等退出,又命退,承史以次退出。
辛未閏三月二十六日申時,上御尊賢閣。坐直承旨入侍時,同副承旨權晙,假注書尹豐烈,記事官朴齊聞·李龍秀,以次進伏訖。上曰,惠慶宮進饌,行於未時,元子相見禮,行於辰時,得無先後如何之端乎?晙曰,各以吉時爲之,似無如何矣。上命書傳敎曰,出宮門路,以廣達門爲之。仍命退,承史以次退出。
上在慶熙宮。停常參·經筵。
進饌後,大殿·王大妃殿·中宮殿·嘉順宮,內閣·政院·玉堂·藥房·朝廷二品以上·六曹堂上·大司諫,口傳問安。答曰,知道。
惠慶宮,內閣·政院·玉堂·藥房·朝廷二品以上·六曹堂上·大司諫,單子問安。答曰,知道。元子宮,內閣·政院·玉堂·藥房,口傳問安。答曰,知悉。
權晙啓曰,行大司憲李直輔,執義宋啓榦,掌令李英發,持平姜學濬·林處鎭在外,掌令牟達兼呈辭,監察茶時之意,敢啓。傳曰,知道。
申溆啓曰,來初一日,輪對日次矣,敢稟。傳曰,爲之。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于申溆曰,進饌時刻,更以辰時爲之。
傳于申溆曰,王大妃殿,自內進小酌于差備門外時,承史·閣臣,皆令入參。
傳于申溆曰,今番進饌,無異於自內進饌,賞典置之。
傳于申溆曰,元子與諭善相見禮時,時原任大臣·閣臣·承史·玉堂,使之入參。
申溆啓曰,知經筵韓用鐸,旣入闕中,不爲肅謝,直爲出去,事甚未安,推考,何如?傳曰,允。
傳于申溆曰,召對爲之。
傳于申溆曰,明日當詣昌德宮,眞殿展拜,該房知悉,陪從及侍衛軍兵,依昨年從略例,磨鍊。
傳于申溆曰,明日出宮內門路,以廣達門爲之。
洪義浩啓曰,明日大駕詣昌德宮後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
申溆啓曰,明日動駕相値,視事頉稟之意,敢啓。傳曰,知道。
以公忠監司元在明狀啓,道內農形事,傳于洪義浩曰,看此狀啓,湖西農形,幾盡無損云,誠爲多幸,仍此思之,各道農狀,發揚耕胎善就與否,必有十分至心,審察登聞事,分付。
以御營廳新舊軍合操設行單子,傳于鄭觀綏曰,近來沙場,每用露梁,故郊外諸處之操鍊,難以慣熟矣,今番則以沙阿里爲之事,分付。
申絅,以吏曹言啓曰,長寧殿別檢李鐸遠呈狀內,矣身素患痰癖之症,挾感添劇,時月之內,萬無起動供職之望,卽速入啓遞改云。身病旣如是,則有難强令察任,改差,何如?傳曰,允。
辛未閏三月二十七日辰時,上詣崇政殿。進饌入侍時,行都承旨洪義浩,行左承旨李文會,右承旨鄭觀綏,左副承旨申溆,右副承旨申絅,同副承旨權晙,假注書洪羲祖·尹豐烈,記事官朴齊聞·李龍秀,提學南公轍·朴宗慶,直提學洪奭周,直閣李光文,以次侍立訖。時至,通禮,跪啓請外辦,上具翼善冠·袞龍袍,乘輿出興泰門,由顯謨門·廣達門,詣崇政殿。通禮,跪啓請降輿,上降輿詣板位,進饌行禮訖,通禮,跪啓禮畢,請乘輿,上乘輿,出崇政門,由廣達門·興泰門還內,諸臣以次退出。
辛未閏三月二十七日未時,上御隆武堂。召對入侍時,參贊官李文會,持詩傳第十卷,侍講官李志淵,持詩傳第十卷,檢討官李泳夏,持詩傳第十卷,假注書尹豐烈,持詩傳第十卷,記事官朴齊聞,持詩傳第十卷,記事官李龍秀,持詩傳第十卷,以次進伏訖。上開卷命讀,志淵,讀自綠衣其紑,止說同上篇。上曰,下番讀之。泳夏,讀自於皇時周,止卷之十九。上曰,參贊官讀之。文會,讀自詩傳大全,止章八句。上曰,注書讀之。賤臣,讀自有駜有駜,止章八句。上曰,上番讀之。齊聞,讀自閟宮有侐,止四十三句。上曰,下番讀之。龍秀,讀自商頌四之五,止二十二句。上曰,文義陳之。志淵曰,孔子讀詩,至魯頌·駉章,特稱之以此章,可以當三百篇之義,以其一篇旨要,不過乎思無邪三字也。此詩,蓋言牧馬之盛,由其立心之遠,而與衛詩秉心塞淵,騋牝三千,同其意義。而大抵人主一心,萬化之源也,凡於政令施措之際,日用事爲之間,克懋誠心,得其性情之正,則其推己及物之化,豈特牧馬而已哉?今因此章,敢此敷陳,伏願殿下,動靜云爲,治法政令,務從一心上做去,則其功效所及,將見人物之咸囿化育,不啻若魯僖之立遠,衛武之塞淵矣。上曰,下番陳之。泳夏曰,泮水章云載色載笑,匪怒伊敎,此可見僖公之賢,而人材之長育作成也。人主之色笑喜怒,無非敎養成就之道,故皐陶謨曰,寬而栗,直而溫,古書曰,雨露霜雪,無非敎也,然則人君之一笑,卽作成也,一怒亦作成也,魯之多士,咸被樂育之化,擧切愛戴之誠,其曰魯侯戾止,言觀其旂者,卽如漢明帝臨雍行養老禮,搢紳之人,環橋觀者億萬計者也,猗我列聖朝作人之化,四百年于玆矣,士氣之至今扶植,國家之永以爲賴,亶由於右文之治,所由來遠矣。伏願推類於此章文義,一嚬一笑一動一靜,皆從敎化中出來,則英材有克生之美,邦本底永固之休矣。上曰,參贊官陳之。文會曰,此章言君子有穀貽孫子,小註云,子孫相承,力於爲善無疆之休,今我殿下,若躬先爲善,則實是貽燕之嘉謨,豈非無疆之休乎?日吉辰良,猗我元子宮相見禮順成,億萬年盤泰之基,自今伊始,諭善僚屬,必皆簡選正直之人,與之左右,實爲薰陶涵泳,成就德性之道,而猶不若我殿下身敎之爲親切,唐宗,三代後中主,而猶云遇物則誨太子,蓋唐宗,未必以正道諭敎,何足取法?而若其遇物則誨四箇字,可爲後辟之柯則,惟我殿下,凡於日用事爲一動一靜,純然一出於正,以身敎之,則其功效之大,豈止於就外傳而已?伏願亟加體念焉。上曰,今日別無文義之可問者矣。命掩卷,仍命玉堂先退,志淵等退出,又命退,承史以次退出。
上在慶熙宮。停常參·經筵。
大駕,詣眞殿,展拜還內後,內閣·政院·玉堂·藥房,口傳問安。答曰,知道。
申溆啓曰,明日常參·經筵,取稟。傳曰,只晝講。
鄭觀綏啓曰,司僕寺內乘來言,捲簾,取稟。傳曰,捲三面。
權晙啓曰,臣以王大妃殿惠慶宮·嘉順宮問安進去,下直之意,敢啓。傳曰,知道。
傳于申溆曰,延英殿,當宣醞于諸承旨,只入正時,侍衛置之。
傳于洪義浩曰,直提學洪奭周,原任直閣徐俊輔,假承旨差下。
傳于申溆曰,召對爲之。
傳于申溆曰,明日當詣弘文館,設朝講,該房知悉,侍御以入直磨鍊。
傳于申溆曰,明日出宮門路,以廣達門爲之。
申溆啓曰,明日朝講,諫院無進參之員,除在外·未署經外,呈告人員,待開門牌招,何如?傳曰,允。
傳于申溆曰,發遣吏郞,諸執事淸齋與否,摘奸以來。
辛未閏三月二十八日卯時,上詣昌德宮。眞殿展拜入侍時,行都承旨洪義浩,行左承旨李文會,右承旨鄭觀綏,左副承旨申溆,右副承旨申絅,同副承旨權晙,假注書洪羲祖·尹豐烈,記事官朴齊聞·李龍秀,提學朴宗慶,直提學洪奭周,直閣李光文,以次侍立。時至,通禮跪啓外辦,上具翼善冠·袞龍袍,由興泰門,出廣達門,通禮跪啓請降輿乘輦,上乘輦,由建明門,出興化門,入敦化門,至內閣門外,通禮,跪啓請降輦乘輿,詣眞殿行禮,奉審訖,上曰,各殿宮問安啓辭,雖以知道書下,而今方還宮,承旨不必進去矣。又敎曰,入齋室後,問安勿爲之。通禮,跪啓外辦,上乘輿出內閣門外,通禮,跪啓請降輿乘輦,上乘輦,出敦化門,由興化門·建明門·廣達門·興泰門還內,諸臣以次退出。
辛未閏三月二十八日午時,上詣延英殿,諸承旨宣醞入侍時,假承旨洪奭周·徐俊輔,假注書洪羲祖·尹豐烈,記事官朴齊聞·李龍秀,以次進伏訖。上命宣醞,引儀,引行都承旨洪義浩,行左承旨李文會,右承旨鄭觀綏,左副承旨申溆,右副承旨申絅,同副承旨權晙,入就拜位,行四拜禮。奭周曰,諸玉堂宣醞時,以司饔院官員擧行矣,今亦依此爲之乎?上曰,使司謁擧行,可也。奭周曰,擧行於殿上乎,殿下乎?上曰,殿下擧行,可也。頒酒肴于諸承旨,以次飮訖,行四拜禮。奭周曰,諸承旨,俱被曠絶之恩,方欲進箋,少伸感祝之忱云矣。上曰,承旨與玉堂有異,不必爲之矣。命書傳敎曰,殿座已罷,假承旨減下。通禮,跪啓請禮畢,上命退,諸臣以次退出。
辛未閏三月二十八日午時,上御隆武堂。召對入侍時,參贊官權晙,持詩傳第十卷,侍講官李志淵,持詩傳第十卷,檢討官李泳夏,持詩傳第十卷,直閣李光文,持詩傳第十卷,假注書尹豐烈,持詩傳第十卷,記事官朴齊聞,持詩傳第十卷,記事官李龍秀,持詩傳第十卷,以次進伏訖。上開卷命讀,志淵,讀自天合玄鳥,止一百五十四句。上曰,文義陳之。志淵曰,此章云邦畿千里,維民所止,朱子於大學,引用此句,以譬止於至善之義,止之爲字,其義大矣。人君之治法規模,學者之日用工夫,各止其所當止,無或有過不及之差,則致四海包括廣大之效,無一毫虧缺間斷之患矣。蓋心之所之,謂之止,殿下一心,萬化之源也,恒軫止所當止之義,克懋聖而益聖之工,則千里之畿,皆在統理之內,萬民之情,咸囿安止之化矣。伏願推類於此章文義,益加體念焉。上曰,下番陳之。泳夏曰,長發章,言成湯克懋日躋之敬。凡稱成湯之德者,有曰不邇聲色,不殖貨利,有曰以義制事,以禮制心,有曰從諫弗咈,改過不吝,有曰,與人不求備,檢身若不及,此皆足以見其日新之實。至於所謂敬之日躋者,其言愈約,而其意愈切矣。此詩以一敬字,形容其德。大抵敬者,包括上下,無處不當,程子曰,涵養須用敬,進學在致知,易曰敬以直內,義以方外,禮曰毋不敬,儼若思,安定辭,蓋儼若思者,敬之貌也,安定辭者,敬之言也,其未發時,加存養之工,已發時,懋省察之道,一動一靜,必欽必戒,則學者進修之業,人君致治之道,安往而非敬乎?濂·洛以後,敬之義尤爲深切廣大,欲求持敬之要,則不出乎一箇誠字也。殿下凡於事爲之間,敬以爲主,誠心做去,則日躋之聖,其將復覩於今日,伏願體念焉。上曰,參贊官陳之。晙曰,玉堂上下番所奏甚好,臣別無更達之辭,而大抵敬是徹上徹下之工,則問學之工,何往非敬?而人君之於民事,亦所當敬,殿下深居九重,草野民事,何以盡知?而生民之艱難疾苦,常若在於目前,洞洞屬屬,一念靡懈,則敬字之義,可以推類而盡之矣,伏願深留聖意焉。上曰,閣臣陳之。光文曰,下番及參贊官所奏,究其歸趣,則皆是敬字之義也。凡百事爲,非敬無以做得,以玄鳥章言之,初章云天命玄鳥,降而生商,次章云濬哲維商,長發其祥。夫一心對越,以事上帝,則天人感應,其理孔昭,其曰小心翼翼,克配上帝,其曰畏天之威,于時保之,此皆爲下克敬受天之祜也。且夫人君之創業守成,學問之成始成終,無往非敬,如或間斷虧缺,不以誠心做去,則非敬字之本義也,適因玉堂所奏,有此敷陳,伏願留念焉。上曰,玄鳥,何鳥也?志淵曰,註云鳦鳥,似是俗所謂燕也。上曰,降而生商,生字之義,何謂也?志淵曰,生祥啓基之謂也。上曰,松柏丸丸,丸丸何謂也?志淵曰,註云直木,蓋作廟之時,取以爲用也。上曰,註云此章,與閟宮卒章,文意相同,何謂也?志淵曰,閟宮卒章,卽作廟頌禱之詞,此詩,亦宗廟祭祀之樂歌,故卒章文義略相似矣。上曰,召對冊子已訖,更當以初卷爲之乎?志淵曰,然矣。志淵曰,本館詩傳只有一件,每於法講召對,輪回以入,日後召對案冊,巧値法講冊,則似有苟艱之慮,預先推移於他司,似好矣。上曰,輪回以入則一也,不必苟借他件,法講召對巧値,一卷則臨時變通,可也。上命玉堂·閣臣先退,志淵等退出,又命退,承史以次退出。
上在慶熙宮。停常參,只朝晝講。
藥房都提調金思穆,提調沈象奎,副提調洪義浩啓曰,祗謁眞殿,聖慕克伸,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮調攝氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。各殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申溆啓曰,明日常參·經筵,取稟。傳曰,只晝講。
鄭觀綏啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
鄭觀綏啓曰,卽者兵曹郞廳來言,今日殿座時,別侍衛不可不備,而判書李勉兢,有身病不得進參云,卽爲牌招,何如?傳曰,允。
傳于申溆曰,同副承旨,馳詣宗廟·景慕宮,奉審摘奸,仍詣受香所,奉審摘奸以來。
備忘記,波知僉使尹澤烈下直,長弓一張,長箭一部,片箭一部,筒兒一箇賜給。
傳于申溆曰,召對爲之。
以輪對官書啓,傳于申溆曰,依前首望爲之。
申溆,以禮曹言啓曰,頃以薩摩州漂倭二十四名等,入送事書契,令承文院,考據前後問情辭緣,纔已撰出下送矣。卽接東萊府使尹魯東所報,則原狀啓中,漂倭到泊牛巖,卽二月二十七日,而今此書契中,則以正月二十七日領到牛巖樣書來者,日子大爲相左爲辭矣。交隣文字,何等緊重,而撰出之際,未能審愼,致有此往復稽滯之擧者,萬萬未安,本院當該提調推考,撰出之吏文學官,令政院,捧現告勘處,書契卽速改撰,定禁軍,賚持罔夜下送之意,分付,何如?傳曰,允。
申溆啓曰,因禮曹草記,吏文學官,令政院,捧現告勘處事,允下矣。何傳旨捧入乎?敢稟。傳曰,令該府,拿問處之。
傳于李文會曰,弘文館吏隷賞格,令該曹,考例題給。
鄭觀綏,以兵曹言啓曰,今閏三月各廳堂下武臣朔試射,臣曹連因有故,不得爲之之意,敢啓。傳曰,知道。
鄭觀綏,以兵曹言啓曰,今春等能麽兒考講時,訓鍊院主簿徐纘修,武臣兼宣傳官李志淵·宋寬培,部將申應祿·趙濟建,一次不通,訓鍊院主簿尹載鐸,武臣兼宣傳官李憲植,部將鄭奎行,守門將趙畊鎭·申在元,刑曹正郞李晉會,長興庫主簿趙,禮賓寺直長李橚義,盈庫主簿李彦柱,典獄署主簿李光根,二次不通,守門將高慶赫·李行敏,三次不通,竝依定式,從重推考,武臣兼宣傳官姜熙文,四次不通,越俸一等,何如?傳曰,允。
李文會,以義禁府言啓曰,卽接月令醫員張鍰手本,則時囚罪人張至冕,素患痰癖之症,處冷添劇,呼吸喘促,轉側須人,李海淸,疝積之症,闖發於處冷之餘,寒氣衝上,有時昏窒,俱有難保之慮云,罪人病勢如此,則一邊保放,一邊草記,曾有定式矣。張至冕·李海淸等,姑爲保放之意,敢啓。傳曰,知道。
申溆,以禁衛營言啓曰,謹依定式,臣光益,進詣南壇,奉審摘奸,則壇上與階砌紅箭門內外,俱爲無頉,松木則漸就蒼鬱,禁樵守護等節,另加申飭之意,敢啓。傳曰,知道。
辛未閏三月二十九日卯時,上詣弘文館,朝講入侍時,行都承旨洪義浩,行左承旨李文會,右承旨鄭觀綏,左副承旨申溆,右副承旨申絅,同副承旨權晙,假注書洪羲祖·尹豐烈,記事官朴齊聞·李龍秀,直提學洪奭周,以次侍立。時至,左通禮,跪啓請外辦,上具翼善冠·袞龍袍,乘輿出興泰門,觀綏,進前奏曰,兵曹判書李勉兢,牌去來,則姑未入來,而別侍衛不備,何以爲之乎?上曰,令次堂擧行。駕前下敎由顯謨門·廣達門·金商門,至弘文館,通禮,跪啓請降輿,上降輿陞座,諸臣以次進伏訖。上曰,講官行禮,可也。義浩曰,下番外,注書及上番,下殿行禮,下番講冊,注書持入似好矣。上曰,惟。奭周·文會·豐烈·齊聞下殿,領事以下行禮,領事金思穆,持詩傳第四卷,知事朴宗來,持詩傳第四卷,奭周,以特進官,持詩傳第四卷,特進官朴宗京,持詩傳第四卷,文會,以參贊官,持詩傳第四卷,掌令牟達兼,持詩傳第四卷,侍講官李志淵,持詩傳第四卷,檢討官李泳夏,持詩傳第四卷,豐烈,持詩傳第四卷,齊聞,持詩傳第四卷,龍秀,持詩傳第四卷,以次上殿進伏訖。溆曰,臣以傳香該房,受香諸處奉審,當爲進去,故仰達矣。上命書傳敎曰,同副承旨,馳詣宗廟·景慕宮,奉審摘奸,仍詣受香所,奉審摘奸以來。晙曰,臣待罪推考房,而今承奉審之命,推考,例不得奉審矣,何以爲之乎?上命書傳敎曰,刑工換房。上開卷讀前受音一遍訖,命讀新受音,志淵,讀自終風何有,止章六句。上命釋義以奏,志淵釋奏。上曰,文義陳之。志淵曰,此章云君子至止,錦衣狐裘,顔如渥丹,君子至止,黻衣繡裳,㑉玉鏘鏘,卽秦人美其君之辭,而不過贊其衣服之盛,容貌之美而已。夫摹盡人君之德敎,形容人君之治化,則其言固何限乎?而顧乃區區於衣服容貌之末節者,何也?可見其秦君之不能於德敎政化,而徒尙乎衣服容貌也,亦可見其民蚩蚩貿貿,不識德化之可贊,而惟知容服之爲美也。卷阿章有曰,愷弟君子,四方爲綱,四方爲則,泮水章有曰,魯侯戾止,言觀其旂,無小無大,從公于邁,此皆美其王贊其君之辭,俱可見形容德敎底意,非可與此章比論。而此章之容服,可謂彼其之子,不稱其服也。今殿下,有作君作師之位,行實心實德之政,必不以容貌外飾之事,少留於聖心,而此非但治化而言,凡於用人之際,必取其强毅木訥之人,斥其巧言令色之類,則上行下效,自無外飾之習,是爲飭勵群工之道,而此等文義,深加體念焉。上曰,所陳甚好矣。上曰,下番陳之。泳夏曰,君子至止,黻衣繡裳,佩玉鏘鏘,壽考不忘,卽頌禱其君之辭。大抵君子云者,有德者之稱,反是則曰小人,而君子小人,又有貴賤之別,書曰,稟聰明作元后,中庸曰,大德必得其位,唐陸贄奏議曰,德配天曰皇,德配地曰帝,德配人曰王,蓋天命有德,作之君師,其曰允矣君子,樂只君子之君子云者,皆指有德之君而言也。非但人君而然也,人臣之有爵位有年德者,亦有君子之稱,有曰野人養君子,有曰君子在朝,小人在野,雖一命之士,苟能修身篤行,則亦當稱之以君子,況人君,以至尊至貴之位,有巍蕩難名之德,則臣民之愛戴感頌,秉彛則然,至稱以聖人,又謂之君子,蓋以有德之稱,必欲稱其君,民心之油然樂善,有以知矣。人君必也顧名思義,思所以副其名之道,今殿下,臨幸開講,適値此章,事非偶然,若有所待,臣等蒙被曠絶之恩數,擧切旣見君子之喜,其所以頌祝之語,亦不出壽考不忘四字,而竊附虎拜稽首天子萬年之義,伏望殿下,推此恩於八域,俾愚夫愚婦,皆有臣等今日之祝,則太平萬歲,自今伊始,是爲臣等區區之祝也。上曰,所陳甚好矣,領事陳之。思穆曰,此章別無文義之仰陳者,而有曰壽考不忘,其註曰,欲其居此位安此服,長久而安寧也,因此而臣有所文義外仰奏者。夫保嗇聖躬,爲長久安寧之第一義,而至於威儀禮制之間,儀文則率由舊章,宮室則肯構肯堂,凡百事爲,動先憲,則非但此章文義之反隅而已。且臣適忝保護之任,五日日次,輒承不必入侍之批,竊不勝區區下忱矣。伏願繼自今,頻許入診,詳察聖候,則壽考無疆,長久安寧,是臣之至祝也。上曰,知事陳之。宗來曰,上下番玉堂,已盡仰達,臣則無更奏者,而大抵玉堂,以衣服容貌外飾也,苟無實德,無足爲美仰陳,其言固好矣。西戎之俗,强悍蚩蠢,不知實德之爲貴,徒稱容服之誇美,其頌君之辭,亦不過如此,此專由於人君之導率,未有以德敎治化及人者也。今殿下,監法於此,推類於此,則八域生靈,自致於變之休矣。上曰,特進官陳之。奭周曰,上下番以容服謂之外飾,而臣之愚見,與玉堂不同,請敷演而陳之。容貌衣服,似外而實內也,古書曰,非先王之法服不敢服,春秋曰,袞冕繡裳昭其度也,孔子曰,正其衣冠,尊其瞻視,詩曰,抑抑威儀,惟德之隅,曾子曰,動容貌斯遠暴慢矣。由此觀之,則苟無實德之充諸中,雖衣服容貌之美,無足觀也,況人君處崇高之位,爲八域之瞻視,則衣服容貌之間,或有非禮之端,是豈修實德行實政之效乎?伏願殿下,推類於此,勿以衣服容貌,爲外而忽之也。上曰,特進官陳之。宗京曰,衣者身之文也,德華存諸中,容貌發於外,苟無實德,何以致外貌之粹美乎?且夫衣服,一身之主,非先王之法服,不敢服,日前尙衣提擧之有所疏陳也,特下優批,許令還下,臣等固不勝欽仰萬萬,伏願克推是心,雖尋常容服之間,深加留念焉。上曰,參贊官陳之。文會曰,臣意則與玉堂上下番所陳之義不同,而其中實德二字則好矣。此章大而與鄒經所云,見羽旄之美,聽管籥之音,擧欣欣然有喜色相告之意,相爲表裡。蓋此時秦君,果有實德實政,故其民愛戴之瞻,其容貌衣服,而相與歎美頌禱之辭,至發於歌詠,觀於其君也哉一句,尤可驗民情之深且切矣。此雖戎狄之君,畢竟招八州朝同列之氣像,不待無衣詩,已有所權輿於此章。夫秦君,若無實德實政,則雖有容貌之盛且美,民之見者,似不至若是其歡樂之,伏願此等處,亦加澄省焉。上曰,此章,與車轔·駟鐵,相爲表裡,而註曰,居此位安此服,長久而安寧,何以則有是德而有是福耶?志淵曰,內有實德,發於容貌衣服之間,則宜其有贊美頌禱之辭也。居此位安此服,長久安寧之道,專在於修實德行實政矣。上曰,此章別無文義,以故事,敷演陳之,可也。志淵曰,猝乍間,無以指的仰對者,而上章卽思賢之詩也。其曰遡迴從之,道阻且長者,言其思之切而終不可得見也。方今講筵日開,僚屬相見之時,山林諭善,未及招延,此實爲今日急務,伏願益加誠禮,期於招倈焉。且近來旱風連吹,麥農其將判歉云,民事實爲悶然,向日次對,以貯水事,有所仰奏,而祈雨祭,每於已無及之後設行,畢竟則無所益焉。伏望貯水祈雨等事,令廟堂,更加申飭。谷山亂民大處分之後,無論有罪無罪,擧皆風飛雹散,不保其生云,伏願體春生秋殺之化,推恩威竝行之義,招諭安接,俾保其産業焉。上命掩卷,思穆進前奏曰,早朝勞動,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,惠慶宮調攝中氣候,何如?上曰,一樣矣。思穆曰,嘉順宮氣候,何如?上曰,一樣矣。達兼曰,請正法罪人鏔,亟施孥戮之典。上曰,不允。出擧條達兼曰,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,快正典刑。上曰,不允。出擧條達兼曰,請周爀,亟令王府,嚴鞫得情,快正典刑。上曰,不允。出擧條達兼曰,請亟下三啓依允之傳旨,令該府擧行焉。上曰,不允。出擧條達兼曰,請物故罪人基讓子寵億,姑先施以竄配之典。上曰,不允。出擧條達兼曰,請古今島定配罪人李東萬,亟令王府,設鞫嚴問。上曰,不允。出擧條達兼曰,請物故罪人國仁支屬應坐之類,亟施島配之典。上曰,不允。出擧條達兼曰,請朴紀淳,亟令王府,拿來嚴問,以重鞫體。上曰,不允。出擧條。以上竝措辭見上達兼曰,民生休戚,專係於守令,守令黜陟,寔在於道臣,挽近以來,貪官汚吏,不念字牧,專意掊克,顧彼生靈,何計聊生?咸戴之誠,今古秉彛,而迫於困瘁,號祝聖澤,殿最之一筆爽實,害及億兆生民,況大無之餘,救生無路乎?太平何難?保民實是太平之本也。六月殿最不遠,預飭各道道臣,墨倅暴官,無所貸而貶之,良吏賢宰,考其績而褒之,則吏得人才,民蒙聖澤,請嚴明殿最,懷保山民焉。上曰,依啓。出擧條左通禮跪啓請禮畢。王大妃殿進御加味六君子湯前方中,川芎減五分,去天麻·山梔,加白芥子一錢,吉梗五分,自今日,五貼式,日次製入事。榻前下敎惠慶宮進服加味順氣散前方中,去靑皮,加吉梗七分,自今日一貼式煎入事。榻前下敎上下殿乘輿,由金商門·廣達門·顯謨門·興泰門,還內後,問安勿爲之。出榻敎還內,諸臣以次退出。
辛未閏三月二十九日午時,上御延英殿。晝講入侍時,知事朴宗來,持詩傳第四卷,特進官朴宗京,持詩傳第四卷,參贊官申絅,持詩傳第四卷,侍講官李志淵,持詩傳第四卷,檢討官李泳夏,持詩傳第四卷,假注書洪羲祖,持詩傳第四卷,記事官朴齊聞,持詩傳第四卷,記事官李龍秀,持詩傳第四卷,武臣行副護軍洪龍健以次進伏訖。上讀前受音一遍訖,命奏新受音,志淵,讀自交交黃鳥,止黃鳥三章章十二句,解釋章句以奏。上讀新受音一遍,仍命陳文義。志淵曰,此章,詩人哀其子車氏三子而作也。以其三章之百夫之特,百夫之防,百夫之禦云者觀之,則可知其三人之賢,而大旨曰,皆秦之良也,所以擧國人百身之願,一辭同然矣。夫秦穆覇主,而終不革西戎之舊俗,殘人之政,至於此極,得賢而治,尤何可論?大抵國之治亂,全係於得賢共理,苟其賢也,雖有可罪之事,亦多贖用之道,若宋之華元,被獲於鄭,則宋以文馬百駟易之,齊之管仲,見囚於魯,則桓公,釋射鉤之嫌而請之,惜賢才之意有如是矣。今此秦良之無罪就殉,實是穆公之大失,而秦之無良,自此兆焉。後世以來,雖無殉人之事,而若其有賢而不顯於世,終與草木而同腐,則其生其沒,夫孰知之?此實與生納壙中,無所間焉。顧今聖明在上,君子在朝,顧無有賢不用之歎,而每於此等文字,反觀自省,惕然監戒,必以大舜野無遺賢,成湯旁招俊乂,爲自期,以爲任賢使能,各得其職之道,是臣之望也。上曰,下番陳之。泳夏曰,黃鳥章,可謂一言而喪邦矣。孔子曰,秦之不爲盟主也宜矣,孟子曰,殺一不辜而得天下,不爲也,章下注云,穆公之殉百七十七人,不可但以失政失德論也。夫秦以岐·澧舊地,穆公遂覇西戎,王業之成,若在朝夕,而至於始皇而成,卒亦二世而止,國祚之不長,職由於此。鄒經又曰,不嗜殺人者,能一之,其註云,漢高·光武·唐太宗及宋太祖,能一天下者,四君皆以不嗜殺人致之,其餘秦陳及隋,力能合而好殺不已,故或合而復分,或隨而亡國。夫行仁政於天下,而嗜殺者未之有也。苟行仁政,則躋斯民於春臺化育之中,而不行仁政,則驅斯民於溝壑顚連之境,是何異於若己擠之乎?見今荐饑之餘,民命近止,惟我殿下,憧憧軫恤之念,靡不用極,近又有箚子樣陳瘼之敎於八道四都,德意春溫,辭旨藹然,庶幾雨暘調和,百祥咸湊,而顧今旱乾太甚,風氣凄冷,農家之望望惜乾,日甚一日,俄筵,亦以祈雨祭事發端,而近例多以晩後設行,縱得沛然之澤,而輒多已無及之歎,保民之道,專在於不違農時。迨今立夏已過,臣愚以爲少待一兩日,不卜日設行,未爲不可,伏願益加聖念於保民務本之道,凡於此等文字,如是推類反觀,是臣區區之望也。上曰,知事陳之。宗來曰,此章別無文義,而以如可贖兮,人百其身云者,看之,三良之關於其國,可謂重矣。凡人之無知者,猶能愛惜賢人,至有百其身之願,穆公以遂伯西戎之君,顧不識此箇道理,未知抑或其亂命,而大抵西戎之國,只知其流傳謬習之不可廢,不知其爲國爲民之身後計,可見穆公之本無學識,全昧義理也。夫人之天姿雖明,不能於學問,則無以別賢愚而辨事理,帝王家爲治之道,尤有關於學識之明與不明,伏願體念焉。上曰,特進官陳之。宗京曰,臣則別無可陳者,而上下番及知事已陳之,以此體念焉。上曰,參贊官陳之。絅曰,臣亦無可達者矣。上曰,交交黃鳥,止于棘,棘字之中,亦有意義耶?志淵曰,棘字,似是叶韻之故,而蓋以黃鳥之美,止于荊棘之上,以比三良之殉,興禮中,亦有比體矣。宗來曰,因所見以起興也,別無深義矣。上曰,交交云者,何謂也?志淵曰,似是交相往來之貌也。上曰,止于棘之止字,何謂也?志淵曰,綿蠻黃鳥,止于丘隅,止者,定與坐通義也。上曰,誰從穆公云者,有設問之意耶?志淵曰,其下句則有實辭相答之義,作詩之體然矣。上曰,三良果賢乎?志淵曰,別無事蹟之見於書史者,而以其人百其身一句觀之,則可謂秦之賢人,而穆公初成覇業,固宜用賢惜才,垂法後世,而於此一事,戎俗未祛,至於始皇,而有驪山之事,及至胡亥,殘忍之政,不一而足,此皆穆公之所以啓也。上曰,生納壙中,抑何心乎?必有其故,其陳之也。志淵曰,古或有明器像人,納之壙中之制,而夫子曰,始作俑者,其無後乎?況生人納之壙中,可乎?秦以戎狄之俗,有此不忍之事矣。上曰,交交黃鳥,止于楚棘,桑與楚,有一節深於一節之義耶?志淵曰,此亦叶韻故也。上命掩卷,志淵曰,殿下,嘗御經筵,殆無虛日,臣等忝在侍講,一無裨益之效,而徒被曠絶之恩數,只切惶恧之忱,日前延英宣醞之擧,今日玉署臨講之榮,寔出於列聖朝家法,而謹稽本館之誌,英廟朝六次臨御,先朝一番臨幸時,俱有進箋稱謝之擧,其在臣等之志恩頌感之忱,明當奉箋稱謝,粗伸萬一之微分,故敢此仰達矣。上曰,無已頻數乎?志淵曰,館誌與謄錄,有受敎若曰,有臨幸之事,則奉箋稱謝,若有別恩典,則爲之,日前宣醞,以別恩典進箋矣。上曰,有已例,則爲之,可也。仍命經筵諸臣先退,宗來等退出,又命退,承史以次退出。
辛未閏三月二十九日午時,上御隆武堂。召對入侍時,參贊官鄭觀綏,持詩傳第一卷,侍講官李志淵,持詩傳第一卷,檢討官李泳夏,持詩傳第一卷,假注書尹豐烈,持詩傳第一卷,記事官朴齊聞,持詩傳第一卷,記事官李龍秀,持詩傳第一卷,以次進伏訖。上開卷命讀,志淵,讀自詩集傳序,止卷之一。上曰,文義陳之。志淵曰,此篇別無文義,而國風之弁諸篇首,蓋其義有所取矣。詩者,民俗歌謠之辭,而謂之風者,其言之感人,如物之因風而動也,風之義甚大,大而言之則有曰風動四方,有曰風行草偃,此則喩在上之人,化民成俗之方,若風之東吹則樹靡之東,西吹則樹靡之西。大抵民俗,本無善惡,惟在人君導率之如何耳,故二南,獨爲風詩之正,而文王后妃之化,自家而國,自近而遠,以至鄕黨閭巷,其言粹然無不出於正,得之性情樞機之始,發於咨嗟咏歎之間,至及於江·沱·汝漢之俗,而咸得男女之正,此豈非風之於萬物,鼓動而響應者乎?顧今化民成俗之道,自近及遠之化,不外乎風之一字,殿下之聲敎德化,克追乎昔周盛時,則萬民之靡然從之,其猶風物之相應者矣,伏願推類於二南之義,偕底于一變之化焉。上曰,下番陳之。泳夏曰,二南之詩,凡二十五篇,無非好箇文義,而請就兎罝章而陳之,其曰赳赳武夫,公侯干城,蓋歎美文王作人之化,而賢才之衆多可知矣。聖化懋長育之道,人才有作興之美,以至耝耰棘務之賤,亦有楨榦腹心之材,推類此章之特言武夫,則尤可見文物之彬彬,而吉士之藹藹矣。棫樸·旱麓之詩,專言文雅之治,而其曰六師及之,又曰遐不作人,則德化之無所不及,武事之無所不備,從可驗矣。後世則未見育才之化,專昧用人之道,草野之間,亦豈無干城之材?而埋沒沈淪,終身無聞者,專由在上之人,不能旁求搜羅,思所以簡拔收用之道也。我國則尤有甚焉,不問人材之賢否,但見門地之高下,簪纓世族,則雖無尺寸之能,而率以錄用,草萊賤流,則縱有干城之材,而未免沈沒,此豈盛世用賢得人之道乎?挽近以來,朝端之賢才,非不多矣,招賢之盛意,非不勤矣,安知無君子有在野之嘆,英材有虛老之人乎?伏願留念於作人育才,尊賢使能之道焉。上曰,參贊官陳之。觀綏曰,臣則無可達之辭矣。上曰,文義則別無可問者,以故事陳之,可也。志淵曰,昨日,有本館親臨開講之下敎後,取覽本館志,考出謄錄時,見肅廟辛未十一月,有宣醞于本館,因下御製七絶一首,竝小序,恩諭鄭重,御筆書下,上下番奉箋稱謝,仍刻御製于板,揭之本館,此事非但榮耀之曠絶,因此而竊有感焉。日前親臨延英殿宣醞於諸玉堂之擧,可謂盛事之前後相符,而今年又爲辛未,與肅廟朝宣醞之年,爲再周甲也。此雖偶然相同者,實爲事若有待而然矣,甚爲稀世之事,故仰達矣。上曰,下番陳之。泳夏曰,今日召對,乃周南·召南二篇也。周公治內,召公治外,對揚文·武之休命,宣布文·武之德敎者,二公之事也。今承本文外敷演他義以奏之敎,臣請以二公之事陳之。成王沖年嗣位,二公夾輔左右,凡嘉言嘉謨之日陳於前者,考之經史,前後何限?而若其喫緊切要處,則周公,以無逸二字戒之。召公以諴小民爲祈天命之本,以疾敬德爲諴小民之本,非但成王之所當勉,實爲後世之龜鑑,伏願以此體念焉。上曰,又以我朝故事陳之。志淵曰,臣嘗見羹墻錄,肅廟御晝講敎曰,書筵開講之時,不但講說文義,必以閭巷物情艱艱疾苦之狀,反覆陳達,使耳聞熟習,可也。聖朝此訓,實爲後日監法者矣。上曰,記其肅廟朝何年事乎?志淵曰,年條則臣亦未詳,而寶鑑則想或記年矣。上曰,又陳之。泳夏曰,顯廟朝嘗御講筵,討論經旨,語及桀·紂·湯·武事,講官權諰對曰,人臣之道,當曰君有桀·紂之不德,則豈無湯·武之興乎?以是爲心,則可以永保其國矣。顯廟擊節嘆賞,以爲格言,至今傳之矣。上曰,更以他事陳之。泳夏曰,俄者上番,以肅廟朝辛未宣醞于玉堂,今番宣醞,又在今年辛未,事不偶然爲奏,非但此事,凡年甲之相符而事之稀貴者亦多矣。臣嘗稽野乘有云,唐堯元年甲辰,至皇明洪武元年戊辰,至太祖大王元年壬申,亦爲三千八百七十五年。夫唐堯,中國之聖人,檀君,我東之初立君長,而明太祖皇帝,太祖大王卽位元年之如是相符,亦異事也。上曰,更陳之。志淵曰,二南之詩,周家八百年王化之攸基,考之其詩,可謂萬善俱備,不可以一二計,而有非自周以下諸國之所可與論也,就葛覃詩章下註,而可知其旣富而能儉,雖以儉之一事言之,禮有王后親織玄紞之文,后妃之親治絺綌,深得古禮,亦可謂卓異美事,而後世則漢文崇儉之德,庶幾近之,惜百金於營臺,愼夫人衣不曳地者,亦漢以後儉德之莫能及者矣。上曰,更陳之。泳夏曰,我宣祖大王,天姿卓越,明習庶務,剖決如流,動合規度,在下之人,無論大小臣僚,不敢贊一辭,趨走奉行而已。當時之人,爲之語曰,惶恐待罪承政院,上敎允當備邊司,至今傳爲美談矣。上命玉堂先退,志淵等退出,又命退,承史以次退出。
上在慶熙宮。停常參,只晝講。
申溆啓曰,明日常參·經筵,取稟。傳曰,只晝講。
鄭觀綏啓曰,來初五日,朝參日次矣,敢稟。傳曰,停。
李文會啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
鄭觀綏啓曰,禁衛營將官來言,今日本營軍兵,日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
鄭觀綏啓曰,禁衛大將李堯益,以掃墳事,京畿龍仁地下去矣,所佩命召,來請還納,何以爲之?而將兵之任,不可一刻無摠察之人,何以爲之?敢稟。傳曰,仍佩往來,御將兼察。
李文會啓曰,假注書洪羲祖,身病猝重,勢難察任,今姑改差,何如?傳曰,允。
申溆啓曰,輪臺官戶曹正郞李周憲,禮曹正郞洪宅柱,兵曹正郞李仁迪,刑曹正郞南鼎來,工曹正郞金初燮來待矣。傳曰,入侍。
傳于李文會曰,按覈使入侍。
李文會啓曰,行大司憲李直輔,執義宋啓榦,掌令李英發,持平姜學濬·林處鎭在外,掌令牟達兼牌不進,監察茶時之意,敢啓。傳曰,知道。
以掌令牟達兼牌不進罷職傳旨,傳于李文會曰,只推。
鄭觀綏啓曰,禁衛大將,御將兼察事,命下矣。兼察禁衛大將李堯憲,牌招聽傳敎,何如?傳曰,允。
申溆,以禮曹言啓曰,冬無尺雪,春之犁雨,而立夏以後,暵乾愈甚,麥將失稔,秧亦愆期,言念民事,誠極渴悶,不待夏至,請擧圭璧,已多其例,初次祈雨祭,不卜日今初三日三角山·木覓山·漢江,依例遣堂下三品官,虔誠設行,何如?傳曰,允。
申溆啓曰,明日祈雨祭齋戒相値,視事頉稟之意,敢啓。傳曰,知道。
申絅,以吏曹言啓曰,今此漢江祈雨祭典祀官兼大祝前直講李沆,時無職名,令該曹口傳付軍職,何如?傳曰,允。
兵曹口傳政事,副司果單李沆。
傳于申溆曰,發遣吏郞,諸執事淸齋與否,摘奸以來。
申溆啓曰,卽者檢閱朴齊聞,以其親病,陳疏徑行,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
申溆啓曰,左右史不可不備,別兼春秋李光文·洪敬謨·李紀淵,竝卽牌招,以爲推移入直之地,何如?傳曰,允。
洪羲祖改差,代以李魯秉爲假注書。
傳于申溆曰,明日親臨建明門,賜米興化門外近處四坊飢民,該房知悉。
傳于權晙曰,明日出宮門路,以廣達門爲之。
權晙啓曰,卽伏見司諫李基崇縣道疏之到院者,則疏辭有臣愚死罪之句語,蓋此四字,前因大僚擧條,有令政院察飭之敎矣。原疏係是言事,故雖不得不捧入,而不可無警,推考,何如?傳曰,允。
鄭觀綏以司僕寺一二提調意啓曰,大靜前縣監韓吉謩遞任,進上馬二匹,今纔上來,禾毛色別單書入,而依例內厩立養之意,敢啓。傳曰,知道。
鄭觀綏啓曰,卽伏見司僕寺進上馬單子啓下者,則啓字誤踏於年月之內,事甚未安,當該中官,不可無警,從重推考,何如?傳曰,令該府拿問處之。
以平安監司李晩秀狀啓,平壤府民家失火事,傳于權晙曰,聞甚矜惻,別加慰撫事,分付。
申溆,以奎章閣言啓曰,景慕宮·望廟樓,今朔奉審無頉之意,敢啓。傳曰,知道。
申溆,以戶曹言啓曰,參判李庚運,與佐郞趙鎭壽,工曹參判趙弘鎭,佐郞金履祜,依定式進詣於義本宮奉審,則姑無頉處之意,敢啓。傳曰,知道。
權晙,以備邊司言啓曰,卽見開城留守南公轍狀啓,則以爲本府穀摠,自來不敷,而農節漸晩,種糧匱乏,各倉各鎭各穀,限三千五百石特許加分事,令廟堂稟旨分付矣。春節有閏之歲,麥秋差遲,這間艱食,民勢固然,而本府則所屬三鎭,散在各處,窮春排還,自前尤難,府鎭各倉留條中各穀三千五百石,依狀請許令加分,何如?傳曰,允。
鄭觀綏,以都摠府言啓曰,副摠管李羲甲,以漢城府右尹,本府坐起,晝仕出去,而逐日赴坐,煩稟未安,入番間除草記往來之意,敢啓。傳曰,知道。
司諫李基崇疏曰,伏以臣衰門一措大耳,晩後一第,濫通仕籍,間者踐歷,悉踰涯分,而自來蒲柳之質,望秋先衰,今焉桑楡之景,洽過七旬,病與年深,漸無榮途之戀,跡以世疎,自分明時之棄,蟄居鄕廬,殆同伏皁之驥,調息杜門,便成縮泥之龜,豈意簪履之收,復侈癃廢之軀,恩褫屬耳,除旨復降,華誥聯翩於郵致,馹召頻繁於蓽門,自顧衰朽之賤,何以得此於聖明也?銜恩珮榮,實不知措躬之所,伏況前日違傲,已犯罔赦,而荐降恩除,特紆寬貸,聖度天大,雖無譴責之加,臣分怵畏,尤切自訟之忱,宜卽蹶趨簉,以贖前愆,且況黼座移御,百度改觀,尤當趨進外廷之末,以伸起居之忱。而第念臣素患風眩之祟,乘春苦劇,尋常暈倒,殆若昬迷底人,咫尺運動,輒須扶將之力,步屧未出於房闥,巾櫛不施於旬朔,鄕里之間,自處以病廢,晝夜之頃,不離於藥餌,復起爲人,斷無其望,而跨馬登程,尤非可論,臣之情勢,到此益窮且蹙矣。遠辱聖朝收召之恩,徒添人臣逋傲之戾,雖緣實病之纏綿,有非義分之可安,扶起病枕,不禁悚蹙之私,略收昏思,忙暴疾痛之呼。伏乞天地父母,諒臣癃病之實,亟垂鞶帶之褫,俾得專意調治,以安微分,仍治臣逋慢之罪,以爲人臣不忠者之戒焉。臣方自訟罪戾,乞免見職,更有何說,敢贅尾陳。而區區憂愛,情不自已,跧伏涔涔之中,不揆荒蕪,敢效一日之策,惟殿下少垂察焉。於戱,我國家祖宗朝四百年來,所扶植而培養者,先以廉恥爲重,而朝廷士夫之間,所隄防而撕警者,亦以名檢相尙,上之所作成也,下之所自厲也,惟是廉恥二字而已。是故上下四百年間,名公碩輔,磊落相繼,事業聲望,至今赫然耳目,而擧皆自好於名節,敦尙乎廉素,蔚然爲矜式之標,故持匀秉軸,而有公正之美,按部牧民,而有淸平之譽,以之躁競之輩,不齒於士類,貪婺之徒,見枳於淸義,流風餘韻,至今可以想見,此豈但風氣之使然耶?蓋其所培養而扶植者,有自來矣。朝廷取人,專以氣節爲重,人臣進身,亦以名檢自期,在國秉政之臣,擧是難進易退,而陶範世敎,亦以此箇道理故也。近日以來,澆風日盛,廉防先壞,朝野之上,侈靡相尙,士夫之間,勢利相傾,放倒名檢,刀錐是競,貪墨成風於外,躁進相望於內,苟涉於科目,則士皆捨身而忘命,一見財賄,則人多冒恥而蔑法,更不知世間有羞恥事耳。以此貌樣,因循於苟且之政,則風俗安得不壞了?人才安得不藐然?民生安得不困悴也哉?宋臣之言曰,廉恥之俗成,而忠義之風起,今乃四維不張,頑頓無恥之俗,流行而不知止,則爲殿下忠義之士,又將無幾,將誰與爲國而圖治也?重以綱紀漸弛,法令不行,人心無良,世變層生,掖隷之賤,至犯戢盜之官,愚民之黨,敢逐守土之吏,聚徒橫肆之習,公行於朝市之街,結黨掠奪之變,至及於符信之重,遠近解體,有識寒心,臣愚死罪,竊恐我殿下,振勵奮發之政,有所未盡於命令施措之間,故踰分犯上之弊,闖然肆發於坊曲愚迷之流,此誠惕然修警之會也。詩云勉勉我王,綱紀四方,宋臣箚議,因以釋之曰,如身使臂,如臂使指,莫不率從,此誠要切之論,而可以爲殿下誦之也。勉勉之道,固不在殿下之身上乎?顧今厲一世已澆之風,振今日將頹之綱,其機特不過一轉移間事耳。用人之際,專尙其氣節名檢,苟有涉於躁競貪婺之習者,深加斥退而疎遠之,又或有敦尙志行,稍欲自好者,則爲之奬詡而擢用之,殿下亦以則哲之明,試之於任使之間,洞示好惡,而遠近習便佞之徒,親賢士學問之人,以之薰陶德性,將就緝熙之工,則太平致治之要,自此伊始,而拭目賁變之效,可期於今日矣。惟此所陳,語實陳腐,固不足仰裨聖明,而顧今求治急先之要,恐無踰此,幸無以其人之微而廢其言也。臣無任云云。省疏具悉。所陳極其切實,務當留念,爾其勿辭,俟間上來。
檢閱朴齊聞疏曰,伏以臣之老母,方在臣父水原府任所矣。素患風痺之症,每當春夏之交,如期復發,屢經危域,臣雖在家之時,未嘗少須臾弛慮,況今鎖直閱月,戀結之私,無日不然,憂慮之念,有倍他時。卽接家信,則急伻委至,臣母宿病又發,加之以疸毒猝劇,手部紅癢,精神眩暈,食飮全却,氣力綿綴,雜試刀圭,姑無顯效,床笫之間,轉側須人,臣旣終鮮,無他看護,聞報焦熬,方寸飛越,按住不得,玆敢冒死仰籲,徑出禁扄。伏乞天地父母,俯垂諒察,特遞臣所帶之職,仍治臣擅行之罪,以肅朝綱,以安私分,千萬幸甚。臣無任云云。省疏具悉。爾其勿辭往護。
辛未四月初一日午時,上御延英殿。晝講入侍時,特進官閔耆顯,持詩傳第四卷,同知事李存秀,持詩傳第四卷,參贊官權晙,持詩傳第四卷,侍講官李志淵,持詩傳第四卷,檢討官李泳夏,持詩傳第四卷,假注書尹豐烈,持詩傳第四卷,記事官朴齊聞,持詩傳第四卷,記事官李龍秀,持詩傳第四卷,以次進伏訖。上開卷讀前受音一遍訖,命讀新受音,志淵讀自鴥彼晨風,止章六句。上讀新受音一遍訖,命釋義以奏,志淵解釋章句以奏。上曰,文義陳之。志淵曰,今日所講晨風章,別無文義,婦人思其夫而作也。其曰如何如何忘我實多者,忘之爲字,其旨切要且緊,人君監戒之道,學者進修之工,忘字之爲害也多,故論語曰,操則存舍則亡,鄒經曰,必有事焉而心勿忘,又曰求則得之捨則失之,以我國列聖朝治法規度言之,政令事爲,恒軫不忘之道,大事則備局草記,小事則政院啓辭,無一遺忘之患矣。今殿下總攬萬機,一念孜孜,豈或有一分遺忘者?而各司則頹惰因循,便成痼瘼,伏願董飭群工,克祛此弊焉。且於尋常燕閑之際,講筵討論之時,以一箇忘字,恒存于心,當食思稼穡之艱,當衣念蠶績之勞,念念不忘於民生疾苦,則太平萬歲,自今伊始,伏願體念焉。上曰,下番陳之。泳夏曰,上番以如何如何忘我實多之文義仰奏,臣亦因此而陳之。君子之行,苟非勞苦,則其思念之切,必不至此矣。大抵此章,卽怨刺之言也。其時君子或以兵革征戰之事,或以土木興作之役,赴於王事,而久不歸來,婦人歎其夫不在,而思念之情,至發於歌詠之間矣。在上之人,以義使民,不奪其時,則內豈有怨女,外豈有曠夫乎?伏願推類於此章文義,俾八域幾萬生靈,各自樂業,無一夫不獲之嘆,則豈不休哉?上曰,同知事陳之。存秀曰,此章,婦人思念其夫而所作之詩也。而其曰憂心欽欽如醉云者,可以知不獨思念其夫,必有不得其所之歎矣。閭巷匹婦之未見君子爲憂者,似是微細事,而聖人採詩之義必有所取,且可見其時人君之政敎矣。書曰,疇若予上下草木鳥獸,中庸曰,天地位萬物育,物猶然矣,況人乎?凡民之得所失所,專在人君導率之如何,伏願深加體念,修德行政,則八域生民,自底熙皥之域矣。臣曹於羹墻錄,見英廟讀唐風至鴇羽章,軫軍卒從役之勞,西北防戍軍,特頒銀錢,此實出於恤民之盛德至意,而可爲今日監法者矣。上曰,特進官陳之。耆顯曰,臣無可奏之文義矣。上曰,參贊官陳之。晙曰,臣亦無可達者矣。上曰,鴆彼晨風鬱彼北林,婦人思念其夫之詩,何爲起興於此鳥也?志淵曰,以晨風之歸于北林,取興君子之式遄其返矣。上曰,此詩果哀而不傷乎?志淵曰,二南之外,秦風有異於鄭·衛之詩,可取者多矣。上命掩卷,志淵曰,特進官每每懸頉,今日晝講,若非入直摠管,恐難及時待令矣。此後則依抄啓輪回入參之意,申飭,何如?上曰,特進官之每每懸頉,是豈成說乎?自今以後,新定式,若無故懸頉,則玉堂陳箚請罪,又簡通于領事,草記請罪,可也。上命經筵先退,存秀等退出。上曰,注書率輪對官入侍。賤臣承命出,與戶曹正郞李周憲,禮曹正郞洪宅柱,兵曹正郞李仁迪,刑曹正郞南鼎來,工曹正郞金初燮偕入進伏訖。上命奏職姓名·職掌遺在·所懷,周憲進前奏職姓名,職掌版籍司別例房別營會計司,遺在版籍司錢文二十三萬四千七百五十兩,木綿二千二百三十二同,布子二百六十三同,別營時遺在米六千四十一石,田米一百六十一石,太八百二十七石矣。周憲曰,本曹卽經費衙門也,通計恒入之稅,較諸應用之費,則本邊稍有餘裕,錢邊每患不敷矣。第湖西山郡九邑田稅,以木綿上納,而厥數爲二百同內外矣。此處本非宜綿之地,木品之薄劣,不能爲適用之需,措備之艱辛,有非嶺·湖南之比,今若以錢代納,則在本曹,可補不足,在峽民,庶可息肩,公私兩便之道,恐無過是,故敢此仰達矣。上曰,依爲之。出擧條仍命退,周憲退出,宅柱·仁迪·鼎來·初燮以次進前奏職姓名,職掌遺在,所懷無。上命退,宅柱等以次退出,又命退,承史以次退出。
辛未四月初一日午時,上御春和亭,按覈使入侍時,右副承旨申絅,假注書尹豐烈,記事官朴齊聞·李龍秀,按覈使李勉昇以次進伏訖。上曰,往見谷山,果何如也?勉昇曰,臣與道臣,眼同按査,故未往谷山矣。上曰,作變之魁首,誰也?勉昇曰,沈樂華矣。上曰,作變何至此極?而本倅則何如也?勉昇曰,本倅之治政,過於苛酷,意在小民之懷保,而其害有及於富民矣。上曰,梟示爲幾人乎?勉昇曰,三十七人矣。上曰,大張軍威,有曰不重則不威,威儀何如而有足以懲勵頑俗乎?勉昇曰,聚合營本府,軍物威儀,不甚稠殘,而大會民人,莫不聳觀,民俗雖頑,豈無懲勵之道乎?上曰,鄕所韓益良致斃本末,果詳細査得乎?勉昇曰,臣以谷山鄕所韓益良自裁事,仰請褒恤之典,判付內,有從厚論理之敎,而自廟堂覆奏勿施矣。蓋其本事,自鄕廳,聞變欲入之際,亂民輩持符脅迫,使之往傳兼官,則益良,責以大義而不聽,終又懇乞而不得,時乏寸刃之操,奈無措手之路,雖欲一死,不可得矣。行到石亭,其姪追來,則拔其佩刀,卽地自刎,衆招同然,實狀如此。而臣於狀啓中不能詳陳事實,未彰廟議之靳許,或疑其有當初受符之罪也。若於授符之時,無辭手受,則終雖戕身,可罪不可賞,而實不如此,譬如處子之遭强暴之辱者,力不能抗,畢竟自裁,則以此謂之失身,不褒其節可乎?蓋彰小善,所以癉大惡也。其辦死之出於畏罪與立節,盤覈無路,固不可知,而死則死矣,衆惡之中,一善可紀,此而未蒙褒賞之典,則恐有欠於旌別淑慝之典矣。今伏承下詢,故敢此仰達矣。上曰,韓益良事,被縛而驅之死生之際,力不能自意脫免,勢所固然,況衆人之合力迫脅,而兼有縛而驅之,而不以一人之力,判其一死一生之間乎?然則廟堂草記,必因未能詳知其事狀,只就裏面而言者矣。谷山府爲官主致死鄕所韓益良,特施給復之典,以表爲主判死生之誠,可也。出擧條仍命退,諸臣以次退出。
上在慶熙宮。停常參·經筵。
申溆啓曰,明日常參·經筵,取稟。傳曰,只晝講。
李文會啓曰,行大司憲李直輔,執義宋啓榦,掌令李英發,持平姜學濬在外,掌令牟達兼呈辭,持平林處鎭未肅拜,監察茶時之意,敢啓。傳曰,知道。
鄭觀綏啓曰,卽者兵曹郞廳來言,今日殿坐,別侍衛不可不備,而本曹判書李勉兢,有身病,不得進參云,卽爲牌招,何如?傳曰,次堂擧行。
傳于申溆曰,左副承旨·同副承旨,分詣受香諸處,奉審摘奸以來。
鄭觀綏啓曰,事變假注書車翊修,身病猝重,勢難察任,今姑改差,何如?傳曰,允。
傳于申溆曰,召對爲之。
李魯秉在外,代以沈啓錫爲假注書。
傳于鄭觀綏曰,留院公事入之。
傳于鄭觀綏曰,當該承旨,從重推考。
車翊修改差,代以李錫周爲事變假注書。
鄭觀綏,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而殿座相値,不得設行之意,敢啓。傳曰,知道。
申溆,以忠勳府言啓曰,本府書寫忠義衛沈振河有頉代,嫡長忠義衛張益哲差下,依例以假郞廳稱號,何如?傳曰,允。
李文會,以義禁府言啓曰,慶尙監司金會淵狀啓內,前府使盧尙樞罪狀,令攸司稟處事,啓下矣。盧尙樞下去慶尙道善山地云,依例發遣府書吏,拿來,何如?傳曰,待待命拿囚。
辛未四月初二日卯時,上詣建明門,飢民賜米入侍時,行都承旨洪義浩,行左承旨李文會,右承旨鄭觀綏,右副承旨申絅,假注書洪羲祖·尹豐烈,別兼春秋李紀淵,記事官李龍秀以次侍立。時至,通禮跪啓請外辦,上具翼善冠·衮龍袍,乘輿出興泰門·廣達門,詣殿座所,通禮跪啓請降輿,上降輿陞座。上曰,飢民爲幾人乎?義浩曰,二十五名矣。義浩曰,每名賜幾斗乎?上曰,依華城賜米例,各賜三斗,可也。通禮跪啓請乘輿,上乘輿,由廣達門·興泰門還內,諸臣以次退出。
辛未四月初二日辰時,上御鳳翔樓。召對入侍時,參贊官鄭觀綏,持詩傳第二卷,侍讀官金啓溫,持詩傳第二卷,檢討官徐長輔,持詩傳第二卷,假注書尹豐烈,持詩傳第二卷,別兼春秋李紀淵,持詩傳第二卷,記事官李龍秀,持詩傳第二卷,以次進伏訖。上開卷命讀,啓溫讀自詩傳大全,止日月四章章六句。上曰,下番讀之。長輔讀自終風且暴,止匏有苦葉四章章六句。上曰,參贊官讀之。觀綏讀自習習谷風,止卷之三。上命陳文義,啓溫曰,今日所講,卽變風之始,而自止內諸章,唯淇奧·定之方中等數章以外,皆衰亂之世,發於民風者也。二南以上,謂之正風,而先王之時,政敎大行,民俗粹然一出於正,故其詩爲正風。及夫王澤旣渴之後,則民俗遂變,而其風亦變,後世人主,孰不欲使其民得如二風之正聲?而卒不能然,治日常少者,此無他,不能自盡於導率之政故也。臣未敢知當今之時,有太史氏采民俗之歌謠,欲以被之管絃,則抑當曰正風乎否乎?今以著見者觀之,則朝廷之上,縉紳之中,溫柔敦厚之風常少,而虛僞浮躁之俗日盛。至於閭里之間,連年飢饉,比日亢旱,憂苦愁歎之聲,不可謂已絶,而重以可愕之變怪,式月斯生。由是言之,今日民風,未可謂得如二南之正也。夫二南之時,爲斯民者,亦豈無飢饉疾苦之可言?而卽以在上之人,視民如傷,制民恒産,使斯民得忘其饑饉疾苦,此二南之所以爲二南,而變風以下,則反是焉。伏覩今日臨門賜米,此固仰認投醪之聖意,而更願克推是心,俾無一夫不獲之嘆,又必察之於情性隱微之際,驗之於政令施措之間,一以正己正朝廷正百官正萬民爲本,使毫髮私邪之蔽,無得以介乎其間,則自然治敎下究,民德歸厚,二南可三,而可以丕變其已變之民風,伏願留念焉。上曰,下番陳之。長輔曰,柏舟章威儀棣棣不可選也者,此是存諸中者有常,故形於外者皆善而不可揀也。大抵有威而可畏,有儀而可象,是乃威儀也。人固不可以無是威儀,而人君臨億兆之上,尤當以愼其威儀矣。是故抑戒詩曰,抑抑威儀,維德之隅,又曰敬愼威儀,維民之則,觀於威儀之外著,而可知實德之內蘊矣。今我殿下,凡於臣僚進接之時,莊敬之儀,肅穆之容,實不勝欽仰萬萬,而幽獨靜閑之地,燕涓蠖濩之中,儀容之肅穆,一如接下之時乎?若猶未也,則恐有欠於君子愼獨之工矣。伏願先從淸燕之暇,毋忽愼獨之工焉。上曰,參贊官陳之。觀綏曰,臣別無仰奏者矣。上曰,柏舟章云,耿耿不寐如有隱憂,此是婦人不得於夫所作,而其言何若是深切也。啓溫曰,此章集傳,意其爲莊姜之詩,而自敍其悲苦之情,故其辭如此,而亦可謂哀而不傷矣。上曰,綠兮衣兮,綠衣黃裏,心之憂矣,曷維其已,此乃莊姜,賢而失位而作此詩也。此章則比柏舟,語意尤似深重,何也?啓溫曰,柏舟則雖以爲莊姜之詩,而猶未見其必然,不過爲不得其夫而所作也。綠衣則乃以賢夫人失位,其憂在於宗國,故其言尤似切於柏舟矣。上曰,今日自止,欲發問則不勝其可問,而一番聽講,猶賢於不爲矣。仍命掩卷,命玉堂先退,啓溫等退出,又命退,承史以次退出。
上在慶熙宮。停常參,只晝講。
申時,日有兩珥。
鄭觀綏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
鄭觀綏啓曰,行大司憲李直輔,執義宋啓榦,掌令李英發,持平姜學濬在外,掌令牟達兼牌不進,持平林處鎭未署經,監察茶時之意,敢啓。傳曰,知道。
申絅啓曰,明日常參·經筵,取稟。傳曰,只晝講。
鄭觀綏啓曰,左副承旨申溆,同副承旨權晙,今日不爲仕進,竝卽牌招,何如?傳曰,允。
傳于申絅曰,諸承旨持公事入侍。
傳于申絅曰,玉堂進箋,當親受,處所以鳳翔樓爲之。
申絅啓曰,吏曹郞廳來言,臺諫有闕,政事,取稟。傳曰,當日爲之。
傳于申絅曰,明日當行日次儒生殿講代製述,處所以金商門爲之。
傳于申絅曰,明日出宮門路,以廣達門爲之。
以左副承旨申溆牌不進罷職傳旨,傳于申絅曰,只推。
以掌令牟達兼牌不進罷職傳旨,傳于權晙曰,只推。
以永明尉洪顯周覲親呈辭,傳于鄭觀綏曰,給由馬。
鄭觀綏啓曰,正言李集運,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
以正言李集運禁推傳旨,傳于鄭觀綏曰,分揀。
申絅啓曰,卽伏見前正言李集運縣道上疏之到院者,多有違式,纔已遞職,原疏所當還下送,而係是言事,故雖不得不捧入,事體所在,萬萬未安,推考警責,何如?傳曰,允。
鄭觀綏,以義禁府言啓曰,因公忠監司元在明査啓,漢城府回啓內,魚在濂係是朝官,依法典移義禁府處之事,允下矣。魚在濂方在公忠道西原地云,依例發遣府羅將,拿來,何如?傳曰,允。
兵曹判書李勉兢疏曰,伏以天佑我邦,景祿川至,長樂酒獻,祝海岳無彊之壽,相見禮成,仰日月重華之輝,臣民歡忭,大小同情。仍伏念臣之待罪本職,今已九易月矣。按例擧行,尙多顚錯之失,隨窠注擬,未效鑑別之責,罪累積躬,譏謗溢世,雖荷聖上曲庇之恩,牽補度了,幸免大戾,而私心悚恧,未嘗一日暫弛,藉令臣之才具,能補其職,旣過大政,行將周歲,不宜冒據要任,久妨賢路,況臣庸愚湔劣,最居人下者哉。中間屢度陳章,未蒙體諒,近日連値有事,不敢瀆撓,淟涊盤礴,式至于今。而顧臣楡景已晩,蒲質易衰,眼視昏翳,簿書不能諦看,脚部痿痺,行步每患蹣跚,似此病狀,已難供劇,而最是積聚痰結,便成貞疾,少有勞動,牽痛喘急,方其少歇之時,猶能强力,而數日以來,諸症越添,殆不省事,胸腹衝亘,寢食全廢,兩日殿座,未參衛班,坐違召命,次堂替行,職事虧闕,分義壞損,悚仄之至,靡所容措,玉署親講,鵷鷺聳喜,宮門賜米,鶉鵠蹈舞,是何等稀有之盛擧,而臣獨委頓床笫,不得趨參,瞻望雲天,不勝耿結,臣之首末長短,聖明之所已俯燭,區區所自效者,只在於不擇夷險,生死向前,而顧今病情如右,源委已深,症形甚惡,若不及今調治,恐難復起爲人,安得不仰首鳴號於天地父母之前哉?賤疾旣無以時月起動,重任決不可一日瘝曠,悶隘惶蹙,如添一病,玆敢倩人構草,疾聲仰籲。伏乞聖上,特命鐫削臣職名,以便公私,千萬幸甚。臣無任云云。答曰,省疏具悉。卿其勿辭,調理行公。
正言李集運疏曰,伏以臣以鹵莽賤品,退伏田間,沐浴聖化,與禽魚同群者,殆過數年矣。薇垣除旨,忽降於蓽門之下,繼而有乘馹之命,感祝聖恩,鄕里動色,揆以臣分,固當蹶趨膺,不俟駕屨。而第臣素患風痺之症,積年沈痼,當寒則尤劇,向暑則稍歇矣。間添毒感,飮啖全廢,動作難强,召命之下,違傲曠日,惶懍震越,罔知攸措。始將力疾,擔舁登途矣,未及一舍之地,觸風添劇,轉側須人,實無自强之望,故敢此冒死陳章,封進縣道,臣罪誠萬萬矣。伏乞聖明,亟垂鑑諒,治臣違召之罪,遞臣虛縻之職,千萬懇祝。臣以在外之臺銜,陳病乞遞之章,固不及贅及他說,而目下有區區所懷,玆敢尾陳焉。臣本生長窮鄕,識蔑才陋,雖無一得之見,至於正名分恤民隱,以爲當今急先務也。名分正,然後國綱立,民隱恤,然後邦本固,奈之何挽近以來,名分紊亂,至有谷山之變怪,掖隷之作挐,此輩之斷以極律,已有處分,廓揮乾斷,出於尋常萬萬,固知來後之戢勵,而更加嚴飭於京外有司之臣,一一操束,事事振刷,防微於未然之前,則庶可爲正名分之一助。而至若民隱也,則莫如軍丁之爲切骨於生民之弊也。富戶則圖逭,窮民則疊徵,差役於匍匐無知之黃口,徵布於塵土已灰之白骨,冤鬱之氣,干和於聖明之世。欲捄此弊,雖云難矣,而臣則謂近來冒錄幼學之徒,各邑吏胥契房之類,莫非謀避軍役之丁壯也。使此遊衣遊食之民,以充黃口白骨之役,則不患不足,從今以後,嚴飭於各道道臣列邑守宰,査櫛軍案,抉摘虛實,軍有强壯之丁,而民無疊役之寃,則八域和瀜之氣,足可以窮天地而孚神明矣。伏願聖上,勿以人廢言,特賜察納焉。臣無任云云。省疏具悉。所陳好矣,當留念矣。
辛未四月初三日辰時,上御延英殿。晝講入侍時,同知事金魯敬,持詩傳第四卷,特進官李庚運,持詩傳第四卷,參贊官鄭觀綏,持詩傳第四卷,侍讀官金啓溫,持詩傳第四卷,檢討官徐長輔,持詩傳第四卷,假注書沈啓錫,持詩傳第四卷,別兼春秋李紀淵,持詩傳第四卷,記事官李龍秀,持詩傳第四卷,武臣行副護軍李燁,以次進伏訖。上開卷讀前受音一遍訖,命奏新受音,啓溫讀自豈曰無衣,止無衣三章章五句,解釋章句以奏。上讀新受音一遍訖,命陳文義。啓溫曰,此章之內,足以觀秦俗之强悍矣。集傳章下註曰,岐·豐之地,文王用之,而興二南之化,秦人用之,而一變其俗,至於如此,後世之定都立國,爲國導民者,不可不審。朱子此訓,發前未發,精切簡當,於此而足以觀治道之所係矣。大抵同其地也,同其民也,俗習善惡之不啻相別者,亶係乎導率之得與不得,則風俗之行於下者,顧不專在於在上之人乎?卽今土宇昄章,亦孔之厚,殿下所以御極出治者,卽祖宗所臨之土也,祖宗所育之民也,祖宗朝深仁厚澤,旁達于此土,固結于此民,則殿下之臨此土育此民者,苟或有一分之未盡,則有非所以肯構肯堂善繼善述之道也。近來風俗,日益澆漓,其挽回轉移之幾,專在於端本立極。夫民之所尙,從上所好,一變其道,不在他求,願殿下抑奢侈抑操競,益加勉勉,以爲率下之方,則不但有光于繼述,抑爲億萬歲貽燕無疆之謨矣。上曰,下番陳之。長輔曰,上番所奏,旣已昭詳矣。大抵秦本周地,而周則行二南之化,秦則爲强悍之俗,忠厚之風,强悍之習,非本然也,唯在導率之善否,草上風偃,上好下甚者,足以驗化民成俗之機矣。以章內觀之,旣曰與子同袍,又曰與子同仇,平居之所以同袍者,蓋爲後日之同仇也。註曰恩愛相結於無事之時,患難相恤於有事之日者,此蓋指秦民相謂之辭。然大抵在上之人,視之如傷,愛之如子,然後當其有事之日,尊君親上之義,趨事赴功之誠,自有不期然而然者矣。唯願殿下,凡於施爲之間,不用文具,丕闡實德,以盡保民導民之道焉。上曰,同經筵陳之。魯敬曰,上下番所陳導率之言,甚好矣。秦民雖曰强悍,而方其有事之日,親上事長之義,有如此者,豈非自上之所導養者乎?以近日事言之,掖隷谷山之事,皆由於私憤,非出於親上之心。以此觀之,導率之化,有所未極,而丕變之效,無以見之矣。伏願殿下,留念於此等事,以盡導率丕變之道,而使斯民,皆得效親上之誠焉。上曰,特進官陳之。庚運曰,孔子曰詩可以觀,周則以仁政行王道,故享國綿長,曆世八百,秦則以詐力用權術,故祚曆不遠,僅至二世,雖堯·舜之聖,不以仁政,無以平治天下矣。殿下昨日賜米之擧,亦爲仁政之一事,惟伏願克勉此心,推而放之,使二南之化,復見于今日,則此豈不爲行仁之大效乎?上曰,參贊官陳之。觀綏曰,臣無可陳者矣。上曰,無衣同袍云者,何義也?啓溫曰,非謂子之無衣而與子同袍者也。上曰,此章別無文義之可問者矣。仍命掩卷。上曰,今日玉堂進箋乎?啓溫曰,今方議爲之矣。上曰,祈雨祭已行,而雨意漠然,今日雖如是薰蒸,而似又不雨矣。觀綏曰,以日熱觀之,似或釀雨,而風氣尙淸,有非雨徵矣。上曰,玉堂已爲來會乎?觀綏曰,未及會矣。上曰,來會于何時也?觀綏曰,似在稍晚矣。啓溫曰,箋文則已爲製置矣。上曰,章內文義旣少,玉堂之進箋尙遠,雖非章內之語,列聖朝故事,敷衍陳之也。啓溫曰,臣本空疎,造次之間,無可敷陳者,而目今日開講筵,卽列聖朝典學之家法也。太祖朝創業垂統,日不暇給,而方其御咸州雪峰山下之時,讀書不輟,後人謂之讀書聖主,此等古蹟,亦好矣。上曰,連續陳之也。啓溫曰,世宗朝雅尙學問,在春邸時,玉體不寧,而講讀不釋,太宗命宦官,藏其書籍,案上只有歐蘇手簡,而周而復始,讀之不置,列聖朝勉學之誠,於此可見。上曰,輪回陳之也。長輔曰,太宗朝講大學旣畢,敎于筵臣曰,今而後,始知學問之有益矣。筵臣請陳賀,太宗敎曰,非知之難,行之爲艱,待其著之於行,然後賀未晚也。此等聖訓,亦後世之所可法也。上曰,上番又陳之也。啓溫曰,憫旱之念,賜米之恩,臣等固已欽服矣。英廟朝諸臣入侍,有鵲啄右史之席,英廟敎曰,夫以微物,無處求食,故來啄此席,觀乎物,可以推諸人矣,卽命行會諸道,賑濟飢民。今殿下賜米之擧,亦出於繼述之聖意,伏願推廣此心,丕行仁政,使八路之民,無一夫不獲其所,則豈不盛矣乎?上曰,下番又陳之也。上曰,注書詳細記注,可也。長輔曰,英廟朝當天旱,親祀郊壇,命近侍觀風雲之氣,有一侍臣奏曰,西風可憎,英廟以其有欠於敬天之道,特爲罷職。此可見敬天一念之夙宵憧憧也,後王之所可範法者也。上曰,連續陳之也。啓溫曰,肅廟朝覽學飛之鳥,採花之蜂,有以推驗於學問之道,有詩曰,不有眞知能致力,烏能作蜜又高翔。典學之工,至及於觀物之際,亦後王之所當鑑法者也。上曰,下番又陳之也。長輔曰,成宗朝講尙書,至木從繩則正,后從諫則聖,敎于諸臣曰,人君作聖之道,唯在於從諫矣,雖以臣下言之,能受人言,然後能諫其君,不能受言,而何以諫其君也?上下相須之盛,可以想見於此等處矣。上曰,又陳之也。長輔曰,世宗朝集賢殿學士,有以佛房事納諫,未承允兪,學士空館而歸,世宗大驚,命相臣黃喜,往諭于十八學士家,各各招入,式至于今,傳爲美談矣。啓溫曰,成宗朝,選精於理學之臣十餘人,每與之諮議廟謨,討論學問矣。上曰,十餘人之名,誰也?啓溫曰,臣不能盡記,而蓋李坡等諸人也。上曰,李坡官至大臣乎?魯敬曰,官至大提學矣。啓溫曰,近來特進官之入參經席,抑或此等之遺意也。上曰,以歷代事實奏之也。啓溫曰,臣史學鹵莽,無以仰奏矣。上曰,故事之可聞者,更爲敷奏也。啓溫曰,成宗朝尹弼商,以刑房入侍於隆冬之時,成宗下問曰,獄囚今有幾何?弼商出袖中所錄囚徒以奏之。成宗嘉尙眷注,至於大用矣。長輔曰,肅廟朝,有橐駝自何來者,命入禁中,諸承旨以不貴玩好之意啓辭,批曰,予欲觀物象之如何,非爲玩好也,當夜留門,而命出送之。不寶遠物之德,有如此者矣。啓溫曰,英廟朝,有納諫之聖德,當時疏章筵奏,多有人所難言者,嘗講陸宣公奏議,贄之言,有人君有六弊,好勝人恥文過厲威嚴恣强愎等句語,問于講官曰,予則六弊有幾何也?講官曰,除恣强愎一事外,皆有之矣。英廟敎曰,予果然有此等病,而恣强愎一事,則果眞無之矣,仍命玉堂書入六弊。此可見納諫之聖德矣。上曰,後世筵奏,如恣强愎一事外皆有之云者,可謂言所難言,卽書傳無若丹朱傲之義也。顧唯我列聖朝,聖子神孫,繼繼繩繩,仁政盛化,洽乎海東,實配堯·舜之聖德。而夫君仁則臣直,我朝之名賢碩輔,如栗谷·退溪·尤菴諸賢,彷彿於何代之名臣也?啓溫曰,以學問經綸言之,則文成公李珥,當爲一等,而方之於古,有難的斷矣。長輔曰,宋時烈之春秋大義,與夫學問之工,動法朱子,則宋時烈,可以方朱子矣。上曰,退溪則比之於唐宋明間何人耶?啓溫曰,與宋朝濂·洛諸賢,實相侔等,而若欲方誰比某,則無異痴人之計父祖年甲,故不可輕易比侔矣。上曰,日旱如此,列聖朝憫旱之故事,亦陳之也。啓溫曰,如測雨器覘風竿,皆由於憫旱之事,禁中亦有喜雨亭,而古實則不能詳知矣。上曰,同經筵亦陳之也。魯敬曰,儒臣各盡所奏,臣則無他可陳矣。上曰,同經筵之先祖父,是駙馬乎?魯敬曰,臣之祖,卽月城尉也。上曰,宮中故事,或有流傳者乎?魯敬曰,臣實後生,無以及聞,而伏聞英廟朝敬天愛民,未嘗臥看天色,旱時則下陛露禱,雖當倦勤之齡,輒露立於曝陽之下,此等聖德,卽宮中所傳誦者也。上曰,又陳之也。魯敬曰,英廟朝,雖片紙之間,有書天字者,則未嘗䙝棄之矣。先朝每當絲綸承書之地,勅勿使誤書天字,此卽列聖朝家法也。上曰,下番又陳之也。長輔曰,英廟朝敬天重農,天字之在休紙者,必精洗于水,米粒之在地者,必斂之,無使狼戾矣。上曰,天運循環,無往不復,宋之文治,專在於儒賢之輩出。大抵君雖不善,臣亦有善者,君雖聖,臣亦有不仁者。夫人君暴虐,則臣亦助桀爲虐,而宋時之諸臣,有勝於其君者,此亦運數之所然耶?堯·舜·禹·湯·文·武之世,則君與臣咸有一德,而後世則君或仁而臣不仁者,何耶?啓溫曰,才不借於異代,唯在人君之用舍耳。上曰,以宋臣觀之,君與臣似無感應之理,宋之諸賢,何不出於前代,而生於宋時耶?啓溫曰,宋朝人才之輩出,亦由於仁厚立國,非可專諉於運數,唯在人君之培養導率耳。魯敬曰,世無人才之時,唯係時君之用舍,雖有學問事功王佐之才,君不用則已矣,不得不終老田野,豈不惜哉?以宋朝濂·洛·關·閩之大賢,不見於用,宋若能用之,可以挽回三代之治,不但爲宋而止矣。上曰,注書姓名,誰也?賤臣對曰,假注書臣沈啓錫也。上曰,何年登科也?賤臣對曰,己巳冬慶科及第也。上命史官就座。上曰,玉堂諸臣在直中,有何所爲也?啓溫曰,當開筵之日,則講習文義,而別無他般工課矣。上命經筵先退,魯敬等退出。仍命退,承史以次退出。
辛未四月初三日午時,上御鳳翔樓。玉堂進箋親受入侍時,右承旨鄭觀綏,右副承旨申絅,假注書尹豐烈·沈啓錫,別兼春秋李紀淵,記事官李龍秀以次進伏訖。上命進箋,玉堂諸臣就位。李泳夏進前讀箋文訖,降復位,玉堂諸臣行四拜禮,通禮告禮畢,上命退,承史以次退出。
辛未四月初三日午時,上御龍飛樓。諸承旨持公事入侍時,右承旨鄭觀綏,右副承旨申絅,假注書尹豐烈·沈啓錫,別兼春秋李紀淵,記事官李龍秀以次進伏訖。絅曰,臣吏房承旨,有軍資正柳台佐病親呈辭矣,戶房禮房代房,無公事矣。觀綏曰,臣兵房承旨,有武兼李周虎病親呈辭矣,臣刑房代房,而有平安監司李晩秀啓本,罪人李海原甑山縣到配事矣,工房代房而無公事矣。上曰,今日非祈雨祭齋日,則玉堂進箋之親受,未爲不可矣。觀綏曰,今日非齋日,則親受進箋,恐爲合宜矣。上曰,注書出去,命玉堂進箋也。豐烈承命出去。命觀綏書傳敎曰,進箋當親受,處所以鳳翔樓爲之。又命書傳敎曰,今番進箋時,侍衛及儀注節目,時前中嚴,外辦安徐。仍命退,承史以次退出。
上在慶熙宮。停常參·經筵。
李文會啓曰,行大司憲李直輔,執義宋啓榦,掌令李英發,持平姜學濬在外,掌令牟達兼呈辭,持平林處鎭未署經,監察茶時之意,敢啓。傳曰,知道。
申絅啓曰,明日殿座相値,視事頉稟之意,敢啓。傳曰,知道。
鄭觀綏啓曰,禁衛營將官來言,今日本營軍兵,日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
申絅啓曰,明日祈雨祭齋戒,再明日泰陵忌辰祭齋戒,三明日宗廟夏享大祭齋戒相値,視事頉稟之意,敢啓。傳曰,知道。
傳于申絅曰,召對爲之。
傳于申絅曰,發遣吏郞,諸執事淸齋與否,摘奸以來。
傳于申絅曰,儒生製述入格人賞格,考例捧傳旨。
洪義浩啓曰,假注書尹豐烈,身病猝重,勢難察任,今姑改差,何如?傳曰,允。
尹豐烈改差,代以韓兢裕爲假注書。
鄭觀綏啓曰,侍衛法意,何等嚴重,而今日殿座時,副摠管趙弘鎭,無端不參,萬萬未安,不可無警,從重推考,不能檢飭之當該兵曹堂上,亦爲推考,何如?傳曰,允。
傳于申溆曰,試官以文臣製述時試官爲之。
傳于申溆曰,對讀官未差之,代以文臣製述試官吏曹參議宋冕載,副護軍金相休仍差。
傳于申溆曰,別講入侍,坐直承旨·右副承旨同爲入侍。
李文會啓曰,明日祈雨祭傳香,禮房承旨,當爲齋宿,左副承旨申溆,今日不爲仕進,卽爲牌招,何如?傳曰,允。
申溆啓曰,吏曹郞廳來言,政事當日爲之事,命下矣。判書朴宗慶,參判李存秀,參議宋冕載,俱有身病,不得開政云,竝卽牌招,何如?傳曰,允。
有政。吏批,判書朴宗慶進,參判李存秀進,參議宋冕載進,行左承旨李文會進。啓曰,臺諫闕員,今當差出,而擬望之人乏少,外任竝擬,何如?傳曰,允。以李羲準爲正言,金在昌爲知經筵,柳相祚爲同經筵,李運恒爲右通禮,洪大浩爲司成,李光文爲檢詳,尹心約爲典簿,吳仁昇爲造紙別提,任存常爲長寧殿別檢,李大遠爲居昌府使,宋一衡爲江西縣令,軍器正李蓍明,通訓今加通政,滿三十朔,依定式陞堂上。吏批·再政,以金在粹爲景慕宮令,兼直閣單李光文。
兵批,判書李勉兢受由,參判金孝建入直進,參議鄭景祚病,參知權烒病,同副承旨權晙進。以金朝喜爲順天監牧官,同知單康漢健,副護軍單柳英逵·柳成逵,副司果李集運·許兟·李元肅·黃土歧,權管單李道成。
鄭觀綏,以備邊司言啓曰,卽見咸鏡監司趙德潤狀啓,則以爲春窮轉甚,民勢艱乏,況値閏朔,麥事尙遠,各邑還餉與交濟久置留庫條中,折米限一萬石,特許加分事,請令廟堂稟旨分付矣。本道還政,年豐則雖或僅排,歲儉則每患難繼,而況昨年失稔,南·北關無異,兼値閏朔,艱食尤甚,卽此道啓,可知民情,元還餉及交濟久置穀,依狀請,折米限一萬石,使之加分,何如?傳曰,允。
申溆,以吏曹言啓曰,通禮院右通禮洪命周呈狀內,矣身素患痰癖之症,當此換節之時,一倍添劇,時日內萬無供職之望云。成均館司成尹久東呈狀內,矣身素患痰癖之症,挾感添劇,時日內萬無供職之望云。身病俱如是沈篤,則有難强令察任,竝改差,何如?傳曰,允。
李文會,以義禁府言啓曰,卽接月令醫員李章奎手本,則時囚罪人池有長,咽喉之症,猝然作發,勺水不下,面部浮高,重添毒感,寒熱往來,有時昏窒,氣息奄奄。具絎素患疝積,處冷添劇,橫亘肚臍,轉側須人,俱有難保之慮云。罪人病勢如此,則一邊保放,一邊草記,曾有定式矣。池有長·具絎等,姑爲保放之意,敢啓。傳曰,知道。
黃海監司洪羲臣疏曰,伏以日吉辰良,移御萬安,慈宮擧進饌之禮,聖孝增光,元良延輔德之僚,邦基永鞏,小大蹈抃,朝野惟均,仍伏念臣猥以鹵才,濫膺重寄,尸居瘝職,居然周歲有餘矣,上不能承流而宣化,下不能牖民而正俗,有百辜負,無一報答,而特荷慈覆之天,隨處寬假,式至今獲免大何者,皆我殿下賜也,臣居常感激,繼以愧懼,夙夜一念,惟在於庶竭駑鈍,少效涓埃,而迺者千萬夢想之外,谷山府亂民作變事出矣,此實往牒之所未聞,常刑之所必誅,若使臣威足以彈壓,治足以導齊,扶倫綱而樹風敎,正名分而戢獷悍,則此邑此變,奚宜而至此,莫非臣仰孤委畀之重,俯失對揚之責故也,慙恧震越,不知措躬之所,而況平山·遂安·新溪三倅之初以開諭報來也,轉啓之未卽請罪,卽臣之罪也,畢竟在彼則嚴勘,在臣則薄警,此尤臣惶蹙不自安之端,而際伏見新溪前縣令朴齊一爰辭,則開諭一款,謂據營關,其所爲說,誠是意外,當其餘黨未散之時,三邑報以開諭事理,使之退去云,故臣益發五營校卒,期盡掩捕而已,伊後曉理歸業之或題或關稟,出於有罪者一邊搜捕,無罪者一邊鎭安之意,關牒去來,自有先後,而臣何必較計月日,殆若爭辨也哉?巽軟之失,臣與彼均,在朝家綜核之政,固不宜罪同而罰異,尙何可憑恃寵靈,自同無故,晏然於旬宣之任,蹲冒於僨誤之地乎?伏願亟命有司,議臣當被之律,以爲不職者戒焉,抑臣有私懇之不得不冒瀆者,臣之父母,年迫八耋,荷聖朝錫類之仁,侈近藩養老之恩,喜甚毛檄,榮動潘輿,闔門感祝,無日不北望攢手,而濱海風土,素多瘴霧,不伏所祟,易以受病,臣父已自前冬,重患疸證,數月沈綿,屢經危篤,近幸差減,而自玆以後,眞元已脫,痰積內肆,榮衛外鑠,少或寒煥不適,飮啖失宜,則俄頃之間,安否頓異,長在床笫,日事刀圭,目下凡節,較昨年又不啻落下幾層,今當夏序已屆,潦炎且近,若復荏苒時月,竊恐更添別症,迨此天時之未熱,早得扶將而還京,醫藥調護,得以適宜,則實天地父母終始生成之澤也。伏惟殿下,以孝爲治,有欲必從,如臣情理,宜蒙矜憐,玆敢冒控衷懇,仰干崇嚴。伏乞聖慈,俯垂鑑諒,亟勘臣溺職之罪,兼遂臣將往之願,公私不勝萬幸。臣無任云云。答曰,省疏具悉。卿旣無所失,於卿無所關係,卿其勿辭,救護父病行公。
獻納鄭元容疏曰,伏以臣獲蒙覲由,將毋西來,感戴恩榮,日夕攢祝,而臣之偏沐雨露,依近日月,十載于玆矣,關外經歲,久阻班聯,觚稜五雲,寤寐耿結,而間叨館銜,屢積逋慢,雖緣情私所迫,萬不獲已,揆諸朝綱,宜置郵罰,曲加隆庇,輒賜恩解,惶霣感激,不知所以圖報萬一,又於本月二十二日,伏奉納言除旨,馹召繼降,含恩怵義,寧欲俟駕,而第臣老母,素抱風痰,轉成貞痼,年日益衰,病日益加,昨冬行役之餘,受傷風寒,不服水土,忽添本患,症形危重,憂煎度時,沈綿旬朔,而入春以來,幸得少愈,若失調將,輒發如期,痰火熾升,水穀痞滯,手臂浮疼,神氣昏瞀,委頓床褥,轉側須人,臣今左右扶將,連試刀圭,而此時離側遠行,實非情理之所得出,程限將屆,不敢偃處,進伏一舍,方寸尤灼,玆敢具由仰籲,徹行徑還,臣罪至此,尤合何典。伏惟殿下,天地父母,特推孝理,俯察至懇,亟許鐫免臣職名,俾便救護,仍治臣違傲瀆擾之罪,以昭法紀焉。臣無任云云。省疏具悉。爾其勿辭救護。
辛未四月初四日辰時,上御金商門。日次儒生試取入侍時,行都承旨洪義浩,行左承旨李文會,右承旨鄭觀綏,右副承旨申絅,同副承旨權晙,假注書尹豐烈·沈啓錫,別兼春秋李紀淵,記事官李龍秀,以次詣閤。時至,通禮跪啓請外辦,上具翼善冠·衮龍袍,乘輿出廣達門。上曰,別侍衛,令次堂擧行。駕前下敎至金商門,通禮跪啓請降輿,上降輿升座,奎章閣提學朴宗慶進前曰,早朝勞動,聖體,若何?上曰,一樣矣。宗慶曰,寢睡·水刺之節,何如?上曰,一樣矣。宗慶曰,王大妃殿氣候,何如?上曰,一樣矣。宗慶曰,惠慶宮調攝氣候,何如?上曰,一樣矣。宗慶曰,嘉順宮氣候,何如?上曰,一樣矣。上曰,禮曹判書金履翼,讀券官差下。出榻敎贊儀唱試官以下及日次儒生行四拜禮,試官升殿,分左右,上命書詩題倬彼雲漢昭回于天。上曰,當此憫旱之時,故特揭此題矣。上曰,還宮門路,以廣達門爲之。上下榻乘輿,由廣達門還內,諸臣以次退出。
辛未四月初四日辰時,上御翠華殿,召對入侍時,參贊官李文會,持詩傳第三卷,侍讀官金啓溫,持詩傳第三卷,檢討官徐長輔,持詩傳第三卷,假注書沈啓錫,持詩傳第三卷,別兼春秋李紀淵,持詩傳第三卷,記事官李龍秀,持詩傳第三卷,以次進伏訖。上命開卷讀之。啓溫讀自詩傳大全卷之四,止其不以此也哉。上曰,下番讀之。長輔讀自中谷有蓷,止免爰三章章七句。上曰,參贊官讀之。文會讀自緜緜葛藟,止豈不信哉。上曰,注書出去,持留院公事入來也。賤臣承命出來。上曰,文義陳之。啓溫曰,此篇黍離章下劉元城說,備道常人之情,隨遇漸變,君子之心,終始如一,而蓋言惟君子然後,能終始不易其所存,大抵人情,方事之始,則勇往奮前,若將有爲,及其稍久,怠惰生焉,始終不能相符,至於人君之爲治,尤有難焉,始勤者鮮不終怠,故雖以唐太宗之勵精圖治,貞觀中葉,已有十漸之戒,如明皇則開元天寶之政,判若二人,此皆不能愼終如始之故也,今殿下之臨御,已過一紀,以臨御之初言之,則紀綱也·風俗也·言路也,去先朝未遠,猶有可以一分維持之望,而年復年來,無一可恃,近幸聖心稍奮,頻下董飭之敎,又方日開講筵,好問不倦,中外人情,莫不拭目,而區區過憂,猶恐聖志之有所未立,聖工之或有所間斷,敢以先事之慮,獻此愼終之戒,伏願堅守聖志,益勉接續,終始如一焉。上曰,下番陳之。長輔曰,中谷有蓷章,卽凶年飢饉,室家相棄之辭,而第一章,言其乾處之暵,第二章,言其脩者之暵,第三章,言其濕處之暵,一節深於一節,可知其旱旣太甚,大抵天之示災,非但示之於亂世,雖治世,亦或有之,亂世則不知其修省之道,而終至於敗亡,治世則恐懼修省,克盡弭災之道,是以殷湯,禱于桑林,六事責躬,而大雨方數千里,唐太宗,亦能遇旱呑蝗,蝗不爲災,災與不災,亶係人君修省之如何耳,顧今自春徂夏,一直亢旱,不待夏至之節,命設祈雨之祭,我殿下憧憧一念之夙宵靡懈,孰不欽仰,而謹稽顯廟朝,每當祈雨,雖非親祭,必宿齋宮中,露立默禱,祭罷乃已,英廟朝,常於風雨及日氣乖和之時,必整冠危坐以自警,而又嘗敎曰,俯察于心,仰觀天象,則其所響應,隨此心之操縱,故夙夜兢兢,不敢怠荒,兩聖朝敬天修省之德,尤爲今日繼述之事也,伏願益勉儆惕,以爲弭災之道焉。上曰,參贊官陳之也。文會曰,上番以立志仰勉,下番以操存敷陳,臣別無可陳者,而立志操存,唯在於誠之一字,伏願殿下,益勉誠心,以爲立志操存之本焉。上曰,今日所講大文,非無好處,餘皆淫奔之辭,別無發問者,掩卷,可也。上曰,今日日次講之代以製述者,於觀光儒生何如耶?文會曰,若設講之時,則方外生進輩,三經中通一經者甚少,故無以應講矣,今番製述,則於觀光之道,實勝於設講矣。上曰,御題之倬彼雲漢昭回于天,卽憫旱之意也,儒生能認之乎?文會曰,當此旱時,特揭此題,爲儒生者,孰不仰認殿下憫旱之念,憧憧於夙宵乎?上命退玉堂,啓溫等退出。賤臣持留院公事,還入進伏。上曰,公事則退出後納之也。上命退,承史以次退出。
辛未四月初四日午時,上御延英殿。科次入侍時,右副承旨申絅,假注書沈啓錫,別兼春秋洪敬謨,記事官李龍秀,讀券官藝文提學韓晩裕,禮曹判書金履翼,吏曹參判李存秀,對讀官吏曹參議宋冕載,行副護軍金相休,校理李志淵,副司直曺鳳振以次進伏訖。上命科次合考訖,絅坼祕封,草三下進士柳輨,次上進士鄭基善·安光集·兪益柱·尹行慶等入格。上敎曰,儒生製述入格人賞格,考例捧傳旨。又敎曰,入格儒生,明日金商門外頒賞。仍命退,晚裕等退出,又命退,承史以次退出。
辛未四月初四日申時,上御龍飛樓。別講入侍,坐直承旨,右副承旨同爲入侍時,參贊官權晙,侍讀官金學淳,持詩傳第三卷,檢討官李鼎秉,持詩傳第三卷,假注書沈啓錫,別兼春秋洪敬謨,記事官李龍秀,行左承旨李文會,右副承旨申絅以次進伏訖。上命開卷讀之。學淳讀自詩傳大全卷之五,止鷄鳴三章章四句。上曰,下番讀之。鼎秉讀自子之還兮,止還三章章四句。上曰,文義陳之也。學淳曰,此篇卽賢妃箴警之辭也,夙興之時,心常恐晚,而不流於昵欲之私,此非但賢妃之德也,乃其君常時宴安之間,無一時不戒之時,詩所謂刑于寡妻以御于家邦者也,昔陳栢之夙興夜寐箴曰,鷄鳴而起,思慮漸馳,盍於其間,澹而正之,夫一日之內,朝晝夕夜之間,能勉一日之工夫,合而計之,以爲一月之工,以日計月,合爲一歲之工,非但學問之勉勉也,所以順天地之理,而克盡三時儆惕之道者也,夫然後無常時燕安之私,而勤政勤學,每存敬畏之心矣,此陳栢之箴,所以言工夫之不可有間斷之時也,伏願殿下留念焉。上曰,下番奏之。鼎秉曰,以還章觀之,交錯於道,而相稱譽者,乃是田獵之事也,齊俗之尙田獵者,莫非上行而下效也,人君若好田獵,則民亦尙之,大抵萬民之習俗,原於一人,故上之所好,下有甚焉,語曰,宮中好高髻,四方高一尺,國中好大袖,四方全疋帛,民之善惡,豈不專在於導率之如何乎?堯·舜率天下以仁,而民從之,故人君儉樸則民亦儉焉,人君奢侈則民亦奢焉,以當今言之,民間之奢侈,極爲弊風者,莫甚於此時,今若自上,以儉爲尙,則積弊可祛,而國富民安矣,且日前殿下賜米之擧,德意非不藹然,而昔齊桓公,見路民飢寒者,賜衣與食,其民辭曰,願賜一國之飢寒者,今都城之飢民,不爲不多,而賜米之恩,獨及於宮城近地,未可爲一視之道,伏願殿下,以蕩蕩之恩,推廣聖心於八路之內,以爲治化及遠之效焉。上曰,田獵之事,雖不足尙,然夫便捷輕利,然後可以能獵矣,此可以取喩於學問矣,爲學之勇進奮發,能如獵者之便捷輕利,則果能無怠倦之心,而有勇往之美耶?學淳曰,學問非勇進,則無以爲工矣,獵者不能輕利,則無以善獵矣,此足以取喩矣。鼎秉曰,知仁勇三字,卽學問之宗旨,然所謂勇字,非便捷輕利之義也,不當以便捷輕利,爲學問之勇矣。學淳曰,便捷輕利之義,近於勇字,喩以爲學,未爲不,可也。鼎秉曰,學問之道,在於循序致精,不可以勇進爲貴,其進銳則恐有速退之患耳。上命坐直承旨奏公事訖,命書判付。上曰,日次製述入格儒生,明日金商門外頒賞,可也。上命玉堂先退,學淳等退出。仍命退,承史以次退出。
上在慶熙宮。停常參·經筵。
藥房都提調金思穆,提調沈象奎,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮調攝氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,行大司憲李直輔,執義宋啓榦,掌令李英發,持平姜學濬在外,掌令牟達兼呈辭,持平林處鎭未署經,監察茶時之意,敢啓。傳曰,知道。
鄭觀綏啓曰,備邊司郞廳來言,今日賓廳日次,而祈雨祭齋戒相値,不得來會云矣,敢啓。傳曰,知道。
傳于申溆曰,禮房承旨,馳詣受香諸處,奉審摘奸以來。
傳于申溆曰,召對爲之。
傳于申溆曰,發遣吏郞,諸執事淸齋與否,摘奸以來。
洪義浩啓曰,假注書韓兢裕,時無職名,令該曹依例付軍職,冠帶常仕,何如?傳曰,允。
鄭觀綏啓曰,事變假注書李錫周,身病猝重,勢難察任,今姑改差,何如?傳曰,允。
李錫周改差,代以韓鍾運爲事變假注書。
鄭觀綏啓曰,卽者兵曹郞廳來言,今日殿座,別侍衛不可不備,而本曹判書李勉兢,方在受由中,不得進參云,卽爲牌招,何如?傳曰,令次堂擧行。
洪義浩啓曰,今日殿座,承旨當爲備員,而行左承旨李文會,卽爲牌招,右副承旨申絅受由在外,無以備員,何以爲之?敢稟。傳曰,牌招。
申溆啓曰,今初七日社稷祈雨祭親祭祭文,當爲製進,藝文提學韓晩裕,卽爲牌招,何如?傳曰,允。
洪義浩啓曰,今日齋宿,承旨當爲備員,行左承旨李文會,更卽牌招,右副承旨申絅受由在外,無以備員,何以爲之?敢稟。傳曰,牌招,在外承旨許遞,前望單子入之,待下批牌招察任。
承旨前望單子入之,李好敏落點。
洪義浩啓曰,明日大駕詣社稷入齋室後,王大妃殿·惠慶宮·嘉順宮問安,何承旨進去乎?敢稟。傳曰,左承旨進去。
傳于鄭觀綏曰,明日出宮內門路,以廣達門爲之。
傳于申溆曰,別講爲之。
以義禁府囚徒,傳于李文會曰,張至冕·李海淸·兪岳柱·具衍·南石老·池有長·李源龍·魚在濂以上放。
吏曹口傳政事,以趙尙鎭爲分內醫提調。
鄭觀綏,以都摠府言啓曰,今日入直軍兵等內中日習射技放,中日廳修改間,姑爲停止,內入番禁衛軍,當爲外中日試射放,而祈雨祭齋戒相値,不得設行之意,敢啓。傳曰,知道。
李好敏,以吏曹言啓曰,今此社稷祈雨祭祭官中,時無職名人員,令該曹口傳付軍職,何如?傳曰,允。
兵曹口傳政事,副司果單洪命周·李儒象。
申溆,以禮曹言啓曰,祈雨親祭時,自上逮至諸享官,例有致散齋之禮,而今此社稷親祭,只隔二日,致散齋,勢未及如例磨鍊,自今日,殿下致齋一日於正殿,一日於齋所,諸祭官及近侍之官應從升者,自今日致齋一日於本司,一日於祭所,陪祭百官諸衛之屬守衛壝門者,各於本司淸齋一宿事,知委,何如?傳曰,允。
李文會,以刑曹言啓曰,御寶僞造罪人及殺獄干連外輕囚罪人,分等參酌,草記放送事,臣等伏承筵敎矣。李露積刃傷人物,辜限纔滿,文守福招引人物,申福伊酗酒街路,金德龍·許壽大·咸龍江·張斗奎·李萬乭投錢犯禁,林二孫·梁奇得毆人成傷,許太星·黃起業作挐士夫家,鄭聖必潛屠發賣,婢得愛,李順男作挐衙門,趙龍錫·梁順興·朴盛根·李禎茂·趙相錫·嚴正律科場用情干連,俱是臣曹所管,而係是輕囚,一竝放送,承政院直囚鄭興得·張錫祚,繕工監直囚崔福大等,一體放送,其餘李學秀·朴增祿僞造帖文,朴宗默·郭昌洽·安宗喆·崔鳳來公貨逋欠,曺郁邦·鄭德淳·梁虎深·黃潤海·姜漢範·韓福文·姜千得·安處誼·朴文昌·曺景哲手犯從事官及作挐造謀,究覈次纔已押來,而所犯俱重,仍囚之意,敢啓。傳曰,知道。
辛未四月初五日辰時,上御鳳翔樓。召對入侍時,參贊官洪義浩,持詩傳第三卷,侍讀官洪儀泳,持詩傳第三卷,檢討官李鼎秉,持詩傳第三卷,假注書韓兢裕,持詩傳第三卷,別兼春秋洪敬謨,持詩傳第三卷,記事官李龍秀,持詩傳第三卷,以次進伏訖。上問注書誰也?義浩曰,假注書韓兢裕也。上曰,旱乾如此之時,輕囚放釋,則有臨門疏放之例乎?義浩曰,前例則無之,惟在自上處分矣。上曰,禁府罪人爲幾何?義浩曰,數則未能詳記,而有若干時囚矣。上命開卷讀之。儀泳自俟我於著乎,止甫田三章章四句。上曰,下番讀之。鼎秉自盧令令三章,止園有桃二章章十二句。上曰,參贊官讀之。義浩自陟彼岵矣,止一百二十八句。上曰,文義陳之。儀泳曰,齊風內,別無可陳者,而惟甫田章之義甚好,蓋田甫田而不及時,則草盛矣,思遠人而人不至,則心勞矣,此戒其欲速不達之義也,大抵天下萬事,皆有次序,以四時言則春夏秋冬,互相推遷,以成一歲之功,以學問言則下學上達,循序以進,以至賢聖之域,是故孟子嘗曰,心勿忘勿助長,心勿忘則有日新之效矣,勿助長則無揠苗之患矣,近來殿下,逐日開講,不憚聖躬之勞悴,臣不勝欽仰攢歎之至,但開講之時,章數過多,恐涉支離之歎矣,凡爲學之道,寧精無多,雖一二章,諷詠而玩味之,體念而力行之,則自當有益於聖學矣,伏願殿下留神焉。上曰,下番陳之。鼎秉曰,園有桃一章,卽憂其國小無政之詩也,國雖小,而其政令施措,小無間於大國,而若以國小而無政,則國將危亡矣,若使魏之君臣,其憂國之心,皆如此人,則魏之爲國,豈止於魏國而已乎?以今時言之,則我聖上憂民求治之念,靡不用極,而人民困瘁,莫今時若也,紀綱之不振,亦無如此時矣,殿下凡於政令事爲之間,益加惕勉,誠心做治,則天神感動,甘霈必時下矣。上命玉堂先退。義浩曰,昌德宮政院權奉實錄,雖有兩兼史輪回守直,而移御之後,一向權奉於他所,終涉未安,令本館,擇日移奉似好,故敢此仰達矣。上曰,依爲之。出擧條上曰,璿源殿移奉一節,頃亦有酬酢,而更思之,以移御之故,移奉此闕,後日還御時,又爲還奉,則果有屑越之嫌,而御眞皆有二本,以一本移奉于此闕,在此闕時,則展拜與茶禮,行之如儀,彼闕則如例守護,只行焚香,而還御彼闕時,則又用此例,未知如何乎。義浩曰,此是大儀節也,下詢於大臣禮堂,爛商講定後擧行,而如是則兩闕俱有眞殿矣,與移御還御時每每移奉,似有間焉,而係是大儀節,臣不敢臆對矣。上曰,璿源殿儀節,與永禧殿有異,卽是倣文昭殿舊例而行之矣。義浩曰,誠如聖敎,而南殿則在外尊奉,眞殿則自內尊奉,儀節果有間矣。上曰,御容奉安處,外則有全州慶基殿,江華長寧殿而已乎?義浩曰,故蹟則有松都·慶州·江陵等處眞殿所奉,而今則只有二處矣,向伏承當宁御眞自書香閣移奉之敎,聖意雖不欲張大,而內閣擧行,則恐不可已矣。上曰,眞殿移奉之前,先爲移奉,亦涉如何矣。義浩曰,眞殿移奉,則大儀節也,御眞移奉,則不過閣臣奉徠,別無先後之爲嫌矣。義浩曰,實錄旣當移奉矣,政院日記,亦當次次輸來矣。上曰,唯。仍命退,諸臣以次退出。上還內,至丹霞門內少駐,命承史入侍。命義浩書傳敎曰,今日當親臨延和門,疏放禁府刑曹罪囚,該房知悉,令禁府刑曹堂上,持囚徒待令,侍衛以入直擧行,雲寶劍置之,挾輦軍,以興化門南北邊軍各二十名磨鍊,槍劍軍置之,儀仗·仗馬·空輦·偃月刀竝置之,出宮門路,以廣達門爲之。仍命退,承史以次退出。
辛未四月初五日午時,上親臨延和門入侍時,行都承旨洪義浩,右承旨鄭觀綏,同副承旨權晙,假注書沈啓錫·韓兢裕,別兼春秋洪敬謨,記事官李龍秀以次侍立,時至,左通禮跪啓請外辦,上具翼善冠。衮龍袍,乘輿出興泰門·顯謨門·廣達門,至延和門,通禮跪啓請降輿,上降輿乘座。上曰,禁府刑曹堂上入侍。賤臣承命出傳,與判義禁韓晩裕,同義禁李庚運,刑曹判書金在昌,刑曹參議金敎根偕入進伏,上命判義禁進前。上曰,禁府時囚,爲幾何?晚裕曰,或有未及捧供者,或有未及議處者,奏未畢。上曰,竝放之也。仍命就座,又命刑曹判書,持囚徒進前。上曰,重囚外竝奏之。在昌曰,輕囚三十餘名中,或有科場弄奸者,或有公貨多逋者,此等罪囚,有難疏放矣。上曰,殺獄干連御寶僞造外,刑判參酌區別,草記後放釋也。疏放訖。上命書傳敎曰,祈雨已至再擧,雨意尙今漠然,爲民憧念,夙宵不已,明日當詣社稷,親行祈雨祭,侍衛依常時擧動,宜省減先後廂,以內外各營入直馬步軍中,以五分之三取用,訓將只率前排旗鼓若干名,都領隨駕,挾輦軍以八十名爲之,搶劍軍以二十名爲之,儀仗用祈雨儀仗,副輦置之,禁軍以八十名磨鍊,駕前駕後扈衛軍官,有廳軍官,亦爲除之,留陳留營安徐,除輦輿代以步輦作行,該房知悉,王大妃殿進御加味六君子湯,自今日停止事。出榻敎惠慶宮進服加味順氣散,前方中人蔘加五分,自今日一貼式煎入事。出榻敎命書傳敎曰,還宮門路,以寧善門爲之。出傳敎訖,左通禮跪啓請乘輿,由金商門·寧善門·正兌門還內後,上命出標信解嚴,諸臣以次退出。
辛未四月初五日申時,上御緝熙堂。別講入侍時,參贊官鄭觀綏,侍讀官洪儀泳,持詩傳第四卷,檢討官李鼎秉,持詩傳第四卷,假注書沈啓錫,別兼春秋洪敬謨,記事官李龍秀,以次進伏訖。上命開卷讀之。儀泳讀自詩傳大全卷之六,止葛生五章章四句。上曰,下番讀之。鼎秉讀自采苓采苓,止詩傳大全卷之八。上曰,今日卽祈雨祭齋日也,文義不可逐章論講,而如七月篇,勤農重穡之詩,實合於目今憂民之事,則取七月詩,文義陳之好矣,且如蟋蟀詩,亦好矣,今者日旱如此,民事可念,今若旱災消弭,年事豐登,則民必同樂同遊,如蟋蟀詩之所云矣,此二章中文義陳之也,唐俗勤儉,其民終歲勞苦,不敢少休,及其歲晚,相與讌飮爲樂,然樂若太甚,則或有樂極哀來之理,民若無水旱飢饉,則可謂不哀而樂矣,樂之中,亦當撙節,無或過樂而生憂矣,何以則撙節其樂,而無無已太康之患耶?儀泳曰,凡民之生,可謂有樂無憂,然飢饉之災,最爲民之所憂也,一年之食,尙或不足,則憂必來矣,民之所憂,莫非人君之憂也,夫先天下之憂而憂,後天下之樂而樂,雖有志之士,尙亦然矣,況人君之擔負,至重且大,民之憂樂,盡爲人君之憂樂,則使斯民有樂而無憂者,豈非人君之樂乎?上曰,注書出去,公事持入,可也。賤臣承命出來。儀泳曰,當其逸樂之時,樂則樂矣,而樂或過焉,則憂必生焉,方其逸樂之時,當勉儆戒之道,然後可謂樂而不過矣。肅廟朝有御製樂箴曰,樂豈可極,樂極必淫,一爲形役,易以蕩心,樂和鍾鼓,周道勃興,樂窮心志,秦鹿大崩,一善一惡,皆我之師,一日二日,其監于玆,儆戒逸豫之意,實爲後王之鑑法,伏願服膺而克加勉勵焉。上曰,七情箴皆誦之乎?儀泳曰,樂箴外,未得盡誦矣。上命掩卷,賤臣持公事還入進伏,觀綏讀奏公事訖,仍書判付。觀綏曰,士習之不古,莫近日若,昨日應製儒生行禮之時,或平立不拜,頒紙之際,或紛然疊受,此已可駭,而臣於今日仕進之後,取見入格試券,則不用頒紙,皆以別紙書呈,未入格之試券,亦可推知,蓋頒紙恩賜也,法意儘美,試體至重,而任自換用,極其無嚴,此而置之,實有關於後弊,館學掌議東西班首及入格諸生,竝令泮堂,從重施罰,雖以大司成言之,處於師儒之長,若能另加董率,儒生何若是雜亂,而至於不用所頒之紙乎?其不飭之失,在所難免,當該大司成,所當重勘,而本院請推之外,無他可施之罰,何以爲之乎?上曰,依爲之。泮長從重推考,可也。出擧條觀綏曰,下番玉堂李鼎秉,奏對之際,有所不審,事甚未安,推考,何如?上曰,依爲之。出擧條上命玉堂先退,儀泳等退出。仍命退,承史以次退出。
上在社稷。停常參·經筵。
大駕入齋室後,內閣·政院·玉堂·藥房口傳問安。答曰,知道。
王大妃殿·惠慶宮·嘉順宮,遣承旨朝問安。答曰,知道。
王大妃殿·惠慶宮·嘉順宮,遣承旨夕問安。答曰,知道。
申溆啓曰,禮貌官來言,百官稟旨就次。傳曰,知道。
李文會啓曰,臣以王大妃殿·惠慶宮·嘉順宮問安,進去下直之意,敢啓。傳曰,知道。
傳于李好敏曰,發遣吏郞,諸執事淸齋與否,摘奸以來。
洪義浩啓曰,王大妃殿·惠慶宮·嘉順宮夕問安,何承旨進去乎?敢稟。傳曰,右副承旨進去。
申溆啓曰,臣以王大妃殿·惠慶宮·嘉順宮夕問安,進去下直之意,敢啓。傳曰,知道。
申溆,以禮曹言啓曰,自前社稷祈雨親祭出還宮時,侍臣節次及前後部鼓吹,竝爲減去矣,今亦依此擧行之意,敢啓。傳曰,知道。
申溆,以禮曹言啓曰,今此社稷祈雨親祭時,省牲省器之節,依例以親臨磨鍊之意,敢啓。傳曰,知道。
申溆,以輔德廳言啓曰,禮曹節目中,諭善相見禮後,一朔內三次式進見事,啓下矣。相見禮,旣在前月二十七日,則今初八日,例爲進見之意,敢啓。傳曰,知道。權停。
鄭觀綏,以訓鍊都監言啓曰,今日擧動時,因兵曹節目,西營軍三十名參陣矣,當夜宮墻外巡邏,無以分排,依例以下都監守直軍十名除出,推移行巡之意,敢啓。傳曰,知道。
鄭觀綏,以禁衛營言啓曰,今日擧動時,南營入直鄕軍四十名內,二十四名出用矣,餘數不多,宮墻外當夜巡邏,勢難分排,出番鄕軍十四名添入,使之警巡之意,敢啓。傳曰,知道。
鄭觀綏,以御營廳言啓曰,今此社稷祈雨祭親行時,依兵曹節目,北二營入直軍二十八名,東營入直軍二十四名除出,領付于訓鍊都監都領陣矣,當夜宮墻外巡邏,無以分排,出番鄕軍十一名添入於北二營,十五名添入於東營,各該入直長官率領警巡之意,敢啓。傳曰,知道。
李文會,以義禁府言啓曰,時囚罪人張至冕·李海淸·兪岳柱·具絎·南石老·池有長·李源龍·魚在濂放事,承傳啓下矣。張至冕·李海淸·兪岳柱·具絎·南石老·池有長·李源龍·魚在濂,竝放之意,敢啓。傳曰,知道。
辛未四月初六日卯時,上詣社稷。親行祈雨祭擧動入侍時,行都承旨洪義浩,行左承旨李文會,行右承旨李好敏,左副承旨鄭觀綏,右副承旨申溆,同副承旨權晙,假注書沈啓錫·韓兢裕,別兼春秋洪敬謨,記事官李龍秀,以次侍立。時至,左通禮跪啓請外辦,上具遠遊冠。絳紗袍,乘輿出興泰門·顯謨門·廣達門·建明門·興化門,仍進發由夜晝介路至社稷大門外,左右通禮前導,由東門以入,至神門外,左通禮跪啓請降輿,上降輿入大次。上曰,入幕次後問安勿爲之事。榻前下敎省牲省器時至,上詣壇內,省牲省器如儀訖。仍命,習儀,如禮習儀訖。上還入齋室,諸臣以次詣閤。
上在慶熙宮。停常參·經筵。
親祭罷還內後,內閣·政院·玉堂·藥房口傳問安。答曰,知道。
經宿問安,內閣·政院·玉堂·藥房·朝廷二品以上。六曹堂上口傳問安。答曰,知道。
親臨賓廳·次對罷後,內閣·政院·玉堂·藥房口傳問安。答曰,知道。
申溆啓曰,明日常參·經筵,取稟。傳曰,停。
鄭觀綏啓曰,禁衛營將官來言,今日本營軍兵,日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
申溆啓曰,來十一日,輪對日次矣,敢稟。傳曰,當次人受點,後日次來待。
鄭觀綏啓曰,來十一日,朝參日次矣,敢稟。傳曰,停。
傳于申溆曰,禮房承旨,馳詣宗廟,奉審摘奸以來。
傳于李文會曰,召對爲之。
傳于權晙曰,在院承旨入侍。
韓鍾運奉命在外,代以金在浩爲事變假注書。
傳于權晙曰,留院公事入之。
傳于權晙曰,留院上疏入之。
傳于申溆曰,今日實錄移安時,當詣建明門祗迎,該房知悉,侍衛略略八十員磨鍊。
傳于鄭觀綏曰,出宮門路,以廣達門爲之。
洪義浩啓曰,今日實錄祗迎時,承旨當爲備員,而行右承旨李好敏,纔已須資出去,卽爲牌招,何如?傳曰,允。
鄭觀綏啓曰,今日次對,兩司當爲進參,除在外·未署經外,未肅拜·呈告人員,竝卽牌招,何如?傳曰,允。
傳于鄭觀綏曰,大臣·備局堂上引見。
傳于權晙曰,別講爲之,坐直承旨同爲入侍。
申溆,以奎章閣守宮檢校提學意啓曰,夜間閣內無事之意,敢啓。傳曰,知道。
申溆,以成均館大司成意啓曰,居齋儒生等今日朝食堂,不爲設行,臣聞甚驚駭,馳詣泮宮,招致諸生,問其捲堂之由,則諸生等書陳所懷,以爲伏以臣等忝居首善之地,久沐菁莪之化,徒費薤鹽之供,辜負陶鑄之恩者多矣,卽伏見承宣所奏,則以向日應製時事,其所論列,不遺餘力,臣等滿心慙恧,無地自容,蓋行禮時失措,頒紙時雜亂,自前到記場中,每有此弊,雖有同浴之嫌,不敢自明,而臣等居常愧悚矣,今番亦不無此患,莫非臣等自反處,第試紙換用之說,實有不然者,月前應製時不能自備者,特許頒紙,故今番則已爲自備者,依例用之矣,今此論斥,有非臣等之所料,而至有掌議班首之論罰,此莫非臣等之罪,惶汗自訟之不暇,而至若無嚴二字,尤非臣子之所敢聞者,以此情蹤,何敢抗顔入堂乎云云。臣以聖廟捲堂,事體至重,卽爲還入之意,縷縷開諭,多般勸入,諸生等一向引義,終不還入,何以爲之?敢啓。傳曰,嚴飭開諭,使之還入。
洪義浩,以戶曹言啓曰,臣象奎今日以全羅道聖堂倉漕船點檢事,出來江上矣,同道群山倉所屬鎭安等七邑庚午條田稅大同,合米一萬四千七百八十石零,太三千二百九十八石零,本倉元漕船十九隻分載,慶尙道右漕倉所屬晉州等七邑庚午條田稅大同,合米一萬八千四百十四石零,太一千九百五十八石零,本倉元漕船二十隻分載,追後來泊于西江前洋,故一體點檢之意,敢啓。傳曰,知道。
大司憲李直輔疏曰,伏以皇穹默佑,錫我元良,睿質岐嶷,德器天成,宗社神靈之眷顧方深,八域含生之愛戴皆切,實是吾東方無疆之景福,而衣尺漸長,智思日開,殿下深念國本之重,丕闡輔導之方,命選誦說之聯,畀以早諭之責,此乃昭代之盛擧也,臣以無似,千萬夢寐之外,猥蒙新除,荐承召旨,惶隕懍蹙,罔知攸措,頃者史官之回,謹上附奏,仰陳微懇,又於今月,馹召繼降,而控籲頻數,極涉屑越,蹙伏竢勘,玆於恩除之下,敢瀆崇嚴之聽,臣之待罪講廳,昵近淸光,森然如昨,而豈意十四年來,如臣衰癃,尙留人世,幸逢离明繼照之慶,濫叨宮銜再縻之榮乎?當此億兆蹈舞,勸聲洋溢之時,切欲夤緣嘉會,趨蹌銅龍,仰瞻天日之表,俯伸螻蟻之誠,自是臣子之常情,而其奈盜竊旣久,情實畢露,一世之公議可畏,後人之譏評難防,寧伏斧鉞之章,何敢更側於峻選之列乎?重以近日風漸沈篤,一經全身不收之症,精神昏迷,如在烟霧,轉添聲聵,咫尺言語,不能相通,殘喘奄奄,朝夕待盡,以此情病,末由承膺,瞻望兩筵,徒增戀結,惟我儲宮,旣有聖哲之資,而薰陶觀感,專在於殿下道德之光華,左右陪侍之儀範矣,賈誼有言,古之王者,太子生,固擧以禮,自爲赤子,敎已行矣,孩提有識,三公三少,明孝仁禮義,以道習之,選天下之端士有道術者,使與居處,太子之善,在於早諭敎,三代所以長久者,以太子之有此具也,先儒以謂此誠國家至急至切之務,聖人復起,不能易也,是乃殿下之所嘗經覽者,而今殿下一動一靜,皆爲元良之是效是則,特軫身敎之方,從容乎規矩準繩之中,無或放過,廣選當世經行之士,收召不置,使之出入講綴,以開啓沃之道,以垂燕翼之謨,爲億萬年鞏固之基焉,朱夫子嘗於時憂孔殷之際,進丹田海氣之說,矧今輔導元良,尤爲莫重之事,伏願於此深留聖意焉,仍伏念仁愛之警,鬱攸屢興,九重憂惕,當何如哉,新闕移蹕,黼扆儼臨,明德攸芋,吉慶咸華矣,不勝攢祝之忱,而經帷連開,聖學緝熙,至於轉災爲祥,亦必勉講究之道,中外顒望,曷有其極,以臣至愚,過被殊寵,誠爲招災之首,早賜退斥,將臣職任,改授賢士,治臣達傲,以昭邦憲,公私幸甚,玆當湖南荐歉之際,奉命來往之行,實爲列邑大弊,沿路騷然,倘蒙停止,則此亦爲荒年惠澤之一端也。伏乞以地方傳諭,式遵舊規焉。臣無任云云。答曰,省疏具悉卿懇。節屆晚春,漏隨長舒,如渴思賢之心,不啻若倍於常日,況此輔德設廳,俾備敎翊元良之責,卿以追先報今之義,克答小子之望,益將昔日諭善寡躬之心,思所其尤盡於當日尙舊之道,則實叶輿情,允合老成德儒體國之誠,卿其從卽造朝,庸副至誥事,遣史官傳諭于行大司憲兼右諭善所住處。
大司諫尹序東疏曰,伏以一直亢旱,三月不雨,兩麥今幾告歉,四野擧切焦遑,丹扆宵旰,錦玉靡甘,圭璧之再薦,旣出常例,社壇之親祼,又勤誠敬,庶幾天心底豫,冥應靡忒,而赫炎愈熾,一霈尙靳,朝野焚灼之忱,去而益切,卽伏見傳敎下者,聖念憧憧於修省,辭敎懇懇於責躬,二日之常膳特減,五條之袞闕誕發,猗歟,盛哉,殷宗之桑林六責,周王之雲漢八章,何以加此,第今朝廷之上,閭巷之間,可言之事,可救之瘼,豈止一二,而最是奢靡成習,踰濫爲事,衣章則擧皆踰分,第宅則率多濫制,財産之耗縮,皆由於此也,民生之困瘁,亦由於此也,是故上而守宰之臣,惟貪墨是事,下而無恒之類,以竊發爲常,風俗漸就澆薄,廉恥自底倒置,駸駸然擧一世,入於莫可收拾之境,有識之憂嘆,庸有極哉,臣未敢知我殿下崇儉之德,或有欠於夏禹之菲衣服,漢帝之罷露臺,而蒲敏之政,草偃之化,未及下究而然耶,伏願殿下,益軫九重節儉之方,俾有萬民觀感之效焉,在昔東海之三年不雨,齊野之五月飛霜,皆是匹夫匹婦,蓄冤積鬱之致,則災之所召,豈無其由,日昨臨門決囚,寔出疏放之晠意,臣固欽仰之不暇,而此外京外久囚之錄啓與未錄啓者,其亦多矣,更願亟令內而秋曹,外而道臣,克盡審理之方,仰體欽恤之意,而若其可以傅生之類,可以酌處之囚,趁卽仰徹,以爲裁處之地焉,噫,今番谷山之事,卽一無前之大變怪也,分輕重而罪其罪,按事已訖,王章亦伸,念彼海西之民,當其査捕之際,殆同獸駭而鳥竄,莫不廢農而抛業,繹騷之情,尙未安堵,愁冤之氣,足以干和,大抵大寒之餘,必有陽春,霜雪之後,亦施雨露,目今一方之懷保,惟在十行之慰諭,深軫勞來安集之道,俾令人心奠安,毋使農作失時焉,今此大臣三司,來會禁廨,陳箚論啓之命,實是我聖上遇災憂懼,思聞昌言之聖意,孰敢不竭蹶趨承,對揚休命,而念微臣一病支離,便作籧篨,眩暈爲祟,視聽全失,痰滯成痼,呼吸難通,且於近日,因風候之乖常,寒熱外受,臟腑中傷,本病之外,添一危惡之別症,昏倒房闥,動作末由,日事藥餌,食飮全却,以此所見,若將不保朝夕,勤敎之下,自犯傲慢,臣罪至此,萬殞難贖,玆敢倩人構疏,仰暴情實。伏乞聖慈,天地父母,憫之憐之,亟遞臣職,仍治臣罪,俾微分獲安,殘喘得延焉,臣於治疏將上之際,賓對有命,召牌儼臨,病狀如右,蠢動無路,有臣如此,生不如死。臣無任云云。答曰,省疏具悉。所陳切實,當留意矣,卿其勿辭察任。
應敎臣李志淵,校理臣洪儀泳,臣洪冕燮,副校理臣金學淳,修撰臣李鼎秉,臣徐長輔,副修撰臣李泳夏等聯名箚曰,伏以殿下今日求言之敎,尙云晚矣,目今亢旱彌月,朝野渴悶,群望奔走,圭璧祗薦,而冥應未著,至於社壇躬祀之擧,而憂旱之聖念,可謂靡不用極矣,今者責躬減膳,十行敷告,至有大臣三司齊會陳箚之敎,我殿下爲民重農遇災修省之意,亦已至矣,臣等聞此下敎,固知殿下,可以爲堯·舜,可以爲文·武,遇今日之災,而惕然于心,樂聞不諱,以爲修行之實,則今日仁愛之天,政是眷顧我殿下,必欲納之於無過之域也,安知非今日之災,爲殿下藥石而玉成之耶?嗚呼,書不云乎,制治于未亂,保邦于未危,方今民生困悴,八域嗷嗷,臣等固不敢一一指陳,以某事之失,爲某災之應,而第我殿下凡百政令,病源則在於優游姑息,而奮發之際,反失於輕遽怱卒,一念優容,至誠則在於納諫求助,而聽斷之間,反歸於悅繹不從,上下之間,情志未孚,朝廷之上,將順是事,則殿下之未能孚感於眷顧之天,不是異事,今日之言者皆曰,以近年之荐歉,而民生至於難保,殿下亦以爲今日之民窮,由於近年之荐歉,臣等竊以爲不然,近年以前連豐之時,民生未嘗不困,吏鄕之誅求也,逋負之徵納也,官長之侵虐也,民生難支之端,不一而足,而徒誘於近年失稔之災,則亦近於梁王之罪歲,嗚呼,朱子有言曰,救其本者,雖若迂緩,而實易爲力,救其末者,雖若切至,而實難爲功,夫災不虛生,必有所召,則以殿下近日政事,致今日之災,誠無怪矣,連日旱風,野幾無靑,此民憂之易知者也,殿下於此易知者,則惕勵戒懼,思所以弭災之策,而近年以來,財竭民窮,所以致災之本,則殿下視之尋常,伈泄以過,如此而天心安得悅豫於上,無干和之著於外者耶?古人之言曰,人無遠慮,必有近憂,殿下不憂將來之憂,而只憂目前之憂,則正所謂不救其本而救其末,不爲遠慮而爲近憂也,殿下求言之敎雖切,而未可謂先事之慮矣,責躬之誠雖切,而未可謂應之以實矣,試以下敎中五條論之,無土木興作之表著者,而自內營修,無時無之,經費之用,取諸內司云,夫取用內司,似若無關於度支經用,論以宮府一體之意,固不宜有所異同,而此時營作,旣非時急之務,則國用之虛耗,未必不由於此等之事矣,有政令修擧之效,則可謂奮勵之機,而擧措每致於遑遽,雖以月前移御時言之,旣涓吉日,旋又進定,而非但此一事,凡於成命旣下之後,進退無常,非止一二,自下擧行,每有顚倒眩亂之嘆,則旣非忙急之事,而如是輕遽,豈聖人信如四時之道乎?儀章之新備,未足爲侈靡之具,而就近日所創一二事言之,俱係無益之事,則不可謂不可已之事,而資政殿之改以延英殿,似若無關於政法治謨,而自列朝已揭通知之殿名,一朝改額,恐非大聖人愼重成憲之義也,民事之毋或怠忽,每軫懷保之道,而提飭而止矣,申諭而止矣,未聞安集與否之詳細登聞,仍行黜陟之政,則亦不免虛文之歸,而不可謂撫之得其宜矣,軍賦提飭,非一非再,而外邑擧行之依舊怠慢,遐土民生之無告橫罹,一未上徹,則實惠之終未下究,亦可推知,然則今日之災,臣等不得諉之於適然之致矣,旣知其由,而不思其改之之圖,則安在其反躬自省之義耶?此專由於殿下學問之工雖勤,而未有實得之見,涵養之力雖篤,而或忽體行之效,講筵文義,不過字句間尋繹而止,一未聞推心而施於日用事爲之間,如是而政令擧措,何望其純然一出於正,百度修擧,天心徯應,以至於治平無爲之域乎?此臣等所以憂愛願忠,必欲貢一得之愚者也。伏願殿下,加勉於踐履之工,益懋於誠實之道,以今日求言之心爲心,念念在玆,從今以往,恒軫警惕之方,常若遇災修省之時,則太戊之轉災爲祥,成·湯之其興勃然,其將以今日之求言而基之矣,惟殿下念哉念哉。取進止。答曰,省箚具悉。所陳當留念矣。
親祭敎是時,亞獻官左議政金載瓚,終獻官光恩副尉金箕性,進幣爵酒官吏曹判書朴宗慶,奠幣爵酒官吏曹參議宋冕載,禮儀使禮曹判書金履翼,典祀官奉常寺正李垿,壇司令孫錫祉,壇上執禮副護軍金相休,壇下執禮司果呂東植,執尊司果韓耆裕,校理洪儀泳,副修撰李泳夏,修撰李鼎秉,大祝司果曺鳳振,應敎李志淵,修撰徐長輔,司果洪命周,祝史司果尹致謙·申在植·李儒象·柳鼎養,齋郞兵曹正郞趙庭和,司果洪起燮,持平林處鎭,典籍朴鳴和,捧俎官戶曹正郞李周憲,司果李敬魯,戶曹佐郞朴齊顔,尙衣僉正朴宗救,漢城主簿李和淵,漢城庶尹尹毅東,司宰主簿沈能定,工曹正郞李一榮,漢城主簿任魯,敦寧判官金基豐,司僕主簿金喆淳,工曹佐郞李遠揆,盥洗位禮曹佐郞閔英世,兵曹佐郞閔哲儒,爵洗位典籍金尙元·趙㯖,亞終獻盥洗位禮曹正郞陳錫周,掌牲令典牲署判官閔致成,協律郞掌樂正李錫祜,贊者引儀安聖譽·李儀朝,謁者假引儀李孝述,兼引儀金岳淵,贊引假引儀安承煦·柳煥民,祭監監察南述毅·李鍾稷。
辛未四月初七日子時,上詣壇上。親祭入侍時,行都承旨洪義浩,行左承旨李文會,行右承旨李好敏,左副承旨鄭觀綏,右副承旨申溆,同副承旨權晙,假注書沈啓錫·韓兢裕,別兼春秋洪敬謨,記事官李龍秀,以次侍立。時至,左通禮跪啓請外辦,上具冕服,出齋室,步詣壇內,就板位行四拜禮,詣盥洗位盥洗訖,詣壇上國社民神位前,三上香,進幣獻酌,大祝讀祝訖,次詣后土氏國稷后稷氏神位前,行禮如初訖,降復位,亞獻官。終獻官行禮如儀訖,上詣飮福位,受胙訖,降復位,行四拜禮,徹籩豆訖,復行四拜禮,詣望燎位燎訖,通禮告禮畢,上出壇門,還入齋室。上曰,親祭罷後,問安勿爲之事。出榻敎少頃,通禮跪啓請外辦,上改具翼善冠。衮龍袍,乘輿出大門,由夜晝介路,入興化門·建明門·廣達門,至顯謨門,命觀綏出標信解嚴,由興泰門還內,諸臣以次退出。
辛未四月初七日卯時,上御百祥樓。召對入侍時,參贊官李文會,持詩傳第五卷,侍讀官洪儀泳,持詩傳第五卷,檢討官李鼎秉,持詩傳第五卷,假注書韓兢裕,持詩傳第五卷,別兼春秋洪敬謨,持詩傳第五卷,記事官李龍秀,持詩傳第五卷,以次進伏訖。上命開卷讀之。儀泳自詩傳大全卷之九,止采薇六章章八句,鼎秉自我出我車,止說見上下篇。上曰,文義陳之。儀泳曰,鹿鳴所以宴賓客,通上下之情也,示我周行,其所以望於群臣者如此,未及畢其奏。上曰,親臨祈雨祭,有連行之例乎?文會曰,英廟朝或有連行之例,而近年則無此例矣。上曰,三次祈雨祭,行於何處乎?文會曰,三次則行於南壇,四次則行於社稷矣。上曰,俄者上番欲奏者,何辭也?儀泳曰,俄以鹿鳴章仰奏者,爲其憫旱也,周宣王恐懼修省,祈雨而不書雨字,其敬天之誠如此,今若連行,恐涉煩屑矣。上曰,今日齋日乎?文會曰,今日卽泰陵忌辰正日,且祈雨祭齋日矣。上命書傳敎曰,躬祈社壇,撤曉還駕,坐待冥應,漠然無響,晨以至朝,憂悶之念,實所不已,各道問農,延和釋囚,切爲其些少表志導祥之一方,而亦不足以當旱慰民之擧,自議政府,申飭各司,明其五日赴坐之法,審其刑囚讞獄之政,庶僚一心,百工共誠,至於儀文末節,細瑣事務,亦勿抛棄,敬體寡躬宵旰之慮事,另加知悉。又命書傳敎曰,自前遇旱,責躬求言,雖似文具,以其過於分數,寧用行於未深之日宜矣,目今艱虞溢目,百弊層生,試以數事言之,良覺悶歎,噫,游心興作,宮室有增修之侈歟?頻改政令,擧措有輕遽之像歟?新備儀衛,耳目有浮大之過歟?怠意民庶,軫恤有虛僞之歸歟?忘忽軍賦,提敎有疎闊之道歟?一有此事,災必隨至,況以萬之一,而言之若干也哉,玆諭大臣。玉堂兩司,咸須知悉,會同寧善門外公廨,陳箚論啓。又命書傳敎曰,今日祗迎後,仍詣賓廳次對,該房知悉。出傳敎文會持公忠監司狀啓,進於前。上曰,齋日則承旨必自持以入乎?文會曰,此是邪學事也,臣等詣閤後入來,故持入矣。上曰,留院公事入之。賤臣承命出,持公事還入進伏。上曰,承旨讀之。旋又下敎曰,承旨讀奏後入之例也,此則直爲入之,命書判付訖。仍命玉堂先退,儀泳等退出。又命書傳敎曰,祈雨雖過二次,亢旱如前,自今日,至明日減膳。出傳敎又命退,承史以次〈退〉出。
辛未四月初七日午時,上御祥暉堂。在院承旨持公事入侍時,行都承旨洪義浩,行左承旨李文會,左副承旨鄭觀綏,同副承旨權晙,假注書沈啓錫·韓兢裕,別兼春秋洪敬謨,記事官李龍秀,以次進伏訖。上命讀公事。義浩曰,臣戶房無公事矣。觀綏讀奏全羅監司李相璜啓本,罪人朴宗臣慶尙道蔚山府移配事。文會讀奏江原監司洪義謨啓本,罪人劉運昇放送事,又啓本,罪人禹宅文等,旌善等邑到配事,廣州留守金羲淳啓本,罪人等同推開錄事。晙曰,臣工房無公事矣。上命書判付訖。仍命退,諸臣以次退出。
辛未四月初七日未時,上詣建明門。實錄奉安祗迎入侍時,行都承旨洪義浩,行左承旨李文會,行右承旨李好敏,左副承旨鄭觀綏,右副承旨申溆,同副承旨權晙,假注書沈啓錫·韓兢裕,別兼春秋李紀淵,記事官李龍秀,直閣李光文,以次侍立訖。左通禮跪啓請外辦,上具翼善冠·衮龍袍,乘輿出興泰門·顯謨門·廣達門·建明門,至降輿所,左通禮啓請降輿,上降輿入幕次後,命書傳敎曰,入小次後,問安勿爲之事。出榻敎實錄彩輿至,上就祗迎位,左通禮啓請鞠躬,上鞠躬,過則啓請平身,還入幕次,少頃,仍詣賓廳設次對,左議政金載瓚,右議政金思穆,兵曹判書李勉兢,禮曹判書金履翼,吏曹判書朴宗慶,刑曹判書金在昌,行護軍閔耆顯·李得濟·李光益·李堯憲·李溏,掌令李英發·牟達謙,校理洪儀泳,以次追後進伏訖。載瓚等進前曰,風日不佳,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚曰,圭璧親將,冥應尙遲,實不勝渴悶,近聞嶺·湖兩南間得雨,水田野均適,是則可幸,而最可悶者,京畿·海西矣。上曰,今日則稍有雨意乎?載瓚曰,風雲之氣,頗有霈然之望矣。載瓚曰,臣等伏見俄所下憫旱之敎,旣減常膳,又以五事責躬,實孚殷湯之六責,臣等不勝感祝之至,殿下果以五事,誠心做去,則足以爲轉災爲祥之機,而但以如臣鹵莽,備數於具瞻之地,上以無補袞闕,下以不救民困,有相如此,而豈無上天之告警乎?今若斥退臣等,則其應必如影響矣。上曰,所奏過矣,次對爲之。載瓚曰,臣等俄伏見傳敎下者,悶旱求助,辭旨懇至,以五條反躬之誠,法六責默禱之義,一紙十行,有可以回枯爲蘇,竊不勝欽歎欣幸之忱,顧今三月亢旱,兩麥已判,秋事亦八九分切急,太社躬禱,冥應尙遲,此時雲漢之憂,至於減膳求言,而臣等蒙昧,雖不能發謀出策,用副側席之思,而第就聖敎中五條,一一仰覆焉,一則若曰游心興作也,竊覸殿下自臨御以來,果未聞土木營造之事,而但今移御,旣在於幾十年空闕,則殿屋不得不繕修,廨宇不得不治葺,而適當是時,時與事會,郊甸則暵旱如焚,宮闕則營作方張,蚩蚩者民,易惑難曉,必將曰民命近止,國役匪時,其將以何辭而解之乎?大小工役,姑令小止,得雨後相時更擧,恐爲未晚也,二則若曰頻改政令也,竊覸殿下近日政令,作止無常,試以移御時言之,殿宮移御,乃是莫重之擧,儀曹則推擇以時,度支則整理及期,而中外臣民,咸知爲某日某時,卽所以尊事體信令甲之義,而無他事端,忽命進定於數日之內,擧措太輕,瞻聆亦惑,況此外命令之出,不得如綸如綍,施措之際,未免或遽或䙝,噫,王言一下,百世宜徵,而苟如近日,則群下將何以信而無疑,奉而行之乎?且伏念今日次對,卽出於遇災求治之盛德至意,是宜先期出令,及時齊會,而當刻命下,隨卽殿座,臣等及數三備堂外,無一人入來,促令絡續於禁外諸宰,奔走於路上,景色蒼黃,聽聞疑怪,尙何責以平心舒氣,發慮進言乎?論以從容一堂,迭陳嘉謨之本義,恐不必爲然也,三則若曰新備儀衛也,竊覸我國軍容,逮我先朝,始爲大備,無容更加,而年前臣以御前前排太多爲奏,卽命除減,轉環之德,不勝讚誦,而近於動駕時,空輦後,有靑衣一隊新軍,排立以過,臣未知軍名爲何,名數爲幾,而蓋前所未見之儀也,此不過幾哨鄕軍衣靑衛駕者也,果無足以耀兵威也,嚴軍制也,而通計幾年,則糜費當不細也,且闕門各處守閽騎兵,本以鶉衣鵠形,全沒儀威,莫重禁闥,以此把守,非不疎虞,而卽是自在國朝,本自如此者,而近見身着靑服,手持朱棒,非復前日樣子,然而依舊是蠢蠢鄕旅也,草草儀仗也,未必增威宮門,而適足浪費公貨,比諸中國之九門虎賁,雖使略加修飾,無足有無,則與前無異,此二事,俱係無前之例不急之務,竝令仍舊,恐爲得宜也,四則若曰怠意民庶也,殿下恤民之至德,固已至矣,蔀蓽在庭衢之間,襏襫置袵席之上,愚夫愚婦,罔不激感,而但日前臨門賜米,臨門釋囚,臣等竊自謂是擧也甚盛,賑飢之惠,當均部民,疏鬱之政,必及幽冤,默相欣聳,拭目以俟,坊民則二十五名數斗之賜也,罪囚則四五人輕囚之放也,然則一有司足矣,何必臨門爲也,若非朝參及大處分,則未嘗親御正門,而今以至小之事,仍此莫大之擧,愚而神,民也,豈不知擧措太大,實惠太小,而反爲其落莫抑鬱之歎也,五則若曰忘忽軍賦也,今日之民不可活者,軍也賦也,聖念雖切於釐救,宸聰莫及於遐遠,此莫非上自臣等,以至方伯守令之罪也,然而殿下,若以實心,必及於二政,有感有應,其理不爽,群下曷敢不以實心對揚乎?君臣上下,以實心行實政,而民不受賜,必無之理也,臣於日前,猥陳以一誠字,而前後敷奏,亦不止一再,此極陳腐之說,而人君之治國,人臣之勉君,捨是誠則更無以措一語矣,臣若後又仰勉,則惟循是說,雖十回而不知止矣,今殿下,苟能以此誠,存在方寸,發諸事務,一念無間,百爲皆實,則不待五責之敎,可得千里之霈也,仍伏念每當遇災,大臣請免,便成故事,太近文具,而臣等則値百艱之會,忝三事之列,天安得不豫,災安得不臻哉,今日斥退,天若不雨,則妄言之罪,臣等不辭,惟聖明垂察焉,俄伏承聯箚之敎,而今適登筵,敢此條陳,仍請失職之誅,雖使退而具箚,亶不外是,益不勝戰恐之至也。上曰,所陳切實,當益勉留念,卿等辭免,萬萬過矣,扈陪軍事,旣是倣行列朝槍劍軍之規,況除出於先後廂隨駕中,當初下敎,非只擧此事而陳勉也,仍置無妨,而騎兵事,卿言甚好,依施,可也。出擧條又所啓,海西帥臣催促赴任之意,筵奏蒙允,而新除兵使申大偀,肅謝之後,今至多日,尙未辭朝,未知事故之何如而朝令之下,如是逡巡,萬萬駭然,姑先從重推考,使之當日辭朝,仍卽赴任,何如?上曰,依爲之。出擧條又所啓,京畿水使柳相亮,以其親病,屢呈辭狀,情理果難離捨,則不可强令察任,改差,何如?上曰,依爲之。出擧條又所啓,右邊捕盜大將李溏,謂有向來情勢,受符之後,尙不行公云,前者一伸,旣出曲軫之聖念,則到今逡巡,極爲未安,從重推考,申飭行公,何如?上曰,依爲之。出擧條又所啓,卽見黃海監司洪羲臣所報,則以爲平山太白山城城牒門樓庫舍頹圮處,極爲浩大,本城所在取耗米中二百石,特爲許畫修補爲辭矣,該山城修補之役,前府使未及竣事,新除府使,今將訖功,而所費物力,非該邑所可辦當,取耗米二百石,許令劃給,何如?上曰,依爲之。出擧條上曰,大臣就座,諸宰奏事,履翼曰,今日賓對盛擧也,臣有所懷,豈敢不陳乎?自在先朝,巫女禁令,何等截嚴,而近聞巫女,或有出入闕內者云,臣固知其必無是理,而傳聞之說,遍於閭閻,未敢知緣何故而致此外間說話耶,臣不勝驚怪憂歎之至,且以掖隷事言之,或曰自初有上敎云云?而處分初則嚴重,末乃從輕,付之生路者,謂必有蹊逕苗脈云,此說雖不足信,然其言傳播於至愚如神之民,則非但無知之庶民,聞而信之,藉藉之言,及於士夫,則士夫亦豈無信之者乎?此臣所以欲痛哭而流涕者也。上曰,巫女本不入城內,何況宮中乎?無或內人婢子輩中,有混入者耶?然此非自上一一照察者也。履翼曰,掖隷事,或以爲自上,初則任其所爲,末乃嚴治,有若諺所謂升木而搖之者云,此言狼藉,民之聞者,安知不信之也。上曰,紀綱雖墮,掖隷豈敢如是藉重乎?必是民間之訛言也。履翼曰,今日下問外,此等處亦加嚴處,則天心之悅豫,必在於此矣,且以谷山事言之,谷民之變怪,無異於擧兵者也,其凶悖之習,固所痛惡,而其所以致之者,卽朴宗臣也。宗臣之罪,亦不可止於薄竄,而近聞西來者言,則谷山之民,以往殺朴宗臣,發通道內,鄕品官輩,無不着名,將欲觀其末梢云,來頭事,亦未知止於何境,且按使治罪時,罪囚之有侵逼道臣及按使者甚多云,所誅者三十餘人外,該倅之濫殺及緣其事死者,近百名云,人心之洶洶,氣像之愁慘,已無可言,大抵近來風習,上以言及袞闕則固無難,而官師相規之義,可謂全無矣,不言道臣與本倅之事,而只勘亂民,此莫非護黨之習,護黨則豈不歸於欺君乎?伏願此等處,着念乾斷,則足以爲慰民之道矣,挽近之貪官汚吏,掩而不發,至於朴宗臣之事出矣,道臣事,亦可謂非矣。上曰,所奏是擧條乎?履翼曰,非擧條矣。上曰,然則何以爲之乎?履翼曰,朴宗臣加罪及道臣,不可無處分矣。上曰,大臣之意,何如?載瓚曰,亂民之所以致此者,卽守令之過也,臣之兩度仰奏,雖至邊遠定配,而不送遠惡之地,乃送蔚山之善地,該府事不善爲矣,谷山民人之拂鬱,乃所以至於此也,若竄於遠惡之地,則人心豈如是乎,不雨之故,亦安知不由於此乎?履翼曰,三十七人外,自斃者又二十餘人,合爲六七十名,而先聲則百餘名也,別般慰諭於谷民,而自上更加處分好矣。載瓚曰,禮判所奏甚好,谷民則慰諭,而該倅加罪,亦有自上處分,則似好矣。上曰,玉堂無所奏乎?儀泳曰,俄者大臣所奏誠之一字,其言甚好,蓋近日自上悶旱之念,夙宵憧憧,上可以感格天心,而一霈尙靳,臣未敢知燕閒之中,或有誠意未盡之時而然歟?臣跡忝近密,故不避猥越,敢此仰達,伏願殿下,益加勉焉。儀泳所啓,帝王之居,其體尊嚴,上應天象,太微垣帝座是耳,我殿下召接臣隣之所,旣有法殿,又有別殿臨御之處,厥惟有常,今此悶旱求助之衷,靡不用極,至於實錄祗迎之際,遽下賓廳次對之命,賓廳者,大臣諸宰視事之地也,臣實固陋,曾未聞御賓廳接臣僚之擧,此與臨雍策士幸玉堂開講筵,事體有異,夫無前例之事,恐或瞻聆之致訝,繼今召接臣隣,必以法殿或別殿常御之所,以爲重朝體率舊典之地,恐好矣。上曰,所陳好矣,當體念矣。出擧條英發所懷,伏以天之與民,一理相貫,試觀今日生靈之困瘁,而天之警告,槪可知矣,目今民生之許多痼瘼,鱗生蝟集,若欲隨事矯革,隨弊蘇救,則此非爲治之要道,臣聞天下之事,有本有末,伏願殿下,益懋聖工於涵養本源之地,日用之間,渣滓渾化,酬酢之際,理義呈露,明睿所照,物無遁情,則蔀屋之情,可以上徹乎九重,而災眚自祛,休徵自應,位天地育萬物之極功能事,在是矣,豈不休哉,上曰,所陳好矣,當體念矣。出擧條又所懷,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔,亟施孥戮之典。上曰,不允。出擧條又所懷,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓,若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖,噫,彼致薰,以承薰之同氣,家煥之親甥,萬惡咸華,千妖俱備,嘯聚邪黨,養成部落,凡諸排布設施,皆出其手而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘,花肋惟均,述溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明,雖然,此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,沈此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,快正典刑。上曰,不允。出擧條又所懷,噫嘻,痛矣,十數年來,賊勢益肆,人心靡定,顧瞻他日之徒。以下四字刀削之輩踵相接也,惟彼周爀,身在衿紳之列,而敢生凱覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠雖爲薄物細故,而亦可見隱若有恃,縱恣無忌之一端,今幸乾斷赫然。以下四字刀削此等黨與,不可仍置,請周爀,亟令王府,嚴鞫得情,夬正典刑。上曰,不允。出擧條又所懷,三啓中諸賊,罪關宗社,憤切神人,往在先朝,旣允臺啓,傳旨未下,故其時憲臣,更爲發啓,而伊後筵對,適値拜表發行,上下慶忭之日,仰承縷縷下敎,仍出姑停矣,今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。上曰,不允。出擧條又所懷,噫嘻,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸,請物故罪人基讓子寵億,姑先施以竄配之典。上曰,不允。出擧條又所懷,噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷一串貫來,則主客輕重,初無可論,前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,亟令王府,設鞫嚴問。上曰,不允。出擧條又所懷,噫嘻,痛矣,宋國仁窮凶絶悖之情節,可勝誅哉,渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也,端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿憤無少洩之時矣,不可以其身之物故,而少緩當律之夬施,請物故罪人國仁支屬應坐之類,亟施島配之典。上曰,不允。出擧條又所懷,今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之月日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節,請朴紀淳,亟令王府,拿來嚴問,以重鞫體。上曰,不允。出擧條觀綏曰,今日次對之特行於賓廳,寔出於悶旱憧憧之聖意,則此與尋常月六之對,大有間焉,而諫院無進參之員,事甚未安,諫院行公臺諫,推考,何如?上曰,依爲之。出擧條觀綏曰,掌令李英發,無端避嫌,有損臺體,推考,何如?上曰,依爲之。出擧條英發所懷,臣姿性庸愚,言議拙訥,本不近似於淸朝耳目之任,而賓對有命,初登筵席,生疎所致,做錯非細,至有承宣請推之擧,以此情踪,其何敢一刻晏然於臺次乎?請命遞斥臣職。上曰,勿辭,亦勿退待。出擧條上命大臣退出,仍命諸宰。承史退出,諸臣以次退出。
辛未四月初七日申時,上御延英殿別講,坐直承旨同爲入侍時,左副承旨鄭觀綏,參贊官權晙,侍讀官洪儀泳,持詩傳第五卷,檢討官李泳夏,持詩傳第五卷,假注書韓兢裕,別兼春秋李紀淵,記事官李龍秀,以次進伏訖。上命開卷讀之。儀泳自白華,止大全卷之十。上曰,魚麗于罶,旣言衆魚之美,又曰有酒旨多,屢致其意,此是宴饗之盛節耶?儀泳曰,盛稱衆魚者,非爲宴需之誇美也,古以禮接臣隣,謂之禮羅,羅致之際,氣像美盛,故詩人取興,其意在此,因言有酒旨且多,又云多且旨,又云旨且有是又不足,又以維嘉維偕維時,反覆說去,以言禮意之美盛也。上曰,蠢爾蠻荊,大邦爲讐,其義云何?儀泳曰,蠻荊者,春秋時楚國也,已自此時,恃其强大,敢生滑夏之計,而厲王昏亂,不能柔戢,至於宣王中興,夷狄賓服,而猶自跋扈强梁,乃敢與大邦之周,隱然有讐敵之意,其蠢蠢無知如是,故所以謂蠢爾蠻荊,大邦爲讐云矣。上曰,北道風俗,何如?儀泳曰,臣之爲北評事,今爲五六年矣,多所遺忘,而伊時因下敎構呈事宜,其說則略在其中,而北土,卽我肇基之地,如周岐鎬,如漢豐沛,自國初經理設施,未爲不致其力,而自勝國以前,連爲野胡之所侵,麗朝尹瓘,始有恢拓之功,雖曰以先春嶺爲定界,其時强理所及,則不過磨天嶺以北吉州以內而止矣,其後境土漸縮,每以雙城爲界,雙城者,卽今永興地也。上曰,尹瓘之瓘字,是何字也?儀泳曰,玉邊雚字也。上曰,又言之。儀泳曰,北路疆土漸縮之後,我太祖大王,天縱聖武,野胡部落,次第鋤平,而及其登極之後,又以李之蘭經理北事,之蘭卽佟豆蘭也。太祖功臣,最爲元勳,而又慣習北事,於是遂設六鎭,六鎭者,卽今富寧·會寧·鍾城·穩城·慶源·慶興也,以豆滿江爲界,而其後野人侵掠,猶未戢寧,世宗朝金宗瑞,用一國之力,費多年之久,僅能防禦,而最是茂山,地理要衝,又與富寧等諸邑自別,丙子以前,連爲野人所據,如老兔部落,尼陽介部落,世爲邊患,丙子後金汗,捲其部落,皆入中國,於是乎我國,不費一箭,坐得茂山一境矣。上曰,此是廢茂山故地耶?儀泳曰,廢茂山在富寧,與茂山接界車踰嶺下,其時以茂山尙有野人,但於茂山相望之地,置鎭防禦者也。上曰,又言之。儀泳曰,茂山始於肅廟庚申年間,的知其地之空虛,始爲設邑,其地在白頭山之下,爲一國頭腦,東西四百餘里,南北三百餘里,土地肥饒,甲於北道,高山大川,寶藏皆出焉。上曰,寶藏,何物也?儀泳曰,皮物則貂鹿,黃獷·人蔘·細布·金銀·寶珠,皆是此土之所産,土沃如是,地利如是,故人民入居,歲增月添,五六十年前,一境民戶,幾至近萬矣,臣之入北時,聞其戶數,不滿四千,餘存者將又不奠厥居,有盡散之慮,此則無他,只緣還上一事,爲此土苦瘼,今之還上都數,爲二十五萬石,一戶分給,將至百餘石,故民不得料生,以至於此也,還上之如是最多者,蓋以其土絶遠,四隣之最近邑,皆近數百里,穀價甚賤,故還上耗穀,一不作錢,他邑耗條,亦皆塡入是邑,故穀數添加,至此之多,而臣於北關事宜,雖已詳陳,若此不已,則北關之第一要地,不待幾多年,將爲空虛之地矣,自上所宜體念悶恤,惟此是矣。上曰,其人民之堅强,與南土,何如?儀泳曰,大相不同,古稱女眞滿萬,天下無敵,六鎭居民,雖或有從內地徙邊者,而其女眞遺種居多矣,其風土所習,勁悍强硬,不可以南土比也,挽近以來,軍政頹隳,其羸弱不振之狀,與他無異,若能克修軍政,部伍有序,則非但爲北邊捍禦,亦爲內地之取用矣。上曰,其地勢與漢陽,何如?儀泳曰,又與內地自別,地是山勢初落之地,山勢雄壯,大野或有廣數百里者,其雄偉博大,與漢陽自別也。上曰,此處亦有如漢陽設都之地耶?儀泳曰,慶興之北斡東之地,卽穆·翼兩祖豐沛之鄕,而德·安二陵,始在於斡東,其後移於慶興,後又移於咸興,其地勢則登於慶興之撫夷鎭西烽臺,可盡形便,百里大野,平廣如局,山勢窈窕,豆滿江中,亘大野蜿蜒作勢,以臣所目睹,地勢之美,無與爲京,考諸東史,其地曾爲渤海國,又爲北扶餘國,其時國都,安知不在於斡東,而大抵風土高寒,五穀不登,在今則似不可以國都論也。上曰,諸處風土,又無如漢陽可比者耶?儀泳曰,臣於八路之地,皆所歷見,而國都之地,如松都如平壤者,不可謂不美,而其局勢之圓滿,地利之居中,蓋無如卽今漢陽,讖書所謂漢陽爲八千年基業者,不是異也。上曰,平壤,何如?儀泳曰,平壤爲箕子故都,地理之美,亦可謂絶勝,其地則百里錦繡,其山則萬朶芙蓉,然而地形夷曠,山勢萎弱,爲游覽之地則有餘,爲王居之地則不足。上曰,江東,何如?儀泳曰,江東是大同江上流,地僻事簡,風俗淳厚,如寧邊·成川·江東·殷山·慈山等邑,皆稱閒僻,故作宰者,樂赴是土,別無以地利可言也。上曰,下番亦有所見處乎?泳夏曰,臣年前待罪殷栗縣監,故略知海西民習,而若有些少徭役,輒皆撤家逃走,人心之愚頑,有如是矣,九月山環於五邑,蔚爲一道之巨宗,而其下土地,擧皆瘠确,居民無以治農資生矣。上曰,風俗何不言之?泳夏曰,九月山年前崩頹,山底田土,太半壓失,農民輩他無聊生之路,爭赴海利,而民戶凋瘵,極爲矜惻矣。上曰,又陳之。儀泳曰,泳夏所謂海西風俗之惡,亦是自上所可留念處,我國風俗之薄,皆以黃海道九月山以西,湖南之右道爲最,海西則臣未能熟知,而湖右風俗,臣亦言之,湖右沿海之地,雖有我國府庫之稱,而槪其風土則與他殊別,其人民詐僞,姑無論,野史以爲其猫犬等家畜之獸,亦皆雜駁無純色,其烏鵲之屬,其聲皆躁急,與他自別,卽今里巷俚語醜辱之說,蓋自靈光·茂長等始,所以此土之稱以難治,亦於風土可觀矣。上曰,以歷代史記又陳之。泳夏曰,法講以經書爲之,召對以史記爲之,卽是古法也,召對以史記爲之,則洞見前世之治亂,上之俯聽,自多裨益,歷陳前人謨猷,下之敷陳,不爲無助,每於召對,以史記進講,則必當有補於聖學矣,臣常欲仰奏而未及矣。上曰,在院承旨,使之持公事入侍。賤臣承命出傳,左副承旨鄭觀綏持公事進伏,上命讀公事訖,上命玉堂先退,儀泳等退出,又命退,承史以次退出。
上在慶熙宮。停常參·經筵。
藥房提調沈象奎,副提調洪義浩啓曰,社壇圭幣,徹曉勞動,賓筵諮訪,竟夕憂勤,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮調攝氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
李文會啓曰,行大司憲李直輔,執義宋啓幹,持平姜學濬在外,掌令李英發·牟達兼牌不進,持平林處鎭未署經,監察茶時之意,敢啓。傳曰,知道。
申溆啓曰,明日祈雨祭齋戒相値,視事,頉稟之意,敢啓。傳曰,知道。
傳于申溆曰,召對爲之。
傳于權晙曰,在院承旨入侍。
鄭觀綏啓曰,黃海兵使申大偀,當日辭朝命下之後,謂有身病,來詣闕外,屢度催促,終不入來,事體所在,萬萬駭然,所當重勘,而本院請推之外,無他可施之罰,何以爲之?敢稟。傳曰,旣是實病,容有可恕,未知有何他故,令政院知入後,當勘處矣。
傳于申溆曰,今日申後,當詣眞殿,親行八日茶禮,該房知悉,侍衛陪從,依向日例磨鍊。
鄭觀綏啓曰,司僕寺內乘來言,捲簾,取稟。傳曰,捲三面。
傳于鄭觀綏曰,今日出宮門路,以廣達門爲之。
傳于鄭觀綏曰,今日還宮後弛禁。
洪義浩啓曰,今日大駕詣昌德宮後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
權晙啓曰,臣以王大妃殿·惠慶宮·嘉順宮問安,進去下直之意,敢啓。傳曰,知道。
傳于李好敏曰,黃海兵使,聞有實病云,改差,政官牌招開政。
李好敏啓曰,吏曹判書朴宗慶,參判李在秀,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。
李好敏,以吏曹言啓曰,通禮院左通禮洪時濟呈狀內,矣身素患痰癖之症,一倍添劇,時日之內,萬無起動供職之望云,身病旣如是,則有難强令察任,改差,何如?傳曰,允。
有政。吏批,判書朴宗慶陳疏入啓,參判李存秀進,參議宋冕載牌招不進,右副承旨申溆進。啓曰,判書朴宗慶陳疏入啓,參議宋冕載牌招不進,小臣獨政未安,何以爲之?敢稟。傳曰,仍爲之。以李東冕爲左通禮,趙鎭翊爲慶基殿令,方禹鉉爲引儀,鄭致愚爲敦寧主簿,韓錫倫爲宗簿主簿,柳之翊爲徽陵別檢,姜泰重爲崇陵別檢,李魯在爲溫陽郡守。
兵批,判書李勉兢進,參判金孝建病,參議鄭景祚入直,參知權烒受由在外,同副承旨權晙進。啓曰,京畿水使,今當差出,而擬望之人乏少,堂上曾經兵使,竝擬,何如?傳曰,允。以韓致應爲副摠管,金時和爲都摠經歷,李石求爲京畿水使,李東善爲黃海兵使,柳英逵爲江華中軍,鄭成大爲蟾津別將,同知二單柳相亮·申龍瑞,僉知單申絅,副護軍李蓍明,副司正單韓兢裕。
以吏曹參議宋冕載牌不進罷職傳旨,傳于李好敏曰,只推。
以掌令李英發·牟達兼牌不進罷職傳旨,傳于李文會曰,只推。
以咸鏡監司趙德潤狀啓,永興府民家失火事,傳于權晙曰,聞甚矜惻,原恤典外另加助給,爛死人如有生前身還布,亦爲蕩給事,廟堂分付。
申溆,以奎章閣言啓曰,守宮檢校直提學李存秀,牌招察任,何如?傳曰,允。
申溆,以奎章閣言啓曰,大駕今已還宮,守宮檢校直提學李存秀,依定式減下,何如?傳曰,允。
申溆,以成均館大司成意啓曰,因本館草記批旨內,嚴飭開諭,使之還入事,命下矣。臣依聖敎,招致諸生,以聖批內辭意,嚴飭開諭,更爲勸入,則諸生等以爲,臣等猥忝首善之地,旣有人言之論斥,則其在自靖之義,有不敢厭然者,相率捲堂矣,及承聖批,萬萬惶懍,謹當還入云,故仍設食堂,臣則退去之意,敢啓。傳曰,知道。
鄭觀綏,以備邊司言啓曰,黃海兵使申大偀,昨以當日辭朝之意,筵稟申勅,而稱以有病,今已經宿,無意入來,武臣之不得當官稱頉,先朝飭令,極爲截嚴,則設或有難强之勢,事當不敢言私,命下前進,而該帥臣之托病圖避,若是無難者,有關朝綱,萬萬駭然,爲先令該府拿處,何如?傳曰,允。
申溆,以禮曹言啓曰,今初七日傳曰,祈雨雖過二次,亢陽如前,自今日至明日減膳事,命下矣。自初九日,依例復舊封進事,分付,何如?傳曰,允。
申溆,以禮曹言啓曰,濃雲不解,靈應可冀,霈澤姑閟,虔禱尤宜,三次祈雨祭,不卜日,今初十日南壇雩祀壇,遣宰臣設行事,知委,何如?傳曰,允。虔意設行,諸執事及儀節,務得十分審愼,必期格神感天之誠,可也。
傳于李好敏曰,發遣吏郞,諸執事淸齋與否,摘奸以來。
李好敏,以吏曹言啓曰,今此南壇祈雨祭,執禮前司成尹久東,大祝前正林景鎭塡差矣,時無職名,令該曹口傳付軍職,何如?傳曰,允。
鄭觀綏,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而減膳相値,不得設行之意,敢啓。傳曰,知道。
鄭觀綏,以都摠府言啓曰,副摠管李羲甲,以漢城府右尹,本府坐起,晝仕出去之意,敢啓。傳曰,知道。
吏曹判書朴宗慶疏曰,伏以三路告旱,親薦圭幣,五事責躬,勤求昌言,群情憂悶,庸有其極,竊伏念殿下宵旰一念,憧憧乎弭災求治之方,又下傳敎,申諭各司,庶僚一心,百工共誠,至於儀文末節,細瑣事務,亦勿抛棄,顧臣非才善病,猥叨實兼諸任,殆近十數,而至若選部之職,所以銓衡人物也,籌司之銜,所以參贊機務也,惠局之任,所以句檢錢穀也,有國大政,莫過於此,而矧今曠官失職,百隷怠慢,連歲荐歉,萬姓困瘁,目下事勢,汲汲遑遑,驚濤破航,不足以喩其急,累卵重棊,不足以喩其危,政使爲有司者,量才授任,阜財足食,以圖民國之計,比之儀文末節,細瑣事務,輕重迥異,而如臣眇末,久據重任,不能事事,政目傳播,厚招譏議,簿書署判,皆違格式,國論必沸,公議將激,安知非今日亢旱之災,不由臣素食尸位之致耶?且臣有區區微懇,臣父母墳山,在於驪州地,而豎碣埋誌,苟非臣躬自董役,末由竣事,昨春乞暇,特蒙許施,而惟其刻役未訖,因循至今,今纔告完,涓日始役,以公而言,則旣是臣斥退之時也,以私而言,則亦是臣切至之懇也,而此際庚牌儼臨,屢犯違傲,敢控文字,猥塵崇嚴。伏乞聖慈,俯察微諒,亟解諸任,仍賜臣數旬之暇,俾便往來,亦治臣瀆擾之罪,以肅朝綱,千萬幸甚。臣無任云云。答曰,省疏具悉。卿何必强引,勿辭從便往來。
刑曹參判鄭晩錫疏〈曰〉,伏以臣猥受恩由,往省先壠,此際伏奉秋曹及摠府除旨,光動里閭,榮增松楸,臣不勝感激,亟宜卽日登途,不俟駕屨,而第臣衰朽賤質,遠路行役,困頓於鞍馬,觸冒於風霧,素患風痰,一倍添劇,旅次將攝,又多失宜,食飮全廢,榮衛銷鑠,若使强氣作行,必値中道顚仆,故不得不淹延日子,今始寸寸前進,歸伏私次,而重添膈滯,嘔泄交作,澌綴昏眩,不省四到,實無陳力供職之望,且向者薄譴,匪怒伊敎,今玆恩除,轉罪爲榮,臣誠感泣惶霣,義急叩謝,志切酬報,而愆尤未贖,廉防莫嚴,今若憑恃寵靈,揚揚冒膺,則深恐歸於無憚,而益增其罪戾,進退卽當,窮蹙靡措,而況今旱災孔酷,聖衷憂惕,親行桑林之禱,大小臣工,駿奔靡遑,而臣獨偃處,未參侍衛之末,亦阻起居之班,雖緣情病之俱苦,而義分都虧,悚惶冞切,玆敢短章自列,冒瀆崇嚴。伏乞聖慈,天地父母,俯賜鑑諒,亟削臣職,仍治臣罪,以肅朝綱,以安私分焉。臣無任云云。答曰,省疏具悉。卿其勿辭行公。
行副護軍李勉昇疏〈曰〉,伏以臣以百無肖似之姿,受萬不堪當之任,按治不嚴,尙多有罪倖逭,議讞未明,不能各得其當,竣事以來,一倍悚惕,駁正之論,側耳而俟,際伏聞昨日賓筵,禮判金履翼,論罪谷山前倅時,有曰罪囚於推問之時,直斥以爲,道臣則旣知疵政,不爲貶逐,按使則本倅罪狀,掩置不理云云。以此謂出於護黨之心,歸之於欺君之科,噫,護黨是何等惡名,欺君是何等極罪,而若是容易加諸人耶?臣於按獄之時,只見諸囚,巽辭乞哀,以冀其或得傅生,未見有一言半辭之指斥侵犯者矣,及入城闉,傳說滿耳,無根之言,非止一再,而不足掛齒,都付一笑,豈意此重臣,以塗聽塗傳訛而又訛之說,乃質言於君父之前,殆若眞有是事者然哉?亂民脅侤時,構罪者凡八條,而皆出囚供,竝錄推案,重臣或未及詳見而云耶,若以不爲窮査,爲掩護云爾,則此有不然者,朝家之命臣按覈者,卽諸囚之罪犯也,非本倅之政治也,臣豈宜一邊覈亂民之罪,一邊査前官之事哉?只依囚招而載錄,初不逐條而按査,然而作變源委,蓋出於錢穀之徵括,故臣於跋辭中,旣已論列以聞,若其追究論罪之擧,則惟在朝廷處分而已,臣何與焉,重臣又以爲,罪死者外,拷掠之致命,前倅之濫殺,合爲百餘人云,未知誰人傳道,而若是舛誤也,百餘囚徒,莫非重罪,故慮或徑斃,減省杖度,考之推案,箇箇可知,物故之徐季述,亦因染疾,初無一人濫死者,臣焉敢誣也,至於前倅濫殺之數,則亂民捧侤,以爲十四首吏所告,以爲三名,此則臣果未知的然之數,而假令盡如亂民之言,合罪死及物故者計之,爲五十二名,蓋谷民多死,莫非本倅之罪,則現在之數,不爲不多,忽有査庭致斃之說,厥數倍之,訛言之不可準如此,第臣竊有自悼者,臣素乏才能,偏蒙恩遇,區區自矢於心者,只在於克祛吾私,不欺其君而已,今乃反是,受此疑於同朝之間,平日言行,若能見孚於朋儕,人之爲言,豈至於此,自顧慙痛,寧欲無吪,今若以按治之不嚴,議讞之不明,聲罪臣身,則但當拜而受之,何敢爲分疏之計,而至於護黨欺君之目,是人臣之大罪也,旣違素心,又非實狀,臣安得恬然受過,不思所以自明之道哉?筵話之不出擧條者,固不當引而爲辭,而九賓齊會,衆耳咸聽,臣兄又自公退,故旣已獲聞,不容泯默,玆敢猥陳短章,仰暴實狀。伏乞聖上,下臣司敗,治臣辱命之罪,以爲當官溺職者之戒焉。臣無任云云。省疏具悉。所陳誠如爾言,爾何必强彈乎?勿辭。
辛未四月初八日辰時,上御尊賢閣。召對入侍時,參贊官權晙,持詩傳第六卷,侍讀官洪儀泳,持詩傳第六卷,檢討官李泳夏,持詩傳第六卷,假注書沈啓錫,持詩傳第六卷,別兼春秋李紀淵,持詩傳第六卷,記事官李龍秀,持詩傳第六卷,以次進伏訖。上命開卷讀之。儀泳讀自詩傳大全卷之十一,止下篇放此。上曰,下番讀之。泳夏讀自皎皎白駒,止白駒四章章六句。上曰,參贊官讀之。晙讀自黃鳥黃鳥,止詩傳大全卷之十一。上曰,文義陳之。儀泳曰,經書中言天道者甚多,而最爲昭詳者,莫如堯·舜典,其次卽十月之交首章也,凡言天道者,必以度數爲最,書傳則首稱欽若昊天,又曰以齊七政,此王政之第一,而堯·舜致治之極功也,惟我世宗朝,精究曆象,作齊政閣漏局,又於門側,作一舍塗紙,內畫天象,置漏壺於其中,令木人擊之,不失晷刻,典章文物,粲然具備,而實爲東方之堯·舜也,今則曆數之學,絶已久矣,觀象監敎授輩,不過依法推步而止,則顧何以調順陰陽,而參贊四時乎?朞三百註,則以日月左旋言之,十月之交註,則以日月右旋言之,左右雖異,而其歸則同,凡冬夏至,皆在於仲朔,而今之曆書,則後年癸酉冬至,入於十月晦日,此自古所無之事也,王政之務,無大於此者,而今則廢而不講,世宗朝論定曆象者,卽我朝之家法也,以我殿下聰明睿智之性,精深講究,則可以上合於堯·舜欽昊齊政之治,而可以近符於世宗制作之盛,伏望克加體念焉。上曰,下番陳之。泳夏曰,祈父章從征之士,勞苦不還,呼祈父而告之,夫將帥率兵出外,愛養威虐,專係于將,而軍情雖有疾苦,若非將帥,則情理無以告達,夫分憂治民之官,亦猶將帥之掌兵也,凡民之寒暑怨咨之情,畎畝艱難之苦,亦云繁矣,而爲方伯守令者,苟不能悉心爲治,則顧何以達下情而宣上德乎?西漢吏治,爲後世之第一者,宰相公卿,皆由吏才而登用,每召見守令,擇選循良曰,與我共治者,其惟良二千石,輒以爵賞褒勸之故,治道雖用雜覇,而立國規模,實有可觀者,今我殿下,憫旱一念,夙宵憧憧,而至若民隱民瘼,則採察之責,專在於分憂之人,在下者苟不盡對揚之道,則實惠無以下究,民情無以上達矣,夫民生之不困,惟在於人君之德化,而次則莫過於擇守令,而盡其勸懲之道也,伏願克加體念焉。上曰,參贊官陳之。晙曰,今當憫旱之時,適講災異之詩,蓋當衰周之世,政亂民窮,非敢取比於聖明之時,而居安思危之道,不害於鑑戒此等詩矣,昨日我殿下五條責躬之敎,辭旨勤勤懇懇,有殿下今日之此敎,而不有靈應,則是無天理也,夫當災異之時,若是憂勤,而若於已過之後,或有一分燕安之心,則非所以應天以實之道也,惟願我殿下,推此以往,克盡惕厲之道,毋替今日之聖心焉。儀泳曰,參贊官所陳好矣,聖人用心之道,在於純亦不已而已,昨日筵中,大臣以誠字仰勉,告君之辭,誠爲得宜矣,誠之一字,亦莫過於有始有終,故凡言誠者,必言終始矣,凡人之言,其情苦則其言切,觀正月繁霜之詩,則旣克有定,靡人不勝,雖若怨天之辭矣,然而若以天定之心言之,則必不生凶荒飢饉之災,而或當國政衰亂,不能孚格天心,以致凶荒之災,則天心亦不可回矣,是以召公之告成王,亦必曰命哲命吉凶,又曰我不敢知,惟有歷年,雖以召公之賢,亦未敢必於天道,今當荐飢之餘,天之命吉命凶,有不可知,天道不遠,可以取比於人身矣,人之耳目鼻口形色,莫非命於天者也,若以氣質之私,視聽嗅食,從欲惟危,不可改易,則天道熄焉,而所恃者,惟在本源之道心,氣質之欲,雖作於外,而心爲勿字旗,裁制人欲,則心雖至柔無形,而在外之形色,靡然從令,有如天道之能勝人,此所謂人心道心相用之間,天人互勝者也,今之久旱,固不敢的知其災之由於何處,而必是人道之有所未盡也,夫四域之內,嶠南·關北至遠之地,或有一人一事之不善,苟欲充類而推之,則專係於一身上萬化之源,以擇守令言之,一萬八十里之地,皆我殿下之地也,二百一十萬戶之民,皆我殿下之赤子也,爲殿下守令者,剝推其民,至於塡壑,怨氣上干,則豈不爲降災之由乎?我殿下臨御以後,無以貪吏被罪者,臣竊以爲刑政之間,或有過於慈仁之德也,我朝立法之初,或有以咨文紙一張事,終身廢棄者,貪吏則子壻弟姪,皆不許淸顯,而今則此法久廢,今若分遣御史於八路,嚴加飭敎於道臣,若有現罪者,則勿爲假貸,然後民可生而年不荒矣,伏願克加體念焉。上命掩卷,命玉堂先退,儀泳等退出。仍命退,承史以次退出。
辛未四月初八日午時,上御緝熙堂。在院承旨入侍時,行都承旨洪義浩,左副承旨鄭觀綏,右副承旨申溆,同副承旨權晙,假注書沈啓錫·韓兢裕,別兼春秋李紀淵,記事官李龍秀,以次進伏訖。上命入公事,賤臣承命出,持公事還入進伏。上命讀公事,觀綏讀奏江原監司洪義謨啓本,罪人金道謙等楊口等邑到配事,黃海監司洪羲臣啓本,罪人奴士乭殷栗縣到配事訖。義浩曰,臣於今日,以藥院仕進,旣以在院承旨登筵矣,行左承旨李文會,行右承旨李好敏,今日不爲仕進,卽爲牌招,何如?上曰,依爲之。出擧條溆曰,臣禮房無公事矣。晙曰,臣工房無公事矣。上命書判府訖。仍命退,承史以次退出。
辛未四月初八日申時,上詣昌德宮。眞殿展拜擧動入侍時,行都承旨洪義浩,行左承旨李文會,行右承旨李好敏,左副承旨鄭觀綏,右副承旨申溆,同副承旨權晙,假注書沈啓錫·韓兢裕,記事官李龍秀,直閣李光文,以次侍立。時至,左通禮跪啓請外辦,上具翼善冠·衮龍袍,乘輿出興泰門·顯謨門,至廣達門外,通禮跪啓請降輿乘輦,仍出建明門·興化門,進發由鍾閣前路,入敦化門,至肅章門外,通禮跪啓請乘輿,上降輦乘輿,由協陽門·宣化門還內後,諸臣以次小退,小頃,諸臣詣靑陽門外侍立訖,通禮跪啓請外辦,上仍具翼善冠·衮龍袍,乘輿出明光門·銅龍門·建陽門·肅章門,至仁政門外,通禮跪啓請降輿乘輦,出敦化門,仍進發入興化門,至建明門外,通禮跪啓請乘輿,上降輦乘輿,入興泰門,上命出標信解嚴,還內後,諸臣以次退出。
上在慶熙宮。停常參·經筵。
巳時午時,日暈。
上詣內閣,別講罷還內後,內閣·政院·玉堂·藥房口傳問安。答曰,知道。
李文會啓曰,行大司憲李直輔,執義宋啓榦,持平姜學濬在外,掌令李英發·牟達兼呈辭,持平林處鎭未署經,監察茶時之意,敢啓。傳曰,知道。
申溆啓曰,明日常參·經筵,取稟。傳曰,只晝講。
洪義浩啓曰,行左承旨李文會,今日不爲仕進,卽爲牌招,何如?傳曰,允。
傳于申溆曰,禮房承旨,馳詣受香諸處,奉審摘奸以來。
傳于鄭觀綏曰,召對爲之。
權晙啓曰,卽者檢閱李龍秀,以其親病,陳疏徑出,原疏以祈雨祭齋戒,纔已退却矣,所當直捧禁推傳旨,而此與無端徑出有異,推考警責,何如?傳曰,允。
申溆啓曰,左右史不可不備,別兼春秋李光文·洪敬謨,竝卽牌招,以爲推移入直之地,何如?傳曰,允。
傳于申溆曰,今日當詣奎章閣,行別講,講官以閣臣通差,雲寶劍置之。
傳于鄭觀綏曰,今日出宮門路,以廣達門爲之。
鄭觀綏啓曰,卽者兵曹郞廳來言,今日殿座,別侍衛不可不備,而本曹判書李勉兢,有身病,不得進參云,卽爲牌招,何如?傳曰,令次堂擧行。
沈啓錫奉命在外,代以金鼎元爲假注書。
金鼎元在外,代以洪遠謨爲假注書。
洪遠謨有頉,代以金周默爲假注書。
金在浩奉命在外,代以任泰濬爲事變假注書。
傳于李好敏曰,瑞興府使洪仁謨,聞有衰病云,改差,其代令該曹口傳差出。
吏曹口傳政事,以鄭漪爲瑞興府使。
鄭觀綏啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
傳于權晙曰,坐直承旨入侍。
右副承旨申溆書啓,臣承命馳往南壇,壇上神位版奉審則無頉,祭物祭器祭井看審則精潔,諸執事進排官摘奸則無頉,仍詣雩祀壇,壇上神位版奉審則無頉,祭物祭器祭井看審則精潔,諸執事進排官摘奸則無頉矣,臣還詣南壇享所,待將事還奉神位版後,復命之意,敢啓。傳曰,知道。
以平安監司李晩秀狀啓,安州牧民家失火事,傳于洪義浩曰,鬱攸之災,若是延迤,極爲矜惻,發遣宣傳官,摘奸後慰諭以來,當今旱災,其狀實可悶矜憐惻之至矣,原恤典外,加給別恤典,而燒死者,如有生前身還布,一倂蕩減,宣傳官下去後,與道臣,問議奠接之方後復命事,一體分付,此時顧恤,百倍他時,廟堂亦爲知悉,各別詳審,草記稟處事,分付。
以黃海監司洪羲臣狀啓,祈雨祭設行事,傳于申溆曰,虔誠設行事,分付。
以京畿監司權常愼狀啓,祈雨祭設行事,傳于申溆曰,虔誠設行與否關問事,分付廟堂。
鄭觀綏,以備邊司言啓曰,兩西旱災,無異於畿甸,祈雨祭今當次第設行,該道守令之受由上京及新除授未及辭朝者,竝爲催促下送之意,分付該曹,何如?傳曰,允。當日辭朝,可也。
禮曹判書金履翼疏曰,伏念昨日之離次召接,實非平時之按例晉對,聖意寔出於警惕,愚悃益激於憂愛,敢陳無隱之忱,仍附相規之義矣,卽伏見副護軍李勉昇疏辭,則臣之誤聽之失,始覺無以自恕,昨者妄言之擧,只當受以爲過,第念谷山前倅斂怨之擧,則卽是京鄕道路播傳之說也,設或爽實者多,可驗善治則未,倘使道伯,早思區處之道,則寧致今日無前變怪之作乎?此只緣一段私情之參錯糾紛,免不得數等殿最之隱忍含默,由是而言,則雖謂之護黨,無以自解,若此不已,則轉至於欺君,亦非難事,然臣本意,只指道伯之此失,而今彼疏語,攙作自己之替當者,或恐過聽,自至費辭,莫非臣老悖之擧,有以致紛紜之境,上以貽聖明之酬應,下以招同朝之疑怒,悚慙之極,容措無所,今則近日傳說,一一皆訛,而賤臣陳達,節節爽誤矣,臣亦何可自謂無故,而不思所以引以訟咎乎?玆將短疏,敢瀆崇聽。伏乞遞臣見職,仍令治臣所失,以爲不擇言妄發者之戒焉。臣無任云云。答曰,省疏具悉。本事,卿則塗聽,按使則目擊也,塗聽殊於目擊,彼此何必區區難詰哉?勿辭行公。
辛未四月初九日辰時,上御鳳翔樓。召對入侍時,參贊官鄭觀綏,持詩傳第六卷,侍讀官金學淳,持詩傳第六卷,檢討官徐長輔,持詩傳第六卷,假注書韓兢裕,持詩傳第六卷,別兼春秋李紀淵,持詩傳第六卷,記事官李龍秀,持詩傳第六卷,以次進伏訖。上命開卷讀之。學淳自小旻之什,止終篇四百十四句。上曰,文義陳之。未及陳奏。上曰,今日亦無雨意乎?觀綏曰,雲陰已解,涼風連吹,雨意尙漠然,下情甚悶矣。上曰,祈雨無或太早乎?自上親禱,不必拘時,而抑有如此稍早之例乎?觀綏曰,儀曹草記,外論亦或以爲稍早,而畿內今已判歉,民情今洶洶云矣。上曰,果然乎?觀綏曰,嶺·湖南則以狀啓觀之,雨水多有均適處,而自畿甸以西,則旱乾太甚矣。上曰,上番之父名爲誰?學淳曰,前牧使臣履錫。上曰,上番之年,幾何?學淳曰,四十五矣。上曰,予於前此問之乎?學淳曰,曾於資政殿,已下問矣。學淳曰,小旻第三章,行邁二字最要,欲往萬里,先自一步,欲作家舍,先始一間,蓋有始有終,然後學問,可以有造,近來緝熙之工,夙夜宥密,已臻高明,而政令之間,無所成績,求言減膳,憫旱之念,非不盛矣,而此皆外也末也,目下急務,非但求言減膳,先思救荒之策,非但救荒,先務實地之工焉。孝廟朝嘗有敎曰,中人之情,逢亂則動心忍性,必有所益,今此荐歉,無異逢亂,因此益加修省之工,今日行一善政,明日行一善政,孜孜不已,則天心之和泰,年穀之豐穰,其將始於今日,豈不美哉?伏願殿下,更加留神焉。上曰,下番無所奏乎?長輔曰,別無仰奏之辭矣。上曰,留院公事入之。賤臣承命出,持公事還入,上命承旨讀之。觀綏讀奏,仍命書判付訖。上命玉堂先退,學淳等退出,又命退,承史以次退出。
辛未四月初九日申時,親臨奎章閣。別講入侍時,提學朴宗慶,持詩傳第七卷,直提學洪奭周,持詩傳第七卷,同副承旨權晙,持詩傳第七卷,直閣李光文,持詩傳第七卷,待敎李龍秀,持詩傳第七卷,假注書韓兢裕,持詩傳第七卷,別兼春秋洪敬謨,持詩傳第七卷,別兼春秋李紀淵,持詩傳第七卷,以次進伏訖。上命開卷讀之。光文讀自詩傳大全卷之十三,止大夫行役而作此詩。上曰,文義陳之。光文曰,以本章之義,推類見之,民之爲役,可知不均,夫均者,公平之謂也,內而朝廷之政,外而列邑之治,一有違於均平之義,則於是有天災時變,近年以來,旱災連仍,屢歲歉荒,此政上下交修共勉之時也,詩曰上天同雲雨雪雰雰,目下不雨,非但可悶,自冬不雪,旣無盈尺之瑞,又無膏苗之澤,言念民事,萬萬憂悶,伏願以公平二字爲務焉。上曰,下番陳之。龍秀曰,此章之旨,初不直斥,但以大夫爲言者,可見詩人忠孝之意,而曰王事靡監,曰憂我父母,公私之間,又可見忠孝之全矣,雖以謝氏小註見之,君子常勞,小人常逸,不但勞逸倒置而已,其時偏逸偏勞之弊,自可知矣,凡治國之規,君逸而臣勞,然後乃可做治,我朝則雖無征役之苦,而賦役便是征役也,自上恤民,非不勤勵,而方伯守宰,亦不能對揚,則賦役,安得無不均之歎乎?大抵君子盡其勞,小人狃於逸,反是則賢邪之分亦混焉,賢邪用捨,專係世道之汚隆,奚獨其害及於賦役不均而已乎?伏願殿下,於賢邪進退之際,留意焉。上曰,提學陳之。宗慶曰,大夫不均,當爲後世鑑法處,下番所陳甚好,臣則更無所達矣。上曰,直提學陳之。奭周曰,此章以不均爲言,躬禱社稷,逐日孜孜,此實盛德事也,有實心行實政,然後天乃感應,今當亢旱之時,適講此章,此章雖是征役不均,用捨不均,而才能不用,賞罰不均,則愁鬱之氣,自致召災,可不懼哉。上曰,參贊官陳之。晙曰,諸閣臣皆已仰奏,臣無可達之辭矣。上曰,此詩雖爲征役不均而發,然亦不無在下怨咨之意乎?光文曰,以語意觀之,詩人之忠孝可見,以句法論之,亦帶不平之意矣。上曰,何以或燕燕居息,或盡瘁事國也?奭周曰,此章之旨,雖些帶不平之意,而獨自賢勞,貽其父母之憂,故出於性情,自然有此語,此非怨也,人情不得不然,人君於此等處,可不體念乎?上曰,章內一意乎?光文曰,然矣,出車采薇章,皆言其勞苦之事,而先王以人道使之,察其憂傷之情,能盡勞來之道也,故雖勞而不知其勞,此實聖王之所當鑑法者矣。上曰,掩卷,以好故事各各陳之。光文曰,臣前見本閣所在冊,先朝時時,原任閣臣會講之時,下敎曰,袞躬闕失,時政得失,其各陳之,今我殿下,又臨本閣,此誠繼述之至意,臣不勝欽仰,而凡爲學之道,貴在尋繹探賾,而今纔讀一章,仍令陳義,似有欠於誠實之工矣。上曰,所奏好矣。龍秀曰,俄以賢愚用捨仰奏,而宣廟朝寤寐求賢之章,卓越百王,招李滉不至,則至以招賢不至出題,命近臣製之,先正則以聖學十圖書進,以勉聖學,自上作屛以警省焉,明良相契之盛,至今稱爲美事,今我殿下求賢之誠,非不切矣,在野之賢,非不多矣,旌招之際,每以代撰爲之,殆涉文具,有欠於至誠招徠之意,伏願留心焉。上曰,不必如是奏之,以故事敷演奏之也。光文曰,臣前見國朝寶鑑,肅廟朝,下海昌尉吳泰周書,見蜂之出筒,摘花作蜜,蓋蜂也數數出入,作役蜂房,且於微物,皆不外理,以理推理,蜂雖微物,足可爲推類燭理之道,伏願凡於微細之物,切勿放過,以理窮究似好矣。宗慶曰,近來官方淆雜,誠爲銓選之責,臣亦惶恐,而頃見事變假注書李錫周望筒,早微之類,遽擬於記注之任,事甚駭然,原望筒勿施擬入之當該注書,令該府拿問處之,何如?上曰,依爲之。出擧條觀綏曰,注書韓兢裕,讀奏批答之際,做錯非細,推考事。上曰,生疎所致,置之。上命閣臣先退,又命退,承史以次退出。
辛未四月初九日酉時,上御隆武堂。坐直承旨入侍時,同副承旨權晙,假注書韓兢裕,別兼春秋李紀淵·洪敬謨,以次進伏訖。上曰,俄以備堂來待事,分付矣,姑不來會否。晙曰,俄已急速知委,而未及入來矣。上曰,齊到後更稟,可也。仍命退,承史以次退出。
上在慶熙宮。停常參,只晝講。
藥房都提調金思穆,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮調攝氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
申溆啓曰,明日常參·經筵,取稟。傳曰,只晝講。
鄭觀綏啓曰,禁衛營將官來言,今日本營軍兵,日次私習云矣,敢啓。傳曰,知道。
鄭觀綏啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,行右承旨李好敏,今日不爲仕進,卽爲牌招,何如?傳曰,允。
洪義浩,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
鄭觀綏,以備邊司言啓曰,今日日次,臣等來會賓廳,而堂上之無故懸病者甚多,將臣外諸宰入參,只是二人,賓筵登對,全不成班儀,此臣等不能董飭之失,而揆以朝體,誠萬萬未安,竝從重推考,令政院,卽爲牌招進參,何如?傳曰,允。
鄭觀綏,以備邊司言啓曰,近日畿邑,尤不可一日曠官,高陽郡守有闕之代,令該曹,以在京無故人口傳擇差,仍令當日辭朝,催促下送,何如?傳曰,允。
吏曹口傳政事,以李玄始爲高陽郡守。
備忘記,高陽郡守李玄始下直,長弓一張,長箭一部,片箭一部,筒兒一箇賜給。
傳于鄭觀綏曰,大臣·備局堂上引見。
傳于申溆曰,召對爲之。
傳于申溆曰,別講爲之。
以黃海監司洪羲臣狀啓,瑞興府民家失火事,傳于權晙曰,許多民家,如是失火,官舍公廨,隨而多燼,極爲悶然,別恤典及死者身還布蕩減,一依平安道例爲之,別遣宣傳官,另加慰撫事,分付。
李文會,以備邊司言啓曰,今日各司卯酉仕,發遣備郞摘奸,則兵曹郞廳,懸病不進者,至於五人之多,特敎申飭之下,無難稱頉,極爲駭然,竝先罷後拿,以懲他司,何如?傳曰,允。
申溆,以吏曹言啓曰,因備邊司草記,兩西旱災,無異於畿甸,祈雨祭今當次第設行,該道守令之受由上京及新除授未及辭朝者,竝爲催促下送之意,分付該曹事,批旨內,當日辭朝,可也事,允下矣。黃海道載寧郡守韓用謙,受由於京畿砥平地,未下直守令平安道江西縣令宋一衡,受由於公忠道懷德地,俱爲在外,不得當日下送,星火上來辭朝之意,關飭於兩道道臣,何如?傳曰,允。
李文會,以兵曹言啓曰,今四月十一日武臣賓廳武經講書日次,而晝講相値,不得爲之之意,敢啓。傳曰,知道。
李文會,以御營廳言啓曰,本廳別牙兵金快孫·尹命起等,私獵於狗蹲峰近處,小豹虎一頭捉納,故謹此封進,而砲手等,依例木布施賞之意,敢啓。傳曰,知道。
李文會,以義禁府言啓曰,卽接月令醫員李章奎手〈本〉,則時囚罪人申大偀,素患癖積之症,添劇於處冷之餘,有時昏窒,食飮全却,症形危重云,罪人病勢如此,則一邊保放,一邊草記,曾有定式矣。申大偀姑爲保放之意,敢啓。傳曰,知道。
知中樞府事曺允大疏曰,伏以太社親禱,靈應猶遲,賓廳歷臨,諮訪冞勤,十行求助,辭旨懇惻,庶幾仰格天心,甘霈遄降,日夕顒祝,大小同情,仍伏念臣年紀衰頹,疾病侵尋,頭目眩轉,支體麻痺,諸般症情,幾至難醫,而最是阿覩所患,便成八年貞疾,源委旣痼,苦歇無常,日事刀圭,亦無其效,近因調將失宜,宿祟越劇,肝火上升,內睛酸疼,頭風流注,外包浮高,少有勞動,益覺刺痛,閉戶深處,形症危惡,若不及今療治,永除病根,則竊恐輾轉沈痼,將成廢疾之人,故迺於日前,猥控由單,特蒙恩兪,始得少謝職務,安意調息,尋求醫人,略試鍼灸,洪私攸曁,庶獲痊可,際此躬祼有命,百僚奔走,臣不敢諉以呈告,偃處私次,章皇出仕,陪衛鑾蹕,亦旣一再遭矣,在臣義分,固不當更事煩瀆,申控情懇,而第今病勢則有加而無減,醫技則乍試而旋撤,前頭膏肓,勢所必至,臣若徒懷嚴畏,囁嚅逡巡,竟不得畢暴哀憐之狀,冀卒生成之澤,則是自阻於閔覆之天,而仰孤我聖上愛欲生之至仁盛德,玆敢疾聲呼籲,猥徹崇嚴。伏乞聖慈,俯垂矜諒,特遞臣所帶本兼諸任,仍賜長暇,俾得專心醫藥,復尋生路焉。臣無任云云。答曰,省疏具悉。卿其勿辭行公。
辛未四月初十日辰時,上御延英殿。晝講入侍,大臣·備局堂上引見入侍時,知事朴宗來,持詩傳第四卷,特進官金履翼,持詩傳第四卷,參贊官權晙,持詩傳第四卷,侍讀官金學淳,持詩傳第四卷,檢討官徐長輔,持詩傳第四卷,假注書韓兢裕,持詩傳第四卷,記注官金初燮,持詩傳第四卷,別兼春秋洪敬謨,持詩傳第四卷,武臣行副護軍趙岐,左副承旨鄭觀綏,假注書金周默,事變假注書任泰濬,左議政金載瓚,右議政金思穆,吏曹判書朴宗慶,刑曹判書金在昌,漢城判尹金履度,行護軍李得濟,行訓鍊都正李光益,行護軍李溏,以次進伏訖。上開卷讀前受音一遍訖,命奏新受音,學淳讀自我送舅氏,止一百八十一句,仍解釋章句以奏,上讀新受音一遍訖,命陳文義。學淳曰,今日所講二章內,別無文義之可陳,而不承權輿云者,歎其始勤終怠之義也,其始也,待之以渠渠之屋四簋之食,其終也,至於每食而無餘,則爲賢者者,安得無不承權輿之歎乎?苟或好賢如緇衣之改爲,留賢如白駒之維縶,則誠意無所間斷,終始可以如一,此豈但待賢之誠而已哉?其在學問之工,必也少無間斷,有始有終,然後能致進竿之效,自無虧簣之歎矣。今當悶旱之時,聖念憧憧,夙宵靡懈,天心庶幾孚格,甘霈可期於不日,而若於得雨之後,聖心一有少懈,則實有欠於終始如一之道矣。雖在得雨之後,聖心憧憧,一如未得雨之時,然後可免有始無終之嘆,伏願留念焉。上曰,下番陳之。長輔曰,上番以權輿章之始勤終怠,有所仰奏者,而大抵待賢之禮,必貴於終始如一,故孔子不稅冕之行,在於不致膰之日,此職由於魯君待賢之誠,未克終始故也。馮驩不過孟嘗之一客,猶有食無魚之歎,況人君待賢者之道乎?推之於百千萬事,有始而有終,然後可以有成,誠正修齊之工,亦不外是矣。是故殷宗之終始典學,文王之日昃不遑,罔非勤學之效,而著見於政治之間者也,伏願於終始二字,深留聖意焉。上曰,知事陳之。宗來曰,權輿詩,以大體觀之,賢者之歎,似若由於居處飮食之節,而此特其末耳,或於一事一言之間,少有不合意之端,則皆可見幾而去,何有乎廈屋四簋之供億耶?此莫非人君誠禮不足之致,而誠禮之不足,亦由於學問之不篤也,學問之工,苟能篤實,終始無間,方寸瀅然,求賢以誠,使賢以禮,則天下之賢,孰不願立於朝乎?今殿下日御講筵,誠切求賢,伏願於地,深加省察之工,益勉終始典學之念焉。上曰,特進官陳之。履翼曰,小臣別無可陳之文義矣。上曰,參贊官陳之。晙曰,臣亦別無可陳者矣。上曰,舅氏謂誰?學淳曰,指晉公子重耳也。上曰,賢者之以不承權輿而去者,何也?學淳曰,觀其供待之始勤終怠,則有亦無用,故所以去也。履翼曰,此詩所謂賢者,卽泛言之賢者,非高明之賢者也。上命掩卷。載瓚等〈曰〉,麥秋日氣稍冷,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,惠慶宮氣候,何如?上曰,一樣矣。載瓚等曰,嘉順宮氣候,何如?上曰,一樣矣。載瓚等曰,元子宮諸節,何如?上曰,與前一樣矣。上曰,次對爲之。載瓚曰,臺諫之必事違傲,便成一副當時規,臺廳便作空廨,臺銜仍爲冗官,此豈治世之美事,而況日昨賓對,卽出於遇災求助特命召接之盛意,而掌令二人外,竝爲違牌,無一進參,聖朝置諫官之義,豈亶然哉?大關朝綱,萬萬未安,且親臨玉署,別開法講之日,儒臣亦不爲備員來待,豈有如許事體,亦不可無警,當該違牌兩司諸臺及伊日不入來儒臣,竝施不敍之典,何如?上曰,依爲之。出擧條載瓚曰,近日連日開講之時,經筵無端呈告,前後相續,若當備員入侍,則輒多苟艱之歎,經筵則避事圖遞,政院則曲循捧納,俱極未安,當該承旨及經筵,竝推考。此後則無衆所共知之實故·實病而尋單者,政院初勿呼望之意,申飭經筵,故規本無親嫌與嫌避,而近多有以嫌引遞,此非舊例也,令政院察飭,何如?上曰,依爲之。出擧條載瓚曰,平安監司李晩秀狀啓,安州牧民家失火事,傳曰,鬱攸之災,若是延迤,極爲矜惻,發遣宣傳官,摘奸後慰諭以來,當今旱災,其狀實可悶矜憐惻之至矣,原恤典外,加給別恤典,而燒死者如有生前身還布,一倂蕩減,宣傳官下去後,與道臣,問議奠接之方後復命事,一體分付,此時顧恤,百倍他時,廟堂亦爲知悉,各別詳審,草記稟處事,命下矣。本邑纔經歉歲,又逢旱憂,目下民情,已切悶急,而今此近四百戶連燒之報,萬萬驚慘,火餘奠民之方,卽是急務,而別施恤典,特減還布,已有判下成命,今方星火行會,而更依己巳蔚山已例,無論大中小,每戶各以會付穀一石題給,以爲及時聊賴之資,嗣後奠接之道,令道臣爛加商量,從長措處,形止隨卽狀聞之意,分付,何如?上曰,依爲之。出擧條載瓚曰,瑞興府民家失火,至於二百餘戶,公廨延燒,亦爲數三處之多,其爲驚慘,與安州無異,道啓先以形止,從邑報馳聞,而至於恤典請勘,燒戶分等,公廨間數,姑未及消詳以啓矣。災民則必自營邑,備給目下依庇之需,而方係奠接之方,營建之策,必爲一一商量,隨卽登聞之意,姑先行會於該道臣,何如?上曰,依爲之。出擧條載瓚曰,頃因江原道陳弊冊子,江陵蔘火稅十結蕩減後,給代之方,令道臣報來後稟處之意,覆啓行會矣,卽見該監司洪義謨所報,則以爲蔘火田一結稅錢三十兩,雖似過多,一日耕不過一卜,則比元續田,甚非高重,而前此蕩減之代,或以京貢錢,或以結錢番錢,船鹽藿稅區劃,援此已例,以爲給代爲辭矣。蔘火田指徵無處者,初則爲百餘結,前後蕩減,俱出特典,而惟此十結,尙未免白徵,數雖無多,弊實爲大,合有蠲革之政,而但今給代,姑無區處之道,至於三稅三錢,俱非容易議到者,更加爛商,必得從他措劃之方後,始爲稟定,何如?上曰,依爲之。出擧條載瓚曰,卽見咸鏡監司趙德潤,北兵使李身敬狀啓,則以爲吾村堡土品瘠薄,山勢麤惡,土卒漸縮,居民渙散,本堡城外有小局,基址平穩,土性饒沃,鎭樣可成,特許移設事,請令廟堂稟旨分付矣。本堡當移之處,地旣占勝,民皆願徙,況去本堡不遠,而關防形便,反有勝焉,道帥臣之言,果爲僉同,不必靳持,宜卽許施,而但財力拮据之方,無所論及,且今本道災荒,民力必竭,姑待秋成,更量鎭勢與民情,從便移設之意,分付,何如?上曰,依爲之。出擧條載瓚曰,前黃海兵使申大偀,以其稍有廉聲,且能綜詳,自銓曹擇擬者,亦由於乏人之故也,其在分義,雖老且病,固當聞命竭蹶,少效不擇之義,而乃敢謂以有病,偃處多日,致有促命屢下,而亦不趨膺,終至必遞乃已,雖將臣,亦無敢言私稱頉,則今以一帥臣,無難力逋,至於此甚,朝令之不行,國綱之不振,更無可言,誠非細故,已爲草記請勘,而不可尋常處之,另爲從重嚴勘之〈意〉,申飭該府,何如?上曰,依爲之。出擧條上命大臣就座。上曰,諸宰奏事。宗慶等曰,別無可奏之事矣。上曰,事變注書出去,承牌臺諫,與之偕入。泰濬承命出傳,掌令李英發·牟達兼偕入進伏訖。上曰,臺諫進前,英發等進前。觀綏曰,掌令李英發,前席岸帽,失儀非細,推考,何如?上曰,依爲之。出擧條英發曰,臣姿性蠢愚,本不合於淸朝耳目之任,而賓對有命,冒沒登筵,趨進之際,致有失措,至於承宣請推之擧,惶懍震越,罔知攸措,以此情踪,何敢一刻蹲冒於臺次乎?請命遞斥臣職。答曰,勿辭,亦勿退待。出擧條英發等曰,請正法罪人鏔,亟施孥戮之典。上曰,不允。出擧條英發等曰,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。上曰,不允。出擧條英發等曰,請周爀,亟令王府,嚴鞫得情,夬正典刑。上曰,不允。出擧條英發等曰,請亟下三啓依允之傳旨,令該府擧行焉。上曰,不允。出擧條英發等曰,請物故罪人基讓子寵億,姑先施以竄配之典。上曰,不允。出擧條英發等曰,請古今島定配罪人李東萬,亟令王府,設鞫嚴問。上曰,不允。出擧條英發等曰,請物故罪人國仁支屬應坐之類,亟施島配之典。上曰,不允。出擧條英發等曰,請朴紀淳,亟令王府,拿來嚴問,以重鞫體。上曰,不允。出擧條上曰,臺諫有所懷乎?英發曰,無矣。達兼曰,三朔不雨,一直亢旱,悶旱之聖念方切,詢荒之俯問屢勤,事係民憂,臣敢不竭陳所知,仰副聖問也哉,噫,黃口充丁,白骨徵布,爲今日莫切之民憂,軍丁紊亂,奸僞疊出,而富民饒戶,率多遺漏,孩提襁褓,苟塡其數,至於旣骨之後,亦多虛充,徵徭覓布,鞭扑狼藉,閭里騷擾,景狀慘矜,道道如此,邑邑皆然,此豈非抱冤含痛干傷天和之一端耶?請別般嚴飭于各道道臣·列邑守宰,另令査櫛軍丁,鎭撫民心焉。上曰,所陳好矣,令廟堂申飭,可也。出擧條上曰,玉堂無所懷乎?學淳曰,無矣。上曰,次對諸臣先退。載瓚等退出,又命退,承史以次退出。
辛未四月初十日午時,上御龍飛樓。召對入侍時,參贊官申溆,持詩傳第七卷,侍讀官金學淳,持詩傳第七卷,檢討官徐長輔,持詩傳第七卷,直閣李光文,持詩傳第七卷,假注書金周默,持詩傳第七卷,記注官洪宅柱,持詩傳第七卷,別兼春秋洪敬謨,持詩傳第七卷,以次進伏訖。上命開卷讀之。學淳讀自詩傳大全卷之十三,止小明五章三章章十二句二章章六句。上曰,下番讀之。長輔讀自鼓鍾將將,止甫田四章章十句。上曰,參贊官讀之。溆讀自大田多稼,止其孰能之。上曰,閣臣讀之。光文讀自瞻彼洛矣,止詩傳大全卷之十三。上曰,此篇別無文義矣。命掩卷,仍命玉堂先退,學淳等退出,又命退,承史以次退出。
辛未四月初十日未時,上御隆武堂。別講入侍時,參贊官李文會,持詩傳第七卷,侍讀官洪冕燮,持詩傳第七卷,檢討官徐長輔,持詩傳第七卷,直閣李光文,持詩傳第七卷,假注書金周默,持詩傳第七卷,記注官洪宅柱,持詩傳第七卷,以次進伏訖。上命開卷讀之。冕燮讀自交交桑扈,止鴛鴦四章章四句。上曰,下番讀之。長輔讀自有頗者弁,止靑蠅三章章四句。上曰,參贊官讀之。文會讀自賓之初筵,止黍苗五章章四句。上曰,閣臣讀之。光文讀自隰桑有阿,止四十三章二百句。上曰,文義陳之。冕燮曰,車牽章,卽宴樂新昏之詩也,宴爾之初,其樂可知,而猶曰辰彼碩女,令德來敎,蓋有深意存焉,異於他新昏之詩,而迥出於鄭衛淫哇之風矣,婦道在下,承順爲主,此章之義則不然,不言其承順之意,而勉之以美德來敎,深有得於夫婦相敬之道,而其不泥於新昏之樂,亦可見矣,大抵夫婦之道,有似乎君臣,皆以義合者也,雖然,以婦道言之,禮必從夫,承順而已,在臣道則異於是,人君求助之誠,或有未摯,而一以從我爲順,但以寵祿縻之,烏在其上下交修之義,而亦有媿於賢夫婦相警戒之意矣,此詩許多章中,令德來敎四字,最有可觀,伏願留念焉。上曰,下番陳之。長輔曰,桑扈,天子燕諸侯之詩也,鴛鴦,諸侯所以答天子也,古君臣相悅之義,此可見矣,其時則未知爲何時,而似甚盛時也,易曰,天地交而萬物通,上下交而其志同,蓼蕭詩曰,旣見君子,孔燕豈弟,以此觀之,天地之道,在於交泰,上下之情,貴於相通,故唐·虞三代之時,一堂都兪,左右夾贊,上下之情志相通,無過於此時也,今我殿下,連日開講,頻接臣僚,每以振勵爲念,凡於章奏之間,雖似陳談,勿於陳談忽之,採其可用者而用之,則功效自然著見,而上下之情志,庶可沕然相孚,伏願於此等處,深留聖意焉。上命掩卷,惠慶宮進服加味順氣散停止,加減苓朮湯,自今日五貼式日次製入。出榻敎上命玉堂先退,學淳等退出,又命退,承史以次退出。
上在慶熙宮。停常參·經筵。
建明門殿座罷,還內後,內閣·政院·玉堂·藥房口傳問安。答曰,知道。
鄭觀綏啓曰,行大司憲李直輔,執義宋啓榦,持平姜學濬在外,掌令李英發·牟達兼呈辭,持平林處鎭未署經,監察茶時之意,敢啓。傳曰,知道。
李好敏,以都摠府言啓曰,今日入直軍兵等,內中日習射技放,中日廳修改間,姑爲停止,而內入番禁衛軍,外中日試射放次,請出標信。傳曰,知道。
李好敏啓曰,禁衛營將官來言,今日本營軍兵,日次私習云矣,敢啓。傳曰,知道。
李好敏啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,臣文會以同義禁,本府坐起,進去下直之意,敢啓。傳曰,知道。
傳于權晙曰,當此旱災,弭災憂勤之責,專是治政之要道,況於今日,尤可不念,卽今建明門,親召六曹上司各府司郞官,問其各務弊瘼,郞官亦必書紙陳懷,一一收取後,以有司堂上,分考等第,優格者特給馬帖表之,而採其所言,俾有實效,其次則賞則安徐,只採高等,施其所言,以有去瘼之道,對讀官,亦以玉堂入直人差下事,分付,書入正時。
鄭觀綏啓曰,今日殿座,承旨當爲備員,而行都承旨洪義浩,不爲仕進,行左承旨李文會,禁府坐起進去,所當牌招,而拘於廳規,不得請牌,右副承旨申溆,牌招啓辭未下,何以爲之?而同副承旨權晙,纔已須資出去,卽爲牌招,何如?傳曰,允。牌招。
傳于李好敏曰,出宮門路,以廣達門爲之。
傳于李好敏曰,雲寶劍,依前爲之。
鄭觀綏啓曰,右副承旨申溆,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,宋知濂落點。
洪義浩啓曰,卽者吏曹郞廳來言,江西縣令宋一衡,憲府則旣已署經矣,諫院當爲署經,而大司諫未差,司諫李基崇,獻納鄭元容在外,正言金圖遠·李羲準未署經,無以署經云,何以爲之?敢稟。傳曰,一司除署經。
洪義浩啓曰,假注書韓兢裕,身病猝重,勢難察任,今姑改差,何如?傳曰,允。
韓兢裕改差,代以南秉寬爲假注書。
傳于李好敏曰,兵曹郞廳未差之代,令該曹口傳差出。
吏曹口傳政事,以沈能稷·洪羲瑾爲兵曹正郞,以李在嵩·權拚·金文澤爲佐郞。
傳于李好敏曰,禮兵換房。
傳于權晙曰,夜對爲之。
洪義浩啓曰,卽者吏曹郞廳來言,臺諫有闕,政事,取稟。傳曰,當日爲之。
有政。吏批,判書朴宗慶進,參判李存秀病,參議宋冕載病,左副承旨宋知濂進。以鄭尙愚爲大司諫,洪冕燮爲副應敎,金履祜爲社稷令,閔鼎秀爲典籍,趙宅謙爲平市主簿,李命存爲司圃別提,兼喬桐府使單李石求,今加嘉善加資事承傳。
兵批,判書李勉兢病,參判金孝建病,參議鄭景祚入直進,參知權烒受由在外。以王熙國爲靑石僉使,副護軍單申溆。
兵曹,以吳載重爲禁衛中軍。
宋知濂,以禮曹言啓曰,四次祈雨祭,當行於社稷·北郊,而社稷旣徑親祭,依例停止,北郊則不卜日以今十三日,遣宰臣設行事,知委,何如?傳曰,允。
宋知濂啓曰,明日祈雨祭齋戒相値,視事,頉稟之意,敢啓。傳曰,知道。
權晙啓曰,明日祈雨祭傳香,禮房承旨當爲齋宿,而行右承旨李好敏,纔已申退矣,所當牌招,而拘於廳規,不得請牌,何以爲之?敢稟。傳曰,牌招。
傳于洪義浩曰,發遣吏郞,諸執事淸齋與否,摘奸以來。
以江原監司洪義謨狀啓,通川郡民家失火事,傳于李文會曰,七十戶民家失火,不啻大多,而此旱棲屑,良曰矜念,元恤典外別加顧恤,另致慰撫事,分付。
以濟州牧使李顯宅啓本,罪人韓學春通川郡移配事,傳于鄭觀綏曰,本事不甚大段,而且聞渠遭故云,放送事,分付。
以趙庭和·李東永·金鍾文·南奎采·閔哲儒囚單子,傳曰,當此旱災,滯囚可悶,此亦怠於旱災申飭之後,而囚處者,施以削黜禁錮之典。
李好敏,以備邊司言啓曰,卽見京畿監司權常愼狀啓,則以爲本道穀簿,自來不敷,今年排巡,尤爲不足,麥將告歉,農糧難繼,留庫穀中限一萬一千石,特許加分事,請令廟堂稟處矣,巡還已盡,麥熟尙遲,民間艱食,勢所必至,萬一千石加分之請,必有商量,依施,何如?傳曰,允。
李好敏,以都摠府言啓曰,副摠管李庚運,以同知義禁府事,本府坐起,晝仕出去之意,敢啓。傳曰,知道。
李好敏,以兵曹言啓曰,謹依下敎,翠華殿守直內官·房水工房直及各門雇軍,別單書入之意,敢啓。傳曰,知道。
李好敏,以兵曹言啓曰,五衛將尹範喆,除授在外,過限未上來,忠翊衛將孫昌軫,景福宮衛將金德禹,昌德宮衛將崔景倜,昌慶宮衛將申景得,俱以病難供職,呈狀乞遞,竝改差,何如?傳曰,允。
禁府啓目,前黃海兵使申大偀原情云云。傳旨內辭緣,泛稱遲晚,所當請刑是白乎矣,曾經閫帥勿爲請刑,載在大典通編,議處,何如?判付啓,依允。又啓目,前假注書洪羲祖原情云云。傳旨內辭緣,泛稱遲晚,刑推得情,何如?判付啓,除刑推議處爲良如敎。又啓目,城山鎭別將趙寔原情云云。問目內辭緣,泛稱遲晚,刑推得情,何如?判付啓,除刑推議處爲良如敎。
鄭觀綏,以義禁府言啓曰,保放罪人申大偀,還囚捧供以入,而病勢如前甚重,還爲保放之意,敢啓。傳曰,知道。
鄭觀綏,以義禁府言啓曰,以趙庭和·李東永·金鍾文·南奎采·閔哲儒囚單子,傳曰,當此旱災,滯囚可悶,此亦怠於旱災申飭之後,而囚處者,施以削黜禁錮之典事,命下矣。時囚罪人趙庭和·李東永·金鍾文·南奎采·閔哲儒,竝施削黜禁錮之典,而禁錮年限,以幾年磨鍊乎?敢稟。傳曰,禁錮以二年爲之。
鄭觀綏,以義禁府言啓曰,以濟州牧使李顯宅啓本,罪人韓學春通川郡移配事,傳曰,本事不甚大段,而且聞渠遭故云,放送事,命下矣。江原道通川郡出陸移配罪人韓學春,卽爲放送事,分付該道道臣之意,敢啓。傳曰,知道。
辛未四月十一日辰時,上御鳳翔樓。晝講入侍時,知事金在昌,持詩傳第四卷,特進官金履度,持詩傳第四卷,參贊官權晙,持詩傳第四卷,侍讀官洪冕燮,持詩傳第四卷,檢討官徐長輔,持詩傳第四卷,假注書金周默,持詩傳第四卷,記注官洪宅柱,持詩傳第四卷,別兼春秋洪敬謨,持詩傳第四卷,武臣行副護軍李翼鉉,以次進伏訖。上開卷讀前受音一遍訖,命讀新受音,冕燮讀自陳一之十二,止宛丘三章章四句,仍解釋章句以奏,上讀新受音一遍訖,命陳文義。冕燮曰,此章大旨,以爲見遊蕩之人而刺之,遊蕩而見刺於人者,以其無威儀之故也,此章云,洵有情兮而無望兮,望卽人所瞻望者,而卽威儀之謂也,見其威儀,則可知其人,故傳曰,有儀而可象,謂之威儀,詩曰,威儀棣棣,不可選也,威儀之於人,顧不重歟,是故衛武公年九十有餘,猶作抑戒之詩曰,抑抑威儀維德之隅,彼武公,雖在耄期之年,亦且眷眷於威儀之或失,此實後世之所當監法者也,且以此詩之意觀之,雖尋常匹庶之類,猶以遊蕩無儀,見譏於人,何況人君之威儀乎?有一國者,有一國所瞻望之威儀,有天下者,有天下所瞻望之威儀,觀其外見之威儀,則其他可推而知矣,故曰容貌辭氣,乃德之符,又曰君子不重則不威,伏願講究之際,深留聖意而體念焉。上曰,下番陳之。長輔曰,此章別無文義,觀其人之遊蕩,則可知其俗之乖亂矣,唐風之詩,以其有先王之風,故民皆質朴而儉嗇,至於陳風,雖曰三恪之後,而大姬好巫之風,及於其民,以至遊蕩而忘反,此必然之勢也,宮中好巫覡之風,則末流之弊,有不可勝言者矣,化民成俗之方,專在於導率之如何,爲人君者,可不戒哉,且安逸二字,自古深戒者也,狃於安逸則將至遊蕩忘反,故益之戒舜曰,罔遊于逸,皐陶之戒禹曰,無敎逸欲有邦,兢兢業業,雖以舜·禹之聖,猶有二臣之戒,況後世人君乎?禮曰,莊敬日彊,安肆日渝,大抵莊敬則心神收斂,學業進就矣,安肆則般樂怠傲,至於遊蕩矣,是故古之君子,尤用力於幽獨不見之地,苟於幽獨得肆之地,或弛莊敬之心,少有安逸之習,則大有妨於修己治人之方,伏願於此等處加勉焉。上曰,知事陳之。在昌曰,此章別無文義之可陳者矣。上曰,特進官陳之。履度曰,上番所奏威儀之說,甚好矣,而今此宛丘遊蕩之人,固不足以威儀責之,然如此遊蕩無檢之輩,在於人所瞻望之地,則猶尙見譏,況乎人君,爲萬民之瞻仰,而可不愼其威儀也哉?然不但人所瞻望之地也,雖在人所不見之處,尤當用力而無失其儀,然後方可謂眞箇威儀也,古人所以不以昭昭信節,冥冥惰行者,良以此也,上番所奏,幽獨得肆之地,尤當加勉者,言甚切實矣,且以洵有情而無望之義,反復見之,則自有言外之旨矣,此人之於宛丘蕩子,信有情好,見其無望而深刺之,此可見秉彝之不泯,而詩人微婉之辭,亦可驗矣,千載之下,足爲監戒之資,伏願警惕而省覽焉。上曰,參贊官陳之。晙曰,小臣別無他義之可陳者矣。上曰,此章指遊蕩忘反之人而言者也,別無文義矣。命掩卷。在昌曰,手犯從事官之武監輩,自配所昨日入來,而連値祈雨祭齋日,何以爲之乎?上曰,勿拘爲之,可也。在昌曰,向來與兵判合坐,今番則何以爲之乎?上曰,三堂會坐爲之。在昌曰,參議受由在外,何以爲之乎?上曰,與亞堂擧行,可也。仍命經筵官先退,在昌等退出,又命退,承史以次退出。
辛未四月十一日未時,上詣建明門,殿座入侍時,行都承旨洪義浩,行左承旨李文會,行右承旨李好敏,左副承旨鄭觀綏,同副承旨權晙,假注書韓兢裕·金周默,記注官洪宅柱,別兼春秋洪敬謨,直提學洪奭周,直閣李光文,以次侍立。時至,通禮跪啓請外辦,上具翼善冠·袞龍袍,乘輿出興泰門·顯謨門·廣達門,至建明門,通禮跪啓請降輿升座,贊儀唱行四拜禮。義浩曰,各司若有弊則說弊,若無可言之弊,則代以救災之策乎?上曰,所懷各以其司職掌內弊瘼爲之。引儀唱禮畢,通禮跪啓請乘輿,上乘輿,由廣達門·顯謨門·興泰門還內,諸臣以次退出。
辛未四月十一日戌時,上御延英殿。夜對入侍時,參贊官宋知濂,持詩傳第八卷,侍講官洪冕燮,持詩傳第八卷,檢討官徐長輔,持詩傳第八卷,直閣李光文,持詩傳第八卷,假注書金周默,持詩傳第八卷,記注官洪宅柱,持詩傳第八卷,別兼春秋洪敬謨,持詩傳第八卷,以次進伏訖。上命開卷讀之。冕燮讀自詩傳大全卷之十六,止說見上篇。上曰,下番讀之。長輔讀自緜緜瓜瓞,止說見上篇。上曰,參贊官讀之。知濂讀自芃芃棫樸,止多出於周公也。上曰,閣臣讀之。光文讀自瞻彼旱麓,止章四句。上曰,文義陳之。冕燮曰,文王七章大意,言周家之以聖繼聖,顯謨承烈,善述之事,善繼之跡,於此可見,而非但當時之君,受祿無疆,以及後世之子孫,本支蕃衍,推以至於在廷諸臣,莫不竝受福不顯亦世,則其功效之遠且大,尤可見矣,末章又言,上天之載無聲無臭,儀刑文王萬邦作孚,文王之盛德至善,爲法於永世,雖使後來人辟,猶可儀刑而矜式,況在其文子文孫,監法祖宗者,尤易於柯則,蓋以其當時之遺風餘烈,猶有存者,耳目之所覩聞者,旣詳且近,則古語所謂欲法堯·舜當法祖宗者,政謂此等處,而雖以我朝言之,列聖之徽猷懿範,良法美制,燦然具備,與周匹休,猗我先大王,一心繼述,仰體先訓,憧憧乎若未及焉,兢兢乎如未盡焉,此豈非我殿下所當監法而仰體者乎?上曰,下番陳之。長輔曰,自止內文義,無非詠歌文王之盛德,而至於大明章之明明在下赫赫在上云者,尤可謂善形容處,蓋明明二字,實爲此章之第一義,唐堯之克明峻德欽明文思,大舜之濬哲文明明四達四,無非古聖王明明之實德,而雖以文王之明德言之,其曰倬彼雲漢爲章于天,又曰文王在上於昭于天者,皆是明字上做去者,而同符於大學之明明德,此誠聖人之極工,帝王之盛德,人君以眇然之身,處至尊之位,苟不能臨下有赫明於庶物,則將何以洞見萬事,辨別群言乎?是以虞帝之好察邇言,漢帝之明見萬里,罔非明德之效,而以至淑慝之旌別,是非之辨析,非明則奚以哉,古聖人出治之法,雖遠可及,故曰有爲者亦若是,又曰舜何人予何人,苟能克體文王明赫之德,則是亦今之文王也,伏願於此等處,深留聖意焉。上曰,參贊官陳之。知濂曰,上下番皆已陳之,小臣別無可陳矣。上曰,閣臣陳之。光文曰,文王篇章下註,詳言文王之聖德,且曾屢講此篇,多有筵臣所陳,伏惟聖衷,必有所瀜會,別無可以敷衍仰奏者,而此章,備言周家所以代商受命者,皆由於此,究其本則一敬字是已,故曰穆穆文王於緝熙敬止,緝熙者,繼續而光明之謂也,此所以純亦不已,無一念之或忽,無一息之或間,政如中庸所謂至誠無息之道,而進進不已,敬之無斁,是以文王之世,用集大命,昭承于帝,代商之功,雖在於武王之時,而天與人歸,誕膺明命,則實在於文王之世也,故曰周雖舊邦其命維新,文王之德,猗歟,盛矣,而苟究其本,則不出乎於緝敬一句而已,且以學問上工夫言之,有始有終,無所間斷,徹上徹下,罔或作輟者,莫不以敬爲主宰,此周公所以戒成王之義也,召誥亦云,王其疾敬德,傳曰,敬者德之輿,自古創業守成之君,所依靠而成就者,亦惟曰敬而已,故上應天命,下得民心,觀於此章之義,尤豈非明效大驗耶?禮云毋不敬,丹書曰敬勝怠者吉,以此推之,講學之道,主敬爲要,伏願以今日所仰奏者,參互於前日所瀜會於聖衷者,必於敬字上留念焉。上曰,此章章下註云,五章言絶商之禍,不惟及其子孫,而又及其群臣之後嗣也,何謂也?冕燮曰,上天眷周之命,不惟使其君永享其福,至於周臣之子孫,而世世共享之,上帝絶商之禍,不獨止於商君之子孫,其禍至及於商臣之後嗣也。上曰,此詩諸章之義皆甚好,文義則別無拈出者矣,命掩卷。仍命退,冕燮等退出,又命退,承史以次退出。
上在慶熙宮。停常參·經筵。
酉時,日有左珥。
鄭觀綏啓曰,行大司憲李直輔,執義宋啓榦,持平姜學濬在外,掌令李英發·牟達兼呈辭,持平林處鎭未署經,監察茶時之意,敢啓。傳曰,知道。
宋知濂啓曰,明日常參·經筵,取稟。傳曰,只晝講。
傳于宋知濂曰,禮房承旨,馳詣受香所,奉審摘奸以來。
洪義浩啓曰,行右承旨李好敏,今日不爲仕進,卽爲牌招,何如?傳曰,允。
宋知濂啓曰,副應敎洪冕燮,旣在闕中,不爲肅謝,直爲出去,事甚未安,推考警責,何如?傳曰,允。
洪義浩啓曰,假注書金周默,身病猝重,勢難察任,今姑改差,何如?傳曰,允。
金周默改差,代以尹豐烈爲假注書。
傳于權晙曰,夜對爲之。
兵曹口傳政事,以張鉉宅爲摠戎中軍。
洪義浩,以司饔院監膳提調意啓曰,漁夫契貢人等呼訢內,近以風勢不調,又値秀魚卵育之時,魚族深入海底,設網屢日,終未捉得,日下生鮮,將至闕供之境,限捉魚間,以活鷄全數代封云,在前如此之時,雖有代封之規,而莫重御供,自下不敢擅便,惶恐敢啓。傳曰,依前代封。
李文會以漢城府言啓曰,東部都事韓景履所懷,另飭活人署設施救療事也,調失其方,食無自辦云者,誠爲可矜,而當此癘疫熾盛,調治失宜,則許多無依之類,實乏救濟之望,其所結幕而處之,當劑而給之,自是舊規,分付該署,另加審察,凡係撫恤之方,拯活之道,各別惕念,無致一夫一婦未及救出之地,何如?傳曰,允。民事之急也,調治之方,各別申飭事,分付,可也。
李文會,以漢城府言啓曰,本府庶尹尹毅東所懷,卽均田限田事也,此固王政之先務,民生之大本,而自古已有之論也,前輩名碩,器識宏博,才具深遠,體國之誠,裕民之政,靡不庸極,說未嘗不到,做未能容易者,不獨地形之各異,實爲定制之難同,我國家四百年,因勢而導之,順俗而行之,字牧擧職,則土地不荒,農無失時,則人安其業,式至于今,仍成流來之規,以人不如古,事未曾試者,決不可猝然議到,姑爲置之,本府主簿任魯所懷,兩條中上款辭意,與庶尹無甚異同,不必更事煩達,而其曰家舍侈大事,則間架大小,制作華儉,自有防限,而挽近踰濫漸滋,等數莫辨者,舊典特未之申明,自今爲始,分付法司,屋舍新造之際,或有過濫之現發者,另加禁斷,何如?傳曰,允。另致留念,克允成式,可也。
辛未四月十二日辰時,上御延英殿。召對入侍時,參贊官洪義浩,持詩傳第八卷,侍讀官洪儀泳,持詩傳第八卷,檢討官李鼎秉,持詩傳第八卷,直閣李光文,持詩傳第八卷,假注書南秉寬,持詩傳第八卷,記注官洪宅柱,持詩傳第八卷,別兼春秋洪敬謨,持詩傳第八卷,以次進伏訖。上開卷命讀,儀泳讀自思齊,止言天命文王伐崇。上曰,下番讀之。鼎秉讀自經始靈臺,止詩傳大全卷之十六。上曰,參贊官讀之。義浩讀自詩傳大全卷之十七,止皆有誕字。上曰,閣臣讀之。光文讀自敦彼行葦,止詩傳卷之十七。上曰,閣臣更自首章文王篇讀之。光文讀自詩傳大全卷之十六,止卷之十七。上曰,參贊官又讀之,仍敎曰,承旨祖名爲何?義浩曰,洪重孝也。義浩又讀自卷之十六,止卷之十七。上曰,注書讀之。賤臣讀自卷之十六,止六師及之。上曰,上番讀之,仍敎曰,上番誰也?義浩曰,洪宅柱也。宅柱讀自倬彼雲漢,止棫樸章四句人歸之。上曰,下番讀之。敬謨讀自自此以下,止生民八章章八句。上仍命入詩傳第九卷,賤臣承命持入。上曰,參贊官讀之。義浩讀第九卷,自詩傳大全卷之十八,止卷之十八。上曰,文義陳之。儀泳曰,今以天生烝民其命匪諶等語觀之,則天之生民,有物有則,而其命有匪諶之歎,則此專係於逢時之善不善矣,大體生人之命則在於天,而造命則在乎人君,是以唐李泌有言,惟人君造命,此不徒謂貧可爲富賤可爲貴而已,大以言之,則文王有作人之德,多士致濟濟之美,則其爲造命者,顧不大歟,人君之地位也極高,責任也至重,凡造民命者,專在人君之一身,而就其造命之至要處言之,則有旣富方穀之理,必也先使民富足而後,從以敎之,則民易化之矣,苟或不然,則一遭飢饉,失其本心,顧今年事,漸極可悶,伏願克思造命之道,先事備預,不可少緩也,凡事豫則立,目今恤民之政,預爲經紀,是臣區區之望也。上曰,下番陳之。鼎秉曰,當此亢旱之時,講此雲漢之章,此章卽宣王悶旱之詩也,大抵人君,恒有祈年孔夙方社不莫之意,則雖或有旱暵之災,民無窘急之患也,試以生民章以興嗣歲之語觀之,則后稷所以爲民之心,上格皇天,庶無罪悔,今若以祈年嗣歲之意,誠心做去,則民雖遇災沴之患,而庶不至顚連之歎矣,大凡人君,誠意不足,則何能仰格神明哉?誠敬二字,可謂陳腐之說,而非誠敬,則凡百事爲,無以措置矣。孔子曰,治天下其如示諸掌乎,伏願於誠敬二字工夫,惕念留神焉。上曰,參贊官及閣臣陳之。義浩等曰,臣等則無他仰陳者矣。上命掩卷。儀泳曰,召對冊子,今幾畢講矣,未知以何冊子繼講乎?上曰,今講詩傳,周回熟講好矣,何必他冊乎?仍下公事,命書判付訖,命退,儀泳等退出,又命退,承史以次退出。
辛未四月十二日戌時,上御正始閤。夜對入侍時,參贊官權晙,持詩傳第十卷,侍讀官洪儀泳,持詩傳第十卷,檢討官李鼎秉,持詩傳第十卷,假注書南秉寬,持詩傳第十卷,別兼春秋李紀淵,持詩傳第十卷,記事官李龍秀,持詩傳第十卷,以次進伏訖。上開卷命讀。儀泳讀自詩傳大全卷之十九,止康王以後之詩。上曰,下番讀之。鼎秉讀自我將我享,止淸廟之什九十五句。上曰,參贊官讀之。晙讀自周頌臣工之什,止臣工一章十五句。上曰,注書讀之。賤臣讀自噫嘻,止臣工之什一百六句。上曰,上番讀之。紀淵讀自周頌閔予小子,止魯風者其說不得通矣。上曰,下番讀之。龍秀讀自駉駉牡馬,止詩傳大全卷之二十。上曰,下番更自維天之命讀之。龍秀讀自維天之命,止殷武六章章五句。上曰,文義陳之。儀泳曰,今此周頌諸篇中,昊天有成命一句,政宜緊切看得處也,大凡天之生人者,謂之命也,而命者,在天爲理,在人爲性,成成存存,道義具焉,人孰不受是命而生哉?然而衆人則不能成其命,而惟文·武爲能盡其性,故亦能成其命受其命,而成之然後,方可謂命矣。文王三分有其二,武王一戎定天下,其功業之卓越如彼者,是不過盡其性而成其命耳,至於成王,則位居萬乘,富有四海,兼得周·召之輔佐,而亦能不敢康,繼述二后之德,且以基命一句言之,基之一字,其意無窮,若作家室,築基堅固,然後棟宇無傾圮之患,且如學問之工,眞積力久,基址旣立,則始有發用之俟,然則措國家於磐泰者,在乎基命之宥密,而學問之工,在乎誠心,然則成王基命宥密之要,在乎於緝熙單厥心一句,緝者,連續不絶之稱也,熙者,光輝著明之謂也,今日緝熙,有一分光明,明日緝熙,有二分光明,是故說命曰,念終始典于學,厥德修罔覺,至於讀書之法,亦有緝熙之工,無一間斷,然後方成工夫,而其要則專在乎誠其心也。孟子曰盡心,此曰單厥心,成王之繼述祖宗之功業者,亦專在此矣,伏願於單厥心三字,深留聖意,是臣區區之望,而且其周家二后之功德,爲百王之模範,卜年八百,爲治文明,實是開闢以來有國之盛,莫如成·周矣,臣誠惶恐,而以我國祖宗朝創垂之烈,比隆於成·周,則實無愧焉,若論其德化政敎之美,則可以被之禮樂,發揚蹈厲,載之詩書,昭示萬代,以此基業之大世德之盛,挽回三古,可謂易如反掌,今欲效列聖之治,則政謨焉布在方冊,德敎焉濡染人心,而目今宰相不能任鎭定之策,士子不能盡修省之工,良規美制,漸不如古,此皆由於法久弊生之致也,試以成·周之治觀之,雖有周公制禮之盛,而猶不免久而生弊,如不大更張大振作,無以挽今而做古,俄者臣以作室築基之說仰奏,而大抵築基雖固,作室旣久,則時加修葺,然後棟宇無傾圮之患矣。上曰,周公制禮,其變而爲弊者,何如也?儀泳曰,其末流則有文勝之弊,至有稷下之儒刑名之書,鬼谷·鄒衍之徒,皆從文弊中出來者也,而法久生弊,卽古今之通患也,我朝自燕山·光海以後,百弊蝟起,間或有修紀振綱之擧,而弊又滋生,今殿下如欲繼述列聖,撫綏萬姓,則其要固不出乎於緝熙單厥心,一遵列聖之心法,動合列聖之事爲,則爲治之道,豈外於是哉?顧今數年之穡事不登,而民情遑急,至於如此,此實由於措置之不得其方矣,蓋殿下臨御以來,一念憧憧,求治如渴之聖意,孰不欽仰,而惟其發奮振作之方,則猶或未足,若此不已,則百度解弛,府庫不充,兵甲不完,倘有南北邊疆之憂,則沒無良策矣,伏願講到此等詩,泛博推類,深加體念焉。上曰,下番陳之。鼎秉曰,今此周頌,備言成王繼述之事,而其中訪落一詩,卽延訪群臣率時昭考之事也。成王旣承武王貽謨,則其於爲治之方,可謂綽綽有裕,而猶復延訪,則其懇惻之至意可見矣,俄者上番,以遵守祖宗之成憲仰奏者,誠好矣,遵守成憲,誠如成王之率時昭考,一念誠敬,曲盡民情,至於祀典之敬謹,刑獄之審愼,何莫非成憲之遵守者,而惟我先朝,治成制定,凡百措置,皆是良法美規矣,然則方今爲治之要,不必他求,監法先朝之事,有如成王率考之美而已矣,踐乎其位,行乎其事,卽中庸所謂武王之達孝矣,然而不誠無物,凡百事爲,必以誠做去,而克遵先王之法,則遵先王之法而過者,未之有也,伏願於此留神焉。上曰,參贊官陳之。晙曰,周頌諸篇,無非文義之可陳者,而敷演以陳,亦非切實之要道矣,臣有區區之憂忱,故敢此仰奏矣,殿下近日以來,悶旱憂勤,惕念洞屬,修擧事爲,實是臨御以後初有之政也,一日之間,屢接臣隣,連開三講,以今日之事言之,辰初晉講,未末始罷,伏想辰時之前,則水刺尙未進御矣,此則周文王不遑暇食之盛德也,今此夜對,亦於戌時晉接,五鼓將下,此則漢光武夜分乃寢之美節也,聖學之勤勵,孰不欽仰讚歎,而以臣區區之忱,不獨講學,如是勤勵,推此講學之誠於政事施措之上,則事皆得其宜矣,大抵人君講學,與匹庶有異,學問事爲傡進,然後爲可矣,籌司之臣,凡於事爲,固是十分停當,然後始乃稟裁,而輒復循例判下,殆同文具,凡諸應事之道,所貴乎先開吾智思,察其是非,審其可否,如此則有如此之益,如此則有如此之害,久久成習,則方能鍊達機務,合於事理,此所謂文學政事,傡行而不相悖者矣,繼自今凡於應事之際,克加睿思,先察其此是彼非,明示其可否,則此誠警飭群下,鍊達治體之要道也,伏願於此懋哉懋哉。儀泳曰,參贊官所奏,誠切實矣,大抵文學政事,非二致也,故曰學而優則仕,仕而優則學,顧今聖學,非不高明,而庶政實多頹廢,伊尹曰,往省括于度,則釋括之合度,尙或審愼,況乎有大於此者乎?凡百政事,在下者,非不鍊磨詳審而後仰聞,而自上依例判付,無示其可否之意,則在下者,安有警動飭勵之心乎?大抵王言,如綸如綍,若或一言失中,則流出之地,其害不細,更願於此審愼焉。晙曰,治國之道,機務鍊達,然後錢穀甲兵等節,無不諧貫矣,凡於廟堂之覆啓,道臣之狀聞,一一體驗而審察,則自然事理之見得分明,如是習熟,則觸事沛然,處之無難矣,此在殿下躬行之如何矣。上曰,淸廟詩對越上帝駿奔走在廟此數句,以文王陟降在帝左右之意,看之何如耶?儀泳曰,大體穆者深遠也,淸者淸靜也,於穆淸廟,非獨廟宇之有深遠淸靜之意也,蓋象文王德業之盛如此,故其曰穆穆文王於緝熙敬止者,可見其旣有深遠之德,而克著淸明之光矣,此詩之有在帝左右之意,則固未可的知,而今此穆淸之廟,蓋象文王之德,則秉文之士,怳乎其對越在天之靈矣,且廟者貌也,猶頌字之爲容也,淸廟之詩,愀然如復見文王,則其德之入於人心者如此矣,且曰肅雝顯相,肅雝者,卽由文王於穆之德也,顯者,亦由文王緝熙之化,而其光輝燦爛,及於執事之人,故其讚美之辭,至於如此矣。上曰,濟濟多士秉文之德,其所秉德者,何如也?儀泳曰,肅雝顯相者,猶今之獻官者也,秉文之德者,卽諸執事者也,細看其文理,則顯相與多士,句句分析而言之耳,不顯云者,指其顯相而言之也,不承云者,指其多士而言之也,篇末乃以無射於人斯一句結之,則文王之德,蓋無厭斁之人也,試以漢唐中主以下論之,上下之情相通,然後人樂爲用,至有伏節死義之人矣,無射二字,大可見文王之德矣。晙曰,向日次對,特下刑獄審理之命,大抵用法之官,每從深峻,故殺獄之容有可議者,難於遽爾傅生,此足以干和者也,臣逮事先朝,每當五六月憫旱之時,分命諸臣,責以審理,於其必死之中,求其可生,亦必親自判付而疏釋之,臣於伊時,亦屢次承書矣,向來下敎,亦出於繼述之念,而審理之奏,尙無聞焉,此亦非有司對揚之道也。儀泳曰,向來小臣,亦有仰奏者矣,自上恤民之德意藹然,溢於辭表,宜其德澤之下究,必無召災之端,而今玆亢旱如此者,必有在下者,不能對揚,致有幽冤鬱結之氣矣,刑獄傅生之論,人皆有之,而爲法吏者,必也論律嚴峻,然後自免其罪,故不得不如是矣,此則專在於自上親自審愼,賞罰得中,然後可祛此弊,而臣於日前,亦言貪吏之事矣,大抵上惠之不得及民者,專由於貪官汚吏矣,如此之類,置之罪辟,然後和氣流行,轉災爲祥矣,不但刑獄之懋爲審恤而已,臣之此奏,實非漢儒傅會之說也,伏願於此體念,則弭災之道,不外他矣。上命掩卷,玉堂先退,儀泳等退出,又命退,承史以次退出。
上在慶熙宮。停常參,只晝講。
夜一更二更,月暈。
太學居館儒生應製試取,還內後,內閣·政院·玉堂·藥房口傳問安。答曰,知道。
宋知濂啓曰,明日再明日順陵忌辰祭齋戒正日相値,視事,頉稟之意,敢啓。傳曰,知道。
李好敏啓曰,禁衛營將官來言,今日本營軍兵,日次私習云矣,敢啓。傳曰,知道。
李好敏啓曰,御營廳將官來言,今日本廳軍兵,日次私習云矣,敢啓。傳曰,知道。
李好敏啓曰,行大司憲李直輔,執義宋啓幹,持平姜學濬在外,掌令李英發·牟達兼呈辭,持平林處鎭未署經,監察茶時之意,敢啓。傳曰,知道。
李文會啓曰,臣文會以同義禁,本府坐起,進去下直之意,敢啓。傳曰,知道。
洪義浩啓曰,假注書尹豐烈,時無職名,令該曹依例付軍職,冠帶常仕,何如?傳曰,允。
洪義浩啓曰,卽見黃海監司洪羲臣上疏上送事狀啓,則以假都事替行矣,前此申飭,何如?而謂有情勢,無難違越,原疏及原啓,所當還下送,而係是廢務辭職,故雖不得不捧入,不可無警,該道臣推考,雖以假都事海州判官沈能岳言之,狀啓中初無替行之措辭,循例封啓,事未前有,萬萬未安,亦爲從重推考,何如?傳曰,允。
李好敏啓曰,公事啓下,何等敬謹,而今日啓下公事中,啓本八度,印上踏啓,大是違式,事甚駭然,當該中官,所當重勘,而本院請推之外,無他可施之罰,何以爲之?敢稟。傳曰,印上踏啓,所以防奸,故自前如此,中官別無罪矣,承旨之不知而請罪,反固有失,爾則罷職,至於濟牧啓本之誤踏年月之上者,中官之罪大矣,然今番則自上所落公事於案上之際,中官有誤失手之致,亦無可罪之端矣。
傳于宋知濂曰,今日親臨延和門,當召太學居館儒生,應旨求言,該房知悉。
傳于宋知濂曰,今日召太學儒生應旨求言時,試官以文任爲之,卽爲牌招。
傳于宋知濂曰,侍衛以入直擧行,雲寶劍置之。
傳于權晙曰,今日出宮門路,以廣達門爲之。
洪義浩啓曰,今日殿座,承旨當爲備員,而行左承旨李文會,以同義禁,本府坐起進去,卽爲牌招,何如?傳曰,允。
傳于洪義浩曰,右承旨批下,卽爲牌招。
以黃海監司洪羲臣狀啓,瑞興府燒戶役姓名及家舍公廨間數,後錄馳啓事,傳于李文會曰,許多民家燒燼,實可悶然,元恤典外別致顧助,林召史父女之抱死火炎中者,尤極矜念,況其女之冒危救父,終至沒身者,豈不嘉美?渠父身還布,卽爲蕩減,此女施以埋需恤顧之別典事,分付該道,其外民戶公廨,隨速還作,被災民人,各別慰撫事,亦爲知悉。
以慶尙監司金會淵金海囚許暐原獄案別單,傳于李好敏曰,當此旱災審理之時,雖以目前上來者言之,亦當隨卽稟處,刑判知悉事,分付。
以司謁尹長祺手本,別監尹義孫,屢次公役,一不進參,終不入番之狀,萬萬痛惡,爲先除下,其罪狀,令攸司從重科治事,傳于李好敏曰,令攸司從重照勘。
宋知濂,以禮曹言啓曰,因本曹佐郞閔英世所懷,有稟處之命矣,取見其所懷,則以爲我聖朝立國規模,制治經綸,以學校爲培養元氣之道,以科擧爲登庸人才之謨,凡今繼述之道,莫賢於學與科也,挽近百度廢弛,衆瘼萃集,庠序無賓興之美,場屋有淆雜之弊,若其對症之良劑,則惟在乎實與公也,學校科擧,俱復其宜,人心公正,世道蕩平,則今日弛禳之術,不外是二者爲辭矣,學懋實效,科貴公選,乃是治道之先務,而近來虛僞成習,雜亂日甚,已至末由矯救之境,究厥病源,無非有司之罪也,有識之歎,容有其極,方當遇災求言之日,恐不可以人微言淺,視同陳腐,以杜言路,將此辭意,申飭京外,俾爲益加警惕之地,何如?傳曰,允。
李好敏,以都摠府言啓曰,副摠管韓致應,以漢城府左尹,本府坐起,晝仕出去之意,敢啓。傳曰,知道。
李好敏,以刑曹言啓曰,本曹正郞韓象履,佐郞魏光肇·韓用鏶所懷,卽淸刑恤囚,最爲消災導和之要道,而請行會推審理,疏放編配之事也,當此悶旱之時,若論消弭之策,誠無過於伸鬱疏枉矣,成命之下,京獄審理,則今方擧行,而諸道殺獄,毋論未錄啓已錄啓,竝行審理,從速區別登聞之意,措辭關飭,實合事宜,至於疏放編配事,殺獄酌處私掘逋吏及其他所犯緊重者外,罪犯稍輕者,今春赦典,皆蒙放,今無更議於疏釋之典,置之,何如?傳曰,允。
李好敏,以義禁府言啓曰,保放罪人申大偀,還囚議處以入之意,敢啓。傳曰,知道。
禁府啓目粘連,向前趙寔亦,歲暮赴任,且値歉荒,還餉之二十石未捧,容或無怪,而揆而糴法,不可無罪,以此照律,何如?判付啓,依允。又啓目粘連,向前洪羲祖亦,堂后假官,固當擇差,而擬入之際,不能審愼,以此照律,何如?判付啓,依允。又啓目粘連,向前申大偀亦,武臣當官,不敢言私,飭敎何等截嚴,而辭朝命下之後,托病不膺,事體所在,誠甚駭然,以此照律,何如?判付啓,依允。
黃海監司洪羲臣疏曰,伏以臣於日昨,冒陳訟愆之章,冀被溺職之罪,及伏奉批旨下者,不惟不加以郵罰,反侈恩諭,曲賜開釋,臣雙擎九頓,感淚如瀉,以臣庸陋,以臣辜負,何以得此於聖明也,第念臣之區區至願,惟有迨此未熱,將老還京,是蘄是俟,而前籲未蒙體諒,情私轉益悶迫,天時漸屆炎蒸,微懇方擬申控,際伏見副護軍李勉昇疏語,則以爲重臣金履翼筵奏有曰,谷囚之供,至斥道臣,以旣知該倅疵政,不爲貶逐云,而斷之以護黨之心,歸之於欺君之科,臣誠震越崩迫,罔知攸措,噫,護黨欺君,卽人臣之極罪也,言之者雖容易,當之者豈不冤悶,其所謂推庭直斥云者,囚供之所未聞,按使之所悉暴,言旣無根,何足多辨至若谷山前倅事,査跋論列,可按而知,臣若知其有疵而故不黜,則固臣之罪也,而蓋其爲政,謂之剛核太過則,可也。謂之厲民不法則未也,疵無可執,貶於何有,春初徵括,雖涉煩擾,本出充逋之意,初非可逐之事,又以囚供言之,蓄怨者逋吏富戶,懷惠者窮蔀小氓,則外此不知不聞之中,有何別般可疵之政,而臣則未聞,重臣獨聞之耶?毋論如此如彼,臣按廉未周,黜陟不嚴,自速人言,莫非滄浪,而抑臣尤有所自悼者,臣猥以無似,偏蒙兩朝陶甄之恩,所以矢心而事君者,惟在於上而勿欺,下而忘私而已,豈意無妄之地,忽被罔測之目,本事雖屬於烏有,躗言如彼其孔憯,立朝二十餘年,遭此橫逆,僇辱身名,吁,亦危且怖矣,撫躬慙痛,無面可顯,以此情踪,尙何可靦然於旬宣之任,重自犯於無忌憚之戒哉?臣不敢偃處公堂,復對吏民,逬出私次,蹙伏俟勘,忙構短章,仰首呼籲。伏乞天地父母,俯垂矜憐,仍命有司,亟勘臣罪,俾肅朝綱,以謝人言,實終始生成之澤也。臣無任云云。答曰,省疏具悉。重臣所奏,風聞而言也,卿何必過自引彈乎?卿其勿辭察任。
禮曹判書金履翼疏曰,伏以臣卽伏見黃海監司洪羲臣疏辭,則以臣奏語中欺護二字,謂臣言以容易在當者爲冤悶云,臣言似未免太重,彼意亦無怪如此,彼旣曰不護黨,則臣亦認彼以不護黨,彼又曰不欺君,則臣當謂彼以不欺君,始礪之以相規,終歸之於風聞,卽是淸朝之美事,不必今日之對擧,而第旣有懷,不敢終隱,載路之怨聲,久播於京鄕,而今諉之以無疵可貶,擾本之虐政,混及於貧富,而今乃褒之以窮蔀懷惠,到底右袒,如是無難,倘使道臣,果如其疏,初不聞其爲政之可疵,則闇之甚矣,終未知其闔境之呼冤,則蔽之極矣,苟如是則不送固宜矣,不如是而不送其可乎,雖係風傳,而無人不聽,亦已有年,則居在按察,而尙未入聞,其亦異常矣,大抵從前傳說,盡皆差爽,則公幸之幸,而若或向後人心,終始拂鬱,則朝政之羞矣,臣今以輕易論人之失,自以爲引,而彼亦須商量告君之辭,無或更蹈,則自有一是一非之公論矣,何用曰可曰否之較挈哉?臣當此時,竊有所去益憂悶者,天於今日,胡忍此無前暵乾哉?雖不可謂谷邑此事,必致旱災,而亦安知不許多冤氣,上干天和乎?天討大行,而伏正刑旣多焉,則海國愚民之知國法,亦庶幾矣,今宜以加一等之律,施之於辱君命之人,亦須以保赤子之恩,敷之於經瘡痍之類,則民情賴安,天心底豫,轉災爲祥,指日可期,伏願聖明,深留睿念焉,彼旣廢務,臣亦難安,況當遇災焦慮之日,有此緣臣致惱之端,臣罪至此,尤難容貸。伏乞斥臣之職,仍令治臣之咎,俾安私義,以慰彼心,千萬幸甚。臣無任云云。答曰,省疏具悉。卿言過激,不必如此,卿其勿辭行公。
知事韓用鐸疏曰,伏以臣向伏奉經筵除旨,夫以臣之蔑學謏聞,豈有一半分堪當之望,而自前旣已冒膺,則到今不敢逡巡,況以數年出外之餘,復抱黃卷,昵侍法筵,卽臣之至榮大願也,惟當竭蹶趨承之不暇,而第臣除職之後,前同經筵臣金履度,以與臣嫌避之人,仍爲呈遞,在臣私義,不可晏然,亦爲呈告矣,日者大僚,至請問備,論之以故規所無,斥之以避事圖遞,臣於是滿心慙惶,不知抗顔之所矣,然臣之本情,則有不然者,蓋故規有無,姑捨是,自來用嫌每職必遞之僚員,先爲呈免,則設令其心,出於不以臣爲嫌,而偶然求解,臣於僚員,言語不能相接,心志不能相通,所見者跡而已,臣方除職,人卽呈遞,則在臣廉隅,惟有一遞,卽是當然之義,而通行之例也,大僚論奏,若在於僚員未遞之前,則臣固無所事乎處義,而今於僚員旣遞之後,則臣本非引嫌者,而故規用否,不係於臣身,其難安之情勢,固自如也,朝飭方嚴,義分雖重,亦不可放倒廉隅,晏然行公,以貽淸朝之羞,而呈故路阻,進退惶阨,玆不得不短章冒瀆。伏乞聖明,特賜遞改,以安私分,千萬幸甚。臣無任云云。答曰,省疏具悉。卿其勿辭行公。
行右承旨李好敏疏曰,伏以臣卽伏見中官請罪啓辭批旨,有爾則罷職之敎,而以右副承旨鄭觀綏,捧現告矣,啓本八度中濟牧啓本,卽臣所掌,而其餘七度,卽推考房所掌也,啓字之聯踏印跡,自是格例,臣等不必聞知,而今此踏啓,或犯至年月,或犯印文幾半,此則有違格式,凡啓字誤踏,請罪中官,自是不易之院規,故臣果與觀綏相議,書入請勘之啓矣,今玆譴罰,只及於僚員,而臣則倖逭,旣同其罪,獨自晏然,豈非萬萬惶恧之端乎?玆敢短章首實,經出禁扄。伏乞聖明,亟降同罪之命,俾微分獲安,不勝幸甚。臣無任云云。答曰,省疏具悉。卿無所失,勿辭行公。
掌令李英發疏曰,伏以亢旱爲災,聖心憂勤,圭璧之禮親擧,修省之念益切,而冥應尙遲,甘霈猶靳,日夕焦悶,大小同情,臣於此際,猥參掌憲之任,纔到城闉,賓對有命,章皇出肅,再登筵席,伏覩我殿下,五條責躬,百司詢瘼,特以救災之聖念,至勤所懷之畢陳,凡係疵失,悉令敷奏,其在言地者,正宜極言竭論,指陳時政之得失,上以副虛佇之聖心,下以爲消弭之一端,而第緣臣生疎迷劣,惶懍震悸,抱此滿腔憂愛之忱,未免緘口逡巡而退,臣分之都虧,已無可言,臺地之貽羞,當復如何,仍伏念臣以嶺外疎蹤,早竊科第,特蒙我先大王天地父母之恩,猥廁講製之列,偏荷作成之澤,六年之間,恩渥如天,頂踵毛髮,莫非造化,臣雖無似,亦具彝性,追先報今,此正其時,而當此可言之地,臣若終始噤默,無一建白而止,則永不免孤負國恩,齎恨而沒齒矣,玆敢不揆僭率,略陳狂瞽之說,伏願聖明垂察焉,臣嘗讀朱子封事曰,生民之休戚,係於守令之賢否,親民之職,莫守令若也,苟使字牧之任,不得其人,則朝家所以恤民之意,不得下究,使之査櫛軍政,則丁壯者倖逭,而利歸於奸鄕猾胥,使之釐正還餉者·饒實者見漏,而害及於下戶貧氓,欲其考驗田結,則反有新起之弊,欲其勸督農桑,則不無侵撓之端,上之所以爲民者,靡不用極,而下之所以受病者,日益滋生,宵旰之憂正勤,而對揚之方未聞,光明之燭雖遍,而蔀屋之困愈甚,和氣之不作,咎徵之疊應,未必不由於此,今若欲釐革衆瘼,奠濟斯民,則惟在於愼擇守令,而我國許多郡邑,旣不可人人而得龔黃,則其所以激勸之方,顧不在於嚴贓法選廉吏二者而已,近來贓法不行,故貪墨者無忌憚,廉雅者無表著,貲貨豐足,則謂之能吏,歸橐蕭然,則謂之拙手,擧一世靡然,不知廉防之爲何物,貪汚之爲可恥,而生靈之困,日甚一日,此實由於勸懲之無道故也,我聖朝以仁厚爲治,不忍以贓汚之罪,加諸臣子,此誠盛德美意,而顧今世道日下,廉隅掃地,正宜申明舊制,猛加振刷,嚴贓律無所假貸,選廉白有所褒賞,然後德惠可降,積弊可祛,而民生始有息肩之望矣,書所謂彰善癉惡以樹風聲,非特爲挽回世道之具,亦足爲消弭災眚之方,惟聖明留意焉,臣又聞凡事豫則立,夫事有前定,則無臨時急遽之患,策有素講,則有先事綜理之效,如古人所謂三年之蓄九年之積,皆所以爲水旱之備,而民憂國計之必貴乎豫定者,有如是矣,顧今連歲告歉,公私俱竭,今若得雨,則秋事雖庶有八九分可望,而至若兩麥,則無復成熟之望矣,民食所重,麥爲最急,若於事到竭急之後,方爲目下接濟之道,則臣竊恐策無所施,而民不及救矣,臣聞人事旣周,則水旱不能爲災,當今君臣上下,正宜虔誠精白,以冀冥應之至,而亦宜先事措劃,以爲豫備之策,凡係弭災之方,救荒之政,最今日急先務也,伏願殿下,特令廟堂,講究荒政,豫爲措置,以應天災,以濟民命,千萬幸甚,抑臣情勢,尤有所萬萬難强者,臣有七十老母,疾病沈綿,居常凜綴,扶護不暇,顧臣私情,實無曠日離側之望,而況臣之儱侗憒劣,萬不近似之實,向於一再登筵,而業已聖明之所鑑燭矣,臣雖欲貪榮叨恩,冒承濫據,而獨不爲淸朝之羞名器之累耶,臣雖至愚,自知甚明,言出悃愊,實非例飾。伏乞聖慈,亟命遞斥臣職名,以存臺體,以安私分焉。臣無任云云。省疏具悉。所陳當留念,爾其勿辭察職。
辛未四月十三日辰時,上御延英殿。晝講入侍時,同知事李存秀,持詩傳第四卷,特進官趙弘鎭,持詩傳第四卷,參贊官宋知濂,持詩傳第四卷,侍讀官洪儀泳,持詩傳第四卷,檢討官李鼎秉,持詩傳第四卷,假注書南秉寬,持詩傳第四卷,別兼春秋李紀淵,持詩傳第四卷,記事官李龍秀,持詩傳第四卷,武臣行副護軍李熙燮,以次進伏訖。上讀前受音一遍,命奏新受音,儀泳讀自東門之枌,止章四句,釋義以奏,上讀新受音一遍,命奏文義。儀泳曰,大體詩傳,卽觀風之書也,陳風則以宛邱東門章觀之,蓋多流蕩不返之俗,謹考史記曰,楚人好鬼,大凡陳蔡近楚,故其俗濡染,至於如此之甚,蓋大姬之沈惑巫覡,其流湎之風,至有此東門之詩,男女相會於枌樹之下,婆娑屢舞,彼東門則猶有枌樹之陰翳遮障,有異全然露處,而至於不績其麻,市也婆娑,則全無愧恥之心,千載之下,其俗蕩然無防者,可知矣,陳於戰國之世,不害爲稍大之國,而畢竟爲楚國之呑傡,其國之風俗如此,則何能支保哉?昔我仁廟,親作巧拙婦吟,其詩曰,一家有兩女,巧拙百不敵,拙婦忘其勞,一日織一匹,巧婦恃其巧,一日期百尺,理鬢學宮粧,好逐花與蝶,逐蝶又折花,長笑拙婦織,一夕秋風至,萬戶搗衣急,拙者先裁衣,歌舞堂前月,巧者悔何及,天寒翠袖薄,呵手泣機上,梭寒易抛擲,難將花與蝶,敵此風霜夕,以此觀之,則東門婆娑之女,與此巧婦一般矣。仁廟此詩,不但爲一女子之狼狽而作也,每事皆有此戒,以學問言之,則恃其多才而暴棄者,終不如攻苦之人,必也今日格一物,明日格一物,然後方能成其工矣,以政謨言之,則謂其已治而渝惰者,竟不及勤勵之人,必也今日行一事,明日行一事,然後方能崇其業矣,是故,武王受旅獒,召公戒之曰,不作無益害有益,今此東門之詩,巧婦之事,可謂徒作無益而害有益者也,大凡不爲無益之事,則其所爲者,皆是有益之事也,所謂無益者,最是飮食男女之慾也,食色固是人之不可無者,而一或過之,則其害無窮,疾病之祟,皆由於此,其爲無益,豈有大於此者,然而人情,每於無益之事,爲之甚易,至如不績其麻,市也婆娑者,非不知其無益,而自然誘入,駸駸然不知止者,此專出於一時利慾之心所牽動也,終日爲之,竟無所益,伏願監省於此,凡百事爲,必察無益有益之分,必曰爲此事則有益於心身歟,有益於百姓歟,每將無益有益字,深留聖念,是臣區區之望也。上曰,下番陳之。鼎秉曰,陳俗之流蕩,已無可言矣,其曰子仲之子,則子仲卽陳之貴族,而表以稱之者也,然則其貴族婦女,婆娑於市上,而全不知恥,陳之風俗所由來者可知也,此詩篇題,亦言上行下效,而其在上者,導之如此,則其俗安得不至於此哉?然則爲上導率之不可不愼者審矣,至於巫覡之說,誕妄尤甚,昔我仁廟朝,適有碧松亭祈禱之事,而其時太學生李楘,以杖逐之,伊時有士氣如此予疾若瘳之敎,大抵誕妄,無如巫覡,而今俗亦尙有之,大是謬習也,講到此等詩,監戒甚好矣。上曰,知事陳之。存秀曰,大抵男女相聚而歌舞者,固是惡俗矣,今此陳風中宛邱,猶有相爲譏刺之言,而東門之枌,則相與爲樂,自述其事,其流蕩之習,轉益甚焉,其俗之如此,實由於大姬好樂巫覡之致也,相聚歌舞,雖是細微之事,而上有好下必甚焉,小者如此,況大者乎?堯·舜率天下以仁,天下皆仁,桀·紂率天下以暴,天下皆暴,率仁則仁,率暴則暴,其理的然,然則俗尙之善惡,專在於導率之如何,此詩之旨,以此看得甚好,此外別無他義矣。上曰,特進官陳之。弘鎭曰,國風諸篇,皆是觀感而勸懲者也,是故太史採謠,先王觀風者,人君專欲懲創感發,導率風敎者也,今此陳風,不必强覓文義,而大體以先王觀風導率之意,看之而已,伏願於此留念焉。上曰,參贊官陳之。知濂曰,臣則別無仰陳者矣。上曰,東門之枌,子仲之子,婆娑其下,大體東門與宛邱,卽四方通望處也,固是遊賞之地,而男女雜處而歌舞者,其俗之不美甚矣,此與漢廣之女,未改汚俗之時,比而看之,則陳俗尤爲不善乎?儀泳曰,漢廣之詩,蓋美其變俗以後事也,今此宛邱諸詩,擧以方之於他,則猶鄭之野有蔓草等諸篇,驟看則其淫亂之俗,鄭國甚於陳國,而人心之流蕩不返,無所拘檢,則陳甚於鄭矣,大體防閑人心者禮也,而禮防蕩然,則其國安得支保乎?上命掩卷,經筵諸臣先退,存秀等退出,又命退,承史以次退出。
辛未四月十三日酉時,上詣延和門。太學居館儒生應製入侍時,行都承旨洪義浩,行左承旨李文會,行右承旨李好敏,左副承旨宋知濂,同副承旨權晙,假注書南秉寬·尹豐烈,別兼春秋李紀淵,記事官李龍秀,直閣李光文,以次侍立。時至,通禮跪啓請外辦,上具翼善冠,袞龍袍,乘輿出興泰門·廣達門,詣殿座所,通禮跪啓請降輿,上降輿陞座。上曰,試官行禮。讀券官曺允大·韓晩裕,對讀官洪儀泳·李鼎秉入就拜位,行四拜禮訖,上命懸題。義浩·文會·知濂·晙等進前。義浩曰,今日以啓字誤踏事,請罪中官,而前承旨鄭觀綏,有罷職之命矣,臣等雖非該房,亦在院參聞,俱切惶悚,然本事則啓字之聯踏印跡,誠如下敎,而今番踏啓字,或犯至年月,或犯印文,此果違式,故該房之請罪中官,良以是也,承旨雖或有昧例之失,而本院之以誤踏啓字,請罪中官,自是舊例,而承旨獨被恩罷,處分本意,臣等豈不仰揣,而在外聽聞,則或涉如何,臣等欲以此區區所懷,初欲議啓,而殿座有命,未及仰陳,得此方寸之地,敢此仰達矣。上曰,承旨罷職,爲過乎?義浩曰,臣等非敢以處分爲過也,大體承旨請罪中官,而畢竟罪罰,只及承旨,聽聞或恐如何,只以區區所懷仰達矣,且踏啓字之連接印跡,固是防奸之意,聖敎至當,而至於犯印跡太過,反掩印文,則亦非格式矣。上命義浩書傳敎曰,今因諸承旨齊奏之言,中官請罪,承旨反被罷職,此雖與全然誤踏有異,有違限定之法,承旨罷職過矣,中官無罪,亦甚如何云,言固好矣,事涉救僚之意,而中官則決不可無罪,當該中官,令該府拿問,從重勘處。通禮跪啓請禮畢,上降座乘輿,由廣達門·興泰門還內,諸臣以次退出。
辛未四月十三日初更,上御延英殿。科次入侍時,左副承旨宋知濂,右副承旨權晙,假注書尹豐烈,記注官金初燮,別兼春秋李紀淵,讀券官曺允大·韓晩裕,對讀官洪儀泳·李鼎秉·李龍秀,以次進伏訖。上命考券。上曰,所作有合意者乎?雙擎伏讀以下句語,太草率矣。允大曰,今日試士,聖意思見多士之進言,而諸券別無可觀,撤文且皆太短矣。允大曰,取幾人乎?上曰,取三人,可也。知濂坼封內以奏,上命知濂書傳敎曰,太學居館儒生應製時,策居首三下一進士沈常鎭,直赴會試,之次三下進士沈魯直,給二分,之次三下權,令該曹考例,紙筆墨施賞。又命書傳敎曰,入格儒生,明日待令。仍命退,諸臣以次退出。
上在慶熙宮。停常參·經筵。
上詣內閣入齋室後,內閣·政院·玉堂·藥房口傳問安。答曰,知道。
權晙啓曰,行大司憲李直輔,執義宋啓榦,持平姜學濬在外,掌令李英發·牟達兼呈辭,持平林處鎭未署經,監察茶時之意,敢啓。傳曰,知道。
權晙啓曰,禁衛營將官來言,今日本營軍兵,日次私習云矣,敢啓。傳曰,知道。
權晙啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋知濂曰,禮房承旨,馳詣宗廟·景慕宮,奉審摘奸以來。
傳于宋知濂曰,召對爲之。
傳于宋知濂曰,承旨進去金商門外,入格儒生頒賞。
洪義浩啓曰,行左承旨李文會,行右承旨李好敏,今日不爲仕進,竝卽牌招,何如?傳曰,竝許遞,前望單子入之,待下批牌招察任。
承旨前望單子入之,金相休·任厚常落點。
宋知濂,以奎章閣言啓曰,明日卽奉謨堂夏孟朔奉審日次,臣等進詣擧行之意,敢啓。傳曰,知道。
傳于宋知濂曰,明日當詣宗廟,親行祈雨祭,該房知悉。
傳于宋知濂曰,皇天降災,雨意茫然,圭璧屢擧,冥響杳邈,民事艱虞,不言可想,太廟躬祼,纔有成命,益敬致齋,於禮爲先,今日當詣內閣齋宿,明朝駕發,該房知悉,侍衛以用常時之十分一。
傳于任厚常曰,出宮門路,以廣達門爲之。
洪義浩啓曰,明日大駕詣宗廟入齋室後,王大妃殿·惠慶宮·嘉順宮門安,何承旨進去乎?敢稟。傳曰,同副承旨進去。
宋知濂啓曰,再明日宗廟親行祈雨祭祭文,當爲製進,藝文提學韓晩裕,卽爲牌招,何如?傳曰,允。
傳于洪義浩曰,發遣吏郞,諸執事淸齋與否,摘奸以來。
洪義浩啓曰,今日齋宿,承旨當爲備員,右副承旨未差之代,政官牌招開政差出,待下批牌招,以爲備員齋宿之地,何如?傳曰,允。
洪義浩,以吏批言啓曰,卽接通禮院牒報,則以爲明日宗廟祈雨祭親行時,左右通禮,不可不備員,而左通禮李東冕,時在京畿抱川地,卽速變通差出,以爲備員擧行之地云,通禮院左通禮李東冕改差,其代今日政備擬以入之意,敢啓。傳曰,知道。
有政。吏批,判書朴宗慶進,參判李存秀,參議宋冕載牌不進,行都承旨洪義浩進。以沈奎魯爲右副承旨,以柳遠鳴爲左通禮,以閔致福爲工曹佐郞,以李海魯爲引儀,以金陽淳·高鳴鶴爲典籍,以李集斗爲分內醫提調,成均博士單車珍衡,學正二單李祖馨·金在浩,學錄單朴榮顯,學諭單任泰濬,故學生金光玉贈戶佐,孝行卓異贈職事承傳。
兵批,判書李勉兢進,參判金孝建病,參議鄭景祚入直,參知權烒病,右承旨任厚常進。以李勉植爲宣傳官,以韓宗鎬爲五衛將,以金最行爲忠翊將,以金仁國爲景福將,以白東潝爲昌德將,以朴來曾爲昌慶將,以李垕爲訓鍊僉正,以趙彝錫爲訓鍊判官,護軍單李好敏·李文會,副司正單尹豐烈。
洪義浩啓曰,明日動駕,承旨當爲備員,而新除授右副承旨沈奎魯,以順陵獻官進去,無以備員,何以爲之?敢稟。傳曰,許遞,前望單子入之,待下批牌招察任。
任厚常啓曰,卽者漢城府郞廳來言,明日動駕時,本府堂上一員,當爲導駕,而判尹金履度差祭,左尹韓致應,右尹李羲甲,俱以摠管進,無以導駕云,何以爲之?敢稟。傳曰,竝許遞,令該曹口傳差出。
傳于任厚常曰,夜對爲之。
以吏曹參議宋冕載牌不進罷職傳旨,傳于洪義浩曰,只推。
宋知濂,以禮曹言啓曰,今此宗廟祈雨親祭時,省牲省器之節,依例以親臨磨鍊乎?敢稟。傳曰,依例磨鍊。
宋知濂,以禮曹言啓曰,自前宗廟祈雨親祭出還宮時,侍臣節次及前後部鼓吹,竝爲減去矣,今亦依此擧行之意,敢啓。傳曰,知道。
宋知濂,以禮曹言啓曰,謹考謄錄,則凡各處祈雨親祭時,諸享官前一日質明,先詣享所,大駕詣齋殿後,與中使承旨,以黑團領,依例私習儀事載錄,而至於太廟祈雨親祭時,無習儀之文,今亦不爲磨鍊乎?敢稟。傳曰,勿爲磨鍊。
宋知濂,以禮曹言啓曰,宗廟祈雨親祭事,命下矣。自前宗廟親祭時,例有永寧殿遣大臣攝行之禮,今亦依此擧行事,知委,何如?傳曰,允。
宋知濂,以禮曹言啓曰,宗廟祈雨親祭時,自上逮至諸享官,例有散致齋之規,而今此宗廟親祭,只隔二日,散齋勢未及擧行,自今日殿下別殿致齋,不弔喪問疾,不聽樂,有司不啓刑殺文書,惟啓享事,諸享及近侍官應從升者,竝自今日,宿於本司,致齋一日於享所,陪享百官諸衛之屬守衛廟門者,各於本司,淸齋一宿事,知委,何如?傳曰,允。
任厚常,以兵曹言啓曰,今四月十五日大駕詣宗廟齋宿,十六日祈雨祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍四哨,爲先後廂,禁軍一番除,餘隨駕留營,可也。
宋知濂,以奎章閣言啓曰,明日奉謨堂夏孟朔奉審,當爲擧行,而動駕相値,不得擧行之意,敢啓。傳曰,知道。
任厚常,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而國忌齋戒相値,不得設行之意,敢啓。傳曰,知道。
任厚常,以都摠府言啓曰,副摠管鄭晚錫,以刑曹參判,本曹坐起,晝仕出去之意,敢啓。傳曰,知道。
任厚常,以兵曹言啓曰,永寧殿祈雨祭時,守門當爲塡差,而本曹及摠府郞廳五衛將,排擬無路,依定式堂上軍職堂下前銜武臣代差,時無職名人,口傳付軍職之意,敢啓。傳曰,知道。
宋知濂,以成均館大司成意啓曰,因本館直講柳英喆所懷,有稟處之命矣,取見其所懷,以爲亢旱彌月,聖念憂勤,臨門詢瘼,十行諄複,臣敢不罄竭微誠,對揚其萬一哉,第伏念泮中懸房,卽泮民依賴之本,多士供饋之需,而近年以來,凋弊日甚,卄餘懸房,幾皆闕屠,泮民則萬無支保之望,多士則殆至闕供之境,此其故無他,各宮房所屬侵漁之弊,年增歲加,或廉價勒買,或全不給價,故目今各懸房,寧受闕屠之罰,不思設販之計,漸至凋殘,仍至於舍其流來之本業,此非但泮民輩難支之爲悶,實亦有關於紀綱之解弛,若不及今釐正,來頭之弊,又將不知至於何境,令本館堂上及久任之臣,另加商確,期於矯革爲辭矣,招致泮民等,以所懷中辭意,究問委折,則咸以爲宮屬輩,侵漁懸房,或廉價勒買,或全不給價,實爲泮民難保之痼瘼,而近因朝家之嚴飭,持價貿取,日以爲常,姑無如前之弊云,泮民之所告雖如此,所懷中論列,蓋擧從前之宿弊,欲防來頭之襲謬,令廟堂更加嚴飭內司,各別禁斷,期有實效,使許多泮民輩,以爲一分安業保存之地,何如?傳曰,允。
任厚常,以訓鍊都監言啓曰,今日殿座時,西營軍除營直,設布帳外排立矣,當夜宮墻外巡邏,無以分排,依例以下都監守直軍二十名,推移行巡之意,敢啓。傳曰,知道。
任厚常,以禁衛營言啓曰,今日延和門親臨,召太學儒生應旨求言時,南營入直鄕軍四十名內三十五名,以設布帳外排立軍出用矣,餘數不多,宮墻外當夜巡邏,勢難分排,出番鄕軍二十五名添入,使之警巡之意,敢啓。傳曰,知道。
任厚常,以御營廳言啓曰,今此延和門親臨,召太學儒生應旨求言時,依兵曹節目,北二營·東營入直軍,各留營直,餘皆除出,設布帳外排立矣,當夜宮墻外巡邏,無以分排,出番鄕軍二十五名,添入於北二營,二十五名,添入於東營,各該入直將官,率領警巡之意,敢啓。傳曰,知道。
任厚常,以義禁府言啓曰,卽接月令醫員李章奎手本,則時囚罪人申大英,素患癖積之症,一倍添劇,盡日叫痛,食飮全却,症形危惡,實有難保之慮云,罪人病勢如此,則一邊保放,一邊草記,曾有定式矣。申大偀姑爲保放之意,敢啓。傳曰,知道。
任厚常,以義禁府言啓曰,卽接月令醫員李章奎手本,則時囚罪人洪羲祖,素患痰濕之症,挾感肆劇,虛煩失汗,喉息喘數,食飮全却,轉側須人,目下症形,十分危劇云,罪人病勢如此,則一邊保放,一邊草記,曾有定式矣。洪羲祖姑爲保放之意,敢啓。傳曰,知道。
任厚常,以刑曹言啓曰,以司謁尹長祺手本,別監尹義孫,屢次公役,一不進參,終不入番之狀,萬萬痛惡,爲先除下,其罪狀,令攸司從重科治事,傳曰,令攸司從重照勘事,命下矣。謹按律文,則大明律擅離職役條有曰,應直不直者笞四十,同律逃避差役條有曰,躱避差役者杖一百,名例云,二罪俱發以重者論,尹義孫從重論,待過齋決杖一百,放送之意,敢啓。傳曰,知道。
辛未四月十四日辰時,上御延英殿。召對入侍時,參贊官權晙,持詩傳第一卷,侍讀官洪儀泳,持詩傳第一卷,檢討官李鼎秉,持詩傳第一卷,假注書尹豐烈,持詩傳第一卷,別兼春秋李紀淵,持詩傳第一卷,記事官李龍秀,持詩傳第一卷,以次進伏訖。上開卷命讀,儀泳讀自詩集傳序,止其亦誤矣。上曰,下番讀之。鼎秉讀自召南一之二,止詩傳大全卷之一。上曰,文義陳之。儀泳曰,二南卽三百篇之正經,諸章旨義,曲暢旁通,得其性情之正,聲氣之和,今難一一指陳,而孔子曰,二南樂而不淫,哀而不傷,謂伯魚曰,人而不爲周南·召南,其猶正墻面而立也,此數句,實爲一篇之綱領矣,大抵上自聖人,下至凡民,莫不有天賦之性,心之所感物而動者,有若天地之德,藹然於生物之理,故性之爲字,乃心字邊生字也,夫言行樞機之要,修齊治平之道,不外乎性之一字,而孟子曰性善,程子曰惡亦不可不謂之性,然則情如苗,性如穀種,而其所感發之際,紛然有邪正之不齊,是非之相雜者,亶由於聖凡之裁制不同故也,若使人人,而性情得其中正,聲氣致諸和平,則上自朝廷,下達鄕黨,有如春風和氣及物則生,不可以大小計也,臣於近日,竊有所測度,而不勝欽仰者,鎭日講對,必以詩經者屢回矣,尋繹於二南風化之本,監戒於列國治亂之由,則卄五篇王道之基,八百年綿遠之業,庶幾復覩於今日,伏願益加聖工焉。上曰,下番陳之。鼎秉曰,詩經全體,大而天道精微,細而人事曲折,無不具備,而周·召二南,最爲修齊治平之要矣,列國被文王之化,而載之歌謠,江漢感后妃之德,而得其性情,治化之盛,莫尙於斯時,而葛覃章無斁二字,尤爲二南之切要旨意,殿下於此等文義,推類而玩繹之,則自然有得,聖學有將進之效,民俗致丕變之休矣,今臣所奏,雖是陳陋,而治國之要,亶不外是,伏願留念焉。儀泳曰,下番以無斁二字仰奏,臣請敷演而陳之,黃鳥于飛,乃夏初之時,葛葉初盛,未可及刈,而親入中谷,不厭其勞,則其克勤女工,念念不忘之意,可知矣,及其治而爲布,愛之而不厭,服之無斁,則其旣勤且儉之德,可見矣,至曰是刈是濩,爲絺爲綌,以一字而重言複言,此亦旨意之可以推類者,大抵勤之爲功,不獨女工爲然,人君之政令施措,學問事爲,莫非一勤字做去,在昔丁亥,英廟親耕,內殿親蠶,太廟動駕時,以所御之衣,出示侍臣敎曰,此乃內殿親自織出者也,至今爲盛事美談,而五十載治平之化,實由於克勤克儉之聖德矣。上曰,參贊官陳之。晙曰,臣則別無仰奏者矣。上曰,序以爲,麟趾是關雎之應,何以則有關雎之德,而致麟趾之應乎?儀泳曰,關雎言君王后妃之德,麟趾喩子孫宗族之盛,有是德則必有是應,猶今俗所謂積德餘蔭者矣。上命掩卷,仍命玉堂先退,儀泳等退出,又命退,承史以次退出。
辛未四月十四日申時,上詣內閣。祈雨祭齊宿入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,假注書南秉寬·尹豐烈,別兼春秋李紀淵,記事官李龍秀,以次侍立。時至,通禮跪啓請外辦,上具翼善冠·袞龍袍,乘輿出興泰門·廣達門,由金商門詣內閣,通禮跪啓請降輿,上降輿入齋室,諸臣以次詣閤。
辛未四月十四日三更,上御內閣。夜對入侍時,參贊官任厚常,持詩傳第二卷,侍講官李志淵,持詩傳第二卷,檢討官李鼎秉,持詩傳第二卷,閣臣李光文,持詩傳第二卷,假注書尹豐烈,持詩傳第二卷,別兼春秋李紀淵,持詩傳第二卷,記事官李龍秀,持詩傳第二卷,以次進伏訖。上開卷命讀,志淵讀自詩傳大全卷之二,止詩傳大全卷之三,上又命自初至終,更讀一遍訖,命陳文義。志淵曰,今此柏舟詩,卽莊姜不見禮於莊公而作,其忠厚惻怛之旨,有足以感人,雖爲變風之首,而猶有先王之遺風,第其中我心匪鑑一句,熟讀玩味,至義存焉,大抵人心,至爲靈異,傳所謂虛靈不昧,具衆理而應萬事者也,全體光明,如止水淵停,瑩徹通達,如明鏡照物,誠心之所到,其應如響,故古人,以心取比於鑑空衡平,鑑之所燭,物無遁情,在昔殷高宗,至誠求賢,傅說得之於夢中,註以爲高宗求賢之心,如鏡之明,故傅說自然來照於夢中,以此推之,則人君誠心爲治,自至徯應之美,子思曰,誠則明矣,明則誠矣,又曰自誠明謂之道,非但以求賢一事言之,凡百事爲,無不誠明上做得,今殿下孜孜圖理,一念罔間,而尙此治效邈然者,此專由於殿下自誠明之工夫,猶有所未盡也,伏願繼自今,益勉於誠明接物之道,安民必思誠實,而盡其虛受採用之方,誠明爲本,自底於隨處感應之妙,而以心鑑二字,推以爲誠明之道焉。上曰,下番陳之。鼎秉曰,柏舟章有云,威儀棣棣不可選也,棣棣者,富盛閑習之謂,而無一不善,不可得以簡擇取舍也,抑章曰,抑抑威儀,維德之隅,無德豈有威儀乎?道德存諸中者,威儀著於外者也,苟有實德實行之盡善盡美,則心廣體胖,一動一靜,一事一爲,無往而非威儀矣,矧乎人君處崇高之位,爲下民之矜式,容貌衣服,雖是外飾,規矩準繩,自有常度,不可造次而少忽者,是威儀也,伏願殿下,凡百施措,懋以實心實德做去,則威儀之棣棣抑抑,不期然而自然矣。上曰,參贊官陳之。厚常曰,上下番已盡仰奏,臣則別無更達之文義矣。上曰,閣臣陳之。光文曰,下番以威儀棣棣不可選也仰奏,而不可選者,自反而無闕之意,德存於中,儀著於外,君子於是,罔或怠忽,有則改之,無則加勉,竟至於不可選之威儀矣,今我殿下,一政令一施措,無非德義之所推,威儀之所備,而今當亢旱,夙宵憂勤之時,尤可以警惕而勉勵者,亶在乎懋實德行實政也。英廟臨筵敎諸臣曰,中人以下,遇災修省,增益其所不能,今日行一善事,明日行一善政,恐懼戰兢,其效有倍於未遇災之時,猗此聖誨,諄諄然宛若提耳,而在今日爲殿下監法之道,亦不外是,伏願體念焉。上曰,今筵所講,篇什雖多,而皆是變風,不如二南之純正,或君賢則臣不能賢,臣賢則君不能賢,夫賢而婦不能賢,婦賢而夫不能賢,而第其怨思諷刺之間,亦有可取者存耶?志淵曰,自邶以下,風始變矣,而去故未遠,故至治之餘澤尙存,而果如聖敎矣,其於君臣夫婦之間,不無一善一否之異,此美彼惡之別,不得見上下之際交濟相孚之象,此其所以爲變風,而聖人之所以示戒於後世者,亦以其法其善而戒其惡矣,懲感二字,爲觀詩之大法,而不無可取者存也。上命掩卷,玉堂·閣臣先退,志淵等退出,又命退,承史以次退出。
上在宗廟。停常參·經筵。
內閣齋宿後,內閣·政院·玉堂·藥房口傳問安。答曰,知道。王大妃殿·惠慶宮·嘉順宮,遣承旨朝夕問安。答曰,知道。
藥房都提調金思穆,提調沈象奎,副提調洪義浩啓曰,移次淸齋,憂勤冞切,伏未審勞動之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,明日動駕相値,視事,頉稟之意,敢啓。傳曰,知道。
任厚常啓曰,備邊司郞廳來言,今日賓廳日次,而以祈雨祭親祭齋戒相値,不得來會云矣,敢啓。傳曰,知道。
任厚常啓曰,司僕司內乘來言,捲簾,取稟。傳曰,捲三回。
宋知濂啓曰,禮貌官來言,百官稟旨就次。傳曰,知道。
權晙啓曰,臣以王大妃殿·惠慶宮·嘉順宮問安進去,下直之意,敢稟。傳曰,知道。
吏曹口傳政事,以李冕膺爲判尹,以趙萬元爲左尹,以李文會爲右尹。
兵曹口傳政事,副司果單韓耆裕·朴奎壽·尹永輝·尹尙烈·李景熙·尹命圭·安尙默。
傳于宋知濂曰,分內局提調許遞,前望單子入之。
分內局提調前望單子入之,吳載紹落點。
洪義浩,以吏曹言啓曰,今此宗廟·永寧殿祈雨祭祭官中時無職名人員,令該曹口傳付軍職,何如?傳曰,允。
兵曹口傳政事,大護軍單金履度。
承旨前望單子入之,趙萬元落點。
洪義浩啓曰,王大妃殿·惠慶宮·嘉順宮夕問安,何承旨進去乎?敢稟。傳曰,左副承旨進去。
任厚常啓曰,臣以王大妃殿·惠慶宮·嘉順宮夕問安,進去下直之意,敢啓。傳曰,知道。
以平安監司李晩秀道內民弊別單,傳于金相休曰,言實懇好,令廟堂另加稟處。
以平安監司李晩秀狀啓,祥原郡民家失火事,傳于金相休曰,聞甚矜惻,另加慰撫事,分付。
宋知濂,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
宋知濂,以都摠府言啓曰,副摠管韓致應·李羲甲,時無職名,令該曹口傳付軍職,何如?傳曰,允。
兵曹口傳政事,護軍單韓致膺·李羲甲。
宋知濂,以成均館大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣,司成洪大浩,在外未肅拜,直講韓翼鎭,典籍朴鳴和,俱爲差祭,時無入直之員,以他郞官姑爲代直,何如?傳曰,允。
辛未四月十五日辰時,上詣宗廟。祈雨祭擧動入侍時,行都承旨洪義浩,左承旨金相休,右承旨任厚常,左副承旨宋知濂,同副承旨權晙,假注書南秉寬·尹豐烈,記事官朴齊聞·李龍秀,提學朴宗慶,直提學洪奭周,直閣李光文,以次侍立。時至,通禮跪啓請外辦,上具遠遊冠·絳紗袍,乘輿出內閣門,思穆進前曰,移次經宿,早朝勞動,聖體,若何?上曰,一樣矣。思穆曰,寢睡·水刺之節,何如?上曰,一樣矣。由金商門,至崇政門外,今日動駕,當以步輦,以此擧行。出駕前下敎出建明門·興化門,上曰,衛外百官,皆上馬,可也。進發詣太廟,入齋室後,問安勿爲之。出榻敎少頃,通禮跪啓請外辦,上具冕服以出,詣東神門外版位,西向立,引儀唱行禮,上行四拜禮,仍詣廟內,第一室奉審,次詣各室奉審,如上儀訖,通禮前導,上詣省器位,視滌濯,執事者以次擧羃告潔,上仍詣永寧殿,行望殿禮後,詣殿內奉審省器,竝如上儀訖,入齊殿展拜後,問安勿爲之。出榻敎少頃,通禮跪啓請外辦,上仍具冕服,詣省牲位,禮儀使金履翼啓請省牲,掌牲令率其牢屬,北向擧手,諸大祝各巡牲一匝,西向擧手曰充,俱還復位,省牲訖,還御齋室,省牲省器後,問安勿爲之。出榻敎諸臣以次侍立。
上在慶熙宮。停常參·經筵。
上詣內閣後,內閣·政院·玉堂·藥房口傳問安。答曰,知道。
宋知濂啓曰,明日常參·經筵,取稟。傳曰,只晝講。
洪義浩啓曰,新除授行左承旨趙萬元,時在水原地,斯速乘馹上來事,下諭,何如?傳曰,允。
傳于宋知濂曰,召對爲之。
傳于宋知濂曰,親禱之後,雨意尙此漠然,焦灼之心,當復如何,當次日字,有不容遲待,今日當詣內閣齋宿,明日崇殿月臺,親傳香祝,該房知悉。
宋知濂,以禮曹言啓曰,傳曰,親禱之後,雨意尙此漠然,焦灼之心,當復如何,當次日字,有不容遲待,今日當詣內閣齋宿,明日崇政殿月臺,親傳香祝事,命下矣。依下敎,六次祈雨祭,進定於今十八日,而三角山·木覓山·漢江沈虎頭,遣近侍虔誠設行事,知委,何如?傳曰,允。
宋知濂啓曰,明日祈雨祭齋戒相値,視事,頉稟之意,敢啓。傳曰,知道。
傳于宋知濂曰,明日傳香後,仍行香祗迎,該房知悉。
傳于任厚常曰,明日親傳香後,崇政門外當朝參,該房知悉。
傳于任厚常曰,今日齋宿,雲寶劍置之。
傳于任厚常曰,出宮門路,以廣達門爲之。
以香室祈雨祭受押單子,啓親押。
任厚常啓曰,今日齋宿,承旨當爲備員,右副承旨宋知濂牌招,行都承旨洪義浩,右承旨金相休,所當牌招,而拘於廳規,不得請牌,行左承旨趙萬元在外,無以備員,何以爲之?敢稟。傳曰,牌招。
洪義浩啓曰,明日親傳香及朝參,承旨當爲備員,而行左承旨趙萬元在外,何以爲之?敢稟。傳曰,許遞,前望單子入之,待下批牌招察任。
承旨前望單子入之,愼宜學落點。
傳于洪義浩曰,發遣吏郞,諸執事淸齋與否,摘奸以來。
傳于愼宜學曰,夜對爲之。
任厚常啓曰,卽者義禁府都事來言,今日還宮時,駕側鳴錚罪人奴抱才,移送秋曹云矣,敢啓。傳曰,知道。
以慶尙監司金會淵,民弊別單,傳于金相休曰,觀此箚本,深庸良美,令廟堂,從速稟處,俾有實效之地,另遵無怠。
以平安監司李晩秀狀啓,義州等邑,月終渰囕燒死人等處,恤典題給事,傳于金相休曰,聞甚矜念,其中李尙穆妻弟兩子,田光俠二子之一時致死,俱極惻然,恤典別加助給,雜役,亦爲蕩減事,分付。
以開城留守南公轍本府民弊別單,傳于金相休曰,言有條理,卽令廟堂,採施事,分付。
宋知濂,以奎章閣檢校提學意啓曰,夜間閣內無事之意,敢啓。傳曰,知道。
洪義浩,以吏曹言啓曰,卽接通禮院牒報,則以爲,明日親臨崇政門朝參時,左右通禮,不可不備員,而新除授左通禮柳遠鳴,時在京畿安山地,卽速變通差出,以爲備員擧行之地云。左通禮柳遠鳴改差,其代,口傳備擬以入之意,敢啓。傳曰,知道。
吏曹口傳政事,以林景鎭爲左通禮。
任厚常,以都摠府言啓曰,副摠管鄭晩錫,以刑曹參判,本曹坐起晝仕出去之意,敢啓。傳曰,知道。
任厚常,以兵曹言啓曰,今四月十七日,武臣堂上朔試射,試官已爲受點,而朝參相値,不得爲之之意,敢啓。傳曰,知道。
任厚常,以禁衛營言啓曰,臣於昨日闕內外入直諸處,送校摘奸矣,南營入直鄕軍一名,因食代出入之時,數外出去,以致執頉矣,常時紀律不嚴,致有軍兵闕直之擧,臣則惶恐待罪,當該哨官蔡興永,所領隊伍,矇不知數,始因執頉而省悟,稽忽莫甚,爲先嚴棍汰去之意,敢啓。傳曰,知道,卿則勿待罪。
辛未四月十六日子時,上詣宗廟。祈雨祭親祭入侍時,行都承旨洪義浩,左承旨金相休,右承旨任厚常,左副承旨宋知濂,同副承旨權晙,假注書南秉寬,尹豐烈,記事官朴齊聞,李龍秀,提學朴宗慶,直提學洪奭周,直閣李光文,以次侍立。時至,通禮跪啓請外辦,上具冕服以出。禮儀使前導,至東門外,跪啓執圭,義浩進圭,上受圭,入自正門,詣版位西向立。禮儀使,跪啓請行事,軒架作,保太平之樂,保太平之舞,作樂八成,上行四拜禮,仍行晨祼禮。禮儀使,導詣盥洗位,盥手,陞自阼階,詣第一室尊所西向立,登歌作,保太平之樂,保太平之舞,仍詣神位前北向跪。知濂奉香盒,晙奉香爐,跪進,上三上香。進幣瓚爵官奉幣跪進,上執幣獻幣,以幣授奠幣瓚爵官,奠于案上,上俯伏興平身,次詣各室,上香祼鬯獻幣,竝如上儀,降自阼階復位。少頃,行初獻禮,上陞自阼階,詣第一室尊所,西向立,登歌作,樂如初儀,上詣神位前,北向跪。進幣瓚爵官,酌醴齊奉爵跪進,上執爵獻爵,以爵授奠幣瓚爵官,奠于神位前。上少退跪,大祝,進讀祝文訖,上俯伏興平身,次詣各室,進爵讀祝如右禮,降自阼階復位。謁者,引亞獻官·終獻官,以次行禮訖,禮儀使,啓請飮福,上陞自阼階,詣飮福位,西向跪。飮福訖,降復位,行四拜禮,仍詣望燎位。燎訖,禮儀使,跪啓禮畢,上出自東門,還御齋殿。少頃,通禮,跪啓請外辦,上具翼善冠·袞龍袍,乘輿出廟大門,由興化門·建明門,入廣達門,命出標信解嚴,由興泰門還內。諸臣以次退出。
辛未四月十六日辰時,上御延英殿。召對入侍時,參贊官權晙,持詩傳第三卷,侍講官李志淵,持詩傳第三卷,檢討官李泳夏,持詩傳第三卷,假注書尹豐烈,持詩傳第三卷,記事官朴齊聞,持詩傳第三卷,記事官李龍秀,持詩傳第三卷,以次進伏訖。上開卷命讀。志淵讀,自詩傳大全卷之四,止遵大路二章章六句。上曰,下番讀之。泳夏讀,自女曰鷄鳴,止詩傳大全卷之四。上曰,參贊官讀之。晙讀,自詩傳大全卷之五,止甫田三章章四句。上曰,文義陳之。志淵曰,今日進講,別無文義之可以仰陳,而第中谷有䕌章,言其旱乾之災,而大旨,以爲凶年飢饉,室家相棄,蓋遇災荒,則民國之受病,固其勢也,而其時在上之人,不能賙恤懷保,觀其一篇,繼言嘅其嘆矣,條其歗矣,啜其泣矣。又言遇人之艱難,遇人之不淑,至於何嗟及矣,無一言及於時君惕念戒懼於弭災之策,此王之所以降以爲風也。以雲漢詩觀之,當宣王之時,旱災如彼其酷,而其恐懼修省之意,發於詠嘆,此所以遇災則同,而宣王之中興,其以是矣。今者旱乾,不幸近之,自昨冬一直暵曝,數年荐歉之餘,三南雖勝,而兩西與畿邑尤甚,我殿下,憂勤一念,靡不用極,責勵之意,溢於絲綸之間,兩次親禱,冥應尙漠,而恒軫罔或暇逸之念,日日咨訪弭災之道,而民憂無可紓之策,此政我殿下勵精圖理之時也。我殿下,臨御已過一紀,連年屢豐之餘,今遇數年之旱災,憧憧聖念,愈往愈勤,宵旰靡遑,臣等亦皆仰認以殿下憂勤之德,豈無轉災感應之理?而第孟子有言曰生於憂患,又曰天將降大任於是人也,必先苦其心志,行拂亂其所爲,所以動心忍性,增益其所不能。目今彌月之旱,民事雖急,而亦易諉之以一時流行之災,雖於旣過之後,伏願殿下,以今日憂勤之心,終始無怠,推之於政令施措之間,常如今日之遇災孜孜圖理,勿視以一時流行之災,以爲致治之本,是臣區區之望也。上曰,下番陳之。泳夏曰,此皆變風,別無文義之可陳,而半章有曰,衣錦褧衣,此乃男女相悅之詩,而誇其服飾之美也,聖人奚取而引用於中庸也?以錦褧之著其文,取譬君子之道,闇然日章,可見其斷章取義,不以文害辭之意矣。夫存諸中,則必發於外,君子修身,人君治國,卽一誠字也,一動一靜一事一爲,必以誠心做去,則上可以格天,下可以感人,而自然有得心廣體胖,內外如一,表裏無間,凡於政令施措,其效之捷至,有如影響矣。近日亢旱孔酷,我殿下惕然憂勤之念,夙宵憧憧,五事責躬之敎,再次圭璧之擧,克盡遇災修省之道,天心終未底豫,冥應尙此杳漠,無或殿下之誠心,猶有所未盡而然歟?伏願益勉聖心,懋積誠意,凡百事爲,必以實德·實心行之,則轉災爲祥之休,其將不俟終日而可覩矣。上曰,參贊官陳之。晙曰,臣則無仰奏者矣。上曰,南山章,有云藝麻如之何,衡從其畝,種麻而先治其畝,則比於學問工夫,亦有次第進修,不可躐等而致耶?志淵曰,聖敎誠然。夫種麻之功,先治其田者,得其本也,比於學問,亦在於先治其本原之地,田是種麻之本,而人心乃爲學之本也,然而心之正,亦由於誠之一字。傳曰,不誠無物,心苟不誠,學何由進?而又曰心不在焉,視而不見,聽而不聞,人之爲學,以誠心爲第一喫緊工夫。以此推之,則其不可捨本而取末也明矣。上命掩卷,玉堂先退,志淵等退出。上曰,今日亦無雨意?晙曰,朝氣益淸,實無欲雨之意矣。上曰,雨意若是漠然,將如之何?晙曰,連次親禱,未有靈應,玉體過加勞動,聖心日以勤厲,民事渴急之外,臣等憂慮,實萬萬切迫也。上曰,在前夏初,雖或不雨,豈至如此之遑急乎?晙曰,常年二三月之交,每有雨澤,故其後雖或有慳閟,不至甚急。今年則冬雪旣罕,自春以後,又無浹洽之澤,故旱之爲災,若是甚矣。上曰,然則地氣不免枯涸而然乎?晙曰,果如聖敎矣。又命退,承史以次退出。
辛未四月十六日酉時,上詣內閣,祈雨祭齋宿入侍時,行都承旨洪義浩,右承旨金相休,左副承旨任厚常,右副承旨宋知濂,同副承旨權晙,假注書南秉寬·尹豐烈,記事官朴齊聞·李龍秀,直提學洪奭周,原任直閣徐俊輔,以此侍立。時至,通禮,跪啓請外辦,上具翼善冠·袞龍袍,乘輿出興泰門·廣達門,由金商門詣內閣。通禮,跪啓請降輿,上降輿入齋室。諸臣以次詣閤。
辛未四月十六日戌時,上御內閣,夜對入侍時,直提學洪奭周,持詩傳第三卷,參贊官任厚常,持詩傳第三卷,侍講官李志淵,持詩傳第三卷,檢討官李泳夏,持詩傳第三卷,假注書南秉寬,持詩傳第三卷,記事官朴齊聞,持詩傳第三卷,記事官李龍秀,持詩傳第三卷,以次進伏訖。上開卷命讀。志淵讀,自盧令令,止射則臧兮。上曰,下番讀之。泳夏讀,自齊人極道魯莊公,止齊國十一篇十三句。上曰,文義陳之。志淵曰,今此所講,卽齊襄公之事也。別無文義之可陳者,而其曰魯道有蕩,齊子豈弟,豈弟者,蓋好題目也。夫如是,則豈弟之稱,豈可輕易加之於文姜哉?其章下註曰,豈弟樂易也,言無忌憚羞恥之意也。樂易者,和好平夷之稱也,亦是君子之美德,而此註所云樂易者,謂無嚴正莊敬之意,而只有柔懦流蕩之象,大體樂易之中,不失嚴正之意,莊敬之中,不失和平之象,固不易矣。一於和則其弊也至於流蕩矣,一於嚴則其弊也至於暴厲矣。是故伯夷·柳下惠,謂之和淸之聖者也,而不免隘與不恭之病,則固是偏於一善,而不可謂之成德也,聖者,萬善具足,大而化之之謂也。伏願於存養之工,每慮其或有偏處,和易則戒其流蕩,嚴莊則戒其太嚴,以盡中正之道焉。上曰,下番陳之。泳夏曰,此章自止內,別無文義之可陳,而以盧令章言之則,有曰其人美且仁,仁者何等美德之稱,而彼從獵浮薄之徒,相與讚譽而稱之以仁,仁者,以全體言之,則曰心之德,愛之理,而包四德而爲首者也,又曰孝弟也者,爲仁之本也。堯·舜所以爲堯·舜,孔·孟所以爲孔·孟,皆從仁字做去,則仁也者,卽成德之稱也。此詩之意,不過與齊之獧兮同,而其獵徒之相譽,容易加之以仁字,此與鄭人之稱共叔段洵美且仁之仁字,同矣,此非全德之仁,而就其一事而言之也。蓋有區區愛人之心,而謂之仁者也,然則仁之名,聖凡雖同,而其實相去遠矣。不但仁字如是也,義禮亦然,是故論語曰,信近於義,言可復也,恭近於禮,遠恥辱也,言之淺深大小,自有異焉。今此一仁字,察其大用·小用之異,至於修己治人之道,亦宜循名而責實,名實相符,然後百務得當。日前悶旱,以五事責躬,藹然德意,孰不欽仰?五事中條條段段,實心體行,其餘凡百事爲,克祛文具,務從實地,每作一事,必曰此事,爲實歟,爲不實歟?以此體念,是臣區區之望也。上曰,閣臣陳之。奭周曰,此章自止內,別無文義之可陳者也。上曰,參贊官陳之。厚常曰,臣亦無他可陳者矣。上曰,此云淸揚宛兮,又云射矢反兮,蓋美莊公之善於舞射也。然而射雖六藝中一事,而不過學問之末節,故此詩所言,諷其舞射雖美,有大於此者存矣。以此意推看,則大抵學問,身之表也,德行,身之中也,豈捨如二道理而他求,而曰正當其道哉?志淵曰,大體莊公之威儀,才藝則固是出衆也。然而其德則無足可稱,故此詩之註,亦言譏其失德,其稱舞射者,雖若譽之而非眞譽也,若或眞譽,則必稱其德業。實行矣。上命掩卷,玉堂先退,志淵等退出。又命退,承史以次退出。
上在慶熙宮。停常參·經筵。
內閣·政院·玉堂,經宿翌日問安。答曰,知道。朝廷二品以上·六曹堂上,單子問安。答曰,知道。親狎·親傳香·祗迎·還內後,內閣·政院·玉堂·藥房,口傳問安。答曰,知道。朝參罷還內後,內閣·政院·玉堂·藥房,口傳問安。答曰,知道。
藥房都提調金思穆,提調沈象奎,副提調洪義浩,啓曰,太室祈雨,徹曉將事,摛院淸齋,連日勞動,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿,惠慶宮·嘉順宮·藥房口傳問安。答曰,知道。
宋知濂啓曰,明日常參·經筵,取稟。傳曰,只晝講。
任厚常啓曰,來二十一日,朝參日次矣,敢啓。傳曰,停。
宋知濂啓曰,來二十一日,輪對日次矣,敢稟。傳曰,當次人受點,後日次待令。
傳于宋知濂曰,受香承旨,仍爲奉審摘奸以來。
洪義浩啓曰,假注書南秉寬,身病猝重,勢難察任,今姑改差,何如?傳曰,允。
有政。吏批,判書朴宗慶,參判李存秀,參議宋冕載進,行都承旨洪義浩進。以韓晩裕爲判尹,以洪奭周爲右尹,以尹命烈爲刑曹參議,以元錫玄爲宣陵參奉,以韓用鐸爲黃海監司,承文正字單權燮,南學訓導單李協心。
兵批,判書李勉兢進,參判金孝建病,參議鄭景入直,參知權烒病,同副承旨愼宜學進。啓曰,黃海兵使,今當差出,而擬望之人乏少,他道兵使,竝擬,何如?傳曰,允。以具載哲爲都摠都事,李元學爲訓鍊主簿,趙爲黃海兵使,同知單白東潝,大護軍單李冕膺,護軍單趙萬元·張鉉宅,副護軍沈奎魯·金敎根,兼黃海道兵馬水軍節度使單韓用鐸。
右承旨任厚常書啓。臣承命陪香祝,奉神位板,詣漢江,仍爲奉審,則無頉,祭物·祭器看審,則精潔,諸執事·進排官摘奸,則無頉矣。臣則以獻官,將事畢,還奉神位板後,復命之意,敢啓。傳曰,知道。
左副承旨宋知濂書啓。臣承命陪香祝,奉神位板,詣三角山,仍爲奉審,則無頉,祭物·祭器·祭井看審,則精潔,諸執事·進排官摘奸則,無頉矣。臣以獻官,將事畢,還奉神位板後,復命之意,敢啓。傳曰,知道。
右副承旨權晙書啓。臣承命陪香祝奉神位板,詣木覓山,仍爲奉審,則無頉,祭物·祭器·祭井看審,則精潔,諸執事·進排官摘奸,則無頉矣。臣則以獻官,將事畢,還奉神位板後,復命之意,敢啓。傳曰,知道。
以京畿監司權常愼狀啓,自刑曹關全羅道康津縣古今島定配罪人李春世,雇人換配之重林驛子,照法嚴勘,不能檢飭之該驛察訪李福麗罪狀,令攸司稟處事,傳于愼宜學曰,觀此狀啓,定配罪人之換面替往,前所未聞,近來紀綱,雖曰頹弛,豈有如許法度?此兩罪人,令該曹,嚴加刑訊,惡島定配,而該察訪不飭之罪,亦令該府,拿問重勘,以懲日後無窮之弊。
南秉寬改差,代以沈㵓爲假注書。
傳于金相休曰,明日延英殿,當行常參·晝講,該房知悉。
傳于愼宜學曰,出宮門路,以廣達門爲之。
以京畿監司權常愼狀啓,祈雨祭設行事,傳于金相休曰,虔誠設行,俾有實效。
以水原留守朴崙壽狀啓,獄案審理,依關辭擧行計料事,傳于金相休曰,諸道審理,纔有成命,而盤究文案之際,極思誠懇之方,然後必有可以仰格天心,掃蕩幽冤,卽令各該道,消詳登聞事,更爲分付。
以江原監司洪義謨啓本,濫騎驛馬無乎事,傳于愼宜學曰,濫騎申飭,自前截嚴,此後十分留意,無墮成憲事,分付。
任厚常,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而親臨百官朝參相値,不得設行之意,敢啓。傳曰,知道。
愼宜學,以義禁府言啓曰,以京畿監司權常愼狀啓,自刑曹發配全羅道康津縣古今島定配罪人李春世,雇人換配之重林驛子,照法嚴勘,不能檢飭之該察訪李福麗罪狀,令攸司稟處事判付內,觀此狀啓,定配罪人之換面替往,前所未聞,近來紀綱,雖曰頹弛,豈有如許法度?此兩罪人,令該曹,嚴加刑訊,惡島定配,而該察訪不飭之罪,亦令該府,拿問重勘,以懲日後無窮之弊事,命下矣。李福麗,今方待命拿囚之意,敢啓。傳曰,知道。
愼宜學,以刑曹言啓曰,以京畿監司權常愼狀啓,自刑曹關全羅道康津縣古今島定配罪人李春世,雇人換配之重林驛子,照法嚴勘,不能檢飭之該驛察訪李福麗罪狀,令攸司稟處事,傳曰,觀此狀啓,定配罪人之換面替往,前所未聞,近來紀綱,雖曰頹弛,豈有如許法度?此兩罪人,令該曹,嚴加刑訊,惡島定配,而該察訪不飭之罪,亦令該府,拿問重勘,以懲日後無窮之弊事,命下矣。今此定配罪人之雇人換配,重林驛子之捧賂弄奸,實是前所未有之事,罪人李春世,居生於黃海道遂安郡,故星火捉送之意,今方發關該道,待其捉來,各別嚴刑,惡島定配押送計料,而符同之驛子,究其罪犯,不下於春世,嚴刑後,惡島定配之意,分付該道,編配罪人之發配後,逗遛中路之弊,比比有之,以至有今番之事,其爲駭痛,孰甚於此乎?大抵諸道罪人到配啓本,只書到配日字,不錄發配日字,故驛子之捧賂闊狹罪人之任意遲滯,率由於此。此後則發配及到配日字,竝爲登聞之意,行會各道,而計其程道遠近,如有許久掩滯之弊,則該驛察訪,及該邑守令,隨現論罪於到配啓本中,以杜奸弊之意,一體分付,何如?何如允。
辛未四月十七日卯時,上詣崇政殿月臺。親傳香入侍時,行都承旨洪羲浩,左承旨金相休,右承旨任厚常,左副承旨宋知濂,右副承旨權晙,假注書南秉寬·尹豐烈,記事官朴齊聞·李龍秀,直提學洪奭周,直閣李光文,以次侍立。〈時〉至。通禮,跪啓請外辦,上具翼。善冠·袞龍袍,乘輿出內閣門,由金商門·崇政門,詣崇政殿月臺,通禮,跪啓請降輿,上降輿傳香訖,通禮,跪啓請禮畢,上乘輿,出崇政門,由廣達門·興泰門還內。諸臣以次退出。辛未四月十七日辰時,上詣崇政門。朝參入侍時,行都承旨洪義浩,左承旨金相休,同副承旨愼宜學,假注書南秉寬·尹豐烈,記事官朴齊聞,記事官李龍秀,直提學洪奭周,直閣李光文,以次侍立。時至,左通禮,跪啓請外辦,上具翼善冠·袞龍袍,乘輿出興泰門·廣達門,至崇政門,降輿陞座。引儀,分引宗親·文武百官,入就位,典儀唱四拜,百官四拜訖,奏事諸臣,以次進前。左議政金載瓚,右議政金思穆等,進前曰,近日旱暵,無異極熱,早朝勞動,聖體,若何?上曰,一樣矣。載瓚等曰,寢睡·水刺之節,何如?上曰,一樣矣。載瓚等曰,王大妃殿氣候,何如?上曰,一樣矣。載瓚等曰,嘉順宮氣候,何如?上曰,一樣矣。上曰,朝參奏事。載瓚曰,今玆之旱,亦孔之酷矣。半年無雨,五道同乾,圭璧躬擧,冥應愈邈,若失數日,將見魯野之無靑,至有臨門求助之擧,大小臣工,莫不奔走憂遑,而臣請以一言,仰陳一得之見也。在昔孝廟朝,遇災求言,故相李敬輿疏曰,虛文小具,非所以事天也,避殿不如嚴宮禁杜私逕,減膳不如崇儉德節浮費,日下求言之敎,不如實行一事,臨朝哀痛,不如夙夜祗懼。孝廟亟嘉納之。故相之實陳衷懇,孝廟之翕受格言,安得不回天怒而感天心也?今殿下,減膳責己,躬禱求助,可謂靡不用極,而尙無感應之效,此其故何也?卽故相所謂虛文小具,非所以事天。而今則文具之上,亦不能盡其道也,一自悶旱以來,臨門臨殿,殆無虛日,詢訪卿士,無微不及,宸誠所到,若可以轉災爲祥,而但臨訪之際,全欠懋實,詢瘼於郞官,則科次施賞,便一閑漫之應製也。求言於泮儒,則考券直赴,卽是別設之科擧也。而了無一言一事之敷施於政令,事過卽已,仍無發落而止。然則實蹟旣無槪見,文具亦歸欠誠,此所以天聽愈遠,旱憂轉棘者也。若使對越之誠,出自方寸,則相感之速,捷於響應。肅廟朝甲午久旱,時在靜攝中,若曰,天若下雨,予疾其瘳,仍於臥內,焚香默禱,翼日遂大雨,此乃聖祖事天以心而不以外之效也。是在寶鑑中,惟殿下懋哉懋哉。上曰,所陳極爲切實,小子豈不體念乎?益當留意矣。出擧條載瓚曰,兩麥已判大無,而若或旬日不雨,則秋農亦將無秋,國計·民事,方在竿頭之急,四道備荒之政,固當預講,而莫先於節財二字。顧今內而各司,外而諸路,錢穀俱竭,措手無策,惟在於省繁節用,無中生有一條路而已。今不可沁泄因循,坐度時日,先自宮中所須,凡係不急太濫之事,一切省減,以至各營門。各衙門之不得不應用之外,皆令十分停撤,無或一毫冗費,以爲得寸亦寸,用於用處之地,外則郡邑穀摠,太縮於連年賙賑之資,而雖留庫各穀,擧皆名存而實無,若當臨急取用,則必不能支排矣。此乃方伯·守令之罪也。姑以先甲之義,另爲嚴飭,使之各自按簿典守,以待不時策應之意,分付,何如?上曰,依爲之。出擧條載瓚曰,臣於黃海監司洪羲臣疏,有慨然者矣。旣遭人言,陳疏對擧,則烏得無自辨之辭?而至於谷山前倅事,或曰無疵可執。又曰,小民懷惠,此語不擇發之甚矣。蓋民雖至愚,亦皆好生畏死,而使半邑之民,知爲必死之罪,而同心共犯,之死不悔,則不問可知其爲政,而溯其本,則不能黜幽陟明之故也,是固自反而已,摧謝而已。而乃反謂以無疵可執,小民懷惠,然則無疵有惠,卽是循吏也。失言大矣,損體極矣。當該道臣,亟施罷職之典,何如?上曰,依爲之。出擧條載瓚曰,近來百度皆壞,而至於海西,前後帥臣,事尤極寒心矣。海西新經大獄,民心胥動,此時鎭安,一日是急,旣請不日辭朝,又請卽日辭朝,朝廷之急於差遣,卽此可知,而申大偀,力辭不赴,今方拿勘,則爲新帥臣者,事當益自知畏,聞命卽發,而下批之後,今爲幾日,晏然無動,尙無辭陛之意,其駭妄無嚴,有浮於前帥臣矣。國綱雖曰掃地,朝令之下,不能動得一帥臣,他尙何說?此非小憂。黃海兵使李東善,姑先削職,拿問重勘,斷不可已也。上曰,依爲之。出擧條載瓚曰,刑曹·漢城府堂上,有在外及未肅拜,此時法司,不可久曠,竝許遞,政官牌招,開政差出,待下批仍令牌招察任,何如?上曰,依爲之。出擧條載瓚曰,海西道·帥臣,今當差出矣,本道新經大獄,且當旱憂,鎭安奠撫之策,道·帥臣,殆無異同,勿拘資歷,擬入之意,分付兩銓,何如?上曰,依爲之。出擧條思穆曰,五條責躬,再次親禱,端門詢瘼,大庭策士,何莫非雲漢一念,靡不用極之至,而靈應漠然,大命近止。嗚呼,此曷故焉,災不虛生,必有所召,刑政失平,幽鬱莫伸歟?貪墨成風,怨讟載路歟?名分紊亂,紀綱不振歟?言路壅塞,闕遺無聞歟?以臣謏見,雖未能指的仰陳,而第念弭災之策,無過於應天以實。苟使刑政得當,貪墨知懲,紀綱嚴明,言路開廣,凡百施措之間,無一事不擧,則仁愛之天,有何譴怒,而降此非常之異也?殿下,以責躬親禱,爲方寸得雨之道,而旣不能洋洋孚格,殿下,以詢瘼策士,爲一分消災之方,而亦不能一一採施,則今日朝參之擧,又安知不爲應文備數之歸乎?先從日前詢瘼應旨之可合採用者,次第聽施,另飭登筵之三司諸臣,各陳昌言,期有實效,以爲應天之本焉。上曰,所陳好矣,當留念矣。出擧條思穆曰,每於憫旱之時,先有疎決之擧,而向來臨門疎放,不過王府·秋曹之輕囚而已。第今京外錄囚之積年滯獄,亦旣多矣,其中或不無可以傅生者,可以酌處者之雖有情犯參恕者類,一經錄啓之後則,刑官,認以爲死囚,更不考閱詞案,只待啓覆之時,有欠哀敬折獄之義,足爲幽鬱干和之端,亟令秋堂,京外獄案,更加査閱,如有傅生之類,各出意見,以備裁處,庶爲疎鬱導和之一道。至於未錄啓之囚,亦令秋曹及各道道臣,斯速決處,俾無許久滯囚之意,竝爲分付,何如?上曰,依爲之。出擧條象奎曰,臣曹經用,自來入不當出,每不免別劃取用之擧,而辛酉以後,則有壯營移來之稍優,爲屢年補縮之資矣。今則移來者已盡罄竭,措手更無他道,而若以用下言之,則雖如昨年無事之時,米爲十一萬二千餘石,錢爲三十七萬五千餘兩,且以應入見之,則今年元稅與加入,合而計之,米不過九萬七千餘石,錢不過二十四萬餘兩,以此較彼,則米不足爲一萬五千餘石,錢不足亦近十四萬兩,而況今年異於,昨年,旣有閏矣,又有事矣,其不足之加數,將不知爲幾何。言念經費,萬萬罔措,以今事勢,不可無別般措置之道,而不足加數,假令今無的計,則姑先限十數萬兩,無論錢穀,自廟堂,就京外衙門所儲中,從便區劃,以爲目下分排支用之地,何如?上曰,依爲之。出擧條象奎曰,日前輪對時,本曹正郞李周憲,以湖西山郡九邑田稅木綿,以錢代納事,陳達蒙允矣。臣曹木邊之目下不至不足者,非元稅之本自優足而然也。蓋因捧入之古有今無者,多於米錢,而少於木邊之致也。今若以每年二百同代錢,則日後恐不無錢木竝絀之慮,且山郡作木,係是自初定制,則到今更張,亦爲鄭重,不必永爲定式。商度本曹事勢之便否,隨時經稟後擧行,似合事宜,故敢此仰達矣。上曰,依爲之。出擧條象奎曰,昔在肅廟丙寅,以連年飢荒,國用匱竭,其時相臣李端夏,至請先減廟享,以痛示節損之意,相臣金壽恒,入對言李端夏,豈不知玆事體大。而卽今時勢,必須大警動大節損,然後可以救得,又必先自重事裁減,然後其餘可以次第節損,其意諒非偶然,而臣等及諸臣,以事體之重,形勢之難,終未施行。然臣等之意,未免苟且姑息,而李端夏之言,則援據聖訓,其爲正當矣。大抵廟享,雖減上下,凡百用度,如不大段貶剋,不能與裁減廟享之意相稱,則終無實效,而徒傷臣區區之慮,實在於此。今雖不得裁減廟享,自上及下,常存心於貶剋,以爲祭享亦議裁減,此時何可用常度乎?凡百施爲,一切以節抑裁省爲務,則雖不減祭享,必有其效,此誠不易之確論。目今洊經歉荒,縣官常賦,十減八九,又無積儲,經費日就罄竭,國計之哀痛,殆前古之所未有也。臣俄亦以錢穀區劃事仰達,而錢穀今雖區別,用度如不大段節省,則是猶注水於無當之器,旋注旋涸,畢竟財先盡而國必傾矣。況今京外通患耗竭,所謂如干區劃,亦恐其拮据難辦,則其視肅廟丙寅年間,不啻倍加危急,而未有故相減享之議,亦無上下警動之事,汰然一循常例而浸浸又復過之,此眞古人所謂不終日之計也。事之寒心,孰加於此?李端夏之議,其時亦未見施,則臣不敢遽然仰請,而以今事勢,則雖其時所未施行之事,亦宜廣議博訪,斷以行之,則矧如金壽恒所云,自上及下,常存心於貶剋,以爲祭享亦議裁減,此時何可用常度乎?凡百施爲,一切以節抑裁省爲務者,尤安可不汲汲而講之乎?且有司之臣,凡係命令之所供億,常例之所策辦者,雖明日勢窮力盡,無以奉行,則莫之柰何,而今日苟可以牽架支塞,則惟當不辭而爲之。若見今日之能如是,而謂其無闕,不復爲明之慮,則尤豈是經國之圖哉?竊願卽自今日,凡係用度,無巨無細,一切以節抑裁省,爲濟艱繼乏,要道·急務,雖在常度定例之內,有司之所不敢仰請者,隨事損減,痛示貶剋之意,以彰躬率之化,不勝區區蘄望,敢此仰達矣。上曰,所陳甚好,下于廟堂稟處,俾有卽日之實效,可也。出擧條仍敎曰,今此所奏,非爲革罷裁減之意,欲其自上懋爲躬率之道歟?象奎曰,日前各司郞官之書陳所懷也,臣曹及兼帶諸司回啓者,亦多矣。此實出於遇旱憂勤,求助政謨之聖念,竟無一事採用,則有非求言之本意,而亦無報罷之擧,其所條陳,蓋非難行之事也。凡百用度,節省爲貴,雖有如干難便而拘礙者,斷以行之,然後可以措置矣。今臣所奏,不過一二件事,而若言其措置之事,則汰冗官節財用,正是今日之急務也。目今經用萬不成說,國無三年之蓄,則國無以爲國,而今則經費之匱乏,不能支半月之用,事之寒心,莫此爲甚。然則一切省費之道,在於先自殿宮供上及各處祭享,以至軍兵放料,事大·交隣等節,不可不務從省約,此非自下所可仰請,而唯在睿裁之如何耳。大凡用道匱乏,則雖某條區劃,豈無目前紓急之道,而區劃之後,如無節省之方,則是難支之勢也。凡干財用,雖或豐裕,不可無節省,而況乎今日匱財之時乎?上曰,臺臣進前,英發等曰,請正法罪人鏔,亟施孥戮之典。上曰不允。出擧條英發等曰,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。上曰,不允。出擧條英發等曰,請周爀,亟令王府,嚴鞫得情,夬正典刑。上曰,不允。出擧條英發等曰,請亟下三啓依允之傳旨,令該府擧行焉。上曰,不允。出擧條英發等曰,請物故罪人基讓·子寵億,姑先施以竄配之典。上曰,不允。出擧條英發等曰,請古今島定配罪人李東萬,亟令王府,設鞫嚴問。上曰,不允。出擧條英發等曰,請物故罪人國仁支屬應坐之類,亟施島配之典。上曰,不允。出擧條英發等曰,請朴紀淳,亟令王府,拿來嚴問,以重鞫體。上曰,不允。出擧條英發曰,臣嘗聞程子之言曰,天之警告,如被父母之呵責,夫人子之事親,人君之事天,是一般底道理,人人當父母震怒之時,悚然起敬,省躬悔過,積其誠意,靜以俟之,以冀其父母感悟而底豫焉。顧今應天弭災之道,亦惟在於以實不以文而已。當此望雨之際,凡於祈享之際,至誠懇惻,反己修省,務從實地上做去,則自然有孚感之理,轉災爲祥,其應不忒。伏願殿下加勉焉。上曰,所陳好矣,當留念矣。出擧條達兼曰,三朔亢旱,兩麥已判,親祭太廟,冥應此遲,言念民事,寧欲無訛,事預則立,聖人所訓,救民之策,宜先經劃,而最是酒政,糜費不小,大釀之家,月費三四十石,小釀亦不下數十石,都下市直之日踊,亦未必不由於是,況酒是狂藥,百弊俱生,大則鬪鬨街路,至有殺越之變,小則沈酗荒腆,亦多駭悖之擧。臣意則自今日始,另飭法司,城內·城外大釀·小釀,一切嚴禁,現捉者照法重繩,而若捧贖錢,不施當律,則法司下隷,私自操縱,利歸渠輩,而依舊潛釀,法乃不行,徒致騷擾矣。祭享宴禮,則不必禁斷,而私自買賣者,嚴立科條,隨捉重勘,施以遠配之典,街巷酗酒者,亦繩以當律,則此爲救荒之一大政,而市上米價,必有顯減,民間生涯,亦當稍勝。夫民食足則和氣生,和氣生則天心悅豫,天心悅豫則甘雨霈然之澤,自可以望,臣謂另飭該司,各別禁酒宜矣。上曰,依爲之。出擧條學濬曰,臣謂中庸全部,以一誠字爲樞紐,所謂誠者,最切於聖學工程,而尤爲今日之急務也。今夫天地至廣,大極高明,而原其始則不過曰至誠無息而已。鬼神之爲德,其盛矣。而求其理,則不過曰誠之不可揜而已。然則帝王體天理物,出治求道之方,捨是亦奚以爲?故曰至誠如神,又曰不誠無物,蓋其理則然也。天地萬物,本吾一體,吾之心與氣正而和,則天地之心與氣亦正而和,風雨調順,以至於二儀位而萬物育焉,其感通之妙,眞可謂如神矣。苟或反是,則天必譴怒,雨暘愆時,生物不遂,斯豈非無物之驗歟?顧今遇災修省之方,靡不用極,臣固不勝欽仰,而天心未回,冥應尙遲,臣實未曉其故也。誠者非高遠之事,眞實無妄之謂誠,純一不雜之謂誠。竊伏念殿下,方寸間,造詣之淺深,又非臣等之所可知也。試於淸讌之暇,循省而靜思之,某日某政,果從眞實上做去耶?某時某令,亦自純一中發來耶?如是孜孜,無時不然,以擇善固執之工積,以至於從容中道,則成己成物之工,次第修擧,一日二日,其幾千萬,而一任衡鑑之空平,鳶魚上下,瀅澈無蔽,宮府內外,洞達無礙,則天者理也,與在我之心天,初無此疆爾界,故一言之善而星徙一度,六事之責而雨方千里,此理甚明,有不可誣。噫,經世之具有九,而所以行之者,一也,誠之之目有五,而力行尤艱。伏願勿以臣卑鄙而深留聖念焉。上曰,所陳好矣,當留念矣。出擧條啓溫等曰,今玆之旱,若是孔酷,躬禱至再,冥應尙邈,焦憂之情,小大惟均。臣等伏覩向日減膳求言,又以五事責躬,絲綸之下,至今莊誦,而聖敎中五事,此必聖心,內自點檢,先從欠闕處提敎者也。省察之聖工,不勝欽仰,而此正與成湯之六事自責,其事相符矣。然而苞苴女謁之屬,非湯世之所宜有,而湯則以此自責,終致方千之應,殿下則點檢省察,若是其密,而卒未見有孚格之效者。意者聖念,猶近於虛文,而未能以實心反躬故歟?雖以五事中數條言之,擧措輕遽,聖念之所自追尤,而伊後命令,或近急迫,未見有改於前日,民庶之怠意,聖敎之所提及。而近日施措,依舊暇豫,未見下究於實惠,推是以往,事事皆然,日御講對,非不勤孜,而終亦未免於文具,罕有推及於實事,鎭日討論,不過章句之末,竟晷引接,徒貽酬應之煩,如是而尙何望有裨於治道乎?至若日前郞官之許陳所懷,太學章甫之發策親問,外面觀之,豈不誠赫赫照人,而夷考其實,則亦未嘗悉經睿覽,博採嘉言,畢竟歸宿,只不過爲侈一世觀瞻而止,以此而又豈足消弭方蹶之天災乎?故相臣李敬輿之告孝廟曰,日下求言,不如實行一事,臨朝哀痛,不如夙夜祗懼,此眞格言也。伏願殿下,勿以前日之責躬,謂已修省,勿以近者之憂勤,謂盡祗懼,念念反己,事事側身,講對則求爲實用,必戒其或近於文具,民隱則亟行實政,必使其無歸於徒言,必以實德·實心,以答天譴,以副輿情,此臣等區區之望也。上曰,所陳切實,務當留念矣。出擧條左通禮跪啓請禮畢,上乘輿,由廣達門,入興泰門還內。諸臣以次退出。
上在慶熙宮。常參晝講。
宋知濂啓曰,明日常參·經筵,取稟。傳曰,只晝講。
傳于宋知濂曰,召對爲之。
以公忠監司元在明狀啓,海美縣監白泓鎭遭母喪事,傳于洪義浩曰,政官,牌招開政。
有政。吏批,判書朴宗慶進,參判李存秀進,參議宋冕載牌招不進,行都承旨洪義浩進。以李集斗爲知敦寧,金履翼爲知經筵,崔翼爲海美縣監。
兵批,判書李勉兢病,參判金孝建病,參議鄭景祚病,參知權烒入直進,同副承旨愼宜學進。啓曰,兵批無緊窠,吏批無送西之人,無政事之意,敢啓。傳曰,知道。
以吏曹參議宋冕載牌不進罷職傳旨,傳于洪義浩曰,只推。
宋知濂,以弘文館言啓曰,新除授副應敎洪冕燮,卽爲牌招察任,何如?傳曰,允。
愼宜學,以備邊司言啓曰,再昨年渡海譯官之回,以諸般弊端釐正事,馬島約條,有所受來者,而其中中絶五船永罷事,公木一匹,以公作米十斗磨鍊事,乃是年例所給,公木及公作米,減數酌定者也。彼人旣有此約條,自今給倭米木,依此減數磨鍊,其餘諸條,一體施行之意,分付,何如?傳曰,允。
愼宜學,以司僕寺一二提調意啓曰,前因備邊司咸鏡道陳弊冊子回啓,永興府末鷹島牧馬,移付於文川獅老島之意,自備局,行會本道矣。卽見該牧官之以牧場形止牧民事情,枚報本寺者,今若罷牧於永興,則牧戶怯於邑役,將至渙散,移牧於文川,則地小馬多,看養無路,且使略干牧民,兼責兩牧之役,則無以支堪,勢必難保云。蓋此移牧之擧,專爲永興民除弊之意,而不但不能除弊,反使之渙散。至於文川,則地無以容馬,民無以兼役,其勢固然。然則兩有所失,一無攸當,今姑置之,更探兩牧事情後,自本寺,從後稟定,何如?傳曰,允。
宋知濂,以禮曹言啓曰,尙瑞院所在皇朝繡符驗,移奉敬奉閣吉日,令日官池景泌推擇,則今四月十八日酉時爲吉云,以此日時擧行,何如?傳曰,允。
黃海監司韓用鐸疏曰,伏以臣,伏奉除旨,以臣爲黃海道觀察使者,聞命惝怳,誠不知措躬之所也。仍念臣知識闇昧,材具空疎,夷考本末,無一可取,只緣雨露不擇於樗櫟,陶鑄亦及於鑛鉛,厚被兩朝之隆眷,遽致六卿之崇班,饕榮飽恩,僨事瘝職,前後所試,報蔑絲毫,至於世務,尤所茫昧,此實聖明之俯燭而通朝之共知也。纔叨居留,一未稱塞,及其報政之後,惟是譴何之俟。迺者藩維重任,忽加於臣身,不惟不罪,反以寵之,是豈臣夢寐之所到,而亦豈聖朝掄任器使之政哉?噫,今之監司,卽古之方岳,國家之屛翰寄焉,生靈之休戚係焉。其爲任也,若是至重,故自昔愼擇,未嘗輕授矣。顧玆海西,界控關·畿,而作邊服之咽喉,海連靑徐,而通異國之舟楫,兼以土壤脆薄,民習蠢頑,地爲要衝,俗稱亂治。況今谷山之事,實是無前之變?然醜類旣已騈戮,則良民自可無懼,而隨時撫馭之政,專係於字牧之幽明,一旱太甚,兩西尤酷,傳來消息,日以遑急,以聖上露禱之誠,固知有甘雨之應,而以今民窮財竭之狀,先憂預慮,亦不可暫忽。來頭料理之方,政係於方伯之能否,此時聖上西顧之憂,何如,大僚筵白之語,何如,則其所揀畀,尤當十分難愼,而如臣之萬萬不近似者,遽膺是任。若使厭然自榮,出而當之,則豈不內愧衾影,外速嗤譏,而將作何如人耶?此猶屬一身之私義,僬僥負鼎,畢竟僨敗,使一道赤子,坐受其害,雖隨之以誅罰,而竟何及哉?思之至此,凜然心寒,反覆參倚,實難冒承。臣雖無狀,斷斷此心,惟國事之是憂,而豈敢爲一毫身謀哉?玆敢披瀝衷懇,冒瀆崇嚴。伏乞聖慈,諒臣之非出例讓,察臣之決難堪當,亟命遞改,別揀良牧,以幸一路生靈,不勝大願。臣無任云云。答曰,省疏具悉。卿其勿辭,往欽哉。
行大司諫鄭尙愚疏曰,伏以臣頃蒙恩暇,省掃先壠,瞻依松楸,情私少伸,宜卽復路,以效反面之忱,而第臣素患注夏之病,已自十數年來,轉成膏肓,每於春夏之交,如期復發。近因將攝失宜,宿症越添,新又劇,初以輪行之感,仍成類瘧之症,痰癖橫亘,寒熱交攻,胸膈痞悶而不下水穀,頭目昏眩而若墜煙霧,重以支節麻痺,屈伸不得,宛轉床席,晝宵叫苦,殆近旬餘矣。由限已過,方切悶隘,千萬不自意,諫長除旨,忽下此際,華誥遠宣,榮動鄕里,臣於是任,人器之自來不稱姑且勿論。當此遇災求助之時,固宜不俟駕屨,而目今實狀,雖欲擔舁前進,其勢末由,連試藥餌,期於速差,而病不從心,有加無減,一日二日,跡涉慢命,惶蹙靡措,如添一病,時日之內,旣無以强策登途,則一向縮伏,分義是懼,玆從縣道,冒入文字。伏乞聖慈,俯賜矜憐,亟遞臣職,安意調治,俾尋生路,仍治臣逋慢之罪,以昭法紀焉。臣於丐免之章,不宜贅及他說,而顧今亢暘跨朔,聖念憂憫,自社徂廟,圭璧親薦,減膳恤囚,乙丙靡安,而渙宣哀痛之詔,廣延紆密之謨,未知有何谹論長策,可以回天怒臻休祥,而臣旣以諫爲名,顧何敢自外而不罄其愚,以盡一日之責耶?臣謹稽在昔程子之爲御史也,宋宗問所以爲御史,對曰,使臣補闕拾遺,裨贊聖化則可,若使臣,掇拾群下長短,以沽直名則不可,臣雖不肖,願嘗奉敎於君子,而況今悠悠萬事,亦不越乎君德成就四個字耶?嗚呼,唯我殿下,以大有爲之姿,有高世主之心,內無聲色盤樂之娛,外無馳騁弋獵之觀,宵旰求治,亦旣勞勤,庶幾天心悅豫,諸福畢臻。而御極以來,旱暵水澇,星雹鬱攸之菑,層生疊現,臣竊惑焉,臣未嘗涉五行之傳菑異之說,而陰陽之所感應,妖祥之所影從,以其類至,厥理不忒。觀乎今日,則其端雖微,其兆已著,不待智者而知也。殿下之國,其誠岌岌乎殆哉?政令委靡,而朝廷之綱紀紊矣。風俗渝廢,而名檢之掃地盡矣,私意橫流,而公議之杜塞久矣,貪墨恣橫,而民生之困瘁極矣。外此百度俱廢,衆瘼畢集,有難更僕畢數,則此豈非殿下惕然而自反者乎?竊伏惟念自古人臣之謨王體斷國論者,莫不本乎人主之一心,而其所以修德以爲政,立政以爲治者,所貴撮要而會統。譬若一綱旣擧,萬目俱張,此程子所謂爲政,須得其要者也。是以五典·五禮·五服·五刑,唐·虞之禮刑,得其要也,明徵定保,克謹天戒,殷湯之謨訓,得其要也,勉勉我王,綱紀四方,文王之風敎,得其要也,以至漢高之納法寬仁,宣帝之專尙吏道,亦皆得其一代之要也。臣愚以爲殿下之求治雖勤,而治效愈邈者,實不得爲治之要也。臣請以目下政令之一二件事陳之,以言乎勤政,則臨門臨殿,鎭日相續,寔出於雲漢一念,不遑寧居,而人君臨幸,自有常度,司漏奏刻,鹵簿陳列,而命令纔下,淸蹕旋出,玉趾乍臨,還內又催,儀衛每患倉皇,施措全沒着落,竟使恐懼修省之政,自歸乎有名而無實,觖望而解體,此勤政之不得其要也。以言乎求言,則廣開不諱之門,思聞讜直之論,責躬丁寧,辭旨懇惻,至使三司之臣,閤外陳箚,此與尋常求助之敎有異。而玉堂一箚之外,臺閣之臣,一無進詣,公車十行,絲綸終歸文具,反不如初無是命,而仍無警飭之敎,便置相忘之域。且郞官輪對,厥有定制,詢言考事,以試績用,迺是祖宗朝盛典。而忽於日前,召入大庭,使之書陳曹務,片牘陳談,無補諸司之革弊,列書等第,殆同多士之考券,便成戲劇而止。錫馬賞帖,亦未免屑越,宋帝之天章給札,誠如是乎?詩云畏天之怒,不敢戲豫,此求言之不得其要也。以言乎講學,則延英晝講,便殿夜對,日以爲常,至於玉署·內閣之親臨別講,實追先朝之故事,緝熙之睿工,率舊之聖德,孰不欽仰讚歎?而臣謹按先朝辛丑摛文講義,上自邱索典墳,下至史家九流,而劈破道義之原,討論治亂之際,洋洋講說,竟日無倦,至今傳爲美事。以今日繼述之德,一追辛丑之盛擧,則惟先王陟降之靈,必當悅豫於上,亦豈不有光於聖孝?而今乃霎時開筵,上下開難,不過一二章句而罷,未知殿下,此擧徒爲觀瞻之美乎?噫,帝王之學,雖與韋布不同,以其致知而明之,力行而實之,知行兩端,相爲終始,則一而已。天人性命之本,精微理義之奧,自有無限,合理會處,必審思明辨,密切硏索,使瞭然於方寸之間,則聖人之宏綱大目,精義妙用,自可明白洞豁,而殿下則新受纔畢,便謂略綽曉解,全無反覆發難之義,顧安有知行兼進之美乎?此講學之不得其要也。臣竊聞先正臣李珥之言曰,政貴知時,事要務實,當事而不務實切,雖聖賢相遇,治效不成矣。臣所陳近日政令,不得其要者,職由乎殿下之求治,有欠於盡誠而懋實也。子思子曰不誠無物,易曰篤實輝光,日新其德,苟有實功,豈無實效哉?是以精誠貫徹,而神明可通,誠信所孚,而豚魚可感。成湯六責之實,而桑郊降霖,宋公有三言之實,而熒惑徙度,以實心行實政,則發號施令,自無虛僞之弊,應天順人,克消乖沴之災,有國之憲度·章程,莫不鑿鑿然得其要窾矣。臣旣以務實二字,爲治之要,而又有目下急務之可以仰裨者,卽君臣之情志交孚是已。在易姤之彖曰,天地相遇,品物咸章,程子之傳曰,天地不相遇,則萬物不生,君臣不相遇,政治不興,是故虞廷之股肱喜起,周筵之示我周行,可見肝膽相通,表裏洞徹。而殿下於臨筵接下,專尙簡默,只仰穆淸之高拱,未見漢殿之忘疲,朝廷得失,無所可否,生民休戚,無所周諮。吁咈之美,尙矣無論,方寸之借,亦未多時,一堂之間,寂然無開心見誠之喜。未知殿下,不大聲色,默運神機,自有不言而信者耶,抑或低視臣隣,不足俯問而然耶?不然則或慮群下之窺淺深於辭敎之間也?以是之故,臨御十餘年,因循姑息,訖無振作,四方之所表率而好惡莫分,政令之所自出而彰癉無別,造化之跡,泯然莫尋,仁智之見,各信自知,自好之士,無所勸而駸駸然放倒拘檢,躁競之人,無所憚而揚揚乎貪戀勢利,其流之弊,轉至於內而諸司,外而八方,前日之稍有才具者,不欲猷爲,前日之頗稱謹愼者,漸改舊規,百千事務,由是而叢脞,億萬生靈,由是而倒懸,已成莫可收拾之境。而殿下則深居九重,伈伈泄泄,謂今日已安已治,是豈非痛哭流涕者乎?惟殿下,奮發志慮,董正百僚,君臣上下,聚精會神,晉接之間,勿以簡嚴爲主,而情志交孚,諮訪之際,勿以唯諾爲事,而酬酢如響,以之涇·渭之辨別而鑑衡莫逃,喜怒之明示而刑賞必公,赫然摠攬,一滌恬嬉之俗弊,則其所上行下效,實有本乎殿下之一身,而治平得其要領,功化自歸實地,此爲轉災爲祥,轉危爲安之一大關捩也。臣嘗以辨別彰癉之政,因文義仰勉於講筵,而敢將未畢之懷,又此尾陳焉。惟聖明不以人而廢其言。臣無任云云。答曰,省疏具悉。所懷字字懇忠,寧不體意?當留念矣,卿其勿辭行公。
辛未四月十八日辰時,上御延英殿。常參晝講入侍時,行都承旨洪義浩,左承旨金相休,以參贊官持詩傳第四卷,右承旨任厚常,左副承旨宋知濂,右副承旨權晙,同副承旨愼宜學,直提學洪奭周,以次先拜,陞殿就座,贊儀,唱常參官入就位,東班,左議政金載瓚,右議政金思穆,左參贊吳載紹,禮曹判書金履翼,吏曹參判李存秀,戶曹參議安策,司憲府掌令李英發·牟達兼,司憲府持平姜學濬,弘文館副校理金啓溫,以侍讀官,持詩傳第四卷,修撰徐長輔,以檢討官持詩傳第四卷,吏曹正郞金秉淵,禮曹正郞陳錫周,戶曹佐郞趙鎭壽,司憲府監察李齊年,議政府司錄閔秉勳,假注書尹豐烈,記事官朴齊聞,持詩傳第四卷,西班,永明尉洪顯周,行工曹判書朴宗來,兵曹判書李勉兢,刑曹判書金在昌,以知事,持詩傳第四卷,知中樞府事李明奎,行護軍閔耆顯,以特進官,持詩傳第四卷,敦寧府都正權行彦,武臣宣傳官南宮玾,刑曹正郞南鼎來,兵曹佐郞權拚,工曹佐郞李遠揆,假注書沈湜,持詩傳第四卷,記事官李龍秀,持詩傳第四卷,以次入就位。贊儀,唱四拜,常參官及史官,以次行禮。引儀,唱有啓事官陞殿,無啓事官退出,載瓚·思穆·存秀·英發·達兼·學濬·啓溫·長輔·豐烈·齊聞,陞自東階,顯周·勉兢·在昌·耆顯·湜·龍秀,陞自西階,以次相向進伏訖。上曰,先行晝講可矣。上開卷讀前受音一遍訖,命奏新受音。啓溫讀,自衡門之下,止衡門三章章四句,解釋章句以奏。上讀新受音一遍,命陳文義。啓溫曰,此章,卽賢士隱居自樂之辭也,蓋難進易退,賢者之處義,而治世則君子在位,小人在野,亂世則與此相反。季氏之富於周公,顔子之簟瓢陋巷,皆非治世之事也。雖以今言之,十室之邑,必有忠信,人才雖不如古,亦豈無賢者之隱居自樂者乎?殿下,自御極以來,不見求賢之擧,若以無賢而不來,則此則便同誣一世,必也薦擧奬拔,量才授任,則雖側陋之人,可得需用於國矣。以先朝時見之,必以急於求賢,爲第一務,至有各道宣召之擧,所以聳動一世,其爲得賢才之誠,靡不用極。殿下必以此爲繼述之道,以實心做去,必爲旁招俊乂,野無遺賢,則賢者可以于于而來。伏願殿下留意焉。上曰,下番陳之。長輔曰,陳風十篇中,獨此章最好,而可見賢者,無求於世之意也。若使賢者,虛老於巖穴之間,則此是在上之責也,治世則賢者在位,亂世則獨善其身,必以君子之進退,論其治亂,大抵世無無賢之時,而此在在上者不用賢者之致矣。以我朝言之,群賢輩出,於斯爲盛,而近來則專以科目取人,草萊之士,雖有懷瑾握瑜,而亦豈無虛老之士乎?今殿下,求賢之誠,不無近於文具,而無實心做去之事,若急於求賢,則一國之人,皆是世祿之臣,必不固守東崗之陂,此在殿下之誠心求之如何耳。伏願留念焉。上曰,知事陳之。在昌曰,殿下誠心求賢,則于于而來,樂爲之用,在陳時則上無好賢之誠,故以致賢者之遯世而自樂也。伏願於此等處,體念焉。上曰,特進官陳之。耆顯曰,此章樂字,卽一篇之命脈也。以顔子之簟瓢言之,非樂飮水也,卽樂其道也,故程夫子曰,頃看仲尼·顔子所樂何事,此所以隱居樂道也。人君之樂,則年豐民樂,匹夫皆得其所,此乃人君之所樂,而帝堯之康衢含哺,帝舜之南薰歌風,皆出於阜財安民而已,從古聖王,必以治民爲第一急務者此也。我殿下,自御極以來,憂民之念,夙宵憧憧,而今番旱災,挽近所無,責躬求助,非不至矣,而靈應愈邈,如惔如焚,誠爲悶迫,兩西比畿甸尤酷,日後雖得雨澤,判歉難免,必爲預備穀簿,然後民可以安堵矣。伏願先期曉諭於八路,俾無民生流離之患焉。上曰,參贊官陳之。相休曰,玉堂諸臣,皆已陳奏,臣則別無文義之可達矣。上曰,隱居自樂,的指何許人,而果是治世之像乎?啓溫曰,賢者當陳時,無求於世,若値治世,則賢者亦將羽儀於朝,必不自樂於畎畝矣。上曰,棲遲者何謂也。啓溫曰,盤桓休息底意思也。上曰,氣像好耶?啓溫曰,在賢者則好,而以世道論之,則未得好也。上曰,何謂其必宋之子?啓溫曰,宋之貴姓故也,專出於無求之意也。上曰,何謂其必齊之姜,必字中,必有意矣。啓溫曰,下章之文義,與上章同矣。上曰,賢者之進退,專係於時之治亂,此時亦豈無如許之士乎?上而盡好賢之誠,下而有立朝之願,則賢者亦可以出仕乎?啓溫曰,聖敎至當矣。若治世則賢者必樂爲之用矣。上曰,何謂其必河之鯉?啓溫曰,味美而最佳者也。上曰,此章別無文義之可陳者矣。命掩卷。載瓚曰,近日朝晝異候,聖體,若何?上曰,一樣矣。載瓚曰,寢睡·水刺之節,何如?上曰,一樣矣。載瓚曰,王大妃殿氣候,何如?上曰,一樣矣。載瓚曰,惠慶宮氣候,何如?上曰,一樣矣。載瓚曰,嘉順宮氣候,何如?上曰,一樣矣。上曰,常參別無所稟之事乎?載瓚曰,近來旱災,日甚一日,聖念憧憧,責躬求助,靡不用極。我殿下,親爲臨門,周諮臣工,今又臨殿,莫非不遑逸之聖意矣。臣等職在三公,雖日被召接,臣等無一報效,徒忝重任,今日招災,安知不由於臣等乎?以臣等處此任,眞可爲招災之一端,今日之不雨,莫非臣等之責。若以救灾言之,先罪臣等,仰答天心,使百僚警惕焉。思穆曰,臣等無一半報效,徒損國體,早賜處分,可爲弛災之道,故敢此仰達矣。上曰,以辭免爲奏乎?載瓚等曰,然矣。上曰,昨日朝參時,亦爲辭免,而今又必欲辭免,萬萬過矣。大臣必欲辭免,則自上,當先自責躬之不暇,豈可以此而每每辭免乎,得無不誠之嫌乎?卿等言過矣,過矣。載瓚曰,常參與次對較重,臣等無一補益,故敢陳數事,仰達矣。載瓚曰,頃因三道儒生上言,請故重臣文景公朴忠元,追配寧越六臣祠,有大臣收議之命矣。忠元,以文章德望,蔚爲國朝藎臣,而至於爲莊陵純忠苦節,與六臣,跡異而心同,撰告文而寓哀怨之衷,發宵寐而著靈異之徵,至今使越中士女,語到必涕,隣端廟弓劍之鄕,配六臣俎豆之室者,廷議士論,誰曰不可?而但上言法意,若非四件,則無得猥徹,今以三道多士,蹕路聯訴,不但有違法禁,論以士習,亦甚駭異,狀頭儒生,令成均施罰,上言內辭意,今姑置之,何如?上曰,依爲之。出擧條載瓚曰,昨因尙瑞院郞官所懷,皇朝御賜繡符驗,移奉當否,有令廟堂稟處之命矣。皇朝舊賜之物,惟此一片繡文,則尊弆之道,尤爲自別,而委諸本院,與他符牌,混置於塵陋之中,誠爲未安,移奉於敬奉閣皇朝舊蹟所奉處,而禮曹堂上及本院正,擇日陪進,同爲擧行似好,故敢此仰達矣。上曰,依爲之。出擧條載瓚曰,黃海道·帥臣,昨已下批矣,竝令不多日內辭朝赴任之意,申飭,何如?上曰,依爲之。出擧條載瓚曰,卽見京畿監司權常愼狀啓,則刑曹發配罪人,雇人換配,到稷山縣,始爲發覺,致有該道登聞之擧矣。罪人之替人換配,前所未聞,萬萬驚駭,而沿路三邑守令之矇不覺察,俱合重勘,而此時畿邑,遞拿可悶,待秋成,令該府,捧現告拿勘,道臣亦不可無警,推考,何如?上曰,依爲之。出擧條載瓚曰,儀仗·鼓吹,多有新制之創設者,而樂工鼓吹及儀仗軍,皆是東西烏合之卒,近來則長時待令,在所軫念,且儀仗等物,別無大有關係,而多是近來創出,臣意,則雖小事,毋革舊法,毋創新規,必爲率由舊章,依前爲之似好,故敢此仰達矣。上曰,大臣奏事已畢,則先退,可也。勉兢進伏奏曰,門卒朱捧,雖已置之,靑衣則自來服色,冬節襦衣,亦以靑染爲之似好矣。上曰,雖是素有,一竝除之,依前擧行,可也。上曰,臺臣進前。英發·達兼·學濬等,啓曰,請正法罪人鏔,亟施孥戮之典。上曰,不允。出擧條英發等啓曰,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基竝,令王府,設鞫嚴問,期於得情,夬正典刑。上曰,不允。出擧條英發等啓曰,請周爀,亟令王府,嚴鞫得情,快正典刑,上曰,不允。出擧條英發等啓曰,請亟下三啓依允之傳旨,令該府擧行焉。上曰,不允。出擧條英發等啓曰,請物故罪人基讓子寵億,姑先施以竄配之典。上曰,不允。出擧條英發等啓曰,請古今島定配罪人李東萬,亟令王府,設鞫嚴問,上曰,不允。出擧條英發等啓曰,請物故罪人國仁支屬應坐之類,亟施島配之典,上曰,不允。出擧條英發等啓曰,請朴紀淳,亟令王府,拿來嚴問,以重鞫體。上曰,不允。出擧條英發等啓曰,新除授司諫院行大司諫鄭尙愚,時在京畿楊州地,請斯速乘馹上來事,下諭。上曰,依啓。出擧條學濬曰,人君對越之道,固當以實,不可以文具,況今皇天譴怒之時,其恐懼修省之實,尤倍於常時矣。竊以近日政令之已著於朝紙者觀之,則凡群下奏達,事屬救瘼,則以稟處循例賜批,事係勉德,則以體念一體優批,事過之後,便成休紙,未聞有實效,恐有欠於實心行實政之道也。群下所奏,豈無可否於其間耶?事之當吁咈處,則初不允從,可也。旣合都兪,則快賜施行,俾一世之人,咸曰大哉一哉,則人心所仰,天意可知,此亦有助於對越以實之道矣。伏願深留聖念焉。上曰,言固好矣。出擧條上命退,豐烈·湜·齊聞·龍秀,下殿分左右序立於門內,承史·閣臣以次退出。
辛未四月十八日午時,上御延英殿。召對入侍時,參贊官愼宜學,持詩傳第三卷,侍讀官金啓溫,持詩傳第三卷,檢討官徐長輔,持詩傳第三卷,假注書沈湜,持詩傳第三卷,記事官朴齊聞,持詩傳第三卷,記事官李龍秀,持詩傳第三卷,以次進伏訖。上命開卷讀之。啓溫讀,自魏一之九,止不可考矣。上曰,下番讀之。長輔讀,自糾糾葛屨,止十畝之間二章章三句。上曰,文義陳之。啓溫曰,魏國,卽先聖之遺風,而其俗儉嗇而褊急,變風之最下者也。程夫子,論園有桃章曰,憂深思遠,此章專戒其國小而無政,雖有政之時,不可不憂深思遠,大易所謂繫于苞桑者也。今時不可不謂升平,而只思升平之樂,不思戒懼之意,則恐非致太平之術矣。近來則連年飢饉,旱災太甚,四邑未免告歉,不可不深憂遠慮。伏願殿下留意焉。上曰,下番陳之。長輔曰,魏本舜·禹故都,而民貧俗儉,葛屨章則過於儉嗇,汾沮洳則儉不中體,節儉非不好矣,而儉嗇太過,則反爲不中矣。舜之陶河濱,禹之惡衣服,莫非先聖之儉德,而遺風終至於儉嗇。伏願於此等處,深加體念焉。上曰,參贊官陳之。宜學曰,園有桃章,詩人譏其國小無政,無政者,無善政之謂也。雖以今言之,國有善政,然後八域民生,可以永賴。伏願殿下,於善政處留念焉。上曰,汾沮洳,園有桃章,皆言儉嗇,不可以儉而過於嗇,亦不可以奢而失其儉,何以則儉而得中耶?啓溫曰,禮與其奢也,寧儉,此言其寧儉無奢之意,而儉而過嗇,則無異於奢而失其中矣。宜學曰,玉堂所奏固好矣,而奢之弊,有甚於儉之弊。當今急務,專在於抑奢靡而尙儉德,不患儉嗇之過,而必以祛奢侈,爲第一務,則爲國家長遠之道矣。上曰,儉則好矣,而儉而過嗇,則未免於謀利矣。上命掩卷,命玉堂先退,啓溫等退出,又命退,承史以次退出。
上在慶熙宮。停常參·經筵。
權晙啓曰,行大司憲李直輔,執義宋啓榦,在外,掌令李英發·牟達兼,持平姜學濬呈辭,林處鎭未署經,監察茶時之意,敢啓。傳曰,知道。
宋知濂啓曰,明日常參·經筵,取稟。傳曰,停。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,京畿水使李石求下直,長弓一張,長箭一部,片箭一部,筒兒一箇賜給。
傳于宋知濂曰,召對爲之。
傳于洪義浩曰,在院承旨,持公事入侍。
傳于宋知濂曰,七次祈雨祭,進定於明日。
宋知濂啓曰,今日祈雨祭,齋戒相値,視事頉稟之意,敢啓。傳曰,知道。
以香室祈雨祭,傳香單子,啓,親傳香爲良如敎。
傳于任厚常曰,雲寶劍置之。
傳于任厚常曰,出宮門路,以廣達門爲之。
傳于宋知濂曰,禮房承旨,與坐直下位承旨,分詣受香所,奉審摘奸以來。
傳于權晙曰,刑工換房。
宋知濂啓曰,左右史,不可不備,別兼春秋李紀淵,卽爲牌招入直,何如?傳曰,允。
權晙啓曰,卽者義禁府都事來言,各司坐起,勿拘齋日公故,爲之事,命下矣。本府時囚罪人金允光·李福麗·李東善捧供,趙寔,保放罪人申大偀·洪羲祖照律,當爲擧行,而判義禁韓晩裕服制,照律則次堂,例不得擧行云,何以爲之?敢稟。傳曰,令次堂擧行。
諭被災各道四都祈雨設行處民人等處綸音。王若曰,嗚呼皇天,降災小子,國家多慮,民庶靡安,職究其由,實在我躬。噫,小子之心,直有一端懇懇惻惻之爲民一念而已,爾等,必知之矣。而無奈百虞溢目,萬事叢脞者,猶必誠有所不足也,焉可以一人之無過,歸之於天耶?此亦小子之咎也。反而思之,況初有是過而受之天災者乎?然則尤是予之咎也明矣。予旣以發微始言矣,豈不布哉?惟我祖宗,投艱遺大,厥屢百年以來,重熙屢洽,百穀豐登,袞躬無闕失之嘆,朝野無荒廢之業,庶幾至于予躬,雖以守成言之,恃國初創業之勤苦,必不至於流涕嘆息之境。而自小子叨位以來,夙宵憂懼,而不能以一事一政,報答先王之宏模,俯察臣民之仰望者,此是予之大咎也。且百僚恬嬉,小大因循,積年成憲,不能奉守,至於等夷滅亂,名分掃地,此亦予不能躬率之致也,此亦予之大咎也。有一於此,國不能安持,況兼此兩者乎?是所謂萬語一矣。今日之上自大臣,下至群工,尙有所依之望之者,惟在爾等之勿以飢饉動其心,凶歉易其土相慰奠居,恭俟天命,予雖不敏否德,責躬痛悲,思所以保民之道,則足可以保目前之急。天必俯鑑小誠,自有感應之道。咨爾衆民,非海東之民歟,亦非被列朝至德至化之民歟?嗚呼,后非民罔與守邦,民非后罔與仰戴。予言不虛矣,予言不虛矣。玆遣近侍之臣,先宣此意,咸須知悉。道伯·守臣,以此宣布列邑,曉諭坊曲,俾無一民不知之弊。
諭五部民人諭音。王若曰,惟天惟祖宗,至仁隆盛,聖德光烈,閭里無嘆愁之聲,百姓擧安堵之業,四百年來基本永鞏,至斯太平,其誰之恩歟?小子不敏,小子否德。今日亢旱,孔甚且極。靜言厥由,嗚呼嘆哉。惟爾五部邦曲之民,豈非仰哺於列朝?受澤於聖世之遺民也,思此必知不可撓擾,而使國家多艱也決矣。予言及此,猶若忘寡躬之所失,責衆民之愚蚩矣。雖然,堯·湯大聖也,有洪水桑禱之憂事。予旣否德,豈無致災之理,玆以漢城判尹,宣諭此意。爾等各安其業,少勿驚慮,以慰予一分之心。
以京畿監司權常愼狀啓,雨澤事,傳于任厚常曰,今日午後,得雨霏灑,猶甚怳然,繼此霈下,方切俟待,各近邑農形,先爲馳啓,其外遠邑,一體隨續登聞事,分付。
以全羅監司李相璜狀啓,各邑稅大同船裝發事,傳于金相休曰,大同發船申飭,前後自別,常能遵其度支之節目而行之乎?令廟堂,更加開諭於海郡大同之道。
以全羅監司李相璜狀啓,遺棄兒留養事,傳于金相休曰,遺棄兒,申飭,前後不啻緊重,此後,益加惕念事,分付。
以咸鏡監司趙德潤狀啓,民弊別單上送事,傳于金相休曰,各邑弊瘼登啓命下之後,今始上送,雖以道路稍開,如此之致,而道臣之事未安矣,推考。
以咸鏡監司趙德潤本道民弊別單,傳于金相休曰,五條陳奏,極爲切要,令廟堂,卽爲稟處,俾有實效。
以咸鏡監司趙德潤狀啓,祈雨祭設行事,傳于宋知濂曰,祈雨設行之際,各別虔誠事,分付本道。
以全羅監司李相璜狀啓,農形事,傳于宋知濂曰,農形若是,多幸,益加申飭勸勉之方事,分付該道。
以全羅監司李相璜狀啓,各邑飢口分賑事,傳于金相休曰,此道設賑,成命之後,顧南之心,嘗每不弛矣。今見狀辭,良覺幸然,然譬如急流之水,以土防築,末終不知中,漸次散決之弊,不可不念,益勉來頭奠接之方,各別留意事,分付該道。
以江華留守尹致性狀啓,祈雨祭設行事,傳于宋知濂曰,各別致誠爲之事,分付該都。
以江華留守尹致性狀啓,田稅船護送事,傳于金相休曰,大同申飭,已諭湖南狀啓,護送之善,無異當初之發船勤精,益加留意於護送事,分付江華府。
以慶尙右兵使元永胄狀啓,捉虎申飭事,傳于任厚常曰,捉虎除害之方,因此申飭,各付于各邑鎭營。
以始興縣令閔師寬,水原判官金在三,振威縣令權溶等,拿處傳旨,傳于權晙曰,竝以流三千里律收贖。
任厚常,以都摠府言啓曰,副摠管李庚運,以同知義禁府事,本府坐起晝仕出去之意,敢啓。傳曰,知道。
權晙,以刑曹言啓曰,取見典獄署參奉金原淳所懷,卽恤囚審理,疎鬱伸枉事也,纔因曹郞之所懷,已有首堂之覆啓,今無容更爲論列,依日前覆啓施行,何如?傳曰,允。
京畿水使李石求敎書。王若曰,思切聽鼙,疇當專一方之責。才合制閫,爰畀統三道之權。惟簡予心,奚待僉擧。眷彼西徼巨鎭,實我東土重防。關隘接納日之鄕,地形最要於控制,樓船戒陰雨之備,戎政必貴於修明。伊來衆瘼之滋生,以致百度之弛廢。昇平已久,軍情一任其疎虞,遞易相仍,營務未暇於善治。嗟凋瘵之若是,繄倚毗之屬誰?惟卿,簪紳名門,鞱鈐令望,家庭播克肖之譽,前後之注意已深,言實有相孚之休,中外之歷試殆遍。展才器於盤錯之地,何適不當?著儒雅於韎韋之場,厥有所守。玆授卿以京畿水軍節度使·兼三道統禦使·喬桐府使,卿其克恢良策,祗服寵章。推轂之隆眷猶存,可不殫力?點船之舊規是勉,亦宜盡心。其他稟裁通變之得宜,惟在弛張區劃之各適。於戲,高牙大纛,庶勉北平之臨秋,緩帶輕喪,休事南樓之對月。故玆敎示,想宜知悉。知製敎李鼎秉製進。
辛未四月十九日辰時,上御延英殿。召對入侍時,參贊官洪義浩,持詩傳第三卷,侍讀官金啓溫,持詩傳第三卷,檢討官徐長輔,持詩傳第三卷,假注書尹豐烈,持詩傳第三卷,記事官朴齊聞,持詩傳第三卷,記事官李龍秀,持詩傳第三卷,以次進伏訖。上開卷命讀。啓溫讀,自坎坎伐檀,止詩傳大全卷之五。上曰,文義陳之。啓溫曰,伐檀章,彼君子兮,不素餐兮云者,素餐,猶言空食也,以士而言,則徒事哺啜,不能讀書求志者,是素餐也。以仕者而言之,則懷祿保位,不能當官盡職者,是素餐也。至若人君,以四海之富,爲一己之養,輕煖足於體,肥甘足於口,而所行之政令,不能相稱於自奉,則其爲素餐,孰大於是?孟子答公孫丑,不耕而食之問,有曰其君用之,則安富尊榮,不素餐兮,孰大於是,安富尊榮,雖以人臣言之,而以人君言則其安富尊榮,又有過於人臣者,一或素餐,則反不能保有其安富尊榮矣。昔宋臣范仲淹,每日計其一日所奉養飮食之費,與其一日所爲之事,與之相稱,則終夜安眠,不與相稱,則終夜不寢,仲淹一匹夫耳,省察之工,尙如彼矣。伏願聖上,內自存省,必於政令施措之間,深念詩人素餐之戒,必使一政一令,無所歉於聖心,是亦進學上工夫矣。上曰,下番陳之。長輔曰,碩鼠章大旨,民困於貪殘之政,托言大鼠害己而去之,蓋安土重遷,卽民之常情,而流離顚連,是豈民之所欲爲者哉?今此棄其鄕里,散而之他,而猶謂之樂土。樂土則其在鄕里,而爲貪殘之所困迫,不堪其苦,可以知之矣。然而只以大鼠托言,不忍以失政斥言者,蓋其魏俗,猶有先聖之遺風故耳。貪殘之政,實爲生民切骨之苦弊,故臣於向日,因文義另加懲貪之意,有所仰達。而近年以來,民生之困悴,去而益甚,若値歉荒,則男負女戴,顚于溝壑,其不忍聞不忍見之狀,已無可言矣。雖緣凶年之無以資生,而間或爲貪墨之政所困迫,不堪其苦,以至流離失所矣。自今以後,另飭守宰之臣,倍加懲貪之典,俾生民安堵樂業,樂歲而有終身之飽,凶年而無流離之患。民惟邦本,本固邦寧之休,其在斯歟?伏願深留聖意焉。上曰,參贊官陳之。義浩曰,臣則無可達者矣。上曰,碩鼠章,先言食黍,次言食麥,亦有層節耶?啓溫曰,似是叶韻矣。長輔曰,以小註食黍不足而食麥,之食麥不足而食苗之說觀之,則似言其貪政之日甚矣。上曰,民困於貪殘之政,則其時政令,何爲而然耶?且以今日言之,爲字牧者,亦有貪殘耶?啓溫曰,民困貪殘,至有此詩,則其時政令,不言可知。至於近日,則朝家憧憧之念,豈欲使守宰,有貪殘之政,而紀綱不古,廉恥都喪?今之守宰,亦豈無貪殘者乎?此則惟在於嚴飭道伯,克行黜陟之政,而下番所奏懲貪之政,甚好,此正今日之要務矣。上命掩卷,玉堂先退,啓溫等退出。上曰,旱災太甚,朝晝淸冷,不知得雨於何時,甚悶然矣。義浩曰,日候乖宜,雨意尙漠,下情誠焦迫矣。上曰,祈雨祭,今日爲幾次乎?義浩曰,七次矣。上曰限幾次爲之乎?義浩曰,十二次矣。上曰,十二次後,雖未得雨,更不設行乎?義浩曰,然矣,今日祈雨,雖伏承進定之命,而此後則節次漸至重大,秪當依日限設行矣。上曰,節次,何如?義浩曰,末則至有閉南門開北門之擧矣。上曰,近年無此擧乎?義浩曰,然矣。上曰,蜥蜴祭,何處設行乎?義浩曰,慕華館池邊矣。上曰,第九次也。義浩曰,繡符驗,昨日移奉于敬奉閣矣。上曰,符驗之樣,何如?義浩曰,如敎命軸樣,而上有驛路給馬等文字,中則畫二馬,下有年號,安以制誥之寶,而萬曆賜送二軸,至今鮮明,洪武賜送符驗,亦雖久而不至破傷矣。上曰,給馬則大明驛馬乎?義浩曰,似是皇朝時,使行往來,持此符驗矣。義浩曰,五月望拜禮不遠矣,考之禮曹謄錄,則英廟朝,行禮於崇政殿月臺,而其時則無闕字牌奉來之擧矣。上曰,然則以虛位擧行好矣。義浩曰,今番進饌儀軌,頃有撰次之命,而己巳年進饌儀軌,自內閣撰進,無自禮曹撰進之例云矣。上曰,今番則只以謄錄置之好矣。仍命退,承史以次退出。
辛未四月十九日辰時,上御爲善堂。在院承旨,持公事入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書尹豐烈·沈湜,記事官朴齊聞·李龍秀,以次進伏訖。上命讀公事,諸承旨,讀公事訖。義浩曰,當此悶旱之時,聖上連日憂勤,而各司公事坐起,若値齋日與殿座,則不得爲之,何以爲之乎?上命書傳敎曰,各司坐起,勿拘齋日公故爲之。仍命退,承史以次退出。
辛未四月十九日午時,上詣崇政殿月臺。祈雨祭親傳香入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書尹豐烈·沈湜,記事官朴齊聞·李龍秀,直提學洪奭周,以次侍立。時至,通禮,跪啓請外辦,上具翼善冠·袞龍袍,乘輿出興泰門·顯謨門·廣達門,入崇政門詣月臺。通禮,跪啓請降輿,上降輿就縟位。知濂,奉香祝跪進,上親受,傳授楮子島獻官金啓洛。通禮,跪啓請乘輿,上乘輿出崇政門,由廣達門·顯謨門·興泰門還內。諸臣以次退出。
上在慶熙宮。停常參·經筵。
午時,灑雨下雨,測雨器水深一分。
上詣右文閤後,內閣·政院·玉堂·藥房口傳問安。答曰,知道。
藥房提調沈象奎,副提調洪義浩,啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
權晙啓曰,行大司憲李直輔,執義宋啓榦,在外,掌令李英發·牟達兼,持平姜學濬,呈辭,林處鎭未署經,監察茶時之意,敢啓。傳曰,知道。
宋知濂啓曰,明日常參·經筵,取稟。傳曰,只晝講。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪義浩啓曰,知敦寧李集斗,除拜後過三日不爲出肅,依定式,推考警責,仍卽牌招察任,何如?傳曰,允。
任厚常,以都摠府言啓曰,今日入直軍兵等,內中日習射技放,中日廳修改間,姑爲停止,而內入番禁衛軍,外中日試射放次,請出標信,傳曰,知道。
宋知濂,以禮曹言啓曰,傳曰,八次祈雨祭,進定于再明日事,命下矣。二十三日八次祈雨祭,進定於今二十二日,南壇雩祀壇,遣重臣虔誠設行事,知委,何如?傳曰,允,益致敬,可也。
傳于宋知濂曰,八次祈雨祭,進定于再明日,今日齋宿于右文閤,明日當親傳香祝,該房知悉。
傳于任厚常曰,出宮門路,以廣達門爲之。
宋知濂啓曰,明日祈雨祭齋戒相値,視事頉稟之意,敢啓。傳曰,知道。
傳于洪義浩曰,發遣吏郞,諸執事淸齋與否,摘奸以來。
以黃海道假都事海州判官沈能岳狀啓,道內農形及祈雨祭速爲設行事,傳于宋知濂曰,觀此狀啓,極爲未能,各別惕念於祈雨之時事,措辭分付。
以黃海道瑞興府慰撫宣傳官李顯英狀啓,本府寡女朴召史,焦爛致死,葬需助給事,傳于金相休曰,聞之惻然,別加給典事,分付。
以咸鏡監司趙德潤狀啓,定平府民家失火事,傳于金相休曰,聞極矜惻,元恤典題給之外,各別慰撫事,分付。
以黃海道假都事海州判官沈能岳狀啓,谷山府民家失火事,傳于金相休曰,聞甚矜惻,使之各各慰撫事,分付。
權晙,以義禁府言啓曰,始興縣監閔師寬,水原判官金在三,振威縣令權傛等,拿處傳旨,傳曰,竝以流三千里律收贖事,命下矣。謹依傳敎內辭意,閔師寬·金在三·權傛等,竝以流三千里律,收贖事,命下矣。謹依傳敎內爲意閔師寬·金在三·權傛等,竝以流三千里律收贖之意,敢啓。傳曰,知道。
權晙,以義禁府言啓曰,卽接月令醫員金宗漢手本,則時囚罪人李東善,素患疝症,猝然添劇,四肢厥冷,有時昏窒,食飮全却,症形危篤,實有難保之慮云。罪人病勢如此,則一邊保放,一邊草記,曾有定式矣。李東善,姑爲保放之意,敢啓。傳曰,知道。
權晙,以義禁府言啓曰,保放罪人申大偀·洪羲祖,還囚照律以入之意,敢啓。傳曰,知道。
禁府啓目,重林察訪李福麗原情云云。問目內辭緣,泛稱遲晚,刑推得情,何如?判付啓,除刑推議處爲良如敎。又啓目,前黃海兵使李東善原情云云。傳旨內辭緣,泛稱遲晚,所當請刑是白乎矣,曾經閫帥,勿爲請刑,載在大典通編,議處,何如?判付啓,依允。又啓目,中官金允光,原情云云。傳旨內辭緣,泛稱遲晚,所當請刑是白乎矣,長番內侍,勿爲請刑,載在大典通編,議處,何如?判付啓,依允。又啓目,前府使盧尙樞,原情云云。問目內辭緣,泛稱遲晚,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目粘連,假注書洪羲祖矣,本府議啓內,堂后假官,固當擇差,而擬入之際,不能審愼,以此照律罪,四十收贖,附過還職,私罪,奉敎依允爲旀,功減一等爲良如敎。又啓目粘連,城山鎭別將趙寔矣,本府議啓內,歲暮赴任,且値歉荒,還餉之六十石未捧,容或無怪,而揆以糴法,不可無罪,以此照律,罪杖八十收贖,奪告身三等,私罪,奉敎依允。又啓目粘連,前黃海兵使申大偀矣,本府議啓內,武臣當官,不敢言私,飭敎何等截嚴,而辭朝命下之後,托病不膺,事體所在,誠甚駭然,以此照律,罪杖一百收贖,罷職不敍,私罪,奉敎依允爲旀,功減一等一等爲良如敎。
掌令牟達兼疏曰,伏以臣冒居臺地,亦此踰月,而人旣儱侗,言又拙訥,一番陳疏,未免庸常,屢次登筵,略陳所懷,其言雖出於弭災之一道,而所對不過隨衆之恒談。臣退而思之,自顧歉然,不敢以每承恩批,徒爲榮感,卽伏見大司諫鄭尙愚之疏,則其論近日求助下敎後,堂箚之外,臺閣之臣,一無進詣公車爲言,此未必單指臣一人而言,而臣亦臺臣中一也,則慙恧歉悚,顧當,何如?噫,上天示警,亢旱爲災,聖衷渴悶,昌言屢求,凡在廷班,孰非可言之會?而況如臣者,名添臺銜,職稱言責,尤當俯竭微誠,仰副聖念,而駑質蔑如,驢技已殫,則今於諫臣之論,祗增撫躬之愧,且臣蒲柳之資,望秋先衰,狗馬之質,比日添劇,旅次呻痛,氣息凜綴,筋力奔走,亦無其望,情旣如彼,病又若此,以歉以悶,無望供職。玆敢略具短章,仰瀆崇聽。伏乞聖慈,特遞臣職,以伸公議,以安私分,千萬幸甚。臣於乞免之章,不宜贅及他說,而目今亢旱,愈往愈熾,天之降災,必有所由,或恐有甚幽鬱,上干天和,降災之異,若是孔棘耶?噫,海西一道,被旱尤甚中,谷山亂民,殲魁赦脅,而惟其纔經大獄,興訛煽動,無辜平民,必當鳥駭魚竄,苦避罟網,流離廢業,不奠厥居。夫然則足可爲干和之一端,向日筵中,有以谷山慰諭使差送事陳白者,此誠慰谷山一邑之民,而或可爲弭亢旱三月之災者。伏願聖上,亟從筵臣之請,差送侍臣,俾盡安接之方焉。臣無任云云。省疏具悉。所陳當留念,爾其勿辭察職。
辛未四月二十日申時,上詣右文閣。齋宿入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書尹豐烈·沈湜,記注官李仁迪·洪宅柱,直提學洪奭周,以次侍立。時至,通禮,跪啓請外辦,上具翼善冠·袞龍袍,乘輿出興泰門·顯謨門·廣達門,由金商門·寧善門,入齋室。承史及侍衛諸臣,以次詣閣。
上在慶熙宮。停常參,只晝講。
建明門殿座罷還內後,內閣·政院·玉堂·藥房口傳問安。答曰,知道。
權晙啓曰,行大司憲李直輔,執義宋啓榦,在外掌令李英發·牟達兼持平姜學濬,呈辭,林處鎭未署經,監察茶時之意,敢啓。傳曰,知道。
宋知濂啓曰,明日常參·經筵,取稟。傳曰,只晝講。
任厚常啓曰,來二十五日朝參日次矣,敢稟。傳曰,知道。
傳于宋知濂曰,召對爲之。
傳于權晙曰,今日當親臨建明門,疎決禁府刑曹時囚,大臣命招,禁府·刑曹堂上及兩司竝牌招,侍衛以入直全數磨鍊,雲寶劍置之,出宮門路,以寧善門爲之。
傳于權晙曰,判義禁·刑曹判書,竝許遞,前望單子入之,待下批牌招察任。
判義禁前望單子入之,曺允大落點。
刑曹判書前望單子入之,金履度落點。
傳于權晙曰,禁府時囚李東善·盧尙樞·李福麗·金允光,竝特放。
傳于權晙曰,刑曹囚徒中,殺獄被告罪人趙元福·趙元喆,殺獄干連罪人安正彬·金召史,僞造帖文罪人李學秀·朴增祿,竝特爲放送。
傳于愼宜學曰,留院上疏,入之。
洪義浩啓曰,假注書尹豐烈,身病猝重,勢難察任,今姑改差,何如?傳曰,允。
尹豐烈改差,代以李魯秉爲假注書。
以掌令牟達兼,持平姜學濬牌不進罷職傳旨,傳于權晙曰,只推。
以京畿監司權常愼狀啓,祈雨祭設行事,傳于宋知濂曰,京師旣已催行,畿邑速致誠敬事,分付。
以公忠監司元在明狀啓,祈雨祭設行事,傳于宋知濂曰,各別虔誠事,分付。
以江原監司洪義謨狀啓,祈雨祭設行事,傳于宋知濂曰,各別致誠設行事,分付。
以江華留守尹致性狀啓,祈雨祭設行事,傳于宋知濂曰,連致誠敬事,分付。
以全羅監司李相璜啓本,罪人朴百連金溝縣到配事,傳于權晙曰,撥路申飭,不啻申嚴,如是遲滯,萬萬未安,從重推考。
以刑曹殺獄罪人鄭有寬·朴聖恒·獄案,傳于權晙曰,兩囚不無可原之端,特爲減死定配,可也。
愼宜學,以賑恤廳言啓曰,東部往十里二契任掌安成得,今月二十日,本洞路傍,得一歲遺棄女兒,同里居良人李召史,欲爲收養,北部宣惠廳契任掌南福伊,今月二十日,本洞路傍,得二歲遺棄女兒,同里居良女趙召史,欲爲收養,貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
洪義浩,以吏曹言啓曰,今此雩祀壇祈雨祭獻官前判書金在昌,時無職名,令該曹,口傳付軍職,何如?傳曰,允。
兵曹口傳政事,大護軍單金在昌。
任厚常,以都摠府言啓曰,副摠管鄭晚錫,以刑曹參判,本曹坐起晝仕出去,而逐日赴坐,煩稟未安,入番間除草記往來之意,敢啓。傳曰,知道。
權晙,以刑曹〈言〉啓曰,以殺獄罪人鄭有寬·朴聖恒等,獄案,傳曰,兩囚,不無可原之端,特爲減死定配可也事,命下矣。依傳敎,罪人鄭有寬慶尙道晉州牧,朴聖恒平安道咸從府,竝減死定配,卽爲押送之意,敢啓。傳曰,知道。
掌令李英發疏曰,伏以臣向於承召入城之日,伏承會同陳箚之命,急到朝房,方擬構上一箚矣。因登賓筵,仰陳所懷,雖思罄竭愚悃,只是陳腐數語,退出之後,宜卽修上文字,極言竭論,仰副求助之聖意,而因循多日,始以草草一疏,未免塞責,恩批之降,雖極感惶,狂愚之陳,猶屬晚後。以是循省,方切悚恧,物論之至,實所甘受,不職之罪,臣何敢逃?伏乞聖明,亟賜鐫削臣職名,以警具僚,以存臺體焉。臣不敢以言官自居,而螻蟻之忱,不能自已,玆附一言,仰塵天鑑,惟聖明垂察焉。臣竊伏念在上之天,惟以民心爲己,故民心懽喜,則天亦悅豫,民心怨咨,則天亦譴怒,休咎之應,捷於影響。是以古之聖王,所以克享天心之道,不求之於空然蒼然,而求之於在下之民。今我殿下,一念憂民,如是其懇至,則其於事天之道,可謂至矣。而猶未至於克回天意,果何故也?臣未敢知軫念之澤雖至,而德惠猶未盡究,欽恤之意雖切,而幽鬱或未得伸歟?奠濟之策,迨無虛日,疎釋之典,靡不用極,而天怒猶未已,則民心槪可知已。以是而推之,則臣竊恐殿下今日修省之方,猶有所未至,故孚應之理,如是其愈邈也。伏願殿下,隨事加警,反躬益力,深軫懷保之策,以爲寅畏之實,以今日所以畏天憂民之意,念念不已,渙發而爲恩綸,措施而爲實惠,無一言之不行,無一令之不信,推是心以往,弭災導和,特一轉移間事,惟殿下,懋哉懋哉。臣無任云云。省疏具悉。所陳留念,爾其勿辭察職。
辛未四月二十一日卯時,上詣崇政殿月臺。祈雨祭親傳香入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書尹豐烈,沈湜,記注官李仁迪·洪宅柱,直提學洪奭周,以次侍立。時至,通禮,跪啓請外辦,上具翼善冠·袞龍袍,乘輿出泰寧門·寧善門·金商門,入崇政門,詣月臺。通禮,跪啓請降輿,上降輿就縟位。知濂,奉香祝跪進,上親受,傳授南壇獻官金履翼。知濂,奉香祝跪進,上親受傳授雩祀壇獻官金在昌。上命義浩,書傳敎曰,禮房承旨,馳詣受香所,奉審摘奸以來。通禮,跪啓請乘輿,上乘輿,出崇政門,由廣達門·顯謨門·興泰門還內。諸臣以次退出。
辛未四月二十一日辰時,上御延英殿。召對入侍時,直提學洪奭周,持詩傳第四卷,參贊官權晙,持詩傳第四卷,侍讀官李志淵,持詩傳第四卷,檢討官李泳夏,持詩傳第四卷,假注書沈湜,持詩傳第四卷,記注官李仁迪,持詩傳第四卷,記注官洪宅柱,持詩傳第四卷,以次進伏訖。上命開卷讀之。志淵讀,自唐一之十,止蟋蟀三章章八句。上曰,下番讀之。泳夏讀,自山有樞,止章八句。上曰,閣臣讀之。奭周讀,自揚之水,止章四句。上曰,參贊官讀之。晙讀,自椒椰之實,止二章章六句。上曰,注書讀之。賤臣讀,自綢繆束薪,止三章章六句。上曰,上番讀之。仁迪讀,自有杖之杜,止二章章九句。上曰,下番讀之。宅柱讀,自羔裘豹祛,止章下不敢强解。上曰,文義陳之。志淵曰,有杖之杜章,卽詩人無兄弟自悲之辭也。第以鰥寡孤獨四窮言之,則無兄弟者,尙不與焉。此詩所謂無兄弟者,尙云悲矣。況四窮無告之民乎?故文王發政施仁,必先此四者,詩云哿矣富人,書云不虐無告,惠鮮鰥寡,故孟子之告齊宣王,必以四窮爲首者,此也。雖以今日言之,聖明在上,而方今民憂溢目,兩西民事,飢饉已判,平民尙難自保,況四窮之民乎?我殿下,日前宣下綸音於四道,別遣近侍,辭旨懇懇切切,實類漢文擬春之詔也,如春噓物茁,導達和氣。而近來飢饉癘疫,死亡相繼,鰥寡孤獨,依歸無所,上天之冥應尙遲,下民之艱虞方切。伏願於此等處,深加體念焉。上曰,下番陳之。泳夏曰,唐風一篇,有堯遺風,而蟋蟀章良士瞿瞿,蹶蹶休休,語有次序,瞿瞿是却顧之意也,蹶蹶是敏動之意也,休休是安閑之意也。始以瞿瞿而戒其太康,次以蹶蹶而敏於事爲,終焉休休而致此安閑,非但爲燕飮時相戒,君子之進學,皆有此三序,學問始之於誠意正心,而其效終至於安閑之境。今殿下,當悶旱之時,夙宵憂勤,恐懼修省,親祭社壇,圭璧載擧,側席求賢,懋積誠意,亦豈無上天感應之理哉?大抵休休功效也,蹶蹶工夫也,自瞿瞿而至於蹶蹶,自蹶蹶而至於休休,則此在殿下進學之工耳。伏願於等處留念焉。上曰,閣臣陳之。奭周曰,蟋蟀章,可見唐堯遺風,而此言農務方畢,無所可憂,而尙云職思其憂,至於治國,尤豈可安而忘危哉?目今民憂浩大,旱乾孔酷,前冬無積尺之雪,春夏無盈寸之雨,兩西兩麥,辨凶無疑,若過數日不雨,則秋成無望,年前當屢豐之餘,尙有罄竭之歎,而僅免大憂,今異於是,公私之儲蓄俱空,民國之事,將不知至於何境,豈不大可懼哉?在唐之時,尙云職思其憂,況此時乎?在人民尙云職思其居,況人君而爲赤子之父母乎?俄者下番所陳之言,必以瞿瞿蹶蹶,爲陳勉者,誠甚切當,古人有言曰,應天以實,不以文,動民以行不以言,我殿下日前絲綸,宣布四道,民皆扶杖往聽,若將有蘇,德意非不至矣,而若不以實做去,則此所謂動民以言也。民雖至愚,徒知以言而不見其實,則得無近於文具之嫌乎?當此悶旱之時,殿下臨門決囚,審理放送,不過輕囚數人,且下關飭于各道,自然動費時日,如此而欲解皇天譴怒,則將不知至於何時也?漢明帝時,楚獄多濫,寒朗極言寬恤之典,言甚切至,明帝惻然感悟,夜起彷徨,多所降宥,我朝肅廟,社壇祈雨,親幸金吾,果得滂沱之喜。粵在先朝,京外殺獄疎決之擧,凡係重囚,非自下之所可擅行者,親自疎決,所以有應天之實也。若有司之臣,則拘於法律,徒用循例,不可以此而致得雨之效也。向日朝參時,大臣,以谷山慰諭事仰達,而至今無成命,臣意則慰諭反不急也。谷山纔經大變,四十餘人,一朝殆盡,此是升平時罕有之事也。通一邑經變之民,多有失業,又値旱災。伏願特用寬大之典,誕垂哀矜之詔,俾有實效,以盡其瞿瞿蹶蹶之意,則夫何患一霈之尙遲也?伏願深加留念焉。上曰,言甚好矣。上曰,參贊官陳之。晙曰,閣臣所奏,極爲切當,而刑獄之說,小臣頃於夜對仰達矣。大抵旱災,屬於火鬱,而幽鬱之氣,多在於刑獄,卽今求雨之方,莫急於疎鬱一事,京外獄案何限,而執法之官,每從深峻,不容闊狹於其間?伏願殿下,就其京外獄案,先自秋曹重囚,特爲審理,如有一分可原之道,則傅之生道,俾使積年幽鬱之氣,得以疎釋,則此爲得雨之方矣。上曰,蟋蟀章,則戒其太康,山有樞章,則以解其憂,非此善於思憂而彼忽於戒逸也,易地則似同矣。志淵曰,誠如聖敎矣。彼與此易地,則然矣。奭周曰,頃因東部都事韓景履所懷,本府回啓批旨內,有調治之方各別申飭之敎矣。目今輪行之疾,日以熾盛,東·西郊出幕之類,至爲千餘人之多,而太半是顑頷殿屎之喘,平居謀食,尙難聊生,病中調養,尤何可論?以若病勢,又不免於飢饉,則顚壑之患,勢所必至,言念民情,誠切矜惻,而如無別般求助之需,雖欲申飭調治,實有無麵不托之歎。在前如此之時,抄其貧病之戶,移賑廳給糧資活,固多已例。而粵在先朝,特推如傷之仁,申飭賑廳,優給求活之資,又令各其營宇內與賑廳,眼同優給空石·長木等物,以爲給幕奠接之地,而不幸死亡者,又命隨給恤典,惠鮮曠絶之澤,實是今日之所當遵法者,分付各該衙門,一依先朝甲辰已施之例,着意擧行,俾有脫死爲生之實效,恐爲目下恤民之急務,故敢此仰達矣。上曰,依爲之。出擧條上命掩卷,命玉堂先退,儀泳等退出。又命退,承史·閣臣以次退出。
辛未四月二十一日未時,上詣建明門。殿座入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書尹豐烈·沈湜,記注官金初燮,別兼春秋李紀淵,直提學洪奭周,以次侍立。時至,通禮跪啓請外辦,上具翼善冠·袞龍袍,乘輿出寧善門,由金商門,詣建明門。通禮,跪啓請降輿,上降輿陞座。上曰,大臣及禁府·刑曹堂上,皆已入來乎?使之入來,可也。羅卒,亦同爲使之入來也。賤臣,承命出,與右議政金思穆,判義禁曺允大,同義禁李庚運·李文會·李羲甲,刑曹判書金履度,參判鄭晩錫,參議尹命烈,偕入進伏。上曰,禁府時囚幾人乎?允大曰,輕囚則四人矣。上曰,刑曹文案囚徒,從速上之,可也。上曰,審理與疎決異乎?思穆曰,然矣。上曰,擧行何其遲滯耶?禁府與刑曹,一一擧行,可也。允大·履度曰,重囚則似難擧行矣。上曰,似然矣。上曰,兩司未入來乎?注書,出去知入,可也。賤臣,承命出,還入奏曰,掌令李英發陳疏,掌令牟達兼,持平姜學濬,竝違牌矣。上曰,刑曹罪囚,則還內後,當疎決矣,禁府輕囚四人,自門外拿入,使承旨,曉諭上意,當此悶旱之時,特爲放送事,分付承旨,宣布德意,罪人拿入後,因爲放送。上曰,大臣出去賓廳,詳審文案,如有可放者,從輕放送,可也。義浩曰,刑曹罪囚放送事,以文蹟擧行乎?上可之。通禮,跪啓請乘輿,上乘輿,由廣達門·顯謨門·興泰門還內。諸臣以次退出。
上在慶熙宮。停常參,只晝講。
宋知濂啓曰,明日常參·經筵,取稟。傳曰,只晝講。
權晙啓曰,行大司憲李直輔,執義宋啓榦在外,掌令李英發·牟達兼,持平姜學濬呈辭,林處鎭未署經,監察茶時之意,敢啓。傳曰,知道。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,假注書李魯秉,時無職名,令該曹,依例付軍職,冠帶常仕,何如?傳曰,允。
任厚常啓曰,臣厚常,以入直禁軍戎器點考,下直進去之意,敢啓。傳曰,知道。
傳于洪義浩曰,黃海監司留待。
傳于洪義浩曰,黃海監司入侍。
備忘記,黃海監司韓用鐸下直,長弓一張,長箭一部,海美縣監崔翼下直,長弓一張,長箭一部,片箭一部,筒兒一箇,賜給。
任厚常啓曰,臣依定式,進詣崇政殿月臺,入直禁軍等戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于愼宜學曰,連次祈雨,雨意漠然,自上致敬之道,靡不用盡,然後方可爲格天勸下之義,三明日兩處,九次祈雨祭,再明日設行,而明日傳香齋宿,處所以慶善堂爲之,侍衛以入直,依向日例擧行。
傳于愼宜學曰,出宮門路,以廣達門爲之。
愼宜學啓曰,明日祈雨祭,齋戒相値,視事頉稟之意,敢啓。傳曰,知道。
金相休啓曰,今日齋宿,承旨當爲備員,而行都承旨洪義浩,左副承旨宋知濂,右副承旨權晙申退,右承旨任厚常須資出去,右承旨任厚常,左副承旨宋知濂,右副承旨權晙,竝卽牌招,行都承旨洪義浩,所當牌招,而拘於廳規,不得請牌,何以爲之?敢稟。傳曰,允,牌招。
傳于宋知濂曰,發遣吏郞,諸執事淸齋與否,摘奸以來。
宋知濂,以禮曹言啓曰,傳曰,連次祈雨,雨意漠然,自上致敬之道,靡不用盡,然後方可爲格天勸下之義,三明日兩處九次祈雨祭,再明日設行事,命下矣。依下敎,今二十五日,九次祈雨祭,進定於今二十四日,北郊,遣重臣設行,而謹依英宗朝癸酉年受敎,春塘臺池邊及慕華館池邊,竝除,但於慶會樓池邊,蜥蜴童子祈雨,遣從二品武臣,同日爲始,三日而止事,知委,何如?傳曰,允。
宋知濂,以禮曹言啓曰,謹考謄錄,則在前蜥蜴童子祈雨時,獻官監察,宿於景福宮內,本曹郞廳。刑曹郞廳,各一員,領率童子軍一百名,留宿宮外,另加檢飭,逐日待開門入送,而令內資寺·內贍寺·禮賓寺,輪回供饋,無祭物進排之文,只獻官焚香,監察檢飭而已,今亦依前例擧行之意,分付,何如?傳曰,允。
權晙,以義禁府言啓曰,本府都事南履愚所懷內,本府堂上朝遷暮改,郞署秩滿卽移,不能審熟律書,罪囚勘斷,一聽於律官,律官如非其人,則律不得其平。自今以後,律官,以有識詳明之人,各別擇差,堂郞月一會同,使之講習云矣,其所陳達,儘合事宜。此後本府律官差代之時,以精通律文有識詳明之人,各別擇擬事,分付刑曹,差遣之後,本府赴坐堂郞,月一會同,另爲講習事,定式施行,何如?傳曰,允。
以京畿監司權常愼,民弊別單,傳于任厚常曰,京畿尤異於他道,令廟堂稟處,先自京畿,俾有實效。
以全羅監司李相璜,民弊別單,傳于任厚常曰,多所陳奏,極用切實,今將箚啓下于廟堂,卽爲稟處,若無實效,本意將如何?竝此知悉。
敎黃海監司韓用鐸書。王若曰,正須二千石共理之良,予惟愼簡,爰畀卄三州專制之任,汝其往欽。玆輟八座之崇班,要試旬宣之重寄。眷彼黃海一道,實是靑邱名藩。枕要衝於灣府·箕都,遠作西塞之唇齒,接疆理於松京·畿甸,實爲內服之咽喉。銅鐵魚鹽,盡是山海之取利,弓馬貨財,蓋其風俗之使然。燕軺之來往相望,殆難支於供億,唐船之出沒時警,豈或弛於虞憂。矧今獷猂之俗,纔加鋤治,彼自底於大辟。惟其撫恤之方,不容少緩,亦何辜於平民?近者亢旱之告災,尤宜方伯之妙揀。惟卿,謹厚其性,通練之才,偉局豐儀之蔚有令譽。自先朝而殊遇,榮塗華貫之殆遍歷試。在早歲而蜚英,斂跡浮華,持身則所貴儒素,居官恬雅,臨事則自有休容。允矣望實之俱著,入則佐銓衡而侍經席,亦粵聲績之夙彰,出而尹沁都而釐南城。値玆藩任之愼掄,肆予眷注也冞篤。玆授卿以黃海道觀察使·兼兵馬水軍節度使·都巡察使·海州牧使,卿其祗服寵命,益殫嘉猷,綏我小民。寧有一夫之不獲,毋憚大吏,亦宜三考之克明。戢奸猾而懋束薪之謨,詢疾瘼而布憇棠之化。惟今懷保之策,宜肩乃心,自餘稟裁之方,有掌故耳。於戲,承溫綍於蓬萊闕下,克體分憂之宸衷,建高牙於芙蓉堂前,毋忽方面之委任。故玆敎示,想宜知悉。知製敎徐長輔製進。
全羅道儒生幼學金國休·趙榮權,進士金履祖,幼學申頣祿,進士奇泰儉,幼學李載燮,進士朴懿淳,幼學柳在泓·鄭東儒,進士奇在麟,幼學宋守邦·朴正鉉,進士李昌佑,幼學奇師德·金致浩·奇師默·崔師淳·金恢元·吳泳源·羅有素·洪羲明,進士閔學儒,幼學羅致默·洪樂祚·柳東誠·李在運,進士丁好三,幼學盧秷·金再玉·李萬錫·崔錫禹·金墉·盧昌遠·李可馨·崔錫祿·韓用大·金章煥·金燾·郭林龜·金志觀·金必斗·金麟海,進士金宜休,幼學徐漢喆·宋相岳·李顯萬·李鳳韶·金起秋·李鏞和·金載良,進士柳埴,幼學鄭義煥·柳煥復·高弼鎭·吳相贇·梁必東·金德身·丁孝大·金致白·姜昌煥·金鍓·韓思增·李以錕·沈相之·丁孝觀·柳澈行·姜在泳·金漢基·姜德煥·吳相準·鄭馨基·李東龜·鄭亨權·吳相九·金國鉉·羅得纘·姜在熙·柳元彬·姜在禹·曺永祖·姜涑·金泓·姜核·羅廷元·柳弘天·黃秀麟·宋基學·趙景來·羅世維·申正權,進士柳星樞,幼學金聲濯,進士金玏,幼學柳勛榮·金永洙·朴東謨·李光稷·金光爀,進士高大鎭,幼學崔永中·柳鎭性·金瓅·金洵澈·金玷,進士崔時源·河百源,幼學楊貞熙·洪基沃,進士尹致興,幼學洪達燮·朴來徵·權五福·楊永熙,進士柳衡烈,幼學宋以新·李錫九·金顯大·趙南柱·韓箕福·李馨集·趙基孝·鄭昌運·李儒德·安極魯·鄭在·玄溥行·崔國鉉·趙允命·閔益賢,進士金銒,幼學李學敬·金準·宋烜·李基爀·李達恒·金陽采·陳宗諤·宋時訥·李學魯·金文昌·李翊賢·南鼎燁·宋學源·尹之爀·金基祚·南碩寬·李世容·朴履煥·朴海暾·南碩輔·尹慶采·宋得三·金邦老·羅經維·朴廷賢·林宇玉·吳錦源·柳元發·柳相澤·李光彦·朴壽邦·曺永玉·朴海謙·曺有聖·金贊復·丁以基·李應烈·金再福·羅廷愚·朴奎浩·丁以燮·金時澤·曺命鉉·羅得儉·曺希周·金基鉉·丁榮準·李允白·曺源益·河泰源,進士崔時濬,幼學柳貞樹·崔時馨·柳顯道·崔游龍·羅得煥·崔時權·柳象樹·崔致龍·羅廷直·崔翰秀·吳煌·柳權運·崔喆秀·林獻祿·崔源龍·林柱祿·崔時龍等,疏曰,伏以崇奬節義,所以牖世而樹風也,闡發幽潛,所以監古而式後也。苟有氣義之曠感,風節之激功者,其所以褒揚而發揮之者,百世如一日,片善亦不遺,此豈特爲其人之地哉?誠以敦風敎淑人心之政,亶不外斯,國家待賢之道,莫重於鍾鼎簪組,所以旌忠彰德,聳當世之瞻聆也。若夫世遠人去,無所施於表章,則抑亦有貤贈之典,尤有光於生榮死哀之義。粵自我列聖朝以來,名賢·碩德,牢犖相望,道學·節義之不一其致,凡有公議之所同者,罔不崇報。獨於故大司憲臣羅世纘,學問之高,忠節之卓,朝家褒典,曾無一言之及,輿情之咨嗟,彌久彌切。矧乎臣等所居,世纘之舊鄕也,臣等所讀,世纘之遺著也,所願學者,亦世纘之道德·忠義也。若以草莽齟齬之故,自阻於旌賢尙德之世,則奚但自欺其素心而已哉?亦所以孤負我聖世之化也,玆敢齊沐而略陳焉。世纘忠孝爲家法,學問有淵源。祖曰殷制,世宗朝,以淸白吏,著名外邑,歸裝只有三馬,世所稱三馬大夫者也。父曰彬,嘗於己卯之禍,以太學生,屢抗危章,極救先正臣趙光祖諸人,竟被一網之禍,後蒙褒贈之典。世纘,以乃祖之孫,乃父之子,發軔之初,三場壯元,人皆艷之,而超然高踔,意不在溫飽。及在翰院,目見金安老當路用事,戕殺忠良,奮然慨惋,乃於重試對策,痛斥其無君之心,至比之指鹿之奸,凶黨大恚,構誣以謀陷朝廷,下獄酷刑,至於脚破。世纘拾取碎骨,盛之囊中曰,父母遺體,不可棄也,遂裂衣血書,有曰上有堯·舜之君,下無稷·契之臣,爲國丹忱,白日照臨。及其疏上,中廟惻然寬宥,減置荐棘。世纘處坎窮阨,朝夕屢空,人不堪其憂,而恬然自安,大書忠信二字於座右,日課心經·近思諸書,手不釋卷,有時吟詠,愛君憂國之誠,溢於歌詞。中廟,適遣使偵察,知其狀,心甚憐之,未幾以內翰召還,賜醞便殿,以示感悟之意。自是寵遇日隆,歷踐淸顯,翺翔近密,與文正公臣金麟厚,文純公臣李滉諸人,同被湖堂之選,承恩讀書之暇,相與講劘者,深究性命之原,托爲道義之契,有曰病柏賦,失鶴詩,皆其同時唱酬之篇,各有憂道病俗之意,膾炙於一世。後當乙巳之初,奸臣尹元衡,鼓唱凶言,士類魚肉,世纘連以諫長·憲長,疏辨白仁傑·柳希春·丁熿諸人之冤,群小側目,李芑等,欲以世纘,冒錄於乙巳勳籍,以奪其素守。世纘抗聲力辭,芑等,憚其直而遂沮焉。及夫仁廟,當祔文昭殿,而朝議有異腸者,世纘,又上疏極陳其不可。於是,奸黨之積怒熾起,必欲擠之於坎。先是中廟,嘗有敎曰,羅世纘,可以當國大事,眷眷不已,文定聖后,追念遺敎,不忍深罪,黜補全州府,世纘居外歲餘,國是未定,朝象日非,心甚悒悒,幽鬱成疾,宣室之召,已矣無路,淮陽之臥,遂以不起,其亦悲夫。大抵凡人之心,每多柔茹而剛吐者,先貞而後黷者,惟彼世纘,始遘安老之怒,幾斃桁楊,而猶不有懲羹之悔,再焉而救乙巳之賢,不憚元衡之鋒,三焉而斥錄勳之擧,重結李芑之怨,末又立脚於文昭之議,只知有國家,不知有吾身,只見其義理,不見其禍福,向非聖主之遺敎,聖母之寬仁,惡得免薤粉於權凶之手乎?蓋其風稜氣節,彌大彌剛,松柏之姿,遇寒益貞,薑桂之性,到老愈烈,風霜之變,雖閱百劫,金石之腸,不渝一節,終古志士之論,至今悲慨。文正公臣金麟厚,哀而誄之,有曰義著論勳處,心存獻策辰,文節公臣柳希春挽辭曰,臨危堅似石,故參贊臣蔡世英亦曰,義重命輕承對日,名高謗集敢言辰,故贊成臣宋欽曰,羅世纘,君子人也,故贊成臣蘇世讓曰,觸忌不諱,名節煌煌。諸賢之言,皆足爲考德之資,而試以學問上言之,亦嘗用力於實地,戒其子姪書,有以陳烈先生靜坐求心之工。紫陽朱夫子應擧讀書之法,諄諄著訓,沕然合聖門餘矩。先正臣權尙夏,狀其行,亟稱其文章·學術,皆從經傳中流出,又詡其忠信爲主,剛大之氣,不挫桁楊,能保晚節,爲世名臣,此尤見百世不朽之論也。南土人士,莫不矜式以鄕先生祭社之義,設祠而腏享者,亦已爲百有餘年。蓋其善類之立言,不爲不多,士林之尊慕,不爲不備,所未遑者,尙未蒙聖朝之褒典耳。竊惟乙巳諸賢,死於忠者,莫不有愍恤之恩,而惟此世纘之湮沒無稱者,抑以其死生之不同歟?殷有三仁,竝齊其名,惟其見義精深,持志彌確,終能爲元祐完人,比之於猝乍間慷慨立談辨節之人,尤有大焉。伏願聖明,俯垂淵鑑,特賜世纘節惠之典,以光聖德,以副輿論,千萬幸甚。臣等無任云云。批答。省疏具悉。所陳雖好,事係重大,猝難施從,今姑置之,爾等退修學業。
京畿儒生幼學李維濟·李殷彬·黃基養,進士金致浩·金聲集·李時規·韓敬文,幼學金漸·朴宇倫·趙泰休·崔衡玉·李時浩·尹時鉉·李尙復·朴宗奭·李厚載·沈魯謙·尹鍾濂·李德秀·成載義·具馨伯·李晩永·趙得三·金箕衡·崔東煜·趙仁植·朴有身·黃壧·吳泰寬·成洛柱·李寬秀·尹暾·金鎭圭·具修益·崔昌錫·李周永·李相璟·李得榮·朴羽漢·閔永禧·成鼎默·黃洛源·愼成一·李東弼·朴晩源·申錫權·黃處五·南兢來·許槼·鄭誼容·李容謙·呂東允·趙雲周·金夏彬·李相圭·南宮灼·李喆培·沈銁·李東昇·魚允濟·陳時弘·蔡益淳·尹光恒等,疏曰,伏以褒忠奬節,有國之常典,繼絶存亡,仁政之當務,洪惟我朝聖神相承,名節是尙,凡在忠臣·節士之家,其所旌表之典,激揚之道,靡不用極。或腏享祠院,以彰其美,或錄用子孫,以榮其後者,前後相望,猗歟盛矣,孰不欽仰?因伏念端宗朝六臣故忠正公臣朴彭年,忠文公臣成三問,忠簡公臣李塏,忠景公臣柳誠源,忠烈公臣河緯池,忠穆公臣兪應孚,危忠卓節,昭載國乘,詳記野史,臣等不必覶縷於紸纊之下。而第伏念六臣之竝時立節,旣無伯仲之可論,則其在朝家崇報之道,宜無異同於其間。而至若臣朴彭年,則幸有血嗣,祀享不絶,臣河緯池,則曾在英廟朝,因大臣筵奏,幸蒙立後之恩,臣成三問,則亦在先朝,因士林之齊籲,又蒙定嗣之典,而惟彼臣李塏·柳誠源·兪應孚三人,俱以一體之貞忠,獨無承後主祀之人,毅魄貞靈,飄蕩靡依,四時香火,承祼無人,此豈非聖朝之闕典,士林之興憾哉?噫,此三忠,若無旁裔可繼之人則已矣,旣有親兄弟子孫,昭穆分明,可合立嗣,則當依河忠烈·成忠文兩臣立後之例,以奉其祀,而至今未遑者,蓋緣事係鄭重,未及詳悉而然也。且伏聞我朝,忠節之臣,或有無後之家,則特命旁裔立後,粵有已行之例。其在仁廟朝,故參判臣柳夢寅絶嗣,則朝臣稟達,命定其後,其在孝廟朝,故應敎臣奇遵無後,則士林提籲,以立其嗣,此莫非慰忠魂承其後之盛典·美事也。方今聖德懋昭,先志克述,無幽不燭,有節必奬,凡在可修之典,崇報之道,莫不畢擧。而顧此六臣中三人,以若貞忠之炳烺,以若樹立之卓犖,終無後嗣之可托,致其香火之無主,則豈無百代之曠感而嗟惜者哉?臣等俱以草野寒蹤,不敢與知於禮典之事,而今此三忠之立嗣,自有公議之不泯,玆敢不避猥越,相率呼籲於日月之下。伏乞聖明,式遵列聖朝已行之典,特軫三忠臣一視之澤,亟令有司,問其旁裔之可立爲嗣者,以主其祀,俾聖德無所欠缺,忠魂有所憑依焉。臣等無任云云。批答。省疏具悉。所陳好矣,少表三臣之心矣。令儀曹,卽爲擧行。爾等退修學業。
全羅道儒生進士丁好三,幼學金相休·金麟海·羅大弼·鄭東儒·楊貞熙·洪穉謨·安迪·柳彬賢·李文祿·楊一煥·趙慶大·柳煥中·李可白·金章休·柳在權·金義煥·金時休·柳景復·楊宗宙·金元休·金泰煥,進士具相豐,幼學金定休·朴元淳·金錫休·朴台植·朴東喆·趙義啓·申太謨·金誨祖·奇秉演·李載燮·柳在洪·朴聖敬·柳在淵·金在鉉·朴聖演·奇象經·高廷珪,進士李昌祐,幼學李相根·朴孝學·金致大·李圭鉉·鄭瑋燦·李學燁·奇師儉·李洙鳳·崔愼之·李德仁·金聖錫·李鉉復·朴以臣·鄭時燦·朴聖潗·金聖鉉·梁必泰·李箕鑽·李顯大·崔游龍·崔時馨,進士崔時源·崔時濬,幼學柳貞樹·宋得三·尹慶采·南碩輔·金鉉大·朴海暾·朴履煥·李世容·南碩寬·金基祚·尹之爀·宋學源·南鼎燁·李翊賢·金文昌·李學魯·宋時訥·陳宗諤·金陽采·李達恒·李基爀·宋烜·河泰源,進士河百源,幼學曺源益·李允白·丁榮準·金基鉉·曺希周·羅得儉·曺命鉉·金時澤·丁以燮·朴奎浩·羅廷愚·金再福·李應烈·丁以基·金贊復·朴海謙·曺有聖·曺永玉·朴壽邦·李光彦·柳相澤·金洪·羅經維·柳元發·吳錦源·林宇玉·朴廷賢·姜涑·曺永祚·柳元彬·羅廷元·金邦老·趙基孝·鄭昌運·洪三宅·李亨集·趙秉謙·鄭鉉祚·趙基賢·金志欽,進士奇世麟,生員李敦五,進士李東禹·曺光秉,幼學金章河·崔致欽·閔益顯·柳喆行·姜昌煥·洪徽彬·韓啓俊·楊泰來·金玷·金洵澈,進士李敦中,生員金銒,進士郭載厚,幼學申益祿·趙英采·申恒祿·李得元·金喆煥·金邦熙·朴以淳·金慤賢·金敬時·奇泰熙·朴義淳·金敬喆,進士金宜休·朴懿淳·奇泰儉,生員金履祖,進士奇泰溫·柳善性,幼學李東龜·羅英弼·姜在熙·鄭亨基·趙英權·金晢煥·金世休·郭林大·柳元榮·金章煥·曺學奎·李秉奎·柳道澈·洪運河·李海甲·朴來鎭·李東訓·金瓅·尹宗煥·崔宗翊·朴宗五·尹致聖,進士柳衡烈·盧希遠,幼學楊泰熙·吳得經·鄭萬亨·許鏶·權昌大·柳震良·朴麟爀·梁必興·洪南宅·尹致權·白燦熙·金邦協·韓啓斗·奇商漸·趙南周·黃七漢·楊宗乙·李櫶·尹行祚·沈柵·吳再源·權思瓚·陸英鎭·權思亨·韓英老·梁必孝·張秀翼·楊秀龍·朴信源·李命圭·丁達彦·金樂宗·洪泳·李集壽·具憲·崔晩賢·安思謹·韓喆洙·陸興鎭·沈鳳澤·安思彦·趙允命·高時喆·趙龍周·洪秉俊·權致緖·柳震洙·薛匡復·韓學文·金百休,生員尹致興,進士柳東煥·楊宗楷,幼學金尙弼·金墰·李敦益·鄭潤成·奇師默·高廷礪·鄭玧燦·閔震煥·朴孝燁·李斗燁·朴履永·奇象春·尹昇淵·柳在瀛·李志華·李英燮·金宗欽·洪有權·奇商俊·朴聖三·高時誾·吉繼榮·洪熙燮·吳明源·金玉休·朴亮壽·李鎭寬·奇志一,進士鄭禮煥·崔時宅,幼學洪秉翰·金志翰·朴聖濤·宋學源·尹致謙·楊秀林·宋基學·宋煒煥·鄭榮錫·韓啓相·李光稷·金光燁·李文祿·朴良臣·李鎭默·李東昇·黃百漢·金禮煥·李永坤·崔應奎·趙重祚·金重休·金邦敬·李离祿·金晢煥·權八齊·楊永熙·李箕采·趙師淳·李亨馥·崔民濟·李敏夏·李宇泰·張勉基·金永達·金澤麗·柳震和·金錫鑑·張勉之·李之相·李秋成·李象坤·李可默,進士張景觀,幼學崔昌福·張·高宅夏·洪光燮·楊宗林·楊秀欽·張翼·楊志義·梁霖·閔鳳爀·柳震基·高翰鎭·金瓛·崔鳴澤·權伯·趙相之·朴文明·鄭瀛·韓光孝·韓弘燮·尹致覺·李東燁·楊道仁·楊炯春,進士鄭東沖,幼學蘇洙矩·吳道觀·崔宗浩·崔時溵·柳燦樹·金應源·崔翰秀·羅廷直·崔時㶅·崔喆秀·柳象樹·柳權運·林獻基·崔洪龍·林柱祿·崔源龍·崔時龍·崔時權·羅得煥·崔致龍·柳顯運·黃河鎭·李時萬·李鍵·安景祚·白宗文·韓重燁·安景佑·安壽麟·白信圭·朴龍海·金在元·張震極·張夏塾·房翊煥·李元坤·丁錫龜·李錫九·蘇錫元·沈龜宅·吳瓚益·鄭益勳·趙相龍·邊國烈·盧秷·李心傳·盧錫璋·黃銈·崔相舜·崔文夏·丁達應·李錫坤·趙默·李學春·韓學聖·韓崙岳·楊泰龜·楊崑壽·盧稙·盧廷佐·權錫良·尹相鼎·尹行默·沈宜賢·李元根·韓錫疇·蘇邦馨·吉繼脩·蘇時春·李東亨·朴宗郁·鄭東寶·鄭準·丁昌奭·崔秀俊·李賢容·李哲榮·金震澤·偰彙佐·李錫濟·洪圭燮·沈龍宅·丁震基·李得臣·李楫·李述興·崔錫五·崔命鉉·丁達麟·崔希原·崔相堯·李錫元,進士李濟鉉·安相楫·金聲求·韓弘德,幼學黃學洙·趙榮國·李漢翼·李述憲·許馹·朴震祜·許極·邊杓·盧錫圭·丁達玄·金再精·金震鑑·金悌成·李寅錫·崔寬賢·黃銖·崔震澤·金讓成·李錫夏·金圭海·崔廷大·盧昌遠·金圭聲·黃哲洙·崔廷碭·李邦容·金欽·丁孝民·崔學訥·鄭在泓·吳相準·姜德煥·羅廷絢·梁錫九·李敬祚·丁孝大·柳煥綱·高弼鎭·鄭義煥·金載良·吳相贇,進士鄭敎煥·柳埴,幼學楊允熙·金鍷·李鎭普·李以錕·朴民壽·金志章·朴宗龜·權泰緖·楊秀方·金百煥·羅敬弼·柳敬述·李儒一·鄭贊益·鄭涑·李儒德·玄溥行·金有鍾·丁益華·金義煥·申德模·柳行翼·朴宗允·李得垕·金性溵·朴允植·柳邦鎭·柳震根·楊炯一·崔聖翼·朴必大·朴炫·崔師淳·金䤴·朴正鉉·宋守邦·金涑·丁樹·羅命述·李賢緖·安之榮·宋文源·李錫齊·李得鑑·宋文奎·李顯萬·宋文淵·黃道鎭·宋相碩·徐漢喆·鄭相錫·柳好榮,進士金爍·金聲遠·柳星樞,生員金相成,進士高大鎭,幼學崔淳·金彦厚·高時樂·楊志聖·金洛休·李鼎運·金以垕·洪羲日·金斗源·李行進·洪羲益·李命佐·柳命輔·吳奎煥·白文熙·趙廷祿·金處休·宋憲眞·申光默·金邦鉉·朴泰賢·奇學相·鄭玨煥·吳相勉·羅廷德·鄭在·羅有素·朴鎭鉉·柳萬榮·閔學儒·柳宗誠·金恢元·丁道周·金大海·徐粹潤·尹䛃·丁道允·裵致絢·朴重亨·李世運·柳煥奎·朴光昊·金德身·金穰洙·高馹鎭·柳塘·朴周基·李敬大·金鑵·高柱鎭·鄭瀅·朴敏偉·奇普淳·柳煥中·吳熲·朴文基·曺煥昌·鄭在召·盧永淳·丁孝觀·宋以新·禹文斗·金·朴熙·朴東植·韓邦燁·安學重·金時燁·安思重·安景翕·金應燁·李儒澈·高式謙·韓翊文·朴聖本·鄭炫·金沃休·申震祿·奇泰碩·朴以淳·趙永采·吳相柄·李陽漢·金益厚·朴宗圭·金邦默·金昌義·申光模·金必斗·金燾·金在元·朴昇烈·韓翊守·朴喆鎭·高益元·柳中鎭·王學龍·梁學洙·李儒泓·李榮煥·李榮起·許森·王學曾·王啓良·高萬權·羅學弼·宋學元·鄭學明·柳養宅·金敬華·金敬來·奇泰熙·金鉉·文景洙·金啓休·羅錫鉉·姜核·崔震奎·金堯欽·金龍煥·柳錫良·金器玉·李馹進·吳相霖·柳致榮·柳在源·朴彝鉉·白東憲·朴濟永·金鋹·朴宗榮·金漢翼·金直海·裵羽光·徐粹龜·朴昌國·鄭龍雲·丁載亨·高貞鎭·朴致慶·裵致燁·李八運·徐粹輝·朴重奎·吳順相·朴重燦·尹謜·朴海準·柳相億·朴載龍·金相一·朴海明·尹宇心·朴昌說·柳相弘·韓在規·韓用大·權以樞·宋奎新·李鎭默·李光稷·金永洙·金斗海·宋學立·朴東翼·宋學誠·鄭商坤·朴文郁·沈道南·金煌·金道淵·奇喆謨·崔泳·安相民·金喆鑑·韓思永·金潤成,進士黃勉基·徐志行,幼學朴宗復·金再玉·金純祚·陸行鎭·安景良·韓伯孝等,疏曰,伏以臣等,皆遐土韋布之賤也,所操者觚翰之技,所服者絃誦之敎,閉戶劬躬,讀聖賢書,以無負樂育之德,是其職耳。若裹足叫閽,干瀆九重之崇聽者,豈其分之所敢爲哉?第伏念臣等,猥廁冠儒·服儒之列,薰沐我聖朝菁莪作人之化有年矣。事有關於樹風勵俗之大者,而稽之於禮,又無不合,則亦安可徒以踰分爲懼,而不一陳於黈纊之下哉?臣等聞大夫之廟止於三世,禮之常也,而厥或有功存宗社,澤被衆庶者,則雖百世而不廢其祀,此蓋古聖王崇德報勳之大典,而禮經所謂以勞定國則祀,以死勤事則祀者,其文尙可按也。若稽我朝,斯禮尤備,大烝與享之宗臣,聖廡腏食之儒賢,皆得在永世勿替之列,而下逮汗馬羈絏之微勞,苟有勳封,亦許不祧,其德望·忠節之卓然可稱者,雖在彝典之外,又往往以特恩施之。若故相臣文忠公臣金尙容,故大司憲文正公臣尹煌,以及乎己巳抗節之三臣,辛壬殉社之三相,是皆特施於彝典之外者,而彰善勸忠之盛化,迄今爲八方之所欽誦者也。今有人焉,以醇儒之學而著賢相之業,以貫日之忠而兼廻瀾之功,茂績鴻猷,社稷永賴,流風餘韻,士林同被,生則爲一代之砥柱,歿則爲百代之山斗,而世數浸遠,芬苾將替,則顧不爲聖代之一大缺典耶?臣等所居湖南之地,卽故領議政文忠公臣金壽恒授命之所也。遺芬剩馥,愈久未沫,前輩耆宿,尙能稱述,雖以臣等之孤陋,亦幸而與有聞焉。蓋其家庭薰習之懿,師友淵源之正,孝悌篤敬之姱行,直方剛毅之大節,衛道扶正之苦心,匡君殉國之精忠,固已膾炙乎衆口,炳焯乎國乘,無假臣等一二談也。姑撮其尤大者言之,則端慤醇粹之姿,著自髫齔,戰兢臨履之戒,得諸擩染,而平生受用,尤專在於小學敬身一篇,平居終日,未嘗箕踞,肩背竦直,不少跛倚,其踐履之篤,有如此者,性命之學,必窮其極致,義利之分,必析於忽微,自少迄老,切磋講習,皆在於儒林宿德,而最所志同道合者,惟先正臣宋時烈一人,往復之書,聯篇累卷,行止語默,無往不契。先正之學,一宗朱子,箚疑一書,乃其生平精力之所萃,而證訂刪潤,太半出於壽恒之商確,其問學之精,有如此者,受遇三朝,國耳忘私,屹然廊廟,坐鎭頹俗,以一身之進退,係世道之汚隆者,垂數十年,鞠躬盡瘁,則諸葛亮之於漢室也,登賢屛奸,則司馬光之在元祐也。訏謨獻替,知無不爲,不運之功,民國永賴,而至於瀝血封章,逆折章·蔡之奸萌,正色建議,力遏楊·墨之橫流,斯文興衰之關,邪正消長之幾,尤其所毅然自任,而一念愛君,寸丹炳如,炎荒瘴癘,之死靡悔。畢竟己巳之禍,與邦運同其否泰,而臨命從容,志氣彌勵,千載之下,想像孤忠。是以宋時烈撰誌之文,極稱其涵養之深,持守之固,又以爲一生言行,無所屈曲回互,而兩引朱子之語,以證其統緖之直接,其事功·名節之卓卓較著,有如此者,斯皆先正之所稱道,輿人之所傳誦,而非臣等之私言也。古之秩祀,厥有恒規,或以德選,或以功報,或以儒林之所宗,或以國家之所賴,有一於此,尙在所擧,矧如壽恒之兼是數者,而有之乎?恭惟列聖相承,恩禮備至,酹侑之寵,前後頻繁,俎豆之饗,遠近相望,褒嘉之隆,固無遺憾,而獨玆世祀之典,尙靳特兪之音,此臣等所以忘其僭猥之誅,而相率陳籲者也。伏乞聖明,念晟典之有據,察公議之難咈,特降故領議政文忠公金壽恒不祧之命,俾聖代旌忠尙德之政,益光於千古,不勝幸甚。臣等無任云云。批答,省疏具悉。所陳至爲重大,令廟堂稟處。爾等退修學業。
辛未四月二十二日午時,上御延英殿。晝講入侍,黃海監司同爲入侍時,同知事金魯敬,持詩傳第四卷,特進官鄭晩錫,持詩傳第四卷,參贊官宋知濂,持詩傳第四卷,侍讀官金學淳,持詩傳第四卷,檢討官李泳夏,持詩傳第四卷,假注書沈湜,持詩傳第四卷,記注官金初燮,持詩傳第四卷,別兼春秋李紀淵,持詩傳第四卷,武臣行副護軍李敬熙,黃海監司韓用鐸,以次進伏訖。上開卷,讀前受音一遍訖,命讀新受音。學淳讀,自東門之池,止三章章四句,仍解釋章句以奏。上讀新受音一遍訖,命陳文義。學淳曰,此章,卽男女會遇之辭也,漚麻漚菅,皆合於女工,而大抵男子,則勤於稼穡,女子則勤於麻絲,第以此章見之,非勤於漚麻也,此乃會遇之語也。元來風俗,不懋農業,專意聚會,而陳國土地廣大,衣食豐足,若不以禮導之,過於安逸,則末流之弊,游蕩忘返矣。唐風土地脊薄,風俗勤儉,相與戒其太康,以陳風之游蕩,比於唐風之勤儉,則不可同日而語也明矣,此非但風俗之使然,專由於人君導率之如何耳。在我朝列聖時,專懋乎休養生息之政,每勉乎勤儉警戒之意,使末技游食之民,勉此稼穡耕作之功,若事末利而專廢農作,安坐而食,逸居無敎,則其弊必近於游蕩矣。漢文帝時,治躋升平,風俗重農,而賈誼曰,使游衣游食之民,轉而緣南畝,又曰衣食足而知禮節,此則勉以勤儉,而戒其游佚也。昔成宗大王,嘗言我國山川峻急,土地脊薄,民雖勤儉,財尙不足,況爲人民而徒事末利,不務農業乎?上必以勤儉率下,男子勤於農業,女子勤於紡績,則游佚之風,必不生也。方今聖明在上,崇儉之聖德天成,勸農之綸音日下,臣固欽仰萬萬,而列聖朝導率之化,政合於今日之體行。伏願於此等處,體念焉。上曰,下番陳之。泳夏曰,此章乃淫風之詩,無文義之可陳,而先儒論陳風有曰,自宛邱而爲東門之枌,自東門之枌而爲東門之池,東門之楊,俗之流而勢之下也。蓋宛邱之詩,專事游蕩,故其流至於東門之枌,東門之枌,尤其放蕩,故其流至於東門之池,東門之楊。此二章,乃流蕩荒淫之極者也,蓋風俗人心,易於卑下,難於挽回,若不謹之於其始,則末流之害,漸至難言,故曰,端本而正始,又曰愼終于始,是以達理之君子,必審其幾,有以正之。紂作象箸,箕子知其將爲玉杯,以至於錦衣九重,高臺曠室,伊川之人,被髮野祭,辛有知其不及百年,將以爲戎,大抵禍亂之作,不作於作之日,必有其所由來矣。易曰,履霜堅氷至,書曰,火始燄燄,厥攸灼逝,不其絶,夫履霜而不知戒,則必有堅氷之至,火燄而不撲滅,則終至燎原之患,故古之善爲國者,制治于未亂,保邦于未危,所以謹其始而圖其終也。然而善惡安危之機,其幾甚微,其端甚細,雖有明者,何由而知其將來而爲之制乎?中庸言禎祥妖孽,動乎蓍龜,見乎四體,天以安危之機,示於人,必先遣災異而警告之,爲人君者,苟能動心忍性,側身修行,則災可以轉而爲祥,苟或視若尋常,頹惰放肆,則災不虛度而必至於危亂。從古爲治之道,何嘗有不審其幾而能致郅隆之化乎?就以今日事言之,旱乾經月,民憂溢目,兩麥旣皆告歉,秋成將至斷望,天之降災,胡至此極?顧今聖明在上,宜無災異之著見,而若論人心也世道也,奢侈日甚而貪墨成風,紀綱凌夷而風俗頹敗,實惠不能下究,而生民日益困悴,召災之端,非止非再,如是而災豈不生乎?我殿下,恐懼修省,責躬求助,勤勤孜孜,夙夜靡遑,弭災之道,可謂至矣。雖然徒言弭災之方,而未有弭災之實,則是災也不止,何謂弭災之實?卽躬率以正,以身先之也。傳曰,其身正,不令而行,其身不正,雖令不從,蓋有導率之正,必有觀感之美焉。昔在宣廟朝,有一臺臣,以禁抑奢侈爲言者,上適臨筵,以御衣,披示登筵諸臣,乃綿布弊衣也。自是之後,朝臣不敢服紗羅綾緞,以至閭里下賤,侈風丕變。英宗大王,嘗敎曰,先正趙光祖之爲都憲也,都民男女異路,夫先正,人臣也而化行俗美如此,況人君之位乎?近日淫風悖行,專由於學校之政不修也,仍以小學,敎誨勸課,使民敦行孝悌,崇尙禮義,遺風餘烈,至今未已。夫此兩聖朝作爲,皆出於躬率以正,而躬率之本,惟在於以實心而行實政也。近日陳勉於殿下之前者,無論章疏與筵奏,莫不以誠實二字爲言,便成陳談矣。然而不誠無物,天下萬事,豈有捨是誠而能做者乎?竊覸殿下求治之念,卓越百王,而至於誠實之工,終有所未盡,臣愚區區,不能無憾於天地之大矣。殿下於近日,飭躬求言,召接臣隣,朝參·常參,賓對·講筵,臨殿臨門,殆無虛日,勤勵之政,孰不欽仰?而第觀擧措之際,每輒張大其事,盛其威儀,美其觀瞻,若將有大振作·大設施,及其末梢事過之後,迄未有一事之警動群聽,出尋常萬萬者,常參·賓對·講筵,乃頻行之事。至於朝參,卽大朝會也,雖有一月四次之規,而或多停輟之時者,以朝參盛儀也。必有大處分·大振作,在於是日故也。昔在先朝,頻行朝參之禮,前期命下則,大小臣僚,皆曰朝參有命,必有大可觀之事,及至其日,果如其言,此臣等之所及見者也。殿下於近日,連行朝參二次,可謂盛儀也,而觀於施措之間,則別無動人聽聞之事,不幾近於有名而無實乎?顧今百度解弛,生民凋弊,雖依一月四次之規而行之,不患無可行之事。若是伈伳,是豈群下之所仰望者乎?且以昨日處分言之,當此修省之日,有臨門疎決獄囚之下敎,而命招大臣,牌召臺諫,禁府·刑曹堂上,皆爲新除,而備儀臨門,則此乃大擧措也,大振作也。及其臨門,只令禁堂·秋曹,考閱文案,疎放十餘人,蒙放者莫不感德含恩,而此非如是張大之事,命刑官入侍筵席,繙閱文案,分其輕重,可放者放之,則此一有司足矣,何必勞動玉體,親自臨門而後可乎?且有大可欠者,昨日命下之後,刑曹獄囚,無論重囚·輕囚,一竝捉待於闕外,彼重囚者,渠有難赦之死罪,則雖霈旁流之時,安敢有生出之望?而至於昨日事,旣曰有遇災錄囚之命,而竝與渠輩,捉致闕下云,則彼皆至頑至蠢之物,必生分外之妄想,及夫捉待之後,稍輕者蒙放,渠輩自在勿論中,殿下有疎放時囚之意,則先召刑官,詳覈文書,抄出可放者幾人,而臨門之後,只命捉待其抄出者,宣諭德意而放之,可也。不此之爲,竝與死囚而全數捉待,使其難赦之類,敢生非分之望,且念刑獄之中,本有幽鬱之氣,雖罪合大辟者,不卽顯誅而久繫於獄,其有鬱氣則一也。當此導揚和氣之時,何爲此一竝捉待之擧也。此無他,事出急遽,殿下未及周思而然也。然而事旣往矣,來者可追,伏願繼自今,凡於政令施措之,間必加三思,懋歸周密,可以從容而行之則,可以張大而爲之者,各極其當,無有後悔,是乃所謂誠實之工也。顧今亢旱旣久,屢禱無應,常人之情,易或解體,而天理之明,有不然者,若務積誠意,益致勤孜,則聽卑之天,豈無孚感之理乎?湯之旱七年,則七年非不久也。堯之潦九年,則九年非不久也。然而堯·湯聖人也,積其誠意,未或懈惰,故災止於此,而轉爲嘉祥,以致熙隆之治。今旱雖久,天心仁愛,若其轉災爲祥之道,惟在殿下之誠實,亦願懋哉懋哉。上曰,同知事陳之。魯敬曰,此章別無文義之可陳矣,自宛邱至末章,皆是游蕩之辭,而獨衡門一章,賢者之辭而已。以此觀之,國無善政可知,無論善與不善,有足以感發懲創,則雖無文義處,豈可不懲創乎?伏願體念焉。上曰,特進官陳之。晩錫曰,陳風無一好者,而風俗淫佚,人民放蕩,風俗之善否,專在於上之導率。故孟子曰,君仁莫不仁,君義莫不義,伏願於此,深加體念焉。上曰,參贊官陳之。知濂曰,臣則無文義之仰達矣。上曰,漚麻之漬之以水,比之於學問·工夫,則有如切如磋,如琢如磨之義,彼美淑姬,可與晤歌,以賢賢易色之意看之,則何如也?學淳曰,此章之所謂漚麻與淑姬晤歌,不過男女會遇之辭,而比之於工夫,則漚麻之功,無異於切磋而琢磨,淑姬晤歌之意,亦有賢賢易色也之義,斷章取義,則以此看過亦好矣。上命掩卷。上曰,黃海監司進前。用鐸,進奏職·姓名。上曰,本道纔經谷山之變,民不知親上死長之義,今雖略加鋤治,民得鎭定,各安其業,而不可專以撫摩爲治,必也寬威得中,然後,可也。卿須下去,善爲之也。用鐸曰,聖敎之下,萬無堪承之望矣。知濂曰,宣諭何以爲之乎?上曰,宣諭除之,可也。命監司先退,用鐸退出。仍命經筵諸臣先退,魯敬等退出。又命退承史,以次退出。
辛未四月二十二日酉時,上詣慶善堂。祈雨祭齋宿入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書沈湜·李魯秉,記注官李仁迪,別兼春秋李紀淵,直提學洪奭周,以次侍立。時至,通禮跪啓請外辦,上具翼善冠·袞龍袍,乘輿出興泰門·顯謨門·廣達門,由建明門·崇明門·延光門·興明門入齋室後,問安勿爲之。出榻敎諸臣以次詣閤。
上在慶熙宮。停常參·經筵。
大殿,內閣·政院·玉堂·藥房,經宿口傳問安。答曰,知道。親傳香還內後,內閣·政院·玉堂·藥房口傳問安。答曰,知道。
宋知濂啓曰,明日常參·經筵,取稟。傳曰,只夕講。
權晙啓曰,行大司憲李直輔,執義宋啓榦在外,掌令李英發·牟達兼,持平姜學濬呈辭,林處鎭未署經,監察茶時之意,敢啓。傳曰,知道。
傳于宋知濂曰,召對爲之。
傳于洪義浩曰,在院承旨,持公事八侍。
宋知濂,以禮曹言啓曰,蜥蜴童子祈雨,自今二十四日爲始,三日設行之意,已爲草記蒙允矣,謹稽謄錄,則用齋與否,初不載錄,雖非行祭,旣有受香,則似不可無示以誠謹之擧,蜥蝪祈雨,每日依祈雨受香日例,一體用齋,恐合事宜,而此係創始,何以爲之乎?敢稟。傳曰,依草記施行。
宋知濂啓曰,明日·再明日·三明日,以蜥蝪祈雨齋戒相値,視事頉稟之意,敢啓。傳曰,知道。
以全羅監司李相璜狀啓,雨澤事,傳于宋知濂曰,各別勸課,期有實效。
以平安監司李晩秀狀啓,安州牧失火民家,別恤典分給,被燒挾戶,自營邑,另加顧助事,傳于金相休曰,挾戶恤典,依元戶例,減三分之一題給。
任厚常,以都摠府言啓曰,今日入直軍兵等內中日習射技放,中日廳修改間,姑爲停止,內入番禁衛軍,當爲外中日試射放,而祈雨祭齋戒相値,不得設行之意,敢啓。傳曰,知道。
任厚常,以訓鍊都監言啓曰,謹依漢城府左尹洪奭周擧條批旨,本局字內南自玄石里,北至漢北門外,發遣從事官及將校,一一摘奸,則病幕合爲三十一處,而其中無幕者,爲十名,故宣布德意後,爲先結構草幕,使之奠接,逐日考察,如有出來者,依例連次擧行之意,敢啓。傳曰,知道。
任厚常,以禁衛營言啓曰,謹依漢城府左尹洪奭周擧條批旨,本營字內東自南伐院,西至大峴諸處,發遣從事官與將校,眼同一一摘奸,則病幕合爲三百五十一處,而其中不蔽風雨者,分給長木·空石,隨毁修補,露處道傍者,新構二十幕,使之入接,而日後如有出來者,隨卽摘奸,亦爲依右例,結幕奠接之意,敢啓。傳曰,知道。
任厚常,以御營廳言啓曰,謹依漢城府左尹洪奭周擧條批旨,本廳字內,北自水踰峴,南至光熙門外諸處,發遣從事官與將校,眼同一一摘奸,則病幕合爲四十一處,而其中不蔽風雨者,分給長木·空石,隨毁修補,露處道傍者,新構三幕,使之入接,而日後種種摘奸,如有出來者,亦當依右例擧行之意,敢啓。傳曰,知道。
任厚常,以摠戎廳言啓曰,謹依漢城府左尹洪奭周擧條批旨,本廳字內,東自彌阿里,至牛耳洞,西自甕巖洞,至橋峴,發遣將校,一一摘奸,則病幕合爲十二處,而其中無幕者,爲六處,故宣布德意後,爲先結構,使之奠接,種種考察,如有出來者,依例連次擧行之意,敢啓。傳曰,知道。
辛未四月二十三日卯時,上詣崇政殿·月臺。祈雨祭親傳香入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書沈湜·李魯秉,記注官李仁迪,別兼春秋李紀淵,直提學洪奭周,以次侍立。時至,通禮,跪啓請外辦,上具翼善冠·袞龍袍,乘輿出興明門·延光門·崇明門·建明門,由崇政門,詣月臺。通禮,跪啓請降輿,上降輿就褥位。知濂,奉香祝跪進,上親受,傳授北郊獻官金啓洛。義浩進前曰,今日受香所,禮房承旨,例爲奉審,而監祭則史官,依例進去乎?上可之。仍命義浩書傳敎曰,禮房承旨,馳詣受香所,奉審摘奸以來。通禮,跪啓請乘輿,上乘輿,出崇政門,由廣達門·顯謨門·興泰門還內。諸臣以次退出。
辛未四月二十三日卯時,上御延英殿。召對入侍時,直提學洪奭周,持詩傳第四卷,參贊官任厚常,持詩傳第四卷,侍讀官金學淳,持詩傳第四卷,檢討官李鼎秉,持詩傳第四卷,假注書李魯秉,持詩傳第四卷,記注官李仁迪,持詩傳第四卷,別兼春秋李紀淵,持詩傳第四卷,以次進伏訖。上命開卷讀之。學淳讀,自肅肅鴇羽,止無衣二章章三句。上曰,下番讀之。鼎秉讀,自有杕之杜,止二章章六句。上曰,閣臣讀之。奭周讀,自葛生蒙楚,止五章章四句。上曰,參贊官讀之。厚常讀,自采苓采苓,止二百三句。上曰,注書讀之。賤臣讀,自秦一之十一,止興平縣是也。上曰,上番讀之。仁迪讀,自有車鄰鄰,止二章章六句。上曰,下番讀之。紀淵讀,自駟鐵孔阜,止三章章四句。上曰,文義陳之。學淳曰,今日進講諸章中,鴇羽章,卽其時征役之民,失所失業,不勝勞苦,有此籲天之辭也。大抵凡民之情,毋論征役與饑饉,其爲勞苦則均焉。爲人上者,所當軫念而慰恤者也。近日亢旱,實是無前之災異,雖幸及今遄得甘霈,西成登熟,恐無可望,則生民塡壑之憂,可謂迫在朝夕,遠近傳聞,日益驚心,言念民事,誠萬萬罔措矣。日前所下諸道綸音,十行辭旨,丁寧懇惻,爲吾民愛恤顧復之盛德·至意,溢於辭表,臣等固不勝莊誦。而惟彼遐氓,亦具彝性,則扶杖聽詔之日,亦豈不感泣而攢祝乎?第伏念今,番恩綸之下,大小民情,必以謂朝家所以軫念吾輩者,旣如是鄭重,則來頭所以拯濟吾輩者,將必有區劃,其爲有恃而無憂,殆同赤子之望哺於父母,嗣後保民之策,若不另加講究,別般賙恤,則至愚而神者,卽民也。如或曰向來綸音,卽不過爲吾輩一時慰悅之資,而初非出於實心拯活之意云爾,則不但在民情,大爲缺望而解體,在朝家誠信待民之道,恐有名實不相副之歎,豈非惕然警念處乎?㐲願勿以一番綸音謂已盡懷保之方,必也以實心·實政,預講賑貸奠接之策,毋使綸音,歸於一張文具,則庶不孤億萬赤子朝夕望哺之情,而亦可以盡爲民父母之責矣。目下急務,無過於此,益加體念。是臣區區之望也。上曰,下番陳之。鼎秉曰,杕杜章云,中心好之曷飮食之,此是人君慕賢之詩,而愛恤百姓之道,亦如是矣。旁布惠澤,軫其懷保,使之足衣足食,無苦無艱,而豈可人人飮食,家家曉諭哉?特在於快祛弊瘼,俾民豫安之要而已。雖以還穀一事言之,民生切骨之弊,皆由於此。臣於戊辰,適因文義,仰請擇送備郞,抽牲摘奸,而伊時不無一二年之效,而仍復寥寥依舊流弊,寧不可悶?今當八道陳弊別單,齊到之時,批旨若曰,俾有實效,夫實效之道,專在於實心之如何。伏願聖上,益加體念於實心·實效之道,俾有終始之澤焉。上曰,閣臣陳之。奭周曰,臣謹按國朝寶鑑,英廟甲寅,因講鴇羽章,有所興感,命諸道避役流亡者,特加安集,其新歸者,又命蠲役減稅,引古鏡今,措諸實事,不以講學爲空言,有如此者,洋洋聖謨,豈非今日之所當善述耶?詩之言征戍行役之苦者,亦多矣,而此章之獨啓聖衷者,蓋以父母何怙一句,深有所感發於孝理之政故也。人情之至切者,莫如子之思親,而生離之苦,尤甚於死別,離親遠行者,固甚可矜,而雖無父母者,亦有子女焉,有室家焉,子女之思其父母,又無行居之異,而室家思夫之情,又無異於子女之思親,此皆聖王體下軫念而勤恤也。然征戍行役,固皆王事之所當爲,設或甚苦之役,猶有還歸之期,最可哀矜而惻念者,天涯海角,南竄北謫之類也。此輩之所罹,此固皆非其罪之自底,而就其中亦豈無律雖難逭,而情有可原,或罹罰已久,足徵其罪者乎?萬一有如此等輩,而炎瘴朔雪,沒身棄置,父母妻子,永無會期,則其爲冤鬱之氣,又豈不足以上干天和乎?旱暵之災,必由於冤鬱,故東海一婦,猶致三年之旱,此所以修省消弭之政,必先於疎鬱伸冤也。臣於再昨筵席,仰陳疎決之議,而曾未移晷,遽下臨門之命,廣蕩之典,至及於已結案之死囚,聽從如流之盛德,誠不勝欽仰萬萬,而第念大臣兩司之命招,狴犴諸囚之上闕,擧措甚大,瞻聽咸聳,畢竟若而人之疎放,非不出於格外特恩,而謂之以弭此非常之災,則臣窃懼其未也。若稽英廟辛亥,因旱錄囚蒙宥者,爲百餘人,猶下敎曰,疎決不過百餘人,心甚矜惻,翌年壬子,又値大旱,命入徒流案,特放者爲一百十三人,由海島而出陸,由遠地而量移者,又爲一百十八人,凡此海島·遠地之編配者,罔非干係不輕之類,而特施此大霈之渥,猗歟盛哉。臣於再昨臨門時,伏承聖敎,有以後弊爲慮,聖敎誠至當矣。第念有司之臣,職在守法,終不敢容議於法外,古之良有司,孰過於皐陶者,而皐陶曰殺之三,帝堯曰宥之三,蓋天地好生之德,固宜出於君上也。今若不問輕重,不恤干犯,一切盡放,不顧公議,則固不免後弊之無窮矣。倘於淸燕之中,詳覽原案,深究情法,斷自宸衷,渙發恩旨,其或爲公議之所不厭,而自下爭執者,亦察其言之當否,而母慳於轉圜之改,則益可以有光於聖德。夫何後弊之足慮哉?夫赦者,小人之幸,豈宜輕易議到,而欲弭非常之災,亦必有非常之擧。今玆亢暘,豈可但以尋常惜乾論哉?況有時密雲,似欲釀雨,日之向夕,輒以凄風者,氛祲以應,決知其必有所召,又安知無何樣幽鬱之氣,積壅於冥冥之中耶。京囚疎決,固難更議,而今之所未及擧論者,尙有徒流案一款。以臣愚淺之見,目今弭旱之策,莫如此爲急,矧我聖朝已行之盛擧,允爲萬世之柯則乎?適因文義,有此敷陳,而辭涉猥越,實不勝惶恐矣。上曰,參贊官陳之。厚常曰,臣則別無可達之辭矣。上曰,葛生蒙楚,蘝蔓于野,予美亡此,誰與獨處,此是婦人思念其夫,因物起興者,而比於君子進德修業之工,則以人依於道,道依於人,思賢如渴,朝聞夕死之義,推類觀之,何如?學淳曰,此等處,政合體認於自修之工矣。奭周曰,詩之爲體,斷章取義,如邦畿千里,惟民所止者,本是民有攸居之意,而引喩於大學止善之工,如高山仰止,景行行止者,本是新婚宴樂之旨,而取比於聖人造道之體,此章之推移看得,亦不害於意義矣。上曰,阪有漆隰有栗,漆生於阪,栗生於隰,有何義耶?學淳曰,阪稍高之處,而隰下濕之處也,故漆生於阪,栗生於隰矣。上命掩卷,命玉堂先退,學淳等退出。又命退,承史·閣臣以次退出。
辛未四月二十三日午時,上御鳳凰亭。在院承旨,持公事入侍時,行都承旨洪義浩,左承旨金相休,右承旨任厚常,右副承旨權晙,同副承旨愼宜學,假注書沈湜·李魯秉,記注官洪宅柱,別兼春秋李紀淵,直提學洪奭周,以次進伏訖。上命讀公事。義浩,讀奏京畿監司狀啓,平邱察訪崔日運遭母喪事。相休曰,臣戶房無公事矣。義浩曰,臣禮房代房而無公事矣。厚常,讀奏京畿水使啓本,發兵符祗受事。晙,讀奏江華留守狀啓,刑曹關文祗受事。宜學曰,臣工房無公事矣。義浩·厚常·晙,書判付訖。上命退,諸臣以次退出。
上在慶熙宮。停常參·經筵。
午時未時,日暈。上詣緝熙堂,後內閣·政院·玉堂·藥房口傳問安。答曰,知道。
權晙啓曰,行大司憲李直輔,執義宋啓榦在外,掌令李英發·牟達兼,持平姜學濬呈辭,林處鎭未署經,監察茶時之意,敢啓。傳曰,知道。
傳于宋知濂曰,微誠淺薄,不能格天感應,祈雨屢擧,尙未得沛然之雨,嗚呼民生,將何以生?今番則當別加致禮,勿拘次數,再明日南壇·雩祀壇別遣儀賓及大臣致享祭文,以左議政代親撰例製進,親傳香處所,以崇政殿東月臺爲之,齋宿處所,以緝熙堂爲之,出宮門路,侍衛依前。
洪義浩啓曰,今日齋宿,承旨當爲備員,而右副承旨權晙,纔已式暇出去,卽爲牌招,何如?傳曰,允。
傳于洪義浩曰,發遣吏郞,諸執事淸齋與否,摘奸以來。
任厚常啓曰,禁衛大將李光益,當日卒逝,將兵之任,不可一刻無摠察之人,何以爲之?敢稟。傳曰,訓將兼察。
任厚常啓曰,禁衛大將,訓將兼察事,命下矣。兼察禁衛大將李得濟,卽爲牌招聽傳敎,何如?傳曰,允。
備邊司薦望,以李得濟爲禁衛大將。
任厚常啓曰,新除授禁衛大將李得濟,卽爲牌招,傳授命召,何如?傳曰,允。
傳于任厚常曰,訓鍊大將未差之代,吏曹判書朴宗慶除授,牌招察任。
備邊司,訓鍊大將單朴宗慶。
禮曹,來五月初八日,綏嬪邸下誕辰陳賀,以十二日退行事,命下矣。應行節目,參考前例,磨鍊爲白去乎,依此擧行,何如?判付啓,旣承慈令,權停爲良如敎。
以平安監司李晩秀狀啓,義州府民家失火事,傳于金相休曰,聞甚矜惻,爛死人,元恤典外,別加顧恤事,分付。
以江原監司洪義謨狀啓,囕燒死人恤典題給事,傳于金相休曰,聞甚矜惻,出幕燒死人,爲先令該道,題給恤典。
以黃海假都事海州判官沈能岳狀啓,遂安郡民虛失火事,傳于金相休曰,聞甚矜惻,元恤典外,別加顧助事,分付。
以公忠兵使崔朝岳啓本,上番諸色軍,摠數開坐事,傳于任厚常曰,忠贊·忠順·忠翊衛,多有有頉,竝以此意,各別申飭,更勿如是多頉事,分付。
任厚常,以備邊司言啓曰,此時畿邑,不可暫曠,坡州牧使未差之代,令該曹,口傳擇差,待下批之當日辭朝。關西民邑之憂,無異畿內,而聞有受由上京守令,令該曹,催促卽爲下送,黃海新兵使,以其自鄕上來之故,尙未辭陛,雖緣事勢之如此,而揆以事面,極爲未安,當該兵使,從重推考,使之明日辭朝,何如?傳曰,允。
宋知濂,以禮曹言啓曰,來五月初八日,嘉順宮誕辰,陳賀節目,當爲磨鍊,而其日與長陵忌辰相値矣。謹稽謄錄,則在前如此之時,以無故日啓稟退行,曾有定式,而初九日·初十日·十一日,連値齋日,以十二日退行,何如?傳曰,此後直以他日退行磨鍊之意,敢啓爲措辭,繼入節目,可也。
辛未四月二十四日午時,上詣緝熙堂。祈雨祭齋宿入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書沈湜·李魯秉,記注官洪宅柱,別兼春秋李紀淵,直提學洪奭周,以次侍立。時至,通禮,跪啓請外辦,上具翼善冠·袞龍袍,乘輿出興泰門·顯謨門·廣達門,由建明門·崇明門·延光門·興明門,入齋室。諸臣以次詣閤。
上在慶熙宮。停常參·經筵。
大殿,內閣·政院·玉堂·藥房,經宿口傳問安。答曰,知道。
親傳香還內後,內閣·政院·玉堂·藥房口傳問安。答曰,知道。
藥房都提調金思穆,副提調洪義浩,啓曰,連日移齋,憂勤冞切,伏未審,勞動之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
權晙啓曰,行大司憲李直輔,執義宋啓榦在外,掌令李英發·牟達兼,持平姜學濬呈辭,林處鎭未署經,監察茶時之意,敢啓。傳曰,知道。
任厚常啓曰,備邊司郞廳來言,今日賓廳日次,而祈雨祭齋戒相値,不得來會云矣,敢啓。傳曰,知道。
備忘記,黃海兵使趙下直,長弓一張,長箭一部,片箭一部,筒兒一箇,賜給。
傳于宋知濂曰,召對爲之。
吏曹口傳政事,以李尙謙爲坡州牧使。
備忘記,坡州牧使李尙謙下直,長弓一張,長箭一部,片箭一部,筒兒一箇賜給。
宋知濂,以內醫院都提調意啓曰,提調沈象奎,今日問安,不爲仕進,卽爲牌招,何如?傳曰,允。
洪義浩,以吏曹言啓曰,因備邊司草記,關西受由上京守令,令該曹催促,卽爲下送事,允下矣。上京守令處,自臣曹催促,則定州牧使金愚淳,以爲親病沈重,不得下去,成川府使權丕應,以爲身病沈篤,不得下去云。親病異於身病,有難强令還任,定州牧使金愚淳改差,成川府使權丕應促敎之下,謂有身病,不卽下去者,揆以事體,誠甚未安,罷黜,何如?傳曰,允,令該曹,口傳差出,使之當日辭朝。
吏曹口傳政事,以洪奭周爲成川府使,李近冑爲定州牧使。
傳于宋知濂曰,原任直提學李存秀,原任直閣徐俊輔,檢校差下。
傳于愼宜學曰,坐直承旨入侍。
宋知濂,以奎章閣言啓曰,原任直提學李存秀,原任直閣徐俊輔,檢校差下事,命下矣。卽爲牌招察任,何如?傳曰,允。
以全羅監司李相璜啓本,光陽縣反庫事,傳于金相休曰,向來申飭之後,能無不遵令甲之弊乎?各別嚴飭,亦以事狀勤慢,論理登聞事,分付。
以公忠監司元在明狀啓,雨澤農形事,傳于宋知濂曰,祈雨外事也,心禱無異於祈雨之設行,以此意心行,使之竝進事,分付。
洪義浩,以吏曹言啓曰,新除授成均館典籍金陽淳呈狀內,矣身素患痰癖之症,挾感添劇,時月之內,萬無供職之望,卽爲入啓遞改云。其身病旣如是沈重,則不可强令察任,改差,何如?傳曰,允。
辛未四月二十五日卯時,上詣崇政殿東月臺。祈雨祭親傳香入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書沈湜·李魯秉,記注官金初燮,別兼春秋李紀淵,直提學洪奭周,以次侍立。時至,通禮,跪啓請外辦,上具翼善冠·袞龍袍,乘輿出興明門·延光門·崇明門·建明門,由崇政門詣月臺。通禮,跪啓請降輿,上降輿就褥位。知濂,奉香祝跪進,上親受,傳授南壇獻官金載瓚。知濂,奉香祝跪進,上親受,傳授雩祀壇獻官沈能建。義浩曰,今日受香所,禮房承旨,依例奉審,而南壇則承旨監祭,雩祀壇則史官監祭乎?上可之,命義浩書傳敎曰,禮房承旨,馳詣受香所,奉審摘奸以來。知濂曰,十次祈雨祭單子,自該曹,俄又來呈,而今日旣命大臣·儀賓,別行祈雨於壇所,則循次祈雨之,又爲明日受香,事涉如何,使之依日次設行甚好,故敢此仰達矣。上曰,依此爲之,可也。上乘輿出崇政門,由廣達門·顯謨門·興泰門還內。諸臣以次退出。
辛未四月二十五日辰時,上御延英殿。召對入侍時,直提學洪奭周,持詩傳第四卷,參贊官愼宜學,持詩傳第四卷,侍讀官洪儀泳,持詩傳第四卷,檢討官李鼎秉,持詩傳第四卷,假注書沈湜,持詩傳第四卷,記注官金初燮,持詩傳第四卷,別兼春秋李紀淵,持詩傳第四卷,以次進伏訖。上開卷命讀。儀泳讀,自小戎俴收,止晨風三章章六句。上曰,下番讀之。鼎秉讀,自無衣,止檜國四篇十二章。上曰,閣臣讀之。奭周讀,自曹一之十四,止蜉蝣三章章四句。上曰,參贊官讀之。宜學讀,自彼候人兮,止變之可正也。上曰,文義陳之。儀泳曰,鳲鳩篇心如結兮,不知何人所作,而殆哉聖人之言也。人稟天賦之性,受一段藹然之生意,而心之體,所以爲仁也,天地間無不管領者,心也,元來聖凡一體,各隨限量,若任他,則固無限量,而有善有惡,應接無常。大抵天道者,以理而言也,人道者,以義而言也,人心與天心相合,而所以主張者爲道心,天地間許多萬物,不越乎裁制之道,而裁制之道,所以應萬物而合仁義。又有防閑分數之不可易者,此所以心如結也。結之道,牢結不解之謂也,非結字,則難以用裁制之道。夫善處結之,則功用不小,惡處結之,則利欲輒生,故如結之上,加之以其儀一兮。儀,外之象也,心,中之事也。正衣冠尊瞻視,莫非威儀中出來,而所以結者心也。自古以來,學問·工夫,必以心如結兮,爲第一緊切也。雖以近來言之,殿下燕居憂民之念,可謂至矣。而凡百政令施措之間,猗歟盛矣,不幸天災流行,旱乾太酷。當此悶旱之時,聖念夙夜憧憧,凡於用心處,可謂心如結兮。以此德意,宣布四方,而靈應猶邈,人君之心,與天同大,豈可無上天孚感之理?而以小臣之愚見,心如結兮四字,爲人君之第一大綱領也。或有智慮之所未及歟,或有政令擧措之所未周思耶,或有不足於視民如傷之道耶?凡於數者,常思不足處,必以如結二字,心誠求之,則可以孚格天心,而其於對越政令,似無不足處,必以心如結兮體念焉。上曰,下番陳之。鼎秉曰,終南章,自君心至不忘,皆爲君頌禱之辭也,上下之情志交孚,上以誠御下,下以忠事上,如秦君愛其民,民愛其上,與豳風稱彼兕觥,萬壽無疆,相類。以此觀之,上下交孚,情志相通,則無古無今矣。洪恩沛澤,無遠不至,故所以億兆之民,皆願其壽考不忘。今當悶旱之時,臨門疎決,廣懋德澤,導達和氣,大抵和氣致祥,乖氣致異,導和之方,不難知也,如致導和之方,宜先優老之典。粵在先朝,年過八十者·七十偕老者,特用優老之典,八域民生,無不鼓舞。今則優老之澤,只及於九十,俟河之淸,人壽幾何,足可以感傷和氣,而況爲其子孫者,當如何哉?今若遵先朝已行之典,則被天爵之人,擧皆蹈舞歡忭,獻壽祝崗,此乃導和之方,而不費之惠也。且以不忘言之,心勿忘勿助長也。不愆不忘,率由舊章,在先朝軫念殿下春邸時保導之方,山林之士,經學之臣,擧皆旁招。近來旌招山林,非止一再,德意眷眷,如前春坊僚屬金鋐·柳尋春,俱是經學中士也,及此日開講筵之時,使之出入經席,則似有顧問資益之道,而殿下忘之已久,故敢此仰奏矣。上曰,閣臣陳之。奭周曰,上番以心如結兮爲奏,言誠好矣。而以臣愚見,其儀一兮,尤好,苟或放心,則必有外應,然後可以收斂,制之於外,以安其內,未有忽其外而治其內,所謂一字,動靜如一,表裏如一謂也。殿下,方對聖人方冊,威儀肅穆,雖値燕閑之時,必以其儀二兮爲懋,必如對策之時也。今番講筵,所讀不小,儒臣所奏,亦不小。若以支離厭倦,則有欠於終始如一,推之於萬事,正心之工,不期然而自然矣。當此悶旱之時,聖念憧憧,似得不日之甘霈,而靈應猶邈,天人之際,雖難窺測,此則不足於一誠未格天之致也。繼自今,必用憧憧於政令之中,講究乎弭災之策,以盡其格天之誠,則以臣愚見,甘霈似當不終日矣。上曰,參贊官陳之。宜學曰,隰有萇楚,無知無家云者,民羡萇楚之謂也,民皆有室有家,而反羡草木者,民苦其政煩賦重,歎其不如草木也。以今言之,再昨凶年,挽近所無,屢豐之餘,死亡相繼,饑困有甚於羡草木也。如病人之受病,必有所源委也。至於今年,兩麥判歉,秋成無望,若及今不雨,則秋農前,必多塡壑之民,若不以災結身役,特爲減下,則民將盡劉矣。伏願申飭于八道,輕其身役災結,使兆民永賴焉。儀泳曰,閣臣,以一字敷衍好矣,而其中終始如一,尤好,殿下必以終始二字,念念不忘,凡百事爲之間,必用有始而有終,一言一動之際,亦勉謹始而謹終,則當有益於聖學工夫矣。蓋人之心不可專一也,其幾甚微,而頃刻萬變,必也終始如一,然後尤好矣。雖以講筵言之,必以速讀易撤爲主,反有欠於如渴之意,上下問答,過於淵默,其間或有文義之繹究耶?以臣未及知之矣,當開講筵,酬酢如響,無言可隱,有懷必陳,上下之間,貴在交孚,若專用簡默,則恐非召接臣僚之本意也。雖於臨講時,必以專一爲主,若有一事之效,則可及於億兆生靈,每於終始二字,必爲體念焉。當此連年凶歉之際,悠悠萬事,無出於活民之策,活民之道,非古烏梅草也,有穀然後可以活之,救荒之策,莫過於儲穀,故臣頃與畿伯相議,而京畿十萬石,難以糊口矣。以參贊官所奏言見之,秋成前民無所依賴,秋成後則在於天時之如何耳。自上必爲措置穀食,必以酒禁爲第一急務焉。方今上下之風,崇飮太過,一日所費之飮,有倍於穀食,若用節飮,則皆歸於穀用,而益穀之道,莫過於酒禁矣。酒者旨味也,上以用祭祀,下以接賓客,酒之於人,大矣哉。王者之政令,必得終始如一而後,可以責效矣。年前則酒禁太過,祭祀·宴饗,皆用禁之。自今以後,專禁賣買,議于廟堂,詢于臺閣,期於得效,則生穀之道,莫過於是矣。日前牟達兼,疏論酒禁,已爲蒙允,而尙未聞禁酒之令,街路諸處,依舊賣買,慢上之令,果何如耶?自今必講究禁酒之道,期於得效焉。奭周曰,儒臣酬酢如響之說,果好矣。文義酬酢時,多有資益之道,若有未盡處,則必爲論難,如有可合於淵衷,則必爲開示,如有不合,則必爲譴責,然後家人父子之間,君臣一堂之際,酬酢如流,則啓沃之效,果何如耶?俄者下番所陳,有所如何矣?優老之典,非不好矣。而先朝若値慶年,則示以特恩,但以尊高年以伸幽鬱之言,臣未知其然也。宮僚金鋐·柳尋春奬用,事雖好矣,而先朝簡拔,公議稱屈,則儒臣,胡不上疏陳達?而其在講筵,似有屑越之嫌,故臣欲爲請推,而儒臣體重,不必請推,而若有槪於淵衷,則可以需用,不槪則必爲開示,似好,故敢達矣。儀泳曰,閣臣言好矣。以酬酢如響言之,世上之人,不過是非二字而已。是非則不難知也,最難知者,似是而非,似非而是耳,是非豈有他哉?我殿下,睿姿天縱,德器日就,其於是非,必有知之。以是非二字,分析下敎,則臣等何事不爲遵行乎?曰是曰非,自有一定之規模,如琢如磨,可見精一之工夫,必於此深究焉。小臣向以必講大學爲奏者,三綱八條,無不具焉,誠意正心,於是存焉。吾之工夫正然後,心體得正,以至於義理精微之蘊,無不透到。向日冊子,講以大學,而不過一二番次而止,臣之所以必以大學爲講者此也。所謂其儀一兮,心如結兮者,古語云談龍肉,不如喫猪肉,有實然後,可以爲吾用矣。伏願體念焉。上曰,此章,章章皆好,而其中晉獻公事,比他章則可謂人倫之大變也。以如許人,而生秦穆夫人,公子重耳,蓋天地萬物,皆有秉彝之理,而此則有違於天道平常之理,何哉?儀泳曰,晉獻公之於重耳,有類瞽瞍之於舜耳,蓋人之生也,稟天地之氣與父母之氣,而天地之氣則少,父母之氣則多耳。如舜之大聖,則多稟天地之氣,故以瞽瞍而有舜,茫昧之事,有難盡知,而大體看之,則聖人之子必聖,惡人之子必惡耳。奭周曰,晉獻公,有禽獸之行,而至文公始覇者,天道之無常耳。秦穆夫人,與太子申生,不係於世類矣。以古觀之,姦臣凶人,得罪於國家者多,而罪罰只止於一身,子孫則不爲以此而廢棄,世級漸降,或有疵累,則一門枳塞,古語云善善長,惡惡短,此在聖人用人之太廣耳。儀泳曰,以晉獻公之行事,而生太子申生與公子重耳,似當種愛,而畢竟有斷祛之行,此亦乖常之事也。奭周曰,晉之所以覇者,由唐叔之遺化,必不以獻公之惡而有此重耳。以玄遠之道觀之,則有難測知,而大抵不係於世類矣。上曰,章內別無文義之可陳矣。命掩卷,仍命玉堂先退,又命退,承史以次退出。
辛未四月二十五日酉時,上御龍飛樓。坐直承旨入侍時,同副承旨愼宜學,假注書李魯秉,記注官李仁迪,別兼春秋李紀淵,以次進伏訖。上命讀公事。宜學,讀奏江華留守狀啓,祈雨祭八次設行事及船稅護送事,及綸音一度祗受事訖。上命退,承史以次退出。
上在慶熙宮。停常參·經筵。
權晙啓曰,行大司憲李直輔,執義宋啓榦,在外,掌令李英發·牟達兼,持平姜學濬,呈辭,林處鎭未署經,監察茶時之意,敢啓。傳曰,知道。
宋知濂啓曰,明日常參·經筵,取稟。傳曰,停。
傳于宋知濂曰,召對爲之。
任厚常,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而蜥蜴童子祈雨齋戒相値,不得設行之意,敢啓。傳曰,知道。
辛未四月二十六日辰時,上御延英殿。召對入侍時,參贊官宋知濂,持詩傳第四卷,檢校直閣徐俊輔,持詩傳第四卷,侍讀官洪儀泳,持詩傳第四卷,檢討官李鼎秉,持詩傳第四卷,假注書沈湜,持詩傳第四卷,記注官李仁迪,持詩傳第四卷,記注官洪宅柱,持詩傳第四卷,以次進伏訖。上開卷命讀。儀泳讀,自豳一之十五,止七月之義。上曰,下番讀之。鼎秉讀,自䲭鴞,止詩傳大全卷之八。上曰,文義陳之。儀泳曰,文中子,謂豳風卽一變風也。朱夫子,亦列於變風。以全篇觀之,宜雅宜頌,而置之變風之末者,可見亂極思治之義也。聖人之言,句句節節,皆合法度,如天之無不覆,如地之無不載,而此章中要旨,不過田畯至喜四字而已。上之所以御下,下之所以奉上,可謂各盡其道。今以全章言之,歷敍天地之氣數·節候者,足以察天地而治人民,以至於星日霜露農桑鳥獸,無不咸具,不可以一句·一節,仰奏文義矣。至於䲭鴞章,則今女下民,孰敢侮予一句,卽孟子所謂能治其國家,誰敢侮之之義也。古語云,人誰有侮修身士,天不能窮力穡家,苟能自修,則無畏於天,無畏於人,孰敢有侮哉?以孰敢侮予之意,參之以下章伐柯章,則其意尤好。上之所以治國,下之所以修身,皆在於伐柯二字也。古人有言曰,欲法堯·舜,當法祖宗,殿下不必遠求於前代也。我朝聖繼神承,垂裕後曰比,政謨治規,孰非可則而可法,則此詩所謂其則不遠也。粵在先朝,遵守列聖之規模,良法·美規,至矣盡矣,而此皆殿下之所親見也。小臣逮事先朝,先朝之所以尊崇者,卽一朱書也。殿下欲爲柯則,必以朱子爲法,欲爲柯則朱書,則朱子之平日一部得力,盡在於大學矣。必以大學·朱書,爲第一緊切,而以爲柯則焉。上曰,下番陳之。鼎秉曰,末章云,赤舃几几,几几者,指步履安重也。周公以威儀三百,曲禮三千,作爲法度,而步履之間,自致安重也。孔子曰,君子不重則不威,學則不固,重於外而堅乎內,使之德音秩秩,威儀抑抑,則大哉君子之威儀也。朱子曰,正其衣冠,尊其瞻視,孔子車中,不內顧不疾言不親指者,尊其瞻視也,威儀·容貌,不可不愼也。昔在英廟朝,召接春坊講官,敎曰,講學自是餘事,人主之一身上行動·擧止,隨事規正,此是第一義也。如所着之冠,少有不正,亦可警之也,此所以愼重德音也。曾子曰,動容貌,斯遠暴慢矣,正顔色,斯近信矣,出辭氣斯遠鄙倍矣。殿下,軫念先朝遺訓,必以正顔色·足容重·不內顧三事,留念省察,區區之望也。上曰,參贊官陳之。知濂曰,躋公堂稱兕觥,先儒註云,豳人畢農之後,獻於君上者也。禮則野而意則眞,下世三十,卜年八百,皆由於此,以小民而祝君無疆,則況君臣上下都兪之間乎?以今觀之,殿下遇災修省,日開講筵,常參·賓對,自下讀奏者,只賜批答,無所發難,君臣之間,雖主於嚴敬,恐有欠於家人視臣之道矣。臣取見祈雨祭謄錄,則英廟癸酉六月,適値久旱,疎決親禱,上下酬酢之間,必問民生之艱苦,此足爲轉災爲祥之道也。殿下今當悶旱之時,一念憧憧,親傳香祝,擧措雖大,恐欠實事,天道高遠,有難測知,而君臣之情志,若不交孚,則實如天道之亢陽矣。伏願臨筵時,不但講義發難,必詢政治得失,民生艱苦焉。上曰,閣臣陳之。俊輔曰,七月篇,周公所作,而告稼穡艱難農桑衣食之事也。八章之內,燦然咸備,以至于萬壽祝君,此非但成王之鑑戒,實爲人主之龜鑑也。人君以民心爲心,發一政行一令,皆出於爲民,則民雖至愚,可以親其親死其長矣。今當講筵,必以民事留念焉。上曰,七月篇,周公追述稷劉風化之事也。成王亦知周公之忠愛,故如是倚毗。以今日言之,如有周公之賢而輔翼沖王,則資益之道,不小耶?儀泳曰,此時卽成王十一二歲也,七月篇,別無高遠難行之事,而民生日用寒暑節候而已,成王豈有不知之理也?近來音樂不古,與上古被管絃之樂,異矣。奏未畢,上曰,今雅樂,與前被管絃異乎?上番亦以大祝見之乎?儀泳曰,臣於掌樂院見之矣。音樂自周及唐宋,其制不一,而後世則世級漸降,聲律多不如古樂矣。粵在世宗朝,聖姿天縱,創制雅樂,禮樂文物,無不具焉。以我朝之樂,比諸中國,反復大勝。今社壇·南壇,皆用雅樂,況古時被管絃之樂乎?成王年雖沖王,可以變化氣質,千載之下,有以想得其遺風·餘韻。伏願於此等處,留念焉。上命掩卷,命玉堂先退,儀泳等退出,又命退,承史·閣臣以次退出。
上在慶熙宮。停常參·經筵。
上詣右文閣,後內閣·政院·玉堂·藥房口傳問安。答曰,知道。
權晙啓曰,行大司憲李直輔,執義宋啓榦在外,掌令李英發·牟達兼,持平姜學濬呈辭,林處鎭未署經,監察茶時之意,敢啓。傳曰,知道。
宋知濂啓曰,來初一日輪對日次,而景慕宮夏享大祭齋戒相値,頉稟之意,敢啓。傳曰,知道。
傳于宋知濂曰,召對爲之。
洪義浩啓曰,假注書李魯秉,身病猝重,勢難察任,今姑改差,何如?傳曰,允。
宋知濂,以禮曹言啓曰,十次祈雨祭,不卜日今二十九日,社稷,遣大臣設行,閭閻瓶柳,受香日爲始,三日而止事,知委,何如?傳曰,允。
宋知濂啓曰,明日祈雨祭齋戒相値,視事頉稟之意,敢啓。傳曰,知道。
傳于洪義浩曰,諸承旨,持公事入侍。
傳于洪義浩曰,發遣吏郞,諸執事淸齋與否,摘奸以來。
洪義浩啓曰,今此端午帖製述人中,時無職名人,令該曹,口傳付軍職,何如?傳曰,允。
兵曹口傳政事,副司果單尹永輝·金陽淳。
李魯秉改差,代以金逸淵爲假注書。
以平安監司李晩秀狀啓,慈山府民家失火事,傳于金相休曰,聞甚矜惻,元恤典外,別加慰撫事,分付。
任厚常,以備邊司言啓曰,卽見全羅監司李相璜狀啓,則以爲,本道還穀,自經荐歉,比前大絀,邑鎭應分,已盡無餘,目下民情,到處切急,留庫各穀中,限五萬三千石,特許加分事,請令廟堂,稟旨分付矣。本道每年加分,竝入於己巳停退中,目今元穀之縮,未必不由於此,而第今年民情,絶異於常年,麥雖少登,荐歉之餘,又當窮節,民食之艱,必當切急,此等時有難膠守常例,依狀請,各邑留庫各穀中,五萬三千石,許令加分,何如?傳曰,允。
任厚常,以兵曹言啓曰,僉知中樞府事李周永·朴師豹,五衛將韓宗鎬,除授在外,上來無期云。昌德宮衛將金命長,昌慶宮衛將姜文顯,病難供職,呈狀乞遞,竝改差,何如?傳曰,允。
任厚常,以兵曹言啓曰,今三月十六日,慶科庭試武科殿試時,直赴殿試人別武士宋宗乙等三十九人內,二十六人應試參榜,所授帖文,依例收聚爻周,近仗軍士朴萬根,別武士金仁伯·趙仁權·金麟徵·姜文哲·崔尙麟,親騎衛申道謙·高天崇,別隊馬兵咸榮室·李寬培,別付料軍官李模遠,未付料軍官尹弼漢,選武軍官金聲律,遭故不赴,依法典陳試,直赴會試人選武軍官權義龍等八十四人內,六十九人,已爲應試,所授帖文,一體收聚爻周,選武軍官尹載濟,別驍士李廷起,未付料軍官金尙鏞,訓局哨官方長元,遭故不赴,依法典陳試,扈衛軍官金義盛作故,馬兵李東麟·咸澤祿·金世化,俱以身病不赴,依法典勿施,所授帖文,亦爲爻周,江原縣營選武軍官朴世榮,馬兵朴之淳,慶尙縣營選武軍官鄭履欽,慶尙左兵營別騎衛朴禧英,慶尙右兵營馬兵盧之采,全羅兵營馬兵李厚榮·金基孝等七人,無緣不赴,其委折,關問各該道後,稟處,何如?傳曰,允。
禮曹,來五月十五日,中宮殿誕日陳賀時,應行節目,參考前例,磨鍊依此擧行,何如?判付啓,權停爲良如敎。
吏曹判書朴宗慶疏曰,伏以臣於日前,猥陳微懇,雖未蒙辭免之體諒,亦已承恩暇之許施,一以抑塞,一以感激,行將省楸,以畢石役,而適値亢旱爲災,聖心憂勤,禱遍圭璧,望切雲漢,有非羣下言私之時。惟臣行事,只俟一霈而已。忽於千萬夢想之外,伏奉聖批,特授臣訓鍊大將之任,臣聞命震懍,五內失守,而受符體重,冒沒出膺,歸伏私次,戰恧交中,如癡若呆,歷數日而益不知所以措躬也。噫,國朝之設置軍營,孰非緊重,而至若本局,古所稱上將軍之職耳,長於諸營,號爲元戎,雖靺韋宿將,望協師中之吉,猶不可人人而濫授。若臣之藐然一措大,素乏尺寸之能,徒依日月之光者,弗稽弗詢,迺以中批,猝然界之以登壇之重,非但驚一軍而駭四方,亦將累聖明而羞朝廷,誠非細故也耳。況是任也,簡選輦下之精勇,備置禁中之宿衛,大有關於肘腋爪牙之用,而卒乘器械之修繕整飭,錢穀糧餉之管轄出納,浩大繁亂,非比他營,而近甚凋弊,殆不成樣,尾閭之費,有增無減,罅漏之補,隨塞旋潰,重以軍籍增額,營産不足,當月支放,違時越限,有識憂歎,厥惟久矣。雖欲醫捄,而智者當之,亦必斂手却步,卽擧世之所共知,通朝之所共言也。臣之綿才薄識,將以何術施之乎?臣旣自知甚明,則決不當憑恃誤恩,蹲冒是任,而此猶爲一營事務而言之也。曾所濫叨,罔非踰分,莅事則無一仰效,貞疾則有百難强,而今以文學·政事之任,錢穀·甲兵之權,都萃一身,求之在昔晟時名碩·才彦之輩出,亦未聞如彼擔夯者。臣是何人,乃敢當是命而若固有之哉?設令臣有一半分任事之具,在朝家擧措,尙恐有及私偏重之失,矧以百不肖萬不堪之身,從前所叨,已是瑣力之千鈞,方求解脫之不暇,其可加之以笠轂之一重負乎?臣之顚踣踉蹡,不足恤,獨不念聖朝器使之政,緣臣而壞了乎?且念政月臨近,京察當前,顧臣危病之喘,憂恐之蹤,尤何敢左兜戎權,右攬政柄,而日使役役於簿書之鉤校,人客之酬接乎?惟我殿下,天地父母,哀憐臣覆育臣,庶不待臣言之畢,而有所惻然而垂念也。情窮勢迫,聲不可緩,畧暴危懇,仰瀆崇聽。伏願聖明,亟賜鑑燭,收還臣新授戎垣之命,亟遞臣前叨冢宰之銜,以卒終始生成之澤,不勝區區至祝。臣無任云云。答曰,省疏具悉。元戎重任,其責甚重,卿其極思禦侮之策,以副予至心。
辛未四月二十七日辰時,上御延英殿。諸承旨持公事入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書沈湜·李魯秉,記注官金初變·洪宅柱,檢校直閣徐俊輔,以次進伏訖。上命讀公事。義浩曰,臣吏房無公事矣。相休,讀奏黃海假都事狀啓,月課小米會錄事,知濂,讀奏平安監司狀啓,雨澤雹災祈雨祭設行事,及開城留守狀啓,祈雨祭設行事,厚常,讀奏訓鍊主簿尹敬烈病親呈辭事。晙曰,臣刑房無公事矣。宜學曰,臣工房無公事矣。上命退,諸臣以次退出。
辛未四月二十七日午時,上御德游堂。召對入侍時,參贊官洪義浩,持詩傳第五卷,檢校直閣徐俊輔,持詩傳第五卷,侍讀官洪儀泳,持詩傳第五卷,檢討官徐長輔,持詩傳第五卷,假注書沈湜,持詩傳第五卷,記注官金初燮,持詩傳第五卷,記注官洪宅柱,持詩傳第五卷,以次進伏訖。上開卷命讀。儀泳讀,自詩傳大全卷之九,止采薇六章章八句。上曰,下番讀之。長輔讀,自我出我車,止詩傳大全卷之十。上命持入第六卷,命參贊官讀之。義浩讀,自詩傳大全卷之十一,止今姑闕焉,可也。上曰,閣臣讀之。俊輔讀,自正月繁霜,止詩傳大全卷之十二。上曰,文義陳之。儀泳曰,小雅中第一篇,必以鹿鳴爲首,而一篇之旨,盡在是矣。是不過燕饗賓客之辭,而一篇要旨,卽示我周行四字而已。上之待下如是,則孰敢不樂告以善道哉?賓主之會,初以鼓瑟,而又以吹笙,笙者,以金爲舌,舌者,代人之言也。鼓瑟以盡其和,吹笙以求其言,又以承筐是將者,終必以禮幣,欲聞昌言也。君而樂聞其言,臣而盡言無隱者,所以上下情志之交孚也。大抵天之行道,必見於人,人之行道,必見於言,聖人之言,如天口地舌,古人之重其言也如此,故三代之善治,無他也,以其貴言也,嘉謨之所以進,敎化之所以行者,此也。今日臣僚之向殿下之誠,亦皆欲必陳嘉謨於前,而功效之及於民國,上而大臣之言,下而臺閣之言,以至鹵莽如臣等之言,而必欲陳之於殿下之前者此也。夫事簡則其言貴,事繁則其言不貴,臣恐殿下之所欲求言,不及於古昔聖王,蓋進言者太多,故以其言賤也。以臣魯劣之學,進言於聖明,固無足聽聞,然大舜之所以爲聖,專在於好問而好察,舜豈待聽言而後聖哉?所以樂聞昌言,聖而益聖者也。今殿下之好問好察,恐不如舜,一日萬幾,亦云甚繁,而其要在於聽言而行之,則聖學不期高而自高,治道不期治而自治矣。其要在於此篇示我周行之義而已。㐲願體念焉。上曰,下番陳之。長輔曰,小雅以鹿鳴爲首,而君臣之分,以嚴爲主,朝廷之上,以敬爲主,一於嚴敬,則情志不通,易曰天地交而萬物泰,上下交而其志同,君臣之間,主於嚴敬,則上下否隔而不通,故舜之言曰,臣哉隣哉,又曰隣哉臣哉。唐·虞都兪之治,上下相孚,事無所不達,言無所不陳者此也。唐·虞以後,世級漸降,上下之情志不孚,上無樂聞之君,下無盡言之臣,所以有不治之歎也。試以今日觀之,日開講筵,召接臣隣,可謂盛矣,而尙有情志不孚之歎,殿下必以是爲戒,召接臣等,非但目前政事而已,民事疾苦,必爲周詢周咨,使情志無間焉。上曰,參贊官陳之。義浩曰,臣別無文義之可達矣。上曰,閣臣陳之。俊輔曰,臣亦無文義之可達矣。上命掩卷,上曰,注書出去,留院公事,持入,可也。賤臣,承命持入。義浩,讀奏訖,上命書傳敎曰,今日當詣右文閣齋宿,明日社稷祈雨祭,香祝親傳,該房知悉。又命書傳敎曰,出宮門路,以秉禮門爲之。仍命玉堂先退,儀泳等退出,又命退,承史·閣臣以次退出。
辛未四月二十七日酉時,上詣右文閣。祈雨祭齋宿入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書沈湜·李魯秉,記注官金初燮·洪宅柱,檢校直閣徐俊輔,以次侍立。時至,通禮,跪啓請外辦,上具翼善冠·袞龍袍,乘輿出興明門,由延光門·崇明門·建明門·金商門·寧善門·正兌門·泰寧門,入齋殿後,諸臣以次詣閤。
上在慶熙宮。停常參·經筵。
大殿,內閣·政院·玉堂·藥房經宿口傳間安,答曰,知道。
親傳香還內後,內閣·政院·玉堂·藥房口傳問安。答曰,知道。
宋知濂啓曰,明日常參·經筵,取稟。傳曰,只晝講。
任厚常啓曰,行大司憲李直輔,執義宋啓榦在外,掌令李英發·牟達兼,持平姜學濬呈辭,林處鎭未署經,監察茶時之意,敢啓。傳曰,知道。
洪義浩啓曰,假注書金逸淵,時無職名,令該曹,依例付軍職,冠帶常仕,何如?傳曰,允。
傳于宋知濂曰,禮房承旨,馳詣社稷,奉審摘奸以來。
宋知濂啓曰,端午帖製述人,旣已抄啓矣。弘文提學曺允大,待開門牌招,以爲出韻科次之地,何如?傳曰,允。
傳于宋知濂曰,召對爲之。
任厚常啓曰,各軍門將官有闕代,過三日不爲差出,則該房察推事,曾有定式矣。御營中軍及千摠有闕,今已過限,尙不差出,事甚未安,該大將李堯憲,推考警責,何如?傳曰,允。
傳于愼宜學曰,坐直承旨入侍。
承旨前望單子,徐俊輔落點。
愼宜學啓曰,來五月初二日,景慕宮夏享大祭親祭祭文,當爲製進,藝文提學韓晩裕,侍開門牌招,何如?傳曰,允。
傳于愼宜學曰,十一次祈雨祭,兼行於來月宗廟朔祭,明日當詣緝熙堂齋宿,再明日親傳香,該房知悉,朔祭祭文中句語,措辭添入。
傳于愼宜學曰,明日出宮門路,以廣達門爲之。
愼宜學,以禮曹言啓曰,來五月初二日,景慕宮夏享大祭親行時,省牲·省器之節,依例以親臨磨鍊乎?敢稟。傳曰,親臨磨鍊。
愼宜學,以禮曹言啓曰,來五月初二日,景慕宮夏享大祭親行時,正日只隔四日,散齋勢未及如例磨鍊,殿下自今日,散齋二日於別殿,致齋二日,一日於正殿,一日於齋殿,凡散齋,不吊喪問疾,不聽樂,有司不啓刑殺文書,致齋,惟啓享事,諸享官及近侍之官應從升者,竝散齋二日,宿於正寢,致齋二日,一日於本司,一日於享所,陪享百官諸衛之屬,守衛宮門者,各於本司淸齋一宿事,知委,何如?傳曰,允。
愼宜學,以兵曹言啓曰,來五月初一日,大駕詣景慕宮齋宿,初二日夏享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步兵,五哨,馬軍二哨爲先廂,五哨爲後廂,禁軍一番隨駕,留營留陣置之,可也。
以公忠監司元在明狀啓,延豐縣民家失火事,傳于金相休曰,聞甚矜惻,別加慰撫事,分付。
任厚常,以刑曹言啓曰,今四月二十八日,傳曰,今番旱災之後,輕囚放釋,雖爲略行,許多罪囚,應有遺漏者矣。向覽已放後五日錄啓,多有仍囚者,殺獄正犯已結案未結案及干連隨從,御寶僞造,假作紅牌,已推覈未推覈罪人及承傳罪人外,雜犯死罪及時囚,一竝放送事,分付刑曹事,命下矣。重囚及承傳罪人外,輕囚孫漢得·孫成輝,罪名稍輕,合有疎放之典,竝放送之意,敢啓。傳曰,知道。
任厚常,以左邊捕盜廳言啓曰,本廳入直從事官李存敬,謂有身病,不待代直,經先出去,事極駭然,爲先汰去,何如?傳曰,允。
辛未四月二十八日卯時,上詣崇政殿月臺。親傳香入侍時,行都承旨洪義浩,左承旨金相休,右承旨任厚常,左副承旨宋知濂,右副承旨權晙,同副承旨愼宜學,假注書沈湜·金逸淵,記注官金初燮,別兼春秋李紀淵,檢校直閣徐俊輔,以次侍立。時至,通禮,跪啓請外辦,上具翼善冠·袞龍袍,乘輿出泰寧門,由正兌門·寧善門·金商門,入崇政門。通禮跪啓請降輿,上降輿就褥位。知濂,跪進香祝,上親受,傳于宗廟獻官金箕性。知濂,跪進香祝,上親受,傳于社稷獻官李好敏。義浩曰,奉審則禮房承旨進去乎?上可之。仍命書傳敎曰,禮房承旨,馳詣宗廟·社稷,奉審摘奸以來。通禮,跪啓請乘輿,上乘輿出崇政門,由光達門·顯謨門·興泰門還內後,諸臣以次退出。
辛未四月二十八日卯時,上御延英殿。召對入侍時,參贊官權晙,持詩傳第七卷,檢校直閣徐俊輔,持詩傳第七卷,侍讀官洪儀泳,持詩傳第七卷,檢討官李鼎秉,持詩傳第七卷,假注書金逸淵,持詩傳第七卷,記注官金初燮,持詩傳第七卷,別兼春秋李紀淵,持詩傳第七卷,以次進伏訖。上曰,注書誰也?賤臣曰,金逸淵矣。上曰,年今幾何?賤臣曰,二十五歲矣。上曰,都承旨入侍。出傳敎賤臣,承命出傳,還入進伏,行都承旨洪義浩,追後進伏,上開卷命讀之。儀泳讀,自詩傳大全卷之十三,止信南山六章章六句。上曰,下番讀之。鼎秉讀,自卓彼甫田,止角弓八章章四句。上命掩卷,仍命義浩,書傳敎曰,仲春始於農,孟夏勤於種,天道之常,人事之要,比年以來,頻値凶荒,饑饉孔甚,生靈長苦,念彼及此,錦食靡甘,每覽詩經至緜蠻之章,未嘗不三復興歎,蓋美其詩人之善形事狀,而被於孔聖引之學訓,後世監法,未有不究於斯而推之於萬物,萬物之中,惟人最貴,民以食爲天,天人一理,天必愛民,民必依天,終無所顯然相感之義。凶荒變災,民獨酷蒙者,寡躬之所知,廟堂之所悶矣。然萬言·千慮,無見消弭之實效者,徒以存之久而發之遲也。予聞齊東少婦,控訴于天,尙有格于感應之機,況億兆衆黎,憂患哀矜之狀,比之齊婦,不啻若一毛九牛,奚望飛霜不雨之但止於五月三年而已。顧今三南,纔經荐歉,尙未蘇息,畿輔·兩西,猝當亢陽,牲祼方擧於宗社,宵旰冞切於乙丙,元日降綸,只循例式,復爲申諭,意在惻懇。咨爾八道四道方伯·守臣,銘心知悉,克殫對揚,深思謀近經遠之策,先自眼前所歷,次第滌掃,冤者登而伸之,罪者繫而治之,貧者救而活之,富者學而導之。歸於承流宣化,成一宏大科矩之地事,令備邊司,措辭關飭,使所下傳敎,無作紙上空言。又命書傳敎曰,當此悶旱之時,屢擧祈雨,而誠心淸齋,未可知,政院申飭,自明日,社稷祈雨祭,務盡敬謹,無抵不實之科事知悉。義浩曰,今年旱災,如英宗朝癸酉之旱,伏見其時日記,則每筵中,上下酬酢,以雨意雖緊,輙爲風氣吹散,若有何冤鬱之氣,故其時大行疎決之政矣。前日金吾·秋曺囚之疎釋及今此傳敎之申諭,誠不勝欽仰,而禁府徒流案,則多有所關之不輕,固未可輕議,然至於刑曹徒流案,則重罪外,外邑之許多編配,實有主客俱困之弊,若有一番疎放之擧,則實有悶旱恤獄之助,故敢此仰達矣。雖以殺獄審理飭敎言之,諸道修啓,必致許久,似無目下疎鬱之效矣。上曰,注書出去,留院公事持入也。賤臣,承命持入,上命讀公事,義浩,讀奏守門將金繼祖病親呈辭事,書判付訖,上曰,注書之至親誰也?賤臣曰,左議政金載瓚三從孫也。上曰,何年登科乎?賤臣曰,庚午年秋到記殿講及第也。上曰,講章讀之,賤臣讀奏講章。上曰,殿試試券讀之,賤臣,讀奏試券,上曰,兼春秋何年登科乎?初燮曰,丙午式明經及第矣。上曰,居在何地乎?初燮曰,在定州矣。上曰,年今幾何?初燮曰,四十九歲矣。上曰,七書講章讀之。初燮讀奏七書講章。上曰,下番何年登科乎?紀淵曰,乙丑增廣及第矣。上曰,上番玉堂,何年登科乎?儀泳曰,癸卯增廣及第矣。上命玉堂先退,儀泳等退出,又命退,承史以次退出。
辛未四月二十八日申時,上御緝熙堂。坐直承旨入侍時,同副承旨愼宜學,假注書金逸淵,記注官李仁迪,別兼春秋李紀淵,以次進伏訖。上命宜學書傳敎曰,右副承旨許遞,前望單子入之,待下批招牌察任。又命書傳敎曰,同副承旨入侍,俊輔追後進伏。又命書傳敎曰,書不云乎民惟邦本,本固邦寧,詩傳又云民之秉彝,好是懿德,易又云君子,以自强不息,語又云巍巍蕩蕩,民無能名焉。孟訓亦云老吾老以及人之老,幼吾幼以及人之幼,庸書又云,天地位萬物育,曾傳又云,財聚則民散,財散則民聚,自古聖賢之惓惓於爲民爲國之方,由此可以通然可知矣。廟堂實知此意,嚴飭各司,修擧所掌之職,以答申誥之義。又命書傳敎曰,亢旱爲災,憂心孔艱,應天消災之方,靡不用極,然後方可謂實政可觀,禁府·刑曹徒流案所錄中,罪人逆賊干連及緣坐荐棘,爲奴爲婢,籬置流里島配事關臺啓,與情犯甚重,深係國家强盜贓汚及承傳定配外,徒流以下定配罪人,特爲放送。又命書傳敎曰,今番旱災之後,輕囚放釋,雖爲略行,許多罪囚,應有遺漏者矣。向覽已放後五日錄啓,多有仍囚者,殺獄正犯已結案未結案,干連隨從及御寶僞造,假作紅牌,已推覈未推覈罪人及承傳罪人外,雜犯死罪及時囚,一竝放送事,分付刑曹。又命書傳敎曰,發遣宣傳官,東西南北郊農形,摘奸以來。又命書傳敎曰,來五月初二日,景慕宮夏享大祭,當親行,該房知悉,宜學曰,臣與右副承旨權晙,伴直矣,纔已許遞出去,伴直無人,新除授承旨徐俊輔內閣直,左副承旨宋知濂監祭進,右承旨任厚常所當牌招,而拘於廳規,不得請牌,何以爲之乎?上曰,牌招,可也。出擧條上曰,上番何年登科乎?仁迪曰,甲子式明經及第矣。上曰,七書講章讀之。仁迪,讀奏七書講章。上曰,同副承旨,何年登科乎?宜學曰,戊午式年明經及第矣。上命講詩傳文王七章。宜學,讀奏文王七章。又命讀吏曹判書朴宗慶上疏,宜學讀奏訖,上命退,承史以次退出。
上在慶熙宮。停常參·經筵。
上詣緝熙堂後,內閣·政院·玉堂·藥房口傳問安。答曰,知道。
宋知濂啓曰,明日祈雨祭親傳香齋宿,再明日。三明日,景慕宮夏享大祭親祭齋戒,初二日動駕,初三日·初四日寧陵忌辰祭齋戒正日相値,視事頉稟之意,敢啓。傳曰,知道。
徐俊輔啓曰,行大司憲李直輔,執義宋啓榦在外,掌令李英發·牟達兼,持平姜學濬呈辭,林處鎭未署經,監察茶時之意,敢啓。傳曰,知道。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
宋知濂啓曰,藝文提學韓晩裕牌不進推考傳旨,今方捧入,而景慕宮夏享大祭親祭祭文,當爲製進,如是違牌,事甚未安,更爲牌招,何如?傳曰,允。
宋知濂啓曰,藝文提學韓晩裕再牌不進推考傳旨,今方捧入,而景慕宮夏享大祭親祭祭文製進,一時爲急,如是違牌,事甚未安,所當更請牌招,而係是一日三牌,何以爲之?敢稟。傳曰,祭文,當親撰以下矣。
洪義浩,以景慕宮都提調意啓曰,再明日,本宮親享時,宮司當備員擧行,而本宮令朴鍾岳·金在粹,身病俱重,不得進參,合有變通之道,本宮令朴鍾岳·金在粹,竝改差,其代令該曹,口傳差出,使之進參,以爲備員擧行之地,何如?傳曰,允。
吏曹口傳政事,以金魯喆·李儒亨爲景慕宮令,吳載紹爲分內醫提調。
洪義浩,以吏曹言啓曰,卽接通禮院牒報,則以爲,今日親臨緝熙堂,齋宿時,左右通禮,不可不備員,而左通禮林景鎭,身病猝重,不得進參,卽速變通差出,以爲備員擧行之地云。通禮院左通禮林景鎭改差,其代,口傳備擬以入之意,敢啓。傳曰,知道。
任厚常,以兵曹言啓曰,宗廟祈雨祭,守門當爲塡差,而都摠府郞廳及五衛將,排擬無路,依定式,堂上軍職堂下前銜武臣,代差以入,而時無職名人,口傳付軍職,何如?傳曰,允。
吏曹口傳政事,以李東煥爲左通禮。
兵曹口傳政事,大護軍單朴宗慶,副司果單李基岳·李基鼎。
洪義浩啓曰,吏曹郞廳來言,本曹判書有闕,政事,取稟。傳曰,當日爲之。
傳于任厚常曰,御營大將與訓將,有娚妹相避,不得行公云。許遞,其代廟薦以入。
任厚常啓曰,御營大將李堯憲,許遞事,命下矣。將兵之任,不可一刻無摠察之人,何以爲之?敢稟。傳曰,禁將兼察。
任厚常啓曰,御營大將,禁將兼察事,命下矣。兼察御營大將李得濟,卽爲牌招,聽傳敎,何如?傳曰,允。
備邊司薦望,以李海愚爲御營大將。
兵曹,御營大將單李海愚。
任厚常啓曰,新除授御營大將李海愚,時在平安兵營任所,命召傳授,一時爲急,斯速乘馹上來事,下諭,何如?傳曰,允。
傳于任厚常曰,平安兵使有闕之代,今日政,下批。
備邊司薦望,以李堯憲爲平安兵使。
洪義浩,以吏批言啓曰,卽接通禮院牒報,則以爲,今此祈雨祭,親傳香時,左右通禮,不可不備員,而新除授左通禮李東煥,身病猝重,不得進參,卽速變通差出,以爲備員擧行之地云。通禮院左通禮李東煥改差,其代今日政,備擬以入之意,敢啓。傳曰,知道。
有政。吏批,判書未差,參判李存秀進,參議宋冕載病,行都承旨洪義浩進,以朴宗來爲吏曹判書。
洪義浩,以吏批言啓曰,新判書命招,同參政事,何如?傳曰,允。
洪義浩,以吏批言啓曰,判書朴宗來牌招不進,參議宋冕載病不來,小臣獨政未安,何以爲之?敢稟。傳曰,仍爲之。以金在昌爲工曹判書,韓致應爲左尹,金學淳爲校理,宋起文爲軍器判官,韓耆裕爲左通禮,李紀淵爲典籍,安昌禧爲平丘察訪,故學生吉慶會,贈童敎,孝行卓異,贈職事承傳,西學訓導單金進明。
兵批,判書李勉兢進,參判金孝建病,參議鄭景祚入直,參知權烒病,右承旨任厚常進。以柳孝源爲訓鍊都正,孔源仁·金獻祚爲僉知,閔時榮爲五衛將,宋明潤爲昌德將,趙景漢爲昌慶將,金周喆爲宣傳官,許澮爲部將,柳鳳爲守門將,同知單朴來曾,副護軍單朴應浩·權晙,副司正單金逸淵,平安兵使單李堯憲。
傳于宋知濂曰,發遣吏郞,諸執事淸齋與否,摘奸以來。
傳于宋知濂曰,承旨應製律賦居首都承旨洪義浩,內下上弦弓一張賜給。
傳于宋知濂曰,玉堂應製詩居首金啓溫,筆二枝·墨三笏題給。
兵曹,以張鉉宅爲御營中軍。
任厚常,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而齋宿相値,不得設行之意,敢啓。傳曰,知道。
宋知濂,以禮曹言啓曰,傳曰,十一次祈雨祭,兼行於來月宗廟朔祭,祭文中句語,措辭添下事,命下矣。依法典遣大臣設行,而朔望若値別祭,則只行別祭事,載在禮文矣,今亦依禮文,只行祈雨祭事,知委,何如?傳曰,允。
宋知濂,以禮曹言啓曰,第十一次太廟祈雨祭時,閉南門開北門,遷布等事,載在禮典,當爲依例擧行,而英宗朝癸酉年,因下敎不爲擧行矣,今番則何以爲之乎?敢稟。傳曰,今番亦依此擧行。
宋知濂,以禮曹言啓曰,郊壇四孟朔,遣禮郞看審有無頉草記事,曾有定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則南壇·雩祀壇·馬祖壇·漢江壇·厲壇,壇上及四面紅箭門墻垣階砌,俱爲無頉,而先農壇東西紅箭門柱根塗灰剝落,先蠶壇南北紅箭門柱根塗灰剝落,祈雨壇南邊紅箭門柱根塗灰剝落,司寒壇西南紅箭門柱根塗灰剝落,卽爲修改事,分付該監,而此後看護等節,另加申飭之意,敢啓。傳曰,知道。
徐俊輔,以義禁府言啓曰,傳曰,亢旱爲災,憂心孔艱,應天消災之方,靡不用極,然後方可謂實政可觀,禁府·刑曹徒流案所錄中,罪人逆賊干連及緣坐,荐棘爲奴爲婢,以籬置流里島配事,關臺啓與情犯甚重,深係國家,强盜贓汚及承傳定配外,徒流以下定配罪人,特爲放送事,命下矣。取考徒流案,則長興李恩植,和奸村婢,以致其舅之自裁罪,機張閔禧哲,宣薦內禁衛取才時,代射罪,丹城金承業,宮奴擊鼓,常有不飭罪,軍威金陳疏投畀罪,載寧曺錫龜,科擧外塲罪,右項諸罪人,俱是雜犯,別無關係,竝爲放送事,分付各該道臣,何如?傳曰,允。
徐俊輔,以刑曹言啓曰,今四月二十八日,傳曰,亢旱爲災,憂心孔艱,應天消災之方,靡不用極,然後可謂實政可觀,禁府·刑曹,徒流案所錄中,罪人逆賊干連及緣坐,荐棘爲奴爲婢,籬置流里島配事關臺啓與情犯甚重,次係國家强盜贓汚及承傳定配外,徒流以下,定配罪人,特爲放送事,命下矣。依傳敎,取考諸道配案,則江原道徒年秩中通川金志商,淮陽李乭貴·李枝興,金城千麻堂金·金九鼎,杆城金海龍,襄陽金鎰礪,高城吳庸常·金初來·申浩明,歙谷金河得·金來玉,旌善沈得麟,橫城李寬默,平昌韓三興,春川李鎭連,洪川吳大鎭·金萬億,鐵原金福成,平昌林順根,平康金致著,流配秩中歙谷李遇濟,慶尙道徒年秩中彦陽金才胥,靑松卞台升,醴泉崔月峯,義城李達龍,不限年秩中居昌金致璧,流配秩中眞寶趙德吉,金山金奉伊,咸鏡道徒年秩中德源金德茂,高原智呂哲,定平朴珍宅,流配秩中洪原姜卜才,慶源文奉金,減死秩中洪原金應三,全羅道徒年秩中龍潭李命甲·李鐵塊,長水金雄孫,珍山奴日成·金方甫,不限年秩中谷城李柱夏,流配秩中求禮申得伊·金莫同,平安道徒年秩中宣川洪三億,龍岡申夢伊,流配秩中定州黃道希·金萬得,龍川元春風,咸從高世宅·李就敬,三和李德興,甑山崔尙云,減死秩中价川沈光國,宣川李宗遠,公忠道徒年秩中靑山千丁雲,靑陽權義祖,淸風婢順連·卞光祐,永同禹錫類,報恩趙長福·金永呂,丹陽婢八月伊,槐山姜占乭,永春陳千孫,流配秩中丹陽吳汝瑞,永同李元明,黃海道徒年秩中瑞興李敬維,延安金㖋同,白川安道也之·金八福·朴成大,松禾洪松彬,長連奴春得,豐川金相允,殷栗金再閏,流配秩中松禾金宅弘等,罪犯不甚緊重,合有疎釋之典,竝卽放送事,分付各該道臣,其餘罪名之不無差輕,而用情則或有叵測者,公物逋負私拙露棺之類及因傳敎定配者,竝仍置,何如?傳曰,允。
東郊摘奸宣傳官尹喜成書啓。臣於本月二十八日,敬奉聖敎,摘奸農形次,馳往興仁之門外,鍾巖崇信坊,沙阿里,轉至楊州東面退溪院·注川坪等地,次第看審是白乎,則秋牟已盡黃熟,間或收檴,春牟及小麥,幾皆向熟,而卑濕處外,擧多枯損是白遣,耳麥今方入實,而木花黍粟稷唐之耕播者,因土乾多不立苖是白乎旀,早豆太,姑未播種是白遣,早稻水付種者,間間初除草,晩稻段,洞畓水根處,或有移秧是白遣,高燥奉天之地,土壤焦乾之處,全不移揷是白乎所,招致老農,詳問穡事,則以爲,母論田畓,旱氣比甚,農事如是愆期,實爲可悶,而若於旬日之內,洽得甘霈,則庶免失稔之患云是白齊,傳曰,知道。
北郊摘奸宣傳官金殷喆書啓。臣於本月二十八日,農形摘奸次,㐲奉聖敎,出自惠化門,路由安巖洞·美兒里·雙葛門里·水踰里,轉至楊州樓院海等村,芚夜面等地,一一看番是白乎,則秋牟已皆向熟,間有刈穫是白遣,春牟小麥·耳牟,次第向黃,而旱災孔酷,間間枯損是白乎旀,木花黍粟稷唐,耕播已久,而因土乾多不立苖是白遣,早豆太,亦因旱乾,姑未播種是白乎旀,畓農段,灌漑生水處,間間移秧,而早稻水付種,或有初除草是白遣,至於高燥奉天,土壤焦乾處,不得移秧揷是白乎所,招致老農,詳問年事,則以爲,若於一旬之內,洽得甘霔,庶有豐登之望是白齊。傳曰,知道。
吏曹判書朴宗慶疏曰,伏以臣於再昨,以訓局·銓曹乞免之懇,猥煩疏籲,而竊愧忱誠淺薄,不能格天感尊,舊叨新除,一未許解,及伏承批敎,辭旨諄複鄭重,屢回擎讀,臣誠愈惶愈慽,繼以憂懼之至,不得不披瀝血〈懇〉復,冀聖明之垂察焉。臣雖愚昧,何敢不自揣量,冒寵恃恩,惟意兜攬,行政誥戒,以僨國事,以益臣罪乎?且臣設有兼之才,四事之擇,三類之觀,雖足以揀選人材,平允物情,五兵之制,九法之用,亦足以繕修甲兵,振刷紀律,以其有限之精力,素抱之貞疾,決知其不可堪勝,而況訓局重務也,天官要任也,一人而兼此者,求之烈朝,實爲罕例,朝家擧措,終不免苟且,而官爵委畀,又豈可若是容易也耶?如臣所處,何擇乎夷險燥濕,而亦有廉隅,猶與人同,則徒懷怵畏義分之心,冒據莫可承當之地,萬萬無是理矣。訓局新除,雖不敢更事冀免,而至如銓任,尤難蹲冒,將此危懍之懇,復瀆崇嚴之聽。伏乞聖慈,特垂愛欲生之恩,遞臣吏曹判書之任,以惜公器,以安私分,千萬幸甚。臣無任云云。答曰,省疏具悉。卿之至懇如此,所帶吏判之任,姑爲許遞。
應敎李志淵疏曰,伏以仁天警告,災異疊見,饑饉荐臻,民生殿屎,方今之世,古人所謂流涕而太息者,不幸近之矣。嗚呼,今玆之災,亦云異矣,自春徂夏,一直旱曝,麥農先歉,秧種亦枯,重以時候失節,凉風日作,平地·原野,晴雹交下,深山之谷,霰雪遍飛,夏至未過,秋氣先得,而又此癘疫漸,近而都城之外,列幕成村,遠而機關之間,行旅難通,呻吟日繼,死亡相續,則今日之世,何爲而有此非常之災也?方今聖明御世,治化旁達,而敬天一念,夙宵靡懈,視民如傷,絲綸屢勤,而圭璧遍擧,一霈尙遲,慰撫備至,顚連在卽。古人有言曰,人事修於下,則天道應於上,誠以近日我殿下之所躬行者觀之,惕然憂勤,凡所以修省之方,靡不畢擧,廟社虔祀,至有親禱之擧,則可謂盡昭事之誠矣。五條責躬,至有減膳之敎,則可謂盡自警之道矣,朝參博詢,至有連日之行,則可謂盡好問之念矣,百僚咸造,至有陳瘼之命,則可謂盡率職之方矣,大庭發策,至及韋布之問,則可謂盡求言之要矣,臨門親決,至於重之釋,則可謂盡疎鬱之政矣。然而上天之譴告如此,臣亦未知何以爲解也。周書曰,天視自我民視,天聽自我民廳,夫天以穹高在上,無形跡之可尋,無聲敎之可接,而古人謂民心之向背,卽天心之逆順也,必以人事之休咎,而災祥著於象,未有民心拂於下,而天以示祥於上,未有民生安於下,而天以示災於上者也。洪範曰,王省惟歲,卿士惟月,師尹惟日,又曰,僣恒暘若,然則今日天災之警告,不可不諉於時政之有失,而亦不可不以民事驗之也。殿下,試以今日之民生,爲安耶?爲危耶,臣請歷陳之,近年以來,守令之廉白無聞,而民無奠接之方,繡衣之廉察亦罕,而民無控訴之道,黜陟不公,而民受其困,德惠未究,而民不被澤,一自數年荐荒之餘,流亡溝壑,十室九空,嶺·湖之間,便經滄桑,而飢乏之切於身,而良民喪其本心,讎視官長而變怪百出,不畏朝令而紀綱漸壞。今玆之旱,麥歉纔判,而民心旋動,嶺東·兩西之邑,十百爲羣,白晝剽奪之患,已爲比比有之,道路喧傳,人心遑急,殆若危禍之迫在呼吸之間。而至於谷山民之分散者,尙未還聚,始則自犯罔赦,殆同化外之氓,今則誅討大行,驚恐蕩析,一人之逮捕,而一村渙散,一村之繹騷,而一邑震動,閱月按獄,而校吏四出,跟捉遍及,而馹騎相續,因此而官吏之徵索,鷄犬之不寧,勢所必至,而害之所及,無辜之民,亦皆鳥竄獸駭,幾於全一邑無安堵之民,擧皆轉而四散,失其本業,則便若亂離之新經,其愁嘆之景色,慘悶之氣像,不言可想。而未見招懷安集之效,尙懷觀望疑危之心,重以旱災偏酷,農作已失,彼無恒之民,相聚成黨,在在屯結,若此不已,則又不知作出何樣變怪。苟非自朝家,別般慰撫,則實無以安頓無事。思之及此,寧不大可寒心哉?嗚呼,災不虛生,必有所召,群望奔走,靈應尙漠,密雲乍聚,亢陽旋曝,則臣不知今日八域之內,抑有何等幽鬱冤憤之氣,上干天和,隱結未洩,致此災祲之著於象,而決不可諉之於尋常流行之災者也。昔漢之東海孝婦,未洩怨恨,致有三年之旱,以匹婦之懷怨,亦有五月飛霜之異,則今日之旱,亦安知非有草野閭巷之間,抱冤莫伸,不得上徹者,而致此災無前之異也。嗚呼,無形之事,臣不敢質言,而今日民生切骨之弊,不一其端,指不勝屈。就其中最大而易見者言,卽還穀之幻弄也,簽丁之濫及也,田結之紊亂也,此三政之弊,無邑不然,無人不知,以此敷陳於章奏之間者,亦已多矣。言之者不免於常談陳腐,而我殿下之亦嘗稔聞者也。然而論今日之弊,舍此而爲言者,皆苟也,臣請終始言之。夫還穀之設,所以用舊蓄新,以爲歉歲賑民之備,而蓋自豐登之時,虛留過半,民間所捧精實之穀,盡歸於吏鄕之私槖,分給於民者,皆虛穀塵土參半之物,而此亦未充原數,故常年則以此名之曰,分給而彌縫之矣。今於荐歉之餘,以此賑飢,實是行不得之事,而目今倉庫枵然,無一包之見存,則雖欲自官賑給,其勢末由。如此之邑,十居八九。今日之民,畢竟至於顚連而後已。此民生難支之端,而實目前切急之憂也。夫簽丁之身布也,本爲鄕民息肩之地,而收聚於鄕民,以給京軍之料布者也。當初設置,法意甚美,使無客地上役之苦,而第法久弊生,軍額每患未充。夫以一邑之民,充其簽丁之數,似若不難,而吏鄕因此爲奸,饒戶之稍實者,則濫廁儒籍,百計圖頉,而旣不入於此,則又入於吏鄕之保案。如是之類,初不擧論充額之數,而只抄貧殘無依朝聚夕散之輩,勒定捧疤。而如此之類,亦不多得,則一人而兼兩役者,視若常事,而身故而不得代定,則自至於白骨之徵布,黃口之充丁,一面之內,少不下五六,多則過十餘,村村皆然,邑邑皆同,官督甚急,於是乎勢無辦出,則不免於流離逃亡,而期限已迫,不得不洞面而徵納。逃戶已矣,而居住者無以爲生,畢竟呼訴紛紜,至於傾家破産而後已,此又民生難支之弊,而爲目今傷和之一端也。夫田政之紊亂,比玆二者,尤有甚焉。田案之改量,自有定限,而今則年限已過,尙未改案,陵谷之變遷,川流沙汰,田無定界,前日之畓而今忽爲田,昔日之田而今無址,且前者耕食之地,今則陳廢不治,而年復年來,因循不改,積成文案,以訛襲訛,認無爲有。至於樹木成林之地,沙石刊落之野,層巖絶崖之上,舊有今無者,一一指爲原案,所出之地已陳,而定納之穀依舊,則吏執模糊不分明之案,逐條徵納,官督急如星火,愚民難於分曉,吏又售其奸計,新懇之地則隱而不報,舊陳之處則必準原結之數,而其間加出橫徵之弊,又從以憑藉肆行,則以其所耕之田結,較諸督納之卜數,太不相當。今年甚於昨年,年年而有加無減,居民難於誅求,擧皆逃散,則以一洞之所納原摠,分定於時居之戶,一人而當十人之虛卜,此誠仁人君子之所不忍爲者。而此猶不足於原案之數,又爲移徵於隣洞白地之稅,爲官者雖知而不得釐革者,以其改量之前,實無査正之道故也。因此而無一民之案業,無一村之不空,此又民生之支之一端,而尤爲目今癃痼之弊瘼也。嗚呼,凡此三政之不革,則民無安業樂生之日,而亦非一朝一夕之故,因循姑息,轉轉層加,時異而月不同,馴致如此之境者也。夫爲字牧之官者,非不欲矯捄此等弊源,而憚於更張,初不生意,所謂循吏者,以礙過爲能事,沁泄以做,一循前套而止,而所謂循吏,亦未易得,或有貪墨苛刻之政,間以庸懦不振之習,則百端侵漁而不恤民生之疾苦,一任偸弄而不禁吏鄕之徵索,上旣不正,下尤甚焉,而畢竟民受其害,經年閱歲,未有一實惠善政之及民者。而日夜施爲,莫非招怨興訕之事,則今日之民生,無由知朝家之德意,而擧皆有土崩瓦解之勢者也。在於平常無事之時,已有疾視長上之心,一有事端,變出不意,紀綱由是而不立,風俗由是而頹敗,國家所恃者民,而民瘼如是朋興而莫能除去,民心如是渙散而莫之收拾,以此貌樣,臣不知今日國家,其將稅駕於何地也。嗚呼,守令者,生民之休戚係焉,徵貪之政不擧,而民生無奠安之日,國綱無振作之望,則擇守令者,卽今日爲治之第一要道也。昔漢之賈誼,生文帝與民休息之時,風流篤厚,家給人足,蓄積歲增,戶口蕃息,太倉紅腐,充溢露積,吏安其官,民樂其業。比之今日朝廷,果何如?而猶以引火而臥於積薪之上,以喩其危急切至之形,則若使賈誼而見今日者,豈可但謂之流涕太息而已也哉?嗚呼,今日我殿下,遇災警惕,其所以修人事答天譴之道,雖若靡不用極,而尙此天心未感,靈應無效者,猶有所未得其本也。所謂本者,何也?應天之道,安民爲本,民不自安,必待在上之人,撫摩而安集之,除其瘼而遂其生也,政宜今日君臣上下,務皆精白一心,各自淬勵,凡於爲民之事,毋敢怠荒,有如救焚極溺,而必須責勉方伯字牧之臣,至誠講究於便民之政。還穀之弊,則逐年反庫,期爲實惠,而目今賙賑之道,預思措置區劃之策,俾有恃而不恐之效,而簽丁之濫及者,則詳査軍額,一身兼役及黃口·白骨之混入,而漫漶不爲察飭者,刻期一一釐正,俾無渙散流亡之歎。而至於田案之改量,擧措重大,固不可輕易施行者矣。然而若以此持難,則是田案終無改量之日,而民瘼永無可祛之時也。亦願分付廟堂,自今年爲始,限以幾年,先自三南稍稔處,輪邑改量,以爲鱗次釐正之地,則似不至大段費力,而不過七八年之間,得有成效。如此之後,庶免陳荒處白地橫徵之患,而亦無新墾地隱匿消瀜之弊,國家之貢稅無闕,而民生之痼瘼可除,此政大更張之事,而不可一任其因循者也。至於疎決之擧,京獄旣有酌勘之惠,則外邑,亦不可不施以一視之澤,各道審理之政,固不容少緩,而若在遐土寂寞之濱,窮絶之鄕,雖一夫一婦,抱冤而不能自達者,自廟堂,發關申飭,而自上,別下惻怛之綸音於各道,亦爲另加訪問,使得自陳於營門,隨聞轉達于朝廷,以爲參酌稟處之地焉。夫如是則宿弊可祛,而民心可鎭,和氣可導,而天心底豫,實是轉災爲祥之一大機也。目今旱乾斯酷,山川之享,已過十次,焦遑渴悶,有不可晷刻遲待,而今臣所言弭災之策,俱是迂濶事情,了無新奇警發於聖心者,而第以指某事之失而發爲是災,非但近於臆料,亦非所以告君以實之道,故玆以數三因循之弊,條列于前。伏願殿下,念之毋忽,則民生幸甚,仍伏念臣,才不猶人,曲蒙洪造,前後所叨,罔非踰分而濫授者。至於今臣見帶之職,世稱東壁淸選,決非如臣庸愚,所可堪承者。而間因經筵之頻開,連値朝廷之多事,有召輙應,未敢言私,因循至此者,于今已過六朔有餘,一味蹲冒,視若固有,每自點檢,惶愧交中。第臣之八耋老母,素多疾病,前後在直,陳疏徑出,亦已屢矣。或爲聖明之所俯燭,而近者日氣乖常,已自數月以來,漸漸增劇,迨其少歇之時,臣乘間赴公,而自今月念後,忽得重添,食飮全却,委頓床席,起居須人,日事刀圭,少無減勢,臣方左右扶將,實難頃之暫離,癃老積瘁之症,有非時日之所可差復者,而病中情弱,與臣身相依爲命,糜粥之供,必待臣身而進焉,藥餌之飮,必待臣身而勸焉。雖昏沈涔涔之中,必問臣身之在傍,夢中呻囈之際,亦呼臣名,臣身一日離則,添一日之症,二日離側,則添二日之症。日前自南壇享班歸視,則以臣身之不在,終夜失睡,又別加一症,氣息綿綴,精神迷亂,若將不保朝夕者。臣以此情地,此時之離捨行公,萬無其勢。今當屢次祈雨,上心憂勞之日,以此仰干,固知義分之所不敢出,而情窮勢迫,玆敢不避猥越之誅,不得不疾聲仰籲於天地父母之前。㐲乞聖慈,曲諒臣難强之勢,特許鐫改職名,使得專意調養於臣母之病,則臣母,自今日以後,餘生之年,皆殿下賜也。惟聖明少垂鑑憐,亟垂終始生成之澤焉。臣無任云云。省疏具悉。所陳纖悉詳盡,自廟堂,速卽採施,俾有實效。爾其勿辭救護。
辛未四月二十九日辰時,上詣緝熙堂,祈雨祭齋宿入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書沈湜·金逸淵,記注官金初燮,別兼春秋李紀淵,以次侍立,時至,通禮,跪啓請外辦,上具翼善冠·袞龍袍,乘輿出興泰門·顯謨門·光達門,由建明門·崇明門·延光門·興明門入齋殿後,諸臣以次詣閤。
上在慶熙宮。停常參·經筵。
自辰侍至午時,日暈。
大殿,內閣·政院·玉堂·藥房經宿口傳問安。答曰,知道。
親傳香還內後,內閣·政院·玉堂·藥房口傳問安。答曰,知道。
藥房都提調金思穆,副提調洪義浩啓曰,連日移齋,憂勤冞切,伏未審勞動之餘,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區㐲慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
任厚常啓曰,備邊司郞廳來言,今日賓廳日次,而景慕宮夏享大祭親祭齋戒相値,不得來會云矣,敢啓。傳曰,知道。
徐俊輔啓曰,行大司憲李直輔,執義宋啓榦在外,掌令李英發·牟達兼,持平姜學濬呈辭,林處鎭未署經,監察茶時之意,敢啓。傳曰,知道。
宋知濂啓曰,卽者吏曹郞廳來言,來五月初二日,景慕宮夏享大祭親行時,本曹判書,以進幣瓚爵官,當爲進參,而新除授判書朴宗來未肅拜,不得進參云。卽爲牌招,何如?傳曰,允。
傳于宋知濂曰,禮房承旨,馳詣宗廟·景慕宮,奉審摘扞以來。
傳于宋知濂曰,召對爲之。
傳于宋知濂曰,再明日還宮時,當歷臨懿昭廟·文禧廟,該房知悉。
傳于宋知濂曰,再明日藏譜閣,當行酌獻禮,該房知悉,祭文,令金檢校提學,製進。
洪義浩啓曰,明日大駕詣景慕宮入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
傳于宋知濂曰,明日出宮內門路,以廣達門爲之。
傳于宋知濂曰,發遣吏郞,諸執事淸齋與否,摘奸以來。
傳于愼宜學曰,坐直承旨,持留院公事入侍。
宋知濂,以內醫院都提調意啓曰,提調兼戶曹判書沈象奎,今日日次,又不仕進,所當牌招,而病情聞甚難强,職務亦多相妨,今姑許遞,何如?傳曰,允。
傳于宋知濂曰,藥房提調未差之代,令該曹口傳差出。
吏曹口傳政事,以金履翼爲內醫提調。
洪義浩,以吏曹言啓曰,卽接通禮院牒報,則以爲今此景慕宮夏享大祭親行時,左右通禮,不可不備員,而新除授左通禮韓耆裕在外,不得進參,卽速變通差出,以爲備員擧行之地云。通禮院左通禮韓耆裕改差,其代,口傳備擬以入之意,敢啓。傳曰,知道。
吏曹口傳政事,以安光宇爲通禮,李周憲爲黃州牧使,尹匡烈爲文化縣令。
以水原留守朴崙壽狀啓,祈雨祭設行事,傳于宋知濂曰,誠心設行事,分付。
宋知濂,以弘文館言啓曰,本館上番,無此推移之員,不得已以下番,姑陞入直之意,敢啓。傳曰,知道。
任厚常,以都摠府言啓曰,副摠管鄭晩錫,以刑曹參判,本曹坐起,晝仕出去之意,敢啓。傳曰,知道。
宋知濂,以備邊司言啓曰,端午在近,各陵寢祭官,當爲差遣,而侍從罷散者甚多,難以分排云。在前如此之時,亦有請敍之例矣。侍從堂上·堂下違牌坐罷人員,竝爲敍用,令該曹口傳付軍職,何如?傳曰,允。
任厚常,以備邊司言啓曰,卽見黃海監司韓用鐸狀啓,則以爲本道水使李宗爀,不呈公狀,事體所在,不可置而勿論,請令廟堂稟處矣。上下官,若有應避之嫌,不呈公狀,則無論帥臣與守令,法當罷黜,而特以帥臣之故,道臣雖不得請罷,揆以格例,自在當遞。該水使李宗爀罷黜。本道狀罷守令,此時曠官,一日爲悶,令該曹,卽爲口傳擇差,待下批,使之不多日內辭朝,仍卽赴任,何如?傳曰,允。
任厚常,以兵曹言啓曰,今四月朔各廳堂下武臣試射,臣曺連因有故,不得爲之之意,敢啓。傳曰,知道。
兼戶曹判書沈象奎疏曰,伏以,臣待罪本職,今已十閱月矣。素蔑才具,久冒重任,支費罄匱,而不能一有措置,簿書勘會,則亦未兩盡精核,尋常憂懍,未嘗一日不以僨謬缺闕爲懼,不容復待。鑄錯無鐵,公私狼狽,然後譴罪黜罷而去,雖嚴被刑憲,將安所贖其罪哉?適玆亢旱爲裁,聖心憂惕,六責屢勤,禱桑四野,幾將無麥,不敢以懇私,輒煩於此時,黽勉姑徐,實非自恕於一分可堪而然也。又其氣質跪薄,久祟積瘁,近益善病,種種醜敗,每覺增深,迺自六七日來,重患毒痢,下遺無度,穢惡莫甚,疝癖兼肆,腰腹絞縆,屈伸俱艱,動撣不得,方其痛楚驟劇,殆欲叫號便絶,雜試藥餌,苦無減勢。以若形症,斷無立效於旬日之望。今於閟宮親禴,臣職當薦俎,而病勢如此,陪享駿奔,萬萬非其所可能强。藉令臣,雖欲自掩其不堪之狀,而爲徼倖握過之計,巧値事會之迫,有此疾病之來,則亦不可以强其所莫可强,以穢班聯。玆將必呼之懇,仰瀆聖慈,特罷臣度支之任,回授無故之人,俾享儀無苟,賤分獲安,千萬幸甚。臣無任云云。答曰,省疏具悉。卿其勿辭,調理行公。祭官改付標。
知敦寧李集斗疏曰,伏以,臣年老以後,齒牙太半動搖,落者居多,有時觸風,則全牙盡痛,一面浮高,顚倒床褥,不定坐臥,如是苦重者,屢有日矣。日前知敦寧肅命之路,又觸曉風,歸卽添痛,令至數日,病勢無減。昨伏蒙別雲劍恩點,雖以病重實狀,懸頉變通,而方切悚惶之忱,今又以臣差毓祥宮夏享大祭獻官,名帖出來,其在義分,焉敢辭免?而目今病狀,通朝共知,萬無自力趨走之望,不避鈇鉞之誅,猥徹疾痛之呼。伏乞聖慈天地父母,俯垂鑑諒,亟令該曹,卽爲變通,仍治臣瀆擾之罪,以肅朝綱,以安私分,千萬幸甚。臣無任云云。答曰,省疏具悉。疏辭許。令該曹,改付標。
掌令李英發疏曰,伏以,圭璧旣遍,冥應尙遲,陰雲四捲,爀曦旋昇,天之降災,胡至於此?丹扆宵旰,憂勤益切,消弭之方,靡不用極,修省之念,愈往愈摯。臣於此時,忝在言地,涓埃之效,愚衷雖激,芹曝之獻,驢技已殫,欲披瀝微悃,則不過掇拾陳腐,欲終始含默,則實爲孤負素心,抱此耿耿,歷日未已。不揆僭妄,敢此覼縷,謹撮其切於時務者十條,冒昧仰陳。顧其學術淺短,文詞荒陋,區區所達,只是茶飯之恒談,不足以備暬御之萬一。而聖賢之學,不貴高遠,治平之道,自有本末,倘於淸讌之暇,獲賜採擇,則不但爲今日應災之一端,堯·舜之治,亦不外是。伏願聖明,恕其愚而察其志焉。其一曰,明聖學以立基本。臣聞天下萬事,本於人主之一心。此心之正與不正,而安危治忽係焉耳。人主處崇高之位,聲色貨利之誤,馳騁弋獵之樂,日進於前,而無嚴師畏友以警切之,苟非講學之功。有以開明其心,精察於善惡之分,鑑別乎得失之幾,則亦何以運獨化之權,而提萬事之綱哉?是以自古聖帝明王,未有不學而能成至治者。堯·舜之精一,禹·湯之祗敬,文王之緝熙,此其心學相傳之旨,而大易所謂閑邪存誠,孔子所謂克已復禮,孟子所謂遏欲存理,朱子所謂敬義夾持,乃其施爲用力之方也。今我殿下,以上聖之姿,懋典學之念,橫經論道,日夕勤孜,其於天德王道之要,想已洞見其原。而誠以至危者人心也,至微者道心也,二者雜於方寸,而天理人欲,於斯焉分界,所以克治存養之工,尤不可忽也。伏願殿下,念精一之至訓,懋存省之要道,一念之涉於私己,則猛省而遏絶之,一念之原於義理,則保守而滋養之。洪爐點雪,渣滓渾化,止水明鏡,本地圓淨,使粹然渾然之體,常存常覺,以爲出治之本,則以此應物,自然中節,推以化人,丕應徯志,政令之得失,生民之利病,莫逃於明睿之照,而大可以彌綸六合,散可以根柢萬化,莫非其功效之所極矣。易曰,正其本萬事理。其二曰,辨賢邪以審用舍。臣聞君子小人,迭爲消長,君子道長則小人道消,憸巧者進則正直者退。爲人君者,孰不欲任賢而去奸,擧直而錯枉,而苟不能燭其幾而辨之早,則或未免於認邪爲正,認君子爲小人,而自古國家,治日常少,亂日常多,蓋以此也。雖以帝堯之明,猶患於知人,知人之道,不亦難乎?臣賞聞小人如藤羅附物,君子如松栢挺生。蓋小人之情,夤緣蹊逕,依附交結,事君則阿諛軟熟,謀身則窟穴盤據,此所以易進而難退也。君子之道,特立不倚,正直自守,立朝則抗言正色,處世偃蹇孤畸,此所以難親而易踈也。苟非人主先正其心。廓然大公,克祛偏係之私,不失權度之正,則亦何以灼見其情狀,而不爽於邪正之別乎?雖然,知而不能進退之,則適足以爲害而已。如漢元,知恭·顯之奸而不能去,知蕭望之之賢而不能用,終於委靡不振,實爲千古激慨處。朱子之告孝宗曰,知其賢則用之,惟恐不專,知不肖則退之,惟恐不速,如此然後,群侫屛退,衆賢彙征,朝廷正而百度擧矣。書曰,任賢勿貳,去邪勿疑。其三曰,開言路以廣視聽。臣竊惟人君,以眇然一身,深居九重,天下之事務,生民之休戚,無以盡知,故設敢諫之鼓,誹謗之木,以廣其耳目之所視聽。言路之開閉,而世道之汚隆可卜矣。臣竊覸我殿下,御極以來,十有餘年,樂聞讜直,恕其狂戇,未嘗聞有一人以言獲罪者。虛受之美,堯·舜無以過之,而臣未敢知殿下之視聽,果能周遍於萬物耶?惟我東數三千里,皆是殿下庭衢,億萬生靈,莫非殿下赤子。水旱之所饑饉,守宰之所殘酷,流離而顚連者何恨,號呼而無告者何限,含冤而抱鬱者亦何限,而殿下近日修省之方,不過目下一二事而止,則其可謂以天下爲一身精神乎?聽言之道,以翕受敷施爲貴。臣竊恐殿下,翕受則有餘,而敷施之不足故,言者不勸,而時政之得失,民情之幽隱,無以畢達於四聰之下矣。伏願殿下,旣嘉納之矣,克務採用之實,如旣知此藥之宜於此病,不徒贊美而已,便則服之,則人思盡言,而耳目無所不遍矣。高宗之言曰,乃言攸可服。其四曰,簡守牧以厚民生。臣竊謂國家官人之方,何莫非難愼者,而至若州縣之任,尤當愼擇。誠以斯民之命脈係焉耳,雖在豐樂之時,其選猶不可輕,況今連歲告歉?加以亢旱爲災,赤子之顚連溝壑,勢所必至,彼億萬生靈之命,望哺於殿下,殿下將何以奠濟也?當此之時,其任尤豈可忽耶?臣嘗以爲殿下之一念憂勤,不如選得一廉吏,十行恩綸,不如差遣一循吏。誠以分殿下之憂,布殿下之德惠者,守令是已,苟能得其守法淸愼,奉公誠勤者,付以字牧之責,則何患乎德意之壅閼,何憂乎生民之困悴?而許多州縣,卒難應時得人,則殿最之外,惟有勸懲一事,臣於向疏,已以嚴贓選廉言之矣。噫,民雖至微,亦王者之所天也。乃任其剝割,而不曾擧正其罪,間或糾發,專事覆蓋,不復究治,是何根節之蟊,則曲施寬仁,而邦本所在,則漫不爲意乎?正如人之積病於寒熱者,蔘·苓·芝朮,不足以收效,而惟有大黃·芒硝,可以拔其病源。顧今貪汚成風,便成積痼,苟非猛加振刷,則不足爲對症之劑。惟殿下念哉?朱子曰,重其任而責其成,擧其善而懲其惡。其五曰,崇儉德以裕財用。臣竊念我國地錯山海,土壤衍沃,羅麗以來,素稱富强,而竊觀民窮財竭,莫此時爲甚。上而府庫之儲峙無餘,下而蔀屋之貧匱已甚,雖曰荐歉之爲災,而實尾閭于奢侈無窮之費也。臣㐲覩我殿下,留意節儉,率由舊章,其於輿馬宮室服食器用之末,未聞有一事之或近於傷財費用。而職以昇平日久,輦轂士庶,競相華靡,簪纓世祿之家,衣食冠婚之需,已費了中人幾家産,而等威陵夷,章服混淆。甚至廛市小民,輿儓賤品,奢濫成風,綾羅金珠,無復限制,遂使城中高髻,轉至四方慕效,奈之何財不盡而民不窮也?古語曰,奢侈之害,甚於天災,當此荐饑悶旱之時,尤豈不可深戒而痛革之耶?雖然,此欲設法而禁之,亦末耳,風行草偃,其效甚速。伏願殿下,益加撙節,弋綈瀚濯,躬率以儉,則近而卿士效之,遠而匹庶化之,法不加嚴而侈濫自熄,財不加生而資用自裕,國有儲積之實,而民無捐瘠之患矣。易曰,節以制度,不傷財不害民。其六曰,重道藝以養人才。臣聞古之取士也,先行誼而後才藝,貴經術而賤文詞,考其行能而進退之,不以技藝之末,定其高下,所以養有實效而人才有彬蔚之美也。國朝設科取人之法,已非先王造士之意,而詞賦入格,反有利誘之害,詩·書記誦,專爲媒進之資,下之所習者,不外乎塲屋之技,上之所取者,鮮在於道術之科。是以稍知自好之士,往往不屑於此,老死巖穴,而世無知者如是,而今日之無人才可乎?臣於向日朝參,獲登筵席,伏覩進講詩傳國風衡門章,臨筵問難,寄想於隱居自樂之士。臣於是,竊有感焉。顧今聖明之世,宜無隱淪之蹤,而待價之玉,不宜自衒,忍饑樂道,棲遲於衡泌者,何限?我朝遺逸之薦,法意信美,而其選太狹,擧一世其數無多,安在其十室必有之義也?臣以爲宜於今日科目之外,略倣古者經明行修之選,別爲一法,稍廣其制,登於薦剡,則不以門地而限之,著以道義,則不以技藝而責之,備誠禮而招延之,考行能而擢用之,以風勵一世,則彼培養於聖朝菁莪之化,濡染於儒賢輩出之地者,擧皆淬勵自潔,丕變其躁競之習,而咸造於作成之澤矣。思皇之美,譽髦之盛,何必多讓於古耶?程子曰,古之成才也易。其七曰,振紀綱以正名分。臣竊惟尊以統卑,大以摠小,是之謂紀綱,一家有一家之紀綱,故尊卑長幼之分定,一國有一國之紀綱,故上下貴賤之分定,所以各止其所,而無僭踰之患也。方今體統陵夷,經制壞亂,發號施令,而了無奉行之實,犯科干紀,而反多撓屈之弊,駸駸然歸於等威紊弛,名分掃地。而至於鄕曲微賤之氓,稍知文字,則投入世譜,僅免饑寒,則冒稱華貫,畏根本之或露,則遷徙無常,慮丁役之難免,則賄賂潛托,耒耟襏襫,不服田畝,街巷飮博,日以爲事。以其不農不商之類,盡作遊衣遊食之徒,而軍簿日縮,財用日耗,其有害於民國,不可勝言。顧今荐饑之餘,撓民是慮,雖難於大段査正,而亦宜一番振刷,整頓綱維,運臂攣指,屈伸從心,簾遠堂高,尊卑有截,則雷霆之下,紀律自行,日月之照,等級自定,皇綱張而世道正矣。易曰,辨上下定民志。其八曰,勵廉恥以敦風俗。臣竊以人有四端,羞惡爲大,自中人以下,猶不敢全然放倒於禮法之外者,以其有羞惡一端,而今之世,廉恥道喪矣。衆欲橫流,禮無所堤,四維不張,人無所恃。苞苴橐裝,貲貨豐足,是守牧之所恥,而今則以爲能輕蔑禮法,浮浪縱恣,是士類之所恥,而今則以爲高,不恥其躁競,則科塲請托公行,不恥其尸素,則庶僚之恬嬉成習,人心之日趨於汚下,世道之日歸於渝薄,非細故也,噫,惟玆秉彝,極天罔墜,彼一段羞惡之根於彝性者,固何嘗熄耶?傳曰,一家仁一國興仁,伏願殿下,示之以禮讓,導之以名檢,因其固有之羞惡,而有所感發而興起焉,則可使頑夫興廉,鄙夫知愧,不以刑賞而民德歸厚矣。管子曰,禮義廉耻,謂之四維。其九日,講武事以備陰雨。臣謹按益之告舜曰,儆戒無虞,夫以唐·虞之世,猶不敢以無虞而弛戒,則武備之所不可忽如是,而國家昇平之日久,上下狃安,陰雨之講,踈虞莫甚。京師捍衛之卒,臣未知其部伍之多寡,器械之利鈍,鍊習之勤慢,而至如列邑所謂軍政,則太半是老弱虛簿,苟充其數,弓矢槍劍之藏在府庫者,擧皆朽鈍折傷,便作無用之物,官門點閱,殆同兒戱,營裨摘奸,惟事磨勘。以若軍簿,以若兵備,卒有緩急,謂可以折衝禦侮乎?臣聞安不忘危,兵家之上策也。當此治平之日,簡鍊之方,尤不可忽。宜於春秋農隙之時,分命各道鎭閫,從便鍊習,略知坐作進退之律,而戎器之缺壞者,隨卽改補,亦於山城亭堡,另加修飭,以爲備豫之策,而九重軫聽鼙之思,重門嚴徇鐸之警,常若寇敵之在外然後,武事不弛,鎖鑰克嚴,而可以無倉卒瓦解之患矣。易曰,除戎器戒不虞。其十曰,懋本實以捄文弊。臣竊以爲禮俗文章,豈不彬彬然可觀,而其流之以文勝質,此是必至之理也。夫以文武之謨烈,而尙有周末文弊之歎,況後世乎?臣竊觀近日俗套,無一事之以實,以文章則排鋪鴻藻,而未聞有華國賁猷之實,以問學則談說義理,而未聞有明體適用之實,吏道則簿書期會而無其實,士趨則梔蠟言貌而無其實。凡世間百千萬事,靡然歸於一圈虛套,正如草木無實之華,炫耀人耳目而已,此可諉之氣數之使然,而不思其挽回之方歟?伏覩近日章奏之間,有以誠之一字,仰勉於殿下者,只此一言,實爲今時救末弊之要道也?願殿下,先以懋實二字,爲躬行之要,凡於政令注措,莫不以實心做去,則轉移之間,弊俗自祛,近自輦轂,遠而鄕遂,莫不有去華就實之效矣。孔子曰,吾從先進,臣有所受之矣,凡此十者,皆當今切實之務,而若其一大關棙,則係於殿下之一心。大學言治平之道,而以正心爲先,孟子言大人之事,而以格君心爲本,程子爲講官,而勤勤乎涵養之方,朱子上封事,而眷眷於端本之工,皆此意也。然心不能自正,必資講學之工,以窮格物理,然後方可以應事物之變,而得義理之正,故講學所以爲正心之要。而此心旣正,則天下萬事,無有不正,正如木之有生氣,自本根而條達於枝葉,此所以明聖學,爲九者之綱,而至如末段懋實,是中庸所謂誠也。天地誠而博厚而高明,聖人誠而剛健而輝光,一誠字實爲懋聖學之眞實地步,緝續境界,則聖學之所以成始成終,何莫非這箇功用?而以是誠而辨人,則洞見邪正,自有如神之妙,而用舍無混進之弊矣,以是誠而求言,則一堂都兪,情志交孚,而忠讜者得以罄其底蘊矣,以是誠而簡牧守,則審克惟良之選,痒痾疾痛,擧切吾身,而民受其實惠矣,崇儉而誠,則克謹細物,而無傷財之事矣,重道而誠,則楚醴不忘,鄭緇心好,而無遺才之歎矣,振紀綱而出於誠,則不以刑法,而百職擧矣,勵廉恥而出於誠,則不待勸賞,而四維張矣,嚴武備而出於誠,則衆心固結,師律出一,而無疎虞之患矣。誠之道無物不在,而天下萬事,不誠則無可爲之理,此又九事之樞紐也。㐲願殿下,先之以講學,以立所謂天下之大本者,而必以一誠字,爲存主施用,徹頭徹尾之工,則所謂時務之急者,必將循序自擧矣。此惟學問之極功,惟殿下深留意,而亟圖之,臣竊惟今玆之旱,亦已極矣。殿下憂民之念,不爲不至,事天之道,不爲不誠,而孚應之理,如是其漠然,臣未敢知仁愛之天,使殿下,益加修省,以開郅隆之治也歟?抑或殿下,刑章有所不擧,惠澤有所未周,而天之譴怒未已歟?臣素愚昧,雖有願忠之志,實無需世之具,早夜憂歎,講究厥由,則目下可言之事,非止一二,而惟此十者臚列,實爲今日之急先務。雖其蹈襲前人,別無新奇可喜之說,而亦皆根據於訓謨所載,程·朱緖論。倘蒙殿下,不以人棄,採而施之,則上可以答天心,下可以慰輿望,亦庶幾消災導和於億萬斯年矣。惟殿下懋哉念哉?臣於浩疏將上之際,卽接鄕信,則臣之老母,宿病沈綿之中,近復添劇,食飮全却,神精昏瞀,病裡一念,促臣歸見。臣聞此報,煎灼按住不得,敢此冒陳,徑發鄕行。㐲乞聖慈,俯賜矜諒,亟遞臣職名,俾便歸護,仍治臣擅行之罪,以肅朝綱焉。臣無任云云。省疏具悉。所陳切實,當留念,如有採施者,令廟堂卽爲稟處。爾其勿辭往護,
辛未四月三十日卯時,上詣崇政殿月臺。親傳香入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書沈湜·金逸淵,記注官洪宅柱,別兼春秋李紀淵,以次侍立。時至,通禮,跪啓請外辦。上具翼善冠·袞龍袍,乘輿出興明門,由延光門·崇明門·建明門,入崇政門。通禮,跪啓請降輿,上降輿就褥位。知濂,跪進香祝,上親受,傳于宗廟獻官沈能建。知濂,跪進香祝,上親受,傳于景慕宮獻官李好敏。義浩曰,奉審則禮房承旨進去乎?上可之。仍命書傳敎曰,禮房承旨,馳詣宗廟·景慕宮,奉審摘奸以來。通禮,跪啓請乘輿。上乘輿,出崇政門,由光達門·顯謨門·興泰門還內後,諸臣以次退出。
辛未四月三十日卯時,上御延英殿。召對入侍時,參贊官任厚常,持詩傳第七卷,檢校直閣徐俊輔,持詩傳第七卷,檢討官李鼎秉,持詩傳第七卷,檢討官李泳夏,持詩傳第七卷,假注書金逸淵,持詩傳第七卷,記注官洪宅柱,持詩傳第七卷,別兼春秋李紀淵,持詩傳第七卷,以次進伏訖。上開卷,命讀之。鼎秉,讀自有菀者柳,止詩傳大全卷之十四。上曰,下番讀之。泳夏,讀自詩傳大全卷之十五,止都人士五章章六句。上曰,參贊官讀之。厚常,讀自終朝采綠,止采綠四章章四句。上曰,閣臣讀之。俊輔,讀自芃芃黍苗,止章下相表裏。上曰,注書讀之,賤臣,讀自隰桑有阿,止隰桑四章章四句。上曰,上番讀之。宅柱,讀自白華管兮,止白華八章章四句。上曰,下番讀之。紀淵,讀自緜蠻黃鳥,止緜蠻三章章八句。上曰,文義陳之。鼎秉曰,芃芃黍苗,陰雨膏之,以此詩觀之,必得召伯之賢而治道成焉。黍苗則必待陰雨而能膏,庶民則必待王化而乃安。以今觀之,當此無前亢旱,民困極矣,安民之責,專在於字牧,擇牧之道,專在於方伯,若擇方伯,則守令之治,自在其中矣。伏願此等處體念焉。日前傳敎中,有曰念彼及此,錦食靡甘,每覽詩經,至緜蠻之章,未嘗不三復興歎之句,臣誠欽仰萬萬。臣雖不敏,敢不奉承聖意乎?上曰,下番陳之。泳夏曰,都人士章曰,匪伊垂之,帶則有餘,匪伊卷之,髮則有旟,此言男女服飾之不待修飭,自然閑美也。蓋威儀者,身之章也,德有充實於內,則威儀之著於外者,自然中節。無事乎修飭故,曰心廣體胖,又曰,晬面盎背,惟彼內無實德,而修飾邊幅者,姑無論,至若整衣冠尊瞻視,儼然人望而畏,此君子之威儀,而傳所謂有威而可畏,有儀而可象者也。然則威儀之於人,不可不察,況於人君之威儀乎?一嚬笑而國家之刑賞由焉,一動作而萬民之瞻仰係焉,惟聖人爲能聲律身度,規矩準繩也,故紸纊塞耳而聽於無聲,冕旒蔽前而視於無形,苟無德之充實於中,則著於外者,何能如是乎?然而聖人敎人,有九容之訓,有三省之戒,必內外交修,工夫竝進,乃易爲力,苟或以務實德爲名,而專不加察乎威儀之間,則怠心有時乎或生,進德有時乎間斷,此自然之勢也。必莊重縝密,整齊嚴肅望之者,有所矜式,卽之者知所敬服,是乃人主臨下之道,而大雅所謂抑抑威儀,惟德之隅也。㐲願體念於此等處,以盡內外交修之道焉。上曰,參贊官陳之。厚常曰,臣別無文義之可達矣。上曰,閣臣陳之。俊輔曰,臣亦別無文義之可達矣。上曰,鼓鍾于宮,聲聞于外,若積德實行,蘊於內,則發於外者,實類此乎?鼎秉曰,然矣。天下之百千萬事,不越乎一誠字,人之誠蘊于中,則誠之所發,紀綱可以修,風俗可以正矣。日用事爲,何莫非一誠字出來也,殿下,以誠字做去,則其效有若桴鼓之應,鳴鶴之和,內有實德而外著威儀,則實類鼓鍾聲聞之理矣。上命掩卷,命玉堂先退,鼎秉等退出。又命退,承史閣臣,以次退出。
辛未四月三十日申時,上御隆武堂。坐直承旨,持留院公事入侍時,右副承旨愼宜學,假注書金逸淵,記注官洪宅柱,記事官朴齊聞,以次進㐲訖,上曰,持入公事,何公事乎?宜學曰,掌令李英發上疏矣。上曰,公事只此而已乎?宜學曰,雖有之未緊急,故未持入矣。上曰,注書出去,盡數持入也。賤臣,承命持入。上命讀公事,宜學讀奏判付訖。宜學曰,掌令李英發,以其親病,陳疏徑行矣。所當直捧禁推傳旨,而此與無端下鄕有異,推考警責,何如?上曰,依爲之。出擧條仍命退,承史以次退出。
上在景慕宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。展拜後,內閣·政院·玉堂·藥房口傳問安。答曰,知道。王大妃殿·惠慶宮·嘉順宮,遣承旨朝夕問安。答曰,知道。
任厚常啓曰,來初五日朝參日次矣,敢稟。傳曰,停。
任厚常啓曰,司僕寺內乘,來言捲簾,取稟。傳曰,捲三面。
宋知濂啓曰,禮貌官來言,百官稟旨就次。傳曰,知道。
愼宜學啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
傳于宋知濂曰,左副承旨入侍。
洪義浩啓〈曰〉,王大妃殿·惠慶宮·嘉順宮夕問安,何承旨進去乎?敢稟。傳曰,左副承旨進去。
傳于宋知濂曰,禮房承旨,馳詣受香諸處,奉審摘奸以來。
傳于洪義浩曰,左副承旨奉審進去,夕問安,右承旨代爲進去。
傳于宋知濂曰,還宮門路,以寧善門爲之。
洪義浩啓曰,明日王大妃殿·惠慶宮·嘉順宮朝問安,何承旨進去乎?敢稟。傳曰,右副承旨進去。
金相休啓曰,臣以王大妃殿·惠慶宮夕問安,進去下直之意,敢啓。傳曰,知道。
宋知濂,以禮曹言啓曰,藏譜閣,當行酌獻禮事,命下矣。自上逮至,諸享官,例有散齋致齋之禮,而正日只隔一日,散齋勢未及磨鍊,殿下致齋一日於齋殿,諸享官及近侍之官應從升者,陪享百官諸衛之屬守衛宮門者,竝致齋一日於陪享所事,知委,何如?傳曰,允。
宋知濂,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
金相休,以司饔院監膳提調意啓曰,鷹師貢人等呼訴內,京貿山雉,今已垂乏,無以推移封進云。依前傳敎定式,今日爲始,各殿宮日下生雉,以活鷄,全數代封之意,敢啓。傳曰,知道。
洪義浩,以吏曹言啓曰,今此宗廟各陵殿宮園墓端午祭祭官,當爲磨鍊,而老病公故外,實無推移排比之路,依近例,刑官及司饔院官員年六十以上,通融塡差以入。而其中時無職名人員,令該曹口傳付軍職,何如?傳曰,允。
金相休,以備邊司言啓曰,卽見水原留守朴崙壽狀啓,則以爲農務方殷,種糧垂乏,本府還餉留庫中米各穀六千五百二十三石,屬五邑所在餉租六千四百五十九石零,竝許加分事,請令廟堂稟旨分付矣。巡還將盡,麥農又歉,別巡救急,其勢固然。本府留庫各穀六千五百二十三石,所屬五邑餉租六千四百五十九石零,依狀請許令加分,何如?傳曰,允。
辛未五月初一日辰時,上詣景慕宮,擧動入侍時。行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書沈湜·金逸淵,別兼春秋李紀淵,記事官朴齊聞,檢校直提學李存秀,以次詣閤侍立訖。鼓三嚴,通禮,跪啓外辦。上具遠遊冠·絳紗袍,乘輿出興泰門。藥房都提調金思穆,提調金履翼,副提調洪義浩進前曰,早朝勞動,聖體,若何?上曰,一樣矣。出顯謨門·廣達門,通禮,跪啓請降輿乘輦。上降輿乘輦,出建明門·興化門。通禮,跪啓請駕少駐。復進發,至宗廟前路,降輦步過,復乘輦至宮大門外,降輦乘輿。入齋室後,上曰,隷儀當依例親臨矣。少頃,通禮,跪啓外辦。上具冕服以出,通禮前導,詣廟庭板位,行再拜禮訖,由東階陞詣廟內奉審訖。上曰,望廟樓行禮除之。還入齋殿後,諸臣以次侍立。少頃,通禮,跪啓外辦。上具冕服以出,詣省器位,視滌濯,執事者擧羃告潔。仍詣省牲位,掌牲官帥其屬,牽牲東行過,小進北向跪,擧手曰腯。大祝趙民和巡牲一帀,擧手曰充。隷儀如禮訖,上還入齋殿。上曰,省牲·省器後,問安勿爲之。出榻敎諸臣以次退出,詣閤侍立。
辛未五月初一日辰時,上御齋殿。左副承旨入侍時,左副承旨宋知濂,假注書金逸淵,記注官李仁迪,記事官朴齊聞以次進伏訖。上曰,諸樂生,一一各奏聲律。樂生等,各奏音樂訖。上命退,承史以次退出。
上在慶熙宮。停常參·經筵。
內閣·政院·玉堂·藥房·朝廷二品以上·六曹堂上經宿問安。答曰,知道。王大妃殿·惠慶宮·嘉順宮,遣承旨問安。答曰,知道。大駕詣文禧廟,入齋室後,內閣·政院·玉堂·藥房口傳問安。答曰,知道。展拜後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
愼宜學啓曰,司僕寺內乘來言,捲簾,取稟。傳曰,捲三面。
愼宜學啓曰,臣以王大妃殿·惠慶宮·嘉順宮朝問安,進去下直之意,敢啓。傳曰,知道。
愼宜學啓曰,吏曹郞廳來言,本曹判書有闕,政事,取稟。傳曰,前望單子入之,待下批牌招察任。
吏曹判書前望單子入之,曺允大落點。
兵曹判書前望單子入之,朴宗來落點。
沈湜拿處,代以朴來謙爲假注書。
金逸淵拿處,代以李永祚爲假注書。
傳于愼宜學曰,飭已施矣,承旨竝分揀牌招。
愼宜學啓曰,卽者義禁府都事來言,今日還宮時,駕側鳴錚罪人宋杞一等二人,移送秋曹云矣,敢啓。傳曰,知道。
洪義浩啓曰,吏曹郞廳來言,文化縣監尹匡烈,憲府則旣已署經,而諫院則行大司憲鄭尙愚,司諫李基崇,獻納鄭元容在外,正言金圖遠·李羲準未署經,不得署經云。何以爲之?敢稟。傳曰,一司除署經。
以平安監司李晩秀狀啓,順川府民家失火事,傳于金相休曰,聞甚矜惻,元恤典外,別加顧助事,分付。
宋知濂,以禮曹言啓曰,五方土龍祭,例以甲丙戊庚壬日,按序設行於東南中西北方,而英廟朝癸酉六月初一日,有土龍祭依例擧行之命,則本曹以甲日尙遠,不待等待,丙日在明日,自南方爲始設行事,啓稟蒙允矣。其時則蓋以甲日遠隔九日,故有此啓稟變通,而今番則甲日在本月初七日,後於十一次祈雨祭之行,不過六日矣。若用癸酉先南之已例,則當自初三庚日,西方爲始設行,而庚日甲日之間,只是四日,且念此時,民事雖急,而今日夏至纔屆,比諸癸酉之六月,則煞有間焉。似不必援此進定於明日,致有太迫未安之嫌。若以四日之間,尙以爲遠,欲於初五日壬午,先自北方設行,則此又有疑難之端。凡土龍之祭,東西南中四方,則皆以所屬干支,兩箇日連日設行,獨北方則必加一日,合爲三日之設,此則似不可先北而犯用東方之甲日矣。何以爲之乎?敢稟。傳曰,自再明日爲之,而六甲,各一日爲五日爲之。連次祈雨之餘,終無靈響,言念民事,極甚罔涯。責躬當靡不用極,自今日減膳六日,避正殿移御光明殿字內別堂,恭待天雨之來。承旨移接於尙衣院,撤樂限還御,經筵代以召對,亦以得雨爲限,可也。
傳于任厚常曰,出宮門路,以廣達門爲之。
傳于任厚常曰,雲寶劍置之。
傳于宋知濂曰,發遣吏郎,諸執事淸齋與否,摘奸以來。
兵曹口傳政事,副司果單洪冕燮·李敬參·鄭魯榮·李東冕·林景鎭·洪時濟·柳遠鳴·鄭日泰·尹孝植。
宋知濂,以禮曹言啓曰,卽接順陵參奉所報,則今番端午節享,兩官不可不備,而直長有闕未差,不得擧行云矣。莫重祭享,兩官當爲備員,直長未差之代,令吏曹,以在京無故人口傳差出,以爲備員將行之地,何如?傳曰,允。
吏曹口傳政事,以閔致秉爲順陵直長。
宋知濂,以禮曹言啓曰,五方土龍祭,自再明爲之,而六甲各一日爲五日爲之事,命下矣。當自西方爲始,初三庚日白龍造成,初四辛日設行,北方初五壬日黑龍造成,初六癸日設行,東方初七甲日靑龍造成,初八乙日設行,南方初九丙日赤龍造成,初十丁日設行,中央十一戊日黃龍造成,十二已日設行,而依前例遣三品官,每日兩祭設行事,知委,何如?傳曰,允。
宋知濂,以弘文館言啓曰,本館上番闕直,事甚未安,修撰徐長輔,卽爲牌招,以爲姑陞入直之地,何如?傳曰,允。
宋知濂,以弘文館言啓曰,本館上番姑陞入直,事甚未安,應敎李志淵,由限已過,與校理洪儀泳·金學淳,副校理金啓溫,竝卽牌招,以爲推移入直之地,何如?傳曰,允。
宋知濂,以奎章閣守宮檢校提學意啓曰,夜間閣內無事之意,敢啓。傳曰,知道。
金相休,以賑恤廳言啓曰,郊外出幕病民中,抄其貧病之戶,令賑廳給糧事,自漢城府筵稟蒙允矣。分付各該部,可合給糧者,使之抄報後,發遣本廳郞廳,一一摘奸,則病民合爲九百八十六口,而給糧斗數,依甲辰前例,每日壯每口五合,弱每口二合五勺,米·田米參半,間十日分二巡分給。而日後出來者,隨其所報,亦依此例擧行之意,敢啓。傳曰,知道。
任厚常,以刑曹言啓曰,今五月初二日前後部鼓吹,不卽陳列,當該前後部典樂,事過後,令該曹照律定配,樂工牌頭,令攸司刑推定配事,駕前下敎矣。取考律文,則大明律詐僞條有曰,凡詐不以實者,杖一百徒三年,典樂安敬台·成始文,依此律照勘,各決杖一百後,敬台公忠道靑山縣,始文延豐縣,徒三年定配所,卽爲押送,樂工牌頭劉寬得,慶尙道安義縣定配所,待過齋,嚴刑後押送次,姑爲嚴囚之意,敢啓。傳曰,知道。
應敎李志淵疏曰,伏以,宮享禮成,聖慕克伸,經夜回鑾,玉候康寧,臣民慶忭,曷有其極?仍伏念,臣以老母之病,未得獲參於陪班之列,義分都虧,伏地惶蹙,只切俟勘之忱而已。日前臣以臣母病勢,猥陳丐免之章,而緣臣誠意淺簿,言辭拙訥,未蒙體諒之恩。而伊後數日將息,連用藥餌調保之劑,而宿病重添,一向有加無減,危症敗兆,不一其狀。臣方晝夜在側,左右扶將,情私之焦遑,日日尤甚,而此時之離捨就直,其勢末由,天牌儼降,承膺無路,悶迫之極。玆不得不更申前籲,仰瀆崇嚴。伏乞天地父母,特諒難强之情,亟許鐫免,以安私分。仍治臣瀆擾之罪,以肅朝綱,千萬幸甚。臣無任云云。省疏具悉。爾具勿辭救護。
副修撰李泳夏疏曰,伏以,臣母病之危篤,今過歲周矣。本之蛔癖冷積,添以風痺痰火,症皆非細,藥亦蔑效。臣心之焦遑煎灼,已無可言,而惟其時月之稍久,不無苦歇之可言,故方其少可之際,臣亦離側而供仕,然其委頓床笫,轉側須人之狀,無時不然矣。臣於今日陪駕歸路,卽接家信,則臣母本病危重之中,自昨日,重添腹泄之症,便度頻數,食飮不下,氣息澌綴,所見危凜,病中所言,促臣歸視。臣聞此報,心神飛越,按住不得。玆敢忙陳短章,徑出禁扄。伏乞聖慈,俯垂矜諒,亟命鐫遞臣職,以便救護。仍治擅離之罪,以肅朝綱焉。臣無任云云。省疏具悉。爾其勿辭救護。
景慕〈宮〉夏享大祭親行敎是時,亞獻官右議政金思穆,終獻官永明尉洪顯周,進幣瓚爵官行吏曹判書朴宗來,奠幣瓚爵官吏曹參議宋冕載,薦俎官知事曺允大,禮儀使禮曹判書金履翼,典祀官奉常正李垿,宮圍令朴岱,堂上執禮大司成金魯應,堂下執禮司果朴宗琦,執尊司成洪大浩,大祝宗簿正趙民和,祝史修撰李鼎秉,齋郞副修撰李泳夏,捧俎官戶曹正郎趙厚鎭,盥洗位宗簿主簿韓錫倫·典籍閔鼎秀,爵洗位直講朴思彦·崔大寔,亞終獻盥洗典籍文養世,掌牲令典牲判官閔致成,協律郞掌樂正李錫祜,贊者引儀李儀朝,兼引儀金岳淵,謁者引〈儀〉方禹矩,兼引儀玄雲瑞,贊引假引儀柳煥民·張東厚,祭監監察南述毅·李亨保。
辛未五月初二日子時,上詣景慕宮。夏享大祭親行入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書沈湜·金逸淵,別兼春秋李紀淵,記事官朴齊聞,檢校直提學李存秀,以次侍立。時至,通禮,跪啓外辦。上具冕服以出。禮儀使前導詣板位,行再拜禮,仍詣盥洗位,盥洗訖。詣尊所,瓚爵官酌鬱鬯訖。上仍詣神位前,北向跪三上香,執瓚灌地訖。降復位,薦俎豆奠牲,祝史進毛血盤訖。禮儀使前導,詣神位前,執爵獻爵,少退跪。大祝讀祝文訖,上降復位。亞獻官右議政金思穆,終獻官永明尉洪顯周,以次行亞·終獻如禮訖。上行再拜禮,仍詣飮福位,如禮訖。仍詣望燎位,燎祝幣訖。執禮告禮畢,上還入齋室。上曰,親祭罷後,問安勿爲之。出榻敎諸臣以次退出,詣閤侍立。少頃,鼓三嚴,通禮,跪啓外辦。上具翼善冠·袞龍袍,乘輿出宮大門外。通禮,跪啓請降輿乘輦。上降輿乘輦,仍進發至宗廟前路,通禮跪啓請降輦,上降輦步過,復乘輦進發,至文禧廟大門外,降輦乘輿,入齋室。少頃,通禮,跪啓外辦。上具遠游冠·絳紗袍,乘輿以出。通禮前導,詣廟庭板位,行再拜禮,由西階陞詣廟內,奉審訖。上命書傳敎曰,諸司預備。仍進發,至舊光化門外,上命書傳敎曰,還宮時,當詣文昭殿碑閣奉審,該房知悉。仍至藏譜閣大門外,通禮,跪啓請降輦乘輿。上降輦乘輿,入齋室。少頃,通禮,跪啓外辦。上具冕服以出。禮儀使前導,詣板位,行再拜禮,仍詣盥洗位,盥洗訖。行別茶禮,詣尊所,瓚爵官酌鬱鬯訖。上詣神位前,東向跪三上香,執瓚灌地訖,降復位。禮儀使前導,詣神位前,執爵獻爵,少退跪。大祝讀祝文訖,上降復位,行再拜禮。仍詣飮福位,如禮訖,詣望燎位,燎祝幣訖,上入齋室。上曰,酌獻禮後,問安勿爲之。出榻敎通禮,跪啓外辦。上具翼善冠·袞龍袍,乘輿以出。上曰,喧譁狼藉,兵曹判書削職,前望單子入之,待下批牌招,傳授命召。出駕前下敎上曰,前後部鼓吹,不卽陳列,當該前後部典樂,事過後,令該曹照律定配,樂工牌頭,令攸司刑推定配。出駕前下敎上曰,上下注書,拿問處之,不飭之承旨,一竝罷職。出駕前下敎義浩啓曰,上下注書,皆不待令,事極駭然,所當重勘,而本院請推之外,無他可施之罰,何以爲之乎?上曰,拿問處之,不飭之承旨,一竝罷職,可也。出擧條上曰,隨駕五衛將中二人,假承旨差下。出駕前下敎上命書傳敎曰,諸司豫備,仍詣懿昭廟,行再拜禮。奉審訖,上曰,展拜後,問安勿爲之。出榻敎仍進發出廟門外,通禮,跪啓請降輿乘輦,上降輿乘輦,至光化門內,通禮,跪請降輦乘輿。上降輦乘輿,詣文昭殿碑閣,行再拜禮,奉審訖。上曰,左右鼓吹,進前爲之。仍進發,至光化門,降輿乘輦,入興化門·建明門,通禮,跪啓請降輦乘輿。上降輦乘輿,由金商門·寧善門·正兌門·泰寧門還內後,諸臣以次退出。
上在慶熙宮。停常參·經筵。
藥房提調金履翼,副提調洪義浩啓曰,親祼閟宮,躬奠譜閣,避殿減膳,冞切憂勤,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,行大司憲李直輔,執義宋啓榦,掌令李英發在外,牟達兼呈辭,持平姜學濬差祭,林處鎭未署經,監察茶時之意,敢啓。傳曰,知道。
傳于宋知濂曰,誠未格感,雨意茫邈,下念生民,焦思勞心。明日當躬詣崇政殿月臺,親傳香祝,再明日宗廟·社稷,遣大臣設行別祈雨祭,而宗廟則兼行於端午節享,該房知悉。
傳于宋知濂曰,齋宿處所,以內閣爲之,雲寶劍置之。
金相休啓曰,今日齋宿,承旨當爲備員,行都承旨洪義浩,右承旨任厚常,右副承旨愼宜學,纔已申退矣。右承旨任厚常,右副承旨愼宜學,竝卽牌招,行都承旨洪義浩,所當牌招,而拘於廳規,不得請牌,何以爲之?敢稟。傳曰,知道。牌招。
傳于任厚常曰,出宮門路,以興明門爲之。
傳于洪義浩曰,發遣吏郎,諸執事淸齋與否,摘奸以來。
以副校理金啓溫牌不進罷職傳旨,傳于宋知濂曰,只推。
傳于徐俊輔曰,近年以來,旱災孔酷,莫非小子忱誠未格,天心不豫之致。然天人無間,豈無可致召之端而空有災耶?言之今日京鄕獄囚,多有滯留,還政軍政,必無精核,自廟堂各別申飭,期於實心對揚,務盡眞效。
宋知濂啓曰,應敎李志淵,副修撰李泳夏受由,副應敎·副校理一員未差,校理洪儀泳·金學淳,副校理金啓溫,修撰徐長輔牌不進罷職傳旨未下,修撰李鼎秉差祭,副修撰任天常在外,玉堂上下番俱空,事甚未安,未差之代,政官牌招開政差出,待下批牌招,以爲入直之地,何如?傳曰,允。
以校理洪儀泳·金學淳,副校理金啓溫牌不進罷職傳旨,傳于宋知濂曰,只推。
以修撰徐長輔牌不進罷職傳旨,傳于徐俊輔曰,只推。
宋知濂啓曰,玉堂上下番俱空,事甚未安。校理洪儀泳·金學淳,副校理金啓溫,修撰徐長輔,旣有只推之命,竝卽牌招,以爲推移入直之地,何如?傳曰,允。
洪義浩啓曰,行吏曹判書曺允大,參判李存秀,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允。參議只推,更爲牌招。
洪義浩啓曰,行吏曹判書曺允大,參判李存秀,參議宋冕載再牌不進推考傳旨及罷職傳旨,今方捧入,而開政命下之後,連事違召,事甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲一體牌招。
洪義浩啓曰,行吏曹判書曺允大,參判李存秀三牌不進推考傳旨,及參議宋冕載三牌不進,依定式禁推傳旨,今方捧入,而開政命下之後,連事違召,無意承膺,揆以事體,萬萬未安。判書陳疏到院,而以國忌齋戒,纔已退却矣,判書·參判,所當更請牌招,而係是一日四牌,何以爲之?敢稟。傳曰,元疏捧入,參議只推,與判書·參判,更爲牌招。
兵曹,以李格爲摠戎中軍。
徐俊輔,以義禁府言啓曰,承政院假注書沈湜·金逸淵,拿問處之事,傳旨啓下矣。沈湜今方待命拿囚,金逸淵姑未替直云,待替直拿囚之意,敢啓。傳曰,知道。
徐俊輔,以刑曹言啓曰,今五月初二日動駕時,西部金好白,以其父·其叔被囚請放事,擊錚於衛外,而凡城內擊錚,惠政橋·通雲橋·把子橋三處外,一竝勿施事,曾有先朝定式矣。今此金好白之擊錚處所,旣在三處之外,依定式勿施之意,敢啓。傳曰,知道。
行吏曹判書曺允大疏曰,伏以,閟宮躬祼,聖體勞動,別堂移御,宸念憂勤,群情焦迫,曷有其極?仍伏念,臣於千萬意慮之外,伏奉除旨,以臣爲吏曹判書者,臣聞命驚遑,莫省攸措。噫,臣儱侗湔劣之一愚夫耳,樗櫟散材,旣不中用,駑駘賤質,無足任遠,而徒荷先大王曁我殿下陶鎔拂拭之恩,獲備任使,濫躋崇班,頂踵毛髮,罔非造化。中夜思惟,未嘗不感涕露襟,其不擇夷險,鞠躬盡瘁,是臣之平日所自矢者,則凡於居官任職,惟當隨分竭力,粗效犬馬之誠,仰酬我兩聖朝至恩厚德,顧何敢無端辭巽,有若占便者哉?第西銓遭罹,有不可更冒於銓任者。蓋其處世昧方,同朝之情志未孚,行政乖當,衆口之譏謗齊騰,洗瘢求㾗,次毛覓疵,詈怒交至,拳踢相加,身名一汚,僇辱難湔,至今追惟,魂夢猶噩,其何可忍羞耐彈,重觸駭機,不思所以息黥補劓之道乎?從玆以往,誓心自劃,名以銓衡,視同鐵限。以是之故,頃歲東銓之除拜也,瀝血屢控,得蒙恩解,昨冬中權之重叨也,復申前懇,亦許遞免。臣雖無似,旣具彝性,寧不知恩渥之至重義分之至嚴而然哉?實有所甚不得已者存焉耳。幸蒙我聖上禮使之德體物之仁,有願必遂,終始曲施,則今臣所被之誤恩,迺是前日之宿趼,前後處義,似無異同。而殿下亦必記有,不待臣言之更僕,庶可以俯燭其實情,豈或强其所不可强,便置臣於四維之外也?且臣自來宿病,便作癃廢,風熱上升,頭目眩轉,濕痰流注,肢體麻痺,平居調息,形殼徒存,有時發作。症情危惡,年增歲加,漸至難醫,顧此沈痼之祟,已非蒲質可堪,而至於阿睹所患,已成平生貞疾。外臉結核,左右浮高,內晴疼痛,尋常迷瞀,緣此而衰落轉甚,神識昏短,與人言語,每多先後之失序,對容顔面,時或誰某之不辨,似此樣子,不比恒人。向以鍼炙尋單,繼又陳章乞遞,雖在閒司漫職,猶且不勝其任,況可以擔夯重畀,酬接政務,以塞一日之責乎?情旣如彼,病又如此,承膺一款,更無可論。若其人器之不合,才具之不稱,殆若例讓,不暇煩陳,屢召之下,蠢動無路。玆敢略暴情懇,仰瀆崇嚴。伏乞聖明,特垂哀憐,亟遞臣新叨銓銜,以卒天地生成之澤焉。臣無任云云。答曰,省疏具悉。卿不必更引。卿其勿辭行公。
辛未五月初三日酉時,上詣內閣。齋宿入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書朴來謙·李永祚,記注官李仁迪,記事官朴齊聞,以次侍立。時至,通禮,跪啓請外辦。上具翼善冠·袞龍袍,乘輿出興明門·延光門·崇明門,至建明門外。上曰,宗廟·社稷享官,以左右相塡差。左右相若有故,領敦寧爲之,領敦寧如又有故,儀賓爲之事,分付,可也。來謙承命出傳。遂由金商門,詣內閣。詣內閣後,〈上曰〉,問安勿爲之。出榻敎承史以次詣閤。
上在慶熙宮。停常參·經筵。
大殿,內閣·政院·藥房經宿口傳問安。答曰,知道。
還內後,內閣·政院·藥房口傳問安。答曰,知道。
徐俊輔啓曰,行大司憲李直輔,執義宋啓榦,掌令李英發在外,牟達兼呈辭,持平姜學濬差祭,林處鎭未署經,監察茶時之意,敢啓。傳曰,知道。
傳于宋知濂曰,禮房承旨,馳詣宗廟·社稷·永禧殿·景慕宮,奉審摘奸以來。
傳于任厚常曰,今日當自內齋宿於右文閣,只入陽繖扇,侍衛勿爲磨鍊。待明日大臣復命後,仍行賓對,該房知悉。
傳于愼宜學曰,右副承旨,馳詣受香諸處,奉審摘奸以來。
洪義浩啓曰,行吏曹判書曺允大牌不進,參判李存秀四牌不進推考傳旨及參議宋冕載四牌不進,依定式禁推傳旨,今方捧人,而開政命下之後,如是違牌,事體所在,誠極未安。判書更爲牌招,參判所當更請牌招,而係是一日五牌,何以爲之?敢稟。傳曰,參議只推,與判書·參判,更爲一體牌招。
傳于洪義浩曰,發遣吏郞,諸執事淸齋與否,摘奸以來。
洪義浩啓曰,行吏曹判書曺允大,參判李存秀,參議宋冕載牌不進推考傳旨及罷職傳旨,今方捧入,而開政命下,已至經宿,一向違召,事極未安。判書·參判,竝更牌招,何如?傳曰,允。參議只推,更爲一體牌招。
洪義浩啓曰,行吏曹判書曺允大,參判李存秀,參議宋冕載再牌不進推考傳旨及罷職傳旨,今方捧入,而開政命下,已至經宿,連事違召,無意承膺,事體所在,誠甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲一體牌招。
洪義浩啓曰,行吏曹判書曺允大,參判李存秀三牌不進推考傳旨,及參議宋冕載三牌不進依定式禁推傳旨,今方捧入,而開政命下,已至經宿,開違召命,終不承膺,事體所在,極爲未安。判書·參判,所當更請牌招,而係是一日四牌,何以爲之?敢稟。傳曰,參議只推,與判書·參判,更爲牌招。
任厚常,以兵曹言啓曰,宗廟·社稷祈雨祭時,守門當爲塡差,而本曹郞廳及都摠府郞廳·五衛將,排擬無路。依定式堂上軍職,堂下前銜武臣,代差以入,而時無職名人,口傳付軍職,何如?傳曰,允。
辛未五月初四日卯時,上詣崇政殿月臺。別祈雨祭親傳香入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書朴來謙·李永祚,記注官洪宅柱,記事官朴齊聞,檢校直提學李存秀,以次侍立。時至,通禮跪啓請外辦。上具翼善冠·袞龍袍,乘輿出金商門·崇政門,詣月臺。通禮跪啓請降輿,上降輿御榻位。通禮跪啓請出就縟位,上出就縟位。知濂奉香祝跪進,上親受,傳授于社稷獻官左議政金載瓚,載瓚跪受奉出。知濂又奉香祝跪進,上親受,傳授于宗廟獻官右議政金思穆,思穆跪受奉出。上命書傳敎曰,禮房承旨,馳詣宗廟·社稷·永禧殿·景慕宮,奉審摘奸以來,右副承旨,受香諸處,奉審摘奸以來。義浩承書訖奏曰,宗廟則禮房承旨,當爲監祭,而社稷則何以爲之乎?上曰,社稷則當遣史官監祭,而係是別祈雨祭,右承旨進去,可也。通禮跪啓請乘輿,上乘輿出崇政門,由建明門·崇明門·延光門·興明門還內。諸臣以次退出。
上在慶熙宮。停常參·經筵。
藥房都提調金思穆,提調金履翼,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
傳于任厚常曰,大臣·備局堂上引見。
傳于徐俊輔曰,各殿宮問安,不爲對答承傳色,竝從重推考。
傳于徐俊輔曰,召對爲之。
傳于宋知濂曰,左副承旨·右副承旨入侍。
傳于愼宜學曰,坐直承旨入侍。
有政。吏批,判書曺允大進,參判李存秀牌招不進,參議宋冕載進,右副承旨愼宜學進。以呂東植爲應敎,鄭元容爲副校理,林漢浩爲司饔提調,朴宗來爲軍器提調,金文淳爲長興提調,金鋼爲戶曹正郞,林昇運爲刑曹佐郞。訓鍊都監提調單朴宗來,禁衛提調單朴宗來,御營提調單朴宗來。
兵批,判書朴宗來病,參判金孝建病,參議鄭景祚入直進,參知權烒病,右承旨任厚常進。同知單趙景漢,僉知單閔時榮,副護軍單金愚淳。
任厚常,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而祈雨祭齋戒相値,不得設行之意,敢啓。傳曰,知道。
任厚常,以訓鍊都監言啓曰,去夜二更,幼學李殷鉉,本局邏卒處犯夜被捉,故依例移送秋曹之意,敢啓。傳曰,知道。
左議政金載瓚劄曰,伏以,臣昨伏承享禮後復命之敎,又伏聞賓對來會之命,曉自享所,來詣朝房,將待門開,擬進前席。所患積氣,忽肆於駿奔之時,更加於徹宵之餘,衝亘刺痛,上至喉間,見今屈伸不得,呼吸亦難,以此病狀,無望扶舁入參。至於陞降筵席,尤無其勢。當此移次齋居達夜憂勞之時,來伏禁外咫尺之地,不得趨承成命,惶隕之至,益無自容。惟乞亟降嚴命,以肅朝綱焉。取進止。答曰,省劄具悉卿懇。愼節奉慮。卿其安心調理,俟間視事。仍傳曰,此批答,遣史官傳諭。
辛未五月初五日卯時,上御爲善堂。大臣·備局堂上引見入侍時,右承旨任厚常,假注書李永祚,事變假注書任泰濬,記事官朴齊聞·李龍秀,右議政金思穆,禮曹判書金履翼,刑曹判書金履度,行大護軍朴宗慶,行護軍閔耆顯·李得濟·李溏,持平姜學濬,校理洪儀泳,以次進伏訖。思穆曰,連日齋宿,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。上曰,次對爲之。思穆曰,今日左相,亦當入參,而身病猝重,不得入來,首相旣不入來,別無次對者矣。思穆曰,應敎李志淵上疏批旨,有自廟堂採施之命矣。取見其疏本,則備陳恤民生擇守令之方,仍以爲還穀逐年反庫,賙賑預思措置,軍丁兼役黃口白骨之弊,一一釐正,田案改量,自今年三南稍稔處,先爲擧行,至於疏決之擧,自廟堂發關申飭爲辭矣。疏陳諸條,已皆屢勤飭敎,而亦自廟堂,申明知委矣。今不必逐條更煩,而其中賙賑之預思措置,臣等今方講究,而儒臣之言,亦有所據,以此更飭諸道,何如?上曰,依爲之。出擧條思穆曰,刑曹啓目判付內,有令廟堂詳理稟處事,命下矣。取見具啓目,則河東幼學宋杞一擊錚原情內,其父爲金學成之誣引,至於冤死,而掛書根因,已自捕廳覈得,而尙未決處,速卽究竟事也。無論其父之冤與不冤,名在臺啓,而偃入城闉,肆然擊錚,萬萬驚駭。本事則今筵有秋堂所奏,已蒙允許,待結末,宋杞一則照律嚴勘事,分付該曹,何如?上曰,依爲之。出擧條思穆曰,今番刑囚疏決中,亦有未及蒙放者,代射之人,罪固重矣,而若遇赦命,輒被宥典,則今番疏決,亦可有一視之恩,更加疏決好矣。上曰,未及疏決者多乎?履度曰,此外別無矣。上曰,仔細査核以奏也。上曰,跨朔不雨,焦悶難喩,今明日若雨,則或有可望之道耶?思穆曰,兩麥已辦歉荒,而秋農尙未辦凶矣。目今雨意,乍濃旋霽,有若隔閡者然,下情焦悶,曷有其已?思穆曰,藥房所儲羅蔘垂盡,自今後湯劑,當以江蔘·戶蔘代用矣。上曰,唯。上曰,諸宰奏事。履度曰,別監折獄事,當初究覈,臣未與知,而第折獄之法,必觀情跡之如何。今以跡觀之,手犯已露不待更査,而其情則究覈無策,必欲得其人供辭,作十分明蹟,以爲究竟之地,而首犯兩人中,一人結案,一人頑拒。渠旣頑拒,固難勒捧,勢將有參酌闊狹之道,故以三等分之,首犯爲一等,其次兩人中亦分二等,似不可純用極律矣。且渠輩以宿衛近習,有此驚駭之擧,則梟首之律,上敎固當,而但本律論之,不過杖一百徒三年,則施以極律,似未免過重矣。今方分等計出,而文書未上之前,自上難於洞燭,故先此仰達矣。上曰,待文書修入,當更有處分也。履度曰,武藝別監刑配時,以渠輩親屬之閙挐曹內,因臺疏,至於定配之境矣。當日閙挐,則果爲眞有是事,外間風傳,無怪其駭聽,追後聞之,則武監親屬之曹內闌入,傳聞不差,至於閙挐,則實在武監,渠之親屬,初無喧閙致挐之擧云。伊時目擊,非止一二,事實明的,不爲區別,有欠綜核合有分揀之道,故敢此仰達矣。上曰,若如卿言,合有分恕之道,亦令廟堂稟處,可也。出擧條履度曰,向時武一所擧子,以不欲講告單子,遂成葛藤,至有草記論罪,趙馨錫充軍,趙熙錫·鄭泰東,極邊定配矣。雖是武擧,旣爲士夫,則不欲講單,事或無怪,其所可原之端,試官亦素知之,已施之罰,亦足徵戢。不徒時月稍久,〈而〉適値疏決,或係承傳徒流,自本曹多有置之疏決之例,今番傳敎中,限承傳外,故不敢如例擧行矣。自來事情,旣知如此,獨漏霈典,不無班駁,武擧子三人等,一竝分陳,亦是疏鬱之一事,故敢此仰達矣。上曰,依爲之。出擧條履度曰,刑囚中承傳者多有之,而承傳則無論輕重,初不擧論矣。此後承傳中,亦有可恕者,追後添入好矣。上曰,依此爲之,可也。履度曰,擊錚罪人宋杞一,本自捕廳査問,而復移於臣曹,請更移於捕廳究竟,而照律於臣曹似好矣。上可之。宗慶曰,近來屢歉之餘,流丐之類,成群作黨,作弊閭里,罔有紀極。甚至於不至流丐之境,而衣表如常者,無論男女,突入閭家,憑藉咆喝,誅求錢貨,多至百金,少不下一二貫,無故平民,不勝畏劫,略給錢貨,猶恐不及,一日之內,似此之類,非止一二,則閭巷平民,將何以奠居乎?雖以流乞言之,非病非老,足以資業謀生,而專事求乞者,尤極痛駭。且戢盜之政,近益蕩然,竊發之患,比甚騷擾,分付左右捕廳,各別嚴禁,俾無如前之弊,而如是申飭之後,若或有一二入聞之事,則當該捕將,各別嚴勘,以此擧條,揭之坊曲,先視令甲,何如?上曰,依爲之。出擧條宗慶曰,臣待罪本兵時,以巡綽之解弛,有所仰達,而近聞解弛之弊,又復如前,士庶之白衣,朝官之堂下,掖隷之無信物,院隷之無標蹟,禁隷之無帖文,宮奴之無貿易牌,而無難犯夜。巡綽法意,關係至重,昔在先朝,飭敎何如,而今復解弛者,莫非臣等之責。而至於各司禁隷之憑藉禁亂,越屋踰墻,乘夜作挐於閭巷,尤爲駭惡,此亦由於夜禁之不嚴,自今各別嚴飭於各該巡邏營門,何如?上曰,依爲之。出擧條宗慶曰,半年乾旱,五道同然,京畿則秧節未晩,而坱坂皆槁,兩西則全務黍粟。而播種失時,目今民事,已判歉荒,明春接濟之策,當爲預備,而京外穀簿,無所着手。惠廳之穀,專係於均廳,而還給賑恤,餘儲無旣,爲先湖南米二萬石,已爲貿置,而今若指揮運來,則反貽民弊,不可不私貿以備。若價文相當,均廳米一年四五萬石,當以錢貿置,而年來屢歉,米價騰踴,只以畧干數措備矣。上曰,從便爲之也。上曰,臺諫進前。學濬曰,諫院不備,只當奏府啓,而今日是齋日,故以所懷陳之矣。仍奏曰,噫嘻,逆鏔窮兇之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤。而決案正法之後,應行孥戮之典,尙今不施,擧國弸塞之冤憤,愈久兪深。請正法罪人鏔,亟施孥戮之典。上曰,不允。出擧條學濬曰,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩。而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,凶祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事。日下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謀賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,快正典刑。上曰,不允。出擧條學濬曰,噫嘻,痛矣,十數年來,賊勢益肆,人心靡定,顧瞻他日之徒,四字刀割之輩踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅位,自同無故。此於渠雖爲薄物細故,而亦可見隱若有恃縱恣無忌之一端,今幸乾斷赫然,四字刀割此等黨與,不可仍置。請周爀,亟令王府,嚴鞫得情,快正典刑。上曰,不允。出擧條學濬曰,三啓中諸賊,罪關宗社,憤切神人,往在先朝,旣允臺啓,傳旨未下,故其時憲臣,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。上曰,不允。出擧條學濬曰,噫,妖凶之邪學,熾如烈大,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目。基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故人李基讓子寵億,姑先施以竄配之典,上曰,不允。出擧條學濬曰,噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論。前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,亟令王府,設鞫嚴問。上曰,不允。出擧條學濬曰,噫嘻,痛矣。宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟膓難化,掩有爲無,狼性愈鷙,乃敢忍終如初,積月拷訊,一直抵賴,似此陰慝獰頑之物,抑亦鞫囚之罕有者。竟致凶身徑斃,厲口自滅,則王章無可伸之日矣,輿憤無少洩之時矣。不可以其身之物故,而少緩當律之快施。請物故罪人國仁支屬應坐之類,亟施島配之典。上曰,依爲之。出擧條學濬曰,今番逆獄,卽載籍所未有之變,而何幸凶賊伏法,已施适·雲之例。應問各人,亦皆盤覈正罪,而其中朴紀淳之名,屢出賊供,而特以光郁招內敬賊所謂紀淳來見之月日,與敬賊文書中所錄,果有相左者,故雖無發捕之請。而與如此凶悖之類,往來參尋之跡,旣俔於供招,則揆以鞫體,不一番盤問,以覈情節,請朴紀淳,亟令王府,拿來嚴問,以重鞫體。上曰,不允。出擧條學濬曰,累朔亢旱,夏節過半,麥歉已無可論,而秋成之望,亦八九分去矣。五道億萬生靈,大命近止,而擧切少須臾之願者,以聖明在上,仰恃有接濟之道耳。其所接濟之方,不可不及時豫究,而顧今國儲蕩竭,百度俱乏,所可着手者。惟是兩南還穀,而兩南亦新經荐歉,所謂還穀,除年例分給之外,留庫之數,多擁虛簿,若令臨時猝辦,則非但爲吏民騷擾之弊,亦有後時之歎。昨春湖南大饑,移來嶺穀,而界壞相接,運致之際,動費三四朔,以至未及救之境,況此五道,道稍遠者乎?臣意則分付廟堂,以此意,措辭行會于兩南道臣,待秋捧時,從便儲備于沿海沿江諸邑,以便船運之路,而以待朝廷處分,似好矣。上曰,依爲之。出擧條學濬曰,臣居在遐鄕,稔知民間疾苦。守宰賢否,係於生民休戚者,何時不然,而災歲尤切。自下而仰請愼擇者,公車幾盈,自上而申飭銓曹者,前後相繼,而迄無實效者,蓋緣用人之方,極爲狹窄,文蔭武三窠,雖有彼此可堪之人,而不得擅自闊狹,必就當窠中,又審履歷之已準,地處之可合,物情之如何。所謂物情,非評人之才諝德望也,只是頌人之情地緩急科宦久近也。如是取捨,所餘之人無多,而又於其中,不無顔私所牽,何暇稱衡人器,而審擇賢否也?臣意則以此申飭于銓曹,文蔭武三窠,通融擬入,又勿拘於諸般常格,惟以擇人爲務,如是之後,又有不治守宰,則當該銓官,論以重勘,斷不饒貸之意,竝爲分付,而此係官方,亦不可任其放倒,限明年麥秋前,依此行之宜矣。上曰,所陳要於當務,依此分付,可也。出擧條學濬曰,繼此而又有仰陳者矣。朝家每以災歲守宰之遞任爲悶,俯恤民弊之聖意,臣固不勝欽仰,而第守宰之賢良者,雖一年加朔,有何不可也?如非其人而久於其任,則手段漸滑,放恣尤甚,民安得不酷受其害也?然辨別賢良,黜陟幽明之責,專在於方伯矣,銓曹則雖疑眩於未試之人,而爲方伯者,苟有對揚之誠心,衡鑑空平,則何難分別於已試之人乎?只爲勢力之所牽,顔情之所私,稍有地閥者,則不敢一字疵評,而必於墻壁無依者略干人,乃施中下等第,以爲塞責之計,此豈嚴明殿最之意乎?徒知取怨於一人之爲可悶,而不察貽害於萬民之爲可矜,良亦可慨也已。目今大歉將至,民情遑遑,此時守宰之任尤重,而殿最之月又不遠,以此分付于廟堂,行會嚴飭四都留守及八道道臣宜矣。上曰,依爲之。出擧條上曰,玉堂無可陳者乎?儀泳曰,凡事有所以然,有所當然,又有所能然,所以然者,在於事前,所當然者,在於目下,所能然者,在於將來矣。目今致災之由,果如大臣必有隔閡之奏,而其故則實未可知也。殿下旣已詢于庶僚,策于章甫,而終未知厥由,書曰,天之視聽,皆自我民。今又使有司當部,博問民庶,以求致災之所以然,亦是詢于蒭蕘之道,安知其中無可採施者乎?殿下以憂悶之至意,遍禱群望,親齋傳香,幾無虛日,而以氣類感應之際言之,則求雨之方,厥象屬飮,要當靜而俟之,恐不必日事勞攘。臣又伏聞肅廟朝,於後苑,拾橡實十餘碩,使之出補賑資,今此親齋傳香,經用策應,其數不些,曷若撙節此等之費,以爲賑資,則復豈十碩橡實之比乎?此爲目下捄災之一道,敢此仰達矣。上曰,此後當如是矣。出擧條儀泳曰,災歲將來之計,莫過於穀物之預備,而國家留儲之所恃者,只是諸路之還穀。臣曾於北關南縣及京畿繡行之時,槪知到處穀簿之有名無實。且間經連凶,所餘者,必知其零星,今又分給,春還庫中,想無餘儲。若或秋後失歉,未能捧糴,則留儲蕩然,不言可知,將來之事,可謂茫無計策矣。今將兩麥之糴,不久納倉,申飭列邑,精捧留置,諸穀之留庫者,亦爲詳悉文簿,嚴加守護,以爲嗣歲救急之道。且糜穀之害,莫過於酒醪,臣於日前講筵,有所敷陳,且有因臺言依施之命,而側聽屢日終無發落。年前禁酒已然之效,亦可見矣,而其時因設施之未能盡善,不久停廢。而今値歉年,不可復施此禁,更自廟堂,損益於已行之例,先論於坊曲之間,期有實效之地,實爲將來預立之道,故敢此仰達矣。上曰,依爲之。出擧條上命大臣以下先退,思穆等退出。又命退,承史以次退出。
辛未五月初五日辰時,上御隆武堂。召對入侍時,參贊官宋知濂,持詩傳第七卷,檢校直閣徐俊輔,持詩傳第七卷,侍讀官洪儀泳,持詩傳第七卷,檢討官徐長輔,持詩傳第七卷,假注書李永祚,持詩傳第七卷,記事官朴齊聞,持詩傳第七卷,李龍秀,持詩傳第七卷,以次進伏訖。上命開卷讀之。儀泳讀自幡幡瓠葉,止漸漸之石三章章六句。上曰,文義陳之。儀泳曰,瓠葉卽燕飮賓客之詩也。夫禮莫大於祭祀·賓客,物莫薄於瓠葉兎首,至薄之物,似不合於至大之禮,而猶此賓朋獻酬,兩無憾焉,則此豈非誠意相孚之致乎?小學曰,會頻而禮勤,物簿而情厚,蓋饗賓之道,在誠而不在物,故一席酬酢,必欲盡其禮意,而樽俎交錯,初不計其厚薄,此誠淳古之美俗也。夫以燕饗之禮,而若是其薄,則其他崇儉之風,推此亦可知也。儀泳未及畢奏,上曰,近日經筵,代以召對,則雖是召對,當如經筵之規矣。因命掩卷,敎儀泳曰,尋以故事陳之也。上曰,注書出去,持留院公事入來也。賤臣承命趨出,持公事以入。上曰,承旨讀奏,知濂讀奏,至黃海道谷山府反庫啓本,請道臣推考事云云。上曰,依爲之。出擧條上曰,故事以宋朝事陳之,可也。儀泳曰,宋神宗初年,銳意圖治,而卒用王安石之策,北宋之亡,專由於靑苗新法之行。夫自古有爲之主,莫如神宗,三代以後,罕有比者,且其時人材之盛,有若程明道兄弟·司馬溫公·張·邵·韓·范·文·富諸人,賢儒宿德,一時輩出,而神宗則爲安石所誤了,變亂舊制,莫之悔焉,終被基禍之名,此誠千古之所可監也。上曰,下番奏之。長輔曰,宋太祖洞開重門,以爲正如我心,下情莫不相孚,民隱亦皆洞燭,其規模之宏遠,爲如何哉?且以學術言之,勸趙普而讀書,此誠創國之君所難處也,亦足爲後世之柯則矣。儀泳曰,立國之主,類多英傑,而宋太祖,尤其最者也。時當五季,天下紊亂,君臣上下,欺詐是事,而宋太祖,能超然流俗,待下以誠,洞開重門,有天下一家底氣像,則陳橋黃袍,雖或爲慊德,而立國規模,亦多有可法,不可與後世人主,同日語也。上曰,所陳接續以奏也。儀泳曰,人主一身之奉,雖極奢靡,其費似無關於財用之盈縮,而其所視效,捷於影響。在昔宣廟朝筵中,披衣視臣僚,其時方夏,而所御之衣,非絺苧而乃綿布也,諸臣仰覩儉德之如此,自是以後,無敢有絺服苧之人。英廟朝臨御此闕時,臣以儒生入侍,伏見所御紬衣,間或弊綻,有綿見處,窓壁門戶,亦多陳舊破製,五十年富庶之治,職由於此也。臣於伊時,親見其事,固不勝欽仰之忱,故敢此仰奏矣。上曰,下番奏之。長輔曰,英廟朝儉德旣盛,講學又勤,一生需用,全在小學,雖在倦勤之年,而尙不廢講,常於崇政殿月臺,引見耆老諸臣,親往耆老所,與諸老臣,講小學,至今傳以爲盛擧矣。儀泳曰,英廟好學之心,眷眷不已,寶籌彌隆,講筵頻開,其時木川,有百歲老人,特爲召見,同講小學,此實千古之美事也。上曰,老人姓名誰也?儀泳曰,李墣也。上曰,有子孫乎?儀泳曰,子孫有無,臣未聞知,而其女卽故重臣趙明鼎繼母也。上曰,玉堂何以見之也。儀泳曰,其人留明鼎家數朔,臣以其年紀之稀貴,故特爲往見矣。上曰,注書何及第乎?賤臣曰,增廣及第矣。上曰,會試試券讀奏也。賤臣讀奏,上曰,殿試試券,亦爲讀奏也。賤臣又讀奏。上曰,翰林上下番,亦各奏試券也。齊聞讀奏策半行,龍秀讀奏表初項。上曰,三人皆同榜乎?齊聞曰,然矣。上命玉堂先退,儀泳等退出。又命退,承史以次退出。
辛未五月初五日午時,上御文獻閣。左副承旨·右副承旨持公事入侍時,左副承旨宋知濂,右副承旨愼宜學,假注書李永祚,記事官朴齊聞·李龍秀以次進伏訖。上曰,公事讀之。知濂曰,公事無見存者,使書吏追後捧入,而尙未及來矣。上曰,姑退,追後持入也。王大妃殿進御枳梗二陳湯,五貽製入。出榻敎仍命退,承史以次退出。
今五月初五日申時,上御隆武堂。別講入侍,坐直承旨同爲入侍時。參贊官任厚常,同副承旨愼宜學,侍讀官金學淳,持詩傳第七卷,檢討官徐長輔,持詩傳第七卷,假注書李永祚,記事官朴齊聞·李龍秀,以次進伏訖。上開卷,命讀,學淳讀自苕之華,止詩傳大全卷之十五。上曰,文義陳之。學淳曰,今以苕華之詩觀之,其時周室衰微,民生日困,至有可食鮮可飽之語,吁其可慨也。夫人之大欲,莫過於飮食,而詩人之意,若曰嗟我遭飢,得食足矣,何敢望其飽也哉?此可見隨分自得,不爲口腹之役也。且禮曰,食無兼味,又曰大夫不食羊肉,以此推之,則此詩之意,亦足爲崇儉節約之道。目今保荒之方,莫如節儉二字,請內自宮禁,外及閭巷,一切不急之務無用之費,盡爲蠲罷,則庶或爲今日救災之一助矣。上曰,下番陳之。長輔曰,苕華之鮮可以飽,何草之獨爲匪民等語,莫非懇惻切哀之意。蓋先王,以民使民,故民富而庶,後世不以民使民,故民飢而瘁,雖在先王之世,亦不無飢饉之時,而惟其不奪農時,愛之如子,故年雖飢而民不飢矣。後世則反是,非徒飢荒之切骨,而加之以誅求焉役使焉,使鰥寡顚連之人,終至於不能聊生之境,此亦人君之所可監戒者耶?日今民生之困瘁,不幸近之,自上憂恤之念,靡不用極,而猶此災憂溢目,旱熯乖候,臣民焦迫,曷有其已?伏願殿下,體先王愛民之心,軫今日弭災之道,除去文具,俾有實效,是臣區區之望也。上曰,草不必皆玄黃,民不必皆矜,而此言何草不黃,何人不矜,何也?學淳曰,草之將衰,其色玄黃,特比於民物之凋殘也,人無室家,與矜無異,蓋道其征戌之勞苦也。上曰,匪兕匪虎率彼曠野者,何義也。學淳曰,征夫非時而遠役,自以爲我非兕虎,何在於野,其情亦慽矣。長輔曰,以註觀之,有曰上之視民,與禽獸無異,此之謂也。上命掩卷,仍命奏公事,宜學讀奏訖。上曰,院中更無公事乎?宜學曰,無之矣。厚常曰,五月眞殿擧動已例,有詳考以奏之命,而此則別無可考之例,仁元王后嘉禮,在壬午年十月十三日矣。上曰,上番玉堂,自第七卷初章,更爲讀奏也。學淳讀自陟彼北山,止大全卷之十五,上曰,上番年幾何?學淳曰,四十五矣。上曰,注書出去,持八卷以來也。賤臣承命趨出,持詩傳第八卷以入。上曰,此是別講,與法講有異,下番翰林,亦爲讀奏文王篇也。龍秀讀自文王在上,止詩傳大全卷之十七。上曰,注書出去,九卷更爲持入也。賤臣承命趨出,持第九卷以入。上曰,抑章在此卷乎?學淳曰,然矣。上曰,抑章讀奏也。學淳讀自抑抑威儀,止章十句。上曰,連爲讀奏也。學淳又讀自菀彼桑柔,止江漢六章章八句。上掩卷,上曰,上番翰林,是錦豐之子乎?厚常曰,然矣。上曰,上番年幾何?齊聞曰,二十五矣。上曰,汝今番奉命,盡觀四都乎?齊聞曰,然矣。上曰,四都中何都最勝也?齊聞曰,江華似勝矣。上曰,江華,何如?齊聞曰,山川人物,多有蕭灑之趣,頗可觀矣。上曰,開城是王都舊基,似有別焉,繁華壯麗,比之水原,何如?齊聞曰,似逾於水原矣。上曰,比之漢陽則,何如?齊聞曰,比漢陽則殆不如也。上曰,以風水之說論之,亦不如漢陽耶?齊聞曰,誠如聖敎矣。厚常曰,開城是富商大賈都會之地,在四都,當爲第一矣。上曰,江華有行宮,開城亦有之耶?厚常曰,開城府無行宮,只有前朝宮闕舊址而已。上曰,坡州·溫陽,皆有行宮,何邑又有之耶?宜學曰,果川亦有之矣。上曰,三百六十州,有幾行宮也。厚常曰,擧動沿路邑,只有之,他邑則無有矣。上命退,承史·玉堂,遂以次退出。
上在慶熙宮。停常參·經筵。
自人定至初七日開東,灑雨下雨,測雨器水深七分。
徐俊輔啓曰,行大司憲李直輔,執義宋啓榦,掌令李英發在外,牟達兼,持平姜學濬呈辭,林處鎭未署經,監察茶時之意,敢啓。傳曰,知道。
傳于宋知濂曰,召對爲之。
宋知濂,以弘文館言啓曰,新除授副校理鄭元容,自鄕上來云,卽爲牌招察任,何如?傳曰,允。
備邊司薦望,以趙貞喆爲濟州牧使。
任厚常,以備邊司言啓曰,江界以西邊大邑,百弊俱生,將至支存不得之境,而近幸蔘弊,則纔得換品,還弊則略加減摠,而又爲創設屯田,以爲固邊裕食之道。若使善爲措處,佇見實效,而倅臣意外作故,邑事都歸渙散,繼此善後之難,殆甚於未設施之前。況又蔘債收殺,專係江民之休戚,而及今維持之責,惟在該倅之得人,決不可循例備擬。未差之代,令該曹,勿拘文武交替之例,必以綜明勤幹素有著績之人,各別口傳擇差,待下批,使之當日辭朝,仍卽赴任,何如?傳曰,允。
吏曹口傳政事,以李元植爲江界府使。
備忘記,江界府使李元植下直,長弓一張,長箭一部,片箭一部,筒兒一箇,賜給。
傳于洪義浩曰,發遣吏郞,諸執事情齋與否,摘奸以來。
任厚常,以都摠府言啓曰,副摠管韓致應,以漢城府左尹,本府坐起,晝仕出起之意,敢啓。傳曰,知道。
徐俊輔,以刑曹言啓曰,因訓鍊都監啓辭,去夜二更量,犯夜幼學李殷鉉,移送秋曹事,命下矣。李殷鉉,依更數笞五十,勘放之意,敢啓。傳曰,知道。
任厚常,以濬川司言啓曰,本司都廳韓光迪,御營廳千摠瓜滿代,以御營廳別將徐翼淳差下,使之察任,何如?傳曰,允。
任厚常,以訓鍊都監言啓曰,本局哨官安弘燁,受由下鄕,還現無期,汰去之意,敢啓。傳曰,知道。
任厚常,以禁衛營言啓曰,本營把摠李基岳,身病猝重,勢難察任,改差,何如?傳曰,允。
禁府啓目,承政院假注書沈湜·金逸淵等原情云云。傳旨內辭緣,泛稱遲晩,竝只刑推得情,何如?判付啓。除刑推議處爲良如敎。
前獻納兪鉉章疏曰,伏以,臣本愚昧,跡又寒微,猥蒙洪造之澤,曾叨臺省之銜,榮踰涯分,感結寸丹。臣之前日所遭,以家間無根之事,被誣罔極,至有刊改之命,則臣之懍懍悚愓,已無餘地。自玆以後,臣何敢以舊日臺閣之臣自處,而不意乃者,聖渥隆洽,大慶適臻,旋有蕩滌之典,感祝圖報,罔知攸措。臣第伏念畜物之賤,莫如犬馬,而猶有戀主之誠,植物之微,莫如葵藿,而難奪傾陽之性,則愛戴之忱,願忠之誠,不在於官職之有無高下矣,臣自分溝壑,蟄伏草野,何敢干預於聖明之政?而方今天譴孔昭,亢旱猶酷,彌月閟澤,民事惶急,宸衷警惕,絲綸懃懇,求言之敎,至及臣庶,臣雖至微至陋,言得其會,敢不罄竭丹衷,對揚萬一者乎?霪旱霜雹之災,歉荒飢饉之患,何代無之,而若於今日,則此何酷焉之甚也?目今民情,殆若涸轍之魚,如不一兩日內甘霈之浹洽,則非但兩麥之告歉,秋事之失稔,今又可判,則弭災之道,救旱之方,可謂一刻迫急矣。當今宸憂,若是警惕,民事如此渴㦖,或有弭災致祥之道,則敢不昧死以聞於九重之深嚴乎?臣雖劣愚,以耳目之所詳聞所詳知之事,條陳於聖朝勤念弭災之下,伏願聖明垂察焉。臣素抱貞疾,無路求療,故欲求醫調治,路出海西,歷過谷山,則到處慘怛之狀,足爲傷和之一端矣。古語云,一夫不獲,猶足以干和,匹婦含冤,亦足以召災,三年之旱,五月之霜,皆其驗也,況其一邑衆民之冤呼徹天者乎?大抵谷山之事,實非尋常之變擧也。亂民蔑上,此亦前古所未有之事也,而旣伏王章,則必無召災致旱之理,而一自之後,旱憂若是孔酷者,必有其所由然者矣,何也?上不安則下不逞矣,官不暴則民不虐矣,是乃古今通義,人情同然者也。噫,彼朴宗臣,身爲命吏,何其殘虐之太甚也?臣足躡其境,故果詳探採顚末,則一自莅任之後,百弊俱生,吏民不堪其苦,害人肥己之端,不一而足,至若微細不法等事,難以枚擧。而姑撮其大者,則宗臣赴任之後,犯一大罪,爲官長者,毋論京外,每値國忌,則停刑止樂,靜居散齋,此乃臣子之分也,而今此宗臣,則宴妓設樂,不拘齋戒,歌絃狼藉,無異平日。其罪一也。稱以反庫,巡行各倉,斗量所捧穀石,而別無欠縮,則歸之於斗數之不足,布懲於邑里富民,或勒賣牛馬,或威奪器皿,大掠閭巷,鳴吠相絶。其罪二也。嚴脅奸吏,探募饒民十五名,各懲二百八兩五錢,馱運京第,牛馬聯路,其中一民,據理爭詰,則益加威脅,都奪田券,積日刑囚,旣至垂死之境,而因値其變,幸得出獄矣。新官到邑之後,卽爲索給藏券,此則前古汚吏之所不敢恣行之事也。其罪三也。捧糴之後,稱以抽省,或有穀色之不精者,則分給於倉底富民,以換色還納之意,刻期督懲,而未及期限,多發官隷,逐戶搜藏,而或有分給之米穀贏餘者,則歸之於偸出倉穀,竝皆没入,積置倉舍,村里空墟。此所以往古來今所不聞之事也。其罪四也。傳令於六十四里,一里各募饒民四名,將欲白地懲索,刑訊狼藉,衆心騷動。其罪五也。軍吏之放料朔條,先盡引用,使之不得排朔分給,故怨聲載路,衆民渙散。其罪六也。或有犯屠之民,則必嚴訊捧招,至於傍觀諸人,一體刑囚,白懲專贖,勒捧之數,爲五百餘金。其罪七也。官府之刑棍法笞四等之用,各有厚薄輕重之制,而宗臣則不遵其度,別造重杖重棍,惟嚴酷之爲能,無辜而死於毒杖者爲五人,而杖後致斃者,數亦夥然,烏可免違制濫刑之律乎?其罪八也。決獄不明,專意賂遺,不思分憂之重任,日滋爲虐,闔境逃竄,新溪·遂安·陽德·孟山四邑之間,流民如堵,屋價倍蓗,呼哭相聞。其罪九也。一邑各處之市貰,爲一兩六錢式定捧者,而宗臣則不然,公然增益,甚至於二十七兩,民不勝其苦,市無行賈。其罪十也。其餘些少條件,不能枚陳於章疏之間,而以此十條罪案觀之,則宗臣之罪惡,已極貫盈矣。哀彼愚氓,不堪其毒,必知難保其首領,而竟構此變,至有誅戮之境,而獨此宗臣,安臥善地,莫敢誰何,則惟彼受戮冤氣,豈可無上干淸穹昭昭俯臨之下乎?一國皆曰可殺,然後殺之,此乃大聖人罪罪之法也。臣於沿路,目見村閭店幕之間,雖愚夫愚婦,莫不曰宗臣死天乃雨,及至京底,萬口一談,皆又如此。臣亦安知其必然者,而經云,天視自我民視,天聽自我民聽,則人心卽天意也,今若不遂輿情,則消災之道,不無抑菀之恨矣。以我聖上至明至仁之姿,豈不惜一宗臣,不以慰八域臣庶哉?宗臣之前後罪惡,眞所謂路人所知,而爲其方伯者,便若聾瞽,聞而不聽,視而不見,而以日前疏辭觀之,顯爲右袒,護成其惡,以釀其變,豈可謂受命於內,觀俗於外哉?如此之人,若不另加嚴勘,則實非明紀律之本意也。伏願聖上,不惜一吏,以慰衆民,爲其方伯者,亦一體重勘,以示齊威王烹阿之日,同罪常譽者之政,則民心可以悅服,而弭災之道,不無益矣。伏願聖明,勿以臣狂妄愚蠢之語爲罪,亟令廟堂之臣,卽速處斷,以救八域人生鼎沸之殘命,和氣上干蒼穹,惠澤流及黃壞,天無慳雨之災,地無哭冤之鬼,而消災致祥,莫善於此矣。愚者千慮,必有一得之語,臣雖至愚,豈無一得之語哉?懇激所在,不避猥屑,有此愚妄之說,敢陳於求問之下。伏乞聖明,擇於狂夫蒭蕘之說,使有實效,轉災爲祥,甘雨沛洽,民情安徐,則不勝感幸之至。臣無任云云。省疏具悉。爾非臺諫,亦非求言之日,而論人太妄率,爾之所失駭然矣。原疏還給,爾則罷職。
辛未五月初六日卯時,上御隆武堂。召對入侍時,參贊官洪義浩,持詩傳第九卷,檢校直閣徐俊輔,持詩傳第九卷,侍讀官金學淳,持詩傳第九卷,檢討官徐長輔,持詩傳第九卷,假注書朴來謙,持詩傳第九卷,記事官朴齊聞,持詩傳第九卷,記事官李龍秀,持詩傳第九卷,以次進伏訖。上開卷,命讀。學淳讀自江漢浮浮,止詩傳大全卷之十八。上曰,注書出去,第十卷持入,可也。賤臣承命出持入。未及入來,上曰,上番自蕩章,更爲讀奏也。學淳讀自詩傳大全卷之十八,止刺厲王者誤矣。上曰,第十卷讀奏,可也。學淳讀自詩傳大全卷之十九,止詩傳大全卷之二十。上曰,參贊官讀奏第十卷,可也。義浩讀自於穆淸廟,止詩傳大全卷之十九。上曰,閣臣讀之。俊輔讀自駉駉牡馬,止詩傳大全卷之二十。上曰,下番玉堂讀奏第九卷,可也。長輔讀自詩傳大全卷之十八,止世執其功賦也。上曰,下番翰林讀之。龍秀讀自王命式是南邦,止以別小旻也。上掩卷,仍敎曰,先正臣趙光祖,生於何時耶?義浩曰,光祖生於中宗朝,而時年爲三十八,似當生於成宗朝矣。上曰,光祖被禍時,有後苑葉書之變耶?義浩曰,果有之,而此乃蜜書蟲蝕者也。上曰,漢宣帝時蟲葉書,眞是兆眹之先見者,而此則人巧也。果是誰所爲耶?義浩曰,南袞·沈貞·洪景舟·柳子光輩所爲也。又奏曰,開講已久,日將午矣。水刺有過時之慮,不勝區區下情,敢此仰達,而近日水刺之節,比前有勝乎?上曰,與前一樣矣。義浩曰,來初十日望拜禮,當行於崇政殿月臺,而闕字牌,旣不奉來,則香爐·香盒,令排設房進排,曾有已例,今亦依此爲之似好,故敢此仰達矣。上曰,依此爲之,可也。仍命玉堂·閣臣先退,學淳等退出。又命退,承史以次退出。
上在慶熙宮。停常參·經筵。
自開東至午時,灑雨下雨,測雨器水深五分。
徐俊輔啓曰,行大司憲李直輔,執義宋啓榦,掌令李英發在外,牟達兼,持平姜學濬呈辭,林處鎭未署經,監察茶時之意,敢啓。傳曰,知道。
宋知濂啓曰,明日長陵忌辰祭正日,初九日初十日獻陵忌辰祭齋戒正日,十一日孝昌墓忌辰祭正日相値,視事頉稟之意,敢啓。傳曰,知道。
宋知濂啓曰,來十一日輪對日次,而孝昌墓忌辰祭正日相値,頉稟之意,敢啓。傳曰,知道。
任厚常啓曰,來十一日朝參日次,而孝昌墓忌辰祭正日相値,頉稟之意,敢啓。傳曰,知道。
傳于宋知濂曰,召對爲之。
傳于愼宜學曰,坐直承旨入侍。
宋知濂,以禮曹言啓曰,渴望之餘,得此甘霈,言念民事,誠極萬幸,見今油雲不解,霔灑不止,周洽可期,東方土龍祭,今姑停止,何如?傳曰,允。
宋知濂,以禮曹言啓曰,今五月初二日所下傳敎中,自今日減膳六日事,命下矣。六日之限,止於今日,自今初八日爲始,依例復舊封進之意,分付,何如?傳曰,允。
辛未五月初七日卯時,上御隆武堂。召對入侍時,參贊官金相休,持詩傳第一卷,檢校直閣徐俊輔,持詩傳第一卷,侍讀官金學淳,持詩傳第一卷,檢討官徐長輔,持詩傳第一卷,假注書李永祚,持詩傳第一卷,記事官朴齊聞,持詩傳第一卷,記事官李龍秀,持詩傳第一卷,以次進伏訖。上開卷,命讀,學淳讀自詩集傳序,止桃夭三章章四句。上曰,下番讀之。長輔讀自肅肅兎罝,止芣苢三章章四句。上曰,參贊官陳之。相休讀自南有喬木,止章八句。上曰,閣臣讀之。俊輔讀自遵彼汝墳,止章四句。上曰,注書讀之,賤臣讀自麟之趾,止采蘋三章章四句。上曰,上番翰林讀之。齊聞讀自蔽芾甘棠,止行露二章何以穿我屋。上曰,下番翰林,自厭浥行露,更爲讀之也。龍秀讀自厭浥行露,止大全卷之一。上曰,注書出去,二卷持入也。賤臣承命趨出,持詩傳第二卷以入。上曰,閣臣繼讀二卷。俊輔讀自大全卷之二,止大全卷之三。上曰,注書出去,三卷更爲持入也。賤臣承命趨出,持三卷以入。上曰,閣臣連爲讀之。俊輔讀自大全卷之四,止大全卷之五。上曰,文義陳之。學淳曰,連讀三卷,文義浩汗,就以周·召南二篇論之。文王之盛德至善,雖未能盡模於一篇之中,而不言之中,自有瀜液浹洽底氣像,則一言一字,皆可爲後世法也。故朱夫子曰,讀關雎,可令人涵養情性,此關雎所以爲三百篇之首也。夫詩之有關雎,猶易之有乾坤,讀詩者,所當先翫味也。且文王之化,自家而國,自國而天下,推之於宮聞房闥之內,以及於江沱汝漢之間,則觀於桃夭諸詩,可見其化被於國內也,觀於漢廣諸詩,可見其化及諸侯也。上曰,注書出去,持公事入來也,賤臣承命趨出,持公事以入。上曰,公事讀之。俊輔讀奏訖,上命書傳敎曰,渴望之餘,雨澤始見,言念民事,萬萬多幸。減膳其在尤加修省之道,當準成命之限,至於避殿,前旣以得雨爲期。今則難必周洽,霖濃霏浥之意,自此可推,一向避殿,反涉屑越。今日爲始,還于時御所,承旨·堂后,一體還接。出宮內門路,以延光門爲之。上曰,雨意甚濃,似連霔矣。相休曰,然矣。上曰,英廟朝御製四字序,上番玉堂讀奏也。學淳讀奏訖。上敎相休曰,今日侍衛,如向日避殿時例磨鍊,可也。仍命掩卷。上曰,侍衛已待令乎?注書出去知入,可也。仍命退,承史以次退出。
辛未五月初七日午時,上還御時御所入侍時。行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書朴來謙·李永祚,記事官朴齊聞·李龍秀以次侍立。時至,通禮跪啓請外辦。上具翼善冠·袞龍袍,乘輿出延光門,由崇明門·建明門·金商門·寧善門·正泰門·泰寧門還內,諸臣以次退出。
辛未五月初七日申時,上御德游堂。坐直承旨入侍時,右副承旨愼宜學,假注書李永祚,記事官朴齊聞·李龍秀,以次進伏訖。上曰,公事讀之。宜學讀奏。上曰,注書出去,留院公事更爲持入,可也。賤臣承命趨出,持公事以入。上曰,連爲讀之。宜學又讀奏。上命書傳敎曰,農形今至如何乎?朝雨少來,依舊開霽,言念民情,渴悶何已?發遣備郞,城外四郊,看審以來。又命書傳敎曰,喜雨始下,周洽是望,旋爲晹晴,民事甚可悶也。令廟堂,克思來後講究之策,以備足食裕衣之謨。仍敎曰,坐直承旨一人,乃任厚常乎?宜學曰,然矣。上曰,入直閣臣誰也?龍秀曰,小臣矣。上曰,下番之父年幾何?龍秀曰,五十四矣。上曰,下番年幾何?龍秀曰,三十六矣。上曰,兄弟幾人?龍秀曰,三兄弟矣。上曰,名字誰某?龍秀曰,麟秀·象秀矣。上曰,有子幾人而名誰何?龍秀曰,只有一子,名酉祿矣。上曰,以童蒙入籍乎?龍秀曰,以年幼故未及入籍矣。上曰,承旨父名云何?宜學曰,師稷矣。上曰,兄弟幾人,宜學曰,五兄弟矣。上曰,名字誰某?宜學曰,宜默·宜覺·宜赫·宜奭矣。上曰,承旨是端敬王后本族乎?宜學曰,然矣。上曰,爲府院君之子孫乎?宜學曰,旁孫矣。上曰,承旨年幾何?宜學曰,四十矣。上曰,有子幾人,而年幾何,名誰何?宜學曰,一子年十八而名永龜,一子爲三歲矣。上曰,下番四寸幾人?龍秀曰,有四人,鳳秀·鶴秀·驥秀·駿秀矣。上曰,是皆故兵判之子乎?龍秀曰,鳳秀·鶴秀,乃臣仲父故兵判之子也。驥秀·駿秀,乃臣之伯父故判官太源之子也。上命退,承史以次退出。
上在慶熙宮。停常參·經筵。
嘉順宮誕日,大殿·王大妃殿·中宮殿·惠慶宮,內閣·政院·玉堂·朝廷二品以上·六曹堂上口傳問安。答曰,知道。嘉順宮,內閣·政院·玉堂·朝廷二品以上·六曹堂上單子問安。答曰,知道。文臣製述罷,還內後,內閣·政院·玉堂·藥房口傳問安。答曰,知道。
徐俊輔啓曰,行大司憲李直輔,執義宋啓榦,掌令李英發在外,牟達兼,持平姜學濬呈辭,林處鎭未署經,監察茶時之意,敢啓。傳曰,知道。
宋知濂啓曰,檢閱李龍秀,以其親病,陳疏徑行,原疏以國忌正日,纔已退却矣。所當直捧禁推傳旨,而此與無端下鄕有異,推考,何如?傳曰,允。
宋知濂啓曰,檢閱朴齊聞,謂有廳規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。
宋知濂啓曰,左右史不可不備,別謙春秋李光文·洪敬謨·李紀淵,竝卽牌招,以爲推移入直之地,何如?傳曰,允。
傳于宋知濂曰,今日當親臨中日閣文臣製述,該房知悉。試官以前日文臣製述試官爲之,雲寶劍置之,侍衛以入直全數磨鍊。
傳于宋知濂曰,讀券官沈象奎·洪奭周代,李存秀·閔耆顯爲之,對讀官徐俊輔代,金相休爲之。
傳于任厚常曰,出宮門路,以廣達門爲之。
傳于宋知濂曰,科次入侍。
傳于宋知濂曰,文臣製述入格人賞格,考例捧傳旨。
宋知濂啓曰,三皇忌辰日望拜禮,前期一日以稟事,曾有受敎矣。今初十日太祖高皇帝忌辰日親行望拜禮,何以爲之?敢稟。傳曰,謹當躬行矣。
傳于宋知濂曰,明日齋宿處所,以緝熙堂爲之,該房知悉。侍衛以入直磨鍊,雲寶劍置之。
任厚常,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而國忌正日相値,不得設行之意,敢啓。傳曰,知道。
任厚常,以備邊司言啓曰,卽見黃海監司韓用鐸狀啓,則以爲麥農已辦大無,民情漸至遑急,會付留庫中各穀,限二萬石特許準數加分事,亟令廟堂稟旨分付矣。本道農形,麥事已辦全歉,秋穀酷被旱災,民食艱急,實爲切悶。第秋事若或失稔,則一路救接之方,惟在於留庫穀一條路,而今若先秋分盡,則更無以措手矣。目前雖似渴悶,來後合加商量,留庫各穀限一萬五千石,特許加分,姑令從略排俵,何如?傳曰,允。
任厚常,以備邊司言啓曰,卽見黃海監司韓用鐸枚擧谷山府牒報報本司辭緣,則本邑纔經搶攘,又値麥歉,逃散過多,民情遑急,若以京各司今春上納,强加督捧,則不但其勢末由,民必轉益難保,竝姑寬根之意爲辭矣。該邑民情,卽經劫運,闔境波盪,餘悖未定,而況値極歉之歲,將有盡散之慮。凡係勞徠慰撫之政,不可少緩,而未及存接,先加督捧,大違朝家軫恤之意,參以民勢,亦是行不得者,依所報,本邑各項上納,限明春特爲退限之意,分付各該司,何如?傳曰,允。
辛未五月初八日午時,上詣中日閣。文臣製述入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書朴來謙·李永祚,記注官洪宅柱,別兼春秋李紀淵,以次侍立。時至,通禮跪啓請外辦。上具翼善冠·袞龍袍,乘輿出廣達門,由金商門,詣中日閣。上曰,有儀仗則必有空輦,而今日空輦不待令,何也?義浩曰,雲寶劍置之,則亦無空輦云矣。上曰,試官以下行禮。引儀唱試官以下四拜禮,讀券官行吏曹判書曺允大,行護軍閔耆顯,吏曹參判李存秀,對讀官左承旨金相休,行副護軍李永老·徐鼎輔·李惟命,率應試文臣,行四拜禮訖。上命書御題節彼南山維石巖巖賦,限酉時,宣題官奉題懸之。允大曰,今朔爲始,當爲儲窠,而若出郡守以上科,則京職中可擬之人,每患苟艱。雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事,亦爲一體擧行,已成近例,今亦依此爲之,何如?上曰,依爲之。出擧條上曰,試所承旨落後,收券以入也。乘輿出金商門·建明門·崇明門·興明門·延光門還內,諸臣以次退出。
辛未五月初八日酉時,上御龍飛樓。文臣製述科次入侍時,左副承旨宋知濂,假注書李永祚,別兼春秋李紀淵,記事官朴齊聞,讀券官行吏曹判書曺允大,行護軍閔耆顯,吏曹參判李存秀,對讀官左承旨金相休,行副護軍李永老·徐鼎輔·李惟命,以次進伏訖。上曰,同副承旨何爲入來也?知濂曰,以兼閣臣入來矣。上曰,科次入侍時,閣臣入參,有前例乎?知濂曰,然矣。上命史官分左右。仍敎曰,試券考畢後來稟,可也。仍入小次。試所承旨洪義浩,收券以入。考券訖,上出小次,御幕次,仍命科次。知濂坼封,讀奏封內曰,三中一成均館直講臣朴思彦,三下二副司果臣金用默,草三下三權知承文院副正字臣魚在濂矣。義浩曰,文臣試取,每以春秋兩時,而此是特敎賞格,亦何以爲之?上曰,依前例爲之,傳旨出去書入也。命試官先退,允大等退出。又命退,承史以次退出。
上在慶熙宮。停常參·經筵。
巳時午時,日暈。
徐俊輔啓曰,行大司憲李直輔,執義宋啓榦,掌令李英發在外,牟達兼,持平姜學濬呈辭,林處鎭未署經,監察茶時之意,敢啓。傳曰,知道。
傳于宋知濂曰,明日望拜禮後,皇朝人子孫及忠臣子孫,當爲親試,處所建明門爲之。武士,訓將,往慕華館,柳·片各一巡試取,別單書入。
宋知濂啓曰,明日望拜禮時,九卿當爲進參,而右參贊洪明浩,判尹韓晩裕,刑曹判書金履度病不進,竝卽牌招,以爲淸齋之地,何如?傳曰,允。
洪義浩啓曰,今日齋宿,承旨當爲備員,而右承旨任厚常式暇,卽爲牌招,何如?傳曰,允。
傳于宋知濂曰,召對爲之。
傳于洪義浩曰,都承旨入侍。
右承旨任厚常牌不進罷職傳旨,傳于愼宜學曰,只推。
洪義浩啓曰,今日齋宿,承旨當爲備員,右承旨任厚常,旣有只推之命,更卽牌招,何如?傳曰,允。
傳于宋知濂曰,弘文提學,藝文提學,待明朝牌招,使之進參科次。
任厚常,以備邊司言啓曰,平安兵使李堯憲,肅命之後,謂有身病,連呈辭狀,無意赴任,事體萬萬未安。從重推考,使之不多日內辭朝,何如?傳曰,允。
任厚常,以備邊司言啓曰,卽見黃海兵使趙報本司辭緣,則以爲昨年未免歉荒,今又旱災孔酷,麥判大無,民情遑急,本營留庫穀三千石中,限二千石,特許加分爲辭矣。兵營之請得加分,其例甚罕,而昨年前帥臣二千石加請者,蓋緣歉歲民情之急,閫邑無異故也。今於兩麥全歉之餘,民間艱食,殆甚於昨年,依昨年已例,均廳句管留庫穀中,限二千石,依所報許令加分,何如?傳曰,允。
任厚常,以兵曹言啓曰,卽接昌德宮入直衛將白東潝牒報,則泰秋門東邊中松一株,拔根顚仆云,令該所依例斫去之意,敢啓。傳曰,知道。
備邊司郞廳趙存慶書啓,臣於本月初七日酉時量,敬奉聖敎,馳往東門外,自鍾巖·淸凉坪·拜峯鎭·三巨里·忘憂峴·人長里,至東倉·星面·樓院,農形詳細摘奸是白乎則,鍾巖·淸凉坪·東倉,自來生水之地,早稻·晩稻,次第移秧,而今番喜雨之後,顯有茁茂之色是白遣,其餘無水根高燥處,累月亢旱之餘,雖得少霔之澤,無異洪爐之雪,間或龜坼,移揷無路,所見極爲悶切是白遣,牟麥今方收穫,亦未免失稔,而豆·太·黍粟,如干立苗者,僅得雨澤,似有更蘇之望是白如乎,所經諸處,招致農夫,詳問其農形是白乎則,所告皆如臣所見是白遣,陰雲未解,雨意猶存,今月望前,繼得大霈,則來秋之大有,亦足可期是如是白齊。
備邊司郞廳沈尹泰書啓,臣於本月初七日酉時量,以郊外農形摘奸事,敬奉聖敎,馳往西郊,轉至高陽郡,而一一看審,庫庫摘奸是白乎則,秋麰段,已盡收穫,僅免歉荒,春麰段,長不滿尺,亦多枯損,至於注秧之畓,擧皆龜坼,尤多萎黃是白加尼,今番之雨,龜坼者沾潤,萎黃者蘇醒,已移者間有立苗,未移者今方移揷是白遣,田種之稍有濕氣處,方張根耕,而其中乾播之租,多有茁茂,故招問農民,則皆以爲久旱渴望之餘,得此甘霈之澤,一境雖未周洽,各穀向蘇,亦足解渴是如爲白乎旀,以臣所見,參以所聞,則節序旣非太晩,登熟亦有可望,繼此一霈,方切顒祝是白齊。
備邊司郞廳趙達洙書啓,臣於本月初七日酉時量,敬奉聖敎,馳往南郊,農形詳細看審是白乎則,秋麰已皆收穫,春麰方始刈取,而久旱之餘,擧皆萎黃,或有僅得種子處,或有全不掛鎌處是白乎所,招問老農,則以爲昨日之雨,僅得一鋤,而田畓各穀,不無蘇醒之望是如是白乎旀,注秧及付種處,間多龜坼,移秧姑不擧論是白遣,秋麰刈取處,根耕方張,而大抵屢月亢旱之後,雖得一鋤之雨,稍可解渴,而以其所聞,參以所見,則目下民情,雖曰遑汲,但節序不至太晩,四五日之間,繼得一霈,擧切顒祝是白齊。
備邊司郞廳李元學書啓,臣於本月初七日酉時量,敬奉聖敎,馳往北郊,農形詳細看審是白乎則,久旱之餘,得此喜雨,田疇勃興,民情胥悅,而只可周洽於根耕是白乎乃,移秧一款,雖是有水根洑畓,十僅一二是白遣,注秧畓㐣,在在龜坼,繼得大霈,然後可有移揷之望是白遣,秋麰已盡刈取,而僅免大無,春麰一自播種之後,一直亢旱,立苗稀疎,發穗零星,已判失稔是白遣,槪聞田夫之言,則今番雨澤,大有助於田穀,而畓穀則節漸向晩,繼今一霈,方切顒祝是白乎旀,至於黍粟·木花諸種,或有立苗,亦多萎槁是白齊。
辛未五月初九日辰時,上御緝熙堂。望拜禮齋宿入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書朴來謙·李永祚,別兼春秋李紀淵,記事官朴齊聞,檢校直提學李存秀,以次侍立。時至,通禮跪啓請外辦。上具翼善冠·袞龍袍,乘輿出廣達門,由建明門·崇明門·延光門·興明門還內,諸臣以次詣閤。
辛未五月初九日辰時,上御緝熙堂。召對入侍,都承旨同爲入侍時,行都承旨洪義浩,參贊官宋知濂,持詩傳第四卷,檢校直閣徐俊輔,持詩傳第四卷,侍讀官鄭元容,持詩傳第四卷,檢討官李鼎秉,持詩傳第四卷,假注書李永祚,持詩傳第四卷,別兼春秋李紀淵,持詩傳第四卷,記事官朴齊聞,持詩傳第四卷,以次進伏訖。上開卷,命讀。元容讀自大全卷之六,止蟋蟀三章章八句。上曰,下番讀之。鼎秉讀自山有樞,止椒聊二章章六句。上曰,參贊官讀之。知濂讀自綢繆束薪,止鴇羽三章章七句。上曰,閣臣讀之。俊輔讀自豈曰無衣,止大全卷之七。上曰,注書讀之,賤臣讀自大全卷之八,止諷誦而敎之。上曰,上番翰林讀之。紀淵讀自七月流火,止獻豜于公賦也。上曰,下番翰林讀之。齊聞讀自五月斯螽動股,止七月之義也。上曰,都承旨讀之。義浩讀自䲭鴞䲭鴞,止大全卷之八。上曰,公事讀之。義浩讀奏,上曰,朝日已晩,玉堂出去,以故事陳之也。仍命玉堂先退,元容等退出。又命退,承史以次退出。
上在慶熙宮。停常參·經筵。
自未時至戌時,灑雨下雨,測雨器水深一分,夜自三更。至十一日開東,灑雨下雨,測雨器水深四寸二分。
藥房都提調金思穆,提調金履翼,副提調洪義浩啓曰,移次淸齋,勞動旣多,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,備邊司郞廳來言,今日賓廳日次,而國忌正日,不得來會云矣,敢啓。傳曰,知道。
任厚常啓曰,訓鍊大將朴宗慶,以參班武士試所事,今日慕華館出去,所佩命召,何以爲之?敢稟。傳曰,仍佩往來。
傳于任厚常曰,召對爲之。
傳于宋知濂曰,入格儒生,明日來待。
洪義浩啓曰,假注書朴來謙,身病猝重,勢難察任,今姑改差,何如?傳曰,允。
辛未五月初十日卯時,上詣崇政殿。皇壇望拜禮入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書朴來謙·李永祚,記注官李仁迪,記事官朴齊聞,以次詣閤。時至,通禮跪啓請外辦。上具翼善冠·黑圓領袍,乘輿出興明門,由延光門·崇明門·建明門·崇政門,至崇政殿月臺。通禮跪啓請降輿,上降輿詣板位。通禮跪啓請行四拜禮,上行四拜禮。通禮啓請跪,上跪,執事者焚香訖。通禮啓請行四拜禮,上行四拜禮,通禮前導入幕次。敎曰,望拜禮罷後,問安勿爲之。出榻敎仍具翼善冠·袞龍袍,出幕次。敎曰,試官藝文提學韓晩裕代,直提學李存秀爲之。駕前下敎仍由崇政門,詣建明門大次,降輿陞座。上曰,試官以下行禮。贊儀唱試官以下四拜,讀券官行吏曹判書曺允大,檢校直提學李存秀,對讀官副校理鄭元容,修撰李鼎秉,率皇朝人子孫及忠臣子孫應試人,行四拜禮訖。上曰,試官進前。仍命書御題秩秩斯干賦,限午正,宣題官奉題懸之。厚常曰,收券官,令檢書官擧行,何如?上可之。仍命書傳敎曰,戶房承旨,與禮曹堂上·戶曹郞廳,馳詣宣武祠,奉審摘奸以來。又命書傳敎曰,禮房承旨,馳詣孝昌墓,奉審摘奸以來。王大妃殿進御枳梗二陳湯,依前方五貼製入事。出榻敎贊儀唱禮畢,上乘輿出金商門·寧善門·正兌門,泰寧門還內。諸臣以次退出。
辛未五月初十日卯時,上御鳳翔樓。科次入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書朴來謙·李永祚,記注官李仁迪,記事官朴齊聞,讀券官行吏曹判書曺允大,檢校直提學李存秀,對讀官副校理鄭元容,修撰李鼎秉,以次進伏訖。上曰,科次爲之。允大等考券訖,奏曰,今日科次,取幾人乎?上曰,取五人,可也。仍命坼封,厚常讀奏封內訖。上命書傳敎曰,望拜禮參班儒生應製賦三下居首幼學金胤根,直赴會試,之次草三下進士金鼎根,給二分,之次草三下幼學李厚璥,次上幼學李重聃,幼學李相種,令該曹,紙筆墨考例施賞。知濂曰,臣承命馳詣孝昌墓,墓所奉審則無頉,祭物·祭器·祭井看審則精潔,諸執事進排官,摘奸則無頉,故敢此仰達矣。上曰,兵曹郞廳李在嵩,行步遲緩,事過後,令該府拿處。出榻敎仍命試官先退,允大等退出,上乘輿出通義門,由肅敬門·通玄門·玄光門·朱華門·星鳥門還內。諸臣以次退出。
辛未五月初十日申時,上御延英殿。召對入侍時,參贊官愼宜學,持詩傳第五卷,檢校直閣徐俊輔,持詩傳第五卷,侍讀官鄭元容,持詩傳第五卷,檢討官李鼎秉,持詩傳第五卷,假注書李永祚,持詩傳第五卷,記注官洪宅柱,持詩傳第五卷,記事官朴齊聞,持詩傳第五卷,以次進伏訖。上開卷,命讀。元容讀自大全卷之九,止盡其心乎。上曰,下番讀之。鼎秉讀自四牡騑騑,止移而他用耳。上曰,參贊官讀之。宜學讀自皇皇者華,止宜深味之。上曰,閣臣讀之。俊輔讀自伐木丁丁,止出車六章章八句。上曰,注書讀之,賤臣讀自有杕之杜,止采芑四章章十二句。上曰,上番讀之。宅柱讀自我車旣攻,止卷之十。上曰,文義陳之。元容曰,此詩多君臣燕饗之語,在朝會則明君臣之義,在燕饗則敍賓主之禮,情志交孚,可觀於獻酬之際,樂意洋溢,自發於言辭之間,比如天地交而萬物泰焉,則周家熙洽之治,職由於此,而人君參贊之功,不外於是矣。伏願深留聖意焉。上曰,下番陳之。鼎秉曰,今以天保等諸詩論之,人君以鹿鳴以下五詩燕其下,故下亦以此報答之。上下之間,無所蔽隔,豈不美哉?蓋上下情不孚,則凡事皆不能成,故自古聖帝明王,莫不惓惓於斯,有情必達,有勞必酬,觀於此等詩可知也。上曰,參贊官陳之。宜學曰,臣別無可陳者矣。上曰,閣臣陳之。俊輔曰,臣亦無可陳者矣。上曰,此詩自鹿鳴以下,莫不恰好,師行則不急不緩,而無後世窮黷之弊,燕饗則宜情宜禮,而異鄭衛流蕩之失,室家之皆得其正,兄弟之臨亂相救,莫不俱載於一篇之中,則此可見文王之化之深也。元容曰,聖敎誠然矣。大抵周之爲治,必本之於人情,故有如此之美矣。上掩卷,命玉堂先退,元容等退出。又命退,承史以次退出。
辛未五月初十日酉時,上御鳳凰亭,坐直承旨入侍時,右承旨任厚常,假注書李永祚,記注官洪宅柱,記事官朴齊聞,以次進伏訖。上曰,公事讀之。厚常讀奏。上曰,注書出去,持留院公事入來。賤臣承命趨出,持公事以入。上又命讀厚常讀奏訖。上命退,承史以次退出。
上在慶熙宮。停常參·經筵。
自開東至人定,灑雨下雨,測雨器水深四寸六分,自人定至十二日開東,灑雨下雨,測雨器水深七分。
徐俊輔啓曰,行大司憲李直輔,執義宋啓榦,掌令李英發在外,牟達兼,持平姜學濬呈辭,林處鎭未署經,監察茶時之意,敢啓。傳曰,知道。
宋知濂啓曰,明日常參·經筵,取稟。傳曰,只晝講。
傳于宋知濂曰,入格儒生入侍。
傳于任厚常曰,在院承旨,持公事入侍。
朴來謙改差,代以李魯秉爲假注書。
李魯秉在外,代以金喆遠爲假注書。
金喆遠有頉,代以洪周命爲假注書。
任厚常,以都摠府言啓曰,今日入直軍兵等,中日習射技放,中日廳修改間,姑爲停止,內入番禁衛軍,當爲外中日試射放,而孝昌墓忌辰祭正日相値,不得設行之意,敢啓。傳曰,知道。
任厚常,以兵曹言啓曰,卽接西營入直哨官具信喜手本,則武德門西邊舊築宮墻外面半間許,因雨缺落云。令紫門監,爲先以杻把子,堅實防遮,依例樹柵,而把守軍兵,西營入直訓局砲手四名除出,限改築間嚴加守直之意,分付,何如?傳曰,允。
任厚常,以訓鍊都監言啓曰,因兵曹草記,武德門西邊宮墻外面半間許缺落處,西營軍四名除出,將校一人率領,限改築間嚴加守直之意,敢啓。傳曰,知道。
刑曹啓目,左議政金載瓚劄子內,作挐武藝等造謀指使者,嚴訊窮覈,期於斯得,與手犯從事官之減死島配者,竝施一律事,批旨內依施事,命下矣。最初發配罪人安處誼等十四名,伊時統將金昌仁,行首武藝張致福,追後發配罪人曺郁邦等十二名,發關各該配所,使之星火押上,嚴刑究覈,則蓋其衆怒,混作圈套,故各人情節,不期同而自同,本事初非醞釀,故倡謀究覈,實無疑而反疑,形跡旣沒把捉,供招轉成疑諉,或有過重過輕之別,而細究其情,間不以寸,殆同群鴉一色,雄雌莫辨,方其憤怒撑膓之際,忽有安處誼·金得成倡出雪恥之悖論,同聲力言,斷斷不已,雖被統將行首之斥退六十餘人,颷發之氣,由玆而益激,水决之勢,由玆而益駛,雖無發慮,自歸造謀,亦非設施,便成指使是白乎乃,歸之倡論則渠當無辭,斷以造謀,終未端的是白乎旀,東門散入之時,浪處吉甘作首先,難免倡率,施以安處誼·金得成之次律,梁虎深等十二名,旣登手本,同被島配,黃潤海等十名,以鄭德淳,曺郁邦之隨衆前所島配者,竝爲還發配所,降付軍等,一竝放送。統將金昌仁,行首張致福,徒以常時不飭,混被島配與遠配,恐欠覈實,合有參恕。蓋此輩紅衣執械,白晝遍路,手犯官員,破碎閭家,實是四百年所無之變怪,而斷以一律,庶幾慰輿情而懲掖屬是白乎矣,鄭德淳雖已遲晩,曺郁邦屢度訊覈,一直抵賴,第其律擬大辟,法不當勒捧遲晩,同罪異律,實非平允之本意。且以法文言之,本律無過杖徒,則遽置大辟,或不無過重,亦宜有審克之道,臣等臆見,不敢擅斷,謹此分等條列,上裁,何如?判付啓。卿曹議啓,誠爲直當,依此施行爲旀,鄭·曺兩漢,則旣是同犯首頭之漢,於法竝置一律,在所當理是矣,一則遲晩,一則抵賴,終不得完合於究竟,則亦不可爲謂之獄成是如乎,以其曺漢之不服,而亦難行大辟,與鄭漢,特付生道,絶島限己充奴,而下送各配所官,滯囚,刑訊各十次而保授,安處誼·金得成等段置,亦施曺郁邦等之律爲良如敎。
辛未五月十一日午時,上御鳳凰亭。在院承旨持公事入侍時,右承旨任厚常,左副承旨宋知濂,右副承旨愼宜學,同副承旨徐俊輔,假注書朴來謙·李永祚,記注官洪宅柱,記事官朴齊聞,以次進伏訖。上曰,公事讀之。厚常·知濂讀奏。上曰,戶房無公事乎?宜學曰,戶房·工房皆無公事矣。上曰,刑房亦無公事乎?俊輔曰,刑房亦無之矣。上曰,閣臣亦以在院承旨入侍乎?俊輔曰,然矣。上命退,承史以次退出。
上在慶熙宮。停常參·只晝講。
金商門殿座罷,還內後,內閣·政院·玉堂口傳問安。答曰,知道。
徐俊輔啓曰,行大司憲李直輔,執義宋啓榦,掌令李英發在外,牟達兼,持平姜學濬呈辭,林處鎭未署經,監察茶時之意,敢啓。傳曰,知道。
宋知濂啓曰,明日常參·經筵,取稟。傳曰,只晝講。
洪義浩啓曰,左承旨金相休,右承旨任厚常,今日不爲仕進,卽爲牌招,何如?傳曰,允。
傳于宋知濂曰,今日當親臨金商門,堂下軍職文臣應製,該房知悉。侍衛以入直磨鍊,雲寶劍置之。
傳于宋知濂曰,出宮門路,以廣達門爲之
傳于宋知濂曰,弘文提學,藝文提學牌招。
傳于宋知濂曰,藝文提學韓晩裕代,直提學李存秀爲之。
傳于金相休曰,左承旨入侍。
洪義浩啓曰,臣義浩以掌樂院提調,今日本院取才坐起,進去下直之意,敢啓。傳曰,知道。
以右承旨任厚常牌不進罷職傳旨,傳于宋知濂曰,只推。
宋知濂,以吏曹言啓曰,刑曹正郎韓象履呈狀內,素患痰癖之症,每當換節之時,種種發作之餘,添得重感,時日內萬無起動供職之望云,司饔院直長鄭禮容呈狀內,素患痰癖之症,挾感添劇,旬月之內,萬無起動供仕之望云。身病俱如是沈篤,則有難强令察任,竝改差,何如?傳曰,允。
宋知濂,以都摠府言啓曰,副摠管鄭晩錫,以刑曹參判,本曹坐起,晝仕出去之意,敢啓。傳曰,知道。
宋知濂,以備邊司言啓曰,江界府使金爔,在任卒逝矣。依法典,返柩時擔軍題給之意,分付所經各道,何如?傳曰,允。
宋知濂,以兵曹言啓曰,禁軍來秋冬等都試,因政府及本曹有故,不得設行,今已過時矣,在前如此之時,每有仍停都試·代行祿試射之例,今亦依此擧行,何如?傳曰,允。
宋知濂,以兵曹言啓曰,武臣兼宣傳官李煥,身病猝重,勢難供職,呈狀乞遞,改差,何如?傳曰,允。
宋知濂,以禁衛營言啓曰,本營騎士別將許溟,身病猝重,勢難察任,改差,何如?傳曰,允。
右副承旨愼宜學疏曰,伏以,宸心上格,甘霈下注,喜切一國,慰洽三農。仍伏念臣庸愚疎闇,百不猶人,僥倖一第,不過爲親干祿之計也。榮途進取,初非萝寐之所到,而遭逢聖明之世,猥躋緋玉之列。昨臘恩譴,旋侈馹召,今番特除,有隕自天。屢登筵席,醜拙畢露,而聖度天大,優容每加,瞻依日月之光,粗伸螻蟻之忱,榮已極矣,願已過矣,尙何敢復有一毫希冀之意哉?然而情有所至切至急,勢有所至窮至乏,而不思所以號天地而告父母,則亦非人理之所宜,只是自阻於仁覆之天也,臣豈忍爲此哉?玆敢不避猥越,疾聲呼籲於孝理之下,惟殿下,矜憐而垂察焉。嗚呼,臣早失所怙,惟偏母是依是恃,而母年今爲七十矣。夙抱貞疾,寧日恒少,近年以來,寒痰交攻,咳喘繼發,加以寒戰之症,似瘧而非瘧,蓋無日而不然矣。每當苦劇之時,凜若有晷刻之慮,醫者之言曰,病根專由於虛悴,以致眞元之大陷云。臣自省所以奉養之節,雖使臣母年少無病,難免虛悴而成疾,況今年已至於篤老,而病已極於膏肓者乎?然則不待醫者之言,而可知疾病之源委矣。誠若及今調胃以甘毳,扶元以藥餌,則桑楡餘景,庶冀少駐,而臣世傳貧寒,計拙謀生,朝夕菽水之供,尙患未給,粱肉蔘朮之補,尤非可論。臣每誦古人一日養不以三公換之句,不覺顔汗而體栗,時日省視,病枕所言,惟慮臣專養之,未或及見,足爲病上添病之端,蓋以婦人之情,異於男子,而亦其病勢,誠然故耳。臣之釋褐,今爲十有四載,而未嘗有一日之養,徒致老母病中貽惱之節,則臣之情私,當作何狀?惟我聖上,政先孝理,澤及微物,察具無告之情,諒其時急之勢,特命銓部,畀臣一小邑,得以將母赴任,俾盡調養之道,少伸烏鳥之私,則生死肉骨之感,隕首結元之報,不足以喩其萬一矣。臣無任云云。省疏具悉。疏辭,許令該曹稟處。
辛未五月十二日午時,上御延英殿。晝講入侍時,知事金履翼,持詩傳第四卷,特進官趙弘鎭,持詩傳第四卷,參贊官宋知濂,持詩傳第四卷,侍讀官鄭元容,持詩傳第四卷,檢討官李泳夏,持詩傳第四卷,假注書李永祚,持詩傳第四卷,記注官金初燮,持詩傳第四卷,記事官朴齊聞,持詩傳第四卷,武臣同知中樞府事柳相亮,以次進伏訖。上開卷,讀前受音一遍訖,命讀新受音。元容讀自東門之楊,止墓門二章章六句。上命除釋音,讀新受音一遍訖,仍命奏文義。元容曰,今日所講二詩,別無可陳文義,而其時風俗之汚下,習尙之流蕩,蓋可見矣。試以列國之風觀之,秦候好車馬,故民務勇,曹侯好服餙,故民務奢,唐有大堯之風,故民皆勤儉,豳被太王之化,故民多忠愛。以此觀之,則上行下效之方,移風易俗之道,惟在於人君導率之如何耳。伏願殿下,雖在燕閒之中,一動一靜,不以外人不知而或忽,使下民有觀感之效焉。上曰,下番陳之。泳夏曰,墓門章曰,知而不已,誰昔然矣,夫人孰無過,而過而能改,善莫大焉,如太甲·成王·秦穆公是已。初雖有過,而及其改也,與聖人無異,故曰君子之過,如日月之蝕,其過也人皆見之,其改也人皆仰之,此之謂也。以殿下聖哲之德,豈或有可更之過?而博施濟衆,堯·舜猶病諸,則凡於政令注措之間,學問進就之際,或不無一政一事之有過與不及處,此固聖賢之所不免也。群下建白陳勉之際,雖或有言不副實,而其心則出於忠愛,其中亦豈無可採之言乎?殿下翕受之量,非不欽仰,而其於採施之方,寂無聞焉,無論事之大小,言之善否,而擧條則依爲之,疏箚則留念焉。至於筵白之言,文義之陳,雖或可之,而無所發落,臣竊爲之抑菀矣。大抵臣僚所奏,各陳其愚,而其中不無有得而有失,則自上亦宜曰可而曰否,酬酢如響,情志交孚,則此可見都兪吁咈之美矣。文正臣文純公李滉,重被禮遇於宣廟朝,累承敦召,旋卽下鄕,有友人問之曰,主上之禮遇,猶昭烈之於武侯,而子則在京未久,每有遐心何也?李滉曰,唐堯之世,猶有吁咈之事,而主上之於老臣之言,可問可否,竝賜允可,我所以不安於心也。大賢之言亦如是,則況乎今日廷臣之所陳,亦豈無是是非非之可言,而一例允可乎?伏願殿下,深體此言,毋論章奏與陳白,必也商確可否,論難是非,毋徒以允可賜批,是臣區區之望也。上曰,知事陳之。履翼曰,所講之詩,別無章句文義,而但其時不良之人,知而不已後,猶有顚倒思予之意,而降及衰世,則非但知而不已,亦無思予之意,此非大可監戒者耶?試於此等詩,斷章取義,則或於遷改之方,有所益矣。上曰,特進官陳之。弘鎭曰,臣無可陳者矣。上曰,參贊官陳之。知濂曰,臣亦無可陳者矣。上曰,以此章之意,比之學問之工,不以辭害義,闊狹看之,則牂牂蔓延之貌,比如學問之成就也,煌煌光明之貌,比如學問之光輝也。至於負約不至,則比如學業將進,而間爲私慾所隔,不能終始如一也。下章知而不已,則比如大學小人閒居爲不善,以莫顯莫見之義推看,何如?元容曰,聖敎誠好矣。此言負約不至者,蓋自我先失,故人又負約,比如學問之工,心先不正,則後必有九仞一簣之歎矣。且小註,亦以無所忌憚言之,此亦與小人閒居爲不善之意同矣。大抵學問之道無他,必也先正其心,以爲修齊治平之本,雖在隱微中,必下主敬工夫,然後庶可以進學矣。上命掩卷。知濂曰,報謝祭前例考稟事,俄承口傳下敎矣。禮判旣登筵,下詢好矣。上顧履翼曰,前例,何如?履翼曰,臣欲以擧條仰達矣。上曰,擧條姑置之,第以前例仰奏也。履翼曰,土龍祭後行報謝祭,別無已例,而若有特敎,則當設行矣。上曰,若行之則當於何處也?履翼曰,北方土龍停止祭以後,得此雨澤,今若以別例,行報謝祭,則或可於北方爲之矣。上曰,此是鞭龍之地,以今日得雨之故,而行報謝祭於北方鞭龍之處,似不宜矣。知濂曰,祈雨三日之內得雨,則行報謝祭於得雨之處,此是禮典,而今番則土龍祭停止屢日之後,始得雨,且土龍祭後,元無報謝之例,若於廟社郊壇,倣義起之例,而行報謝則,可也。至於北方土龍祭處,行報謝,似未安矣。上曰,然則置之,可也。命知事先退,履翼等退出。上敎知濂曰,今日殿座還內後,勿爲禮畢,而科次則當於龍飛樓爲之矣。知濂曰,日前科次時,侍衛亦爲同入,而大內深嚴,異於便殿,鼓吹·儀仗之竝入,實有猥雜之弊矣。上曰,然則只入堂上下·侍衛可乎?知濂曰,下敎如此,則有何不可也?上命退,承史以次退出。
辛未五月十二日午時,上詣金商門。堂下軍職文臣應製試取入侍時,行都承旨洪義浩,左承旨金相休,左副承旨宋知濂,右副承旨愼宜學,同副承旨徐俊輔,假注書李永祚·洪周命,記注官金初燮,記事官朴齊聞,以次詣閤。時至,通禮跪啓請外辦。上具翼善冠·袞龍袍,乘輿出廣達門,至金商門。通禮跪啓請降輿,上降輿升座。引儀唱試官及應製文臣行四拜禮,考官弘文提學曺允大,參考官直提學李存秀,校理鄭元容,修撰李鼎秉,以次行四拜禮訖。上命書御題金商門銘,限申時,宣題官承命懸題。上曰,還宮門路,以廣達門爲之。出榻敎知濂曰,科次何以爲之乎?上曰,亦於此爲之。贊儀唱禮畢。上乘輿,由廣達門·顯謨門·興泰門還內,命出標信解嚴。諸臣以次退出。
辛未五月十二日未時,上御鳳凰亭。坐直承旨持公事入侍時,左承旨金相休,假注書洪周命,記注官金初燮,記事官朴齊聞,以次進伏訖。上命奏公事,相休讀奏公事判付訖。上曰,科次已爲乎?相休曰,先張始入,而未盡收券矣。上曰,今番銘題,易於製進乎?相休曰,題之取義,頗艱於製作矣。上曰,金商之義,皆取諸西方乎?相休曰,然矣。上曰,注書父名誰也?賤臣曰,故司諫臣彬矣。上曰,何年登第乎?賤臣曰,丁卯明經科矣。上曰,年幾何?賤臣曰,三十五矣。上曰,上番讀奏所講經傳也。初燮講數十篇。上曰,注書亦爲讀奏。賤臣講數篇。上曰,下番出去,入來兼史,有明經者,使之入侍。齊聞承命出去,與記注官李仁迪,追後入來。上命仁迪·初燮輪回讀數十篇訖。命退,承史以次退出。
上在慶熙宮。停常參·只晝講。
宋知濂啓曰,明日常參·經筵,取稟。傳曰,只晝講。
徐俊輔啓曰,行大司憲李直輔,執義宋啓榦,掌令李英發在外,牟達兼,持平姜學濬呈辭,林處鎭未署經,監察茶時之意,敢啓。傳曰,知道。
任厚常啓曰,禁衛營將官來言,今日本營軍兵,日次私習云矣,敢啓。傳曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
任厚常啓曰,事變假注書任泰濬,身病猝重,勢難察任,今姑改差,何如?傳曰,允。
任泰濬改差,代以金樂壽爲事變假注書。
金樂壽在外,代以韓相殿爲事變假注書。
任厚常,以備邊司言啓曰,海西水閫,三南守令,今方有窠,此時閫邑久曠可悶,令政院,政官稟旨牌招,使之各別擇差。而至於湖西之結城,嶺南之昌寧,一則殘邑多弊,一則本倅新喪,俱不可付之生手,以有履歷聲績人,勿拘擇送之,分付銓曹,何如?傳曰,允。
任厚常,以備邊司言啓曰,平安兵使李堯憲,催促辭朝之意,草記允下,而今過多日,尙無動靜。將臣之出補外閫,無異左遷,尤不可逡巡,而如是引疾,必欲辭免者,無論病勢之如何,論以朝綱,已極寒心。而近來閫臣之有除輒辭,自歸規避者,前所未有,而此將臣之又復如此,誠萬萬非矣。施以罷職不敍之典,令該府拿處,何如?傳曰,允。
以平安兵使李堯憲罷職傳旨,傳于任厚常曰,平安兵營,關防重地,不可數遞,令廟堂稟處仍任,其代以摠戎使李溏除授,又其代行副護軍金基厚除授,牌招察任。
任厚常啓曰,行副護軍金基厚,摠戎使除授事,命下矣。時無加資之命,何以爲之?敢稟。傳曰,加資。
以吏曹參議宋冕載牌不進罷職傳旨,傳于宋知濂曰,只推。
有政。吏批,行判書曺允大進,參判李存秀牌不進,參議宋冕載牌不進,右副承旨宋知濂進。以李憲琦爲獻納,趙萬元爲同敦寧,孫錫祚爲禮曹正郞,閔致福爲刑曹正郞,呂東根爲司䆃奉事,韓耆裕爲順天府使,李勉心爲報恩縣監,金思采爲金堤郡守,朴長輿爲固城縣令,李儒亨爲結城縣監,洪百淳爲昌寧縣監,徐長輔爲茂長縣監,李垕爲興陽縣監。濟州牧使單趙貞喆,今加通政加資事承傳。吏批,再政。以韓光衍爲景慕宮令。副護軍金基厚,今加嘉善加資事承傳。
兵批,行判書朴宗來進,參判金孝建病,參議鄭景祚入直,參知權烒病,右副承旨愼宜學進,以李冕膺爲知事,李文會爲副摠管,李溏爲兼都正,金彦淳·李鎭國爲訓鍊判官,尹範益爲黃海水使,柳相燁爲全羅右水使,金昌元爲溫萬戶,浪忠順爲臨津別將。同知單宋明潤,副護軍李周永·朴斯豹·李顯宅。
兵曹,御營大將單李溏,摠戎使單金基厚。
兵曹口傳政事,護軍金基厚。
傳于宋知濂曰,坐直承旨入侍。
任厚常,以都摠府言啓曰,副摠管韓致應以漢城府左尹,本府坐起,晝仕出去之意,敢啓。傳曰,知道。
任厚常,以備邊司言啓曰,平安兵使李堯憲罷職傳旨,傳曰,平安兵營,關防重地,不可數遞,令廟堂稟處,仍任事,命下矣。前所移除御營大將之任,今旣出代,而此時關西閫帥,不可遞易,前前兵使李海愚,仍任,何如?傳曰,允。
任厚常,以備邊司言啓曰,今番盈尺之雨,可期遠近同得,而移秧尙未過時,田農亦當回蘇,誠萬萬爲幸。但兩西田各穀初不立苗處,勢將及今改播,而有不可一時少緩,見今民勢,種絶糧乏,必無以隨時自力,先以播種各穀,汲汲分給,一一勸播,俾無無種失時之歎,先以此意,星火行會,何如?傳曰,允。
任厚常,以備邊司言啓曰,卽見黃海監司韓用鐸狀啓,則以爲本道麰麥,擧皆失稔,開倉不日,準捧無路,尤甚海州等十二邑,春麰·小麥限三分二,秋麰限折半,之次康翎等十一邑,春麰·小麥限折半,秋麰限三分一,以秋穀,待秋準折代捧,待明年還作本色事,令廟堂稟旨變通矣。兩西麥農,均爲失稔,而海西民食之專靠來麰,尤重於關西麥,若無秋則農無所資,目前聊活,已切急,本糴準納,必無其路,道啓之分等請退,非無商量。第秋後備荒之資,惟麥還是恃,而秋事姑未取必,麥還遽爲過停,則來後之慮,有不可不念,所請分數,有難準施。尤甚海州等十二邑,春麰·小麥限折半,秋麰限三分一,之次康翎等十一邑,春麰·小麰限三分一,秋麰限四分一,許令停捧,以相當秋穀,待秋成準折代捧,待明年還作本色之意,依狀請許施,何如?傳曰,允。
金相休,以賑恤廳言啓曰,郊外出幕病民一千三百二十二口,二巡糧米,發遣郞廳,一一分給後,仍爲畢巡之意,敢啓。傳曰,知道。
吏曹啓目,粘連觀此承政院右副承旨愼宜學上疏,則以爲臣之偏母,年今七十矣,夙抱貞疾,寧日恒少,近年以來,寒痰交攻,咳喘繼發,加以寒戰之症,似瘧而非瘧,每當苦劇之時,凜有晷刻之慮,醫者之言曰,病根專由於虛悴,以致眞元之大陷云,若能及今調胃以甘毳,扶元以藥餌,則桑楡餘景,庶冀少駐,而臣世傳貧寒,計拙謀生,朝夕菽水之供,尙患未給,粱肉·蔘朮之補,尤非可論,特命選部,畀臣一小邑,少伸烏鳥之私亦爲白有臥乎所,愼宜學之家貧,親老菽水難繼之狀,卽通朝之所共知,許畀一小邑,俾遂便養之願,允合於孝理之政是白乎矣,邇列之臣出補外邑,事體不輕,臣曹不敢擅便,上裁,何如?啓。依回啓施行爲良如敎。
校理金學淳疏曰,伏以,臣遭際明時,濫叨經幄,周旋講讀之列,依近日月之光,榮耀寵渥,若偏臣身,而其奈菲才蔑學?藉手無策,每一循省,愧懼交中,惟合早自蘄免,以安微分而已,顧何敢更事干恩,重犯猥越之誅?而方今聖人在上,政先體下,恩推錫類,前後廷臣之爲親陳情者,無不曲循,則如臣情理,亦何敢自外於孝理之下,而不一鳴號乎?臣有父母,俱過回甲之年矣。臣父氣質素脆,早衰多病,臣母夙抱數十年貞疾,凜綴床笫,朝暮有難支之勢。〈祗緣〉臣家本寒素,尋常菽水,猶難薄供之繼日,緩急藥餌,每致滋補之失時。臣年已踰强仕,而徒貽半生劬勞之憂,未效一日反哺之誠,有子如臣,將焉用哉?臣每誦宋儒所云,古人一日養不以三公換之詩,未嘗不中夜無寐,顔恧而心驚,今若趁此具慶之日,而得有奉檄之喜,則臣之至願,於斯畢矣。玆敢悉暴衷懇,冒瀆崇嚴。伏乞聖慈,俯垂矜念,特命選部,許畀臣一小縣,俾遂便養之願,天地高厚之德,非臣隕結,所可酬其萬一也。臣無任云云。省疏具悉。疏辭,許令該曹稟處。
敎摠戎使金基厚書。王若曰,推將軍閫外轂,簡惟一心,揷摠戎侍中貂,縻爾好爵,誕宣論綍,頓變旌旗。念我東國關防之重,最稱北門鎖鑰之權,天府金湯之形,接樓櫓於南漢,陰雨桑土之備,作輔車於上都。出而總畿邑之兵機,安危注意,入則參廟堂之籌劃,責任不輕。苟非可仗緩急之才,誰堪抑爲保障之任?惟卿,親托肺腑,才挺爪牙,世篤忠貞,襲舊業於簪組,家居謹愼,炯素戒於淵氷,夙著譽於循良。屢典州郡,遂受知於則哲,特擢承宣,惟德惟才,已所歷試,以文以武,何適不宜。玆授卿以摠戎使,卿其克恢令圖,祇服寵命。兵甲思繕修之道,用戒不虞,倉厫無欠缺之嘆,以軫遠慮。於戲,日瞻鍊戎之臺額,宜若周廬宿衛之場,時登洗劍之亭欄,莫忽豳詩綢繆之戒,無孤擢授之深意,克盡捍禦之壯猷。故玆敎示,想宜知悉。知製敎李泳夏製進。
辛未五月十三日午時,上御延英殿。晝講入侍時,知事朴宗來,持詩傳第四卷,特進官鄭晩錫,持詩傳第四卷,參贊官宋知濂,持詩傳第四卷,侍讀官金啓溫,持詩傳第四卷,檢討官李泳夏,持詩傳第四卷,假注書洪周命,持詩傳第四卷,記注官李仁迪,持詩傳第四卷,記事官朴齊聞,持詩傳第四卷,武臣副護軍李熙燮,以次進伏訖。上開卷讀前受音一遍,命奏新受音。啓溫讀自防有鵲巢,止月出三章章四句,解釋章句以奏。上讀新受音一遍,命陳文義。啓溫曰,防有鵲巢章大旨,以爲男女之有私,而憂或間之之詞,間者間隔之謂也。夫至親密者,莫如男女,而尙不能無間隔之憂,況以上下之分,截然有間,而苟不能交通其情志,則其爲間隔,又豈但男女之比哉?大抵君之於臣,等威自別,故古有堂陛之喩,而君道每患於不能下濟,臣道每患於不能上行,必也在上者,假以辭色,導之使言,然後情志交孚,無格阻之患焉。至若閭閻窮蔀之民,尤與九重遼遠,苟非上之人咨訪採詢,悉得其疾苦艱難之情,則彼蚩蚩者,何以自達其幽隱之情乎?然而欲通臣隣之情志者,又不專在於引見召接之久數,而雖霎時之間,開心見誠,無懷可隱,藹然如家人父子之相親,然後方可謂之無間也。欲察民生之幽隱者,亦不只在於言語文字之末節,而雖燕閒之中,念念懷保,無微不燭,有若親見其飢寒勞苦,然後方可謂之無間也。伏願聖明,留念于斯,必曰臣下之情志,猶有所間隔乎,民生之幽隱,猶有所未達乎?每於施措之際,念慮之間,以此存心,以此加勉,必使上下君民之間,無一毫間隔之憂,是臣之望也。上曰,下番陳之。泳夏曰,月出詩,乃男女相悅之辭,而章下豐城朱氏註曰,悅之至矣,思之切矣,移此心以好賢,則何求不獲哉。蓋食色性也,孟子曰,好色人之所欲也,常人之情所好者,無過於好色,故先哲戒人非僻之干,必曰當如淫聲美色以遠之,此可見人情之無不好色也。人君之好賢,若移常人好色之情而好之,則是乃心誠好之也,若湯·文之於伊·呂,齊桓之於管仲,昭烈之於諸葛武侯,是皆好之深而誠之至也。後世人辟,雖有好賢之名,而無好賢之實,禮若有餘,而誠則不足,始雖可觀,而終則不繼,故賢者不樂爲之用,用者或見幾而作,所以無明良之相得,而終不及古昔也。我殿下好賢樂善,根於天性,日昨講筵,文義之發問,亦以好賢如好色之意,屢致意焉。殿下之於好賢,無容臣等之仰勉也。第念雖切好賢之心,若無好賢之實,則不可謂好賢也。好賢之實,非專在於網羅豪傑,旁招俊乂也,在於用人之言納人之誨也。雖蒭蕘之言一得之愚,必取而爲善,用之無難,如虞舜之若決江河,大禹之拜昌言,則言之者雖非高世之彦,旣知君上之用其言,則必能精白其心,淬勵其行,今日進一昌言,明日獻一嘉謨,遂爲直言極諫之賢,百里奚之愚於虞而智於秦,裵矩之佞於隋而忠於唐,莫不由其開導使言,而亦可見作成之功矣。今上自公卿大夫,下至韋布庶民,皆使之盡言不諱,苟其言之可用,則虛受嘉納,施諸行事,此所謂取人爲善,好賢之實,亶在乎是。何必別求賢才而好之,然後謂之好賢乎?臣旣以好賢之實陳之矣,實之一字,非獨好賢之謂,天下百千萬事,未有不實之爲貴。臣竊覸近者殿下,頻接臣隣,臨殿臨門,其勤勞庶務,夙夜靡懈,孰不欽仰?而第念此亦有誠實不誠實之分,近日廷臣之登對,或日出而入,過午而退,或申前而入,侵夜而退,計其時刻,將過數三時,而御膳之進御,間斷多時矣。夫若有軍國重務,事係緊急,則人君之中夜求衣,日旰忘食,亦是盛事,而今若爲閒漫酬應,不急公幹,而有此御膳之過時,恐非節宣之道。雖以昨日事言之,承旨之午後入侍者,擧火而退,其時公事之判付,臣未知緩急緊歇之如何,而若非速了之事,何不於晉接之頃,進御水刺乎?古之明王,召接臣隣,或引入臥內,夫對朝臣而進水刺,少無害於禮接之義,而實爲簡其禮貌,視若家人之盛節也。臣於昨年臘月望日映花堂之召對入侍也,其日日氣甚寒,而日出後卽臨殿,以國朝寶鑑,麗史提綱進講,竟日講論,過申而罷,水刺之日昃不進,寒殿之觸冒久臨,實不勝憂慮之至。及其明日,有感候愆和之節,講筵·賓對,日久停輟,此豈聖人愼疾之道乎?臣之此言,非謂罕接臣隣也。人君之接臣隣,猶恐其不頻數也,而頻數之中,亦自有從容中節。伏願繼自今,無論朝晝夕,每於水刺進御之後,淸燕之暇,頻頻召接,而召接之後,如有上下酬酢不可速了之事,則一邊酬應,而一邊進御水刺,以軫保嗇之方,以爲簡禮貌親士大夫之道焉。上曰,知事陳之。宗來曰,上下番所奏甚好,臣別無可陳之文義矣,而上番以男女之間,推言君臣之際者,深有意見矣。大抵男女之間,極爲親切,而或不無間隔之患,君臣之際亦然矣。人臣事君之道,鞠躬盡瘁,死而後已,人君未及察之,信聽讒言,用之不終,從古忠臣之見疑於君者多矣。人君能任賢勿貳,去邪勿疑,使上下之間,情志交孚,則豈有間隔之患哉?觀詩之法,能推移活看,則一章一句,皆有可取之義,故曰詩可以觀,雖此等詩,推而善用,則亦有感發懲創之處矣。上曰,特進官陳之。晩錫曰,上下番及知事,已盡奏矣,臣別無可陳之辭矣。上曰,參贊官陳之。知濂曰,臣亦無可陳之文義矣。上曰,二章自止,別無發問處矣,命掩卷,仍命經筵諸臣先退,宗來等退出。知濂曰,昨日堂下軍職文臣應製,與製述有異,又無前例,賞典何以爲之乎?上命書傳敎曰,堂下軍職文臣應製居首三下一副司直朴長輿,兒馬帖一隻賜給。知濂曰,守令有闕,已至多日矣。上命書傳敎曰,政官牌招開政。仍命退承史以次退出。
辛未五月十三日酉時,上御鳳凰亭。坐直承旨入侍時,左副承旨宋知濂,假注書洪周命,記注官洪宅柱,記事官朴齊聞,以次進伏訖。上曰,公事讀奏。知濂讀奏公事。上曰,判付書之。知濂書判付訖。命退,承史以次退出,
上在慶熙宮。停常參,只晝講。
自辰時至人定,灑雨下雨,測雨器水深一分,自人定至十五日開東,灑雨下雨,測雨器水深五分。
專經武臣殿講罷,還內後,內閣·政院·玉堂·藥房口傳問安。答曰,知道。
藥房提調金履翼,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,明日常參·經筵,取稟。傳曰,只晝講。
任厚常啓曰,合辭方張之時,兩司無詣臺之員,除在外·未署經外,未肅拜·呈告人員,竝卽牌招,何如?傳曰,允。
任厚常啓曰,禁衛營將官來言,今日本營軍兵,日次私習云矣,敢啓。答曰,知道。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋知濂曰,禮房承旨,馳詣宗廟·景慕宮,奉審摘奸以來。
傳于宋知濂曰,專經武臣殿講,今日爲之,處所以崇政殿爲之,該房知悉。侍衛以入直磨鍊,雲寶劍置之。
任厚常啓曰,卽者兵曹郞廳來言,本曹判書朴宗來,有身病,今日殿座時,別侍衛不得進參云。卽爲牌招,何如?傳曰,允,
傳于任厚常曰,出宮門路,以興明門爲之。
傳于宋知濂曰,召對爲之。
任厚常啓曰,行大司憲李直輔,執義宋啓榦,掌令李英發在外,牟達兼,持平姜學濬牌不進,林處鎭未署經,監察茶時之意,敢啓。傳曰,知道。
以掌令牟達兼,持平姜學濬,獻納李憲琦牌不進罷職傳旨,傳于任厚常曰,只推。
韓相敦在外,代以尹尙度爲事變假注書。
尹尙度在外,代以裵相仁爲事變假注書。
傳于宋知濂曰,專經武臣殿講居首人,依例捧傳旨。
傳于宋知濂曰,武臣殿講居不人,今番則禁推特爲分揀。
以平安監司李晩秀狀啓,渰·囕·爛死人恤典題給事,傳于金相休曰,成川朴興已,龍岡金呂命,己或孫兒與孫女,一時竝死,極爲念惻,元恤典外別加顧助事,分付。
以司謁尹長祺手本,別監李命龜,身爲入直別監,無端逃走,爲先除下,其罪狀,令攸司照法嚴繩事,傳于徐俊輔曰,令攸司從重科治,以懲他別監之習事,分付。
以統長孫大亨手本,武藝別監崔興甲,莫重入直,無端逃走,爲先除下,移法司重繩事,傳于任厚常曰,前後申飭,不啻嚴截,如是犯科,殊極痛惡,令訓局依律回示,嚴棍五十度,絶島充軍。
洪義浩,以吏曹言啓曰,成均館典籍李紀淵呈狀內,矣身素患痰癖之症,挾感添劇,時月內萬無起動供職之望云。身病旣如是沈篤,則有難强令察任,改差,何如?傳曰,允。
任厚常,以都摠府言啓曰,今日入直軍兵等,內中日習射技放,中日廳修改間,姑爲停止,而內入番禁衛軍,外中日試射放次,請出標信,傳曰,知道。
吏曹啓目,粘連觀此弘文館校理金學淳上疏,則以爲臣有父母,俱過回甲之年矣。臣父氣質素脆,早衰多病,臣母夙抱數十年貞疾,凜綴床笫,朝暮有難支之勢。祇緣臣家本寒素,尋常菽水,有難薄供之繼日,緩急藥餌,每致滋補之失時。特爲選部,許畀臣一小縣,俾遂便養之願亦爲白有臥乎所,金學淳之家貧親老,菽水難繼之狀,卽通朝之所共知,許畀一邑,俾遂便養之願,允合孝理之政是白乎矣,經幄之臣出補外邑,事體不輕,臣曹不敢擅便,上裁,何如?判付啓。依回啓施行爲良如敎。
禁府啓目,兵曹佐郞李在嵩原情云云。傳旨內辭緣,泛稱遲晩,刑推得情,何如?判付啓。除刑推議處爲良如敎。又啓目,茄坡知前僉使成龍彦原情云云。問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓。依允。又啓目,粘連向前沈湜·金逸淵等亦,職在史官,擅離班次,咫尺駕前,不卽待令,事極駭然,竝只以此照律,何如?判付啓。依允。
徐俊輔,以義禁府言啓曰,卽接月令醫員李漢喆手本,則時囚罪人李堯憲,素患癖積之症,添劇於處濕之餘,食飮全却,情形危重云。罪人病勢如此,則一邊保放,一邊草記,曾有定式矣。李堯憲姑爲保放之意,敢啓。傳曰,知道。
徐俊輔,以義禁府言啓曰,咸鏡監司趙德潤啓本內,元還上居二,甲山府使李貞坤,交濟散在穀居三,安邊府使李愚在推考緘辭,上送義禁府事,啓下矣。守令之自京司請推者,特敎外本無緘推之規,而今此道臣之直爲發緘,取招以送者,有違格例,道臣推考,緘辭還爲下送,何如?傳曰,依允。
行兵曹判書朴宗來疏曰,伏以,宸誠上格,甘霈快降,九重紓憂勤之念,三農有鼓舞之喜,遐邇均洽,朝野同忭。仍伏念臣於日前陪班,忽伏奉除旨,以臣爲兵曹判書者。繼以天牌儼臨,時則鑾蹕之駐待已久,侍衛之班次未備,臣驚惶感激,不遑他顧,章皇出肅,黽勉隨行者,已有日矣。此豈臣自諉以才力之足可承當,宿趼之無事辭遜,認若固有,恬不自處而然哉?玆當憫旱之時,凡百在位,罔不淬勵率職,臣亦不敢言私,趨走惟恭,而若其負乘之懼,蹲仍之愧,蓋未嘗一日安于心也,噫,臣之衰癃之質,昏闒之識,伏惟聖鑑,已有所俯燭矣。顧何嘗一分髣彿於此等職任,而忽此誤恩,不少留難?年前一除,固出試可,而蔑效之地,有此再誤,臣實莫曉其故也。且六官之長,最重兩銓,而數日之中,周流東西,爲人擇官,已失難愼,福過災生,理必無幸,此其當遞者一也。任專五兵,職轄三營,錢布之所句檢,靺韋之所序注,政須鑑平識明望實俱隆者,而此則尙矣,固無論已。第以目下言之,宿衛之任,專責筋力,而臣則年至氣衰,步履不良,班聯之間,擧止踉蹌,升降之際,汗喘交逬,傴僂之容,澌頓之狀,自顧慙恧,人謂斯何?堂堂本兵之任,安用着此一老醜乎?此其當遞者二也。痰癖之症,卽臣癃痼之疾,近年以來,眩暈·怔忡等症,又復添作,平居奄奄,已不作恒人久矣。昨日退自政席,忽患關格,胸隔痞塞,食飮不下,雜試藥餌,達宵叫苦,舊病闖肆,氣息昏綴,以此病狀,萬無束帶趨公之望。重任縻身,又添一病,此其當遞者三也。有一於此,尙不可一時冒居,況兼此三者乎,又況大政隔日,擧行多端,若不趁卽解免,則誠恐曠務廢職,不但爲臣一身之狼狽而已。玆不得不悉暴實狀,仰塵睿察。伏乞聖慈,天地父母,特賜鑑諒,亟許鐫遞,使銓事無誤,病心獲安,以便公私,千萬幸甚。臣無任云云。答曰,省疏具悉。卿其勿辭行公。
辛未五月十四日午時,上御延英殿。晝講入侍時,知事金在昌,持詩傳第四卷,特進官韓致應,持詩傳第四卷,參贊官愼宜學,持詩傳第四卷,侍讀官金啓溫,持詩傳第四卷,檢討官李泳夏,持詩傳第四卷,假注書洪周命,持詩傳第四卷,記注官洪宅柱,持詩傳第四卷,記事官朴齊聞,持詩傳第四卷,武臣副護軍李邦誠,以次進伏訖。上開卷讀前受音一遍,命奏新受音。啓溫讀自胡爲乎株林,止一百二十四句,解釋章句以奏。上讀新受音一遍,命陳文義。啓溫曰,今日自止中株林章,言之醜也,無足可論,而澤陂亦淫奔之詩,由其上有荒亂之政也,故下有靡淫之俗,上行下效之理,於此亦可見矣。此篇以下,非無變風,而篇下呂氏祖謙之說,以此章爲變風之終者,蓋亦檜以下無譏之意也。其說又以爲,道之升降,俗之汚隆,於是乎在,蓋道不可以自升自降,俗不能以自汚自隆,必有使之升使之降使之汚使之隆者,卽惟在於人君而已。試以今之時言之,則謂之升與隆,固無容議爲,而謂之降與汚,猶屬歇後語。禮義廉耻,是謂四維,而維者,維持之意也,有禮義有廉耻,然後可以維持世敎,而苟其不能以維持,則其害乃至於國乃滅亡,方今之俗,所謂禮義廉耻者,不識爲何物,擧世滔滔,日趨奔競,一向任他,而不思所以挽回之道,則將不知終至於何境矣。然而挽回之道,不在乎他,卽在於殿下之立紀綱正風俗,信賞必罰,擧直措枉,使舊染汚俗,一變至道而已。如此則可以躋斯俗於三代之上,又何降與汚之可憂哉?伏願於此留念焉。上曰,下番陳之。泳夏曰,株林·澤陂二章,皆淫亂之詩,無可陳之文義,而孔子曰,關雎樂而不淫,哀而不傷,周南關雎章註,以爲關雎得其性情之正,故樂而不淫,哀而不傷,若以他詩觀之,哀者易至於傷,如澤陂之詩也,樂者易至於淫,如溱洧之詩也。臣則以爲今此陳風,非獨哀至於傷而已,亦有樂至於淫者,陳自大姬好巫覡,其流至於宛丘之流蕩,東門之池東門之楊淫泆,而至於株林則極矣。然則非但澤陂之哀傷,擧其全篇,無非樂而淫哀而傷也。蓋詩出情性,故書曰詩言志,觀其詩則政令得失,風俗之美惡,皆可知矣。非但季札之觀樂,古之善覘國者,必採其閭巷歌謠,而知其國之興替,夫觀政在朝,觀俗在野,其所觀之之法,實無古今之異也。雖有一政之失,而詩可以觀,一事之得,而詩可以知。伏願觀詩之際,勿以書自我自,以三百篇之正變,驗王政之治亂得失,以爲懲創感發,如史氏通萬古之得失,鑑百王之興亡,爲通鑑之義而觀之,則推類體驗之益,自在不言之中矣。上曰,知事陳之。在昌曰,正風變風之義,上下番所奏誠好矣。大抵詩者,本乎人情,其言善者,可以感發人之善心,惡者,可以懲創人之逸志,是故風雅之正變,由乎時世之盛衰。人君能盡勸善懲惡之道,修明敎化,導正風俗,則變者可正,而亂可爲治矣。詩之有關於政治也,如此其緊切矣。上曰,特進官陳之。致應曰,臣別無可陳之文義矣。上曰,參贊官陳之。宜學曰,玉堂上番所奏立紀綱正風俗信賞必罰擧直措枉云者,固好矣,而敎化之本,專在於人君躬行心得之工。是故二南之化,如彼其美者,專由於文王正心誠意之工,薰蒸透徹,融液周偏,自有不能已者,此乃朱夫子之言也。陳國之君,乃不知誠正之學,爲何等物事,惟樂淫佚游蕩之事,則無怪乎風俗之如此也。伏願體文王正心誠意之工,以爲導率之本焉。上曰,今日自止,別無發問處矣。命掩卷,仍命經筵諸臣先退,在昌等退出。又命退,承史以次退出。
辛未五月十四日午時,上御鳳凰亭,召對入侍時,參贊官宋知濂,持詩傳第六卷,檢校直閣徐俊輔,持詩傳第六卷,侍讀官金啓溫,持詩傳第六卷,檢討官李泳夏,持詩傳第六卷,假注書洪周命,持詩傳第六卷,記注官洪宅柱,持詩傳第六卷,記事官朴齊聞,持詩傳第六卷,以次進伏訖。上開卷,命讀,啓溫讀自詩傳大全卷之十一,止白駒四章章六句。上曰,下番讀之。泳夏讀自黃鳥黃鳥無集于穀,止豔妻煽方處賦也。上曰,參贊官讀之。知濂讀自抑此皇父,止讀者詳之。上曰,閣臣讀之。俊輔讀自弁彼鸒斯,止詩之感人如此。上曰,注書讀之,賤臣讀自有饛簋飱,止大東七章章八句。上曰,上番讀之。宅柱讀自四月維夏,止四月八章章四句。上曰,文義陳之。啓溫曰,此二篇所講諸章,卽周室東遷後所作,而平王以前,則政敎大行,王澤下流,風而爲正風,雅而爲正雅。及其政化頹廢,生民塗炭,或流離異國,不得其所者有之,或困於久役,不堪疾苦者有之,於是乎風俗大變,正聲遂亡,其詩乃爲變雅之音,而名之曰幽·厲,百世不能掩其惡焉。今於聖明之世,援引幽·厲之事,極知其不倫,而無若丹朱,古人攸戒,罔念作狂,聖訓昭著,治亂安危之分,其間不能以髮。然則今日聖明之所當戒懼者,固在於制治未亂,保邦未危,而臣下之所當警惕者,亦在於憂治世而危明主。伏願聖明,無曰治安之時,常守兢業之念,雖讀詩之時,推類遐觀,覽祈父之詠,則必曰吾民或有怨於久役,如此詩所指者乎?誦黃鳥我行其野之諸什,則必曰吾民或有不獲其所,如此章所云者乎?以至於節南山以下諸章,亦皆以此觸類,儆戒無虞,則此爲祈永之要道,深留聖念,區區之望也。上曰,下番陳之。泳夏曰,自此篇以下,乃變小雅,與鹿鳴·彤弓等正雅,詩意不同,蓋正小雅,宴饗之樂歌,正大雅,宗廟會同之樂歌。周之盛際,文·武繼興,周·召夾輔,制禮作樂,彬彬郁郁,故有宴饗之禮樂,有朝覲祭祀之禮樂,樂有大·小之異,而用各不同,讀其詩,宛然如見其禮而聞其樂焉。降自幽·厲以後,周室衰替,敎化不行,風俗頹敗,則先王之禮壞矣,先王之樂崩矣,於是乎變雅作焉。其詩有哀怨愁歎之辭,有譏刺詆責之辭,而祭祀朝覲宴饗之儀,無處可見,如小雅之自祈父以下,大雅之自民勞以下是也。我朝聖神相繼,禮樂咸備,重熙累洽,式至今四百年典章文物,煥然可見,太平萬世,永保無疆矣。然而苞桑之戒,易繫有訓,燎髮之喩,昔人有言,聖帝明王,制治于未亂,保邦于未危。今若謂已安已治,而或忽於制治保邦,則是豈居安思危之道乎?然而禮樂之所以存其本,存乎德,左傳曰,禮樂德之則也,苟能常厥德而增益開大之,則禮樂爲其用,可以極天罔墜矣。夫所謂德者何也?大學言明明德,而格致誠正修齊治平,皆明明德之工夫功效也,伏願以此體念焉。上曰,參贊官陳之。知濂曰,臣無可陳之文義矣。上曰,閣臣陳之。俊輔曰,臣亦無可陳者矣。上曰,節彼南山,維石巖巖云者,師尹之事,何所取於山與石也,可以取喩者何限,而必言山石之巖巖者,亦有意義歟?啓溫曰,將言師尹之失道,而先言其位望之高崇,欲言其位望之高崇,而終南適其所見,故因所見積石之高峻,以興師尹之高崇而已,似無別般意義矣。上曰,辟言不言者何義也?啓溫曰,蓋言法度之不見信於王也。上曰,鹿斯之奔,維足伎伎云者何也?啓溫曰,鹿之奔也宜疾,而其舒也伎伎者,欲留其群也,以此而取興於幽王之棄其子也。上曰,先祖匪人,胡寧忍予云者,其以先祖爲匪人者,語似不倫何也?啓溫曰,此蓋痛疾之極,無所歸咎之辭也。上曰,我日構禍,曷云能穀云者,何以謂之構禍也?啓溫曰,禍者害之謂也,蓋言遭害而無以能善也。上曰,日食之理,陰盛陽微,則當食必食,亦有當食而不食者乎?啓溫曰,王者修德,則亦或有當食不食之時云。先儒之言,蓋有如此說者矣。上曰,日食之法知之乎?啓溫曰,臣素昧曆法,不能臆對矣。上曰,亦孔之痗云者,比之於亦孔之哀亦孔之瘁,其言亦有深淺歟?啓溫曰,痗者病也,比之哀字瘁字,其義似較切矣。上曰,庶曰式臧,覆出爲惡云者,當時之天變人離,何若是之甚也?啓溫曰,此正幽·厲之時,而失德最甚,故天變人離,至於如此矣。上曰,無言不疾云者,何謂也?啓溫曰,其言無不痛疾之謂也。上曰,習習谷風,維風及雨,風雨亦有取譬之義耶?啓溫曰,蓋以維風及雨,以興維予與女,而似無他義矣。上曰,缾之罄矣,維罍之恥,何義也?啓溫曰,缾罍之相資,如父母與子之相依,而缾罄則罍恥,以比父母之不得所,爲子之責也。上曰,哀哀父母,生我勞瘁云者,母則固可謂之勞瘁,而於父而言瘁,語似不襯何也?啓溫曰,此蓋統言父母之恩,勞瘁之甚也。上命掩卷,仍命玉堂先退,啓溫等退出。上曰,公事讀奏,知濂·俊輔讀奏訖,命書判付。上曰,注書出去,持孟子第五卷來。賤臣承命出去,持孟子第五卷入。上曰,注書出去,公事持來。賤臣承命持公事入。上命讀奏公事,書判付訖。命退,承史以次退出。
辛未五月十四日午時,上詣崇政殿。專經武臣殿講入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書李永祚·洪周命,記注官洪宅柱,記事官朴齊聞,以次詣閤。時至,左通禮跪啓請外辦。上具翼善冠·袞龍袍,乘輿出興明門。厚常曰,行兵曹判書朴宗來,以身病,未得入來,別侍衛何以爲之乎?上曰,別侍衛,以亞堂代行。出駕前下敎上仍由延光門·崇明門·建明門,入崇政門,詣崇政殿。通禮跪啓請降輿,上降輿陞座,諸臣以次進伏訖。上曰,試官盡爲入來乎?義浩曰,考官金思穆,有身病,未得入來矣。上曰,試官先以已入來者,行禮,可也。贊儀唱試官及應講武臣行四拜禮,考官行護軍李得濟,參考官訓鍊院都正李溏,吏曹參議宋冕載,行副護軍徐鼎輔,宣傳官李勉植,僉知中樞府事申絅,以次行四拜禮訖。上曰,未入來考官,催促,可也。義浩曰,殿座已久,開講時急,而考官未及入來,此是武臣殿講,則雖無文考官,合有變通之道,故敢此仰達矣。上曰,殿講體例,文武無異,不可無文考官,而今番則姑爲權行,可也。命開講,義浩曰,宣傳官許濯,講席出入之際,擧措多錯,行步太慢,萬萬駭然。所當重勘,而本院請推之外,無他可施之罰,何以爲之乎?上曰,從重推考,可也。出擧條上曰,還內後承旨落後,待畢講出榜以入也。贊儀唱禮畢。通禮跪啓請乘輿,上降座乘輿,出崇政門,由建明門·崇明門·延光門,入興明門還內。諸臣以次退出。
上在慶熙宮。停常參,只晝講。
自開東至申時,灑雨下雨,測雨器水深八寸。
宋知濂啓曰,明日常參,經筵,取稟。傳曰,停。
任厚常啓曰,備邊司郞廳來言,今日賓廳日次,而問安相値,不得來會云矣,敢啓。傳曰,知道。
徐俊輔啓曰,行大司憲李直輔,執義宋啓榦,掌令李英發在外,牟達兼,持平姜學濬呈辭,林處鎭未署經,監察茶時之意,敢啓。傳曰,知道。
洪義浩啓曰,卽者吏曹郞廳來言,興陽縣監李垕,兩司當爲署經,而憲府則旣已署經,諫院則行大司諫鄭尙愚,司諫李基崇在外,獻納李憲琦未肅拜,正言金圖遠·李羲準未署經,不得署經云。何以爲之?敢稟。傳曰,一司除署經。
傳于金相休曰,坐直承旨入侍。
任厚常啓曰,新除授濟州牧使趙貞喆,以前任茂長縣監,時在任所,而有除朝辭赴任之命矣。密符則前牧使李顯宅所佩密符傳授,諭書則安寶,使院吏齎傳,何如?傳曰,允。
宋知濂,以奎章閣言啓曰,景慕宮望廟樓,今望奉審無頉之意,敢啓。傳曰,知道。
任厚常,以兵曹言啓曰,卽接東所入直衛將趙榮豐牒報,則御營廳字內武德門東邊宮墻三間許頹圮云,北所入直衛將閔時榮牒報,則訓鍊都監字內武德門西邊宮墻內面二間許缺落云,爲先令紫門監,以杻把子,堅實圍排,樹柵急速修築,而把守軍兵,北二營入直御營軍十五名,西營入直訓局砲手十名除出,限改築間,各其字內,嚴加守直之意,分付,何如?傳曰,允。
任厚常,以御營廳言啓曰,因兵曹草記,武德門東邊宮墻三間許頹圮處,北二營入直軍十五名除出,將官一人率領,限修築間嚴加守直之意,敢啓。傳曰,知道。
任厚常,以訓鍊都監言啓曰,因兵曹草記,武德門西邊宮墻內面二間許缺落處,西營軍十名除出,將校一人率領,限改築間嚴加守直之意,敢啓。傳曰,知道。
同敦寧趙萬元疏曰,伏以,臣昨伏奉敦府除命矣,旣受香身詣闕中,故雖不得不祗肅,少伸叩謝之忱。而第臣本無敦寧,揆以公格,自在當遞,玆敢短章自列,仰瀆崇聽。伏乞聖明,亟命照例遞改焉。臣無任云云。答曰,省疏具悉。疏辭,下該曹稟處。
辛未五月十五日午時,上御龍飛樓。晝講入侍時,特進官閔耆顯,持詩傳第四卷,同知事金魯敬,持詩傳第四卷,參贊官任厚常,持詩傳第四卷,侍讀官金啓溫,持詩傳第四卷,檢討官李鼎秉,持詩傳第四卷,假注書洪周命,持詩傳第四卷,記注官金初燮,持詩傳第四卷,記事官朴齊聞,持詩傳第四卷,武臣行護軍李晩遠,以次進伏訖。上開卷讀前受音一遍,命奏新受音。啓溫讀自檜一之十三,止羔裘三章章四句,仍解釋章句以奏。上讀新受音一遍,命陳文義。啓溫曰,此章蓋刺檜君之逍遙遊宴,不能自强於政治,而細觀此章之旨,則所謂逍遙遊宴者,未必是聲色貨利馳騁弋獵之大者,只是循耳目之細娛,志有所分而已。大抵心不可以二用,故溺於小者,必不能圖大,而將大有爲者,不以小事而忽之,況細娛之屬,究其端則至微,而及其涓涓浸長,則其爲賊天理而滋人欲,莫此爲甚。故古人,有不矜細行終累大德之戒,而有志於學問者,莫不先致力於善惡之幾,於善幾則扶植之,於惡幾則遏絶之,此聖學省察之工夫,而尤爲人君之所當戒也。伏覩臨御以來,內無聲色貨利之娛,外無馳騁弋獵之擧,中外聽聞,莫不欽仰,而易放者人心也,難制者私意也。萬有一或所忽於疏節之間,不加省察,則其爲有害於大德,當如何哉?臣非敢以此仰疑,而有則改之,無則加勉,卽亦三省之工。伏願常加體察,雖於燕閒幽獨之中,常存戒愼恐懼之念,以盡聖學之極功焉。上曰,下番陳之。鼎秉曰,檜君好潔衣服,而逍遙遊宴,此所謂國家閒暇般樂怠遨者也。書曰,無敎逸欲有邦,兢兢業業,一日二日萬機,爲君之道,若是其勤且勞也,萬幾之中,豈有逍遙遊宴之暇乎?人君能如大禹之一餽十起,文王之不遑暇食,則享國長久,福祿無疆矣。或如太康之十旬不返,穆王之周遊天下,則其國危亂,而災禍立至矣。此所謂禍福無不自己求之者,易曰,履霜堅氷至,檜國危亡之兆,已見於檜君遊宴之時矣,故詩人見其逍遙遊宴,而至於勞心忉忉,中心是悼,此可謂知幾之君子矣。國之安危,係乎君之勤怠,以今視古,宜有鑑戒之道矣。上曰,同知事陳之。魯敬曰,上番以自强二字仰奏者,極爲好矣。人君若能自强,則奮勵振作,而可以有爲,不能自强,則委靡偸情,而終爲自棄矣。然而自强之道,不但用之於政令事爲之間而已。先於燕閒幽獨之中,用之克己治心之工,則天理日明,人欲日消,君德之大本立矣。如羔裘遊宴之事,無足慮矣。上曰,特進官陳之。耆顯曰,上下番及知事之所奏已盡,臣別無可陳之文義矣。上曰,參贊官陳之。厚常曰,臣亦無可陳之文義矣。上曰,此章自止,別無發問處矣。命掩卷,仍命經筵諸臣先退,耆顯等退出。王大妃殿進御枳梗二陳湯,依前方五貼製入事。出榻敎又命退,承史以次退出。
辛未五月十五日酉時,上御鳳凰亭,坐直承旨入侍時,右副承旨愼宜學,假注書洪周命,記注官李仁迪,記事官朴齊聞以次進伏訖。上曰,無公事乎?宜學曰,無矣。命退,承史以次退出。
上在慶熙宮。停常參·經筵。
上詣右文閣,入齋室後,內閣·政院·玉堂·藥房口傳問安。答曰,知道。
愼宜學啓曰,明日常參·經筵,取稟。傳曰,只夕講。
徐俊輔啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
任厚常啓曰,禁衛營將官來言,今日本營軍兵,日次私習云矣,敢啓。傳曰,雨勢如此,今日停止。
任厚常啓曰,御營廳將官來言,今日本廳軍兵,日次私習云矣,敢啓。傳曰,知道。雨勢如此,今日停止。
任厚常啓曰,左副承旨宋知濂,今日不爲仕進,卽爲牌招,何如?傳曰,允。
徐俊輔啓曰,行大司憲李直輔,執義宋啓榦,掌令李英發在外,牟達兼,持平姜學濬牌不進,林處鎭未署經,監察茶時之意,敢啓。傳曰,知道。
以掌令牟達兼,持平姜學濬牌不進罷職傳旨,傳于徐俊輔曰,只推。
獻納李憲琦啓曰,臣資性愚鈍,言議拙訥,淸朝耳目之任,萬不近似,而納言新除,忽下於夢想之外。天牌荐降,怵畏義分,雖不得不冒沒出肅,而第臣於合啓中,有私義之不可聯參者,在前如臣情地,擧皆引避蒙遞。今臣處義,宜無異同,以此情踪,其何可一刻晏然於臺次乎?請命遞斥臣職。答曰,依啓。
傳于宋知濂曰,在院承旨入侍。
洪義浩啓曰,明日大駕詣社稷,入齋室後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
傳于任厚常曰,出宮門路,以廣達門爲之。
宋知濂啓曰,明日社稷親行報謝祭齋戒,再明日動駕相値,視事頉稟之意,敢啓。傳曰,知道。
吏曹口傳政事,以吳載紹爲分內局提調。
傳于宋知濂曰,召對爲之。
傳于宋知濂曰,再明日還宮時,當詣眞殿展拜,該房知悉。
宋知濂啓曰,今十八日社稷親行報謝祭祭文,當爲製進,藝文提學韓晩裕,卽爲牌招,何如?傳曰,允。
宋知濂啓曰,藝文提學韓晩裕牌不進推考傳旨,今方捧入,而親祭祭文製進,一時爲急,如是違牌,事甚未安,更爲牌招,何如?傳曰,弘文提學牌招。
宋知濂啓曰,弘文提學曺允大牌不進推考傳旨,今方捧入,而親祭祭文製進,一時爲急,如是違牌,事甚未安,更爲牌招,何如?傳曰,允。
宋知濂啓曰,弘文提學曺允大再牌不進推考傳旨,今方捧入,而親祭祭文製進,一時爲急,如是違牌,事卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
宋知濂啓曰,明日動駕,兩司侍臣當爲備員,除在外·未署經外,呈告人員,竝待開門牌招,何如?傳曰,允。
傳于宋知濂曰,發遣吏郞,諸執事淸齋與否,摘奸以來。
宋知濂啓曰,左右史不可不備,別兼春秋李光文·洪敬謨·李紀淵,竝卽牌招,以爲推移入直之地,何如?傳曰,允。
兵曹口傳政事,副司果單李紀淵。
以禁漏明日出宮時刻單子,傳于宋知濂曰,今番則刻嚴安徐,單嚴擧行。
宋知濂,以禮曹言啓曰,社稷報謝祭親行時,自上逮至諸祭官,例有散致齋之禮,而今此社稷報謝親祭,只隔二日,散致齋,勢未及如例磨鍊,自今日,殿下致齋一日於正殿,一日於齋所,諸祭官及近侍之官應從升者,自今日,致齋一日於本司,一日於祭所,陪祭百官諸衛之屬守衛壝門者,各於本司,淸齋一宿事,知委,何如?傳曰,允。
任厚常,以都摠府言啓曰,今五月十八日社稷報謝祭親行時,侍衛·寶劍·守宮,當爲備負,而副摠管韓致應,以漢城府左尹導駕,張鉉宅受由在外,都摠管曺允大呈辭,副摠管鄭晩錫有身病,一員未差,無以備員。令政院稟旨變旨,仍令該曹,卽爲口傳差出,待下批牌招,以爲備員侍衛之地,何如?傳曰,許遞。
兵曹口傳政事,以沈能建爲都摠管,金履永·李肇源·李壽咸·張鉉宅爲副摠管。
任厚常,以都摠府言啓曰,今五月十八日社稷報謝祭親行時,侍衛·寶劍·守宮,當爲備員,而都摠管沈能建差祭,副摠管李肇源·金履永·張鉉宅在外,李壽咸有身病,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。許遞。
洪義浩,以義禁府言啓曰,明日擧動時,各差備都事,當爲備員,都事韓光衍遷轉之代,令該曹口傳差出,以爲分排之地,何如?傳曰,允。
吏曹口傳政事,以任魯爲禁府都事。
任厚常,以兵曹言啓曰,今五月十七日武臣堂上朔試射試官望,纔已受點,而動駕相値,不得爲之之意,敢啓。傳曰,知道。
任厚常,以兵曹言啓曰,宗廟報謝祭時,守門當爲塡差,而本曹郞廳及都摠府郞廳·五衛將,排擬無路,依定式堂上軍職,堂下前銜武臣,代差以入,而前佐郞具載豐,時無職名,口傳付軍職,何如?傳曰,允。
任厚常,以兵曹言啓曰,明日動駕時,五營隨駕,依例全數磨鍊事,命下矣。訓局當爲先廂,而後廂以何營磨鍊乎?敢稟。傳曰,摠戎廳率訓局軍五哨,爲後廂厢,可也。
洪義浩,以吏曹言啓曰,今此社稷報謝祭祭官中,時無職名人員,令該曹,口傳付軍職,何如?傳曰,允。
宋知濂,以禮曹言〈啓曰〉,卽接崇陵別檢所報,則昨日大雨後,本陵陵上曲墻外左邊汰缺,長爲四十二尺,廣爲三十五尺許云矣。陵上至近之地,有此汰缺之患,誠甚悚然,而此與內面頹圮有異,慰安奉審之節,依定式不爲磨鍊,待快晴擇日下送,令本陵官員兼監役,從便修改事,分付,何如?傳曰,允。
金相休,以奉常寺都提調·提調意啓曰,東耤親籍田所種大麥打作,則所出爲五石六斗,小麥打作,則所出爲十二斗之意,敢啓。傳曰,知道。
吏曹啓自,粘連觀此同知敦寧府事趙萬元上疏,則以爲臣本無敦寧,揆以公格,自在當遞,照例遞改亦爲白有臥乎所,旣無敦寧,則揆以公格,當爲許遞是白乎矣,宰臣所帶遞仍當否,臣曹不敢擅便,上裁,何如?判付啓。依回啓施行爲良如敎。
禁府啓目,粘連向前李在嵩亦,身爲郞官,帳殿出入之際,行步遲緩,事極可駭,以此照律,何如?判付啓。依允。又啓目,粘連向前李堯憲亦,將臣之除拜閫任,固不當逡巡辭免,而飭敎之下,謂有身病,終不承膺,事體所在,誠甚駭然,以此照律,何如?判付啓。依允。又啓目,粘連向前成龍彦亦,該鎭年事,雖値歉荒,停餘餉還,不能準捧,論以糴法,有難參恕,以此照律,何如?判付啓。依允。又照目,粘連承政院假注書沈湜·金逸淵等矣本府議啓內,職在史官,擅離班次,咫尺駕前,不卽待令,事極可駭,竝只以此照律,罪各笞五十收贖,解見任別敍,私罪。奉敎依允爲旀,沈湜段,功減一等,金逸淵段,功議各減一等爲良如敎。
徐俊輔,以義禁府言啓曰,保放罪人李堯憲,還囚議處以入,而病勢一向危劇云,仍爲保放之意,敢啓。傳曰,知道。
行吏曹判書曺允大疏曰,伏以,宸誠仰格,天心底豫,商林甘霈,方及數千,魯野蘇枯,憂紓九重,歡忭之忱,小大同然。仍伏念臣於日前,猥控一疏,仰暴情病之實,冀蒙體諒之恩,而只緣誠意淺薄,言辭拙訥,兪音終靳,庚牌荐降。臣於是,情窮勢迫,逃遁不得,且値避殿憫旱之時,致煩酬應,尤涉唐突,遂不免冒沒出肅,一再行政,此蓋怵畏義分,萬不獲已而然。豈或謂情勢已伸,疾病可强,而憑恃寵靈,揚揚爲盤礴之計也?自顧素心,益覺慙悚,當初遭罹,旣在銓任,則伊後處義,東西惟均。臣雖迫於嚴命,黽勉暫出,若其難冒之情,庶幾俯諒,臣不敢更事煩瀆,而第臣病情,實有所不可自力者。臣本稟質虛脆,疾恙侵尋,桑楡旣迫,蒲柳早衰,其諸般膏肓之症,有難枚擧,而就中風邪肆孽,頭目眩轉,痰濕流注,肢節麻痺,居常呻囈,無日不病。而去夏持被於周廬也,風氣猝發,右體不仁,屈伸無路,作一籧篨,床笫轉側,必倩傍人,朝夕匙箸,亦替左手,此卽一府之所共見也。擔舁還次,百方療治,數月尸居,僅得生路,而自是以後,榮衛漸鑠,精力益消,形骸崚嶒,便成土木,神思迷暈,若墜煙霧。雖以阿睹所患言之,一病沈淹,八年貞痼,外臉浮高,內睛酸痛,不陽而羞明,無風而冷淚,深室閉睫,無異矇瞽,如或忍疼强視,披閱文字,則纔過數行,赤膜盈眶,沙攪棘刺,叫楚難當,飾巾視蔭,生意都盡。而但節序互換,劇歇無常,有時强策,氣息僅存,則人或未諒,謂若無故,除非華·扁之望而知之者,誰悉其源委之深重,症情之危惡也?以是之故,自分癃廢,疾痛必呼,陳情辭官,乞蒙長暇,尋單呈告,冀獲調治,前後控訴,不啻屢遭,非敢以假飾之說,仰煩於君父之前,則伏惟聖上,亦想俯燭垂憐。而昨者蘄免,未承允可,豈日月之明,猶有所遺照於狗馬賤疾耶?臣情到此,吁,亦窮且慽矣。且念天官長席,爲任自別,周官九職,冢宰尤重,苟非望實俱隆厭服有素,鑑識足以進退賢愚,風裁足以激揚淸濁,則莫宜居之。如臣之百無肖似,最居人下者,雖在少壯之時,不堪佐貳之末,而到今衰朽日甚,疾病日痼,神識昏聵,殆歿省覺,昨見之人,今未辨別,朝聞之言,夕已忘却,尋常散政,尙多顚錯。況此大政,一歲之內,只得再行,百僚奏績,八方拭目,雖使才猷素著心眼俱明者當之,猶且逡巡却顧,恐難容易承當。而以臣病狀,叨此重任,其可酬接人客,檢閱政案,稱停錙銖,平允物情,毋孤我聖上委寄之盛眷也哉?形之不逮,臣實自悼,今若强所難强,冒據匪據,則將見其蚊虻負山,駑駘服乘,顚踣之至,理必無幸,臣身狼狽,固不足恤,其仰累則哲之明,俯失中外之望,誠非細故。顧何敢養疾蹲仍,瘝職曠務,不思所以仰首鳴呼,早請變通,以自陷於僨誤銓衡之科乎?玆不避煩猥,披瀝血懇,疾聲申籲於閔覆之天。伏乞聖慈,特垂矜念,亟遞臣所帶選部之任,仍賜長暇,得以歌詠聖澤,優游餘生,而使重務無廢,私心獲安焉。臣無任云云。答曰,省疏具悉。卿之疏辭過矣,勿辭行公。
行護軍金基厚疏曰,伏以,臣卽一至庸極陋,百無肖似之賤品耳,依日月之光,受濯龍之戒,早從蔭調,屢典州府,至被特恩,陞廁緋玉,頂踵毛髮,莫非兩聖朝陶甄之餘,涯分踰矣,榮寵極矣。居常凜惕,如集于木,不意玆者摠戎新命,忽下於千萬夢想之外,驚遑震越,五內失守。召牌之下,不敢逡巡,深夜趨承,冒沒受符,廉隅之虧喪,擧措之唐突,已無可言,而顧此職任,自古難愼,豈可不擇人器而輕授者哉?掌北城經理之重,專畿輔管轄之寄,與聞廟謨,列爲四營,若非文武才具,爲朝端所推,則必待從事弓馬,曉解韜鈐,歷試鎭閫而後,始可擬議。臣何嘗有是乎?第念臣家,世受國恩,自高祖臣錫翼以來,及臣父臣叔四世五將,皆以椒掖之同氣與叔姪之親,特蒙恩畀,而今臣人器則有懼其忝先,地處則稍異於視前,於是乎歷屢日而踧踖愧煌,益不知自措也。臣何敢以冒昧一出,靦然自居,不知所以披瀝陳懇,冀回天聽乎?且況臣自春間,重嬰奇疾,脚腹浮腫,癬痂遍體,屢朔沈綿,近雖脫危,餘症進退,劇歇無常,賓對出入,校吏延接,時月之內,實無自强之望。固知辭巽之極涉猥越,而情病所迫,玆不得不疾聲呼籲於仁覆之天。伏乞聖明,特垂哀憫,將臣新除職名,亟許鐫改,所授濫資,竝命還收,俾公器無䙝,私分獲安,千萬幸甚。臣無任云云。答曰,省疏具悉。卿其勿辭行公。
辛未五月十六日辰時,上御隆武堂。在院承旨入侍時,左副承旨宋知濂,右副承旨愼宜學,同副承旨徐俊輔,假注書李永祚·洪周命,記注官李仁迪,記事官朴齊聞,以次進伏訖。上曰,公事讀奏。知濂讀奏公事。上曰,判付書之。知濂書判付訖。上曰,祈雨祭後,過三日不得雨,則不行報謝祭,雖是前例,而以禮言之,誠甚未安。若於三日內,雖未得雨,或四日五日之間降雨,則豈可以不行報謝乎?上命書傳敎曰,惟天惟祖宗,默佑陰騭,喜雨多降,三農恰慰,足可以保春間枯萎之苗。心焉懽悅,不可形喩,於廟於社,報謝告喜之擧,不容少緩。明日當躬詣社稷,親行省牲·省器及肄儀,再明日仍行親祭,宗廟則遣大臣攝行,該房知悉。今日當詣右文閣齋宿,侍衛以入直磨鍊,雲寶劍置之。明日待衛,以大駕及五營隨駕,依例全數磨鍊。知濂曰,今日齋宿,承旨當爲備員,而行都承旨洪義浩,左承旨金相休不爲仕進,右承旨任厚常式暇出去,所當牌招,而拘於廳規,不得請牌,何以爲之乎?上曰,牌招,可也。出擧條命退,承史以次退出。
辛未五月十六日申時,上詣右文閣。齋宿入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書李永祚·洪周命,別兼春秋洪敬謨,記事官李龍秀,以次詣閤訖。通禮跪啓請外辦。上具翼善冠·袞龍袍,乘輿出興泰門·顯謨門·廣達門,入金商門·寧善門·正兌門,詣右文閣,諸臣以次詣閤。
辛未五月十六日申時,上御右文閣。召對入侍時,參贊官宋知濂,持詩傳第七卷,檢校直閣徐俊輔,持詩傳第七卷,侍讀官金啓溫,持詩傳第七卷,檢討官李鼎秉,持詩傳第七卷,假注書洪周命,持詩傳第七卷,記注官李仁迪,持詩傳第七卷,記事官朴齊聞,持詩傳第七卷,以次進伏訖。上命開卷讀之。啓溫讀自詩傳大全卷之十三,止懷允不忘賦也。上曰,下番讀之。鼎秉讀自鼓鐘喈喈,止詩傳大全卷之十五。上曰,參贊官,復自此卷之首讀之。知濂讀自詩傳大全卷之十三,止未敢信其必然也。上曰,今日則文義除之。命掩卷,仍命玉堂先退,啓溫等退出。又命退承史·閣臣,以次退出。
上在社稷,停常參·經筵。
大駕詣社稷,入幕次後,內閣·政院·玉堂·藥房口傳問安。答曰,知道,入齋室後,內閣·政院·玉堂·藥房口傳問安。答曰,知道。
王大妃殿·惠慶宮·嘉順宮,遣承旨朝夕問安。答曰,知道。
任厚常啓曰,來二十一日朝參日次,而顯隆園忌辰祭正日相値,頉稟之意,敢啓。傳曰,知道。
宋知濂啓曰,來二十一日輪對日次,而顯隆園忌辰祭正日相値,頉稟之意,敢啓。傳曰,知道。
任厚常啓曰,司僕寺內乘,來言捲簾,取稟,傳曰,捲三面。
宋知濂啓曰,禮貌官來言,百官稟旨就次,傳曰,知道。
愼宜學啓曰,臣以王大妃殿·惠慶宮·嘉順宮問安,進去下直之意,敢啓。傳曰,知道。
兵曹口傳政事,以金履度爲都摠管,以李存秀·閔命赫·韓致應·吳載重爲副摠管。
右副承旨愼宜學書啓,臣承命馳詣宗廟,罇所奉審則無頉,祭物祭器祭井看審則精㓗,諸執事進排官摘奸則無頉是白遣,臣則仍留享所,待將事畢,復命之意,敢啓。傳曰,知道。
傳于任厚常曰,右議政與稟事堂上入侍。
傳于宋知濂曰,右副承旨,馳詣宗廟,奉審摘奸以來。
洪義浩啓曰,王大妃殿·惠慶宮·嘉順宮夕問安,何承旨進去乎?敢稟。傳曰,同副承旨進去。
徐俊輔啓曰,臣以王大妃殿·惠慶宮·嘉順宮夕問安,進去下直之意,敢啓。傳曰,知道。
洪義浩啓曰,吏曹郞廳來言,臺諫有闕,政事,取稟。傳曰,當日爲之。
洪義浩,以禮曹言啓曰,卽接社稷署所報,則今此親祭時,本署令當爲備員,而令柳仁根,當日政移拜獜蹄縣監云,卽令該曹,以在京無故人口傳差,代以爲備員擧行之地,何如?傳曰,允。
有政。吏批,行判書曺允大進,參判李存秀進,參議宋冕載服制,行都承旨洪義浩進。以任璞爲獻納,金基厚爲同敦寧,李允謙爲修撰,金喆淳爲漢城主簿,李畹秀爲司饔主簿,尹致赫爲楊口縣監,柳仁根爲獜蹄縣監,李海魯爲社稷令。
兵批,行判書朴宗來進,參判金孝建病,參議鄭景祚守宮,參知權烒隨駕,右承旨任厚常進,同知單金仁國,平安兵使單李海愚仍任事承傳,護軍單趙萬元,副護軍金魯應,副司直單李憲琦。
洪義浩啓曰,明日王大妃殿·惠慶宮,嘉順宮朝問安,何承旨進去乎?敢稟。傳曰,右副承旨進去。
以持平姜學濬牌不進罷職傳旨,傳于宋知濂曰,只推。
洪義浩,以備邊司言啓曰,各道新除授閫帥守令,尙未辭朝,閫帥則差代有日,夫馬多弊,守令則得雨之後,民事尤急,竝令明日辭朝,催促赴任,何如?傳曰,允。
洪義浩,以議政府左右相意啓曰,檢詳李光文,以別兼春秋,違牌坐罷矣。檢詳連値事故,謚望署經,尙未及爲之,而今因他職坐罷,姑爲仍任,以爲開坐擧行之地,何如?傳曰,允,敍用。
辛未五月十七日卯時,上詣社稷,報謝祭擧動入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書李永祚·洪周命,別兼春秋洪敬謨,記事官李龍秀,檢校直提學李存秀以次侍立,時至,通禮跪啓請外辦,上具遠遊冠·絳紗袍,乘輿出正兌門·寧善門,至金商門外,通禮跪啓請降輿乘輦,上降輦乘輿由建明門,出興化門,仍進發由夜晝介路,至社稷大門外,通禮跪啓請降輦乘輿,上降輦乘輿,左右通禮前導,由東門以入,詣齋室,諸臣以次詣閤,省牲省器時至,通禮跪啓請外辦,上出齋室乘輿,至神門外降輿,步詣壇內,省牲省器如禮訖,仍命肄儀如儀訖,上出神門,仍詣大次,諸臣以次詣閤,少頃,通禮跪啓請外辦,上出大次,至神門外乘輿,還入齋室,諸臣以次詣閤。
辛未五月十七日申時,上詣大次,右議政與稟事堂上入侍時,行都承旨洪義浩,左承旨金相休,右承旨任厚常,左副承旨宋知濂,同副承旨徐俊輔,假注書李永祚·洪周命,別兼春秋洪敬謨,記事官李龍秀以次侍立訖,上具翼善冠·袞龍袍,乘輿出齋室,至神門外降輿,步詣大次,上曰,稟事堂上來待乎?義浩曰,在外堂上未及入來,右議政金思穆來待矣。上曰,先爲入侍,思穆進伏,上曰,右相進前,思穆曰,炎熱漸極,連日勞動,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。思穆曰,甘霈盈尺,八路均洽,不勝欣幸矣。上曰,今番降雨,無不足之難乎?思穆曰,川渠漲溢,高低普洽矣。上曰,奏事,思穆曰,臣以享官入來,倉卒別無可奏之事矣。上曰,諸宰無來待者乎?思穆曰,在外諸宰臣今方指揮,而未及入來矣。上曰,稟事堂上催促入來,上曰,大臣若無可奏之事,先退,可也。思穆退出,上曰,在外堂上,若未及入來,在內堂上,先爲入侍,禮曹判書金履翼進伏,上曰,進前奏事,履翼曰,臣別無可奏之事矣。上曰,先退,履翼退出,上曰,諸宰若有可奏之事,卽爲入奏,若無可奏之事,自外退去,可也。義浩曰,諸宰臣俱無入奏之事云矣。上曰,諸宰俱爲退去,上曰,日氣甚熱而陰濕,侍衛軍兵,能無病苦乎?承旨,宣傳官出問以來,上入大次,諸臣以次詣閤。
上在慶熙宮,停常參·經筵。
巳時午時,日暈,自人定,至十九日開東,灑雨下雨,測雨器水深二寸二分。
內閣·政院·玉堂·藥房,朝廷二品以上,六曹堂上經宿口傳問安。答曰,知道。
王大妃殿·惠慶宮·嘉順宮,遣承旨問安。答曰,知道,詣昌德宮後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
金相休啓曰,明日常參·經筵,取稟。傳曰,停。
任厚常啓曰,司僕寺內乘,來言捲簾,取稟,傳曰,捲三面。
愼宜學啓曰,臣以王大妃殿·惠慶宮·嘉順宮問安,進去下直之意,敢啓。傳曰,知道。
傳于宋知濂曰,諸司預備。
備忘記,全羅右水使柳相燁,黃海水使尹範益下直,各長弓一張,長箭一部,片箭一部,筒兒一箇賜給。
傳于宋知濂曰,別講爲之。
傳于宋知濂曰,坐直承旨入侍。
宋知濂以奎章閣守宮檢校提學意啓曰,夜間閣內無事之意,敢啓。傳曰,知道。
宋知濂,以弘文館言啓曰,新除授修撰李允謙,卽爲牌招察任,何如?傳曰,允。
徐俊輔,以右邊捕盜廳言啓曰,本廳從事官李光逵,身病猝重,勢難察任,改差,何如?傳曰,允。
領府事李時秀箚曰,伏以宸誠仰格,甘澍普洽,社壇親祼,鑾蹕穩旋,忭祝之情,朝野惟均,伏念臣自前秋重病以後,雖喫着寢處,强比恒人,而神精內爍,形貌外凋,累累然遂成癃廢樣子,加之痰眩宿症,乘虛闖肆,每當發作之時,便一僵尸,時日之間,如是者屢,又於四五日前,濕熱感觸,宿食滯閼,氣壅痰升,眩復大發,較之前番,不啻數倍,始則頭疼如撞柱,眼暈如旋磨,殆將頃刻昏窒,雜試疏攻,僅得少定,而非睡而瞑,不食思嘔,語久則氣渴,立久則身仆,閉戶擁衾,昏昏終晷,日前起居之班,旣未趨簉,且況親行報謝,何等盛擧,値此蒸炎,徹曉勞動,凡百有位,莫不駿奔,而臣獨息偃在床,慢若無知,闕禮虧分,實合大何,伏忱惶霣,靡所容措。伏乞聖明,亟降威罰,以警具僚,以安賤心焉。取進止。答曰,省箚具悉卿懇。愼節奉慮,多般未參何傷,卿其勿辭,安心調理,仍傳于宋知濂曰,此批答,遣史官傳諭于領府事。
全羅監司李相璜疏曰,伏以臣之叨殿南服,歲行一周,本以闇拙之姿,遽値艱虞之會,道內虛耗,經一怯運,來頭蘇完,姑且無論,滿目災荒,從而荐臻,環湖沿幾十萬生靈之僅能收拾於流離死亡之餘者,又不免有朝暮溝壑之慮,臣實茫然四顧,無策可展,惟有仰成於朝家,而乃殿下,眷顧南民,昕夕於是,苟可以濟此南民,則常典之有無而不暇顧,國計之贏詘而不遑恤,蠲蕩停免之恩,夐越千古,繼又發廩而賑之,無德不施,無隱不軫,爲南民者,姑得有今日,而毛髮皆殿下賜也。霈澤所被,生意漸敷,已見因糧於麥,而坑坎袵席,前後殊觀,如是者夫豈臣始慮之所敢到,而亦豈南民始望之所能及哉?非但一路髫白,提携相告,生死肉骨,愛戴攢祝而已。臣亦忝在官守,與有榮感,喜極涕霣,不知所云,殿下之憂恤南民,俾有以慰安支存者,若是其周且懇到,與天無極,而若臣職分之所當爲,則實無一分稱塞,目下事情,只是憑伏王靈,保有若干民命而已。外此百爲,罔非臣罪,措處昧方,而頭緖之糾棼者,緣臣益紊,彈戢無威,而紀綱之隳壞者,緣臣益弛,蠲恤之德意,則不無未究下之慮,典守之公簿,則擧多徒擁虛之歎,吏奸日滋,民生日瘁,漏船中流,傾敗在卽,而奈臣智力昏綿,無術救正,沁泄悠泛,處若安常,殿下所以命臣往欽者,聖意豈亶然哉?一事二事,無事不僨,爲臣之計,惟有遄被刑章,庶可少贖愆殃,而亦朝家官人之政,有不容虛冒苟假,任其瘝闕,重貽累於民國也決矣,臣方悉臚釁負,恭俟譴何,更有冒瀆,極知僭猥,然閔覆之仁,物無不遂,疾痛之呼,人所常有,臣何敢獨自阻於大化之下哉?臣生而稟賦虛脆,不比平人,間又喪威震剝,重嬰奇病,羸尫頓綴百骸俱病,而眩渴兩祟,尤爲必敗之兆,苟或勞費心力,稍過分數,則輒見增苦,無以支持,而自臣涖此,憂虞百端,才短識淺,固無猷爲,然荒政之所係,而心思不得不勞,公牒之相仍,而力氣不得不費,勉强延捱,逾歷幾月,而病益不可爲矣。頭目則每苦旋轉,喉吻則尙患焦燥,日甚一日,神枯精散,閉眸而不敢向明,指口而惟有索飮,奄奄床玆,今且數旬,而雖欲忍死强起,略省一事,實不可得,常歲湖南,猶稱殷劇,一日曠衙,其害立見,沈災餘事務,叢集雲委,排撥之難,有倍常歲乎?苟係偶然疾恙,可以遄得良已,亦何敢輒事煩凂,自占便宜,而臣之此祟,積有源委,轉輾至斯,如水就下,畢竟無幸,實有是慮,而假使徼惠於君父,復尋生路,蓋亦非時月之所可必,南事棼如,由臣擔閣,一月二日,杳不知期,病思熲熲,固在首邱,而每念到此,尤增惶怩,呻囈所發,傍人爲戚,玆不得不瀝血陳籲,仰首祈哀,惟聖慈,諒燭而矜愍之,將臣見帶藩任,特許鐫改,俾幸公私,仍治臣瘝廢瀆擾之罪,以爲不職昧分者之戒焉,臣不勝涕泣懇祝之至云云。答曰,省疏具悉。卿之病狀如此,所請特爲許施。
楊州牧使徐有望疏曰,伏以臣猥以無似,忝叨州牧,已過周歲,無一善狀,夙夜懍惕,如負大何,而重以荐歉之餘,又遭亢旱,麥旣無秋,秧亦向晩,黍粟豆太,種不出土,民情遑急,闔境嗷嗷,溝壑之憂,迫在朝暮,幸玆一霈,得自宸誠之攸格,四野均霑,三農胥悅,方枯之秧,陸績移揷,始播之種,一齊萠芽,而已無可及者,兩麥與耳牟耳,來頭穡事,庶幾有終,而目下民憂,猶復如初,齊棠欲發,則新舊蓄積,見存無幾,粱粟請移,則隣近州縣,被災殆遍,晝思夜度,計無可施,而抑有一策,可以救旬月之急者,敢此仰陳焉。臣竊伏惟念北漢管城倉儲留楊州所納軍餉米己巳·庚午二年條,摠計八千石,向因道臣之啓,請得舊陳米二千石,以錢參半,分給願受之民,而舊陳之穀,已盡於度支之區劃,遺在無多,以己巳條中千餘石,代充其不足之數,餘者尙爲七千石,其中二千石,乃是楊民來春之當受者也。目今饑饉荐臻,接濟無策,先得此穀,沾丐涸轍之鱗,則其爲升斗之水多矣。竊計本州入籍之戶,合爲一萬二千八百六十有五,男女人口,無慮六萬有餘,稍能自食者,不過十之一二,而外此則類多飢羸困窮,朝不謀夕之民,就其中有親戚隣里可以假貸者,有牛馬四産可以典賣者,竝無論精抄約選,鶉衣鵠形,顚連垂死之類,少不下三之一,顧今兩麥,雖不成實,秋牟尙有稍熟去處,在在殺靑,苟延時日之命,而亦幾次第垂盡矣。及夫七八月之間,舊穀旣沒,新穀未生,公私赤立,甁罌俱空,旬還幾畢,戶多絶火,三務方殷,人無見糧,到此地頭,有死而已。于斯時也,如得二千包之穀,約略分給,挨過數月,賴天之靈,秋稼向熟,可以漸就生路,待明年捧糴時,一體收捧,則在朝家不失元敎,於楊民實爲大惠,爲今之計,無出於此,而或恐有司之臣,以二留一分之常法,有所持疑耳。惟今之旱,係是非常之災,不有非常之典,無以濟斯民捐瘠之急,豈可膠守常法,立視其死而莫之救乎?矧玆所請之穀,要之斯民口吻中物,而猶之予民也。緩急之間,死生係焉。餉穀斂散,雖有定限,來春之所予者,予之今日,不過半年之差先耳。獨不可少加闊狹於其間,使濱死之民,獲蒙再生之澤乎。猶有議者曰,今日之事,誠急矣。其於來年何,其言似矣,而抑有不然者,如待來年,饑民之死者殆半,而幸而不死,亦將散而之四矣。雖有粟,誰得以食諸,此眞所謂今年自家雪裏凍殺,不知明年甚人喫大椀大托耳。事有甚急而不可少緩者,朱文公之論,可謂深切著明矣。竊惟仁覆之天,固已惻然垂念於斯,不待臣言之畢,而猶且覼縷而不知止者,誠以民命之所係,稍緩則不濟事耳。抑又念城餉之爲畿民切骨之弊,道臣之疏,業已悉陳,天日之鑑,亦旣俯燭矣。其在平歲,擧皆疾首蹙頞而不肯受,如視鉤吻烏喙殺人之物,而以若不願之常情,顧乃急於救死,惟恐不得,如渴者之求飮,不擇水味之辛甘,其勢可謂亟矣。其情亦云慽矣。伏願殿下,下臣此章于廟堂之臣,俾卽稟處,亟賜明命焉,臣奉職無狀,俾民受災,仰貽聖慮,死有餘罪。臣無任云云。省疏具悉。所請,令廟堂從長稟處。
社稷報謝祭親行敎是時,亞獻官右議政金思穆,終獻官永明尉洪顯周,進幣爵酒官行吏曹判書曺允大,奠幣爵酒官工曹參議吳淵常,薦俎官兼戶曹判書沈象奎,禮儀使禮曹判書金履翼,典祀官奉常正李垿,壇司令孫錫祉,壇上執禮禮曹參議金履載,壇下執禮司成洪大浩,執尊宗簿正趙民和,副司果洪命周,修撰李鼎秉,副修撰李泳夏,大祝副司果朴宗琦·曺鳳振·鄭魯榮,副校理鄭元容,祝司副司果尹致謙·申在植·李儒象·柳鼎養,齋郞副司果李沆·洪起燮,持平林處鎭,典籍朴鳴和,捧俎官戶曹正郞金鋼,戶曹佐郞朴齊顔,尙衣僉正朴宗球,副司果李敬魯,漢城庶尹尹毅東,漢城主簿金喆淳,敦寧判官金基豐,工曹佐郞李遠揆,工曹正郞李一榮,司宰主簿沈能定,漢城主簿李和淵,掌樂主簿金萬鍾,盥洗位禮曹佐郞閔英世,宗簿主簿韓錫倫,爵洗位典簿邊始暹,典籍趙,亞終獻盥洗位禮曹正郞陳錫周,掌牲令典牲判官閔致成,協律郞掌樂正李錫祜,贊者引儀安聖謩·李儀朝,謁者引儀方禹矩,兼引儀金濟運,贊引兼引儀吳俊誠·玄雲瑞,祭監監察全熙龍·黃䆃。
辛未五月十八日子時,上詣社稷,報謝祭親祭入侍時,行都承旨洪義浩,左承旨金相休,右承旨任厚常,左副承旨宋知濂,同副承旨徐俊輔,假注書李永祚·洪周命,別兼春秋洪敬謨,記事官李龍秀,檢校直提學李存秀,以次侍立。時至,左通禮啓請外辦,上具冕服,出大次,步詣壇內,就板位行四拜禮,詣盥洗位盥洗訖,詣壇上國社神位前,三上香,進幣獻酌,大祝讀祝訖,詣后土氏國稷后稷神位前,行禮如初訖,降復位,亞獻官,終獻官行禮如儀訖,上詣飮福位,飮福受昨訖,降復位,行四拜禮,徹籩豆訖,復行四拜禮,詣望燎位燎訖,通禮告禮畢,上出神門,還入大次,上曰,親祭罷後,問安勿爲之。出榻敎少頃,通禮跪啓請外辦,上出大次,至神門外,乘輿還入齋室,上曰,入齋室後,問安勿爲之。出榻敎諸臣以次詣閤。
辛未五月十八日卯時,上詣昌德宮。眞殿展拜擧動入侍時,行都承旨洪義浩,左承旨金相休,右承旨任厚常,左副承旨宋知濂,右副承旨愼宜學,同副承旨徐俊輔,假注書李永祚·洪周命,別兼春秋洪敬謨,記事官李龍秀,檢校直提學李存秀,以次侍立,時至,左通禮跪啓請外辦,上具翼善冠·袞龍袍,乘輿出社稷大門外,通禮跪啓請降輿乘輦,上降輿乘輦,進發由鍾閣前路,入敦化門,至肅章門外,通禮跪啓請降輦乘輿,上降輦乘輿,由協陽門,入宣化門,諸臣以次少退,少頃,諸臣以次詣閤,通禮跪啓請外辦,上仍具翼善冠·袞龍袍,乘輿出宣化門·協陽門,至肅章門外,通禮跪啓請降輿乘輦,上降輿乘輦,出敦化門,仍進發入興化門·建明門,至廣達門外,通禮跪啓請降輦乘輿,上降輦乘輿,入顯謨門·興泰門,命出標信解嚴,還內,諸臣以次退出。
辛未五月十八日辰時,上御鳳凰亭,別講入侍時,參贊官愼宜學,檢校直閣徐俊輔,侍讀官鄭元容,持詩傳第八卷,檢討官李鼎秉,持詩傳第八卷,假注書洪周命,記注官洪宅柱,記事官李龍秀以次進伏訖。上命開卷讀之。元容讀自詩傳大全卷之十六,止信非周公不能作也。上曰,下番讀之。鼎秉讀自今按此詩,止亦勉於此而已矣。上曰,文義陳之。元容曰,此章周公頌文王之德,以戒成王者也。文王之德,無所不至,而其所以爲德之實,則不越乎敬之一字,其於事天之際,尤盡其道,故天心眷佑,降之福祿,文王子孫,非但有本支百世之慶,下至公卿大夫,亦皆有世顯之美,周之後王,欲法文王,則豈可以他求哉?成王之畏天之威于時保之者,亦可謂法文王之敬德矣。蓋人君之道,事天爲大,事天之道,惟敬爲先,伏覩殿下,遇旱惕念,虔誠默禱,八域均優渥之澤,廟社行報謝之享,對越之敬,孰不欽仰,而自古人君遇災之時,每有恐懼修省之心,而及其災過之後,則不無恬嬉如故之患,顧今得雨於旱餘,則亦可謂災已弭矣。伏願常勤修省之念,一如遇災時,則主敬之道,可無間斷,克留聖念焉。上曰,下香陳之。鼎秉曰,此詩之末云,儀刑文王,萬邦作孚,人君之使天下之民,皆仰而信之,然後乃可以有爲,然而四海之廣,兆民之衆,有難使盡信而盡知,則必師文王之仁聖,然後可無不信之患矣。文王之道,一政一事,何莫非可法可則,而其本則不出乎誠之一字,文王之道,至誠無息,而至誠之道,無所不通,故萬邦作孚,不期然而然矣。是以周頌曰,於乎不顯,文王之德之純,子思曰,文王之所以爲文也,純亦不已,後世人辟,雖欲得天下之信,而不知法文王之事,雖欲法文王之事,而不知法文王之誠,其何以取信於天下之民乎?故儀刑文王之本,在乎誠之一字而已。人君能盡至誠之道,則萬邦作孚,無所難矣。伏願誠字上致力焉。上曰,殷士膚敏,祼將于京,此言殷人服周之事,而孔子,至此而歎之焉。豈其事莫重於祭享,故擧而言之,而其他推觀之處多乎?元容宗廟之內,誠敬之至也。後世子孫,尤於宗廟之中享祀之時,思先王陟降之靈,洋洋乎如在其上,如在其左右,故誠敬之心,不勉而生,追慕之意,藹然而至矣。此章之末,言之以無念爾祖,周公之勉戒成王,欲法文王之意,尤切於享祀之際矣。上曰,上天之載無聲無臭,此何以聲自大言歟?元容曰,此與無形色可求之義同矣。宜學曰,聲臭有氣無形,在物最爲微妙,而上天之事,則又無聲臭之可尋,此言天道之至微至妙矣。上曰,萬邦作孚者何也?元容曰,孚者信也,凡欲法天者,旣無聲臭之可求,則當儀法與天一之文王矣。文王之德,旣爲萬邦之所信,故以作孚爲言矣。上曰,此詩註言,絶商之禍,不惟及其子孫,而又及其群臣之後嗣者何也?元容曰,膚敏之殷士,皆祼將于周,則此非及其後嗣者乎。蓋國君修其德,則廷臣之被福澤,亦將如周士之世顯矣。上曰,文王在上,於昭于天,昭字之義何也?元容曰,昭者明也。文王之德,與天相令,故其陟降之靈,上昭于天也。上命掩卷,仍命玉堂先退,元容等退出,惠慶宮進服二錢重人蔘粟米飮,自今日一貼式煎入事。出榻敎又命退,承史以次退出。
辛未五月十八日酉時,上御鳳凰亭,坐直承旨入侍時,左副承旨宋知濂,假注書洪周命,記注官洪宅柱,記事官李龍秀,以次進伏訖。上曰,公事讀奏,知濂讀奏訖,上曰,判付書之。知濂書判付訖,命退,承史以次退出。
上在慶熙宮。停常參·經筵。
自開東,至人定,灑雨下雨,測雨器水深六寸七分,夜自三更,至五更,灑雨下雨,測雨器水深二分。
藥房提調金履翼,副提調洪義浩啓曰,社壇躬祼,眞殿展禮,向晩回鑾,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,合辭方張之時,兩司無詣臺之員,事甚夫安,除在外·未署經外,未肅拜·呈告人員,竝卽牌招,何如?傳曰,允。
徐俊輔啓曰,行大司憲李直輔,執羲宋啓榦,掌令李英發在外,一員未差,持平林處鎭未署經,一員未差,監察茶時之意,敢啓。傳曰,知道。
宋知濂啓曰,明日再明日顯隆園忌辰祭齋戒正日相値,視事頉稟之意,敢啓。傳曰,知道。
洪義浩啓曰,右承旨任厚常,今日不爲仕進,卽爲牌招,何如?傳曰,允。
傳于宋知濂曰,待敎李龍秀,馳詣顯隆園,奉審摘奸,健陵·華寧殿,一體奉審以來。
傳于洪義浩曰,在院承旨,持公事入侍。
洪義浩啓曰,假注書洪周命,身病猝重,勢難察任,今姑改差,何如?傳曰,允。
洪周命改差,代以洪遠謨爲假注書。
宋知濂,以弘文館言啓曰,本館上番闕直,事甚未安,應敎李志淵,副應敎呂東植,校理洪儀泳·金學淳,副校理金啓溫,竝卽牌招,以爲推移入直之地,何如?傳曰,允。
以修撰李允謙牌不進罷職傳旨,傳于宋知濂曰,只推。
洪義浩啓曰,吏曹郞廳來言,臺諫有闕政事取稟,傳曰,當日爲之。
洪義浩啓曰,卽者吏曹郞廳來言,楊口縣監尹致赫,麟蹄縣監柳仁根,憲府則旣已署經,而諫院則行大司諫鄭尙愚,司諫李基崇在外,獻納未差,正言金圖遠·李羲準未署經,不得署經云,何以爲之?敢稟。傳曰,一司除署經。
洪義浩啓曰,吏曹郞廳來言,政事當日爲之事命下,而判書曺允大,參判李存秀,俱爲病不來,參議宋冕載服制,不得開政云,判書,參判,竝卽牌招,何如?傳曰,允。
洪義浩啓曰,行吏曹判書曺允大,參判李存秀牌不進推考傳旨,今方捧入,而開政命下之後,如是違牌,事甚未安,參議服制,判書,參判,竝更牌招,何如?傳曰,允。
洪遠謨有頉,代以尹豐烈爲假注書。
兵曹口傳政事,以李晦植爲內禁將。
以司鑰朴英秀手本,別監崔德亨,無端闕直之狀,萬萬痛駭,爲先除下,其罪狀,令攸司從重科治事,傳于徐俊輔曰,令攸司從重照勘。
徐俊輔,以兵曹言啓曰,今五月二十日文臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
徐俊輔,以兵曹言啓曰,今月二十二日,一內禁軍番次矣,該番將未差之代,依承傳口傳擬入之意,敢啓。傳曰,知道。
徐俊輔,以兵曹言啓曰,內禁衛將鄭周誠,昌德宮衛將安正祜,俱以身病猝重,勢難供職,呈狀乞遞,領軍之將輪番之任,不可久曠,竝改差,何如?傳曰,允。
徐俊輔,以兵曹言啓曰,卽接宗廟署入直部將李台遠牒報,則宗廟大門東邊舊築墻垣二間許頹圮云,臣宗來馳詣看審後,爲先令繕工監,以杻把子,堅實圍排,依例樹柵,而衛軍二名定立,限改築間嚴加守直,令該曹卽速修改,亦令巡邏營門,申飭校卒各別巡察之意,分付,何如?傳曰,允。
徐俊輔,以兵曹言啓曰,卽接東所衛將崔榮祖牒報,則延光門東邊內宮墻二間許,因雨頹圮云,爲先令紫門監,以杻把子及長木,堅實圍排,把守軍,興化門南邊入直軍十名除出,限修築間嚴加守直之意,敢啓。傳曰,知道。
徐俊輔,以兵曹言啓曰,卽接北所衛將閔時榮牒報,則元武門東邊內宮墻二間許,因兩頹圮云,爲先令紫門監,以杻把子及長木,堅實圍排,把守軍,興化門北邊入直軍十名除出,限修築間嚴加守直之意,敢啓。傳曰,知道。
徐俊輔,以兵曹言啓曰,卽接東道參軍梁學曾牒報,則御營廳所授光熙門南邊近處體城七間許頹圮云,爲先令繕工監,把子圍排,分授軍門,卽速修築,而把守軍兵,亦令該軍門,量宜定送,限改築間嚴加守直之意,分付,何如?傳曰,允。
徐俊輔,以兵曹言啓曰,卽接宗廟署入直部將李台遠牒報,則宗廟大門東邊舊築墻垣三間許頹圮云,臣宗來馳詣看審後,爲先令繕工監,以杻把子,堅實圍排,依例樹柵,而衛軍二名定立,限改築間嚴加守直,令該曹卽速修築,亦令巡邏營門,申飭校軍,各別巡察之意,分付,何如?傳曰,允。
徐俊輔,以訓鍊都監言啓曰,因兵曹草記,元武門內宮墻二間許頹圮處,興化門北邊軍十名除出,將校一人領率,限修築間嚴加守直之意,敢啓。傳曰,知道。
徐俊輔,以訓鍊都監言啓曰,因兵曹草記,延光門東邊內宮墻二間許頹圮處,興化門南邊軍十名除出,將校一人領率,限改築間嚴加守直之意,敢啓。傳曰,知道。
徐俊輔,以御營廳言啓曰,本廳字內光熙門南邊體城七間許頹圮處,令繕工監把子圍排,分授軍門,急速修築,而把守軍兵,亦令該軍門,量宜定送事,自兵曹草記矣。修築則待晴擧行,而出番鄕軍二十名,將官率領,限改築間,輪回嚴加把守之意,敢啓。傳曰,知道。
徐俊輔,以義禁府言啓曰,江原監司洪義謨狀啓內,江陵府使柳烇罪狀,令攸司稟處事,啓下矣。觀此狀辭,崔險大以江陵發配罪人,到配丹陽,許久遲滯,旣有公頉與罪人之身病,則與無端稽滯有異,而其在懲勵之道,不可無警,該府使柳烇,姑先從重推考,何如?傳曰,允。
徐俊輔,以義禁府言啓曰,保放罪人李堯憲,還囚後照律以入之意,敢啓。傳曰,知道。
禁府照目粘連,平安前兵使李堯憲矣本府議啓內,將臣之除拜閫任,固不當逡巡辭免,而飭敎之下,謂有身病,終不承膺,事體所在,誠甚駭然,以此照律,罪杖一百收贖,罷職不敍,私罪,奉敎依允爲旀,功議各減一等爲良如敎。又照目粘連,兵曹佐郞李在嵩矣本府議啓內,身爲郞官,帳殿出入之際,行步遲緩,事極可駭,以此照律,罪笞四十收贖,附過還職,私罪,奉敎依允爲旀,功減一等爲良如敎。又照目粘連,坡知前僉使成龍彦矣本府議啓內,該鎭年事,雖値歉荒,停餘餉還,不能準捧,論以糴法,有難參恕,以此照律,罪杖八十收贖,奪告身三等,私罪,奉敎依允爲旀,功減一等爲良如敎。
左議政金載瓚箚曰,伏以臣於病伏淹淹之中,伏見全羅監司李相璜辭疏批旨,有依施之命矣。道臣有病則請遞固也,群下有請則曲施,亦體下之仁也。第今湖南,是豈道臣無端數遞之時耶?環千里幾十爲郡,卽是經怯之地,無異開荒之初,爲道臣則旣受命矣。當以殫竭爲期,在朝廷則旣委任矣。當以責勵爲準,目下悠悠,是外更無容他言,此道臣器量材局,雖未知其有大過人者,槪知恬明則極矣,綜詳則至矣。具是四者,按此一路,在今日豈易得哉?顧今麥農雖少登,賑政纔訖,秋事未判,國計民憂,茫然若大海之無津,如此道臣者,固當不計瓜限,必責成效,而今反無故徑遞於未周年之前,使湖以南許大事爲,公然至半塗而癈耶?大抵道臣,雖有難强之疾病,義不當到今言私,而必欲若是圖遞者,大非同朝之所期,誠不勝慨然,從重推考,仍任前職,斷不可已也。敢陳愚見,乞賜採納焉。取進止。答曰,省箚具悉卿懇。所請依施,仍傳于宋知濂曰,此批答,遣史官傳諭于左議政。
別兼春秋洪敬謨疏曰,伏以臣之老母,貞疾在身,委帖床玆,多歷年所,調將有或失宜,則諸症輒復越添,忽於昨者,又得暑癨之症,頭烘身戰,上吐下瀉,加之以積氣衝亘,轉側須人,宿痾新症,一倍危劇,臣方左右扶將,親檢藥餌,實無離側供職之望,迺者召牌儼臨,替直有命,臣固當竭蹶趨承,而情私煎迫,進身無路,玆敢隨詣朝房,仰瀆崇嚴。伏乞天地父母,俯垂諒察,亟遞臣別兼之任,以便救護,仍治臣瀆擾之罪,以警具僚,千萬幸甚。臣無任云云。答曰,省疏具悉。爾其勿辭救護。
辛未五月十九日未時,上御隆武堂。在院承旨持公事入侍時,行都承旨洪義浩,左承旨金相休,左副承旨宋知濂,右副承旨愼宜學,同副承旨徐俊輔,假注書李永祚·洪周命,記注官洪宅柱,記注官金初燮以次進伏訖。上曰,公事讀奏,俊輔曰,兵房承旨,尙未承牌,故臣以代房兼行矣。俊輔讀奏公事訖,上曰,判付書之。俊輔書判付訖,俊輔曰,在昔先朝宙合樓御眞奉安時,若値大雨,則在直閣臣,不待備員,稟旨奉審事,載在閣志矣。今此書香閣御眞奉審儀節,當依宙合樓例擧行,則今番大雨,固當卽進奉審,而在直閣臣,無以進去,令入直外,時任閣臣一員,進去奉審,恐合事宜,故敢此仰達矣。上曰,依此爲之。俊輔曰,此後如値大雨,則一依此例遵行爲好矣。上曰,依此爲之,可也。知濂曰,下番翰林李龍秀,纔已奉命出去矣。左右史不可不備,別兼春秋洪敬謨·李紀淵,竝卽牌招,何如?上曰,依爲之。出擧條上曰,上注書出去,持公事來,永祚承命出去,上曰,下注書又爲出去,持公事來,賤臣承命出去,永祚持臺諫罷職傳旨,還入進伏,命踏啓字。仍命退,承史以次退出。
上在慶熙宮。停常參·經筵。
藥房提調金履翼,副提調洪義浩啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加味大調中湯,自今日五貼式,日次製入事。榻前下敎
惠慶宮供上洗眼湯前方中,加生地黃三錢,焰硝一錢,自今日一貼式煎入事。榻前下敎
徐俊輔啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
徐俊輔啓曰,行大司憲李直輔,執義宋啓榦,掌令李英發在外,一員未差,持平林處鎭未署經,一員未差,監察茶時之意,敢啓。傳曰,知道。
尹豐烈有頉,代以沈啓錫爲假注書。
洪義浩啓曰,行吏曹判書曺允大,參判李存秀牌不進推考傳旨,今方捧入,而開政命下,已至經宿,如是違牌,事甚未安,參議宋冕載服制,判書·參判,竝更牌招,何如?傳曰,允。
洪義浩啓曰,行吏曹判書曺允大,參判李存秀再牌不進推考傳旨,今方捧入,而開政命下,已至經宿,連事違召,尙不承膺,揆以事體,誠極未安,判書·參判,所當更請牌招,而係是一日三牌,何以爲之?敢稟。傳曰,更爲牌招。
洪義浩啓曰,行吏曹判書曺允大,參判李存秀三牌不進推考傳旨,今方捧入,而開政命下,已至經宿,一向違召,終不承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
有政。吏批,行判書曺允大進,參判李存秀進,參議宋冕載服制,左副承旨宋知濂進。啓曰,臺諫闕員,今當差出,而擬望之人乏少,外任竝擬,何如?傳曰,允。以林漢浩爲承旨,徐有素爲掌令,權傛爲持平,洪遇燮爲獻納,吳慶元爲工佐佐郞,金在範爲南部令,李厚中爲昌陵令,朴宗珩爲司僕主簿,呂東植爲西學敎授,檢祥單李光文,全羅監司單李相璜,瓮津府使單尹範益。
兵批,行判書朴宗來病,參判金孝建病,參議鄭景祚入直進,參知權烒病,右承旨金相休進,兵批無緊窠,吏批無送西之人,無政事之意,敢啓。傳曰,知道。
以應敎李志淵,副應敎呂東植,校理洪儀泳·金學淳,副校理金啓溫牌不進罷職傳旨,傳于宋知濂曰,只推。
宋知濂,以弘文館言啓曰,本館上番闕直,事甚未安,應敎李志淵,副應敎呂東植,校理洪儀泳·金學淳,副校理金啓溫,旣有只推之命,竝卽牌招,以爲推移入直之地,何如?傳曰,允。
以應敎李志淵,副應敎呂東植,校理洪儀泳·金學淳,副校理金啓溫牌不進罷職傳旨,傳于宋知濂曰,只推。
宋知濂,以弘文館言啓曰,本館上番闕直,事甚未安,副修撰任天常,自卿上來云,與修撰李允謙,副修撰李泳夏,竝卽牌招,以爲推移姑陞入直之地,何如?傳曰,允。
宋知濂,以禮曹言啓曰,崇陵曲墻外左邊汰缺處,待快晴,令本陵官員,從便修改事,前已啓下,而連接本陵官員所報,則昨日大雨後,本陵汰缺處,自前面至丁字閣,後面神路左邊數步許,長爲七十七尺,廣爲五十九尺頹陷處,深或四五尺·淺猶二三尺,涌水溢瀉漂下,敗莎圮士,塡塞於碑閣前及守僕房百餘步之地云矣,凡係陵所曲墻以外頹圮處,則慰安奉審等節,勿爲磨鍊事,雖有先朝丁巳年受敎定式,而今此汰缺,不比尋常,爲先發遣本曹郞廳,詳細奉審後稟處,何如?傳曰,允。
宋知濂,以禮曹言啓曰,卽接景慕宮令所報,則去夜正殿內墻三間許,因雨頹圮云,莫重正殿至近之地,有此內墻頹圮之患,不可無慰安之擧,慰安祭不卜日,今二十二日設行,圍排等事,卽爲擧行,修改之節,待快晴擇日擧行,何如?傳曰,允。
宋知濂,以奎章閣言啓曰,臣存秀進詣書香閣,奉審則無頉,而奉謨堂及閣內諸處,間或有滲漏處,待快晴修改之意,分付該曹,何如?傳曰,允。
徐俊輔,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而顯隆園忌辰祭齋戒相値,不得設行之意,敢啓。傳曰,知道。
徐俊輔,以兵曹言啓曰,今五月二十一日武臣賓廳講書日次,而以國忌正日,不得爲之之意,敢啓。傳曰,知道。
徐俊輔,以兵曹言啓曰,卽接東道兼參軍梁學曾牒報,則御營廳所授興仁門北邊第二城廊近處體城八間許頹圮云,爲先令繕工監,把子圍排,分授軍門,急速修築,而把守軍兵,亦令該軍門,量宜定送,限修築間嚴加守直之意,分付,何如?傳曰,允。
金相休,以備邊司言啓曰,卽見京畿監司權常愼狀啓,則以爲麥歉孔酷,民情遑汲,本色準捧,其勢末由,尤甚楊州等十九邑,春麰限三分二,秋麰小麥限折半,之次坡州等十六邑,春麰限折半,秋麰小麥限三分一,特許作租,待明年還作本色事,請令廟堂稟旨變通矣。畿內麥凶,差勝於兩西,與全無所收,大有所異,第今穀貴之時,農資口食,專靠是麥,果難準數捧糴,尤甚十九邑,春麰限三分一,秋麰小麥限四分一,之次十六邑,無論春秋麰小麥,竝限四分一換租秋捧,待明年還作本色之意,分付,何如?傳曰,允。
金相休,以備邊司言啓曰,楊州牧使徐有望上疏批旨內,有令廟堂稟處之命矣。取見其疏本,則備陳麥農失稔,民情遑急之狀,仍以爲北漢管城倉儲留楊州所納軍餉米中二千石,乃是楊民來春之當受者也。目今饑饉荐臻,接濟無策,先得此穀,約略分給,待明年捧糴時,一體收捧爲辭矣。荐歉之餘,兩麥失稔,民食之艱,此時尤甚,該倅臣所請,出於萬不獲已,則可知其遑急之狀,餉穀斂散,雖有定限,明春所受,差先闊狹,以救楊民顚連之急,不害爲示其特例於常法之外,而摠廳留庫中,有度支給價取用,所儲無多,米一千石及代錢一千石,許令分給,待明秋,與當年條一體收捧之意,分付,何如?傳曰,允。
徐俊輔,以御營廳言啓曰,本廳字內興仁門北邊第二城廊近處體城八間許頹圮處,令繕工監把子圍排,分授軍門,急速修築,而把守軍兵,亦令該軍門,量宜定送事,自兵曹草記矣,修築則待晴擧行,而出番鄕軍二十名,將官領率,限改築間,輪回嚴加把守之意,敢啓。傳曰,知道。
徐俊輔,以刑曹言啓曰,以司鑰朴英秀手本,別監崔德亨,莫重申飭之下,無端闕夜直之狀,萬萬痛駭,除下後,令攸司從重科治事。傳曰,令攸司從重照勘事,命下矣。謹按律文,則大明律宮衛條有曰,宿衛人應直不直者,笞四十,制書有違條有曰,凡奉制書有所施行而違者,杖一百,名例云,二罪俱發,以重者論,崔德亨從重論,杖一百勘放之意,敢啓。傳曰,知道。
上在慶熙宮。停常參·經筵。
林漢浩啓曰,來二十五日朝參日次矣,敢稟。傳曰,停。
宋知濂啓曰,玉堂備員間,視事頉稟之意,敢啓。傳曰,知道。
徐俊輔啓曰,行大司憲李直輔,執義宋啓幹,掌令李英發·徐有素,持平權傛在外,林處鎭未署經,監察茶時之意,敢啓。傳曰,知道。
傳于宋知濂曰,禮房承旨,馳詣景慕宮,奉審摘奸以來。
宋知濂,以弘文館言啓曰,本館上番闕直,事甚未安,應敎李志淵,副應敎呂東植,校理洪儀泳·金學淳,副校理金啓溫,旣有只推之命,竝卽牌招,以爲推移入直之地,何如?傳曰,允。
傳于愼宜學曰,留院上疏入之。
以修撰李允謙,副修撰任天常·李泳夏牌不進罷職傳旨,傳于宋知濂曰,只推。
宋知濂,以弘文館言啓曰,本館上番闕直,事甚未安,修撰李允謙,副修撰李泳夏·任天常,旣有只推之命,竝卽牌招,以爲推移姑陞之地,何如?傳曰,允。
愼宜學啓曰,明日常參·經筵,取稟。傳曰,只晝講。
以應敎李志淵,副應敎呂東植,校理金學淳,副校理金啓溫牌不進罷職傳旨,傳于愼宜學曰,只推。
傳于愼宜學曰,專經文臣殿講,明日爲之,處所以崇政殿爲之,侍衛入直磨鍊,雲寶劍置之。
傳于愼宜學曰,明日出宮門路,以廣達門爲之。
愼宜學啓曰,明日殿座相値,視事頉稟之意,敢啓。傳曰,知道。
以漢城府民家頹壓別單,傳于金相休曰,恤典,令該廳卽爲分給事,分付。
以漢城府民家頹壓別單,傳于金相休曰,恤典,令該廳卽爲分給事,分付。
宋知濂,以禮曹言啓曰,因本曹佐郞閔英世書啓,崇陵陵上曲墻外左邊汰落處,待快晴擇日補築事,啓下矣。今此頉處,雖非曲墻以內,乃是至近緊要之處,則所見極爲悚憫,工役固當亟始,而來六月初二日土旺用事之前,始役日子,只有今二十五日而已。則自今至伊日,不過四五日矣。想其地勢,似無趁早乾燥,可以附土完固被莎生活之道,況今潦雨,尙無快晴之意,事雖萬萬悶迫,勢不可不十分審愼,俾無後頉,然則遲待七月節已入之後,始可動役矣。且念此役之始,無論早晩,亦不可只令陵官,獨自監董,必須依近例,以地方官楊州牧使,差下補土堂上,使之眼同擧行,而事係重大,有不敢擅便,何以爲之乎?敢稟。傳曰,依此爲之。
林漢浩,以兵曹言啓曰,卽接西道參軍李彰愼牒報,則訓鍊都監所授敦義門北邊第二城廊近處體城一間半許頹圮云,爲先令繕工監,把子圍排,分授軍門,急速修築,而把守軍兵,亦令該軍門,量宜定送,限改築間嚴加守直之意,分付,何如?傳曰,允。
林漢浩,以訓鍊都監言啓曰,本局分授都城敦義門北邊第二城廊近處體城一間半許頹圮處,令該軍門,卽速修築,把守軍兵,量宜定送事,自兵曹草記矣。今日爲始,砲手二十名,將校一入率領,限改築間輪回守直之意,敢啓。傳曰,知道。
校理洪儀泳疏曰,伏以宵旰之誠,昭格不遲,數尺甘澍,允合於三農之望,朝野之幸,如枯回蘇,仍伏念臣之謭劣憃愚,最居人下,敢以組纂薄技,出入於論思之職,已有年矣。蓋其知遇也深,故不敢以荒疎自阻也。期望也重,故不敢以遲暮自退也。泯泯而處,于于而行,私自以爲士値有爲之會,得行其志事之萬一者,滔滔千古,不遇何限,而今自有焉,則六十年從事文字之願,若可以申矣。兩聖朝不世剪拂之恩,若可以酬矣。有除輒膺,有命必趨,盤礴是職,今已六七年之多,而前後登筵,亦已近百度矣。只緣臣學不足以補爝火之光,才不足以裨襪線之效,黔技旣竭,素餐多愧,然而憂愛之忱,薄景尤深,涓埃之報,夙願如結,每讀汲黯告漢武之言曰,但願出入禁闥,補過拾遺,以畢餘生,是臣之志也云云,則未嘗不悲其志而感其忠,竊欲效於百世之下者,實小臣衷赤之願也。曾前叨忝,未能盡記,而自昨秋以後,至于今十有餘朔,一味冒蹲,不顧他人之譏嘲,不量筋力之衰頓,以直廬爲常居之所,以筵席爲孔邇之地,獲承赴講之命,則不覺沈疴之去體,得聞故事之敎,則認以呼吸之通天,歡喜趨簉,奔走服勤,而加以臨筵詡奬之敎,不啻繁複,昵侍密勿之恩,亦異尋常,古人所謂布衣之榮,於斯爲大,臣之夙願,旣如此矣。臣之遭逢,又如斯矣,則其於此生未畢之前,苟非大譴何大情勢,何敢有玉署一步辭免告退之意,而無奈狗馬之齒,耄耋不遠,蒲柳之質,衰朽忒甚,風眩之所痼,健忘之所殢,皆非論思奏對之所堪承,而尤其表著於外者,眼病昏眊,幾不辨物,脚病痿痺,常難屈伸,句行之間,詿誤居多,跪伏之際,欹側無常,前後失宜,縱荷聖察之曲恕,咫尺負犯,恒欲卽地之隕越,每一講退,未嘗不惶汗之如沐,百爾思量,只有不能者止而已也。此莫非臣命道奇窮,平生志業,一未得遂,末至於步履星辰之下,周旋父母之側,以畢桑楡之晩景,以殫犬馬之微誠者,亦未能副其乙乙之所願,眷戀跼蹐,不敢言退,情事到此,哀憐極矣。雖然,不可强者老也,不可爲者病也,老病之實,不待賤臣之覼縷,而睿燭則必無遺矣。伏望遞臣見職,因命有司,勿復擬數於玉署之望也,臣今退矣。更何餘念,而近十年蘊結在中,至發魂夢者,惟在緝熙之工,日進月造,德合孔·孟,治躋姚·姒,而膚淺之學,雖未能絲毫裨補,區區賤見,所以藉手而事君者,竊以爲千聖之宏綱大猷,至朱子而集成,朱子之道統心法,至先正臣李珥而闡明,學問之功,要當自下而達上,從近而至遠,則請以李珥之聖學輯要,先正其綱領,次以朱子之書,以極其歸趣者,此卽臣前後敷奏之不止一再,則聖明庶或記存,固知輯要之書,不久將爲講筵討論之資,而第其節目太詳,故或有繁縟之慮,論斷甚悉,故難察究竟之趣,臣乃不揣庸愚,謹撮各章之大旨要語,每章各爲一贊,如朱子易五贊之例,長短不齊,多少不同,而皆爲韻語,以便考覽,非敢曰發揮於先正著作之意,而其下手用工之方,則妄自以爲略得蹊逕之萬一,玆敢粧成一冊,百拜擎進,倘蒙聖明之不以人廢言,其於淸燕之際,試垂開納,以爲講究輯要書之一羽翼,則臣身雖云旣退,臣言則可爲得行,榮華極矣,志願足矣。臣又有目下情私之急迫者,一室眷屬,俱嬰拘忌之疾,臣方移次城外,此際天牌屢臨,勢不得不一事違傲,以此以彼,進身無路。伏望聖慈,俯賜矜憐,速許鐫免,以安私分焉。臣無任云云。省疏具悉。所進冊子,嘉其務實,當常目便覽,以答爾誠矣,勿辭,待差家患察職。
上在慶熙宮。停常參·經筵。
自開東,至卯時霧氣。
專經文臣殿講罷,還內後,內閣·政院·玉堂·藥房口傳問安。答曰,知道。
宋知濂啓曰,明日乃是初伏,自明日處暑間,視事頉稟之意,敢啓。傳曰,知道。
林漢浩啓曰,禁衛營將官來言,今日本營軍兵,日次私習云矣,敢啓。傳曰,知道。
林漢浩啓曰,御營廳將官來言,今日本廳軍兵,日次私習云矣,敢啓。傳曰,知道。
徐俊輔啓曰,行大司憲李直輔,執義宋啓榦,掌令李英發·徐有素,持平權傛在外,林處鎭未署經,監察茶時之意,敢啓。傳曰,知道。
宋知濂啓曰,今日殿座,承旨當爲備員,而行都承旨洪義浩服制,所當牌招,而拘於廳規,不得請牌,何以爲之?敢稟。傳曰,牌招。
傳于宋知濂曰,試官以前日吏文製述試官爲之。
傳于宋知濂曰,考官洪奭周代,閔耆顯爲之。
傳于宋知濂曰,考官沈象奎·曺允大·朴宗來·李存秀爲之。
傳于宋知濂曰,召對爲之。
傳于宋知濂曰,喜雨時降,雨澤均適,言念民事,誠爲多幸,今日當親臨德游堂,試取專經文臣中鄕人,該房知悉,試官以左承旨,右承旨爲之,對讀官以兼史中二人爲之。
傳于林漢浩曰,侍衛及雲寶劍置之,陽繖扇儀仗鼓吹,只爲待令。
傳于宋知濂曰,專經文臣中鄕人應製賦居首三下承文正字權燮,上弦弓一張賜給。
以副修撰任天常牌不進罷職傳旨,傳于宋知濂曰,只推。
以漢城府民家頹壓別單,傳于金相休曰,恤典,令該廳卽爲分給事,分付。
以漢城府民家頹壓別單,傳于金相休曰,恤典,令該廳卽爲分給事,分付。
以慶尙左兵使申大坤狀啓,禁·御兩營上番軍中路渰死事,傳于金相休曰,軍亦民也。輦下親兵,猶與布貢人及閑民,知以一示之民,則況鄕居資生之窮民,傾産跋涉上來,逢不意之水患,言念情狀,極實憐惻,宿衛誰重,貽弊豈忘哉?令各該營,發本營米穀二十許石,下送該道,使之一一分給於被災軍人處,死者優給,生者減給,以別生死之分,死者身還布,須從一倂蕩減事,分付。又令該道,加給別恤典事,亦爲分付,此雖異於鄕民,不可無示意之擧,令道伯,作文以祭於海邊事,別爲關諭。
宋知濂,以弘文館言啓曰,本官上番姑陞入直,事甚未安,應敎李志淵,副應敎呂東植,校理金學淳,副校理金啓溫,旣有只推之命,竝卽牌招,以爲推移入直之地,何如?傳曰,允。
林漢浩,以訓鍊都監言啓曰,謹依今五月十五日統長孫大亨手本判付,武藝別監崔興甲,今日習陣,回示三匝,嚴棍五十度後,絶島充軍次,移送秋曹之意,敢啓。傳曰,知道。
林漢浩,以禁衛營言啓曰,本營千摠李用逵,職務相妨,屢呈祈遞,改差,何如?傳曰,允。
辛未五月二十二日辰時,上詣崇政殿。專經文臣殿講入侍時,行左承旨林漢浩,右承旨金相休,左副承旨宋知濂,右副承旨愼宜學,同副承旨徐俊輔,假注書李永祚·沈啓錫,記注官洪宅柱,記事官李龍秀以次侍立,時至,通禮跪啓請外辦,上具翼善冠·袞龍袍,乘輿出興泰門,由顯謨門·廣達門,入崇政門,通禮跪啓請降輿,上降輿升殿,諸臣以次進伏訖。待敎李龍秀進前奏曰,臣承命馳詣顯隆園,祭物祭器祭井奉審則皆精潔,諸執事摘奸則皆無頉,故仍爲監祭,仍詣健陵陵上,碑閣丁字閣奉審則皆無頉,仍詣華寧殿奉審,則亦無頉矣。上命考官行禮,考官行兵曹判書朴宗來,行副護軍閔耆顯,參考官同副承旨徐俊輔·李永老·徐鼎輔·李惟命等,率應講文臣,行四拜禮訖,宗來等以次升殿,上曰,考官李存秀,代以行左承旨林漢浩爲之。出榻敎上曰,都承旨何爲不入來耶?知濂曰,以服制不爲入來矣。上曰,事變假注書,使之入來呼名,仍命開講,上命禮畢,敎知濂曰,待畢講出榜以入也。知濂曰,兵曹判書朴宗來,以考官入侍,侍衛擧行,何以爲之乎?上曰,令次堂擧行,可也。上降乘輿,出崇政門,由廣達門,入顯謨門,出標信解嚴,還內後,諸臣以次退出。
辛未五月二十二日午時,上御德游堂。專經文臣製述試取入侍時,左副承旨宋知濂,右副承旨愼宜學,同副承旨徐俊輔,假注書李永祚·沈啓錫,記注官洪宅柱,記事官李龍秀以次進伏訖。考官行左承旨林漢浩,右承旨金相休,對讀官李仁迪·劉㵙及應試文臣,行四拜禮訖升殿,上曰,文臣之赴試者,凡幾員也?知濂曰,六員先爲入來,而其餘五人,今當次第入來矣。上命書題曰,甘霈周洽,又命頒紙,仍敎曰,應試人各以自筆書呈也。知濂曰,專經文臣之居不者,方在待勘,而入赴此試,極爲煌悚云,何以爲之乎?上曰,殿講與應製,旣有彼此之別,特爲許赴,可也。收券後上親考。仍命退,諸臣以次退出。
辛未五月二十二日午時,上御德游堂。召對入侍時,參贊官宋知濂,持詩傳第八卷,檢校直閣徐俊輔,持詩傳第八卷,檢討官李鼎秉,持詩傳第八卷,檢討官李允謙,持詩傳第八卷,假注書沈啓錫,持詩傳第八卷,記注官洪宅柱,持詩傳第八卷,記事官李龍秀,持詩傳第八卷,以次進伏訖。上命開卷讀之。鼎秉讀自明明在下,至無貳爾心,上曰,注書出去,命詣閤承旨,率應試文臣入來也,賤臣承命出去,上曰,下番讀之。允謙讀自牧野洋洋,至三章章四句,賤臣還入進伏,上曰,文義陳之。鼎秉曰,旱麓篇曰,豈弟君子,求福不回,夫福善禍淫,天道昭然,作不善則降之百殃,作善則降之百祥,文王所以求福之道,不外乎不回二字,伏願此等處深加體念焉。上曰,詣閤承旨,應試文臣更爲催促,可也。賤臣承命出去,上曰,下番陳之。允謙曰,詩云生此文王,又曰篤生武王,此莫非周室之積德累仁,致有聖神相承之休也。惟我聖朝,積德累仁,式至今休,吉慶所佑,元良誕降,天姿岐嶷,尺衣漸長,今已建置輔導之任,而若其早諭敎之道,則尤在於自內導養之方,伏願導養之際,克盡其道,以基宗社無疆之休焉。賤臣還入進伏,上曰,大明八章,專述文王之德,文王章,亦言文王受命之本,至於緜章,則可以見治法政謨之莫不大備,而統言之,則惟在於文王純亦不已之工夫,何以則克盡純一不已之道耶?鼎秉曰,純一之工,惟在於至誠無息矣。上曰,參贊官陳之。知濂曰,臣無可陳者矣。上曰,閣臣陳之。俊輔曰,臣無可陳者矣。上命掩卷,惠慶宮進服二錢重人蔘粟米飮,自明日停止事。榻前下敎命玉堂先退,鼎秉等退出。仍命退,承史以次退出
上在慶熙宮。停常參·經筵。
林漢浩啓曰,行大司憲李直輔,執義宋啓榦,掌令李英發·徐有素,持平權傛在外,林處鎭未署經,監察茶時之意,敢啓。傳曰,知道。
林漢浩啓曰,禁衛營將官來言,今日本營軍兵,日次私習云矣,敢啓。傳曰,知道。
林漢浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋知濂曰,禮房承旨,馳詣健元陵,奉審摘奸,局內諸陵,一體奉審以來。
傳于宋知濂曰,專經文臣殿講居首人賞格,依例捧傳旨。
林漢浩啓曰,卽伏見慶尙右兵使元永胄上番騎步兵上送啓本啓下者,啓字誤踏於年月之右,有違格例,當該中官,不可無警,從重推考,何如?傳曰,紀綱所在,萬萬駭然,當該中官徐鶴慶,罷職不敍,永黜內侍府。
傳于金相休曰,坐直承旨入侍。
傳于愼宜學曰,再明日次對,進定於明日。
以漢城府民家頹壓別單,傳于金相休曰,恤典,令該廳卽爲分給事,分付。
以江原監司洪義謨狀啓,雨澤農形事,傳于宋知濂曰,農形善就,極爲萬幸,連加勸農之方事,分付。
林漢浩,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而國忌齋戒相値,不得設行之意,敢啓。傳曰,知道。
金相休,以賑恤廳言啓曰,謹依漢城府民家頹壓別單判付,中部字內全家頹壓一戶錢二兩,東部字內全家頹壓十六戶,各錢二兩,完少頹多十三戶,各布一疋,西部字內全家頹壓二十八戶,全家漂失十一戶,全幕漂失三十六戶,各錢二兩,完少頹多六十二戶,二三間中完多頹少十戶,各布一疋,南部字內全家頹壓十八戶,全家漂失二戶,各錢二兩,完少頹多九戶,二三間中完多頹少四戶,各布一疋,北部字內全家頹壓四戶,各錢二兩,完少頹多一戶,布一疋,依例分給之意,敢啓。傳曰,知道。
林漢浩,以禁衛營言啓曰,謹依慶尙左兵使申大坤狀啓判付,本營上番軍中路渰溺人等處分給次,米二十石,定將校下送本道監營,使之區別生死,分等分給之意,敢啓。傳曰,知道。
林漢浩,以御營廳言啓曰,謹依慶尙左兵使申大坤狀啓判付,上番時中路渰水本廳軍人等處分給次,米二十石,定將校下送本道監營,使之區別生死,分等分給之意,敢啓。傳曰,知道。
林漢浩,以禁衛營言啓曰,本營上番軍渰死恤典章記,纔已允下矣,各哨旗隊中,今旣齊到,故詳細査問,則奉化軍十二名,梁山軍六名,共騎一船,同時渰溺,而奉化軍四名,梁山軍一名合五名,仍爲致死,其餘十三石,只失器械,幸得全活生來,十三名所失器械,自臣營備給,渰死五名恤典,以本道所在本營上納條,量宜取用,恐合便好,該帥臣只憑邑報,生死名數,初不區別,遽爾登聞者,殊欠詳審,且以地方官言之,津船渡涉,不善察飭,揆以事體,不可無警,慶尙左兵使申大坤,地方官龍宮縣監韓百源罪狀,竝令廟堂稟處,何如?傳曰,允,該帥臣及當該地方官,竝從重推考。
林漢浩,以御營廳言啓曰,本廳上番軍中路渰水者,生死區別,分等分給次,定將校領米下送事,草記纔已允下矣。各哨旗隊長,例於今日來現,故詳細査問,則慶州軍十名,機張軍三名,靈山軍二名,慈仁軍二名,梁山軍二名,彦陽軍一名,合二十名,同騎一船,一時渰溺,而其中慶州軍一名,仍爲渰死,其餘十九名,或失資裝,或失器械,而俱爲生出,無事上來云,故所失軍裝,自臣營借給,以爲立番之地,所下恤典中渰死一名,分付本道,以本廳上納,推移上下,事甚便好,恭俟處分,而當該帥臣之初不詳審,只憑邑報,矇然封啓,致勤聖念之驚惕,事之疎忽,莫此爲甚,慶尙左兵使申大坤罪狀,令廟堂稟處,何如?傳曰,允,依禁營草記批答,施行,可也。
林漢浩,以刑曹言啓曰,以統長孫大亨手本,武藝別監崔興甲,莫重入直,無端逃走,爲先除下後,移法司重繩事,傳曰,前後申飭,不啻嚴截,如是犯科,殊極痛惡,令訓局依律回示,嚴棍五十度,絶島充軍事命下,而罪人崔興甲,今自訓局,回示嚴棍後,移送臣曹矣。崔興甲全羅道順天府防踏鎭絶島充軍,定配所卽爲押送之意,敢啓。傳曰,知道。
刑曹啓目粘連,因公忠道邪學罪人等査啓,朴玉貴天生妖物,人中別種,醜類推詡,邪術傳襲,箇箇遲晩,令道臣,捧結案狀聞後稟處,安廷九段,其弟其友,相爲陰邪之表裏,有冊有物,皆是妖兇之證驗,合置大辟,而旣已瘐斃,在所勿論,李慶培·金星九,尊師玉䝿,煽動蠢俗,全爲玉䝿之詿誤,施以次律,其餘諸囚,依狀請施行,獄案中當初邑査,不爲載錄,該道臣推考,何如?判付啓,依允。
辛未五月二十三日酉時,上御隆武堂。坐直承旨入侍時,右副承旨愼宜學,假注書記注官金初燮,記事官李龍秀,以次進伏訖。上曰,注書出去,公事持入,可也。賤臣承命出來,持公事還入進伏,上命宜學讀奏公事訖,上曰,判付則出退後書出,可也。仍命退,承史以次退出。
上在慶熙宮。停常參·經筵。
自卯時,至酉時灑雨下雨,測雨器水深一寸五分。
徐俊輔啓曰,行大司憲李直輔,執義宋啓榦,掌令李英發·徐有素,持平權傛在外,林處鎭未署經,監察茶時之意,敢啓。傳曰,知道。
林漢浩啓曰,備邊司郞廳來言,次對今日爲之事命下,而左議政金載瓚,右議政金思穆,俱有身病,不得來會云矣,敢啓。傳曰,知道。
宋知濂啓曰,卽者修撰李允謙,以其親病,陳疏徑出,原疏以國忌正日,纔已退却矣,所當直捧禁推傳旨,而此與無端徑出有異,推考警責,何如?傳曰,允。
傳于徐俊輔曰,留院公事入之。
傳于林漢浩曰,坐直承旨入侍。
傳于宋知濂曰,明日漢學文臣殿講爲之,處所以崇政殿爲之。
傳于宋知濂曰,明日出宮門路,以廣達門爲之。
傳于宋知濂曰,試官以日前專經文臣試官爲之。
宋知濂,以弘文館言啓曰,本館上番闕直,事甚未安,副校理鄭元容,副修撰李泳夏·任天常,竝卽牌招,以爲推移入直之地,何如?傳曰,允。
金相休,以備邊司言啓曰,卽見江華留守尹致性狀啓,則以爲麰麥酷被慘歉,民情遑遑,麰還當捧一千三百五石中,折米待秋以租代捧,明春還作本色,留庫米中一千二百石,特爲加分,俾得接濟事,竝請令廟堂稟旨分付矣。本府麥荒,果如所陳,如數準捧,其勢必難,應捧條一千三百五石內,限三分一換租秋捧,待明年還作本色,留庫米一千二百石,依狀請使之加分,何如?傳曰,允。
林漢浩,以兵曹言啓曰,卽接西所衛將嚴思勗牒報,則元武門,因雨頹圮云,爲先令紫門監,以杻把子及長木,堅實圍排,把守軍,延和門入直軍八名除出,限修改間嚴加守直之意,敢啓。傳曰,知道。
林漢浩,以禁衛營言啓曰,因兵曹草記,元武門因雨頹圮處,延和門入直軍八名除出,哨官一員率領,限修改間輪回嚴加守直之意,敢啓。傳曰,知道。
右議政金思穆箚曰,伏以臣於春夏以來,衰病侵尋,日甚一日,而最是食飮全減,眩暈頻作,有時苦劇,如墜煙霧,雖尋常事爲之間,昏迷顚錯,不省首尾,神精從而內鑠,形貌漸覺外凋,以若衰憒,虛叨重任,是豈微分之所敢安,顧臣伎倆,不過筋力奔走,故其間大小公役,雖不敢每每言病,强策趨赴,而忽自日前,流注之痰,凝結脅下,肢體牽疼,肥肉麻痺,坐臥轉側,動輒須人,所患前症,從又倍添,委身床簀,作一籧篨,時月之內,痊可無望,身帶保護之職,而亦闕起居之禮,病裏惶悶,若隕淵谷,此際伏奉賓對進定之命,此誠我聖上宵旰憂勤之至意,凡在承佐之列者,固宜竭蹶承命,少效對揚之忱,而顧今病情,萬無跬步蠢動之勢,虧分闕禮,罪無所逃。伏乞亟賜威譴,以警具僚,不勝幸甚。取進止。答曰,省箚具悉卿懇。聞卿愼節,爲之奉慮,卿旣衰老,精力則强旺,何必以一時有欠,如是辭引,安心調理,仍傳于宋知濂曰,此批答,遣史官傳諭于右議政。
辛未五月二十四日酉時,上御隆式堂,坐直承旨入侍時,左副承旨宋知濂,假注書沈啓錫,記注官李仁迪,記事官李龍秀,以次進伏訖。上曰,注書出去,公事持入,可也。賤臣承命出來,上命書傳敎曰,今聞昨日崇陵奉審承旨所奏,陵所丁字閣後神道東邊被沙有頉處,極甚緊重云,萬萬驚悶,且於碑閣至近之處,水勢衝入,濕跡非輕云,亦爲未安,不可以拘於定式,有所遲礙,卽日遣禮堂,奉審形止事,分付,賤臣持公事還入進伏,上命讀奏,知濂讀奏公事訖,上命書判付,知濂曰,日前以慶尙道上番軍中路渰死事,有設祭及營門別恤典下施之命,而昨日,又有數旣零星此則置之之命矣。第念上番軍雖一二名,不幸渰死,則似當有恤典之恩,且旣已下敎,則追後勿施,未知事體之如何,故敢此仰達矣。上曰,二十石不已過乎?知濂曰,自該營酌量爲之,似爲好矣。上曰,昨日傳敎,置之,何如?知濂曰,該道帥及地方官,有推考之命矣。該道帥狀啓中,有三十八名渰死云云,而今聞二營所啓,則禁衛軍渰死者一名,御營軍渰死者五名,合爲六名云,則道帥之不爲詳審,只憑邑報,矇然封啓者,極爲駭然矣。上曰,從重推考乎?知濂曰,然矣。上曰,昨日下批中,當初設祭及別恤典置之事除去,而只以該帥臣地方官,從重推考事頒布,可也。知濂曰,然則當以初成命二十石,別恤典施行矣。上命退,承史以次退出。
上在慶熙宮。停常參·經筵。
漢學文臣殿講罷,還內後,內閣·政院·玉堂·藥房口傳問安。答曰,知道。
藥房提調金履翼,副提調洪履浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
林漢浩啓曰,備邊司郞廳來言,今日賓廳日次,而左議政金載瓚,右議政金思穆,俱有身病,不得來會云矣,敢啓。傳曰,知道。
徐俊輔啓曰,行大司憲李直輔,執義宋啓榦,掌令李英發·徐有素,持平權傛在外,林處鎭未署經,監察茶時之意,敢啓。傳曰,知道。
備忘記,溫萬戶金昌元下直,長弓一張·長箭一部·片箭一部,筒兒一箇賜給。
傳于宋知濂曰,別雲劍置之。
傳于宋知濂曰,召對爲之。
以副校理鄭元容,副修撰任天常牌不進罷職傳旨,傳于宋知濂曰,只推。
傳于宋知濂曰,漢學文臣殿講居首人賞格,依例捧傳旨。
以吏曹正郞孔胤恒,學正李祖馨禁推傳旨,傳于宋知濂曰,今番則姑置令前,一竝從重推考。
傳于洪義浩曰,在院承旨,持公事入侍。
傳于林漢浩曰,坐直承旨入侍。
宋知濂,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
林漢浩,以兵曹言啓曰,卽接西道參軍李彰信牒報,則訓鍊都監所授彰義門東邊第一城廊近處體城三間許及第二城廊近處體城二間許頹圮云,爲先令繕工監,把子圍排,分授軍門,急速修築,而兩處把守軍兵,亦令該軍門,量宜定送,限改築間嚴加守直之意,分付,何如?傳曰,允。
林漢浩,以訓鍊都監言啓曰,本局分授都城彰義門東邊第一城廊近處體城三間許及第二城廊近處體城二間許頹圮處,令該軍門卽速修築,把守軍兵,量宜定送事,自兵曹草記矣。今日爲始,砲手二十名,將校各一人率領,限改築間輪回守直之意,敢啓。傳曰,知道。
林漢浩,以訓鍊都監言啓曰,本局哨官李彦炤,領軍入直,何等嚴重,而身爲將領,不能檢飭,致使番卒,換把器械,執頉於摘奸之時,揆以紀律,萬萬駭然,汰去之意,敢啓。傳曰,知道。
林漢浩,以御營廳言啓曰,謹依慶尙左兵使申大坤狀啓判付,本廳上番軍中路渰溺中,生出上來者十九名,今日點考後,聚會營庭,宣布德意,每名米一石式分給,渰死一名則米二石,以本道所在本廳上納條題給後,形止狀聞事,發關分付於該道道臣之意,敢啓。傳曰,知道。
林漢浩,以禁衛營言啓曰,本營上番軍中路渰溺中,生出上來者十三名,今日點考後,聚會營庭,宣布德意,每名米十三斗式分給,渰死五名,則每名米一石十二斗式,以本道所在本營上納條題給事,發關分付於該道道臣之意,敢啓。傳曰,知道。
辛未五月二十五日辰時,上御鳳凰亭,召對入侍時,參贊官愼宜學,持詩傳第八卷,檢討官李鼎秉,持詩傳第八卷,檢討官李泳夏,持詩傳第八卷,假注書沈啓錫,持詩傳第八卷,記注官劉㵙,持詩傳第八卷,記事官李龍秀,持詩傳第八卷,以次進伏訖。上命開卷讀之。鼎秉讀自皇矣上帝,止卷之十七,上曰,下番讀自文王章,止皇矣章之上篇,可也。泳夏讀自詩傳大全卷之十六,止三章章四句,上曰,文義陳之也。鼎秉曰,以靈臺章觀之,文王之聖德,流行周洽,至於鳥獸魚龞之微,而各得咸若者,功化廣矣,而若言其本,則惟在於民事之不緩,惟其不緩於民事也。故民亦樂趨王事,克效子來之誠,此所謂上行下傚者,而君民報施之義,大可見矣。惟我殿下,軫念民事,乃於歲初,以條列民弊,別單上送事,頒綸於八路,而迄至于今,尙無究竟,民弊之條列,實爲今日之急務,而諸道臣若爲遲滯,則是道臣之緩於民事也,別單如或入來,而若遲滯於廟堂,則是廟堂之緩於民事也。伏望亟加董飭,以爲不緩民事之道焉。上曰,注書出去,公事持入,可也。賤臣承命出來,上曰,下番奏之。泳夏曰,皇矣章曰,帝謂文王,夫天人之間,雖有相與之理,豈可諄諄然命之乎?然而詩人,美文王之德,記文王之事,而必曰帝謂文王,有若親承上帝之面諭者然,蓋聖人之於天,其德相合,天則以陰陽五行,化生萬物,聖王則以禮樂刑政,導制萬民,雨露霜雪,卽人君之喜怒威德也。四時六氣,卽人君之一日萬幾也。文王之昭事上帝者,莫非天德也。故詩人,美誕先登岸之工,而曰帝謂記伐崇伐密之事,而曰帝謂者,其意可謂深切矣。周頌序所云,法文王所以法天者,其以是矣。惟我殿下,德合天道,動法古聖,伏願益加聖工,顧諟天命,不必求於蒼蒼之遠,而一以文王之德爲法,則天德天道,皆在於是矣。上曰,參贊官陳之。宜學曰,臣無可陳者矣。上曰,閣臣陳之。龍秀曰,臣亦無可陳者矣。上曰,假樂君子,顯顯令德,夫君子卽有德之稱,則在位之君,何以謂君子也?鼎秉曰,君子者,有德有位之通稱也。上曰,姜嫄之出野,見巨人跡,歆然相感,而至於有娠,無人道而亦有生生之理乎?鼎秉曰,蓋洪荒之世不遠,故有如是之事矣,以我朝言之。李山海之父,在山海關,夢相感而生山海矣。上曰,山海之父誰也?鼎秉曰,臣不能記知矣。上曰,夢相感,猶或,可也。豈有如姜嫄之事乎?鼎秉曰,新羅王赫居世生時,雞林有雞鳴聲,往視之則林中有一樻,而雞聲出焉,開而視之,則有兒出自匏中,卽新羅始祖也。上曰,以天地間虛靈之氣鍾生乎?鼎秉曰,然矣。上命掩卷,賤臣還入進伏,上曰,公事持入乎?宜學曰,院中無公事,不爲持來云矣。宜學又奏曰,嚮於憫旱之時,有各司坐起勿拘殿座齋日之命矣,今旣得雨,何以爲之乎?當經一番稟定,故敢此仰達矣。上曰,此非憫旱之時,則依前例爲之,可也。上命玉堂先退,鼎秉等退出。仍命退,承史以次退出。
辛丑五月二十五日辰時,上詣崇政殿,漢學文臣殿講入侍時,行都承旨洪義浩,行左承旨林漢浩,右承旨金相休,左副承旨宋知濂,右副承旨愼宜學,同副承旨徐俊輔,假注書李永祚·沈啓錫,記注官劉㵙,記事官李龍秀以次侍立,時至,通禮跪啓請外辦,上具翼善冠·袞龍袍,乘輿出興泰門,由顯謨門·廣達門,入崇政門,至崇政殿,通禮跪啓請降輿,上降輿升座,諸臣以次進伏訖。上命考官行禮,考官行兵曹判書朴宗來,行護軍閔耆顯,行左承旨林漢浩,參考官同副承旨徐俊輔,行副護軍李永老·徐鼎輔·李惟命等,率應講文臣,行四拜禮,宗來等以次陞殿,上曰,譯官待令乎?使之入來也,賤臣承命出去,率譯官二人,入來還伏,上曰,事變假注書,使之入來呼名,仍命開講,上命禮畢,上降乘輿,出崇政門,由廣達門,入顯謨門,出標信解嚴,入興泰門還內後,諸臣以次退出。
辛未五月二十五日未時,上御隆武堂,在院承旨持公事入侍時,行都承旨洪義浩,行左承旨林漢浩,左副承旨宋知濂,假注書李永祚·沈啓錫,記注官李仁迪,記事官李龍秀,檢校直閣徐俊輔,以次進伏訖。上命讀奏公事,知濂讀奏公事訖,上命書判付,義浩曰,今日入侍命下之後,詣閤門路,不爲詳審傳命,以致往來遲滯,事體萬萬未安,當該司謁,不可無罪,令攸司從重科治,何如?上曰,依爲之。出擧條上命退,承史以次退出。
辛未五月二十五日酉時,上御鳳凰亭,坐直承旨入侍時,右副承旨愼宜學,假注書沈啓錫,記注官金初燮,記事官李龍秀,以次進伏訖。上曰,注書出去,公事持入,可也。賤臣承命出來,持公事還入進伏,上命讀奏,宜學讀奏公事訖,上命書判付。仍命退,承史以次退出。
上在慶熙宮。停常參·經筵。
徐俊輔啓曰,行大司憲李直輔,執義宋啓榦,掌令李英發·徐有素在外,持平權傛未肅拜,林處鎭未署經,監察茶時之意,敢啓。傳曰,知道。
宋知濂,以弘文館言啓曰,副修撰任天常,旣有只推之命,卽爲牌招察任,何如?傳曰,允。
以副修撰任天常牌不進罷職傳旨,傳于宋知濂曰,只推。
傳于宋知濂曰,坐直承旨入侍,
傳于愼宜學曰,工房承旨入侍。
洪義浩啓曰,吏曹郞廳來言,本曹判書有闕,政事,取稟。傳曰,當日爲之。
有政。吏批,判書南公轍未交龜,參判李存秀進,參議宋冕載病不來,左副承旨宋知濂進,啓曰,新判書命招,同參政事,何如?傳曰,允。又啓曰,判書南公轍未交龜,參議宋冕載病不來,小臣獨政未安,何以爲之?敢稟。傳曰,仍爲之,以南公轍爲吏曹判書,曺鳳振爲副校理,李羲甲爲禮曹參判,金基厚爲同義禁,朴宗珩爲繕工副正,李憲琦爲西學敎授,宋守淵爲慶州府尹,宋雲載爲珍山郡守,李英孝爲振威縣令,具明源爲洪原縣監。
兵批,行判書朴宗來病,參判金孝建受由,參議鄭景祚入直進,參知權烒病,右副承旨愼宜學進。上護軍單曺允大。
以漢城府民家頹壓別單,傳于金相休曰,恤典,令該廳卽爲分給事,分付。
以漢城府民家頹壓別單,傳于金相休曰,恤典,令該廳卽爲分給事,分付。
洪義浩,以吏曹言啓曰,今此宗廟朔祭獻官前參判朴宗京,時無職名,令該曹口傳付軍職,何如?傳曰,允。
林漢浩,以兵曹言啓曰,禁軍來秋冬等祿試射時,柳葉箭沒技人及別試鐵箭三矢俱越一百五十步人,別單書入之意,敢啓。傳曰,知道。
林漢浩,以禁衛營言啓曰,來八月當一番前部左司屬黃海道四哨軍兵,來七月二十五日,京中逢點,依例準二朔立番之意,本道監兵使處,預爲知委,何如?傳曰,允。
林漢浩,以禁衛營言啓曰,來六月當一番前部前司屬慶尙左道四哨軍兵逢點實數五百十二名,已爲點閱整齊,來六月初一日,與內外各處入直將官軍兵等,依例替代後,舊軍放送之意,敢啓。傳曰,知道。
林漢浩,以御營廳言啓曰,本廳字內光熙門南邊體城七間許及興仁門北邊第二城廊近處體城八間許頹圮處,今方改築,而所入石子,依例浮取於蘆原地之意,敢啓。傳曰,知道。
林漢浩,以御營廳言啓曰,本廳來八月九月兩朔應立前部右司屬慶尙左道二哨,右道二哨,合四哨軍兵,七月二十五日,京中逢點,八月初一日,與中司軍兵,當爲替代立番,趁期調送事,本道監兵使處,措辭知會之意,敢啓。傳曰,知道。
林漢浩,以御營廳言啓曰,本廳來六月七月兩朔應立前部中司屬慶尙左道四哨軍兵五百十六名,今已逢點整齊矣。六月初一日,與舊番左司軍兵,替代立番後,舊軍放送之意,敢啓。傳曰,知道。
禁府司錄閔秉勳,典籍趙,兵曹佐郞李埴,校書博士崔錫玄,承文副正字金載成·洪羲祖·洪周命·朴來謙等,當爲傳旨內辭緣,泛稱遲晩,竝只各笞四十收贖,附過還職,私罪,奉敎依允爲旀,閔秉勳·金載成·洪羲祖等段,竝只功減一等爲良如敎。
行吏曹判書曺允大疏曰,伏以臣再控微懇,瀝盡肝血,竊庶幾聽卑之天,亟賜體諒,及承批旨,未蒙允可,迺以疏辭過矣爲敎,臣於是,惶愧交中,歷日靡措,有未敢輒復嗚呼,屢煩聰聽,强疾赴政,亦旣一遭,而病日益劇,神日益耗,萬無自力供職之望,與其嚴畏蹲冒,僨誤國事,無寧畢暴衷赤,冀垂矜許,臣情到此,吁亦慽矣。大抵六府長席,天官居最,地望之華要淸峻,卽是世所艶賞者,則以臣庸愚,叨此名位,恩渥至矣,榮幸極矣。苟或有一分可强之勢,豈肯爲無端辭巽之計,第其沈痼之疾,莫效殫竭之忱,一籲再籲,苦不知止,臣雖無似,粗識義分,焉敢虛張疾痛,假托膏肓,以自陷於告君不誠之科哉?蓋臣風氣,自少有漸,臂麻手戰,運用不利,而四十以後,則甚至頭目眩轉,按住不得,時借酒力,有若壓驚,此症每作,神思隨翳,雖不至省覺之全昧,猶未免精爽之自奪,及夫年近七旬,病亦層加,較諸往日,不啻屢倍,怔忡迷悶,旋掉轉劇,以是之故,見人不記,聞言輒忘,此皆心血耗損,風邪乘虛,形殼僅存,靈慧遁喪,殆若衰柳杈枒,蟊蠹內蝕,老屋穹隆,棟榱暗朽,細驗裏症,縱成昏憒,驟看外面,若非癃癈,病者獨苦,人實未諒,此臣心官之貞疾也。至於阿睹所患,則暮境受病,八年沈淹,外包浮高,上臉結核等症,如無論已,內睛居常疼痛,視物每患迷瞀,或値事會,强閱文字,則纔過數行,赤膜瞖瞳,更無以辨別魚魯,此臣視官之貞疾也。有一於此,猶不可擬議於冗散之職,況兼此二症,而其可以冒叨銓衡之劇任乎?六臈京察,乃是有國之大政,考閱踐歷,進退庶僚,稱量殿最,黜陟幽明,以至人物之通塞也,流品之甄別也。棼如牛毛,細若蠶絲,有非造次間所可領略管攝者,必也聚精會神,積費商量,點檢政案,以備排擬,酬接人客,以廣見聞,使某窠某名,瞭然於心目之間,無一疑難,然後始可以臨政副急,不至顚錯之患,而如臣之土木形骸,煙霧視聽,苟然尸充,强所不能,則此無異於鷦鷯之負千勻,矇瞽之辨五色,決是行不去做不得者也。在朝家綜核之政,豈容若是之疎忽哉?臣若憑恃寵靈,冒據匪據,畢竟僨敗,貽羞簪紳,則終雖萬被誅戮,將何以少贖其罪也?煩猥之極,不敢蔓辭,槪陳最難强之疾,申暴決不堪之狀。伏乞聖慈,哀之憐之,亟遞臣銓府之職,以幸公私,仍治臣瀆擾之罪,以昭法紀焉。臣無任云云。答曰,省疏具悉。所請依施。
辛未五月二十六日申時,上御降武堂,坐直承旨入侍時,左副承旨宋知濂,假注書李永祚,記注官劉㵙,記事官李龍秀,以次進伏訖。上曰,今日諸承旨,盡爲仕進乎,知濂曰,盡爲仕進,而俄已申退矣。上曰,無公事乎?知濂曰,有二三張,而待令于門外,使注書出去持入乎?上曰,姑置之。仍命退,承史以次退出。
辛未五月二十六日酉時,上御德游堂。工房承旨入侍時,右副承旨愼宜學,假注書李永祚,記注官劉㵙,記事官李龍秀,以次進伏訖。上曰,公事何不持入也?宜學曰,無之矣。仍命退,承史以次退出。
上在慶熙宮。停常參·經筵。
太學生宣醴罷,還內後,內閣·政院·玉堂·藥房口傳問安。答曰,知道。
徐俊輔啓曰,行大司憲李直輔,執義宋啓榦,掌令李英發·徐有素在外,持平權傛未肅拜,林處鎭未署經,監察茶時之意,敢啓。傳曰,知道。
宋知濂啓曰,來初一日輪日次矣,敢稟。傳曰,當次人受點,後日次待令。
林漢浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋知濂曰,召對爲之。
傳于宋知濂曰,太學生,尤在先朝,月課歲勉,不啻若周文鳶魚之化,而近來雖有略施慰悅之擧,未爲洽於士望,豈爲待士之意哉,今日申時景賢堂,當設宣醴於太學士子,以表予至意,國子泮長,率太學儒生入侍,侍衛以入直磨鍊,登軒架以雅樂準備陳列,挾輦軍用內營入直軍一百名,儀仗用進宴儀仗。
傳于宋知濂曰,別雲劍置之。
傳于宋知濂曰,出宮門路,以寧善門爲之。
林漢浩啓曰,御營大將李溏,以本營習陣事,明日沙阿里出去矣,兼帶右邊捕盜大將所佩命召及大將牌·傳令牌,何以爲之?敢稟。傳曰,仍佩往來。
以平安監司李晩秀狀啓,雨澤農形事,傳于宋知濂曰,渴望之餘,雨澤洽足,言念民事,誠萬萬多幸,然勸課勤服之道,尤不可不十分盡心,令各邑,知悉此意事,分付。
宋知濂,以弘文館言啓曰,副修撰任天常,旣有只推之命,卽爲牌招察任,何如?傳曰,允。
林漢浩,以都摠府言啓曰,副摠管吳載重,以禁衛中軍,本營諸將官射會監試事,南別營晝仕出去之意,敢啓。傳曰,知道。
林漢浩,以備邊司言啓曰,卽見平安監司李晩秀狀啓,則平壤城所在各邑所屬留庫中折米二千二百石,慈母山城所在各邑所屬留庫中小米七千八百石,合折米一萬石,特許加分,則謹當均排於城屬各邑及其他列郡,推移救濟,待秋捧各令準糴,本道各邑所在各衙門會付春麰,竝耗當捧條一萬九千四百九十二石零內,三分一則本色捧上,三分二一萬二千九百九十四石零,作米代捧事,竝請令廟堂稟旨分付矣,淸南城餉,只是兩處,而合折米不過二萬餘石,今若以萬石加分,則殆無異於傾庫無餘,論以不虞之意,誠爲切悶,第今民情將至廢農,平還更難着手,目下救急,非城餉則無他容措,道臣非不知此箇事勢,而若是爲請者,可見其迫不獲已,依所請兩處城餉留庫中,合折米一萬石,許令精略分排,待秋後必爲準數捧入,更勿以停退捧留等說,一或上煩,至於麥還,道內麥荒,果如,所陳,如數準糴,其勢必難,況旣許他道,今不可靳持,限折半姑爲作米,待明年還作本色,俾無麰種漸縮之患,以此分付,何如?傳曰,允。
辛未五月二十七日辰時,上御德游堂。召對入侍時,參贊官林漢浩,持詩傳第九卷,檢校直閣徐俊輔,持詩傳第九卷,侍讀官鄭元容,持詩傳第九卷,檢討官李泳夏,持詩傳第九卷,假注書沈啓錫,持詩傳第九卷,記注官洪宅柱,持詩傳第九卷,記事官李龍秀,持詩傳第九卷,以次進伏訖。上開卷命讀,元容讀自詩傳大全卷之十八,止女興是力,上曰,下番讀之。泳夏讀自文王曰咨咨女殷商而秉義類,止俾晝作夜,上曰,參贊官讀之。漢浩讀自文王曰咨咨女殷商如蜩如螗,止大命以傾,上曰,閣臣讀之。俊輔讀自文王曰咨咨女殷商人亦有言,止八章章八句,上命陳文義,元容曰,此篇云,曾是疆禦,曾是掊克,曾是在位,夫人君之爲治,固不可獨運於上,故必也得人而共濟,然用人之際,自有得失之別,此治亂之所由係也。周之盛時,則予曰有先後奔走,疏附禦侮,而左右協輔,以成治理,及其後世,貪虐在位,至有彊禦掊克之譏,此豈非治亂之所由判乎?夫君子小人之別,有如陰陽黑白,不可相混,則其辨之也,可謂不難,而自古以來,君子之進常少,小人之進常多,蓋由用捨之際,私慾交蔽,無以辨別故也。苟能克祛一己之私,務合天理之公,洞徹光明,無所昏蔽,則其於辨淑慝別賢邪之際,豈不瞭然而明著乎?惟伏望鑑戒於此等詩,務盡用人之道焉。上曰,下番陳之。泳夏曰,此篇云,雖無老成人,尙有典刑,夫典刑者,先王之政法也。文·武之禮樂法制,煥然大備,垂之後世,則名臣碩輔,雖無老成之尙存,而制作文物,自有典刑之可考,苟能使循守勿失,則猶可以克追先業,而今乃竝人與法,皆莫之聽用,此詩人所以深恨者也?說命曰,監于先王成憲,詩曰,不愆不忘率由舊章,夫遵先王而過者,未之有也。故先王之法,萬世無弊,後王後孫,紹述勿替,則可以爲祈天永命之本矣。惟我聖朝,太祖大王,創業垂統,而列聖相傳,法制大備,世宗朝,與黃喜等名碩之臣,制禮作樂,金科玉條,燦然俱存,英廟朝撰定續大典,先朝又作大典通編,時措之宜,雖有增損之異,而本源綱領,莫非夏府之關和,周官之制度,則典刑之昭垂,有如是矣。以今言之,去先朝若是至近,老成人之尙存者亦多,則況典刑之昭著者乎。然而挽近以來,風俗壞敗,法制不明,小民則侈奢僭濫,百官則文武恬嬉,紀綱之不張,百度之弛廢,專由於典刑之不立,今日爲治之道,不必更張轉移,而一遵先朝之典刑,則國家之乂安,民庶之從化,自有不期而然矣。漢之曺參曰,先帝與蕭何,定律令,臣與陛下,遵而勿失,此可謂知治道矣。惟願殿下,率由舊章,董飭群工,以盡遵先之道焉。上曰,參贊官陳之。漢浩曰,上下番皆已敷陳,臣無可達者矣。上曰,閣臣陳之。俊輔曰,臣亦無可陳者矣。上命掩卷,上命玉堂先退,元容等退出。仍命退,承史以次退出。
辛未五月二十七日酉時,上詣景賢堂。太學生宣醴入侍時,行都承旨洪義浩,行左承旨林漢浩,右承旨金相休,左副承旨宋知濂,右副承旨愼宜學,同副承旨徐俊輔,假注書李永祚·沈啓錫,記注官洪宅柱,記事官李龍秀,以次侍立。時至,通禮跪啓請外辦,上具翼善冠·袞龍袍,乘輿出泰寧門,由正兌門·寧善門·金商門,入崇賢門,至景賢堂,通禮跪啓請降輿,上降輿陞座,諸臣以次進伏訖。上曰,泮堂率太學生行禮,同知館事李好敏,率太學生進一百九十九人,行四拜禮,上曰,來會者皆是居齋生乎?知濂曰,以今日夕食堂到記命入,而亦有方外生進入來者矣。上曰,泮堂行禮後,不爲升殿,因參宣醴,上曰,宣醴以三酌擧行,上曰,初酌用雅樂,再酌三酌用法樂,行禮時更用雅樂,仍命宣醴三酌畢,好敏率儒生行四拜禮,上命義浩,敎于儒生曰,爾等善爲居齋乎?義浩以儒生之對仰奏曰,着實居齋矣。上又敎曰,今旣日熱,數亦稍多,故不得一一引見,爾等知悉,益勤學業,上命禮畢,通禮跪啓請乘輿,上乘輿出崇賢門,由金商門·寧善門,入正兌門,出標信解嚴,入泰寧門還內,諸臣以次退出。
上在慶熙宮。停常參·經筵。
自未時至酉時,灑雨下雨,測雨器水深六分。夜四更五更,灑雨下雨,測雨器水深四分。
大學生進對親受,還內後,內閣·政院·玉堂·藥房口傳問安。答曰,知道。
徐俊輔啓曰,行大司憲李直輔,執義宋啓榦,掌令李英發·徐有素在外,持平權傛未肅拜,林處鎭未署經,監察茶時之意,敢啓。傳曰,知道。
林漢浩啓曰,禁衛營將官來言,今日本營軍兵,日次私習云矣,敢啓。傳曰,知道。
傳于林漢浩曰,諸承旨持公事入侍。
以副修撰任天常牌不進罷職傳旨,傳于宋知濂曰,只推。
宋知濂,以弘文館言啓曰,副修撰任天常,旣有只推之命,卽爲牌招察任察任,何如?傳曰,允。
備邊司薦望,以閔耆顯爲開城留守。
宋知濂啓曰,弘文提學曺允大牌不進推考傳旨,今方捧入,而太學儒生試所命下之後,如是違牌,事甚未安,更卽牌招,何如?傳曰,更爲牌招。
傳于林漢浩曰,侍衛軍兵,從便雨具。
傳于宋知濂曰,召對爲之。
金相休,以賑恤廳言啓曰,謹依漢城府民家頹壓別單判付,南部字內全家頹壓十四戶各錢二兩,完小頹多十二戶各布一疋,北部字內全家頹壓五戶各錢二兩,完小頹多四戶各布一疋,依例分給之意,敢啓。傳曰,知道。
辛未五月二十八日卯時,上御隆武堂。諸承旨持公事入侍時,行左承旨林漢浩,右承旨金相休,左副承旨宋知濂,右副承旨愼宜學,假注書李永祚·沈啓錫,記注官洪宅柱,記事官李龍秀,以次進伏訖。上命奏公事,知濂曰,臣禮房無公事,而吏房代房,有正書朝報矣。上命讀奏訖,相休讀奏戶房公事,黃海監司啓本,新溪縣反庫事,平山府反庫事,遂安郡反庫事訖。漢浩曰,臣兵房無公事矣。宜學曰,臣工房無公事矣。知濂曰,今日太學儒生,當進箋,而以箋文之未及製出,將於午後待令云矣。昨日宣醴,實爲曠絶之聖恩,儒生等擧皆蹈舞欣忭,而從前特加恩典之時,或有自上試藝之命,故昨日儒生,皆持試具待令云矣。上命知濂書傳敎曰,今日太學生,聞爲進箋云,當以待士之義,應有示意之擧,午後進箋畢後,試取諸生,該房知悉,侍衛以入直磨鍊,挾輦軍四十名,以興化門北邊入直軍爲之,槍劍軍二十名,以軍餉色入直軍爲之,別雲劍·寶劍置之,出宮門路,以興明門爲之。又敎曰,今日太學生進箋,當親受,處所以景賢堂爲之。又敎曰,儒生試取處所,亦於景賢堂,仍爲磨鍊。又敎曰,今日太學生試取試官,以弘·藝文提學爲之,對讀官,以入直閣臣,玉堂爲之。漢浩曰,今日殿座,承旨當爲備員,而行都承旨洪義浩,不爲仕進,同副承旨徐俊輔,須資出去矣。同副承旨徐俊輔,卽爲牌招,行都承旨洪義浩,所當牌招,而拘於廳規,不得請牌,何以爲之乎?上曰,依爲之,牌招,可也。出擧條知濂曰,今日進箋太學生試取時,試官以弘·藝文提學爲之事,命下矣。弘文提學曺允大,藝文提學韓晩裕,竝卽牌招,何如?上曰,依爲之。出擧條上曰,注書出去,傳敎頒布,可也。永祚承命出去,上曰,注書出去,持到院公事入來,可也。賤臣承命出來,永祚還入進伏,賤臣還奏曰,公事無到院者矣。上命退,承史以次退出。
辛未五月二十八日午時,上詣景賢堂。太學生進箋親受,太學生試取入侍時,行都承旨洪義浩,行左承旨林漢浩,右承旨金相休,左副承旨宋知濂,右副承旨愼宜學,同副承旨徐俊輔,假注書李永祚·沈啓錫,記注官洪宅柱,記事官李龍秀,以次侍立。時至,通禮跪啓請外辦,上具翼善冠·袞龍袍,乘輿出興明門,由延光門·崇明門·建陽門,入崇賢門,至景賢堂,通禮跪啓請降輿,上降輿陞座,諸臣以次進伏訖。上命進箋,儒生行禮讀箋,儒生陞殿讀箋文訖,降就位行禮,考官弘文提學曺允大,對讀官曺鳳振·李允謙·李龍秀,行四拜禮訖,陞殿進伏,知濂曰,藝文提學韓晩裕,承牌入來,未及行禮,使之追後行禮乎?上曰,依此爲之,可也。藝文提學韓晩裕,從重推考事。榻前下敎上命對讀官書詩題曰,周王壽考遐不作人。上命書傳敎曰,太學進箋儒生試取詩三中進士李鎭華,給二分,之次三下進士金晉敎,紙筆墨考例施賞,上命禮畢,乘輿出崇賢門,入延光門,出標信解嚴,入興明門還內後,諸臣以次退出。
辛未五月二十八日酉時,上御德游堂。召對入侍時,參贊官宋知濂,持詩傳第九卷,侍讀官曺鳳振,持詩傳第九卷,檢討官李允謙,持詩傳第九卷,假注書沈啓錫,持詩傳第九卷,記注官劉㵙,持詩傳第九卷,記事官李龍秀,持詩傳第九卷,以次進伏訖。上命書傳敎曰,行步遲緩,當該注書,事過後汰去,令該府拿問,各別嚴勘,上命開卷讀之。鳳振讀自抑抑威儀,止爲刺厲王者誤矣。上曰,下番讀之。允謙讀自菀彼桑柔,止八章章八句,上曰,參贊官讀之,知濂讀自天生蒸民,止八章章八句,上曰,閣臣讀之。龍秀讀自奕奕梁山,止六章章八句,上曰,注書讀之,賤臣讀自赫赫明明,止詩傳大全卷之十八,上曰,文義當自上發問矣。上曰,註以抑抑爲密,密字之義何如,而威儀何以謂之密耶?鳳振曰,威儀者禮也。禮者,天理之節文,而自有階限之明定者,故以愼密言之矣。上曰,德何以有隅,而必曰維德之隅也?鳳振曰,人之威儀,截然有稜角廉隅,故以隅字言之矣。上曰,靡哲不愚者何也?鳳振曰,其俗不知威儀,雖其所謂哲者,亦無不愚矣。上曰,哲人之愚,亦維斯戾者何也?鳳振曰,庶人之愚,宜有是疾,無足怪矣,而哲人之愚,反失常道,故曰亦維斯戾矣。上曰,此云有覺德行,何以爲之覺也?鳳振曰,覺者,大之義也。上曰,遠猷者何也?鳳振曰,有經邦治國之猷,而深思遠慮也。上曰,此詩之屢稱威儀者何也?鳳振曰,此詩凡六言威儀,蓋專爲威儀而作也。上曰,荒湛于酒者,指何人之事而言也?鳳振曰,衛武公,作初筵詩以戒酒,此詩亦言戒酒之意也。上曰,罔敷求先王克共明刑者,何義也?鳳振曰,謂其不廣求先王所行之道,而執其明法也。上曰,如彼流泉者何謂也?鳳振曰,謂其相與淪陷,如流泉之不可止也。上曰,武公雖是賢君,若有一念之不善,則必致危亂矣。安危治亂之機,專在於一心之所發矣。鳳振曰,此武公所以敷求先王克共明刑者也?如或有一念之少懈,則不能如是矣。上曰,此詩所言者德,而今言車馬弓矢者何也?車馬弓矢,亦有關於爲德乎?鳳振曰,車馬弓矢,亦屬於威儀故言之,而亦言其內而治家,外而治國,以明其自近及遠之義也。上曰,何以謂白圭之玷尙可磨也?斯言之玷不可爲也,觀其語趣,則如天作孽猶可逭,自作孽不可活之文勢也?鳳振曰,論語云駟不及舌,言語不可不審愼也,故此蓋深言愼重之義也。上曰,傳亦云出乎爾者反乎爾,一言之有失,可不懼乎?鳳振曰,書傳云出好興戎,傳云一言喪邦,此莫非愼言之義也。上曰,惠于朋友,則何以有子孫繩繩之慶也?鳳振曰,此蓋言無德不報之意也。上曰,萬民靡不承者何也?鳳振曰,莫不奉承之謂也。上曰,言語何以有所逝,而曰言不可逝也?鳳振曰,心亦言操存,非以手而操也。此之言言不可逝者,亦言其常當執守,不可放去也。上曰,此云神之格思不可度思,所謂神者,指何而言也?鳳振曰,神者,天地鬼神也。上曰,鬼有形現者乎?鳳振曰,雖暗室之中,可畏者鬼神,雖無形現之狀,而洋洋乎如在上如在左右矣。上曰,矧可射思者何謂也?鳳振曰,不可有非僻放蕩之心,故謂之不可厭射也。上曰,不僭不賊鮮不爲則者何也?鳳振曰,人苟能不僭不害,則人皆取法,譬如投桃報李也。上命掩卷,上命玉堂先退,鳳振等退出。仍命退,承史以次退出。
上在慶熙宮。停常參·經筵。
專經武臣賓廳罷,還內後,內閣·政院·玉堂·藥房口傳問安。答曰,知退。
藥房提調金履翼,副提調洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
林漢浩啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
徐俊輔啓曰,行大司憲李直輔,執義宋啓榦,掌令李英發·徐有素在外,持平權傛未肅拜,林處鎭未署經,監察茶時之意,敢啓。傳曰,知道。
傳于宋知濂曰,禮房承旨,馳詣宗廟·景慕宮,奉審摘奸以來。
傳于洪義浩曰,諸承旨,持公事入侍。
洪義浩啓曰,諸承旨持公事入侍事命下,而六房無公事,不得入侍之意,敢啓。傳曰,知道。
傳于宋知濂曰,召對爲之。
傳于林漢浩曰,出宮門路,以興明門爲之。
沈啓錫汰去,代以洪周命爲假注書。
傳于宋知濂曰,別講爲之。
傳于林漢浩曰,坐直承旨入侍。
傳于愼宜學曰,當該別監,令攸司科治。
以副修撰任天常牌不進罷職傳旨,傳于宋知濂曰,只推。
傳于林漢浩曰,夜對爲之。
傳于金相休曰,六月卽健陵忌辰之月也。小子孺慕之痛,無以伸懷,故必在彼闕之時,則每瞻拜眞殿,歲以爲常誠,今則闕二焉,安可得拜也?明日朔朝,當詣崇政殿親傳香,遣閣臣別焚香,該房知悉,香例以內奉者用之,而今番別加致誠,故以香室奉傳耳。侍衛入直擧行,雲寶劍置之,出宮門路,以廣達門磨鍊。
以兵曹黃海道官鎭門聚點時執頉守令照律啓目,傳曰,今番則分揀。
宋知濂,以弘文館言啓曰,副修撰任天常,旣有只推之命,卽爲牌招察任,何如?傳曰,允。
林漢浩,以兵曹言啓曰,今五月二十九日內入直堂下武臣賓廳講時,武臣兼宣傳官洪聖益·柳豊逵,部將孔彦周·鄭日永,守門將權思龍·李宗植·高慶赫·柳鳳,訓鍊都監哨官尹孝達,禁衛營哨官盧舜協,通鑑不通,依定式推考警責,何如?傳曰,允。
林漢浩,以兵曹言啓曰,各廳堂下武臣朔試射,庚暑勿爲設行事,曾有定式矣。今五月朔試射,依定式停止之意,敢啓。傳曰,知道。
林漢浩,以訓鍊都監言啓曰,本局千摠李勉植,身病甚重,勢難察任,改差,何如?傳曰,允。
辛未五月二十九日辰時,上御隆武堂。召對入侍時,參贊官愼宜學,持詩傳第十卷,檢校直閣徐俊輔,持詩傳第十卷,侍讀官曺鳳振,持詩傳第十卷,檢討官李允謙,持詩傳第十卷,假注書李永祚,持詩傳第十卷,記注官劉㵙,持詩傳第十卷,記事官李龍秀,持詩傳第十卷,以次進伏訖。上開卷命讀,鳳振讀自詩傳大全卷之十九,止閟宮第四章如岡如陵,上曰,下番翰林,自閟宮首章,更爲讀之也。龍秀讀自閟宮有侐,止詩傳大全卷之二十,上曰,文義陳之。鳳振曰,今日所講,別無拈出文義,而試以周頌觀之,有曰維天之命於穆不已,於乎不顯文王之德之純,夫文王卽天也,天卽文王也,天之道不已,而文王之德亦不已,上下相符,天人無間,正所謂先天而天不違,後天而奉天時者也。就以一身論之,四肢百骸,血脈貫通,然後方可謂完人,若一有阻滯之病,則便不能爲完人矣。一身之小,尙猶如此,而況天人之間乎。伏願殿下,每於一動一靜之間,恒存乾乾夕惕之念,則庶可以與天同德矣。上曰,下番陳之。允謙曰,淸廟章無射於人斯一句,尤可見文王純亦不已之德,入人也深,沒世而自有不忘者也。夫人之常情,每當灌祼之際,易有厭歝之失,而惟其德之至,故愛之深,淸廟朱絃,洋洋乎如在,則此非純一之德之效乎?上曰,參贊官陳之。宜學曰,今日所講中人君體行之要,莫如敬之一章矣。此詩曰,天降厥士日監在玆,卽大雅所謂昊天曰明,及爾出王,昊天曰朝,及爾游衍之義也。人君一語一默,或有違越於天理,則必有災異之警,此所以敬字工夫,爲其要也。敬字之義,先儒或以爲主一無適,或以爲常惺惺法,其說不一,而至朱子,又云惟畏爲近之,此誠切要之訓也。今若實用工於畏字上,則又莫如愼獨二字矣。雖在隱微之際幽暗之中,心有所放忽,則安得爲主敬之工乎?伏願以愼獨二字,爲主敬之本焉。上命書傳敎曰,專經武臣賓廳講書日次,進定於今日,以親臨景賢堂磨鍊,考官以入直摠管爲之,參考官行首宣傳官爲之,雲寶劍侍衛竝置之,只入鼓吹陽繖扇,儀仗以十柄分列,仍命下番翰林出去傳命,賤臣又承命同出,上命掩卷。仍命退,玉堂承史閣臣以次退出。
辛未五月二十九日午時,上親臨景賢堂,武臣賓廳講入侍時,行都承旨洪義浩,行左承旨林漢浩,右承旨金相休,左副承旨宋知濂,右副承旨愼宜學,同副承旨徐俊輔,假注書李永祚,記注官劉㵙,記事官李龍秀以次詣閤,時至,通禮跪啓請外辦,上具翼善冠·袞龍袍,乘輿出興明門,至日永門外,上曰,此是大內深嚴之地,承史閣臣,以其近侍故隨行,而引儀輩,猶爲外曹所屬,何敢攔入也?命駕前決棍三十度,仍由興福門,詣景賢堂,降輿陞座,仍命試官行禮,考官副摠管韓致應·閔命爀,參考官行首宣傳官李勉植,率應講武臣,行四拜禮訖,命贊儀唱禮畢,乘輿出興福門,由日永門·興明門還內,承史以次退出。
辛未五月二十九日午時,上御尊賢閣。別講入侍時,參贊官金相休,檢校直閣徐俊輔,侍讀官曺鳳振,持詩傳第一卷,檢討官李允謙,持詩傳第一卷,假注書洪周命,記注官劉㵙,記事官李龍秀,以次進伏訖。上開卷,命自關關雎鳩讀奏,鳳振讀自關關雎鳩在河之洲,止序以爲關雎之應得之。上曰,翰林下番,自維鵲有巢讀奏,龍秀讀自維鵲有巢維鳩居之,止詩傳大全卷之一,上曰,玉堂下番,詩序讀奏,允謙讀自詩集傳序,止新安朱熹書,上曰,注書出去,持詩傳第二卷第五卷來,賤臣承命出去,持詩傳第二卷第五卷,還入進伏,上曰,翰林下番,自第二卷汎彼栢舟讀奏,龍秀讀自汎彼栢舟亦汎其流,止小序亦用樂記之語,上曰,玉堂下番,自第五卷呦呦鹿鳴讀奏,允謙讀自呦呦鹿鳴食野之苹,止崇丘說見魚麗,上曰,兼下番閣臣讀奏,龍秀讀自南山有臺,止摶獸于敖,上曰,閣臣自邶風汎彼栢舟讀奏,俊輔讀自汎彼栢舟亦汎其流,止殊失聖經之旨矣。上曰,文義除之。上曰,弘文錄何年爲之乎?允謙曰,丙寅錄爲之矣。上曰,中間有何事而沈屈耶?允謙曰,臣自壬戌,至丙寅五年,爲世所枳矣。上曰,何爲若是久枳,其時有甚言事之致耶?允謙曰,壬戌年臣待罪臺諫矣,其時則纔經都目大政也。都政時兩銓政望,有違物情,則其後賓對大臣察推例也。其時吏判則徐邁修也。大臣則罪人煥之也。都政後次對時,煥之察推,吏兵判曰,東銓則守令注擬之時,有失照檢,西銓則初仕排望之際,未叶物情,吏兵曹判書,竝請推考,守令初仕望之不爲直陳誰某,大是糢糊,故臣之辭職疏,尾付一言曰,守令望初仕望之初不直陳,大非綜核之政,原望筒勿施,此則更詢大臣而處之,爲宜云矣。煥之以爲,臺臣如是論斷,大關朝體,箚請譴罷,其翌日玉堂,於講筵加請譴削,其後五年沈枳矣。上曰,然則臺諫不爲行公耶?允謙曰,臺端一步,鐵限在前矣。上命掩卷,命玉堂先退,鳳振等退出,又命退,承史閣臣以次退出。
辛未五月二十九日酉時,上御德游堂。坐直承旨入侍時,右副承旨愼宜學,假注書洪周命,記注官李仁迪,記事官李龍秀,以次進伏訖。上曰,公事讀奏,宜學讀奏公事訖,上曰,判付出去書之。仍命退,承史以次退出。
辛未五月二十九日初更,上御尊賢閣。夜對入侍時,參贊官愼宜學,持詩傳第二卷,侍讀官曺鳳振,持詩傳第二卷,檢討官李允謙,持詩傳第二卷,假注書洪周命,持詩傳第二卷,記注官李仁迪,持詩傳第二卷,記事官李龍秀,持詩傳第二卷,以次進伏訖。上命開卷讀之。鳳振讀自定之方中,止衛一之五,上曰,下番讀之。允謙讀自瞻彼淇奧綠竹猗猗,止碩人四章章七句,上曰,參贊官讀之。宜學讀自氓之蚩蚩,止此詩不知所謂不敢强解,上曰,閣臣讀之。龍秀讀自誰謂河廣一葦杭之,止詩傳大全卷之三,上曰,文義陳之。鳳振曰,定之方中,美文公之詩也。文公當喪敗之餘,不能自存,遷于楚邱,基業草創,國步艱難,而文公乃以大布之衣大帛之冠,務財訓農,敬敎勸學,至於星言夙駕稅于桑田,則其節儉勤勞,無所不用其極,及其季年,財用殷富,生畜蕃殖,革車則至三百之多,騋牝則致三千之衆,此皆由於秉心塞淵之效也。文公則雖以頹覆之緖,而其所操心,能誠實淵深,故猶足以懷保民庶,光復舊物,況熙洽爲基,聖神相繼,而其所愛民勤政之實,有如文公之秉心者,則其郅隆之業,馨香之治,不難致矣,豈不盛哉?此所謂事半功倍者也,伏願深留聖念焉。上曰,下番陳之。允謙曰,淇澳之詩,以綠竹猗猗,言武公資質之美也。武公學問自修之進,益由乎切磋琢磨之功矣。其進德好學之誠,老而彌篤,至于九十有五,而猶箴儆于國,武公之詩,非但此也。如賓之初筵之列于小雅,抑戒之列于大雅,可見其至老不懈之功夫矣。昔在英廟朝,作警戒箴曰,若問于古,衛武作抑,製箴自警,夙夜座側,以倣武公抑戒之詩,伏願體聖祖自警之訓,法武公好學之篤焉。上曰,參贊官陳之。宜學曰,臣無可陳之文義矣。上曰,瞻彼淇澳綠竹猗猗者,美武公之辭也?其下又言如切如磋如琢如磨,以此觀之。武公進修之功,可謂至矣。古人亦以聖賢之徒稱之,若推其極,則雖成湯·文王之聖,亦無以過此耶?鳳振曰,文王生知之聖也。武公學而知之之賢也。文王之德,與天爲一,至誠無息,固無待於勉强,而武公則年過九十,猶作懿戒之詩,以自儆進進不已,而似近於困而得之,比諸文王生知安行之聖,自有聖賢高下之別矣。宜學曰,雖生知之聖,未嘗不下工夫矣。鳳振曰,雖有工夫,而下工之際,自不無難易淺深之異矣。上曰,大夫夙退,無使君勞,若此則親賢士大夫之時少矣。莊姜則正室夫人,不可比同於宮妾,而以齊風雞鳴之詩觀之,或恐有過於燕昵,晏於視朝,致有安肆日偸之慮,且雅曰,刑于寡妻以御于家邦,此乃端本正始之道,而爲人臣者,欲其君之親好夫人,至戒以大夫夙退,則無乃啓人君宴樂之志,而近於諂諛乎?鳳振曰,聖敎誠至當矣。至以親賢時少而安肆日偸爲敎,臣不勝欽仰矣,蓋人君則志切勤政,夫人則戒在晏朝,不流連於逸欲之私者,自是人君盛德事,而爲臣之道,則或恐其君之過於勞勤,心常憂慮,故其愛君之誠,自發於秉彝之天矣。且其時,衛之大夫,喜其君之有賢夫人,歌詠欽誦之至,而作此詩也,初非箴戒於其君之辭,則豈或有諂君之譏乎?上命掩卷,命玉堂先退,鳳振等退出,又命退,承史以次退出。
上在慶熙宮。停常參·經筵。
眞殿親傳香,仍詣內閣後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
林漢浩啓曰,來初五日朝參日次矣,敢稟。傳曰,停。
徐俊輔啓曰,行大司憲李直輔,執義宋啓榦,掌令李英發·徐有素在外,持平權傛未肅拜,林處鎭未署經,監察茶時之意,敢啓。傳曰,知道。
傳于宋知濂曰,今日傳香後,由宜秋門詣內閣,待閣臣復命後還內,該房知悉。
傳于愼宜學曰,出宮門路,以廣達門爲之。
傳于宋知濂曰,召對爲之。
傳于金相休曰,右承旨入侍。
以副修撰任天常牌不進罷職傳旨,傳于宋知濂曰,只推。
宋知濂,以弘文館言啓曰,副修撰任天常,旣有只推之命,卽爲牌招察任,何如?傳曰,允。
洪義浩,以備邊司言啓曰,旱餘得雨,民事有期,此時守令,曠官尤難,未下直守令及上京守令,使之不多日內下送,兩湖守令有闕之代,政官牌招開政,各別擇差,一體催促,何如?傳曰,允。
洪義浩,以吏曹言啓曰,新除授慶州府尹宋守淵戶奴呈狀內,矣上典素患風眩之症,一倍添劇,轉側須人,時月之內,萬無赴任之望,卽速入啓遞改云,身病旣如是危篤,則有難强令赴任,罷黜,何如?傳曰,允。
有政。吏批,行判書南公轍在外未肅拜,參判李存秀進,參議宋冕載進,右副承旨宋知濂進。以洪命周爲校理,金履永爲兵曹參判,任魯爲司僕主簿,金魯應爲慶州府尹,李昇明爲全義縣監,朴會壽爲同福縣監,開城留守單閔耆顯,嘉善吉義倜今加嘉義,折衝李鳳獜今加嘉善加資事承傳,故通德郞宋鼎欽贈吏參例兼,故庶尹宋堯輔贈吏議,故牧使宋炳翼贈僕正,以上前慶州府尹宋守淵三代。
兵批,行判書朴宗來病,參判未差,參議鄭景祚病,參知權烒入直進,右副承旨愼宜學進。護軍金孝建,副護軍李勉植,兼管理使單閔耆顯。
傳于愼宜學曰,文臣蔭官試取,蓋出甄拔之意,而武類積滯,可悶之狀,倍於文蔭,堂下落仕人,明日當親臨崇政殿,行七書講,而文臣旣已十年以上爲限,蔭官亦旣十五年以上爲限,此以一體之例,以十八年以上爲準,堂上禁將馳往南小營,柳葉箭十巡,取十五分以上入格者,堂下則以各書,從自願取三書,以一通有或略或粗以上人入格者爲矩事,政院知悉。
傳于愼宜學曰,試官以兵曹判書朴宗來,副摠管韓致應·李羲甲,別軍職申絅·徐翼淳,宣傳官金峻岳·南宮坤爲之,別雲劍以行左承旨林漢浩,吏曹參判李存秀爲之,侍衛入直磨鍊。
以漢城府民家頹壓別單,傳于金相休曰,恤典令該廳卽爲分給事,分付。
以朔書榜目,傳于宋知濂曰,今番則皆善書,特加給紙筆墨一卷一枝一笏。
以篆字榜目,傳于宋知濂曰,今番則皆善書,特加給筆墨紙一枝一笏一卷。
傳于林漢浩曰,把門軍兵,本以百名磨鍊,而今以十五名磨鍊,事甚未安,兵曹判書從重推考。
宋知濂,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
林漢浩,以兵曹言啓曰,宣傳官李勉植,病難供職,呈狀乞遞,忠翊衛將金最行,以信使軍官,還來間本廳番次苟艱云,昌德宮衛將宋明潤,除授在外,過限未上來,竝改差,何如?傳曰,允。
林漢浩,以御營廳言啓曰,本廳把摠李基鼎身病甚重,勢難察任,改差,何如?傳曰,允。
禮曹,今六月十八日大殿誕日陳賀時應行節目,參考前例,磨鍊爲白去乎,依此擧行,何如?判付啓,權停爲良如敎。
禮曹,今六月十八日惠慶宮誕辰陳賀時應行節目,參考前例,磨鍊爲白去乎,依此擧行,何如?判付啓,旣承慈敎,權停爲良如敎。
辛未六月初一日卯時,上詣崇政殿。眞殿親傳香入侍時,行都承旨洪義浩,行左承旨林漢浩,右承旨金相休,左副承旨宋知濂,右副承旨愼宜學,同副承旨徐俊輔,假注書李永祚·洪周命,記注官李仁迪,記事官李龍秀,別焚香閣臣朴宗慶,檢校直提學李存秀,以次侍立。時至,通禮跪啓請外辦,上具翼善冠·袞龍袍,乘輿出興泰門,由顯謨門·廣達門,入崇政門,至崇政殿,通禮跪啓請降輿,上降輿就褥位,知濂奉香跪進,上親受,傳授于宗慶,義浩曰,別雲劍金履度,以身病不得入來,何以爲之乎?上曰,別雲劍金履度病代,禮曹判書金履翼爲之。出榻敎通禮跪啓請乘輿,上乘輿出宜秋門,由寧善門詣內閣,諸臣以次詣閤,宗慶別焚香後復命,通禮跪啓請外辦,上乘輿出內閣,由金商門,入廣達門,至顯謨門外,上曰,侍衛錯亂,當該宣傳官記過,武臣兼宣傳官李勉學現告,上回,輿出廣達門駐輿,命拿勉學入,嚴棍二十度後,仍命拿出,仍由建明門,入崇明門,上曰,當該統長司謁,令攸司從重科治。出駕前下敎上回,輿出崇明門,入建明門,上曰,禁喧郞廳,以禁推例待令。出駕前下敎兵曹正郞沈能稷拿入,上曰,攔後多有不整之弊,此後則更勿如是,着實擧行,可也。仍命拿出,仍由廣達門,至顯謨門,命出標信解嚴,入興泰門還內,諸臣以次退出。
辛未六月初一日辰時,上御德游堂。召對入侍時,參贊官宋知濂持詩傳第三卷,檢校直閣徐俊輔持詩傳第三卷,侍讀官曺鳳振持詩傳第三卷,檢討官李允謙持詩傳第三卷,假注書洪周命持詩傳第三卷,記注官金初燮持詩傳第三卷,記事官李龍秀持詩傳第三卷,以次進伏訖。上命開卷讀之。鳳振讀自詩傳大全卷之四,止揚之水三章章六句,上曰,下番讀之。允謙讀自申侯與犬戎,止丰四章二章章三句,二章章四句,上曰,文義除之。上曰,記曰好賢如緇衣,又曰,於緇衣,見好賢之至者何也?鳳振曰,詩經所載好賢之詩,如白駒·菁莪之類多矣,而獨於緇衣,稱之如此者,以其誠心好之也。見緇衣之弊則思爲之改造,適子之館而還又授之以餐,其好賢無已之誠心,藹然自見於言辭之表,此所以爲好賢之至也。上命掩卷,命書傳敎曰,闕內入直文蔭官應製次,含章門外待令,德游堂入侍,命玉堂先退,鳳振等退出,又命退,承史以次退出。
辛未六月初一日午時,上御德游堂。闕內入直文蔭官應製試取入侍時,行都承旨洪義浩,行左承旨林漢浩,右承旨金相休,左副承旨宋知濂,右副承旨愼宜學,同副承旨徐俊輔,假注書李永祚·洪周命,記注官金初燮,記事官李龍秀,以次進伏訖。上命書御題萬民同歡賦,限申時,上命書傳敎曰,今當政月,文蔭落仕,必多積滯,宜以疏滌之道,當示拔例之擧,今日延英殿親試取三人,而文二蔭一,該房知悉,落仕之年數,雖有遠近之別,亦不無區別之擧,文官以十年以上待令,蔭官以十五年以上待令事,分付,吏曹侍衛入直磨鍊,別雲劍以永明尉,左參贊,刑曹判書,摠戎使爲之。上曰,注書出去,傳敎頒布,賤臣承命出來,頒布傳敎後,還入進伏,上曰,注書出去,持公事入來也。永祚承命出去,持公事還入進伏,上曰,同副承旨讀奏,俊輔讀奏公事,命書判付訖,上命書傳敎曰,吏·兵批歲抄點下者,依例捧傳旨,上曰,應製盡爲收券乎?義浩曰,赴試者十人,製進者五人,其餘未及呈券矣。上命科次合考訖,坼祕封,三中一修撰李允謙,三中副校理曺鳳振,三下兵曹佐郞李埴,副司果徐有殷,次上兵曹正郞李仁迪等入格,上曰,文蔭落仕人來會待令乎?義浩曰,雖急急措揮,而日勢已晩,及時來待者似少矣。知濂曰,小臣出去,催促指揮乎?上曰,出去知入,可也。知濂承命出去,還入進前奏曰,連爲催促,而尙無一人來會者矣。上曰,殿座後當先爲懸題,待應試文蔭官來會,設場收券以入,可也。仍命退,承史以次退出。
辛未六月初一日未時,上御延英殿。文蔭落仕人試取入侍時,行都承旨洪義浩,行左承旨林漢浩,右承旨金相休,左副承旨宋知濂,右副承旨愼宜學,同副承旨徐俊輔,假注書李永祚·洪周命,記注官金初燮,記事官李龍秀,以次進伏訖。上曰試官與應製文蔭官,催促入來,義浩曰,試官未及承牌,文蔭官尙無一人來待者矣。上命書御題分命和仲宅西賦,限隨到,上曰,試所承旨落後,文蔭官來會後,與試官奉御題往賓廳,設場收券,閉門之後,若有追後入來者,等待闕外,待開門追入製進,可也。仍命唱禮畢,上自內還內後,承史以次退出。
辛未六月初一日酉時,上御德游堂。右承旨入侍時,右承旨金相休,假注書洪周命,記注官金初燮,記事官李龍秀,以次進伏訖。上曰,公事讀奏,相休讀奏平安監司李晩秀江西縣流三千里罪人崔道臣到配狀啓,咸鏡監司趙德潤茂山府殺獄罪人劉召史物故狀啓,禁府·刑曹囚徒案,文蔭落仕人試取入侍時兵曹入直侍衛草記單子訖,命退,承史以次退出。
上在慶熙宮。停常參·經筵。
午時,灑雨下雨,測雨器水深二分。
兩司臺諫宣醞後,內閣·政院·玉堂·藥房口傳問安。答曰,知道。
林漢浩啓曰,行大司憲李直輔,執義宋啓榦,掌令李英發·徐有素在外,持平權傛未肅拜,林處鎭未署經,監察茶時之意,敢啓。傳曰,知道。
林漢浩啓曰,禁衛營將官來言,今日本營軍兵,日次私習云矣,敢啓。傳曰,知道。
林漢浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于愼宜學曰,別雲劍林漢浩代,李溏爲之。
傳于宋知濂曰,召對爲之。
以副修撰任天常牌不進罷職傳旨,傳于宋知濂曰,只推。
兵曹口傳政事,副司果單金啓溫。
傳于宋知濂曰,今日親臨德游堂,當宣醞于司憲府·司諫院官員,該房知悉。
傳于宋知濂曰,侍衛及寶劍,以入直磨鍊,別雲劍,置之。
林漢浩啓曰,今日殿座時,承旨當爲備員,而左副承旨宋知濂須資出去,卽爲牌招,何如?傳曰,允。
傳于林漢浩曰,在外未肅拜及未署經臺諫,竝許遞。
傳于林漢浩曰,臺諫未差之代,前望單子入之,待下批牌招察任,未署經者,除署經。
傳于林漢浩曰,大司憲未差之代,禮曹判書金履翼除授,司諫未差之代,修撰李鼎秉除授。
臺諫前望單子入之,執義曺鳳振,掌令李錫祜·金啓溫,持平鄭元容·李允謙,大司諫洪義浩,獻納趙琮鎭,正言申在植·南惠寬落點。
傳于愼宜學曰,新除授兩司諸臺,先進參後謝恩。
獻納趙琮鎭啓曰,臣言議風采,初不近似於淸朝耳目之任,而薇垣除旨,特下於千萬夢想之外,且伏聞宣諭之聖敎,賜醞之盛儀,感激怵惕,章皇出肅,粗伸戀係叩謝之忱,而第臣於合啓中,有私義之難以冒參者,前後陳籲,輒蒙曲諒,目下處義,宜無異同,以此情踪,其何敢一刻晏然於臺次乎?請命遞斥臣職,答曰,依啓。
傳于宋知濂曰,協律郞未差之代,前望單子入之,待下批牌招察任。
掌樂正前望單子入之,洪儀泳落點。
傳于宋知濂曰,承旨未差之代,前望單子入之,待下批牌招察任。
承旨前望單子入之,李存秀·申絅落點。
林漢浩啓曰,同副承旨徐俊輔,下義禁府推考事,命下矣。依定式遞差傳旨捧入之意,敢啓。傳曰,知道。
宋知濂啓曰,玉堂上下番俱空,事甚未安,校理洪命周,副修撰李泳夏·任天常,竝卽牌招,以爲推移入直之地,何如?傳曰,允。
傳于申絅曰,初五日次對,進定於明日。
傳于愼宜學曰,明日春等圓點儒生試取,該房知悉,處所以資政殿爲之,侍衛入直磨鍊,雲寶劍,置之。
傳于愼宜學曰,明日圖點儒生試取試官,以前日專經文臣殿講試官爲之。
傳于愼宜學曰,考官閔耆顯代,曺允大爲之,參考官徐俊輔代,洪命周爲之。
傳于申絅曰,當該司鑰,令攸司從重科治。
傳于宋知濂曰,闕內入直文蔭官應製,賦三中一修撰李允謙,內下日本彩畫大硯匣壹賜給,三中副校理曺鳳振,內下日本鑞茗盌壹拾鉢,草三下兵曹佐郞李埴,副司果徐有殷,次上兵曹正郞李仁迪,內下各彩畫筆十枝,墨五笏賜給。
傳于宋知濂曰,文蔭落仕最久人試取居首前參奉趙學愼,令該曹待窠復職調用。
宋知濂,以吏曹言啓曰,因備邊司草記,上京守令,未下直守令,不多日下送事,允下矣。自臣曹催促,則未下直守令慶州府尹金魯應,洪原縣監具明源,今月初四日辭朝云,全義縣監李昇明,同福縣監朴會壽,俱未署經,待其署經,催促辭朝,振威縣令李英孝,以公忠道全義縣監移拜,姑未上來,斯速上來辭朝之意,該道臣處知委,而受由上京守令溫陽郡守李魯在,鴻山縣監閔致和纔已下去,安邊府使李愚在,以爲身病沈重,萬無下去之望云,促敎之下,謂有身病不卽下去者揆以事體,誠甚未安,罷黜,何如?傳曰,允。
林漢浩,以兵曹言啓曰,今六月初二日土王用事改火進上時,宗廟署·社稷署·水禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
王若曰,臺閣,耳目之官也。國之治亂,專係於此,爾等勿以予不敏,極體列朝設始之意,以答小子至懇至切之義,予雖否德,豈有待卿等虛言授之哉,誠在寡躬,事在卿等,更勉欽哉,更勉欽哉。予言不再,予言不再,申以法醞,庸表敬義,思我朝四百餘年鞏基之業,由達於臺官之直諫也。
開城留守閔耆顯疏曰,伏以,臣於前月二十八日,伏奉恩除,以臣爲開城府留守,臣承命悸恐,歷屢日而不敢自安也。惟玆分司管理之任,實兼舊都保釐之責,卒乘則捍衛乎西門,地勢則羽翼於王畿,責任之重,非尋常營府比也。所以遴選之難,自昔已然,而挽近以來,軍營凋殘,積弊叢生,上煩朝家之軫念,屢經守臣之措劃,而架漏度日,實效尙遲,此時整頓之責,必須通明鍊達,素著聲望之人,今乃以如臣無似,苟然充擬,不少難愼,豈不有乖於綜核之政也?臣本空疎拙劣,最居人下,受任內外,歷試旣多,而觸事憒憒,無一可記,雖荷聖度之包容,得免大何,無一循省,愧汗浹背,今若不自量度,晏然冒當,則蘇殘祛瘼,初非可論,而尸位瘝官,勢所必至,居留重任,夫豈臣占便養閒之地也哉?此不但臣身之益其罪戾,亦將上累於聖簡,此尤臣之所大懼也。玆敢披露情實,仰瀆崇嚴。伏乞聖慈,念重任之不可輕畀,察臣言之非出飾讓,特遞臣新除職名,回授可堪之人,公私幸甚。臣無任云云。答曰,省疏具悉。卿其勿辭察任。
辛未六月初二日卯時,上詣崇政殿。武臣落仕人七書講入侍時,行都承旨洪義浩,行左承旨林漢浩,右承旨金相休,左副承旨宋知濂,右副承旨愼宜學,同副承旨徐俊輔,假注書李永祚·洪周命,記注官金初燮,記事官李龍秀,以次侍立。時至,通禮跪啓請外辦,上且翼善冠·袞龍袍,乘輿出興泰門,由顯謨門·廣達門,入崇政門,至崇政殿,通禮跪啓請降輿,上降輿陞座,義浩曰,昨日未行禮試官與今日試官,同爲行禮乎?上曰,昨日試官先爲行禮,引儀唱行禮,行大護軍朴宗慶行四拜禮訖。上曰,試官備員乎?義浩曰,韓致應·徐翼淳未及入來矣。上曰,試官之入來者,先爲行禮,試官一員,擬望以入,收栍之時,上考官出二栍,可也。引儀唱試官及應講武臣行禮,考官兵曹判書朴宗來,禮曹參判李義甲,參考官別軍職申絅,宣傳官尹敏東·金峻岳·南宮,率應講武臣,以次行四拜訖。上命開講,義浩曰,昨日文蔭落仕人試取,只有蔭官三人,文臣則或在鄕或年老,無一人應試者矣。上曰,文蔭試取,科次爲之,讀券官行大護軍朴宗慶,吏曹參判李存秀,禮曹參判李羲甲,對讀官吏曹參議宋冕載,行副護軍李永老·尹鼎烈,弘文館校理鄭元容,以次進伏訖。宗慶曰,日氣極熱,聖體,若何?上曰,一樣矣。宗慶曰,寢睡·水刺之節,何如?上曰,一樣矣。宗慶曰,王大妃殿氣候,何如?上曰,各殿宮氣候一樣矣。上命科次,合考訖,坼祕封,三下前參奉趙學愼入格,宗慶曰,本局鳥銃火藥兩色設置,雖有法意,今則便成冗官,前將臣,曾以革罷事,筵稟蒙允,而旣罷之後,朝官之有闕勿補,揆以事面,極涉苟艱,自今永罷,時任從事官,令該曹姑付軍銜,待窠卽爲調用,員役等,分屬他色,有闕勿補,何如?上曰,依爲之。出擧條宗慶曰,敎場自別,東而沙阿里,西而梁鐵坪,南而鷺梁沙場,卽親御閱武之所,而近來諸營組鍊,獨行於鷺梁,故東西兩場,久廢不修,民多冒耕,誠爲駭嘆,自今三營,從便行操於三處敎場,則自可修擧,亦當禁耕,故敢此仰達矣。上曰,依此爲之。義浩曰,今番武臣應講三人,俱未入格,何以爲之乎?上曰,旣未入格,則賞典置之,命唱禮畢,通禮跪啓請乘輿,上降座乘輿,出崇政門,入廣達門,至顯謨門,命出標信解嚴,由興泰門還內,諸臣以次退出。
辛未六月初二日辰時,上御鳳凰亭,召對入侍時,參贊官林漢浩持詩傳第三卷,檢校直閣徐俊輔持詩傳第三卷,侍讀官鄭元容持詩傳第三卷,檢討官李鼎秉持詩傳第三卷,假注書洪周命持詩傳第三卷,記注官金初燮持詩傳第三卷,記事官李龍秀持詩傳第三卷,以次進伏訖。上命開卷讀之。元容讀自東門之墠茹藘在阪,止東門之墠二章章四句,上曰,下番讀之。鼎秉讀自風雨凄凄,止風雨三章章四句,上曰,參贊官讀之。漢浩讀自靑靑子衿,止子衿三章章四句,上曰,閣臣讀之。俊輔讀自揚之水不流束楚,止出其東門二章章六句,上曰,注書讀之,賤臣讀自野有蔓草零露溥兮,止野有蔓草二章章六句,上曰,上番讀之。初燮讀自溱與洧方澳澳兮,止詩傳大全卷之四,上曰,下番讀之。龍秀讀自詩傳大全卷之五,止詩傳大全卷之五,上曰,文義陳之。元容曰,今日所講諸篇之中,鷄鳴之詩,最爲緊要於正始端本之道,蓋古之賢妃,御於君所,常慮君心之狃於逸欲,而懈於聽朝,當夙興之時,心常恐晩,故聞蒼蠅之聲而疑鷄之鳴,見月出之光而疑東之明,耳目之間,疑其近似,而以爲眞可謂能存儆畏之心,而不沈乎人欲之私矣。人君若有如此之賢配,則內助之功,豈不大哉?大抵人不能無欲,所謂欲者,耳目口鼻之於聲色臭味也。人君能節其欲,則合乎天理而國治矣。不能節欲,則悖於天理而國亂矣。況夫婦之際,極爲親切,若使少忽警戒之志,則必陷於燕昵之私,是以宋臣范祖禹論此詩曰,合天地陰陽之節,順萬物之理,可謂深知此篇之義矣。如此然後,人欲淨盡,天理流行,而修齊治平之本立矣,伏願留念焉。上曰,下番陳之。鼎秉曰,魏風伐檀之詩,言君子不素餐之義,君子之心,非其力不食,寧甘心窮餓,而羞爲尸素之事,若宋臣范仲淹之居官,計一日供奉之費,與所爲之事相稱則無有愧恥,苟或不然則終夜不能安寢,觀其厲志自守,誠如伐檀之君子矣。魏有如此之賢者,而不見用於世,則國無善政而貪殘肆行矣。民安得不困瘁乎?是以伐檀之後,有碩鼠之詩,編詩之意,雖不敢的知,而推類觀之,亦足爲後世鑑戒之道,伏願特留聖念焉。上曰,鷄鳴章云,蟲飛薨薨,甘與子同夢,會且歸矣。無庶予子憎,此言人君當聽朝之時,若不能夙興,則來會之諸臣,或疑其君之安於燕私,而怠於政治,不無散歸之慮,則無乃以我之故,而竝以子爲憎乎。譬如外朝諸臣,將有稟達之事來會,而其君若與近侍之臣遊宴,不得請對,則必曰侍臣之故也。此詩之本意則如此,而以外面文勢觀之,若由夫人之故,而移怒於其君者然,遣辭之際,似未恰好矣。元容曰,此詩之意,若姜后脫簪之事,由我而子憎云者,益爲懇切矣。外面文勢,誠如聖敎,而本旨則異於文勢矣。俊輔曰,警畏之至,意自懇切,故其文勢若此矣。上曰,猗嗟章下註云,若莊公者,誠敬以事母,威刑以馭下,車馬僕從,莫不俟命,夫人徒往乎?莊公之威刑雖嚴,何以禁其母之往乎?元容曰,文姜之往齊,旣爲非禮,則莊公當起敬起孝,防閑其母,使不至於放逸,文姜之罪已無可論,而莊公亦不得辭其過矣。上曰,莊公能威刑御下,則文姜雖欲往而下不從令矣。若是則莊公之事,雖有威斷,而其於事母之道,何如耶?俊輔曰,婦人有三從之義,則文姜雖母,當從莊公之言,莊公雖子,當以義理,諫止其母,莊公能盡爲君之道,則文姜何敢放恣無忌之若是乎?上曰,樂郊樂郊,誰之永號者,何謂也?元容曰,永號,長號也。民困於貪殘而不見顧恤,故不勝號咷矣。旣往樂郊,則無復害己者,故可安其居而無所號矣。上命掩卷,命〈書〉傳敎曰,筵席事體,至爲嚴重,自上傳言內侍,而不敎於承旨者,雖有事關公事,宜不得沈酌仰奏者明矣。承旨之誤爲如是,雖有無心之所由,有關後弊,當該承旨,下義禁府推考。又命書傳敎曰,當該中官,爲先罷職,令該府拿問處之。又命書傳敎曰,當該承旨推考,命玉堂先退,元容等退出。又命書傳敎曰,右承旨入侍,上曰,注書出去傳命,賤臣承命出傳,右承旨金相休入來進伏,上命讀奏公事訖。仍命退,承史以次退出。
辛未六月初二日申時,上御德游堂。臺諫宣醴入侍時,行左承旨林漢浩,右承旨金相休,右副承旨申絅,同副承旨愼宜學,假注書李永祚·洪周命,記注官洪宅柱,記事官李龍秀,以次進伏訖。漢浩曰,下番以宣諭官擧行,則左右史當皆以兼春秋代行,而兼春秋金初燮,差行協律郞,故敢此仰達矣。上曰,上番就下番之座,可也。上曰,臺諫盡爲入來乎?絅曰,兩司中六員來待,五員尙未承牌矣。上曰,雖未備員,入來者旣至六人,則可以宣諭,以表重待臺閣之意,追後入來者,亦以次進參,而已入者,先爲行禮,可也。漢浩曰,憲長則不可不備矣。上曰,注書出去,憲長牌去來,連爲催促,永祚承命出傳,還入進伏曰,大司憲金履翼牌不進矣。上曰,臺諫之已入來者,先爲行禮,引儀唱行禮,大司諫洪義浩,執義曺鳳振,司諫李鼎秉,掌令李錫祜,持平鄭元容·李允謙,以次行四拜禮,絅曰,正言南惠寬,今方承牌入來矣。上曰,追入行禮,可也。惠寬追行四拜禮訖,上命宣醞訖,絅曰,獻納趙琮鎭,追後來待矣。上曰,酒一瓶,肴一盤,自外賜給,雖其餘不入來者,亦以一體賜給于其家。上曰,宣諭官宣諭,龍秀讀宣諭訖。上曰,明日兩司官員當進箋,而今下特敎,以四拜禮,代進箋之禮,四拜之時用軒架,進箋之時用登架,例也。今雖以四拜代進箋,樂則用登架,可也。今番則以特敎擧行,非爲後日之前例,以此意曉諭于兩司官員。上曰,兩司官員登筵,義浩等以次進伏訖。義浩曰,臣言論風采,本不合於淸朝諫議之任,而値玆宣醴之盛儀,伏奉持授之恩旨,身在禁中,雖不得不章皇出肅,而第臣於兩司合啓中,有私義之難以冒參者,前後陳籲,輒蒙曲諒,目下處義,宜無異同,以此情踪,何可暫時晏然於臺次乎?請命遞斥臣職。上曰,依啓。出擧條錫祜曰,臣言議風采,本不合於淸朝耳目之任,而千萬夢想之外,掌憲除旨,特下於宣醞之時,臣感激恩寵,雖不得不冒沒登筵,而蓋臣於年前忝叨是職也。見被僚臺刋削之論,自來情勢,已成鐵限,故前後疏籲,輒蒙曲諒之恩,仍因蹲冒,斷無其望,以此情踪,何可一刻晏然於臺次乎?請命遞斥臣職。上曰,依啓。出擧條允謙曰,臣言議風采,本不合於淸朝耳目之任,而持憲特旨,忽下於待罪玉署之日,玆値宣醞之盛儀,雖不得不冒沒登筵,而第臣於壬戌年間忝叨是職也。深遭人言,至有加施譴削之論,自來情勢,已成鐵限,以此情踪,何可一刻晏然於臺次乎?請命遞斤〈臣職。〉上曰,依啓。出擧條惠寬曰,臣愚迷湔劣,耳目之任,本不近似,而適値宣醞之盛儀,獲叨特除之恩命,揆以義分,他不暇顧,章皇出肅,冒沒登筵,而第臣於本院,已經亞諫,揆以公格,在所當遞,以此情踪,何可一刻仍冒於臺次乎?請命遞斥臣職。上曰,依啓。出擧條上曰,三司備員乎?漢浩曰,玉堂未備矣。上曰,玉堂未差之代,持平鄭元容,副應敎除授牌招,使之先參啓後謝恩。出榻敎鳳振等曰,噫嘻痛矣。徐邁修之罪,可勝誅哉?本以悖慝之性,濟以麤鄙之行,外若憒劣,內實奰險,以其寒素之地,晩年發軔,鑽刺勢利之塗,兜攬淸要,不出十年,已躋崇顯,一世嗤點,厥惟久矣,而少無畏愼之意,益肆老悖之氣,雖以居銓時事論之,谿壑莫充,賂門大開,惡子助虐,悖侄賣勢,醜聲載路,萬口喧傳,而及夫秉軸之後,恣行威福,把弄權柄,少或違拂,則論罷相續,一有媚悅,則吹噓惟意,不學無識,忘廉沒恥,患得患失,貪權貪利,以拭巾待盡之年,有鳴鍾不已之行,究厥前後,孰非罔赦,而特以渠專政擅勢之故,道路以目,而莫敢發口者,已多年所,向來重臣之疏,卽渠眞贓,則苟有羞惡之心,惟當縮伏訟愆,以謝人言,而迺者重卜之後,又復揚揚得得,依舊龍斷之習,益藉蚓結之勢,至於月正賓筵之奏,而其右袒凶逆,極力愛護之罪,於是乎極矣?噫,彼達淳之肆發凶言,請褒兩人,敢所不敢,忍所不忍者,自有君臣以來所未見所未聞之極惡大憝也。爲今日臣子者,孰不驚心痛骨,以效逐雀之義,而渠爲首相,身登前席,敢於俯詢之下,少無驚動之意,乃以語皆切實,忠愛之悃,溢於辭表,許奬之不已,從以言之非艱,行之惟艱,深加體察,仰勉其允從,前唱後應,左攔右遮,和應之狀,昭不可掩,而至於聖心驚痛,辭敎惻怛,屢下臣子不忍聞不敢承之敎,渠雖腸肚之共連,聲勢之相援,苟有一分人心,一分臣節,卽當惶縮震剝,求死不得,而乃反佯若不聞,恬若無怪,猶以憂世道之訛謬,慮義理之晦塞等說,挺身助勢,恣意脅持,人理斁矣,臣分絶矣。沐浴請討之義,雖難責之於如渠鄙夫,而其擔當護逆,冒死周遮之狀,律以春秋之法,焉逭黨與之誅,而敢生掉脫之心,顯售顧瞻之習,乃與無所犯之大臣,欲同去就,乍出旋入,營護之罪,終不首實,人不可欺,天其可欺乎?其凶肚逆腸之一串貫來,十手所指,十目所睹,而觀其日前附奏,則陰巧之計,轉益痛惋。噫,伊日所奏筵本昭在,上款下款,條件不同,前奏後奏,語脈分明,而乃敢以切實忠愛等說,屬之於已承批之筵奏,憂世道慮義理等說,附之於李㙖等之處分,欲爲囫圇汨董,漫漶分疏之計者,言言巧惡,節節凶譎,而其所謂記注錯誤云者,尤是無前之大變怪,蓋伊時下詢,只及於達淳事,天語丁寧,日星昭揭,而今於斷案已具之後,忽拈一左字,指無謂有,變幻事實,歸之於記注之見漏者,情節叵測,罪惡益著,人之無嚴不敬,胡至此極?且況有恂輩圖改筵本之陰謀祕計,今旣綻露無餘,則其所圖生之計,益彰同惡之跡,如此輩國死黨欺天誣人之類,付處之典,猶云薄勘,而只緣傳旨之未下,旣允之啓,尙不得擧行,輿情之憤鬱,容有極哉?請亟下罪人徐邁修中道付處傳旨。上曰,不允。出擧條鳳振等曰,噫嘻痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·獜,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說爛漫於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之則速出斬之等語,肆然發惡,而且太甲桐宮之說,果如諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。上曰,不允。出擧條鳳振等曰,噫嘻痛矣。從古亂逆何限,而豈有如夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不懍然,到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭之出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,膓肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知,恭賊正刑之後,一二同情之類,旣無究問之道,而斗恒尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女亟施跪斬之典,斗恭親屬應坐之類,一依适·雲例施行,斗恒及夏賊親屬奴傔·連伊夫妻,竝嚴鞫得情,夬正典刑。上曰,亟停。出擧條鳳振等曰,噫嘻痛矣。明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠六字刀割逆復之愛侄也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞,以謙以逆復之子,傳襲其父之凶圖,七字刀割鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鉏逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,十二字刀割旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法懷矣。宇鎭之於善·謙兩賊,一而二二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙亟施孥戮,逆復庶子好石亟施處絞,遲晩罪人宇鎭捧根脚夬正王法。上曰,不允。出擧條鳳振等曰,噫嘻痛矣。亂逆之變,從古何限,而豈有若嶺啓中諸賊之窮凶極惡者哉?嗚呼際庚年天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳。抑何凶肚包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縳官上京,擧兵除惡等語,究其逆節,實有浮於獜·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,凡此諸賊,雖或有首從之別,而其在誅亂根重獄體之道,不可自外勘斷而止,請時景·時昱竝施孥籍之律,金樂敎,亟令設鞫嚴覈,夬正邦刑。上曰,亟停勿煩。出擧條鳳振等曰,噫嘻痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行已卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復飜身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段,其言則假托義理,而其心則壞亂義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也。廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁·萼之論卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳。持此安歸,情狀旣綻,到處狼狽,天地雖大,無所容身,則畢竟匍匐而歸,還他本色,蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨,至於二十二字刀割天下之惡,始若殊塗,終必同歸,況渠之於逆任,膓肚相連,脈絡交通,眞贓現捉,昭不可掩,況今可發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛漫綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根抵窩窟,一則行恁,二則行恁,何幸我慈聖殿下,俯察輿情,廓揮明斷,特降賜死之命,王章自此可伸,輿情得以少洩,而第伏念,行恁罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,經先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂夬洩,到今次第應行之律,不可以誅及其身而止,請賜死罪人行恁諸子應坐之類,亟令王府依律擧行,無俾易種焉。上曰,不允。出擧條鳳振等曰,八行刀割鳳振等曰,噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而獜·亮之後身也。賴天之靈,旋加誅殛,而向使其計得售,則白蓮黃巾之變,有不足言,而國之爲國,未可知也。追惟及此,不覺毛骨俱竦,恒儉雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,家煥諸賊之爲厥根抵者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。上曰,不允。出擧條噫嘻痛矣。國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追惟,不覺骨靑膽掉,而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,其首惡則實榮賊也,凶魁則亦榮賊也。幸賴我先大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮亟施孥籍之典。上曰,亟停。出擧條鳳振等曰,噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌技,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰。而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心膓,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫嚴,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。上曰,不允。出擧條鳳振等曰,噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之膓,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣。而末乃以渠之傍祖權鞸時事,隱然自況者,尤何等窮天地所無之劇逆大憝也。凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆膓難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後,追律之例,大有異焉。不可援用尙魯追施之律,請物故罪人裕,亟施孥戮之典。上曰,亟停勿煩。出擧條鳳振等曰,噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛漫謀議,沮戲大婚之凶計,背馳先王之逆節,終是通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當,如何?請知情不告罪人魯賢亟施孥籍之典。上曰,更勿煩啓。出擧條鳳振等曰,噫嘻在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連,及其凶疏之構草也。密勿綢繆,爛漫酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆膓,與裕·默兩賊,一串貫來,同參之跡,鞫案昭在,知情之律,失之太輕,請知情不告罪人在民,亟施孥籍之典。上曰,不允。出擧條鳳振等曰,噫嘻痛矣。不逞怪鬼之徒,壞世道而禍家國者,從古何限,而豈有如向來悖疏悖通者哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲憯毒之擧,曰昂然自處以窩主渠魁,而嘯聚無賴之類,做出平地之浪,掃盡朝著,將欲何爲,此在渠猶屬薄物細故,尤有素絶悖而窮凶者,渠之用意造謀,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸,請物故罪人履猷諸子,亟施散配之典。上曰,不允。出擧條鳳振等曰,噫嘻痛矣。人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟膓獍肚之爛漫同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加栲訊,屢朔拋置,遽然酌處,失刑之大,莫此爲甚,及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言,誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當,至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放,金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋,請安置罪人李晦祥,島配罪人金宇光,竝令王府更加嚴鞫,快正典刑,放釋罪人權思穆·金千孫,亟施絶島安置之典。上曰,不允。出擧條鳳振等曰,噫嘻痛矣。干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然。又引故相之對揚,有若不爲辨明者然。末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力,洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心膓,至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可夬伸,輿憤從此少洩,而豈意酌決之命遽下,至今似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也。此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接迹,豈不大可懼哉?旣允群請而不宜從輕,自有邦憲而不容少緩,請楸子島減死安置罪人在敏,亟令王府還爲拿來,嚴鞫得情,夬正典刑。上曰,不允。出擧條鳳振等曰,噫嘻痛矣。李東馨之罪,可勝誅哉?莫重莫嚴者,某年之義理也,至精至微者,先朝之秉執也。是以過與不及,均之爲殺無赦矣,彼達淳之假托闡揚,敢提不敢提之事者,已是窮凶絶悖所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慽聖心,同歸於亂逆之一轍,何其無嚴無忌,至此之極也?蓋達淳之罪,在於干犯義理,東馨之罪,在於壞亂義理,干犯者旣爲人臣之極罪,則壞亂者亦豈非人臣之極罪乎?此而尋常處之,先大王二十五年至精至微之大義,將不免爲此輩之所壞了,思之及此,不覺髮豎而膽掉,此固殿下之罪人,而亦是兩朝之罪人也。島置之典,雖已蒙允,此等怪鬼凶徒,決不可一日容貸,請金甲島安置罪人李東馨,爲先施以荐棘之典。上曰,不允。出擧條鳳振等曰,噫嘻痛矣。徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讐絶母家,全廢謁廟之擧,傳神於能賊,護法於能賊,一世共憤,萬口難防,而及能賊伏法之後,天網太恢,王章不加,渠之尙今戴頭假息於覆載之間者,已是天地好生之德,使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翶翔名塗,自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目,論其前後情跡,前後罪惡,則渠豈可彈冠束帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛漫綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,盃盤慇懃,形跡狼藉,有耳皆聞,有口皆傳。噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二二而一,至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史筆者,厥罪何居,而況伊日賓對之筵本,卽我聖上闡明大義,遵守先志之一大關捩,則其爲關係於莫重莫嚴,果何如也,而渠敢急於掉脫,暗地指使,悖侄有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至憯至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀,同逆共惡之窮凶情節,不可不盤覈得情,請楸子島安置罪人徐瀅修,設鞫嚴問,夬正王法。上曰,亟停勿煩。出擧條鳳振等曰,李魯春,本以傾邪之性,濟以反復之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腹心,甚至於結爲兄弟,罔念匪類之可恥,遂許生死之與同,重牢宴獻壽之說,母喪時致奠之謗,一世喧傳,唾罵回起,畢竟傳襲於瀅修,慫慂於達淳,敢以我先王不忍聞不敢道之說,肆然仰達於殿下之前,以壞我先王之義理,慽我殿下之心,而私書往復,稱以樹立,公肆推詡,看作茶飯,蓋此輩以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔姪相鬨,互相推諉,傳說狼藉,莫不掩口,渠之前後情節,昭不可掩,如此矣。雖以申獻朝之疏觀之,旣是渠之同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沫血請討,況其眞贓已露,證援昭在,此與達淳·瀅修,一而二二而一,如此凶窮絶慝之類,若不嚴加盤覈,夬施王章,則亂逆無所知懼,世道無以底定,請巨濟府島配罪人李魯春,亟令王府,設鞫嚴問,明正典刑。上曰,不允。出擧條鳳振等曰,噫,彼張錫胤,本以宵小之類,濟以憸邪之行,左右鑽剌,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案,故儒臣趙恒鎭,疏斥裕賊也。當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也。渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆膓,已不可掩,又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿情久而益激,島置之律,雖已蒙允,如此奸凶之類,決不可一日容貸於覆載之間,請古今島安置罪人張錫胤,亟令王府嚴鞫得正,快定典刑。上曰,不允。出擧條鳳振等曰,噫嘻痛矣。煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目,其有奴顔婢膝,脅肩謟媚,則悅其附己,而吹噓奬擢,如恐不及,或能介然有守,稍欲自持,惡其異己,而排擯擠陷,靡有餘力,於是乎擧一國之嗜利昧義,忘廉沒恥,閃倏如鬼蜮,鄙瑣如駔儈之類,無不匍匐而歸之,棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慄慄,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢爲此時可乘,而凶肚愈肆,謂擧世可脅,而猾手轉熟,驟擢私黨,列樹爪牙之勢,廣引醜類,密市耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道殺亂,駸駸至於莫可收拾之境,是皆昭布一時之瞻聆,修播萬口之喧騰,雖至輿儓下賤,竈婢耘夫,擧懷憤惋,㦸手唾罵,凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之廷,以不忍聞於先大王者,不敢言於殿下,則義理湮晦云云,此何語也?殿下以先王之心爲心,群下以事先王者事殿下,卽天理臣分之所當然,若曰先王之時,雖不忍言,而殿下之時,可以忍言,則天下寧有如許臣節乎?護法傳神,潛授其徒,前茅後殿,一串貫來,至于今番達賊之凶圖,而首尾相符,脈絡相通,無不根抵於煥之,本原於煥之,今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓,夫裕賊之凶謀陰圖,卽煥之之異身同膓爛漫綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備,當是時也,凡在橫目之列者,孰不肉顫膽掉,思欲手磔口腐,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽·卓·懿·溫,何以如此,執跡而誅其心,流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已,其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律,追奪之典,今旣蒙允,則應行之法,不容少緩,請追奪罪人煥之諸子,亟施散配之典。上曰,不允。出擧條鳳振等曰,噫嘻痛矣。達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣。方其拜相之初,眷注,何如,倚毗,何如?而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧,伏惟我先大王二十五年固守之大義理大秉執,何等精微,何等嚴正,而渠乃包蓄禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所爲邪說,卽所以自唱,做出荒怪之言,繼以憂漢之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可脅持,謂朝廷可箝制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書,本無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,少無畏縮之意,悍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威脅之意,至敢以不得不言,諱諫根抵等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貸,此不但殿下之罪人,實爲先王之罪人,卽我英廟曁先世子之罪人也。何幸乾斷廓然,天討已行,而此等凶逆,不可以誅止其身,請賜死罪人達淳諸子,亟施遠地定配之典。上曰,不允。出擧條鳳振等曰,日煥性本狠愎,跡又詭祕,托身權凶之門,而膓肚相連,藉賣戚畹之勢,而威福自恣,鄙悖如達·翊者,稱以大老,謟諛若龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂嘆,厥惟久矣。至如裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮,而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚,究厥心膓,已不勝神人之憤,而其後裕賊之竄在鳳山也。諫長聲討之疏出,則汲汲專伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證,卽此一節,尤是斷案,未施肆市之律而鬼誅先加,其爲輿情之憤惋,容有極哉?何幸天討亟行,追奪之典,今旣蒙允,則次第應行之律,不容少緩,請追奪罪人日煥諸子亟施散配之典。上曰,不允。出擧條鳳振等曰,噫嘻痛矣。亂臣賊子,何代無之,而豈有如漢祿之窮天地亘古今至凶至悖,罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,膓肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟求其本,則莫不源委於漢祿,根柢於漢祿,求之牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至,殿下試思之,前乎漢祿而豈有如漢祿,後乎漢祿而豈有如漢祿,剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讐,少洩臣民之憤耶?适·雲之所不敢,而此賊敢爲之。鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也。且況凶種逆孽,尙繁其徒,豈可使戴頭假食,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿亟施孥戮之典。上曰,不允。出擧條鳳振等曰,噫嘻痛矣。漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所,彼日柱,本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讐國家而危宗社,年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選,蓋欲虛張聲勢,威脅異己,使一世之人,莫敢誰何,不得追提漢祿之凶言也。其所爲計,吁亦巧且憯矣。況其險圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海玉之凶謀,一門之株連,眞贓畢露,再轉而爲達淳之悖疏,血黨之干犯,斷案已具,千變萬怪,疊生層出,而要其歸則皆從其父凶圖中出來,與日煥諸賊,一而二二而一,卽其身犯,實諸逆之窩窟,群凶之根柢也。形跡狼藉,萬口喧傳,而謂無明的之端緖,還寢旣允之成命,王法暫伸而旋屈,輿憤乍洩而還菀,請黑山島安置罪人日柱,依初下傳敎,設鞫得情,夬正典刑。上曰,亟停勿煩。出擧條鳳振等曰,噫嘻痛矣。亂臣逆子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之膓,始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,膓肚相連,若其根柢也源委也。莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有極逆大憝也,思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,追奪罪人龜柱支屬應坐之類,一依尙魯例,施以散配之典,上曰。亟停勿煩。出擧條鳳振等曰,噫嘻痛矣。龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶徒之謀主,醞釀設施,甘作諸賊之窩窟,鼓倡凶論,爲龜·祿之後殿,排布逆謀,與觀·日而同膓,晝宵經營,莫非凶禍家國,東西嘯聚,必欲網打朝紳,裕賊之凶疏,而指使之者此賊也。履猷之悖通,而陰嗾之者此賊也。此乃十手所指,萬口所傳,而當時鋤治,不及巨魁,仍作漏網之魚,便成伏莽之賊,兩煥·裕·玉之元惡大憝,達·瀅·春·翊之陰謀祕計,莫不根柢於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉗制一世,擠陷異已,其計吁亦巧且憯矣。論其許多凶謀,許多逆節,實覆載之所不容,神人之所共憤也。凡今日含生之倫,孰不欲食肉寢皮,而尤有所窮凶而絶悖者,惟我殿下,追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狠毒,不懸玉圈,抑何心膓,其怨懟不臣之心,殆有浮於觀柱之請退於親政之初也。卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日,思之及此,寧有凜然而寒心哉?請金甲島安置罪人龍柱,亟令王府,設鞫得情,夬正典刑。上曰,不允。出擧條鳳振等曰,李書九,薄有才藝,工於反覆,迹其平生,可謂千億化身,而此於渠,猶屬餘事,其庚申一疏,設爲問答,極其妖譎,頭腦於裕疏,張本於達奏,爲劇逆巨魁之前茅嚆矢者,一則書九,二則書九,且其辭疏中斜封墨勅之說,尤非當世之所敢引用,究其指意,萬萬叵測,伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同膓,已不可掩,而況敬臣疏出後,渠敢以忠藎元老,盛推煥之,訾毁賢相,痛斥敬臣,其力護凶魁,箝制人口,渠已自供,今當三賊逆節彰露,聲討方張之時,根窩之如書九,血黨之如書九者,偃息在家,官爵自如,亂臣逆子,將何以知懼乎?請前監司李書九,設鞫得情,夬正典刑。上曰,不允。出擧條鳳振等曰,噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撑膓柱腹,都是禍心,聰言觀眸,罔非戾氣,平生伎倆,專在於凶國而讐君,晝宵營爲,不出於戕人而害物,好惡所到,忠逆立判,利勢所在,逋逃咸萃,附己者,謂之向國,而奬扷汲引,如恐不及,異己者,謂之背馳,而擠陷網打,無所不至,於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂嘆,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將萬口輸款,而無一辭自明之端矣。噫,敬·觀之窮凶,而染成者渠也。龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也。而論其行己,則發跡於逆戚之門,而爲其私狎之客,托身於榮賊之家,而備盡謟諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣。鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則若可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達·瀅之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣,臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者。又有在焉,以渠之眷遇也邇密也。逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於先大王一初淸明,庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也。故依律處斷,雖恨未及尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,依尙魯·漢祿例施行。上曰,不允。出擧條鳳振等曰,噫,鍾厚,性旣陰譎,跡又詭祕,本以蔑識之鄙夫,自知發身之無階,因悖弟托士流之會,而暗覷欺世之術,附逆戚讐國家之論,而遂致華選之濫占,于以威喝一世,把作張氣勢之奇貨,于以指使群凶,自居樹黨與之淵藪,外托遺逸,內執朝柄,把弄威福,如恐或失,藉賣權寵,無所不至,於是乎不逞之徒,逐臭之夫,轉相告引,靡然從之,粗解文字者,自稱高弟,濁亂世道者,願結死友,煥·日之凶而皆其部曲,達·瀅之惡而卽其餘孽,駸駸然至於今日滔天之禍而極矣。是知逆敬之悖口,傳襲於漢祿,則平日之所學得,可以推知,賊觀之凶招,源委於鍾秀,則乃兄之所綢繆,昭不可掩矣。且其願留榮賊之疏,爲渠斷案,鄙悖可醜,伏況賊秀正罪之後,渠之身犯,又如彼昭著,則削逸追奪,雖幸王章之少伸,而次第應行之律,不容暫緩,請追奪罪人鍾厚支屬亟施散配之典。上曰,不允。出擧條鳳振等曰,從古亂逆何限,而其窮凶絶悖,至憯極惡,豈有如審度者哉?其疏之全篇旨意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目,有一於此,已是人臣之極罪斷案。又況帳殿親訊之下,肆發六字之凶言,聞來肉顫,思之膽掉,凡有人心者,孰不欲手磔而口臠哉?何幸乾斷斯赫,王章亟加,夬施藁街之律,少洩神人之憤,而第念,凶如此賊,逆如此賊,而誅止其身,戮不及孥,則恐無以懲萬世亂逆之徒,慰一時忿鬱之情,請正法罪人審度加施孥戮之典。上曰,亟停勿煩。出擧條鳳振等曰,噫嘻痛矣。從古亂逆何限,而豈有若賊㯳之窮凶絶悖者哉?渠以鄕曲鄙微之類,敢懷窮天地亘古今所無之凶肚逆膓,以不敢言不忍聞之凶言,筆之於書而投呈公門者,其平日醞釀,不問可知,憤痛之極,直欲手磔口臠,而乃以梟獍之心,敢肆狠毒之性,帳前親問,頑忍不服,王府設鞫,一直肆惡,終始忍杖,至於徑斃,肆市之典,旣未得施,則國體之虧損,已不成說,神人之憤惋,更無可言,豈可以徑斃之不用極律,擬議於此賊乎?其支屬尙在,則綢繆情節,尙有可覈之地,殪殄無遺,庶爲洩憤之方,臣等以沫飮之忱,合辭仰請矣。及承聖批,以追孥禁令,靳允重法之聖意,實不勝欽仰,而此賊之窮凶絶悖,不可以常典議律,寔爲擧國之公議,請物故罪人㯳支屬,亟令王府,嚴加盤覈,仍施孥戮之典。上曰,不允。出擧條鳳振等曰,噫嘻痛矣。人心日陷,義理日晦,惟彼夢賊,以遐鄕卑微之類,乃敢懷不道之心,投罔測之書,此實窮天地亘古今所無之一大變怪也。嗚呼,恭惟我先大王,以根天之孝,盡倫之聖,義理則至精至微,秉執則莫嚴莫重,初元綸音,昭如日星,師·翰處分,森如鈇鉞,凡東土北面於國家者,莫不知此箇義理之一或背違,則凶逆也大憝也。渠獨何心,肆發不忍聞之說,誣逼不敢言之地,全篇指意,至凶絶憯,見之骨靑,思之膽掉,千剮萬斫,不足以洩神人之憤,收孥瀦澤,未足以懲亂逆之心,是豈只勘以治逆常律而止哉?且其包藏設施,決非渠之獨辦,凶書製寫,斷非渠之自爲,而帳前親問,頑忍不服,王府嚴訊,終始抵賴,端緖未露,窩窟莫査,國法之虧損,鞫體之疎漏,萬不成說,一線究覈之道,惟其支屬在耳。臣等不勝悲憤,以加律之請,窮覈之方,日前聯籲,及承聖批,以大非法意,靳允,臣等相顧抑鬱之至,夫制法本意,隨時變通,則欲治前古所未有之逆,合施前古所未有之典,而況适·雲已行之律,非無於前者也,支屬盤問之例,非創於今者也。此等之律,不施於此賊,而施於何處乎?請大逆不道罪人夢瑞,亟令王府,以适·雲例施行,其支屬之應問者,亦卽拿覈得情,使王法伸而亂本拔焉。上曰,不允。出擧條鳳振曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔亟施孥戮之典。上曰,不允。出擧條鳳振曰,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況恒儉之獄案出後,若鍾,承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖。噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不可論,學逵·與權,俱以家煥之甥侄,承薰之至親,標號之陰慘,花助惟均,迷溺之丁寧,致·嗣各證,凶祕之跡,如印一板,寬基則以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒·儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半吞,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,請黑山島島配罪人若銓,康津縣定配,罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑。上曰,不允。出擧條鳳振曰,噫嘻痛矣。十數年來,賊勢益肆,人心靡定,顧瞻他日之徒。四字刀割之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠雖爲薄物細故,而亦可見隱若有恃,縱恣無忌之一端,今幸乾斷赫然。三字刀割此等黨與,不可仍置,請周爀亟令王府,嚴鞫得情,快正典刑。上曰,不允。出擧條鳳振曰,三啓中諸賊,罪關宗社,憤切神人,往在先朝,旣允臺閣,傳旨未下,故其時憲臣發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,夬伸王章,而慶日姑停,不過一時行權,則今不可以未經處分有所仍置,請亟下三啓依允之傳旨,令該府擧行焉。上曰,不允。出擧條鳳振曰,噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸,請物故罪人基讓子寵億,姑先施以竄配之典。上曰,不允。出擧條鳳振曰,噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,亟令王府。設鞫嚴問。上曰,亟停勿煩。出擧條鳳振曰,噫嘻痛矣。宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也。端緖綻露無餘,證左昭然具在,則律以三尺,肆市猶輕,而其奈梟膓難化,專事掩有謂無,狼性愈鷙,乃敢忍終如初,積月栲訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣。輿憤無少洩之時矣。不可以其身之物故,而少緩當律之夬施,請物故罪人國仁支屬應坐之類,亟施島配之典。上曰,不允。出擧條鳳振曰,今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內,敬賊所謂紀淳來見之日月與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節,請朴紀淳亟令王府,拿來嚴問。以重鞫體,上曰,不允。出擧條鼎秉曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府,嚴鞫得情,快正王法。上曰,不允。出擧條鼎秉曰,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之法,其將不施乎。罪在罔赦,事關後弊,請逆賊尙魯亟施孥戮之典。上曰,不允。出擧條鼎秉曰,德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。上曰,不允。出擧條鼎秉曰,逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔亟施孥戮之典。上曰,不允。出擧條鼎秉曰,噫嘻痛矣。今番嶺賊之其所驅率,雖曰鉏耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前矛,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。上曰,亟停勿煩。出擧條鼎秉曰,噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛漫排布,締結和應之狀,綻露無餘,則渠當卽時款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆吞吐,敢生掉脫之計者,究厥心膓,尤極巧惡,是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章,請古今島定配罪人李東萬,亟令王府,設鞫得情,夬施典刑。上曰,不允。出擧條鼎秉曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世亟施孥戮之典。上曰,不允。出擧條鳳振等曰,今日兩司宣醞之盛擧,卽是千古曠絶之異數也。臣等猥蒙特點,獲沾洪渥,榮耀至矣,感幸極矣。繼伏覩宣諭下者,十行恩言,如綸如綍,辭旨諄複,咨訪懇惻,深追列聖朝設始之意,思聞臣隣截直之論,至以國之治亂,專係於此爲敎,臣等欽仰莊誦,益不勝感泣悚恧之忱矣。第念臺閣之臣,爲人主耳目,其地望之重,責任之隆,顧何如也?粵自列聖朝以來,克懋來諫之德,廣開不諱之門,妙揀端方之士,布置諫諍之列,常加禮遇,俾盡獻替,其忠言讜論,嘉謨鴻猷,載在國乘,至今炳烺,而世級日降,風裁掃地,近來則含默便成習俗,言議殆同弁髦,凡係袞躬闕失,猶或有匡救陳勉之章,而至於軍國大事,官師箴規,寂然無聞,有若臺烏噤口,仗馬不鳴,此無他,言責之地,全不愼擇,乃以如臣等輩之拙訥巽軟,百不猶人者,苟然充數,責以骨鯁,其何能出一言論一事以補我聖上淸明之治哉?臣等溺職之罪,固無所逃,而在朝家遴選之方,誠不免乖當,繼自今亟斥臣等譾劣之流,博搜一代正直之人,委任責成,彌綸世道,以盡補闕拾遺,繩愆糾謬之責,則豈不盛哉?請深軫弊源,極擇言官,而益懋誠意,以恢容諫之量焉。上曰,所陳極爲切實,當服膺矣。出擧條命三司官員先退,鳳振等退出,又命退,上曰,下番翰林李龍秀,從重推考。出榻敎承史以次退出。
上在慶熙宮。停常參·經筵。
申絅啓曰,合辭方張之時,兩司無詣臺之員,事甚未安,傳旨未下外,未肅拜·呈告人員,竝卽牌招,何如?傳曰,允。
林漢浩啓曰,備邊司郞廳來言,次對今日爲之事,命下,而左議政金在瓚,右議金思穆俱有身病,不得來會云矣。敢啓。傳曰,知道。
林漢浩啓曰,禁衛營將官來言,今日本營軍兵,日次私習云矣,敢啓。傳曰,知道。
林漢浩啓曰,御營廳將官來言,今日本廳軍兵,日次私習云矣,敢啓。傳曰,知道。
林漢浩啓曰,卽者兵曹郞廳來言,本曹判書朴宗來有身病,今日殿座時,別侍衛不得進參云。卽爲牌招,何如?傳曰,令次堂擧行。
李存秀啓曰,卽者吏曹郞廳來言,同福縣監朴會壽,諫院則旣已署經,憲府則尙未署經云。未肅拜·呈告人員,竝卽牌招,以爲署經之地,何如?傳曰,一司除署經。
李存秀啓曰,假注書李永祚身病猝重,勢難察任,今姑改差,何如?傳曰,允。
傳于林漢浩曰,次對旣已頉稟,廟務積滯可悶,只令稟事堂上來會。
以左副承旨宋知濂牌不進罷職傳旨,傳于李存秀曰,只推。
傳于李存秀曰,召對爲之。
以掌令金啓溫牌不進罷職傳旨,傳于申絅曰,只推。
申絅啓曰,行大司憲金履翼,執義曺鳳振牌不進,掌令金啓溫未肅拜,掌令一員,持平二員未差,監察茶時之意,敢啓。傳曰,知道。
以執義曺鳳振,司諫李鼎秉,正言申在植牌不進罷職傳旨,傳于申絅曰,只推。
李存秀,以弘文館言啓曰,本館下番,無他推移之員,不得已以上番姑降,入直之意,敢啓。傳曰,知道。
以副修撰任天常牌不進罷職傳旨,傳于李存秀曰,只推。
李存秀,以弘文館言啓曰,本館下番姑降入直,事甚未安,副修撰任天常,旣有只推之命,卽爲牌招入直,何如?傳曰,允。
傳于李存秀曰,入格儒生入侍。
以黃海監司韓用鐸狀啓豊川府使李儒燁遭母喪事,傳于李存秀曰,令該曹口傳差出,使之今日內辭朝下送。
吏曹口傳政事,以韓永逵爲豊川府使。
傳于林漢浩曰,別講爲之。
李存秀啓曰,吏曹郞廳來言,臺諫有闕,政事,取稟。傳曰,政官牌招開政,待下批牌招察任。
有政。吏批,行判書南公轍未肅拜,參判未差,參議宋冕載進,右副承旨申絅進。啓曰,判書南公轍未肅拜,參判未差,小臣獨政未安,何以爲之?敢稟。傳曰,只出緊任。
申絅,以吏批言啓曰,臺諫多窠,今當差出,而擬望之人乏少,外任竝擬,何如?傳曰,允。以李貞運爲大司諫,夫宗仁爲掌令,任㸁爲獻納,兪應煥·朴宗璜爲持平,柳鼎養爲正言,呂東植爲校理,李錫祜·洪遇燮爲副校理,趙琮鎭爲修撰,李冕膺爲禮曹判書,吳泰賢爲同經筵,徐鼎輔爲安邊府使,韓元履爲司僕主簿。
申絅啓曰,左承旨林漢浩今方入侍,臣吏兵批兼進之意,敢啓。傳曰,知道。
兵批,行判書朴宗來病,參判金履永未肅拜,參議鄭景祚入直進。參知權烒病,右副承旨申絅進,僉知李鐵求,護軍洪義浩·洪羲臣·鄭尙愚·尹序東·李堯憲·申大偀,副護軍任厚常·鄭觀綏·李采·李宗爀·權丕應·許溟·李素·李源龍·趙惠鎭,司直宋啓榦·李基崇·李錫祜·李英發·徐有素·洪遇燮·趙琮鎭·李允謙·林處鎭,司果南惠寬·金圖遠·李羲準·吳在鎭·吳晉秀,以上竝單付。
李永祚改差,代以洪遠謨爲假注書。
以掌樂正洪儀泳牌不進罷職傳旨,傳于林漢浩曰,只推。
以公忠水使李謙會啓本保寧居民李太乭等七名渰死事,傳于申絅曰,許多人物渰死,俱極矜念,元恤典外,別加顧恤,身還亦爲蕩減事,分付。
以開城留守南公轍狀啓雨澤農形事,傳于李存秀曰,農形勤慢,陸續馳啓事,分付。
李存秀,以奎章閣言啓曰,檢校直閣徐俊輔以本職,禁推事,命下矣。所帶檢校之任,依定式減下,何如?傳曰,允。
林漢浩,以都摠府言啓曰,今日入直軍兵等內中日習射技放,中日廳修改間姑爲停止,內入番禁衛軍,當爲外中日試射放,而殿座相値,不得設行之意,敢啓。傳曰,知道。
林漢浩,以兵曹言啓曰,五衛將權思正·金鎭喆·嚴思勖,忠壯衛將安宅仁,昌慶宮衛將朴來曾,俱以病難供職,呈狀乞遞,輪番之任,不可久曠,竝改差,何如?傳曰,允。
林漢浩,以䀼恤廳言啓曰,謹依漢城府民家頹壓別單判付,北部字內全家頹壓六戶,各錢二兩,完少頹多二戶,各布一疋,依例分給之意,敢啓。傳曰,知道。
林漢浩,以訓鍊都監言啓曰,本局把摠金鼎基身病甚重,勢難察任,改差,何如?傳曰,允。
林漢浩,以禁衛營言啓曰,謹依傳敎,臣得濟馳往南小營,武臣堂上落仕人,柳葉箭十巡試取,無一人十五分入格之意,敢啓。傳曰,知道。
申絅,以義禁府言啓曰,前承旨徐俊輔下義禁府推考事,傳旨啓矣。徐俊輔,時任閣臣,依法典勿爲拿囚,開坐捧供後,出送待命所之意,敢啓。傳曰,知道。
禁府,前承旨徐俊輔當爲傳旨內,筵席事體至爲嚴重自上傳言內侍,而不敎於承旨者,雖有事關公事,宜不得沈酌仰奏者明矣。承旨之誤爲如是,雖有無心所由,事極如何,有關後弊,推考罪,笞四十收贖,附過還職,私罪奉敎依允爲旀,功減一等爲良如敎。又啓目,假注書沈啓錫原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,中官李允吉原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,依允。
同副承旨愼宜學疏曰,伏以,臣卽接家信,臣之老母,素患咳喘風痰之症,近因日氣之不調,忽又添發,氣息凜綴,轉側須人,委頓床笫,症勢危篤,臣多日離側,晝宵憂念之中,聞此添重之報,方寸煎灼,按住不得,玆敢忙陳短章,徑出禁扄,夙夜之地,不容蹔曠。伏乞聖慈,俯垂矜諒,特命鐫遞臣職,俾便救護,仍治臣擅離之罪,以肅朝綱,不勝幸甚。臣無任云云。省疏具悉。爾其勿辭護焉。
副修撰李泳夏疏曰,伏以,臣之名玷瀛選,今已八九年矣,前後館銜,有除輒膺,不敢逡巡者,豈以臣才學知識,有一毫髣髴於論思啓沃之任哉?誠以受恩如天,圖報無地,趨走爲恭,義分是懼,持被於金華之省,挾冊於文石之陛,自知瘡疣之百出,那免尸素之招議,每自循省,愧恧冞切,然而旣膺命矣,又有年矣,未敢强覓辭巽之義,自歸占便規避之科,見叨本職,今亦五改月矣,乃者館僚不備,牌招臨門,臣以無故行公之人,固當不俟駕屨,竭蹶趨承,而臣之老母風痺痰火之病,周歲危劇之餘,近因暑潦之蒸濕,諸症一倍添重,委頓床笫,轉側須人,臣自直中,忙急推移於僚員,而蒼黃歸家,調治扶將,今亦有日,而尙無減勢,尤切焦灼,臣於日前,以掃墳呈告,特蒙給由之恩,擬欲不日發行,而親病如此,姑爲停止,見方左右扶護,造次不離,此時承牌就直,萬無其望,玆敢不避煩猥,將此懇迫之狀,仰瀆崇嚴之聽。伏乞聖慈,俯垂鑑諒,亟命鐫遞臣職,以便救護,仍治臣逋慢之罪,以肅朝綱焉。臣無任云云。省疏具悉。爾其勿辭救護。
辛未六月初三日卯時,上御資政殿。春等圓點儒生應製試取入侍時,行都承旨李存秀,行左承旨林漢浩,右副承旨申絅,同副承旨愼宜學,假注書李永祚·洪周命,記注官洪宅柱,記事官李龍秀,以次進伏訖。上曰,稟事堂上來會乎?漢浩曰,未及來會矣。上曰,次對頉稟,故未得卽時來會乎?漢浩曰,然矣。漢浩曰,別侍衛以次堂擧行事,命下,而兵曹參判金履永在外,何以爲之乎?上曰,令參議代行。宜學曰,試所承旨,以昨日文蔭落仕人試取時承旨擧行事,命下,而右承旨金相休服制出去,何以爲之乎?上曰,都承旨當取稟,而同副承旨,何爲進稟耶?宜學曰,小臣亦參昨日試所,故敢此仰達矣。上曰,右承旨牌招啓辭已下,以此擧行,上曰,儒生盡爲來待乎?存秀曰,未及盡爲來會矣。上曰,儒生之先爲來待者,知數以入。存秀曰,二十五人先爲來待矣。上曰,試官及儒生先爲行禮,追後來會者,次次以入,可也。引儀唱行禮,讀券官弘文提學曺允大,行左承旨林漢浩,對讀官行副護軍李永老·李惟命,校理洪命周,率應試儒生,以次行四拜禮訖。上命書御題身爲度聲爲律非禹莫能賦。限申時,上曰,試官何以未備耶?存秀曰,讀券官朴宗來,對讀官徐鼎輔有頉矣。上曰,讀券官朴宗來,代以副摠管李文會爲之,對讀官徐鼎輔,代以同副承旨愼宜學爲之。出榻敎文會·宜學追行四拜禮訖。上曰,應制儒生神速製進。上曰,對讀官愼宜學代,副應敎鄭元容爲之,出榻敎上曰,收券幾何?存秀曰,收券將至數軸矣。上曰,次次收入,而科次爲之。允大等合考後坼祕封,賦居首三下申在陽入格。仍命試官先退。允大等退出。存秀曰,稟事堂上俱無可稟之事,故不得來會云矣。引儀告禮畢。上曰,殿座罷後,問安勿爲之。出榻敎仍命退,承史以次退出。
辛未六月初三日辰時,上御鳳凰亭。召對入侍時,參贊官申絅,持詩傳第四卷,侍講官鄭元容,持詩傳第四卷,侍讀官洪命周,持詩傳第四卷,假注書洪周命,持詩傳第四卷,記注官劉㵙,持詩傳第四卷,記事官李龍秀,持詩傳第四卷,以次進伏訖。上曰,下番曾經說書乎?命周曰,然矣。上曰,行公,幾何?命周曰,四朔隨行矣。上曰,爲實說書乎,爲兼說書乎?命周曰,爲實說書矣。上曰,其時兼說書誰也?命周曰,李存秀矣。上曰,實說書與兼說書,孰優?元容曰,兼說書優於實說書矣。命周曰,以翰注兼帶則謂之兼說書,無他職而專行則謂之實說書矣。上曰,其時司書與文學,誰也?命周曰,司書卽李寅采·金近淳,文學卽金㙆,而兼文學則初是趙得永,而其後金履喬爲之矣。上命開卷讀之。元容讀自詩傳大全卷之六,止揚之水三章二章章六句一章四句。上曰,下番讀之。命周讀,自椒聊之實,蕃衍盈升,止東門之楊二章章四句。上曰,下番翰林讀之。龍秀讀自墓門有棘,止詩傳大全卷之八。上曰,文義除之。命掩卷。命書傳敎曰,今日資政殿圓點儒生試取,賦居首三下申在陽給二分。又命書傳敎曰,入格儒生今日待令。元容曰,本館下番姑降入直,事甚未安,今日政新除授玉堂,竝待下批卽爲牌招,推移入直,何如?上曰,依爲之,出擧條仍命玉堂先退。元容等退出。又命退,承史以次退出。
辛未六月初三日酉時,上御鳳凰亭。別講入侍時,參贊官林漢浩,侍講官鄭元容,持詩傳第五卷,侍讀官洪命周,持詩傳第五卷,假注書洪周命,記注官洪宅柱·李龍秀,以次進伏訖。上命開卷讀之。元容讀自詩傳大全卷之九,止詩傳大全卷之十。上曰,文義除之,惟當發問矣。上曰,天保定爾,亦孔之固者,何也?元容曰,固者,堅固之意也,言天之所以安定我君者,亦甚堅固也,是以俾爾戩穀,受天百祿,而盛大之基業,鞏固萬年矣。上曰,庭燎似我國同炬之類耶?元容曰,然矣。上曰,五十三十之數,何也?元容曰,公用五十,侯伯子男,皆用三十矣。上曰,我國之位,以五等言之,可居天子之下公侯之上,而宗廟之享,用炬過百者,何也?元容曰,我國之用炬,本無定數,而宗廟之中則用之過百,不可以五十三十論也,宗廟之禮,極其豊盛,而用炬之數,本無分定,小臣未能的知矣。命周曰,庭燎,諸侯朝會天子之時,所以用之者也,此章小註云,如今之用松葦竹,灌以脂膏也,然則與同炬有異矣。上曰,然則庭燎近於今之龍脂耶?命周曰,似然矣。上曰,他山之石,可以攻玉,石所以能治玉者,何也?元容曰,玉者溫潤,石者麄厲,而以玉攻玉,無以成器,必也以石治之,然後玉得以成器,故曰他山之石,可以攻玉也。上曰,譬之善惡則何如耶?元容曰,君子遇小人則恐懼修省,增益其所不能,而君子之道德成焉,故此詩之註,亦以此爲言矣。上曰,他山之石,可以爲錯者,何也?元容曰,錯礪石也,亦攻玉之石也。上曰,南垓以下,今無以考其名篇之義,而曰笙曰樂曰奏者,何也?元容曰,笙詩諸篇,皆有聲無詞,故曰笙曰樂曰奏,而不言歌,古人習於音樂,故雖無其詞,而能知其義識其聲也,音樂古今有異,則其音節格調,後世無以詳知矣。上曰,敵王所愾之註曰,愾恨怒也,所恨怒者,何也?元容曰,四夷諸侯有僭亂悖逆之罪,則王者所恨怒也,怒字之義,與文王一怒之怒同矣。上命掩卷。上曰,注書出去,持公事來。賤臣承命出來,持公事還入進伏。上曰,公事讀奏,漢浩讀奏訖。命玉堂先退,元容等退出。又命退,承史以次退出。
辛未六月初三日酉時,上御興政堂。入格儒生入侍時,右副承旨申絅,假注書洪周命,記注官洪宅柱,記事官李龍秀,以次進伏訖。上曰,注書出去,與入格儒生入侍。賤臣承命出來,與進士申在陽偕入進伏。上曰,入格儒生奏姓名。在陽進前奏姓名訖。上曰,年至幾何?在陽曰,四十四矣。上曰,所作表賦行文幾首乎?在陽曰,賦不過二百首,表幾至五百首,行文則不滿百首矣。上曰,至親,誰也?在陽曰,前承旨臣申光軾,爲臣之三寸叔矣。命儒生先退,在陽退出。又命退,承史以次退出。
上在慶熙宮。停常參·經筵。
六曹文蔭官試取還內後,內閣·政院·玉堂·藥房口傳問安。答曰,知道。
宋知濂啓曰,合辭方張之時,兩司無詣臺之員,事甚未安,未肅拜·呈告人員,竝卽牌招,何如?傳曰,允。
宋知濂啓曰,行大司憲金履翼,執義曺鳳振,掌令金啓溫牌不進,夫宗仁,持平朴宗璜未肅拜,兪應煥在外,監察茶時之意,敢啓。傳曰,知道。
傳于李文會曰,召對爲之。
傳于李文會曰,六曹文蔭郞官,今日當應製,該房知悉,處所景賢堂爲之,別雲劍置之,侍衛以入直磨鍊,試官以六曹判書爲之,對讀官以六曹參議爲之。
宋知濂啓曰,卽者兵曹郞廳來言,本曹判書朴宗來有身病,今日殿座時,別侍衛不得進參云。卽爲牌招,何如?傳曰,令次堂擧行。
傳于宋知濂曰,出宮門路,以廣達門爲之。
李存秀啓曰,今日殿座,承旨當爲備員,而行左承旨林漢浩須資出去,右承旨金相休不爲仕進,竝卽牌招,同副承旨愼宜學受由,何以爲之?敢稟。傳曰,允。同副承旨許遞,前望單子入之,待下批牌招察任。
承旨前望單子入之,李文會落點。
李文會,以弘文館言啓曰,新除授校理呂東植時在京畿楊根地,副校理洪遇燮時在楊州地,經筵入番事緊,竝斯速乘馹上來事,下諭。答曰,依啓。
傳于李文會曰,別講爲之。
洪遠謨有頉,代以趙秀仁爲假注書。
以左副承旨金相休牌不進罷職傳旨,傳于申絅曰,只推。
以副修撰任天常牌不進罷職傳旨,傳于李文會曰,只推。
以大司諫李貞運,獻納任㸁,正言柳鼎養,掌令夫宗仁,持平朴宗璜牌不進罷職傳旨,傳于宋知濂曰,只推。
以副校理李錫祜牌不進罷職傳旨,傳于李文會曰,只推。
以執義曺鳳振,掌令金啓溫,司諫李鼎秉,正言申在植牌不進罷職傳旨,傳于宋知濂曰,只推。
李文會,以弘文館言啓曰,副校理李錫祜,副修撰任天常,旣有只推之命,竝卽牌招察任,何如?傳曰,允。
兵曹口傳政事,以洪顯周爲都摠管,以鄭尙愚·李庚運·金孝建·張鉉宅爲副摠管。
宋知濂以備邊事言啓曰,卽見江原監司洪義謨狀啓,則以爲,春麰耳麰,酷被大歉,開倉在卽,民情遑急,本色準捧,萬無其望,春川·淮陽春麰當捧條中,限折半姑許停退,待秋以相當穀,從便代捧,待明年麥秋,還作本色,耳麰當捧條中,春川·淮陽限折半,江陵·金城·洪川限三分一,亦姑停退,待秋以粟稷木麥等有裕穀,準折換作事,請令廟堂稟旨分付矣。本道麥荒,嶺西尤甚,今若準捧徒添撓民,春川·淮陽當捧條合三千二百九十五石,限三分一換他穀,秋後退捧,待明春還作本色,春川等五邑耳麰應捧,殆近二萬石,本數元自夥多,歉歲尤難準納,況耳麰之爲穀,本不精實,無異稊稗,有非多積久峙之穀,依狀請五邑耳牟一萬八千五百餘石,竝以三分一爲限,換作土宜相當之穀,待秋準捧之意,分付,何如?傳曰,允。
李存秀,以吏曹言啓曰,新除授司僕寺主簿韓元履呈狀內,矣身與本曹判書臣南公轍,有四寸娚妹應避之嫌,卽速入啓遞改云,除拜時與政官相避,則揆以公格,不可仍置,改差,何如?傳曰,允。
行大司憲金履翼疏曰,伏以,臣行已昧方,未見孚於同朝,出言無味,不足需於斯世,雖居冗間之職,尙多素竊之恥,況於淸朝耳目之任,豈有毫分堪承之望,而不料聖明遽加擢拔,乃於本月初二日,特授臣以司憲府大司憲,仍降召牌,俾參宣醞,特授,出尋常之異數也,宣醞,曠古今之盛渥也,如臣庸愚,獲叨隆造,自顧義分,固當竭蹶,而亦不無私自量度,終未免坐犯違傲,滿心增惶,撫躬靡措,際伏聞溫諭誕宣於大庭,繼又蒙法醞至宣於私次,大哉之言,可感木石,賁然之惠,聳動隣里,旣飽旣醉,載頌載感,白首忭懽,冞增須臾無死之願,丹衷激切,豈昧駕屨不俟之義,而第臣於合啓之中,不幸有難參之端,從前臺臣同此情蹤者,皆蒙聖朝一例體諒,則臣何可晷刻冒據,而近方有將攝失宜者,不得來詣請遞,玆敢冒沒煩陳,唐突之極,悚蹙尤切。伏願聖慈,特垂諒察,還收誤恩,以重公器,亟賜兪音,俾安私分焉。今於辭本,宜無贅陳,而旣有素蘊,亦係職思,則不敢終隱,略此猥陳,蓋自臺官之別設,已致言路之日窄,而近緣避嫌之太過,漸成占便之竗方,故五日京兆之譏,反爲着題於華銜,四時長鎖之嘆,自貽伊笑於重地,公議之揀選,所係何如,而乍叨旋遞,視作能事,聖心之簡授,爲榮何等,而勉膺强出,稱以苦銜,此或由聖上之來言,群下之盡職,漸不如古,而實則因嫌路之太濫,身謀之最工,馴致於此也,倘使顧名而思義,寧不汗顔而寒心?此有一番善變,則可以兩行無悖者,凡居臺地,易遭人言,時所使也,勢固然也,除非搆捏必擠之計,則卽是官師相規之義也,必擠之計,得蒙聖鑑之洞斥,則其冤已雪矣,相規之義,允爲盛世之美事,則此風可尙矣,有如是也,而每自嫌焉者,或以爲難進之鐵限,或以爲避事之幸會,雖係廉防,而一伸亦云足矣,況無關係而屢引,寧不過乎?此不是過於自謀,則亦可見嫌在久誠矣。倘我聖明,洞諭其不當然,則惟彼弊習,可期其漸祛之矣,至若廷臣之難冒於傳啓之際者,特荷聖考之曲軫於避嫌之方,而當初厚風,轉成痼弊,無論族戚之遠近,混作嫌遞之欛柄,所以京華之士族,殆鮮臺閣之久居,此實爲最所哀痛之事,則豈可合自幸丐免之方哉?從今以往,必須酌定,族則限以袒免,戚則只止切緦,而凡有如右情勢者,若或帶此職名,則每當傳啓之時,只於應避之條,稱以某官臣某,於某啓中請討某也之罪,旣奉先朝之敎,義難冒參,而自念情蹤,不勝悚恧之意,略加措辭於入侍傳啓與臺廳謄啓之時,其餘請罪,則依例隨參,同聲齊籲者,實合共天討伸私義之道,而亦爲重官方開言路之要,夫然後,先朝敦倫之盛意,益著於番番措辭之中,亦可使近日占便之弊風,可罕於人人避嫌之路,而六對之筵,無臺閣不備之嘆,九重之閽,有呵喝依舊之美,士懷敢言之願,人絶倖免之念,將於寶座之下,每進藥石之言,庶幾自今伊始矣,豈不洵美且盛哉?敢將一得之愚見,仰答十行之溫綸,伏惟裁納,只增兢蹙。臣無任云云。答曰,省疏具悉。所請依施,卿其勿辭行公。
辛未六月初四日卯時,上御鳳凰亭。召對入侍時,參贊官宋知濂,持詩傳第六卷,侍讀官洪命周,持詩傳第六卷,檢討官趙琮鎭,持詩傳第六卷,假注書洪周命,持詩傳第六卷,記注官劉㵙,持詩傳第六卷,記事官李龍秀,持詩傳第六卷,以次進伏訖。上命開卷讀之。命周讀,自詩傳大全卷之十一,止詩傳大全卷之十二,上曰,文義陳之。命周曰,此是詩傳第六,而祈父之篇,卽第六卷之開卷第一章也,軍士怨於久役,呼祈父而訴之,則其勞苦之狀,可以推知也,在上之人,如果不得已而用之,雖或用之,不至於勞苦之甚,則軍士豈爲此訴怨之詩也。大抵軍民一也,使民之法,亦猶是也,不奪農時,使之以時,恤民愛民之意,自行於其中,則民不知勞,如赴樂事,故有庶民子來,不日成之之效矣,今此祈父篇則一切相反,於是至有呼而告之之怨矣。我國以崇儉爲治,不興土木之役,又久昇平,亦無用兵之事,凡我軍民,豈有勞苦之嘆,而在聖心則勿以此放慮,須於民兵之事,每軫安保之澤,無有祈父之怨焉。上曰,下番陳之。琮鎭曰,大東章有云糾糾葛屨,又云粲粲衣服,此爲貧窶,彼爲奢華,周俗之衰,於是可見矣,昔周盛時,有葛覃之美,而及其衰也,有休其蠶織之詠?民安得不窮哉,顧今痼弊,奢侈是耳,十年以來,甚於二十年以前,五年以後,亦甚於十年以上,奢靡之風,日滋月盛,今我聖上抑奢崇儉之德,臣固欽仰攢祝,而朝紳之間,閭巷之中,奢風猶尙如此,臣於年前,已陳先自宮禁節儉之義,而雖一衣服一器用之微,益加撙節之道,以爲矯俗化民之本,是臣區區之望也。上曰,小旻之詩云,旻天疾威,敷于下土,天之疾威,何以至於敷于下土耶?命周曰,天在上地處下,旻天之疾威,自布于下土矣,此詩大旨云,幽王惑於邪謀,不能從善,此詩雖賦體,而亦有取比之意焉。幽王之暴虐,及於下民者,如旻天之疾威敷于下土也。上命掩卷,命玉堂先退,命周等退出。又命退,承史以次退出。
辛未六月初四日午時,上御景賢堂。六曹文蔭官試取入侍時,行都承旨李存秀,行右承旨李文會,右副承旨宋知濂,同副承旨申絅,假注書洪周命·趙秀仁,記注官劉㵙,記事官李龍秀,以次進伏訖。上曰,試官行禮,讀券官李庚運·李羲甲·鄭晩錫·趙弘鎭,對讀官宋冕載·安策·權烒·尹命烈·吳淵常,入就拜位,行四拜禮。上命懸題。知濂曰,殿座時,摠府侍衛與寶劍有六員,然後始乃備員,而見今五員未差,行公五員中一人,又有實病,今日殿座,寶劍外,無他侍衛之人,事甚未安,未差之代,令該曹口傳差出,何如?上曰,依爲之。出擧條通禮跪啓請禮畢。上曰,還宮門路,以崇明門爲之。上降座乘輿,出崇明門,由會慶門·金商門·明光門還內,諸臣以次退出,
辛未六月初四日申時,上御龍飛樓。科次入侍時,行都承旨李存秀,行右承旨李文會,右副承旨宋知濂,同副承旨申絅,假注書洪周命·趙秀仁,記注官劉㵙,記事官李龍秀,以次進伏訖。上曰,考試次試官入侍。上曰,取三人。知濂坼封內以奏。上命諸臣先退。仍命退,承史以次退出。
辛未六月初四日戌時,上御鳳凰亭。別講入侍時,參贊官申絅,侍讀官洪命周,持詩傳第七卷,檢討官趙琮鎭,持詩傳第七卷,假注書趙秀仁,記注官李仁迪,記事官李龍秀,以次進伏訖。上開卷命讀。命周讀自北山之什,止非盛德其孰能之。上曰,下番讀之。琮鎭讀自瞻彼洛矣,止采菽五章章八句。上曰,參贊官讀之。絅讀自騂騂角弓,止角弓八章章四句。上曰,文義陳之,命周曰,今筵讀奏屢篇之中,感發徵創者何限,而臣謂溥天之下,莫非王土,率土之濱,莫非王臣一句,尤切於體念矣,凡厥在下之人,各有所掌,按道之臣,只任一道之責,守土之官,只管一邑之政,而至於在上之人,則溥天之下,率土之濱,莫非王土王臣,其上天付畀之重,果何如哉?人情每易昵近而遺遠,此固凡人以下之事也。唯我聖上,睿質卓越,聲聞洋溢,豈或有此等彷彿之嘆,而向來饑民之賜米,儘出恤民之意,臣固欽仰攢祝之不暇,而第其抄戶不滿三十,其所居則闕門咫尺之地也,近者如此則遠者可知。唯願聖上,每以抄饑賜米之意,推及於遐外,則雖不家家賜米,人人面恤,唯我下民,自在於雨露之中,漸致日用而不知矣,凡在近民之官,亦當仰體聖念,其所警勵之道,賙恤之方,必有風行莫偃之美也,伏願留神焉。上曰,下番陳之。琮鎭曰,臣所讀奏諸篇之中,賓之草筵章,尤有旨義也,大抵詩有風有大雅有小雅,各有一體,獨衛武公詩,淇奥載于風,抑戒載于大雅,賓之初筵載于小雅,其曰如切如磋者學也,其曰抑抑威儀者德也,而至於賓之初筵之詩,戒之以酒失,以衛武公之睿聖,豈有嗜飮之理,亦豈有失儀之歎也?設使飮酒,必無過差愆尤,而作詩如此,無乃時人之嗜飮而然歟?昔武王封康叔于衛,作酒誥以戒之,衛乃殷紂之舊都,有群飮之習,故作誥以戒之,武公卽康叔之後孫,而克體武王戒康叔之意,作此詩以申戒焉,故武公不過周時一小侯,而聖人刊詩也,獨列之國風與大·小雅,此可爲法於後世矣,且古之酒味淡,不若後世酒味之酷烈,易以傷人,而尙以三爵不識爲深戒,此尤爲後世之所當監戒也,古人云詩者持也,持者爲操心也,操之之道,宜以孟子所謂持其志無暴其氣七字,參看矣,必也調節吾氣,勿撓吾志,以爲內外交修,大小相維之道,則爲效必大,先儒謂抑詩,可與庸·學相表裏,臣則以爲,初筵詩可以表裏乎酒誥。伏願聖明,推類體察焉。上命掩卷,仍命玉堂先退。命周等退出。上命書傳敎曰,當該中官琴玉聲,從重推考,當該不飭之承傳色中官玉潤祥,亦爲從重推考。又命退,承史以次退出。
上在慶熙宮。停常參·經筵。
藥房副提調李存秀啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。殿宮氣候一樣,卿不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,合辭方張之時,兩司無詣臺之員,事甚未安,除在外外·未肅拜·呈告人員,竝卽牌招,何如?傳曰,允。
宋知濂啓曰,備邊司郞廳來言,今日賓廳日次,而左右相俱有身病,不得來會云矣,敢啓。傳曰,知道。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
李存秀啓曰,行左承旨林漢浩,今日不爲仕進,卽爲牌招,何如?傳曰,允。
傳于李文會曰,召對爲之。
以副校理李錫祜,副修撰任天常牌不進罷職傳旨,傳于李文會曰,只推。
李文會,以弘文館言啓曰,副修撰任天常,旣有只推之命,卽爲牌招察任,何如?傳曰,允。
以副修撰任天常牌不進罷職傳旨,傳于李文會曰,只推。
宋知濂啓曰,事變假注書裴相仁身病猝重,勢難察任,今姑改差,何如?傳曰,允。
裴相仁改差,代以金得种爲事變假注書。
傳于李文會曰,別講爲之。
李存秀啓曰,今日殿座,承旨當爲備員,而行左承旨林漢浩牌不進,左副承旨金相休不爲仕進,竝卽牌招,何如?傳曰,允。
傳于李文會曰,大司成有闕云,其代禮曹參判李羲甲除授,牌招察任。
吏曹口傳政事,大司成單李羲甲。
兵曹口傳政事,副護軍單徐俊輔。
李文會啓曰,行大司成李羲甲牌不進推考傳旨,今方捧入,而考講命下之後,如是違牌,事甚未安,更爲牌招,何如?傳曰,允,
傳于宋知濂曰,明日殿座,別雲劍置之,侍衛,以入直磨鍊。
傳于宋知濂曰,明日出宮門路,以廣達門爲之。
傳于申絅曰,坐直承旨入侍。
李文會啓曰,行大司成李羲甲再牌不進推考傳旨,今方捧入,而參考有命,連事違召,誠甚未安,所當更請牌招,而係是一日三牌,何以爲之?敢稟。傳曰,更爲牌招。
以左副承旨金相休牌不進罷職傳旨,傳于李文會曰,只推。
以大司諫李貞運,獻納任㸁,正言申在植·柳鼎養,執義曺鳳振,掌令金啓溫·夫宗仁牌不進罷職傳旨,傳于宋知濂曰,只推。
以公忠監司元在明狀啓溫陽郡殺獄罪人尙得越獄逃躱事,傳于宋知濂曰,令該道申飭發捕。
以咸鏡監司趙德潤狀啓安邊釋王寺營建時別單,傳于李存秀曰,釋王寺聖蹟舊閣改建時,監董地方官安邊府使李愚在,別看役利原縣監韓宅祚,都檢察前郡守李漢極竝加資,各務策應折衝申大履,領役將校折衝姜守性等,各相當窠調用,都監僧帖加,工匠·色吏·庫直等,各令該道米布題給。
李存秀,以吏曹言啓曰,明陵忌辰祭典祀官,兼大祝前府使趙晉和塡差,而時無職名,令該曹口傳付軍職,何如?傳曰,允。
兵曹口傳政事,副司果單趙晉和。
宋知濂,以義禁府言啓曰,卽接月令醫員朴秀民手本,則時囚罪人沈啓錫,素患疝積之症,闖發於處濕之餘,衝亘肚臍,有時昏窒,食飮專却,症形危重,實有難保之慮云。罪人病勢如此,則一邊保放,一邊草記,曾有定式矣。沈啓錫姑爲保放之意,敢啓。傳曰,知道。
行大司成李羲甲疏曰,伏以,臣於千萬夢想之外,伏奉恩旨,以臣爲成均館大司成者,臣誠惝怳踖踧,莫省所以自措也。噫,國子長官,有國重任,今此恩命,出自特簡,寵光所加,榮耀無比,顧臣感激之私,固當竭蹶趨承,何敢逡巡却顧,而第臣於是職,有公格私義之萬萬不敢當者,昔在先朝,以文學政事之不可責備於一人,泮長·銓任,分爲兩岐,無得互擬,已成典章,邇來卄有餘年,曾無一人之遍歷彼此者,如臣無似,固不敢比論於政事之科,而幸荷誤恩,忝叨銓銜,則泮館一步,已作別岐,臣雖欲冒沒出膺,將不可得也,至於師儒之長,敎胄之責,以臣荒疎蔑裂之學,孤陋淺短之識,縱無公格之不得違越,尙不可擬議,而猶不可以是爲辭者,誠以至重者官方也,莫嚴者成憲也,召牌屢降,承膺無路,玆敢略具文字,仰瀆崇嚴。伏乞聖慈,俯賜鑑諒,將臣新授職名,亟行收還,仍治臣瀆擾之罪,以重公格,以安賤分,不勝伏願。臣無任云云。答曰,省疏具悉。卿其勿辭行公。
司諫李鼎秉疏曰,伏以,臣以人則至譾劣也,以地則甚遐遠也,才識器藝,百無一取,而累蒙恩除,濫叨淸顯,榮寵已極,涯分已踰,臣雖頑如木石,迷如禽蟲,豈不欲殫竭魯鈍,報答萬一,而五朔瀛館,徒廁橫經之列,三時筵席,畢露空疎之實,孤負罪積,恒懷懍蹙,不自意亞諫超授,特出格外,臣是何人,敢當此曠絶匪分之榮寵也哉?惝怳慙恧,罔知攸措,而適値身在禁直,宣醞有命,不得不隨衆登筵,同聲前啓,顧其職則今之臺閣,卽古之臺閣也,大而繩愆糾謬,拾遺補闕,小而正色危言,擧劾貪佞,皆屬分內,苟非言議風采,上足以孚格,下足以懾憚者,莫宜居之,況十行綸宣,辭旨懇惻,深追列朝設始之義,思聞今時截直之論,倚望自別,責任尤重,則其非如臣愚陋,所可淟涊冒據也明矣。且臣自數日來,偶得泄痢之症,晝宵苦叫,全却食飮,天牌屢降,趨承無路,以此以彼,且惶且悶,敢陳難冒之實,兼控疾病之狀。伏乞天地父母,曲施生成,亟解臣新授職名,以重公器,以安私分焉,臣於丐免之章,不暇贅及他說,而切有一言勸勉,敢此敷陳,惟聖明俯垂察焉。臣謹按,程夫子之言曰,天下之治亂,係乎人君之仁與不仁耳,心之非卽害於政,不待乎發之於外也。夫政事之失,用人之非,智者能更之,直者能諫之,然非心存焉,則事事而更之,後復有其事,將不勝其更矣,人人而去之,後復用其人,將不勝其去矣,是以輔相之職,必在乎格君心之非,然後無所不正,臣竊惟我殿下,以不出世之姿,兼大有爲之志,求治之匪不切矣,從諫之果如流矣,而政令施措之間,未免遺本而事末,求助開納之際,徒見翕受而無施,筵席討論,或聞昌言,而不過留念而已,公車章奏,雖有切中,而答以嘉乃而已,則此無他,殿下之求治求言,專事文具,而不以實心也,若無實心而求諫,雖使朱雲在前,韓琦侍左,何益於殿下之治哉?從而不改,諫而不行,非心之所存也,非心之所存,誠敬之不足也,願殿下不以求言爲務,而專心於誠正,不以容諫爲美,而盡力於敷施,則聖明在上,臣豈不直?殿下旣有虛受之量,若兼有敷施之德,則雍熙之治不必專美於三代,而吁咈之謨,尙可復見於今日矣。唯願聖明,念哉懋哉。臣無任云云。答曰,省疏具悉。所陳留念,爾則鄕人也,復拜修撰,察職。
辛未六月初五日卯時,上御鳳凰亭。召對入侍時,參贊官李文會,持詩傳第七卷,侍讀官洪命周,持詩傳第七卷,檢討官趙琮鎭,持詩傳第七卷,假注書趙秀仁,持詩傳第七卷,記注官李仁迪,持詩傳第七卷,記事官李龍秀,持詩傳第七卷,以次進伏訖。上開卷命讀,命周讀自都人士之什,止何草不黃四章章四句。上曰,文義陳之。命周曰,今按隰桑章中中心藏之,何日忘之一句,可見君子德音之孔膠也,德音,實德之謂也,音者,有實德而發於言語之謂也,纔說德音二字,已知其有德之君子,而今人則不然,未必皆有實德之蘊於中,而能爲聖賢之言語者,亦或有矣,由是也,故不可以言取人也明矣。唯我聖上,學冠百王,德協八方,臣等之欽仰攢祝,固已萬萬,而向以憫旱之聖念,特發絲綸,宣布五道,辭旨懇惻,有足以感人者矣,臣於伊時,仄聽傳說,則扶杖聽敎者,往往感泣,相語於道曰,雖値歉荒,各有按堵,無或流散,此豈但漢朝方春之詔,能令民有少須臾無死之願而已也?臣未敢知今玆宣諭,只出一時恩敎,而不以實惠實政,懋實做去,則有非大聖人信言必行之義也,從今以往,凡係民事者,勉勉孜孜,有孚於宣諭之本意,則民必信令而愛戴,豈不休哉?臣以是仰祝焉。上曰,所陳甚好矣。上曰,下番陳之。琮鎭曰,匏葉兎首,爲物甚薄,而亦可以享賓,是由誠禮爲之本也,比若沼沚蘩藻之可羞王公也,若非誠禮之由中,則雖肥腆,不能享之矣,非但賓主爲然,君臣之際,尤爲重焉,人臣事君之道,誠敬爲本,自人主欲觀其誠敬之如何,不可以趨走之末節,證之也,授之事而視其作事之虛實勤慢,考之言而察其進言之曲直讜諛,夫忠直之言,淡泊而無味,謟諛之言,其甘如薺,古人云君子之交淡而成,又云小人言甘如蜜,此可謂名喩也。顧今聖明在上,政宜直言讜說,如禹益之告戒堯·舜。伏願聖明,推類乎觀詩之餘,以爲考言觀人之道焉。上命掩卷,仍命玉堂先退。命周等退出。又命退,承史以次退出。
辛未六月初五日辰時,上詣中日閣。入直軍兵犒饋入侍時,行都承旨李存秀,行左承旨林漢洪,行右承旨李文會,右副承旨宋知濂,同副承旨申絅,假注書洪周命·趙秀仁,記注官李仁迪,記事官李龍秀,以次侍立。時至,通禮跪啓請外辦。上具翼善冠·袞龍袍,乘輿出廣達門·金商門,至降輿所。通禮啓請降輿入幕次。知濂曰,今日殿座時,通禮不爲待令,以致前導之不備,揆以事體,萬萬未安,當該通禮,所當重勘,而本院請推之外,無他可施之罰,何以爲之乎?上曰,從重推考,可也。出擧條犒饋罷後,通禮啓請乘輿。上乘輿,由金商門·建明門·會慶門還內。諸臣以次退出。
辛未六月初五日午時,上御迎文堂。居館儒生應講入侍時,行都承旨李存秀,行左承旨林漢浩,行右承旨李文會,右副承旨宋知濂,同副承旨申絅,假注書洪周命·趙秀仁,記注官李仁迪,記事官李龍秀,以次進伏訖。上曰,試官行禮,知成均朴宗慶,同成均李好敏,司成洪大浩,直講韓翼鎭,典籍朴鳴和入就拜位,行四拜禮。上曰,儒生應講,以三經中自願爲之。宗慶曰,卽見咸鏡監司趙德潤別單判下,則龍飛樓諸處役事,今已訖功,而昨年水災樓寮漂流之時,本寺僧善澄之挺身入水,奉出御筆於蒼黃之際者,極爲嘉尙,可合特例論賞事,道臣論列於啓本,而獨爲見漏於賞典,故敢此仰達矣。上曰,與僧統一例帖加,可也。出擧條上仍命退。宗慶等退出。上降座乘輿還內。諸臣以次退出。
辛未六月初五日酉時,上御鳳凰亭。別講入侍時,參贊官申絅,侍讀官洪命周,持詩傳第八卷,檢討官趙琮鎭,持詩傳第八卷,假注書趙秀仁,記注官李仁迪,記事官李龍秀,以次進伏訖。上開卷命讀。命周讀自詩傳大全卷之十六,止旣醉八章章四句。上曰,匍匐何謂也?命周曰,手足竝行之謂也。上曰,岐嶷何謂也?命周曰,夙成之謂也。上曰,乾道成男,坤道成女,而姜嫄感人迹而生后稷,是何理也?命周曰,朱子論此事言,盈天地之萬物,自無而化生,則如后稷之異人,安知不有如此之理也?上曰,然則假使楊·墨之徒,有如此而生之者,則亦可謂之異人而尊之耶?命周曰,聖人與天地合其德,與日月合其明者也,如楊·墨者,異端也,何可與后稷比論哉?上曰,太極生兩儀,兩儀生四象,四象生八卦,萬物莫不從這裏而生也,若有如后稷感而生之理,則安知不後世,亦有如此之事耶?命周曰,前乎后稷而未有此事,後乎后稷而亦未有此事,恐無如此之理也。上曰,后稷聖人也,固不可議到,而假令後世有如此之事,憑藉后稷而爲說,則豈不爲弊乎?命周曰,恐無是事,而第以我東言之,檀君降于檀木之下云,而檀君卽東方之聖人也。上曰,檀君所降處,卽太白山歟?琮鎭曰,然矣。上曰,文王有聲之聲,何謂也?命周曰,聲名之聲也。上曰,駿命不易,何謂也?命周曰,天命靡常,維德是懷,有德則寵之四方,無德則不挾四方矣。上命掩卷,仍命退玉堂。命周等進出。又命退,承史以次退出。
辛未六月初五日戌時,上御延英殿。坐直承旨入侍時,右副承旨宋知濂,假注書趙秀仁,記注官金初燮,記事官李龍秀,以次進伏訖。上命書傳敎曰,文宣王廟酌獻禮,以八月初六日爲之,科擧安徐。又命書傳敎曰,昨日未及下敎矣,六曹郞廳試取時,居首刑曹佐郞魏光肇,令該曹,紙一卷。筆二枝。墨一笏賜給,今日太學儒生準三十年二十年通五經面講背講試取居首進士權燁,五點添給,來待則置之。又命書傳敎曰,近來穀簿,自來不均,居常悶然,令廟堂各別申飭各道,俾有釐正之效。又命書傳敎曰,經義質於浮華,文蔭由於士儒,觀其對辭之如何,欲感士子之達類,明日親臨德游堂,當試取,文蔭仕官年滿六紀以上時帶通訓以下者幾許人,令該曹抄擇書啓,應製御題,以周易困卦中爲之,而弘文提學待明朝牌招,拈出作題,試官勿拘格例,以弘文提學曺允大,經筵金魯敬,特進官韓致應爲之,對讀官以入直經筵官·閣臣及檢校直閣爲之。仍命退,承史以次退出。
上在慶熙宮。停常參·經筵。
宋知濂啓曰,合辭方張之時,兩司無詣臺之員,事甚未安,除在外,未署經·陳疏外·未肅拜·呈告人員,竝卽牌招,何如?傳曰,允。
宋知濂啓曰,禁衛營將官來言,今日本營軍兵,日次私習云矣,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
李存秀啓曰,今日殿座,承旨當爲備員,而左副承旨金相休不爲仕進,卽爲牌招,何如?傳曰,允。
宋知濂啓曰,掌令夫宗仁疏批已下,一體牌招,何如?傳曰,允。
宋知濂啓曰,行大司憲金履翼陳疏,執義曺鳳振,掌令金啓溫·夫宗仁牌不進,持平兪應煥,在外,朴宗璜未署經,監察茶時之意,敢啓。傳曰,知道。
李存秀啓曰,今日齋宿,承旨當爲備員,而左副承旨金相休罷職傳旨未下,何以爲之?敢稟。傳曰,牌招。
以左副承旨金相休牌不進罷職傳旨,傳于李存秀曰,只推。
宋知濂啓曰,事變假注書金得种時無職名,令該曹依例付軍職冠帶常仕,何如?傳曰,允。
以左副承旨金相休再牌不進罷職傳旨,傳于李存秀曰,只推。
傳于宋知濂曰,明日親傳香齋宿處所,以右文閣爲之,親傳香以延英殿月臺爲之,出還宮門路,以崇顯門·廣達門爲之,侍衛用近例,省略磨鍊,雲寶劍,置之。
傳于宋知濂曰,明日明陵忌辰祭,香祝當親傳,該房知悉。
傳于宋知濂曰,右副承旨率久任郞廳入侍。
李文會,以弘文館言啓曰,副修撰任天常,旣有只推之命,卽爲牌招察任,何如?傳曰,允。
傳于李文會曰,召對爲之。
宋知濂啓曰,獻納任㸁,旣入闕中,不出姑停望,直爲出去,事甚未安,推考警責,何如?傳曰,允。
李文會啓曰,弘文提學曺允大牌不進推考傳旨,今方捧入,而考試命下之後,如是違牌,事甚未安,更爲牌招,何如?傳曰,允。
傳于李文會曰,經義應製居首三下司僕寺僉正李象鼎,紙二卷賜給。
以大司諫李貞運,正言申在植·柳鼎養,執義曺鳳振,掌令夫宗仁·金啓溫牌不進罷職傳旨,傳于宋知濂曰,只推。
宋知濂,以都摠府言啓曰,今日入直軍兵等內中日習射技放,中日廳修改間姑爲停止,內入番禁衛軍,當爲外中日試射放,而殿座相値,不得設行之意,敢啓。傳曰,知道。
宋知濂,以都摠府言啓曰,今日殿座時,侍衛寶劍,當爲備員,而都摠管洪顯周,副摠管張鉉宅·鄭尙愚·李庚運未肅拜,金孝建在外,李羲甲呈辭,閔命爀有身病,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,允,竝許遞。
兵曹口傳政事,以吳載紹爲都摠管,以朴宗京·金魯敬·鄭晩錫·李壽咸·尹得逵·張鉉宅爲副摠管。
宋知濂,以兵曹言啓曰,今日殿座時,侍衛禁軍別將,當爲領率,而禁軍別將朴基豐,身病猝重,不得領率云。差病間以一番內禁衛將李晦植,使之兼別將擧行之意,敢啓。傳曰,知道,許遞,口傳差出。
兵曹口傳政事,以鄭學畊爲禁軍別將。
以禁軍別將望單子,傳于宋知濂曰,鄭學畊敍用。
宋知濂啓曰,禁軍別將鄭學畊,時無職名,令該曹口傳付軍職,何如?傳曰,允。
李存秀啓曰,吏曹郞廳來言,臺諫有闕,政事,敢稟。傳曰,當日爲之。
有政。吏批,判書南公轍未肅拜,參判未差,參議宋冕載進,行都承旨李存秀進。啓曰,判書南公轍未肅拜,參判未差,小臣獨政未安,何以爲之?敢稟。傳曰,只出緊任,以南惠寬爲司諫,以金魯敬爲禮曹參判,以李壽咸爲右尹,以李集斗爲判義禁,以成進默爲北部令,利原縣監韓宅祚嘉義,今加資憲,前郡守李漢極今加通政加資事承傳,以李羲淵爲司僕主簿。
兵批,判書朴宗來進,參判金履永在外未肅拜,參議鄭景祚入直,參知權烒病,右副承旨宋知濂進。以朴宗慶爲知事,以李晦植爲宣傳官,以李儒祥·申協·權聖彦爲五衛將,以金載俊爲忠翊將,以朴景陽爲昌德將,以朴龍甲爲昌慶將,以李圭男爲訓鍊僉正,以金鎭弼爲訓鍊主簿,以韓用儀·李紀淵爲文兼,護軍鄭學畊,副護軍愼宜學·金履載竝單付。
宋知濂,以訓鍊都監言啓曰,本局從事官朴宗琦,身病甚重,勢難察任,改差,何如?傳曰,允。
大司憲金履翼疏曰,伏以,臣獲蒙殊渥,猥叨濫職,自顧姿性之庸陋,豈有毫分之近似,而屢違實涉慢蹇,一肅只效叩謝,今則粗伸義分,而數日之冒據,已極榮耀,若復徒恃寵靈,而衆口之譏誚,少不顧畏,俯愧微忱,固不足恤仰玷聖簡,尤當如何?況臣見帶藥院之任,昨日坐闕日次之候,特以本職之待牌詣臺,難於兼任之無礙,入闕保護之責,雖非可堪,愛戴之誠,亦自有得,兼叨曾未許久,丐免何敢此速,而從前職務之相妨者,必皆本兼中一遞,而且今賤疾,亦難强作,自經數日吐瀉,全廢兩時飮啖,雖或扶持起動,終難收拾精力,若得十數日調息,仍服若干貼藥料,或可少差,庶無深慮,玆冒萬死,敢效疾聲。伏乞聖慈,俯垂矜察,亟遞本兼之職,以卒生成之澤,千萬顒祝,千萬幸甚,臣於此疏,亦有贅陳,蓋緣憂愛之不泯,渾忘猥越之自速,恭惟宸心,極軫民生,向日禱雨之時,已盡格天之誠,近者熇炎之辰,猶勤臨殿之儀,前後勞攘,不知幾許,中外聽聞,莫不煼悶,固知萬機之勞,而列祖降隲,亦於一動之際,而百靈拱護,或有補於行氣之方,必無損於養性之學,然恐於保嗇之道,寔不無乖違之歎,臣實悶焉,臣實悚焉,況以聖人之動作言之,古未有若是忙遽,若是頻數之時,且以陪衛之奔走論之,難保無有時顚仆,有時咨嗟之歎,仰惟聖念,寧或不及於此,而竊恐蠢俗,不得無訛於斯矣。伏乞聖明,亟恢睿思,雖於自內動駕,必也前期下敎,使氣像雍容,儀衛整頓,使擧行寬暇,瞻聆欣喜,而略加裁損於其間,無至燕安之太久,自强不息之德,始可有辭,而一遊爲度之休,終必無强矣,豈不晠哉,豈不大哉?臣無任云云。答曰,省疏具悉。所陳切實,當留念,予益勉來後,卿則許遞。
掌令夫宗仁疏曰,伏以,嗚呼,國所以置臺諫者,豈應文備數而已耶?人主之耳目也,朝廷之綱紀也,耳目蔽則國不爲國,綱紀懈則人不爲人,其爲任也秩雖卑,而實關盛衰係興亡矣,臣伏見日昨宣醞下敎者,大哉一哉,殿下居至尊之位,明足以自照,剛足以自決,勢足以自專,而降志下求,以虛受人矣,至賜法醞,庸表敬義,大聖人所爲,出尋常萬萬矣,殿下之所以求於臺諫者,若是勤摰,則臺諫之所以自任者,當如何也?然則今日言責,非比常時充位之類,苟非言議風采,爲世所推者,不當預其選,雖京華淸顯之族,猶難其人,況豈鄕曲鄙微者之所可堪承者乎?臣卽一遐土蟣蝨之賤,生長絶域,鹵莽蔑裂,百無一肖,而徧蒙我先朝曁我殿下調埴拔擢之恩,早年倖第,已非意望之所及,言地濫選,豈嘗夢寐之可到耶?感恩如天,圖報無地,居恒憂愧,若不自容,千萬不自意掌憲除旨,又何爲而至哉?數歲之中,恩數便蕃,至三至再,愈往愈隆,無狀賤臣,何以得此?臣誠惝怳悸恐,有如驚弦之鳥,聞電之蟄,歷日靡定,罔知措躬之所也,臣義當不俟駕屨,竭蹶趨承,而屢叨是職,無一報效,辱聖簡壞臺風,更無餘地,擧世之笑罵,至今喧囂靡已矣,臣靦顔尙赭,惶汗未乾,而今又貪寵怙恩,揚揚出膺,視若固有,則臣之沒廉無恥,雖不足責,而其如聖德之爲累何哉,朝廷之貽羞何哉?且臣稟賦虛脆,自少善病,卽今强壯之年,血氣之耗鑠,與老人無異,未嘗以恒人自處,又自月前,頭部眩暈,如墜烟霧,精神憒亂,視聽昏瞀,奄奄欲盡,實有頃刻難保者,以此病狀,雖尋常官職,萬無陳力奔走之望,而今臣所叨之職,天牌日臨,賓對之命,合辭之啓,責任非細,雖欲扶病行公,其勢末由也,玆敢齋沐陳情,仰瀆崇嚴。伏乞天地父母,察臣不稱之實,憐臣難强之疾,亟命鐫削臣掌憲之職,仍令選部,勿復檢擬臣名於臺望,以惜名器,以安微分,則不勝幸甚,臣於乞免之章,不敢贅他,而愚見所及,按住不得,略控數字,伏願殿下少垂察焉。嗚呼,殿下以爲,今日之民生何如耶,今日之民生困矣,水旱連仍,饑饉荐臻而民困,貪暴成風,徵括恣行而民困,經制不定,賦役徧重而民困。傳曰,根古枝朽,人困國殘,今之民困甚矣,殿下誰與爲國乎?臣每讀傳敎下者,宵衣旰食之憂,溢於辭表,而大小恬憘,不能奉承,災異則以爲是適然之故,贓汚則以爲是珠犀之譖不足信,賦役則以爲祖宗之法不可變,玩愒爲事,牽補過時,架漏度日,駸駸然入於亂亡之域而不悟,臣不勝慨歎之至也,今有二子俱病,父母恩愛雖均,先救其病甚者,然後可以無怨,凡今率土之民,罔非我殿下赤子,而病甚之子,卽小民也,爲病於小民者,指不勝僂,而就其最痼者而言,則軍布一事也,當初設法,蓋出於明貴賤辨等列之意,而世級降下,王綱縱弛,踰越之患,若決江河,常賤之民,率多犯分,首足倒懸,涇渭無分,通計萬家之邑,常戶不滿數千,而常戶之中,稍有家力者,亦皆行賄圖頉,故許多軍額,專責於貧窮無依之類,一室之內,三四父子,盡編行伍,而猶患不足,騎步兼帶,水陸竝進,織未下機,而已輸於族徵之布,穀不登場,而先入於鄰逋之錢,誅求四至,剜肉逼骨,愁嘆之聲,盈溢於田里,生斯世爲斯民,亦欲遂其父母妻子之樂,而剝割日酷,困窮日甚,隣里不慶生男之家,父母反喜惡疾之子,是豈性哉?吁亦慘矣,又有甚於此者,白骨之徵布,尙忍言哉?死亡之代,不卽塡充,拖至一年二年,尙係軍案,婦代亡夫之役,母納死子之布,而無親戚者,至有徵隣之擧,生亦可矜,枯骨奚罪?怨氣上達,足干天和,近年水旱雷異之變,安知不由於此乎?湖南故布六千二百疋蕩減之典,實前古未有之盛擧也,塡壑之骨,庶幾含恩歸化於閔覆之土,而臣竊有私憂過計者,爲殿下一陳之,六千二百疋所納之民,卽六千二百名也,雖十年生聚,無以充其數,朝廷何以年年蠲減也?不特湖南爲然,諸路事情,與湖南無異,亦何以在在均施也?顧其勢如緣木求魚,必將與國偕亡而後已,臣竊危之,漢儒蕫仲舒告于武帝曰,琴瑟之不調,甚者必更張之,乃可鼓,政敎之不行,甚者必更化之,乃可理,今政敎之不行,莫有甚於軍布者,殿下何不更化之也?夫戶布之法,國初亦嘗行之矣,因革之由,臣未得詳知,而助徹之法,三代不同,租庸之制,漢·唐各殊,是皆時移事變,古今異宜,聖人所以隨時損益之耳,臣以謂復行戶布,則是所謂因時制宜,前聖後聖其揆一也,今之俗,安於故常,狃於因循,說之者曰,法不可變,變則生弊,此不通之論也,所謂變而生弊者,如秦之阡陌,宋之靑苖也,今以捄焚極溺,爲生弊而不知變,則臣莫之曉也,今若上自士夫,下至黎庶,隨其戶之大小,分等磨鍊,則一戶所納,多不過數十尺之布,是乃裒多益寡,稱物平施之道,夫孰曰不可乎?今與殿下共國家者,內而公卿大夫,外而故家世族,譬猶一門之內一家之事,安則其其福慶,危則通其禍敗,痛癢相關也,休戚是同也,豈可惜寸銅尺布,有若越視秦瘠者乎?又有大可憂者,我國四面環海,越舶蠻舟,往來無常,外似險阻,內實受敵,苞桑之戒,陰雨之修,不容少緩,而所謂軍兵,困於納布,攻戰之方,付之餘事,每當習操,閫帥·守令,驅樵童牧豎,以爲一日遊觀之資,而坐作進退,初非可論,兵器軍物,全不成樣,奇形怪狀,便同兒戲之事,事之寒心,孰甚於此?幸而國家昇平,無所用兵,天道循環,一治一亂,理之常然,脫有緩急,將安所恃也,是所謂鷰雀處堂,自以爲安,而不知禍之將及也,古之聖王,安不忘危,治不忘亂,養之於無事之時,用之於不虞之日,故不怒而天下懼萬邦懷,殷·周之享國延長,皆用此道也。臣謂罷軍布,然後兵農各歸其業,水陸各得其職,騎兵敎以弓馬之事,步卒訓以槍劍之技,各事其事,毋相越侵,則昔之厭避者有樂赴之心,昔之疊役者有專力之效,樂赴則士卒無虛伍之弊,專力則戎政無疎虞之患,保國强兵之術,亦莫過此矣,如臣賤陋之類,不敢與議國事,而漆室之婦,猶知憂其君,聾瞽之說,不足仰徹天聰,而蒭蕘之言,聖人猶取之,臣所以不揆愚拙,瀆撓不已者也。伏願殿下,勿以人微而廢言,亟令籌司之臣,講究古制,頒行新令,濟國計於板蕩,解民生於塗炭,千萬幸甚。臣無任云云。省疏具悉。所陳令廟堂稟處,爾其勿辭察職。
辛未六月初六日辰時,上御德游堂。文蔭仕官應製入侍時,行都承旨李存秀,行左承旨林漢浩,行右承旨李文會,右副承旨宋知濂,同副承旨申絅,假注書洪周命·趙秀仁,記注官金初燮,記事官李龍秀,以次侍立訖。時至,通禮跪啓請外辦。上具翼善冠·袞龍袍,乘輿出光順門,由金商門·建明門·興明門,詣殿座所。通禮跪啓請降輿。上降輿升座。上曰,試官行禮。讀券官曺允大·金魯敬·韓致應,對讀官洪命周·趙琮鎭·李龍秀入就拜位,行四拜禮訖。上命書傳敎曰,太學儒生試取,當科次爲之。弘·藝文提學待開門牌招,對讀官以入直閣臣·玉堂爲之。上命懸題,又命書榻敎曰,還內後問安勿爲之。通禮跪啓請禮畢。上降座升輿,還內。諸臣以次退出。
辛未六月初六日午時,上御景賢堂。久任郞廳入侍時,同副承旨宋知濂,假注書趙秀仁,記注官金初燮,記事官李龍秀,以次進伏訖。上曰,久任郞廳以次入侍。平市署直長趙雲路,尙衣院直長金義友,典牲署判官閔致成,濟用監奉事鄭時綏,以次奏職姓名。上曰,職掌以奏之。雲路等以奏職掌。上曰,所懷陳之。雲路等曰,所懷無矣。上命退,承史以次退出。
辛未六月初六日未時,上詣右文閣。齋宿入侍時,行都承旨李存秀,行左承旨林漢浩,行右承旨李文會,右副承旨宋知濂,同副承旨申絅,假注書洪周命·趙秀仁,記注官劉㵙,記事官李龍秀,原任直閣徐俊輔,以次侍立訖。時至,通禮跪啓請外辦。上具翼善冠·袞龍袍,乘輿出崇賢門,由金商門,詣右文閣。通禮跪啓請降輿。上降輿入齋室。諸臣以次詣閤。
辛未六月初六日申時,上御龍飛樓。科次入侍時,行右承旨李文會,假注書趙秀仁,記注官金初燮,記事官李龍秀,讀券官弘文提學曺允大,禮曹參判金魯敬,副摠管韓致應,校理洪命周,修撰趙琮鎭,以次進伏訖。上命科次考試訖。仍命退,允大等退出。又命退,承史以次退出,
辛未六月初六日酉時,上御爲善堂。召對入侍時,參贊官申絅持詩傳第八卷,侍讀官洪命周,持詩傳第八卷,檢討官趙琮鎭,持詩傳第八卷,假注書趙秀仁,持詩傳第八卷,記注官洪宅柱,持詩傳第八卷,記事官李龍秀,持詩傳第八卷,以次進伏訖。上開卷命讀。命周讀自鳬鷖在涇,止詩傳大全卷之十七。上曰,注書出去,詩傳第九卷持入。賤臣承命出持詩傳第九卷,還入進伏。上曰,上番讀之。命周讀自詩傳大全卷之十八,止詩傳大全卷之十八。上曰,注書出去,孟子第一卷持入。賤臣承命出持孟子第一卷,還入進伏。上曰,閣臣讀之。龍秀讀自孟子大全卷之一,止孟子大全卷之二。上曰,注書出去,孟子第三卷持入。賤臣承命出,持孟子第三卷還入進伏。上曰,上番讀之。命周讀自孟子大全卷之五,止孟子大全卷之六。上曰,日熟如此,文義除之。仍命掩卷,又命退玉堂。命周等退出。上還詣齋宿所。承史隨輿至右文閣。上入齋室後,以次退出。
上在慶熙宮。停常參·經筵。
自辰時至申時,灑雨下雨,測雨器水深七分,夜自四更至初八日開東,灑雨下雨,測雨器水深六分。
宋知濂啓曰,大司憲未差,執義曺鳳振呈辭,掌令夫宗仁·金啓溫未肅拜,持平兪應煥在外,朴宗璜未署經,監察茶時之意,敢啓。傳曰,知道。
李文會啓曰,來十一日輪對日次矣,敢稟。傳曰,當次人受點,後日次待令。
宋知濂啓曰,來十一日朝參日次矣,敢稟。傳曰,停。
傳于李文會曰,禮房承旨馳詣明陵,奉審摘奸,局內諸陵,一體奉審以來。
傳于宋知濂曰,次對久未爲之,故玆遣史官,傳于左右相,則右相可以入來云。勿拘齋日,次對進定,使之今日來會。
宋知濂啓曰,今日次對,兩司當爲進參,未署經外,未肅拜·呈告人員,竝卽牌招,何如?傳曰,允。
傳于宋知濂曰,大臣·備局堂上引見。
李文會啓曰,今六月初一日日次,輪對官司僕寺僉正李象鼎,軍器判官宋起文,內資奉事林斗鎭,禮賓參奉柳匡宇,濟用主簿金愿來待矣。傳曰,入侍。
傳于李文會曰,召對爲之。
傳于宋知濂曰,祈雨之餘,連得甘霈,言念民事,萬萬多幸,然勸課之方,尤不可不十分着念,令廟堂發關各該道,各別申飭,留念對揚事,另加分付。
傳于宋知濂曰,明日發遣備邊司郞廳,東西南北郊農形,看審以來。
傳于李文會曰,別講爲之。
傳于宋知濂曰,右副承旨入侍。
李文會啓曰,弘文提學曺允大,藝文提學韓晩裕牌不進推考傳旨,今方捧入,而考試命下之後,如是違牌,事甚未安,竝更牌招,何如?傳曰,更爲牌招。
傳于林漢浩曰,左承旨·右副承旨入侍。
李存秀啓曰,吏曹郞廳來言,臺諫有闕,政事,取稟。傳曰,當日爲之。
有政。吏批,行判書南公轍未肅拜,參判未差,參議宋冕載進,行都承旨李存秀進。啓曰,行判書南公轍未肅拜,參判未差,小臣獨政未安,何以爲之?敢稟。傳曰,只出緊任,以李直輔爲大司憲,以洪大浩爲應敎。
兵批,行判書朴宗來病,參判金履永未肅拜,參議鄭景祚入直進,參知權烒病,右副承旨宋知濂進。同知單朴景陽,僉知單權聖彦·李儒祥·申協,大護軍金履翼,副護軍李漢極竝單付。
傳于李文會曰,欲觀其勤慢,入直武臣中能麽兒應講人待令。
傳于李文會曰,入直武臣能麽兒講居首粗都摠經歷元永道,武庫木一疋賜給。
以副修撰任天常牌不進罷職傳旨,傳于李文會曰,只推。
以慶尙監司金會淵狀啓雨澤農形事,傳于宋知濂曰,農形勤慢,另加致意,連卽啓聞事,分付,
辛未六月初七日卯時,上詣延英殿。親傳香入侍時,行都承旨李存秀,行左承旨林漢浩,行右承旨李文會,右副承旨宋知濂,同副承旨申絅,假注書洪周命·趙秀仁,記注官李仁迪,記事官李龍秀,原任直閣徐俊輔,以次侍立訖。上具翼善冠·黑團領,乘輿詣延英殿月臺。通禮跪啓請降輿。上降輿。禮房承旨李文會跪上香祝。上傳香訖。通禮跪啓請禮畢。上乘輿出金商門,由廣達門·興泰門還內。諸臣以次退出。
辛未六月初七日辰時,上御景賢堂。輪對官入侍時,右副承旨宋知濂,假注書趙秀仁,記注官金初燮,記事官李龍秀,以次進伏訖。上曰,輪對官以次入侍,司僕寺僉正李象鼎,軍器寺判官宋起文,內資寺奉事林斗鎭,禮賓寺參奉柳匡宇,濟用監主簿金愿,進伏奏職姓名,上曰,職掌以奏之。象鼎等以奏職掌。上曰,所懷陳之。象鼎等曰,所懷無矣。上命退,諸臣以次退出。
辛未六月初七日辰時,上御百祥軒。召對入侍時,參贊官宋知濂,持詩傳第十卷,侍讀官洪命周,持詩傳第十卷,檢討官趙琮鎭,持詩傳第十卷,假注書趙秀仁,持詩傳第十卷,記注官李仁迪,持詩傳第十卷,記事官李龍秀,持詩傳第十卷,以次進伏訖。上開卷命讀。命周讀自詩傳大全卷之十九,止淸廟一章章八句,上曰,下番讀之。琮鎭讀自書稱王在新邑,止淸廟之歌也。上曰,參贊官讀之。知濂讀自維天之命,止維淸一章章五句,上曰,閣臣讀之。龍秀讀自烈文辟公,止天作一章章七句,上曰,有遺音者何音也?命周曰,遺音卽餘音也。上命掩卷,仍命玉堂先退。命周等退出。又命退,承史以次退出,
辛未六月初七日申時,上御德游堂。別講入侍時,參贊官宋知濂,侍讀官洪命周,持周易第一卷,檢討官趙琮鎭,持周易第一卷,假注書趙秀仁,記注官洪宅柱,記事官李龍秀,以次進伏訖。上開卷命讀。命周讀自周易傳義大全卷之一,止周易傳義大全卷之一。上曰,文義陳之。命周曰,初九曰潛龍,九二曰見龍在田,至九五曰飛龍在天,程子引大舜證之,在田,卽舜田漁時也,在天,卽舜卽位時也。今我殿下,以聖人之德,得聖人之位,此正飛龍在天之時也。臣等之仰望於殿下者,一政一令一動一靜,動法大舜,俾臣民得沾普施之澤,唯聖明懋哉。上曰,下番陳之。琮鎭曰,聖人以龍取比,而有曰潛龍,有曰在田,有曰在天,亦以舜側微徵庸在位之時擬之,且宋太祖時,王昭素進講此卦,至九五爻曰飛龍在田利見大人,正謂陛下今日,猗我殿下,御九五之位,講九五之爻,夫飛龍在田,利見大人者,是我殿下今日也,伏願厥施斯普,體飛龍之象,健行不息,法大舜之德,俾帀域臣民,咸副利見之喜焉。上曰,此卦諸爻皆言九,其必曰九何也?命周曰,九是陽數,故曰九也。上曰,一三五七亦陽數,何爲輒稱九也?命周曰,九是陽數之極也,故必言九也。琮鎭曰,一三五七九皆陽數,而三百六十四爻中,陽爻必言九者,取其極數之變易也。上曰,陽數之輒稱六者,何也?琮鎭曰,二四六八十皆陰數,而其曰六者,取其居中之數,而實用其老陰也。上曰,龍馬出於伏羲時,而不出於堯·舜時何也,聖人則羲·軒後堯·舜作,堯·舜後湯·文·孔·孟作焉,其後千餘年,濂·洛諸賢輩興,抑龍馬亦可復出乎否?命周曰,龍馬一出,伏羲畫易,爲萬世文字之祖,其復出,臣未敢必也。琮鎭曰,聖人繼作之聖敎,臣不勝欽歎矣,龍背圈毛,伏羲則而畫之,而黃帝時亦有河圖,孔子以鳳鳥不至,河不出圖發嘆,是夫子蓋嘗亦俟之也。且程子言雖賣兎,亦可畫易,蓋雖非河驪,亦旦取象之理也,群聖群賢,旣若是繼興於五百年一千年之間,則亦安知無河圖之復出也。上命掩卷,仍命玉堂先退。命周等退出。又命退,承史以次退出。
辛未六月初七日申時,上御百祥軒。左承旨·右副承旨入侍時,行左承旨林漢浩,右副承旨宋知濂,假注書趙秀仁,記注官金初燮,記事官李龍秀,以次進伏訖。上曰,注書出去,周易·孟子中一帙持入。賤臣承命出,持孟子一帙入侍。上以孟子第一卷授知濂,命讀之。知濂讀自孟子集註大全卷之一,止孟子集註大全卷之一。上曰,閣臣讀之。龍秀讀自孟子集註大全卷之二,止度然後知長短,王請度之。上命掩卷。仍命退,承史以次退出。
辛未六月初七日酉時,上御德游堂。大臣·備局堂上引見入侍時,右副承旨宋知濂,假注書趙秀仁,事變假注書金得种,記注官洪宅柱,記事官李龍秀,右議政金思穆,行護軍朴宗慶·李得濟·李溏·金基厚,校理洪命周,以次進伏訖。思穆曰,日氣甚熱,聖體,若何?上曰,一樣矣。思穆曰,寢睡·水刺之節,若何?上曰,一樣矣。思穆曰,王大妃殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。上曰,卿之愼節,何如?思穆曰,痰入脅下牽引矣。上曰,不至大段乎?思穆曰,有時苦劇矣。上曰,次對爲之。思穆曰,卽見濟州前牧使李顯宅狀啓,則以爲,本州判官孫應虎,以其薄廩些剩,竭力拮据,公廨之頹圮者,隨處隨補,煥然一新,宜有激勸之道,特令廟堂照例稟處爲辭矣,本州處在絶海,廩薄力綿,而該判官孫應虎,能辦財拮据,公廨之修補者,煥然一新云,事極嘉尙,宜有激勸之道,令該曹考例稟處,何如?上曰,依爲之。出擧條思穆曰,雨澤普洽,將期有秋,此時勸課之政,不容少緩,未下直守令,竝令當日辭朝,何如?上曰,依爲之,出擧條思穆曰,日前有掛書之變,捕將今筵持入矣。上曰,事關某處乎?思穆曰,至凶絶悖,口不敢形容仰達矣。上曰,捕將進前。溏進伏。上曰,事關某處。溏曰,載藉以來所無之變也。思穆曰,事係至重至大,故自捕廳尙不一問,令捕將一番覈問後,處分似好矣。上曰,自上亦莫知端倪,依此爲之,可也。思穆曰,左右捕將合座,而當施威加刑乎?上曰,依此爲之,可也。上命捕將就坐。宗慶曰,臣待罪本局,纔爲月餘矣,雖未知他弊之如何,而至於支放所需,到處枵然,一歲經用,每每不足,那移取用,近亦尤甚,奉足之越等,料米之踰朔,誠爲可憫,而國儲罄竭,他無推移充補之道,聞御營廳所儲有裕云,錢二萬兩,木一百同,姑先貸來,以備支放,而待財力稍裕,從便還報似好,故敢此仰達矣。上曰,依爲之,出擧條上曰,諸宰奏事,可也。得濟等曰,別無可奏事矣。命周曰,此後則別講連以周易進講乎?上曰,依此爲之,可也。上命大臣以下先退。思穆等退出。又命退,承史以次退出。
辛未六月初七日酉時,上御興政堂。右副承旨入侍時,右副承旨宋知濂,假注書趙秀仁,記注官劉㵙,記事官李龍秀,以次進伏訖。上命書傳敎曰,入格儒生明日待令。又命書傳敎曰,太學生應製義居首三下進士李載完,紙二卷,之次草三下進士李鼎祚,筆二枝賜給。又命書傳敎曰,廟·社祀典,事體至重,行禮時果無欠敬怠傲之失乎?令禮曹各別申飭。又命書傳敎曰,左相愼節多日彌留蘇復難速悶念不已,令內院遣御醫持相當藥物看病以來。仍命退,承史以次退出
上在慶熙宮。停常參·經筵。
宋知濂啓曰,行大司憲李直輔在外,執義曺鳳振,掌令金啓溫·夫宗仁,持平兪應煥牌不進罷職傳旨未下,朴宗璜未署經,監察茶時之意,敢啓。傳曰,知道。
林漢浩啓曰,行右承旨李文會,左副承旨金相休,同副承旨申絅,今日不爲仕進,竝卽牌招,何如?傳曰,允。
金相休啓曰,判義禁李集斗,除拜後過三日不爲出肅,依定式推考警責,仍卽牌招察任,何如?傳曰,允。
傳于宋知濂曰,入格儒生入侍。
林漢浩啓曰,右議政金思穆有稟達事,來詣請對矣。傳曰,入侍。
判義禁前望單子入之,曺允大落點。
禁府問事郞廳六員單,洪冕燮·呂東植·洪大浩·鄭元容·洪儀泳·任天常。
宋知濂,以義禁府言啓曰,今此推鞫時,本府都事不可不備員,都事任魯遷轉之代,令該曹口傳差出,以爲擧行之地,何如?傳曰,允。
吏曹口傳政事,以李和淵爲禁府都事。
宋知濂,以義禁府言啓曰,今此推鞫時,假都事十員,令該曹口傳差出,以爲擧行之地,何如?傳曰,允。
宋知濂,以義禁府言啓曰,問事郞廳呂東植,時在京畿楊根地,其代副司直朴宗琦差下,以爲擧行之地,何如?傳曰,允。
傳于林漢浩曰,召對爲之。
傳于林漢浩曰,在院承旨持公事入侍。
以左副承旨金相休牌不進罷職傳旨,傳于林漢浩曰,只推。
以大司諫李貞運,司諫南惠寬,獻納任,正言申在植·柳鼎養,執義曺鳳振,掌令金啓溫·夫宗仁,持平兪應煥牌不進罷職傳旨,傳于宋知濂曰,只推。
傳于林漢浩曰,同副承旨許遞,前望單子入之,待下批牌招察任。
承旨前望單子入之,李羲甲落點。
宋知濂啓曰,臣知濂以刑房承旨,今日推鞫進去,下直之意,敢啓。傳曰,知道。
傳于林漢浩曰,闕內入直將官,以賓廳講例待令。
傳于林漢浩曰,今日殿座,置之。
林漢浩啓曰,行都承旨李存秀不爲仕進,行右承旨李文會,右副承旨金相休牌不進,行左副承旨李羲甲,同副承旨宋知濂推鞫進,院中只有臣一人,伴直無人,右副承旨金相休,卽爲牌招,何如?傳曰,允。
傳于林漢浩曰,坐直承旨入侍。
以慶尙監司金會淵狀啓本營所屬架山山城別將一窠,作爲勤仕或技藝自辟,蒙點,庶爲營校輩興起勸效之道,令廟堂稟處事,傳于金相休曰,所陳事係關防,令廟堂依所請施行。
醫官李彦厚書啓,臣敬奉下敎,藥物齎傳于左議政金載瓚後,病症看審,則自去月旬間,有浮脹之症,雜試方藥,有加無減,近日則遍體浮腫,下體甚於上體,水道滯澁,腹部膨大,呼吸喘促,喉痰隨盛,兼以火候上昇,神息煩轉,泄度頻數,食飮全阻,按診脈度,則六部沈弦,藥則方用木香流氣飮,而姑無效害之可言云。此意詮次啓達。傳曰,知道。
金相休,以司僕寺一二提調意啓曰,加出內乘金周喆,以時帶宣傳官,職務相妨,今姑改差,其代令該曹口傳差出,以爲上下闕入直之地,何如?傳曰,允。
兵曹口傳政事,以沈尹東爲假內乘。
金相休,以御營廳言啓曰,去夜初更量,幼學邊哲淳,犯夜被捉,依例移送秋曹之意,敢啓。傳曰,知道。
金相休,以御營廳言啓曰,本廳哨官李義根·成達榮,身爲領軍哨官,新番軍上來之後,科外收歛,萬萬可駭,決棍汰去之意,敢啓。傳曰,知道。
金相休,以義禁府言啓曰,全羅監司李相璜狀啓內,金溝縣令洪赫,爲先罷黜,其罪狀,令攸司稟處事,啓下矣。該縣令洪赫,見差陪箋差員,而發怒於邑屬之推治,屢飭不進,無意擧行者,事體所在,極爲駭然,洪赫時在任所云。依例發遣府羅將拿來,何如?傳曰,允。
金相休,以刑曹言啓曰,因御營廳啓辭,去夜初更量,犯夜幼學邊哲淳,依例移送秋曹事,命下矣。邊哲淳,依更數,決杖三十度,放送之意,敢啓。傳曰,允。
推鞫時罪人許倫原情,罪人倫捧結案。
禁府罪人倫年三十九,結案白等,矣身根脚段,父奎,父矣父允祥,母沈召史,母矣父錫祉,竝只故白良乎,父母以貽生於中部鄕校洞,仍爲入籍居生是白乎旀,行兇節次段,矣身本以蟣蝨之賤,常懷梟獍之心,乃敢以窮天極地至憯絶悖之凶言逆說,自意做作,自手書出,或揭榜於捕廳之外,或藏置於腰帶之中,已是亘萬古所未有之劇逆是白去乙,乃敢於捕廳納招之時,七字不道之說,肆然復吐,其所萌心而發口,去益至凶而至慝,前後情節,萬剮猶輕,大逆不道的實遲晩的只罪,不待時凌遲處死付付啓。
金相休,以義禁府言啓曰,大逆不道罪人倫,旣已承服正刑,其父母妻妾子女祖孫兄弟姊妹,子之妻妾,伯叔父,兄弟之子年歲姓名存沒居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司奉承擧行,何如?傳曰,允。
辛未六月初八日卯時,上御延英殿。入格儒生入侍時,同副承旨宋知濂,假注書趙秀仁,記注官劉㵙,記事官李龍秀,以次進伏訖。進士李載完,進士李鼎祚奏姓名訖。上命退。知濂曰,今日入格儒生頒賞時,戶曹郞廳,不爲待令,極爲可駭,事當重勘,而本院請推之外,無他可施之罰,何以爲之乎?上曰,今番下隷嚴繩,此後申飭,可也。仍命退,承史以次退出。
辛未六月初八日卯時,上御景賢堂。右議政請對入侍時,行左承旨林漢浩,假注書趙秀仁,記注官金初燮,記事官李龍秀,以次進伏訖。上曰,注書出去,捕將偕入。賤臣承命出,與捕將李溏偕爲入侍。上曰,掛書事,事關何處乎?思穆曰,至凶至悖,口不敢道之事也。上曰,捕將進前。溏進伏。上曰,事屬何處乎?溏曰,載籍以來所無之變也。上曰,親鞫當爲之乎?思穆曰,旣是口不敢道之事,則無以發問目,直捧結案,恐合事宜矣。上曰,雖無以發問目,其心所在,不可不一番鞫問。仍命書傳敎曰,推鞫爲之。上命大臣以下先退,思穆等退出。仍命退,承史以次退出。
辛未六月初八日辰時,上御德游堂。在院承旨入侍時,左承旨林漢浩,右副承旨宋知濂,假注書趙秀仁,記注官金初燮,記事官李龍秀,以次進伏訖。上曰,推鞫姑不開坐乎?知濂曰,姑未開坐矣。上命退,承史以次退出。
辛未六月初八日午時,上御龍飛樓。召對入侍時,參贊官林漢浩,持詩傳第十卷,侍讀官洪命周,持詩傳第十卷,檢討官趙琮鎭,持詩傳第十卷,記事官李龍秀,持詩傳第十卷,以次進伏訖。上開卷命讀。命周讀自昊天有成命,止維天其右之。上曰,下番讀之。琮鎭讀自儀式刑文王,止我將一章十句。上曰,參贊官讀之。漢浩讀自程子曰,止掃地而行事,上曰。注書讀之。秀仁讀自器用陶匏,止配稷於郊。上曰,上番讀之。初燮讀自亦以尊稷也,止以義起之。上曰,下番讀之。龍秀讀自東萊呂氏曰,止文王一也。上曰,畏天之威,于時保之,天之威何所措也,雨露霜雪,亦其威歟?命周曰,聖敎然矣,以言乎四時,則秋冬亦其威也。上曰,天與文王爲一也者,何也?命周曰,文王涉降,在帝左右,文王之精靈,乃在天也。上曰,堯之於帝嚳,舜之於堯,未聞謂以精靈在天,獨於文王曰在天者,何也?命周曰,此非祀帝嚳·帝堯之時,乃周之祭文王之詩,故但言文王陟降也。上曰,禮云聽於無聲,視於無形,亦果有儀容之可覿歟?命周曰,陟降之靈,於昭于天,或思其嗜好,或思其音聲,誠有可聽可視之理矣。琮鎭曰,文王之靈,在帝左右,文王在世時,純亦不已之德,與天爲一矣,且淸廟之瑟,一唱三歎,當時秉文之士,有如復見文王者,孔子學琴彈文王操,而有以見頎然長黯然黑之容,蓋僾然有聞有見之理,誠有之矣。上命掩卷,仍命玉堂先退。命周等退出。又命退,承史以次退出。
辛未六月初八日申時,上御德游堂。坐直承旨入侍時,右副承旨金相休,假注書洪周命,記注官金初燮,記事官李龍秀,以次進伏訖。上命書傳敎曰,推鞫撤罷。仍命退,承史以次退出。
上在慶熙宮。停常參·經筵。
自開東至未時,灑雨下雨,測雨器水深三分。
宋知濂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
宋知濂啓曰,行大司憲李直輔在外,執義曺鳳振,掌令金啓溫·夫宗仁,持平兪應煥·朴宗璜牌不進,監察茶時之意,敢啓。傳曰,知道。
金相休啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
金相休啓曰,御營廳將官來言,今日本廳軍兵,日次私習云矣,敢啓。傳曰,後日次爲之,
林漢浩啓曰,右承旨李文會,行左副承旨李羲甲,同副承旨宋知濂,今日不爲仕進,竝卽牌招,何如?傳曰,允。
傳于林漢浩曰,諸承旨持公事入侍。
林漢浩啓曰,諸承旨持公事入侍事,命下,而六房無公事,不得入侍之意,敢啓。傳曰,知道。
傳于林漢浩曰,左承旨入侍。
傳于金相休曰,武臣殿策,依英廟朝辛未六月例爲之,處所以景賢堂爲之,只入陽繖扇,儀仗鼓吹。
林漢浩啓曰,今日殿座,承旨當爲備員,而行都承旨李存秀不爲仕進,所當牌招,而拘於廳規,不得請牌,何以爲之,而行右承旨李文會,行左副承旨李羲甲,同副承旨宋知濂,竝更牌招,何如?傳曰,允,牌招。
傳于李存秀曰,眞殿眞瓜明日當薦新,薦新元無焚香,而闕旣異矣,遣駙馬沈能建行禮,兼進薦新,今日齋宿處所,以緝熙堂自內爲之,明日當詣崇政殿月臺,親傳香,該房知悉。
傳于宋知濂曰,召對爲之。
李存秀啓曰,明日親傳香,禮房承旨當爲齋宿,而行右承旨李文會再牌不進,所當更請牌招,而係是一日三牌,何以爲之?敢稟。傳曰,許遞,前望單子入之,待下批牌招察任。
承旨前望單子入之,金蓍根落點。
傳于金相休曰,明日出宮門路,以興明門爲之。
傳于金相休曰,別雲劍,置之。
傳于李存秀曰,殿策居首武臣,依專經武臣例,捧傳旨。
傳于金相休曰,別講爲之。
以同副承旨宋知濂牌不進罷職傳旨,傳于金相休曰,只推。
以禁漏時刻單子,傳于李存秀曰,以卯初初刻爲之。
以大司諫李貞運,司諫南惠寬,獻納任㸁,正言申在植·柳鼎養,執義曺鳳振,掌令金啓溫·夫宗仁,持平兪應煥·朴宗璜牌不進罷職傳旨,傳于宋知濂曰,只推。
以兵曹內入直將官,依賓廳講例,大學應講人員書啓判付內,略居首都監哨官朴時豐,內下箭竹伍拾箇賜給,居不把摠李吉會等,雖是不通,武臣也不足責,推考安徐,此後各別課習事,令騎省嚴飭爲良如敎。
李存秀,以司饔院監膳提調意啓曰,漁夫契貢人等呼訴內,近日大雨頻因,江水漲溢,漁船不得往來,明日日下生鮮,萬無繼封之路,限水退捉得間,願以活鷄,全數代封云。在前如此之時,例有全數代封之規,而莫重御供,自下不敢擅便,惶恐敢啓。傳曰,全數代封。
金相休,以都摠府言啓曰,今日入直軍兵等中日習射技放,中日廳修改間,姑爲停止,而內入番禁衛軍外中日試射放次,請出標信。傳曰,雨勢如此,停。
金相休,以兵曹言啓曰,內禁衛將李晦植,方帶宣傳官,以職務相妨,呈狀乞遞,勢難兩處供職,內禁將之任,改差,何如?傳曰,允。
金相休,以兵曹言啓曰,今日內入直將官,依賓廳講例應講時,訓鍊都監把摠李吉會,哨官金尙濂,禁衛營把摠田德顯,哨官吳致文大學不通,依定式,竝推考警責,何如?傳曰,允。
金相休,以訓鍊都監言啓曰,本局哨官朴在行,身爲將領,軍兵去就,全不察飭,以致手本之遲滯,究厥罪狀,萬萬駭然,爲先汰去之意,敢啓。傳曰,知道。
宋知濂,以義禁府言啓曰,保放罪人沈啓錫,還囚議處以入之意,敢啓。傳曰,知道。
禁府啓目粘連,向前沈啓錫亦,身爲史官,召對入侍之時,行步遲緩,萬萬駭然,以此照律,何如?判付分揀放送爲良如敎。又啓目粘連,向前李允吉亦,身爲長番,莫重公事,不審擧行,事極可駭,以此照律,何如?判付特爲分揀放送爲良如敎。
宋知濂,以刑曹言啓曰,因義禁府啓辭,大逆不道罪人倫籍沒家産事,命下矣。罪人倫奴婢等,令京兆考出帳籍,亦爲知委五部及各該道,使之一一査出,修成冊報來後,永屬公賤之意,敢啓。傳曰,知道。
備邊郞沈尹泰書啓,臣於本月初七日酉時量,以東·西·南·北郊農形看審事,敬奉聖敎,馳向東郊,自鍾巖拜峯鎭,轉至于楊州東倉樓院等地,詳細看審是白乎,則今番甘霔,跨朔頻仍,高低田畓,一齊周洽,而以畓穀言之,則旱中稻段次第茁長,晩稻段着根向靑是白遣,以田穀言之,則豆太黍粟,擧皆蕃茂,根耕諸穀,幾盡立苖,而招問農民,則皆以爲,目今農形,可謂大豊是如是白乎所,以臣所見,參以所聞,則田畓各穀,無不善就,近日潦雨,不至痒稼之慮,而防川汚下之地,間或有汰覆之患是白乎乃,不至大段是白齊。傳曰,知道。
備邊郞趙存慶書啓,臣於本月初七日酉時量,敬奉聖敎,翌日開東時,馳往西門外,自延曙馬乙山,至柯子洞,細橋·楊花鎭,農形詳細看審是白乎,則今番大霈之後,雖奉天之畓,一齊移揷,早稻已爲再除草,晩稻方張初除草,而向日枯黃之秧,盡得蘇醒,次第茂盛是白遣,根畊豆太黍粟,均得雨澤,竝爲茁長,所見極爲萬幸是白乎旀,木綿段本是旱草,而旱氣大甚,雨且過中,立苖稀疎,而亦足免歉是白乎所,所經諸處,招問農夫是白乎,則以爲,來後日氣調順,霜節差晩,則田畓各穀,可期大登是如是白乎旀,前日悶旱遑汲之民情,快爲奠安,莫不胥悅是白齊。傳曰,知道。
備邊郞洪雲錫書啓,臣於本月初七日酉時量,敬奉聖敎,翌日曉,馳往南郊,自靑坡至始興終境,農形詳細看審是白乎,則早稻今方三除草,晩稻幾盡再除草,擧皆茁茂,間間胚胎,而至於奉天高燥畓,最晩移已爲着根,次第向靑是白遣,田穀之豆太黍粟唐稷,連得甘霈,一齊豊穰是白乎旀,木花段雖是旱草,而初被旱炎之枯損,終受潦水之沈涵,着根零星,似難免歉是白如乎所,到處招問老農是白乎,則方今日候調和,雨澤亦均,目下所見,可期大有云云是白齊。傳曰,知道。
備邊郞趙建洙書啓,臣於本月初七日酉時量,以農形摘奸事,敬奉聖敎,馳往北郊,自弘濟院至高陽境三十里之地,詳細看審是白乎,則畓穀段,自去月初十日之雨,流伊移秧,限中伏前畢移,而早稻已盡除草,或有胚胎者,晩稻則方始初除草是白乎乃,毋論早晩稻,擧皆茁長,別無先後之異是白遣,乾播付種段置,亦爲茁茂是白乎旀,至於高燥畓段,間或有陳荒處是白去乙,招問老農是白乎,則以爲,初頭注秧,爲旱乾所損縮,地有餘而秧不足,以致陳廢之境云云,而擧一坪論之,陳廢之地,不甚夥多是白乎旀,田穀則雨後根畊豆太,初無受損,而一體豊登是白遣,春耕黍粟木花段,亢旱之際,枯損最多,或有更爲根耕之處,而已就茂盛是白乎旀,所經諸處田畓各穀,擧有豊登之望,所見果符所聞,民情大加欣忭是白齊。傳曰,知道。
行大護軍金履翼疏曰,伏以,臣日前猥陳辭本,乞解見帶本兼之任,得承卿則許遞之批,實荷隆造,方切感祝,及見政目,大違始料,憲長則差代,而院提則留窠矣。特緣一介之去就,以致重任之曠闕,滿心惶懍,撫躬隕越,第念,聖批旣無本遞兼仍之分別下敎,則卽是竝免,而今玆院議,忽稱彼解此存之援引他例者,似涉苟且矣。院中所引之例,不過可東可西之旁照,而賤臣所奉之敎,儘是如綸如絲之德音也,揆以道理,只當謹依聖批而自處,論其事面,不宜苟循院議而輕進,玆敢冒昧,又此煩瀆。伏乞聖慈,亟賜遞改,以存公格,俾安私分焉。臣無任云云。答曰,省疏具悉。向者批旨,予果誤矣,卿之所帶兼任,仍任。
兵曹參判金履永疏曰,伏以,臣天下之一畸人,琴祥奄過,綫命頑延,重覩雲日之明,復廁衣冠之伍,尋常所遇,怳惚如夢,而旣枯之木,理難再華,已冷之灰,望絶復燃,畢景湖海之堧,混跡漁樵之社,是臣所自待而自分也,不自意聖恩天燾,視遠猶邇,簪履罔遺,菅蒯不棄,迺於本月初一日,特除臣本兵佐貳之任,臣承命惝怳,感舊悲咽,始覺臣身生在世間,噫,臣之逖違觚稜,居然已四載矣,身伏芐苫,蹤跡雖拘,心懸象闕,彝性乃然,況臣不肖,雖無可移之孝,未泯之前,尙有畢義之願,則今於職召之遠及,其將竭蹶之不暇,休偃自在,逡巡前却,實非分義之所敢出也。第伏念,臣自經喪威,形神祜落,一如將霣之葉,猝遇嚴霜,鬂鬚交白,步趨失度,癃醜之狀,見者寒心,奔奏周行,堪愧市童,而見方重困霖濕,寒熱交作,顚僵床席,神識迷昧,時日之間,無望蠢動,宿衛之職,尤難暫曠,玆敢陳章縣道,鳴暴衷懇。伏乞聖慈,鑑燭臣情實,鐫改臣職名,仍命選部勿復檢擬,以卒其曲庇生成之澤焉。臣無任云云。答曰,省疏具悉。卿其勿辭,上來行公。
副校理李錫祜疏曰,伏以,臣於日前,特奉掌憲除旨,獲參宣醞之列,而情勢所拘,猥陳避嫌,遽蒙恩遞,玉署華誥,聯翩於翌日,前後榮寵,逈出尋常,在臣分義,固當竭蹶趨承,粗效涓埃之報,而臣少失學業,壯益空疎,其在啓沃之責,實無裨益之方,每一循省,只增悚恧,天牌屢臨,日事違傲,寧犯逋慢之罪,不敢爲前進之計,蓋臣量能度分,自知甚熟故也,今當講筵之頻開,苟有學術之素蓄,則豈可一味逡巡,以速慢命之誅哉?第臣目下,又有懇迫之私,臣之老父,素患痰癖之症,當暑越添,近日以來,飮啖專却,元氣大陷,委頓床席,轉側須人,多般試藥,無少見效,臣終鮮兄弟,只有臣一人而已,顧此情理,實難暫離,時日之內,萬無束帶供職之望,古人所謂事君之日長,事親之日短者,政謂臣準備語也,玆敢不避猥越,略具文字,疾聲呼籲於天地父母之前。伏乞聖慈,特推孝理之政,亟遞臣所帶之職,以便救護,仍治臣瀆擾之罪,以肅朝綱焉。臣無任云云。省疏具悉。爾其勿辭救護。
辛未六月初九日午時,上御景賢堂。入直武臣殿策試取入侍時,右副承旨金相休,同副承旨宋知濂,假注書洪周命·趙秀仁,記注官李仁迪,記事官李龍秀,以次進伏訖。上曰,試官行禮,都承旨李存秀,左承旨林漢浩,校理洪命周,修撰趙琮鎭,承文判校劉弘九,兼春秋金初燮,就拜位,行四拜禮訖。上命懸題。上曰,御題一件,奉往賓廳,試取以入,而科次以便殿爲之,取三人。上乘輿還內,諸臣以次退出。
辛未六月初九日未時,上御龍飛樓。召對入侍時,參贊官宋知濂,持詩傳第十卷,侍讀官洪命周,持詩傳第十卷,檢討官趙琮鎭,持詩傳第十卷,假注書趙秀仁,持詩傳第十卷,記注官李仁迪,持詩傳第十卷,記事官李龍秀,持詩傳第十卷,以次進伏訖。上開卷命讀,命周讀自時邁其邦,止允王允后。上曰,下番讀之。琮鎭讀自明昭有周,止時邁一章章四句。上曰,參贊官讀之。知濂讀自春秋傳曰,止周公所作也。上曰,注書讀之。秀仁讀自外傳又曰,至九夏之三也。上曰,下番讀之。龍秀讀自呂叔玉云,止渠思文也。上曰,懷柔百神者,何謂也?命周曰,天子之上,唯天爲尊,今玆子字,卽天所子之之意也。琮鎭曰,其子之之其字,未敢必之辭也,如是看然後文義方備矣。上命掩卷?仍命退玉堂。命周等退出。知濂曰,金履翼所帶之職,雖伏承兼職仍任之筵敎,而當初批旨,以本兼仍任頒下,故都憲雖已出代,而承此批答後,去就未定云矣。上曰,然則批答中以卿之所帶兼任仍任,改書出,可也。又命退,承史以次退出。
辛未六月初九日酉時,上御景賢堂。別講入侍時,參贊官宋知濂,侍讀官洪命周,持周易第二卷,假注書趙秀仁,記注官金初燮,記事官李龍秀,以次進伏訖。上開卷命讀。命周讀自周易傳義大全卷之二,止周易傳義大全卷之三。上曰,一番更讀,可也。命周讀自周易傳義大全卷之二,止周易傳義大全卷之二。上曰,括囊无咎,何謂也?命周曰,如括囊口而不發之謂也,卽是愼樞機之意也。琮鎭曰,括囊无咎者,六四居危疑之地,宜隨事兢惕,不但愼樞機而已也。上曰,黃裳元吉,何謂也?命周曰,黃是中色,五是正位也,裳是下衣也,卽是居中而守下則元吉也。上曰,裳者何服也?命周曰,上衣下裳也。上曰,剛來得中,何謂也?琮鎭曰,一陽居下卦之中,故曰剛來得中也。上曰,有孚窒惕中吉終凶,何謂也?琮鎭曰,此乃窒塞不通,情實未達也,然坎體乃中實,中實則情實有孚者,故若能警惕則可以吉也,其曰中吉者,若不終極其訟,而能得其中則吉也。上命掩卷,仍命玉堂先退。命周等退出。又命退,承史以次退出。
上在慶熙宮。停常參·經筵。
眞殿親傳香還內後,內閣·政院·玉堂·藥房口傳問安。答曰,知道。
四學居齋儒生試取還內後,內閣·政院·玉堂·藥房口傳問安。答曰,知道。
藥房提調金履翼,副提調李存秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,合辭方張之時,兩司無詣臺之員,事甚未安,除在外,未肅拜·呈告人員,竝卽牌招,何如?傳曰,允。
李存秀啓曰,今日親傳香時,承旨當爲備員,而右副承旨金蓍根不爲仕進,卽爲牌招,何如?傳曰,允。
傳于李羲甲曰,召對爲之。
傳于李存秀曰,都承旨·左承旨·右承旨·左副承旨·右副承旨·同副承旨率闕內入直文蔭武官,筵陳所懷次入侍。
傳于李羲甲曰,設學分四,敎誨攸在,在自上激權之道,何不勉飭乎?今日親臨景賢堂,試取學居齋儒生,試官以成均館大司成·司成·四學敎授爲之,侍衛以入直磨鍊。
傳于林漢浩曰,雲寶劍,置之。
傳于李存秀曰,大司成未差之代,前望單子入之,待下批牌招察任。
傳于李存秀曰,司成未差之代,前望單子入之,待下批牌招察任。
大司成前望單子入之,鄭尙愚落點。
司成前望單子入之,洪儀泳落點。
傳于金相休曰,還宮門路,以廣達門爲之。
以右副承旨金蓍根牌不進罷職傳旨,傳于李存秀曰,許遞,前望單子入之,待下批牌招察任。
承旨前望單子入之,李勉昇落點。
李存秀啓曰,新除授同副承旨李勉昇,時在公忠道忠州地,斯速乘馹上來事,下諭,何如?傳曰,允。
李存秀啓曰,假注書趙秀仁身病猝重,勢難察任,今姑改差,何如?傳曰,允。
金相休啓曰,行大司憲李直輔在外,執義曺鳳振,掌令金啓溫·夫宗仁,持平兪應煥·朴宗璜牌不進,監察茶時之意,敢啓。傳曰,知道。
以執義曺鳳振,掌令金啓溫·夫宗仁,持平兪應煥·朴宗璜,司諫南惠寬,獻納任㸁,正言申在植·柳鼎養牌不進罷職傳旨,傳于金相休曰,竝許遞,政官牌招開政,待下批牌招察任。
傳于李羲甲曰,入格儒生今日待令。
傳于李羲甲曰,入格儒生入侍。
傳于李羲甲曰,別講爲之。
李存秀,以吏曹言啓曰,卽接掌樂院牒報,則以爲,今日殿座時,協律郞本院正,當爲進參,而正洪儀泳,移拜司成,不得擧行云。未差之代,口傳備擬以入之意,敢啓。傳曰,知道。
吏曹口傳政事,以宋翼淵爲掌樂正。
傳于李羲甲曰,坐直承旨入侍。
趙秀仁改差,代以朴來謙爲假注書。
有政。吏批,行判書南公轍未肅拜,參判未差,參議宋冕載進,行右承旨李羲甲進。啓曰,行判書南公轍未肅拜,參判未差,小臣獨政未安,何以爲之?敢稟。傳曰,只出緊任,以李東冕爲執義,以李基崇爲司諫,以柳遠鳴爲掌令,以朱重翁爲掌令,以閔德基爲持平,以李東煥爲獻納,以尹命圭爲正言,以鄭日泰爲正言,以金圖遠爲持平,以李亨會爲金溝縣令。
兵批,行判書朴宗來病,參判金履永未肅拜,參議鄭景祚入直進,參知權烒病,右副承旨宋知濂進。同知單朴龍甲,僉知單申絅,護軍單李文會,副護軍單金蓍根,副司直單曺鳳振·南惠寬·金啓溫·夫宗仁·任㸁·兪應煥·朴宗璜,副司果單申在植·柳鼎養。
傳于宋知濂曰,明日親臨達明門,貢市民人詢瘼,貢市堂上及戶曹判書,有司堂上率貢市人來待。
傳于宋知濂曰,明日殿座,別雲劍,以禁將·御將·靑城尉·永明尉爲之。
傳于宋知濂曰,明日出宮門路,以廣達門爲之。
以水原留守朴崙壽啓本殺獄罪人崔齊完査啓事,傳于金相休曰,觀此啓本,別無致疑之端,如前訊推事,分付。
以京畿監司權常愼狀啓雨澤農形事,傳于李羲甲曰,農形連續馳啓事,分付。
以司謁李仁愛手本別監金興周,身爲入直別監,無端闕夜直之狀,萬萬痛駭,爲先除下,其罪狀令攸司從重科治事,傳于宋知濂曰,令攸司從重科治。
李存秀,以吏曹言啓曰,新除授中學訓導申用淵,南學訓導李協心,除拜後過限不上來,竝依例改差,何如?傳曰,允。
金相休,以備邊司言啓曰,卽見訓鍊都正所報,則以爲,本局中旬,今當年限,所用賞格木一百同,依例劃給,以爲及時設行爲辭矣。訓局以輦下親兵,激勸慰悅之道,惟有中旬一事,而五年一次,曾有受敎矣。物力區劃,他無着手,關西所在別軍餉木一百同劃給之意,分付訓鍊都監及該道道臣處,何如?傳曰,允。
金相休,以義禁府言啓曰,卽接中部成冊及牒報,則大逆不道罪人倫應坐諸人,査出以來矣。倫兄俊,咸鏡道慶源府,緣坐爲奴,侄㙆,慶尙道南海縣,流三千里安置,而右罪人等,方囚捕廳及當部,竝令刑曹押送于各其配所,何如?傳曰,允。
金相休,以刑曹言啓曰,因義禁府啓辭,大逆不道罪人倫兄俊咸鏡道慶源府緣坐爲奴,侄㙆慶尙道南海縣流三千里安置,令刑曹押送事,命下矣。罪人俊·㙆,卽爲押送各其配所之意,敢啓。傳曰,知道。
大司諫李貞運疏曰,伏以,臣志氣摧塌,言辭鈍澁,耳目重任,本不近似,而況臣自來所遭,有萬萬不可冒據者,先朝甲寅筵中,故重臣李秉鼎,論斥臣不遺餘地,至謂之今日臺閣亡矣。尙今追思,不覺神而魂遁,以諫職而遭人言者亦何限,而未有如臣之厚被詆斥也,自是厥後,不敢以諫官自處,凡有除者,或以疏陳懇,或以啓引義,輒蒙體諒之聖批,則非但朝紳之所知,亦已聖明之俯獨矣,忽於今者,長諫新命,又下於江干病伏之中,臣於是,始焉感激,終又憫隘,不知所以自措也。噫,人臣事君,當以聞命卽趨,爲一分殫竭報效之道,則義分所在,非不知此箇道理,而臣則身名已僇辱矣,情地又恧蹙矣,天牌屢臨,違傲是事,有臣如此,生不如死,且家有拘忌,此時進身,尤非可論,咫尺脩門,徊徨者久矣,今始齋沐治疏,仰瀆崇嚴。伏乞聖慈,俯垂矜察,亟遞臣所帶職名,仍令選部勿復檢擬,以重臺體,以安微分,千萬幸甚,臣旣不以見職自居,而竊有愚見,敢此附進,惟聖明竝垂察焉,今番文廟酌獻之禮,以八月初六日命下矣,此是昨年已有成命,而退行於今秋者也,禮成後試士,便是不易之定例,而今此安徐之擧,未敢知聖意之何居,而京外儒武之徑年企待者,恐不無抑鬱缺望之嘆,其在慰悅之方,還寢前日之命,如例設科,實合於大聖人轉圜之量,勿以臣人微而廢其言。臣無任云云。省疏具悉。何必番番設科?不允,爾其勿辭察職。
辛未六月初十日卯時,上詣崇政殿月臺。親傳香時,行都承旨李存秀,行左承旨林漢浩,行右承旨李羲甲,左副承旨金相休,右副承旨宋知濂,假注書洪周命·趙秀仁,記注官洪宅柱,記事官李龍秀,以次侍立訖。時至,通禮跪啓請外辦。上具翼善冠·袞龍袍,乘輿出興明門,由延光門·崇明門·建明門·崇政門,詣崇政殿月臺。通禮跪啓請降輿,上降輿。禮房承旨李羲甲跪上香祝,上傳香訖。通禮跪啓請禮畢,上乘輿出崇政門,由金商門·廣達門還內。諸臣以次退出。
辛未六月初十日卯時,上御延英殿。召對入侍時,參贊官金相休,持詩傳第十卷,侍讀官洪命周,持詩傳第十卷,檢討官李鼎秉,持詩傳第十卷,假注書趙秀仁,持詩傳第十卷,記注官洪宅柱,持詩傳第十卷,記事官李龍秀,持詩傳第十卷,以次進伏訖。上開卷命讀。命周讀自執競武王,止執競一章章十四句。上曰,下番讀之。鼎秉讀自思文后稷,止思文一章章八句。上曰,參贊官讀之。相休讀自國語說,止來咨來茹。上曰,注書讀之。秀仁讀自嗟嗟保介,止臣工一章章十五句。上曰,上番讀之。宅柱讀自噫嘻成王,止噫嘻一章八句。上曰,下番讀之。龍秀讀自振鷺于飛,止振鷺一章八句。上曰,斤斤其明,何謂也?命周曰,言德蘊于中而明著于外也。上曰,福祿來反,何謂也?命周曰,降爾遐福,維日不足之意也。上曰,陳常于時夏,何謂也?命周曰,陳五常之道于中國也。上曰,奄觀銍艾,何謂也?命周曰,謂其收穫之功也。上曰,終三十里,何謂也?命周曰,萬夫所受之經界,至于三十里也。上曰,十千維耦,何謂也?命周曰,三十里合耕之數,至于十千也。上曰,振鷺于飛,何謂也?命周曰,鷺是潔白之物也,比助祭者之容貌於鷺也。上命掩卷,仍命玉堂先退。命周等退出。又命退,承史以次退出。
辛未六月初十日辰時,上御景賢堂。諸承旨率入直文蔭武官入侍時,行都承旨李存秀,行左承旨林漢浩,行右承旨李羲甲,左副承旨金相休,同副承旨宋知濂,假注書洪周命·趙秀仁,記注官洪宅柱,記事官李龍秀,以次進伏訖。上曰,文蔭武官以次入侍。司僕寺正柳河源等,以次進伏。上曰,職姓名奏之。河源等奏職姓名。上曰,職掌奏之。河源等奏職掌。上曰,所懷陳之。河源等曰,所懷無矣。上命退,河源等退出,承史以次退出。
辛未六月初十日午時,上御景賢堂。四學居齋儒生試取入侍時,行都承旨李存秀,行左承旨林漢浩,行右承旨李羲甲,左副承旨金相休,同副承旨宋知濂,假注書洪周命·趙秀仁,記注官洪宅柱,記事官李龍秀,以次進伏訖。上曰,試官行禮,大司成鄭尙愚,司成洪儀泳,南學敎授朴周壽,東學敎授鄭元容就拜位,行四拜禮。上命懸題。上曰,還宮門路,以廣達門爲之。通禮跪啓請禮畢。上乘輿出會慶門還內,諸臣以次退出。
辛未六月初十日申時,上御景賢堂。別講入侍時,參贊官宋知濂,侍講官鄭元容,持周易第三卷,檢討官李鼎秉,持周易第三卷,假注書洪周命,記注官劉㵙,記事官李龍秀,以次進伏訖。上命開卷讀之。元容讀自周易傳義大全卷之四,止曰小畜。上曰,下番讀之。鼎秉讀自健而巽,止周易傳義大全卷之五。上曰,旣雨旣處,德積載也,君子征凶有所疑也者,何也?元容曰,上九以巽順之德,居小畜之終,畜道之成也,以陰畜陽,極而後成,故曰旣雨旣處,德積載也,旣雨,陰陽和也,旣處,陰道已極故止也,載者,積滿之意也,一陰能崇尙其德,至於積載,故能止,五陽而成,畜道也,君子征凶,有所疑也,戒之之辭也,陰其畜陽則陰之盛也,陰盛則消陽,小人盛則害君子,故君子於此時,有所疑慮而不可行也。上命掩卷,仍命玉堂先退。元容等退出。又命退,承史以次退出。
辛未六月初十日申時,上御資政殿。入格儒生入侍時,行右承旨李羲甲,假注書洪周命,記注官劉㵙,記事官李龍秀,以次進伏。入格儒生幼學鄭基一·鄭喜聞·李榮愚,以次列立階下。上曰,儒生以次入侍。基一進伏。上曰,姓名仰奏。基一進奏姓名訖。上曰,年至幾何?基一曰,二十五矣。上曰,作銘幾首乎?基一曰,未及作銘矣。命退。基一退出。喜聞進伏奏姓名。上曰,年至幾何?喜聞曰,三十六矣。上曰,作銘幾首乎?喜聞曰,曾作數首矣。命退。喜聞退出。榮愚進伏奏姓名。上曰,年至幾何?榮愚曰,二十二矣。命退。榮愚退出。上命書傳敎曰,四學居齋儒生試取,贊三下幼學鄭基一等三人,令該曹考例施賞。仍命退,承史以次退出
辛未六月初十日酉時,上御春和亭。坐直承旨入侍時,右副承旨宋知濂,假注書洪周命,記注官洪宅柱,記事官李龍秀,以次進伏訖。上曰,入格儒生考例施賞乎?知濂曰,已爲擧行矣。上曰,此後當數行應製,承旨出去,以着實工夫之意,曉喩四學儒生,可也。仍命退,承史以次退出。
上在慶熙宮。停常參·經筵。
自開東至戌時,灑雨下雨,測雨器水深一分。
上詣建明門,貢市人詢瘼還內後,內閣·政院·玉堂·藥房口傳問安。答曰,知道。
金相休啓曰,行大司憲李直輔,執義李東冕,掌令柳遠鳴·朱重翁在外,持平閔德基·金圖遠傳旨未下,監察茶時之意,敢啓。傳曰,知道。
李存秀啓曰,今日殿座,承旨當爲備員,而行左承旨林漢浩不爲仕進,卽爲牌招,同副承旨李勉昇在外,何以爲之?敢稟。傳曰,竝許遞,前望單子入之,待下批牌招察任。
金相休啓曰,事變假注書金得种身病猝重,勢難察任,今姑改差,何如?傳曰,允。
傳于李羲甲曰,召對爲之。
承旨前望單子入之,李堯憲·李惟命落點。
傳于宋知濂曰,開城留守入侍。
備忘記,閔耆顯下直,長弓一張·長箭一部賜給。
金相休啓曰,密符親納,例也,而前開城留守南公轍,使其褊裨替納,事甚未安,推考,何如?傳曰,允。
以獻納李東煥,正言鄭日泰·尹命圭,持平金圖遠·閔德基牌不進罷職傳旨,傳于李惟命曰,竝只推。
傳于金相休曰,左副承旨入侍。
傳于李惟命曰,別講爲之。
傳于李羲甲曰,世變層生,變怪不測,卿慘被酷厄,靜言思之,予實不知何以勉卿也,卿三朝元老,予之舊臣也,以卿今日所逢,蒼皇逬出,眞可爲報予之義乎,果不然矣,何者,卿設有加於此等凶醜輩之誣逼者,惟當猛心奮然,思其竭力盡忠而已,何嘗有難安逡巡者哉?況此獄之白地虛無,決知出於狂悖之言也,失性凶賊之言,何足可彈也?予不以申覆言之者,良由卿之一言悔旋者也,萬望卿克思幡然登途事,卽日遣都承旨,傳諭于領府事。
事變假注書金得种改差,代以朴龍祜爲事變假注書。
以慶尙監司金會淵啓本罪人劉寬得安義縣到配事,傳于李惟命曰,竝與他典樂樂工,竝放送事,分付。
以慶尙監司金會淵狀啓右漕倉領運差使員赤梁僉使朴尙純,漕船連三次無欠上納,依兩湖例論賞一款,令該曹稟處事,傳于金相休曰,依例加資。
以黃海監司韓用鐸狀啓雨澤農形事,傳于李羲甲曰,雨澤不爲適中,或有反被水災者,還爲悶然,令廟堂申飭該道慰撫事,分付。
以慶尙左兵使申大坤狀啓渰死上番禁御軍六名及色吏一人畢拯事,傳于金相休曰,身還與前日死軍,一體蕩減事,分付。
以統長金道亮手本武藝別監李仁大,莫重奉傘不善擧行之狀,萬萬驚駭,爲先除下後,移法司重治事,傳于李惟命曰,從重科治。
金相休,以兵曹言啓曰,今日十四日一內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以申絅爲內禁將。
李羲甲,以禮曹言啓曰,卽接淸道幼學李相培所志,則以爲,同姓七寸叔愼三,嫡妾俱無子,以其同姓十六寸弟夢植第二子慶彦,欲爲繼後,兩家諸族,相議完定,而愼三夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後,明有可據,而不得登聞者,許令該曹論理草記事,曾有定式,而門長李相培所訴旣如此,依定式,李夢植第二子慶彦,立爲李愼三之後,何如?傳曰,允。
李羲甲,以禮曹言啓曰,卽接全州幼學鄭宅成所志,則以爲,同姓九寸侄濟時,嫡妾俱無子,以其同姓八寸兄天玉第二子光文,欲爲繼後,兩家諸族,相議完定,而天玉夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後,明有可據,而不得登聞者,許令該曹論理草記事,曾有定式,而門長鄭宅成所訴旣如此,依定式,鄭天玉第二子光文,立爲鄭濟時之後,何如?傳曰,允。
左議政金載瓚箚曰,伏以正氣熄而妖沴來機,王綱弛而凶孽干紀,天地之大,無變不有,而日昨逆獄,卽通古今所未有之大變也,以都下至賤之類,外托狂易,內懷凶圖,爛紙蠅字,胡說亂書者,都是雲·海·夏材所無之凶言,或揭之官門,或投諸公庭,若無所一分顧畏,苟使正氣充乎兩間,王綱昭乎三尺,則寧或有一種乖戾之氣,敢翳於太陽之下哉,雖幸天討克行,亂領就誅,神人之憤,庶得少洩,而言念民志至於此極,世道將無所恃,區區憂慮之心,實不知攸屆也。且廷臣之名入凶書者非一二,此乃敲撼朝廷,疑亂人臣之計也,其意雖至凶至慘,其言卽無倫無理,而況今情跡畢露,曲刑已加之後,更無以此事追理,然當之者則實所所切難處極難安者,如欲一伸私義,則果不敢措口容說,形諸文字,如欲泯伏遂已,則受此惡言,其豈可一刻容忍哉?此所以大臣倉皇去都,而未敢以出城二字,上煩宸聽者也,大臣如此,則餘人之痛隘靡措,亦可知也,自古朝臣之或有此等所遭,必有自上慰諭開晣之擧者,實出於聖朝禮使之至意也。今則鞫事旣撤,凶案已竟,別下十行絲綸,一以慰釋,一以敦召,俾安大臣之心,克回大臣之行,則益有光於終始禮遇之盛,而在朝廷尊事面之道,恐不可少緩,至於卿宰,亦以罔懷難安,各事其職,更無敢以今日事,向後引義之意,令政院申飭,以示先甲之義焉。臣旣有迷見,不敢自已,有此猥陳,而方以浹月必死之病,飾巾待盡,伊日鞫坐,不得隨諸臣同參,以效輿疾之義,有臣如此,罪實難逭,伏願亟賜威罰,以警具僚焉。取進止。答曰,省箚具悉卿懇。變怪層生,世變無所不到,言思及此,不覺塞懍,噫,彝倫綱紀,至是消滅,君君臣臣之義,將難得復振於今日矣,大臣橫厄,卿大夫亦被罹罟,當於不料不圖之中,予以眇然一身,其所恃者,卽惟卿一人耳,又於此際,卿之病勢,如是之重,蘇復視事,難望卽速,予之獨運,亦疲於萬機,不能以一事一政,益於國家者,予所深自知者也,豈不懍悚?噫,領府事,國之元老也,猝然凶賊之陷害,蒼皇出城,此何景狀,此何氣像?卿箚踵至,還爲喜幸,向日承旨,告以領府事出城事由,故意其如前日恒行樣焉而已,不料因今番事故耳,大臣如此,書中卿宰,又可如是耶?然則是反違至精至微之義,大臣豈忍如此而引義哉?所請好矣,方諭領府事之心期,回行反第之道,至於卿宰事,令政院各別申飭,設若比之昔人之被極逆大憝,有如領府事及書中所入卿宰之毁害者,皆可彈之乎?彈也反害於至義之意事,政院一體知悉。仍傳于李惟命曰,此批答遣史官傳諭于左議政。
敎開城留守閔耆顯書,王若曰,勝國舊址,從古著中京之名,籌司峻班,於今畀留臺之職,爲任重如方面,惟簡在乎予心,凡我分司四都,最稱一府,山川龍躍而虎躩,控玆漢南,財貨雲委而霞凝,甲於國內,其俗如周人之好利,爲治宜殷民之毖頑,關防則綦重乎王儉城·斯羅城,職任也左右乎守禦使鎭撫使,奢靡也策應也,弊愈往而愈滋,保釐之彈壓之,人不可以不擇,惟卿,以赫赫閥,有休休心,持志公平,頎然長者之像,儲望宰輔,蔚爲諸僚所推,嘗以薄俗爲憂歎,恬慤著外,本之經術而敷奏,誠愛由中,歷蔭塗而受藩毗,略試利器,參籌謨而貳部,皆謂全材,所以受眷知于予,亦欲任居留之職,玆授卿以開城府留守兼管理使,卿其祗服寵命,克恢良圖,律己也廉,庶財賦之有裕,矯俗以厚,何淆漓之足憂,和厥中成厥終,宜念尹東之重寄,峙乃楨敹乃甲,亦懋禦外之戒謨,竹橋·花潭,尙想名節植而儒風振,碧瀾·靑石,宜講水師蒐而山郭堅,自餘措置之方,厥有彝章之舊,於戲,畿輔依近,庶幾慰戀闕之忱,喪帶優閑,亦可爲專城之養,撤邇班暫寄以留府,不須內輕之爲嫌,有嘉猷入告于賓筵,勿以外職而自阻,故玆敎示,想宜知悉。知製敎趙琮鎭製進。
辛未六月十一日辰時,上御隆武堂。召對入侍時,參贊官李羲甲,持詩傳第十卷,侍讀官洪命周,持詩傳第十卷,檢討官李鼎秉,持詩傳第十卷,假注書朴來謙,持詩傳第十卷,記注官洪宅柱,持詩傳第十卷,記事官李龍秀,持詩傳第十卷,以次進伏訖。上開卷命讀,命周讀自豊年多黍多稌,止先祖是聽。上曰,下番讀之。鼎秉讀自我客戾止,止潛一章六句。上曰,參贊官讀之。羲甲讀自有來雝雝,止雝一章十六句。上曰,注書讀之,賤臣讀自周禮樂師,止亦名爲徹也。上曰,上番讀之。宅柱讀自載見辟王,止以孝以享。上曰,下番讀之。龍秀讀自以介眉壽,止載見一章十四句。上曰,漆·沮之水潛有多魚者,是何故也?命周曰,無論禽獸魚鱉,土性好則易爲蕃息,今此漆·沮之多魚,亦緣土性之好故也。上掩卷,命玉堂先退。命周等退出。又命退,承史以次退出。
辛未六月十一日辰時,上御資政殿。開城留守入侍時,右副承旨宋知濂,假注書朴來謙,記注官劉㵙,記事官李龍秀,開城留守閔耆顯,以次進伏訖。上曰,開城留守進前奏職姓名,可也。耆顯進奏職姓名。上曰,開城府是太祖大王創業之地,而麗朝人亦多有節槪者,下去後激勸奬拔之道,與夫守城之方,須惕念擧行也。仍命開城留守先退。耆顯退出。知濂曰,各司褒貶,連因殿座相値,專未爲之云,故敢此仰達矣。上曰,此後則依例爲之之意,分付,可也。仍命退,承史以次退出。
辛未六月十一日辰時,上詣建明門。戶曹判書·有司堂上率貢市人詢瘼入侍時,行都承旨李存秀,行右承旨李羲甲,左副承旨金相休,右副承旨宋知濂,假注書洪周命·朴來謙,記注官洪宅柱,記事官李龍秀,檢校直閣徐俊輔,以次侍立。時至,通禮跪啓請外辦。上具翼善冠·袞龍袍,乘輿出興泰門,由顯謨門·廣達門,至建明門,上降輿御幕次。敎曰,戶判與有司堂上,率貢市頭目人入來事,分付,可也。賤臣承命出傳後還入。上曰,左副承旨與戶判·有司堂上,出去禁川橋外,招致貢市人,詢瘼以來也。相休趨出詢問後,與戶曹判書沈象奎,有司堂上朴宗慶偕入進伏。象奎等進前奏曰,潦暑近甚,聖體,若何?上曰,一樣矣。象奎等曰,寢睡·水刺之節,何如?上曰,一樣矣。象奎等曰,王大妃殿氣候,何如?上曰,一樣矣。象奎等曰,惠慶宮氣候,何如?上曰,一樣矣。象奎等曰,嘉順宮氣候,何如?上曰,一樣矣。宗慶曰,臣等依下敎,詢問於貢市人等處,則渠輩各書進所懷,而廛人所懷十四,貢人所懷三,京主人所懷一,其餘則無所懷云矣。上曰,有司堂上照檢區別,卽今稟處之地,可也。宗慶曰,此係民情,詳細照考,然後庶有實效,倉卒前席,有難稟處矣。上曰,然則徐徐稟處,承旨出去,更招貢市人,姑待廟堂稟處之意,曉諭退送,可也。相休出傳後還入。象奎曰,全羅道陳弊冊子中,聖堂倉之咸悅領運,以倉屬七邑,輪定差員爲請,而自廟堂以事係漕制變通,令該曹論理稟處事,覆啓蒙允矣。大抵該倉漕弊,自來多端,合設群山之論,厥惟久矣,領運分合之議,曾亦屢矣,群山之合設,雖未見試,領運之分合,已屢試而無效,始焉咸悅縣監監捧,本道都事裝載,群山僉使領納,中焉咸悅縣監只掌稅船,倉屬七邑輪回監捧,群山僉使裝載運納,終焉咸悅縣監,專管監捧領運等諸事,夷究前後變通之跡,皆出弊到孔劇之致,而今又以咸悅縣監,難於專管,七邑之輪回領運,蓋其專管之弊,果如守臣所陳,邑務漕政,誠甚可悶,而前此七邑輪回時,一倉三官之弊,亦未嘗遜於今日之專管,至有壬子改式之擧,則到今矯捄之方,復循已革之弊者,恐非釐正之道,令道臣更加十分商度,條列狀聞後稟處,似合事宜,以此分付,何如?上曰,依爲之,出擧條象奎曰,月前各司郞廳詢瘼時,本曹正郞趙厚鎭所懷,以爲,目下國用之不敷,專由於田結之減縮,而各樣免稅爲二十萬結矣,至於忠勳府田畓,卽是籍産之許劃者,該府收其地稅,猶可裕足,不必免其元稅千餘結,從今以後,還爲出稅云矣,蓋此劃給籍産,已是朝家特例賜與,則旣收地稅,又免公稅,實無義意,見今田結日縮,此等處不可不釐正,本府籍産田畓免稅者,一依該郞所奏,竝爲出稅似好,故敢此仰達矣。上曰,依爲之。出擧條宗慶曰,臣以廛人事,每欲一番陳達,而今因臨門詢瘼,敢此仰達矣,廛人應役,自來不些,而一自通共以後,案外他民,橫奪其利,而原案市人,坐失其業,今若革罷平市則已矣,該署應役,依舊自在,而各廛市人,無一所利,是以六矣廛外,漸就凋殘,將至渙散之境,前後所懷,請復亂廛者,非止一二,而年久之法,猝難遽革,雖不得不自下防塞,而惟在自上處分之如何耳?上曰,廟堂詳覽覆奏,以俟處分宜矣。仍乘輿入廣達門·顯謨門,由興泰門還內。諸臣以次退出。
辛未六月十一日未時,上御景賢堂。左副承旨入侍時,左副承旨金相休,假注書朴來謙,記注官洪宅柱,記事官李龍秀,以次進伏訖。上曰,領府事何日出城,而果綠日前凶書事云耶?相休曰,日子,臣亦未及詳知,而果以凶書事,出城云矣。上曰,此是狂賊亂言,則何至於自引耶?相休曰,凶賊之言,雖萬萬無倫脊,而大臣情地,甚爲難安,有此出城之擧,而本事不出文蹟,故出城之際,不敢上達,畿伯亦不狀聞云矣,大臣旣如是引義,則其他被誣卿宰,似亦難安矣。上曰,此係獄情,則大臣卿宰,何以知之也?相休曰,外人雖難知,而當者則自然聞知矣。上曰,被誣卿宰,誰也?相休曰,臣亦不能詳知,而似聞箕伯以領府事之弟,入於凶書中,故判書趙鎭寬,以伊時戶判,亦入凶書中,金履永則無他語,而只稱逆臣云,此等人情地,誠萬萬難處矣,臣意則自上一番曉諭,誠好矣。上曰,此非屢屢引義之事也,大臣則當下敦諭,而卿宰則自政院勿爲引義之意,申諭,可也。仍命退,承史以次退出。
辛未六月十一日申時,上御資政殿。別講入侍時,參贊官李惟命,侍讀官洪命周,持周易第四卷,檢討官李鼎秉,持周易第四卷,假注書朴來謙,記注官洪宅柱,記事官李龍秀,以次進伏訖。上開卷命讀,命周讀自周易傳義大全卷之六,止卷之七。上曰,又自卷首讀之。命周讀自周易傳義大全卷之六,止卷之七。上曰,注書出去,第五卷持入,可也。賤臣承命出持入。上曰,讀之。命周讀自周易傳義大全卷之八,止卷之九,上曰,所讀旣多,文義除之,掩卷,可也。仍敎曰,近見假注書趙秀仁講說紙本,大異於前,紙品頗好且太長,有若擧條紙樣,是何故也?惟命曰,臣於今日,始除見職,故未及知之矣,上曰,注書知之乎?賤臣曰,臣亦於今日入來,故未及知之矣。上曰,下番見之乎?龍秀曰,臣則見之,而果異於前矣,此蓋紙地進排者,或以長且好者進排,或以短且劣者進排,故有此長短好否之不齊也。命周曰,日前安邊釋王寺重修賞典,固以其所重存焉,而傳敎中不載,故外面見之,竊恐有礙於事面,敢此仰達矣。上曰,釋王寺龍飛樓,是聖蹟舊基,故特施賞典,而傳敎中旣不載焉,則果有以寺役施賞之嫌矣。仍敎惟命曰,日前傳敎中,釋王寺聖蹟舊閣改建時十字,添書頒布,可也。仍命玉堂先退。命周等退出。又命退,承史以次退出。
辛未六月十一日酉時,上御隆武堂。坐直承旨入侍時,行左承旨李堯憲,假注書朴來謙,記注官洪宅柱,記事官李龍秀,以次進伏訖。上曰,坐直承旨,誰也?堯憲曰,臣與同副承旨李惟命也。上曰,都承旨何時出去,而何時當來也?堯憲曰,俄時出去,而日勢已晩,今日復命,未可必也。上命退,承史以次退出。
上在慶熙宮。停常參·經筵。
自開東至酉時,灑雨下雨,測雨器水深五分,夜自五更至十三日開東,灑雨下雨,測雨器水深一分。
藥房都提調金思穆,提調金履翼,副提調李存秀啓曰,庚炎轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?元子宮氣候,何如?臣等不任區區下忱,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·中宮殿·惠慶宮·嘉順宮·元子宮,藥房口傳問安。答曰,知道。
李惟命啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
金相休啓曰,禁衛營將官來言,今日本營軍兵,日次私習云矣,敢啓。傳曰,知道。
金相休啓曰,御營廳將官來言,今日本廳軍兵,日次私習云矣,敢啓。傳曰,知道。
李羲甲啓曰,臣羲甲以同義禁,今日本府褒貶坐起進去,下直之意,敢啓。傳曰,知道。
傳于李存秀曰,在院承旨持公事入侍。
傳于宋知濂曰,召對爲之。
李惟命啓曰,行大司憲李直輔,執義李東冕,掌令柳遠鳴·朱重翁在外,持平閔德基牌不進,金圖遠未署經,監察茶時之意,敢啓。傳曰,知道。
以大司諫李貞運,獻納李東煥,正言鄭日泰,持平閔德基牌不進罷職傳旨,傳于李惟命曰,只推。
李存秀啓曰,行吏曹判書南公轍,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,參判未差,判書更爲牌招,何如?傳曰,允,參議只推,一體牌招。
金相休,以兵曹言啓曰,明日本曹褒貶時,堂上當爲備員,而參判臣金履永在外,參知臣權烒有實病,無以備員,令政院稟旨變通,仍令該曹口傳差出,待下批牌招,以爲同參磨勘之地,何如?傳曰,允。
金相休啓曰,因兵曹草記,明日本曹褒貶時,堂上當爲備員,而參判金履永在外,參知權烒有實病,無以備員,竝令政院稟旨變通,仍令該曹口傳差出,待下批牌招,以爲同參磨勘事,允下矣。合有變通之道,何以爲之?敢稟。傳曰,竝許遞。
吏曹口傳政事,以閔命爀爲兵曹參判,金啓河爲參知。
傳于宋知濂曰,右副承旨入侍。
傳于李存秀曰,今日景賢堂,當親召闕內入直文蔭官考覆講,試官以弘藝文提學·藝文館直提學·左右副承旨爲之,侍衛鼓吹儀仗軍兵,勿爲磨鍊,服色則用常服,冊子則以孟子爲之。
傳于宋知濂曰,右副承旨入侍。
傳于金相休曰,別講爲之。
傳于李存秀曰,昔日寧考,每於閟宮有事,雖盛熱極寒,未嘗一時少弛,卽小子平日常所仰覩者也,小子叨艱以來,誠孝淺薄,罔敢以先朝餘意,恭伸於今日者,卽是予小子之悚然者也,然豈可以前日之未能覺發,不行於此時乎?三明日景慕宮望祭,雖未躬行,別遣大臣設行,明日齋宿右文閣,再明當親傳香祝,侍衛如例略省,雲寶劍,置之,出宮門路,以會慶門爲之。
傳于宋知濂曰,入直玉堂·閣臣,今夜當應製,坐直承旨考試次,同爲入侍。
朴龍祐在外,代以權燮爲事變假注書。
以闕內入直文蔭官考覆講榜目,傳于宋知濂曰,學正李祖馨孟子純通,內下大鹿皮一令賜給。
兵曹口傳政事,大護軍單金履度。
金相休,以都摠府言啓曰,今日入直軍兵等內中日習射技放,中日廳修改間姑爲停止,而內入番禁衛軍,外中日試射放次,請出標信。傳曰,知道。
金相休,以都摠府言啓曰,內入番禁衛軍,外中日試射放次標信,命下矣。雨勢如此,不得設行之意,敢啓。傳曰,知道。
都承旨李存秀書啓,臣於本月十一日申時量,敬奉聖敎,馳到果川上北面黑石里,傳諭于領中樞府事李時秀所住處,則以爲,臣於病伏奄奄中,忽聞無倫凶悖之說,及於臣身,心膽崩迫,靡所因極,倉卒奔逬,舁還鄕廬,踰歷屢日,驚魂未定,乃者千萬匪意,近侍之臣,遠臨荒野,傳宣聖旨,其所以慰諭而敦勉者,鄭重懇摯,逈越尋常,百回莊誦,以首頓地,自不覺聲淚之俱發,嗚呼,欲陳危衷則口不忍言,欲承恩命則身不敢前,臣誠濡忍,雖不能卽地滅死,尙以何顔,冒入脩門,更對士民乎?惟蹙伏涕泣,以俟孤恩慢命之誅而已云矣,臣則今方復路,緣由竝以馳啓云云。
傳曰,前諭已悉,何必更事萬萬不當引之說乎?卿其知予至意,卽爲簉朝,若不副予之渴望,勢當無面而對左右相,卿於此,豈可一味固守乎?亦須諒之事,更遣同副承旨傳諭。
同副承旨李惟命書啓,臣於本月十二日巳時量,敬奉聖諭,馳到果川上北面黑石里,傳諭于領中樞府事李時秀所住處,則以爲,臣白首垂死,萬念都灰,獨不泯者,爲國寸丹耳,況今積雨荒江近臣聯翩,十行辭旨,開釋隆摯,是何等曠絶之異數,以平昔欲報之忱,當此日罔極之恩,何苦而逡巡退縮,甘自陷於慢命之科哉?顧其所遭,萬萬叵測,雖聖明諭以狂言,擧世謂之狂言,而在於臣身,崩心刺骨,如受鋒刃,雖欲强顔趨召,其於心先驚而足不前,何哉?此實臣窮命所關,惟抱此恩言,以畢餘生而已,言到于此,涕淚無從云矣,臣則仍爲復路,緣由竝以馳啓云云。
傳曰,卿之受遇於先朝,何如,予小子倚毗於卿,何如也?卿不意慘被厄運之極,予將何以爲言也?然起卿至心,亶在一字,惟曰實而已耳,凶言涉狂,不足憚也,雖不狂而言凶,尙不可介於心,況狂而凶者乎?凶賊言狂,我心如鏡,一倫賊,何有害於卿乎?卽思此箇至意,須於當日入城,予當整襟謝之,滌卿憤痛之苦意,渙開群疑之道,蓋自此時矣事,更遣重臣金履翼,傳諭于領府事。
李堯憲,以備邊司言啓曰,貢市人詢瘼所懷,有司堂上區別稟處事,命下矣。取見其所懷,則長興庫貢人等以爲,渠貢本以利小,紙價踊貴,進排落本,愈往尤甚,負債多至屢萬金,而受價則逐年計減,實無物種措備之望,特蒙變通事也,該貢凋弊之狀,前後所懷,備悉無餘,春初詢瘼回啓,已爲稟處而至於受價之逐年計減,似是度支所關,雖未知本事之如何,而變通一款,惟在當減與不減,自本曹量宜處之之意,分付,地衣契貢人等以爲,渠貢進排稠疊,受價之數萬,無應役之望,辛丑權減一千五百張,依數還復,今番祈雨祭進排地衣,將至數千浮,依別役例,特爲上下事也。減貢還復,旣難輕議,而祈雨祭設行,非徒今年,則已往進排,自有已例,今此別役例上下之說,事係創始,置之。鴨島契貢人等以爲,渠貢所劃鴨島一百三十餘結,刈取進排,而近因鴨島隣居士夫家勒買草場,生草不敷,故每多國役生梗之弊,而各處進排物種,亦從實入上下事也,鴨島之屬之契人,刈取草薍,則無異公土,隣居士夫之勒買,聞極可駭,令該道摘奸論報,至於進排之從實入上下,亦令度支從長善處。帽子廛市民等以爲,渠廛以關西錢貸下事,又於今春詢瘼時,更陳所懷,以待稍裕受出之意,回啓允下,而見今曆行迫近,貿帽末由,依前下成命,更關關西,俾卽受出事也,當初公貨貸下,出於該廛救弊之事,而年限已滿,前貸之貨,今爲準報,昨年因廛民之陳瘼,特爲判下,令本署稟處,而關西錢儲,到底枵然,不得出給,而又有廛民之所懷,更爲關飭該道,以爲推移受出之地。眞絲廛·鞋廛·樺皮廛·衣廛·床廛·綿子廛·內外匙廛·烟草廛·內貰器廛·雉鷄廛·月外廛等市民以爲,渠等一自通共以後,漸就凋殘,將至失業渙散之境,特復亂廛事也,通共法意,一則廣民業,一則賤物價,使窮巷貧寒之類,均被其效,非不美矣。第朝家設置平市署,案付百各廛,買賣物種,自有所主,非但爲渠輩資生之業,實是應國家事役之地,則隨其廛業之大小,人名之多寡,各定分役,若欲通共,先罷平市署,又除各分役則已矣,不然而該署自在,分役依舊,使彼案外他民,橫奪元廛之業,坐享其利,而原案付分役之市人,失業失利,至有屢煩天聽,寧不矜惻?惟其通共,行之年久,猝難遽議革罷,其中鞋廛·內外匙廛,渠輩之失利,姑舍,物價之騰貴,反有甚於通共以前,樺皮廛物種,本非緊切之需,無所關於民之日用,而廛人則將至渙散之境,鞋廛等廛之年前特許禁亂,而旋卽勿施者,可合商量,而事係難愼,竝姑置之,雜穀廛市民等以爲,渠廛本以雜穀之主人,逐日收稅於米各廛,而己丑年,因下米廛之懇乞,逐日所收之稅,許給其半矣,其後詢瘼時,該廛人誣呈所懷,罷其日稅,定其朔稅,故渠等因此失利,無以支保,依前規逐日獨稅事也,春間決給屬耳,令該署從長處之。全羅道京主人等以爲,渠等許多弊端中,最爲難支者,新舊交遞之時,責錢於邸吏,其數甚多,而趁不還報,無以支保,且各司上納之未來者,各司之或囚或杖,不知幾度,將至渙散之境,特蒙依節目申禁事也,守令交遞時,徵錢於邸吏事,昔日飭敎何如,而不遵朝令,復踵前習,事極可駭,當自本司,隨現草記論勘,各司上納之愆期,亦不無邸人輩從中奸弄之弊,則烏得免或杖或囚乎?如或有虛實相蒙之弊,則不可一任杖囚,此意申飭,何如?傳曰,允。
禁府啓目,金溝縣令洪赫原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
行吏曹判書南公轍疏曰,伏以,臣於病伏㱡㱡之中,忽伏奉冢宰除旨,自外召還,華銜復侈,舊愆未贖,新渥遽至,撫躬惝怳,感愧交竝,誠不知不尙之臣,何以得此於聖明之世也?臣欲起而膺命乎,則廉防至嚴,疾恙且痼,如有牽之在後,不能自由,欲入而固辭乎,則上而孤拂拭之聖意,下以負殫之初心,氷炭交戰,久猶靡定,而尙記昨年夏,聖明曲念臣情地之危蹙,用特旨許解本兵,上天之仁,自有未言而格,爲日雖久,尙切感戴之私,兩銓一也,曾已體諒,旋又復授,臣之前後,豈應遽異,抑上明鑑,或有遺照,向來官箴,由臣自速,臣當受而爲罪之不暇,而論以事體,則聯箚至重,以其遣辭,則勘斷甚嚴,居留自效,慕古人出外之義,宮銜一肅亶出伸誠之意,臣於此,自以有斟量者存,若其揚揚班聯,貪戀榮祿,放倒四維之外,臣雖欲冒沒爲此,貽羞搢紳,人謂斯何?天官之長,爲任自別,朝家之所遴簡,而四方之所想聞也,其身不能自守廉隅,先示猖披,則其駭物情而累聖政,當如何哉?匹夫有志,微執難回,此臣情不可冒出者也,至若狗馬賤疾,臣於三四年來,每有疏上,輒復陳列,人臣辭官,以病爲言者,便成例套,雖以仁育閔覆之天,難望其一一孚格,而臣則一疏二疏,重言復言者,此出於甚不得已,苟非然者,何苦而將此支離醜穢之狀,飾辭欺罔,以自陷於不誠之科哉?此猶指向時言爾,今則年漸衰而症益痼,日有加而氣隨下,入夏以後,宿症倍添,頑痰壅滯,胸膈煩燥,食不過數合,夜不眠一更,上枯下虛,藥路亦難,肥肉消脫,精神昏耗,不但人之來見者,皆以爲憂,臣亦不能無自危之心,此莫非臣冒寵已極,有此受災,而最是寒熱類瘧之症,兼以泄痢,見今委頓床席,當此暑月,閉戶擁衾,坐臥須人,跬步艱辛,萬無時月之內,復起爲人之望,六臘大政,必也接人客而廣聞見,考政案而察履歷,淸濁激揚,姑無論,聚會精神,積費商量,然後點檢排擬,可無欠闕,以此筋力,以此貌樣,少有失攝,則死亡必至,束帶赴政,何可議到?此臣病不可强起者也,以情則雖微官末僚,當期必伸,以病則雖閑司漫職,無望自力,冢宰是何等重任劇務,而委之於必難冒至難强之身,一任其瘝曠者,決是行不得做不成者也,此不但臣之言也,卽同朝之所共知也,懇迫之極,槪陳如此。伏乞天地父母,特垂終始之澤,亟許鐫改,俾微諒獲遂,仍許長暇,得以安意調治,以尋生路焉。臣無任云云。答曰,省疏具悉。卿其勿辭行公。
辛未六月十二日辰時,上御景賢堂。召對入侍時,參贊官宋知濂,侍讀官洪遇燮,持周易第六卷,檢討官李鼎東,持周易第六卷,假注書朴來謙,記注官李仁迪,記事官李龍秀,以次進伏訖。上開卷命讀,遇燮讀自周易傳義大全卷之十,止茂對時育萬物。上曰,下番讀之,鼎秉讀自初九旡妄往吉,止卷之十。上曰,復者反於道也,復則旡妄,故地雷復之下,所以受之以天雷旡妄,而旡妄之動以天,是皆天之造化也,有非人力之可容,而九四有曰可貞旡咎,何以則貞固守之,至於旡咎之域耶?遇燮曰,臣素蔑學識,至於羲經,尤爲茫昧,且今日新入館直,未及披閱矣,下詢之下,無以仰對,不勝惶悚矣。上掩卷,命玉堂先退。遇燮等退出。知濂曰,禮曹·刑曹·漢城府屬司甚多,而首堂俱有故,殿最不得開座云,故敢此仰達矣。上命書傳敎曰,貶坐在近,各司堂上有實故及在外人,令政院捧現告捧傳旨,稟旨變通許遞,政官牌招開政差出,待下批牌招開坐。知濂承書訖。上命退,承史以次退出。
辛未六月十二日辰時,上御資政殿。在院承旨持公事入侍時,行都承旨李存秀,行左承旨李堯憲,左副承旨金相休,右副承旨宋知濂,同副承旨李惟命,假注書洪周命·朴來謙,記注官李仁迪,記事官李龍秀,以次進伏訖。上曰,公事進之。存秀曰,吏房無公事矣。堯憲奉進公事。存秀曰,臣是禮房代房,而禮房亦無公事矣。相休曰,兵房亦無公事矣。惟命曰,刑房亦無公事矣。知濂曰,工房亦無公事矣。上曰,領府事更加敦諭,則當入來耶?存秀曰,領府事情地危蹙,姑難入來云,而若屢勤敦勉,則畢竟似當入來矣。上命書都承旨書啓批答,又命書備局草記批答訖。敎曰,備局草記中各貢市人所懷聽施與否,自上有難一一區別,只以允字書下,申飭廟堂,另加惕念,俾有實效之地,可也。仍命退,承史以次退出。
辛未六月十二日午時,上御鳳凰亭。右副承旨入侍時,右副承旨宋知濂,假注書朴來謙,記注官金初燮,記事官李龍秀,以次進伏訖。上曰,延祐宮·宣禧宮·藏譜閣,或有無時酌獻禮之例乎?雖非親行,亦或有攝行之例乎?注書出去知入也。賤臣承命出,未及還入。上命退,承史以次退出。
辛未六月十二日未時,上御景賢堂。闕內入直文蔭官考覆講入侍時,行都承旨李存秀,行左承旨李堯憲,左副承旨金相休,右副承旨宋知濂,假注書洪周命·朴來謙,記注官金初燮,記事官李龍秀,以次進伏訖。上曰,弘·藝文提學尙不入來云,直提學姑爲先行,可也。引儀唱應講人員入就位。上曰,試官下去,同爲行禮,可也。存秀·相休·知濂下殿,與副校理洪遇燮,修撰李鼎秉,兵曹佐郞權拚,尙衣院直長金義友,尙瑞院直長金昊淳,司饔院奉事李憲承,成均館學錄李祖馨,承文院正字權燮,偕行四拜禮訖,存秀等升殿。上曰,臚唱專不成樣,引儀是新入者乎?存秀曰,然矣。上曰,開講,可也。遇燮等以次升殿,各講孟子一章奏文義,抽牲後退出,通禮跪啓禮畢。上命退,承史以次退出。
辛未六月十二日申時,上御德游堂。右副承旨宋知濂,假注書朴來謙,記注官金初燮,記事官李龍秀,以次進伏訖。上命讀公事。知濂讀奏訖。上命退,承史以次退出。
辛未六月十二日酉時,上御德游堂。別講入侍時參贊官金相休,侍讀官洪遇燮,持周易第六卷,檢討官李鼎秉,持周易第六卷,假注書朴來謙,記注官金初燮,記事官李龍秀,以次進伏訖。上開卷命讀,遇燮讀自周易傳義大全卷之十一,止在上者止之象。上曰,下番讀之。鼎秉讀自在中陷之象,止卷之十一。上曰,六五之吉,離王公也者,何謂也?遇燮曰,明察事理,畏懼憂虞,故能吉也。上命玉堂先退。遇燮等退出。又命退,承史以次退出。
辛未六月十二日戌時,上御興政堂。入直玉堂·閣臣應制入侍時,左副承旨金相休,右副承旨宋知濂,假注書朴來謙,記注官李仁迪,記事官李龍秀,以次進伏訖。上曰,玉堂入來,坐於南廡,使之製呈也,副校理洪遇燮,修撰李鼎秉趨入。上曰,禁直中淸宦,館閣爲最,故只令館閣之臣應製矣。仍命上番翰林姑爲下番,下番翰林下去應試。龍秀趨出。上命相休書題曰,律賦五色雲中駕六龍,命韻萬國衣冠拜冕旒。限三更,仁迪奉出頒示。上曰,承史亦下去,收券以來,可也。相休等趨出收券後,相休等趨入進伏。遇燮等退出。上命承旨讀券。相休等讀奏,上曰,諸作,何如?相休曰,倉卒製呈,故雖多病處,而一天則稍優矣。上曰,筆則,何如?相休曰,上番玉堂,素號善書者,而閣臣亦善書矣。上親覽諸券訖,敎曰,上番玉堂筆,如柳公權體,閣臣筆,頗類其父宰臣筆矣。又敎曰,諸券皆少題意,是可欠也。仍命相休各書等第訖。命書傳敎曰,入直玉堂·閣臣應製律賦三下奎章閣待敎李龍秀內下內弓房三名日別造筒介一部賜給。相休承書訖。奏曰,俄有遣重臣金履度,傳諭于領府事之命矣,重臣時無職名云,何以爲之乎?上曰,令該曹口傳付軍職,可也。仍命退,承史以次退出。
上在慶熙宮。停常參·經筵。
上詣右文閣,入齋室後,內閣·政院·玉堂·藥房口傳問安。答曰,知道。
李惟命啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
李存秀啓曰,假注書洪周命身病猝重,勢難察任,今姑改差,何如?傳曰,允。
傳于李存秀曰,在院承旨持公事入侍。
傳于李惟命曰,別講爲之。
傳于宋知濂曰,右副承旨入侍。
傳于李羲甲曰,右副承旨率久任郞廳入侍。
以吏曹參議宋冕載再牌不進罷職傳旨,傳于李存秀曰,只推。
李存秀啓曰,行吏曹判書南公轍,疏批已下,參議宋冕載,旣有只推之命,竝更牌招,何如?傳曰,允。
傳于宋知濂曰,右副承旨入侍。
李存秀啓曰,行吏曹判書南公轍,參議宋冕載牌不進推考傳旨及罷職傳旨,今方捧入,而開政命下,已至經宿,如是違牌,事甚未安,參判未差,判書更爲牌招,何如?傳曰,參議只推,與判書更爲牌招。
李存秀啓曰,行吏曹判書南公轍,參議宋冕載再牌不進推考傳旨及罷職傳旨,今方捧入,而開政命下,已至經宿,連事違召,無意承膺,事甚未安,判書所當更請牌招,而係是一日三牌,何以爲之?敢稟。傳曰,參議只推,與判書一體更爲牌招。
李存秀啓曰,行吏曹判書南公轍三牌不進推考傳旨及參議宋冕載三牌不進依定式禁推傳旨,今方捧入,而開政命下,已至經宿,連爲違召,無意承膺,事體所在,誠極未安,判書所當更請牌招,而係是一日四牌,何以爲之?敢稟。傳曰,判書·參議更爲牌招。
以吏曹參議宋冕載三牌不進禁推傳旨,傳于李存秀曰,分揀。
李惟命啓曰,行大司憲李直輔,執義李東冕,掌令柳遠鳴·朱重翁在外,持平閔德基牌不進,金圖遠未署經,監察茶時之意,敢啓。傳曰,知道。
以大司諫李貞運,獻納李東煥,正言鄭日泰,持平閔德基牌不進罷職傳旨,傳于李惟命曰,只推。
李存秀啓曰,卽者吏曹郞廳來言,金溝縣令李亨會,兩司俱未署經云。除在外·未署經外,未肅拜人員,竝卽牌招,以爲署經之地,何如?傳曰,允。
傳于李堯憲曰,別講爲之。
洪命周改差,代以尹庠圭爲假注書。
尹庠圭有頉,代以尹豐烈爲假注書。
傳于李堯憲曰,入直兵曹摠府堂上應製居首副摠管韓致應,內下三盥盤一部賜給。
以慶尙監司金會淵狀啓渰死禁御上番軍畢拯事,傳于李惟命曰,依向日例爲之。
李存秀,以吏曹言啓曰,宗廟望祭大祝前修撰尹日逵,前正郞尹應大塡差,而時無職名,令該曹口傳付軍職,何如?傳曰,允。
兵曹口傳政事,副司果單尹日逵·尹應大。
李惟命,以兵曹言啓曰,卽接宗廟署入直部將李永配牒報,則宗廟大門東邊舊築墻垣前日頹圮連接處半間許,又爲頹圮云。臣宗來馳詣看審後,爲先令繕工監,以杻把于堅實圍排,依例樹柵,而旣是連接處,不必別定衛軍,以日前所立衛軍,限改築間一體守直,令該曹卽速修築,亦令巡邏營門申飭校卒,各別巡察之意,分付,何如?傳曰,允。
李惟命,以訓鍊都監言啓曰,本局千摠李邦城,領軍團束,何等重大,而常時不能檢飭,一小卒僞造手本,而亦不覺察,及其現發之後,不卽捉留,任其逃躱者,尤極駭然,姑先汰去,俾爲懲礪之意,敢啓。傳曰,知道。
行大護軍金履翼書啓,臣於本月十三日午時量,敬奉聖諭,馳到果川上北面黑石里,傳諭于領中樞府事李時秀所住處,則以爲,臣兩日之間,再辱恩諭,而一味泯伏,若不知義分之爲重者,蓋其情窮勢迫,有萬不獲已者存焉耳,卽又重臣臨宣聖旨,恩禮益隆,開曉益摰,反覆丁寧,如詔迷子,至於先朝受遇之敎,讀之未竟,淚先言逬,畸窮賤臣,偏蒙殊數,至此之極,生隕死結,未是圖酬,到此地頭,惶懍交中,感激居先,固已抑情抗顔,冒沒趨造,不敢以賤末去就,更煩聰聽而驚憤奔逬之餘,賤疾越添,痰眩宿症之外,毒癤又生,晝宵苦痛,轉側須人,雖欲擔舁作行,其勢末由,稍加數日將息,待心神稍定,病形乍減,謹當扶曳入城,仰承德意云矣,臣則仍爲復路,緣由竝以馳啓云云。踏啓字。
辛未六月十三日卯時,上御隆武堂。在院承旨持公事入侍時,行都承旨李存秀,行左承旨李堯憲,行右承旨李羲甲,左副承旨金相休,右副承旨宋知濂,同副承旨李惟命,假注書洪周命·朴來謙,記注官金初燮,記事官李龍秀,以次進伏訖。上曰,公事爲幾許?存秀曰,戶房有一張,而其餘則無之矣。上曰,公事上之。堯憲奉進。羲甲曰,明日景慕宮香祝,旣有親傳之命,而宗廟香祝及永禧殿·毓祥宮香,當爲先傳矣,何以爲之乎?上曰,明日出宮前,禮房承旨先爲進前,可也。知濂曰,昨有遣重臣金履度,傳諭于領府事之命矣,重臣身病甚重,僅僅擔舁,來到闕下,而實無以入來下直云,故敢此仰達矣。上曰,然則以金履翼改書出,可也。仍命退,承史以次退出,
辛未六月十三日卯時,上詣右文閣,景慕宮親傳香齋宿入侍時,行都承旨李存秀,行左承旨金相休,右副承旨宋知濂,同副承旨李惟命,假注書洪周命·朴來謙,記注官李仁迪,記事官李龍秀,以次侍立。時至,通禮跪啓請外辦。上具翼善冠·袞龍袍,乘輿出會慶門,由金商門·寧善門·正兌門·泰寧門,入右文閣齋室。諸臣以次詣閤。
辛未六月十三日辰時,上御爲善堂。別講入侍時,參贊官李堯憲,侍讀官洪遇燮,持周易第七卷,檢討官李鼎秉,持周易第七卷,假注書朴來謙,記注官李仁迪,記事官李龍秀,以次進伏訖。上開卷命讀。遇燮讀自周易傳義大全卷之十二,止未光大也。上曰,下番讀之。鼎秉讀自九五咸其拇,止卷之十二。上曰,天地感而萬物化生者,何謂也?遇燮曰,聖人之感人心而能致和平,比如天地之感而能生萬物也。上掩卷,命玉堂先退。遇燮等退出。又命退,承史以次退出。
辛未六月十三日午時,上御爲善堂。右副承旨入侍時,右副承旨宋知濂,假注書朴來謙,記注官金初燮,記事官李龍秀,以次進伏訖。上命讀公事。知濂讀奏訖。上曰,俄者口傳下敎,久任郞廳使之來待矣,如已入來,使之待令於資政門外,可也。賤臣承命出傳後還入。上乘步輦,由通善門·明義門·含章門·肅成門·咸和門,入資政殿。命退,承史以次退出。
辛未六月十三日午時,上御資政殿。右副承旨率久任郞廳入侍時,右副承旨宋知濂,假注書朴來謙,記注官金初燮,記事官李龍秀,以次進伏。長興庫主簿金履疇,司僕寺僉正李象鼎,軍器寺主簿金致和,兼養賢庫主簿朴鳴和,繕工監監役李在紹,以次進伏中階訖。上曰,久任郞廳進前,奏職姓名及職掌遺在所懷,可也。履疇進奏職姓名及職掌米麪色,遺在米二千七百六十五石七斗,太一百四石十三斗,田米二十九石九斗,所懷無矣。仍退出。象鼎進奏職姓名及職掌馬籍色,遺在丁銀二十四兩,錢文一萬三千兩,木一同,布二同,所懷無矣。仍退出。致和進奏職姓名及職掌鑄成色,遺在鳥銃二千柄,鉛丸十二萬七千三百八十介,鎗七百七十介,偃月刀十五柄,三技鎗十五柄,鎌子十五柄,斧子十五柄,錚二百介,二年木十介,槍柄木二十介,所懷無矣。上曰,此武臣也,竝奏履歷,可也。致和曰,小臣辛酉登增廣武科,戊辰除部將,丁卯除本職矣。仍退出。鳴和進奏職姓名及職掌養士,遺在米四百七十五石零,所懷無矣。仍退出。在紹進奏職姓名及職掌鐵物色,遺在正鐵三千三百二十斤,所懷無矣。仍退出。上曰,日熱如此,故俄命詣閤,諸臣姑爲權退矣,果卽退去乎?知濂曰,皆已退去,而有難沒數退去,兵房承旨則姑爲留待於閤門近處藝文館矣。上命退,承史以次退出。
辛未六月十三日未時,上御資政殿。右副承旨入侍時,右副承旨宋知濂,假注書朴來謙,記注官金初燮,記事官李龍秀,以次進伏訖。上曰,入直兵曹及摠府堂上應製次來待事,分付,可也。賤臣承命出傳後還入。上曰,兵曹摠府堂上,誰也?知濂曰,副摠管李壽咸·韓致應,兵曹參議鄭景祚也。上曰,李壽咸年,今幾何?知濂曰,八十三歲矣,衰老已極,而方帶詞訟劇任,見甚悶然矣。上曰鄭景祚年,幾何?知濂曰,七十三歲,而筋力不衰,宿衛劇任,近一年能奉職矣。上命閣臣書題曰,賦予懷明德不大聲以色。限申時,龍秀承書訖。上曰,下番仍持此御題,出去頒示後,仍以適値齋宿,侍衛之臣,久詣閤外,想如有所縻,故使之應製之意曉諭,而收券後,直提學考試以入之意,亦爲分付,可也。龍秀承命奉出。上曰,廳製諸人,皆能文者乎?知濂曰,韓致應在先朝,爲抄啓文臣,素稱能文者也。上曰,鄭景祚,何如?知濂曰,鄭景祚年紀衰邁,未可必其能文,而李壽咸雖老,亦實才也。上命退,承史以次退出。
上在慶熙宮。停常參·經筵。
自辰時至酉時,灑雨下雨,測雨器水深二寸五分,夜自三更至十五日開東,灑雨下雨,測雨器水深三分。
內閣·政院·玉堂·藥房口傳問安。答曰,知道。
親傳香還內後,內閣·政院·玉堂·藥房口傳問安。答曰,知道。
李惟命啓曰,行大司憲李直輔,執義李東冕,掌令柳遠鳴·朱重翁在外,持平閔德基呈辭,金圖遠未署經,監察茶時之意,敢啓。傳曰,知道。
李惟命啓曰,禁衛營將官來言,今日本營軍兵,日次私習云矣,敢啓。傳曰,知道。
李惟命啓曰,御營廳將官來言,今日本廳軍兵,日次私習云矣,敢啓。傳曰,知道。
李存秀啓曰,今春夏等褒貶,當爲磨勘以入,而時無注書,不得磨勘之意,敢啓。傳曰,知道。
傳于李存秀曰,傳香承旨馳詣宗廟·景慕宮,奉審摘奸以來。
李存秀啓曰,行吏曹判書南公轍四牌不進推考傳旨及參議宋冕載四牌不進依定式禁推傳旨,今方捧入,而開政命下,已至經宿,一向違召,終不承膺,事體所在,萬萬未安,判書所當更請牌招,而係是一日五牌,何以爲之?敢稟。傳曰,參議分揀,與判書更爲一體牌招。
李存秀啓曰,行右承旨李羲甲禁推事,命下矣。依定式遞差傳旨及禁推傳旨,捧入之意,敢啓。傳曰,知道。
傳于李惟命曰,別講爲之。
傳于宋知濂曰,右副承旨入侍。
傳于宋知濂曰,今日玉堂會筵,設于春宮會講之景賢堂,侍衛入直,儀仗用旄扇。
傳于宋知濂曰,玉堂會筵,資政殿爲之。
李存秀啓曰,今日殿座,承旨當爲備員,而左副承旨金相休頒資出去,卽爲牌招,右承旨未差,何以爲之?敢稟。傳曰,與左承旨竝許遞,與未差之代,前望單子入之,待下批牌招察任,在外人下諭,承旨前望單子入之,金履載·李好敏·李勉昇落點。
李存秀,以弘文館言啓曰,會筵事,命下矣。應敎洪大浩未肅拜,卽爲牌招,以爲同參會筵之地,何如?傳曰,允。
以右副承旨金履載牌不進罷職傳旨,傳于李存秀曰,只推。
以應敎洪大浩牌不進罷職傳旨,傳于李存秀曰,只推。
李存秀啓曰,行吏曹判書南公轍,參議宋冕載牌不進推考傳旨及罷職傳旨,今方捧入,而開政命下,已至多日,連事違召,尙不承膺,事體所在,誠甚未安,判書更爲牌招,何如?傳曰,參議只推,與判書更爲牌招。
傳于李惟命曰,同副承旨入侍。
傳于李存秀曰,召對爲之。
尹豐烈在外,代以南秉寬爲假注書。
傳于李惟命曰,坐直承旨入侍。
傳于李存秀曰,明日璿源殿望焚香,當於德游堂,自內親傳香,該房知悉,只入陽繖扇,禮房承旨來待。
南秉寬有頉,代以金逸淵爲假注書。
傳于李存秀曰,飭已施矣,前兵曹判書李勉兢,蕩滌敍用。
以水原留守朴崙壽狀啓雨澤農形事,傳于李存秀曰,農形事狀,隨續登聞事,分付。
以濟州防禦使李顯宅狀啓,旌義縣居民趙繼必等九名漂海事,傳于李好敏曰,如卽還泊,須卽登聞事,分付。
李惟命,以兵曹言啓曰,今日殿座時,別雲劍林漢浩時無職名,口傳付軍職,何如?傳曰,允。
兵曹口傳政事,護軍單林漢浩。
李存秀,以弘文館言啓曰,本館上本副校理臣洪遇燮,以訓鍊都監從事官,今日捧上時,晝仕出去之意,敢啓。傳曰,知道。
李惟命,以備邊司言啓曰,卽見京畿監司權常愼狀啓,則以爲,本道荐饑之餘,麥又告歉,民情遑汲,高陽等十邑北漢平倉城餉米明春應受條合八千四百六十石,限折半趁今許分事,請令廟堂稟旨分付矣。雖在麥農登熟之時,此時民食之艱乏,無異窮春,況荐歉之餘,麥又失稔乎?今此道啓登聞,可知其遑汲,民亦一也,已施於維揚者,何靳於他邑他民乎?依所請施行,而折半以錢條中,依揚州例出給之意,分付該廳該道,何如?傳曰,允。
李惟命,以兵曹言啓曰,卽接東所衛將趙榮豐牒報,則興元門北邊宮墻一間許頹圮云。爲先令紫門監,以杻把子堅實圍排,依例樹柵,急速修築,而把守軍兵,北二營入直御營軍八名除出,限改築間嚴加守直之意,分付,何如?傳曰,允。
李惟命,以御營廳言啓曰,因兵曹草記,興元門北邊宮墻一間許頹圮處,北二營入直軍八名除出,將官一人率領,限修築間嚴加守直之意,敢啓。傳曰,知道。
李惟命,以御營廳言啓曰,北二營入直軍四十三名內,十五名則前已除出,把守於武德門東邊宮墻頹圮處,八名則今又除出,把守於興元門北邊宮墻頹圮處矣。餘數不多,宮墻外巡邏,難以分排,出番鄕軍十名,依例添入警巡之意,敢啓。傳曰,知道。
李惟命,以義禁府言啓曰,卿宰禁推該府草記,待下批捧供,載在大典通編矣。時囚罪人李羲甲,係是宰臣,敢啓。傳曰,知道。
禁府啓目,行承政院前右承旨李羲甲,當爲,今聞永禧殿官員,尙不待令,未爲傳香,宗廟香祝,因此而亦爲未傳,況自乘輿,已至殿庭,而必先於親傳香,前者而未及爲之,自上雖欲因事勢而更命親傳,事體旣是初未命下之事,況今日專爲閟宮香祝而來,宗廟南殿,例是親傳之事,且値事勢之不得已,更命親傳,有何不然,而因一郞官之不卽待令,親行傳香之禮,事未前有,紀綱所關,不飭之禮房承旨,始先施以禁推罪,笞四十收贖,附過還職,私罪奉敎,依允爲旀,功減一等爲良如敎。
辛未六月十四日辰時,上詣崇政殿。親傳香入侍時,行都承旨李存秀,行左承旨李堯憲,左副承旨金相休,右副承旨宋知濂,同副承旨李惟命,假注書洪周命·朴來謙,記注官洪宅柱,記事官李龍秀,檢校直閣徐俊輔,以次侍立。時至,通禮跪啓請外辦。上具翼善冠·袞龍袍,乘輿出泰寧門,由正兌門·寧善門·金商門,入崇政門。行右承旨李羲甲,自傳香所趨進奏曰,今日景慕宮香祝親傳時,宗廟·永禧殿·毓祥宮,當先爲傳香,而永禧殿官員,尙不待令,未卽擧行者,事未前有,萬萬惶悚,永禧殿官員,所當重勘,而本院請推之外,無他可施之罰,何以爲之?上曰,令該府拿問,爲先施以投畀之典,可也。出擧條仍命書傳敎曰,今聞永禧殿官員,尙不待令,未爲傳香,宗廟香祝,因此而亦爲未傳,況自上乘輿已到殿庭,而必先於親傳香前者,而未及爲之,自上雖欲因事勢而更命親傳,事體旣是初未命下之事,況今日專爲閟宮香祝而來,宗廟南殿,例是親傳之事,且値事勢之不得已,更命親傳,有何不然,而因一郞官之不卽待令,親行傳香之禮,事未前有,紀綱所關,不飭之禮房承旨,姑先施以禁推之典,宗廟·永禧殿,代傳香祝,待還宮後爲之,此是別爲有措辭下敎於昨日傳敎者也,該房知悉。存秀承書訖。羲甲退出。上曰,永禧殿官員誰也?知濂曰,參奉李普澈也,存秀曰,宗廟·永禧殿·毓祥宮,尙未傳香,而因一郞官之未及待令,先傳閟宮香祝,恐有礙於事面,臣等之意則暫御小次,俟廟殿宮傳香後親傳,恐好矣。上曰,今番係是別傳香,似無如何之嫌矣。相休曰,縷縷仰陳,極爲惶悚,而廟宮傳香,旣在同日,則雖有些少事端,固當先重而後輕,且昨日旣有先傳太廟香祝之命,則自下之未及擧行,雖萬萬悚然,緣此而至有先傳閟宮香祝之擧,則豈不有違於成命乎?上曰,今此親傳,專爲閟宮春祝,則因事勢而先傳,有何嫌礙乎?仍進至崇政殿月臺。通禮跪啓請降輿。上降輿御褥位。存秀跪進香祝。上親受奉傳于獻官右議政金思穆·思穆跪受奉出。通禮跪啓禮畢。上乘輿出崇政門,由會慶門還內。諸臣以次退出。
辛未六月十四日辰時,上御隆武堂。別講入侍時,參贊官李惟命,檢討官任天常,持周易第八卷,假注書朴來謙,記注官洪宅柱,記事官李龍秀,以次進伏訖。上開卷命讀。天常讀自周易傳義大全卷之十四,止卷之十五。上曰,二女同居,其志不同行,何謂也?天常曰,暌之爲卦,火上澤下,而火爲中女,澤爲小女,且火性炎上,水性潤下,故曰二女同行,其志不同行也。上曰,損益盈虛,與時偕行,何謂也?天常曰,周易一部大義,不出一箇時字,比如中庸之時中,無論損益盈虛,當其事而善其事,故曰與時偕行也。上曰,時字之義,何謂也?天常曰,先儒有言學求一箇是字而已,是字卽時字之義也。上曰,施德及下,居德則忌,何謂也。天常曰,人君施賞布澤之際,不可慳吝,故斯有居德則忌之戒也。上掩卷,命玉堂先退。天常退出。又命退,承史以次退出。
辛未六月十四日辰時,上御景賢堂。右副承旨入侍時,右副承旨宋知濂,假注書朴來謙,記注官洪宅柱,記事官李龍秀,以次進伏訖。上命讀公事。知濂讀奏訖。上命退,承史以次退出,
辛未六月十四日未時,上御資政殿。玉堂會筵入侍時,行都承旨李存秀,右承旨宋知濂,以次進伏。參贊官李惟命,持詩傳第一卷,侍講官鄭元容,持詩傳第一卷,侍讀官洪命周,持詩傳第一卷,侍讀官李錫祜,持詩傳第一卷,侍讀官洪遇燮,持詩傳第一卷,檢討官趙琮鎭,持詩傳第一卷,檢討官李鼎秉,持詩傳第一卷,檢討官李泳夏,持詩傳第一卷,檢討官任天常,持詩傳第一卷,行四拜禮訖,以次進伏。假注書洪周命持詩傳第一卷,假注書朴來謙,持詩傳第一卷,記注官劉㵙,持詩傳第一卷,記事官李龍秀,持詩傳第一卷,隨後進伏訖。上開卷敎曰,會筵與法講有異,自上不必讀之矣。存秀曰,聖敎誠然矣。少頃,左承旨李好敏入來,行肅拜禮後進伏。上曰,侍講官以下以次讀奏,可也。元容讀自關關雎鳩,止未有不由此者也。命周讀自葛之覃兮,止然不考矣。錫祜讀自南有樛木葛藟纍之,止螽斯三章章四句。遇燮讀自桃之夭夭灼灼其華,止芣苣三章章四句。琮鎭讀自南有喬木不可休息,止漢廣三章章八句。鼎秉讀自遵彼汝墳伐其條枚,止關雎之應得之。泳夏讀自周南之國,止已見周南篇。天常讀自維鵲有巢·維鳩居之,止采蘩三章章四句。上曰,此與經筵雖異,而比之召對則稍重,參贊官以下,不必讀之矣。存秀曰,聖敎誠然矣。上曰,侍講官以下,以次陳文義,可也。元容曰,二南,周化之所始也,關雎,二南之所始也,故詩之三百,以關雎爲首,而此章,反復形容后妃之德,雖不及文王之德,然文王有文王之盛德,而又得聖女姒民,以爲之配,故文王之化,自家而國,自近而遠,福祿來降,化行俗美,本支百世,卜年八百之慶,皆基於此矣,由此觀之,治平之化,先由於修齊,而文王克盡修齊之德,故治平之效自至矣。伏願殿下,法文王之盛德,以修齊爲治平之本焉。命周曰,兎罝詩,專言賢才衆多之美也,周之盛時,賢才登用,野無遺賢,而干城腹心之士,尙在於兎罝之野,則賢才之衆多,尤可見矣。顧今聖明在上,群彦濟濟,無愧周之盛時,而如兎罝之野人,尙多有遺。伏願誠心求賢,俾無遺才之歎焉。錫祜曰,二南之詩,俱是文王后妃正始之詩也,夫人倫之始,造端乎夫婦,而修身然後家齊,家齊然後國治,國治然後天下平,是以修齊爲治平之本,而誠正又爲治平之本,今我殿下如欲治平,則不可不先務修齊,如欲修齊,則不可不先務誠正矣,今此講筵所講者,卽二南之詩也。伏願克軫誠正之工,以爲修齊治平之本焉。遇燮曰,后妃盛德,非不至矣,而亦由於文王盛德,有以致之也,夫上有仁厚之德,則下無不感,上有造端之德,則福祿來臻,是以文王后妃,子孫衆多,詩序亦謂麟趾爲關雎之應,造端之效,有如是矣。伏願殿下,深加體念,俾國家螽斯之慶,綿遠無窮焉。琮鎭曰,二南是造端興王之詩也,其中采蘩詩,尤有可觀,蓋其諸侯夫人,能盡誠敬,以奉祭祀,而此亦文王奉先思孝之化,有以致之也,夫祀典至重,爲國大政,是以殷王之世,不曰年不曰歲,而必曰祀,以寓重祀典之義,至於周家,祀典大備,今我殿下,奉先思孝之誠,無愧殷周,觀於近日親傳香,有以仰揣聖意之所在,而實不勝欽仰者也。伏願常存此心,終始如一焉。鼎秉曰,汝墳詩,是文王時征役者之婦人所作也,征役之苦,人所不堪,而乃曰父母孔邇,有若忘其勞苦者然,於此可見文王懷保之德矣,近聞鄕軍輩,遠來勞苦,渰死亦多,惟我殿下,爲民父母,可不思所以懷保之乎?伏願特推哀矜之心,務盡撫恤之方,俾征後之民,忘其勞苦,如周民之爲焉。泳夏曰,詩三百,是歌詠性情者,而二南最好,夫二南,聖人之詩也,其詩皆樂而不淫,哀而不傷,故三分有二之業,於此焉基焉,俗尙世道,槪可見矣,蓋詩出性情,欲觀其俗則必觀其詩,堯之擊壤歌,舜之南薰歌,是亦詩之本也,降及後世,風俗頹敗,有變風變雅之別,而里巷歌謠,古今未嘗異,則是亦詩也。今我殿下,亦能省察乎里巷陳觀其歌謠,則一部詩經,今亦可作,伏願體念焉。天常曰,天地之理,本自正大,而人受天地之中以生,故性情本善,而私慾交蔽,不能保其性情之正,後世歌謠,終不如二南之正,蓋二南之世,上有文王后妃,而下曁鄕黨匹庶,莫不各得其正,宮闈正而朝廷正,朝延正而四方正,正字之效,有如是矣,然而正字之難保,有如盤水之難奉,所以自古聖人,必欲保一正字者此也。伏願殿下,深留聖意焉。上曰,詩三百,蔽一言曰思旡邪,此所以感發人之善,而懲創人之惡者也,何以則可以盡感發懲創之道耶?元容曰,詩者,詠歌也,詠歌者,聲音之所發也,聲音者,心性之所由出也,故心性先得其正,然後發之聲音,而爲詠歌者皆正矣,雖以詩之風雅正變觀之,周治之汚隆可見,而論詩之本,則惟在於先五其心矣。上掩卷,命參贊官,玉堂先退。惟命等,下殿行四拜禮後退出。通禮跪啓禮畢。上曰,殿座罷後,問安勿爲之。出榻敎仍乘步輦,命承史隨後,仍由咸和門·肅成門·通玄門·肅敬門·秉禮門·靑璧門·嘉會門·星鳥門·寶章門,入崇陽門還內。諸臣以次退出。
辛未六月十四日申時,上御德游堂。同副承旨入侍時,同副承旨李惟命,假注書朴來謙,記注官劉㵙,記事官李龍秀,以次進伏訖。上命讀公事。惟命讀奏。上曰,召對爲之事,俄已命下矣。承旨仍爲擧行,可也。仍行召對。
辛未六月十四日申時,上御德游堂。召對入侍時,參贊官李惟命,假注書朴來謙,記事官朴齊聞,記事官李龍秀,先已進伏。侍讀官洪遇燮,持周易第九卷,檢討官任天常,持周易第九卷,追後進伏訖。上開卷命讀。遇燮讀自周易傳義大全卷之十六,止萃亨王假有廟。上曰,下番讀之。天常讀自利見大人亨利貞,止已日革之行有嘉也。上曰,參贊官讀之。惟命讀自九三征凶貞厲,止卷之十七。上曰,困于葛藟于臲卼,何謂也?遇燮曰,處困之極,爲困所纏縳,故比之於葛藟于臲卼也。上曰,臲卼何謂也?遇燮曰,險且不安之義也。上曰,井谷,何義也?遇燮曰,井不能出,而乃反就下,如澗谷之水,故曰井谷也。上曰,冥升,何義也?遇燮曰,冥,昏冥也,知進而不知退,故曰冥升也。上曰,已日乃孚,何義也?遇燮曰,孚,信也,猝變其故,則人不遽信,必已日然後,人乃信從之謂也。上曰,比如人之做工之際,五六日篤工,則當者雖不知其長進,而他人則知之耶?遇燮曰,工夫遲速,在於自己之才分,而此則只指他人之孚信與否也。上掩卷。遇燮曰,召對冊子,今幾垂畢,繼講冊子,何以爲之乎?上曰,連以此冊進講,可也。仍命玉堂先退。遇燮等退出。又命退,承史以次退出。
辛未六月十四日酉時,上御隆武堂。坐直承旨入侍時,行左承旨李好敏,假注書朴來謙,記事官李齊聞·李龍秀,以次進伏訖。上曰,今日晝仕出去玉堂,誰也?好敏曰,副校理洪遇燮也。上曰,緣何事也?好敏曰,遇燮時帶都監從事官,以本營事出去矣。上命退,承史以次退出。
上在慶熙宮。停常參·經筵。
藥房提調金履翼,副提調李存秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李惟命啓曰,行大司憲李直輔,執義李東冕,掌令柳遠鳴·朱重翁在外,持平閔德基呈辭,金圖遠未署經,監察茶時之意,敢啓。傳曰,知道。
李惟命啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
李惟命啓曰,禁衛營將官來言,今日本營軍兵,日次私習云矣,敢啓。傳曰,知道。
李惟命啓曰,御營廳將官來言,今日本廳軍兵,日次私習云矣,敢啓。傳曰,知道。
李存秀啓曰,右副承旨金履載,今日不爲仕進,卽爲牌招,何如?傳曰,允。
傳于李好敏曰,別講爲之,在院承旨同爲入侍。
李好敏居曰,臣好敏今日以觀象祿取才事進去,下直之意,敢啓。傳曰,知道。
傳于李存秀曰,吏兵房承旨持褒貶啓本入侍。
傳于李惟命曰,差使員守令入侍。
以右副承旨金履載牌不進罷職傳旨,傳于李存秀曰,只推。
傳于李惟命曰,今日資政殿,當親臨,注書·史官·兼史·校書官員,成均分館參下人中,內入直人竝應講,該房知悉。
李存秀,以吏曹言啓曰,卽接掌樂院牒報,則以爲,今日殿座時,協律郞·本院正,當爲進參,而正宋翼淵身病猝重,不得進參,卽速變通,以爲擧行之地云。掌樂院正宋翼淵改差,其代口傳備擬以入之意,敢啓。傳曰,知道。
吏曹口傳政事,以李志淵爲掌樂正。
以吏曹參議宋冕載牌不進罷職傳旨,傳于李存秀曰,只推。
李存秀啓曰,吏曹參議宋冕載,旣有只推之命,一體牌招,何如?傳曰,允。
李存秀啓曰,行吏曹判書南公轍,參議宋冕載再牌不進推考傳旨及罷職傳旨,今方捧入,而開政命下,已至多日,一向違召,無意承膺,事體所在,誠極未安,判書所當更請牌招,而係是一日三牌,何以爲之?敢稟。傳曰,參議只推,與判書,更爲一體牌招。
傳于李惟命曰,太學生及方外儒生,明日當親臨應製,處所以崇政殿爲之,試官,依到記製述例爲之。
傳于李惟命曰,明日出宮門路,以興明門爲之。
以金載成爲假注書。
傳于李惟命曰,召對爲之。
傳于李存秀曰,吏判疏批已下,卽爲牌招。
以注書史官內入直參下文臣應講榜目,傳于李惟命曰,兼春秋金初燮周易純通,內下結弓獐皮參領賜給。
李惟命,以奎章閣言啓曰,景慕宮望廟樓今望奉審,無頉之意,敢啓。傳曰,知道。
李存秀,以吏曹言啓曰,今春夏等褒貶,當爲磨鍊,而因本曹堂上有故,限內不得磨勘之意,敢啓。傳曰,知道。
李存秀,以戶曹言啓曰,本曹郞廳及所屬各司官員今辛未春夏等褒貶,依前例磨鍊以入,而軍資監·濟用監·內資寺·長興庫·五部,因都提調·提調·漢城府堂上有故,不得磨勘,至於庚午春夏等褒貶,軍資監·司導寺·內資寺·五部,因都提調·提調·漢城府堂上有故,不得磨勘,去秋冬等本曹郞廳及所屬各司褒貶,因本曹堂上有故,竝不得限內磨勘矣,今則其時官員,已多遷轉,難以考績,依近例蕩滌,何如?傳曰,允。
李存秀,以漢城府言啓曰,本府郞廳及五部官員今辛未年春夏等褒貶,當爲等第,而判尹未差,限內不得磨勘之意,敢啓。傳曰,知道。
李存秀,以宣惠廳都提調意啓曰,本廳郞廳等今辛未春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李惟命,以禮曹言啓曰,本曹今辛未年春夏等褒貶,當爲磨勘,而判書·參議未差,限內不得爲之之意,敢啓。傳曰,知道。
李惟命,以弘文館言啓曰,今春夏等本館褒貶,當爲等第磨勘,而以領館事不備,限內不得爲之之意,敢啓。傳曰,知道。
李惟命,以奎章閣言啓曰,本閣今辛未年春夏等褒貶,當爲磨勘,而直提學洪奭周時在任所,直提學一員,直閣俱未差,不得擧行,外閣褒貶,亦不得爲之之意,敢啓。傳曰,知道。
李存秀,以議政府左右相意啓曰,今辛未年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李存秀,以中樞府言啓曰,本部郞廳及醫員錄事等今辛未年春夏等褒貶,當爲等第,而領樞府事臣李時秀,判中樞府事臣徐龍輔·韓用龜俱在外,限內不得磨勘之意,敢啓。傳曰,知道。
李存秀,以忠勳府言啓曰,本府今辛未年春夏等褒貶,當爲磨勘,而有司堂上不備,限內不得爲之之意,敢啓。傳曰,知道。
李存秀,以敦寧府言啓曰,本府郞廳等矣今春夏等褒貶等第,當爲磨勘,而以領事身病,不得爲之之意,敢啓。傳曰,知道。
李存秀,以耆老所言啓曰,本所堂上多有身病,無參坐之人,今辛未春夏等褒貶,限內不得磨勘之意,敢啓。傳曰,知道。
李惟命,以都摠府言啓曰,今日入直軍兵等內中日習射技放,中日廳修改間姑爲停止,內入番禁衛軍,當爲外中日試射放,而褒貶上前開坼相値,不得設行之意,敢啓。傳曰,知道。
李惟命,以兵曹言啓曰,本曹今辛未年春夏等褒貶等第,磨鍊以入,而曹所屬軍器寺·司僕寺·訓鍊院部將,典設司官員等矣褒貶,因各其司提調及堂上有故,不得一體磨勘之意,敢啓。傳曰,知道。
李惟命,以都摠府言啓曰,本府郞廳及部將等今辛未年春夏等褒貶,當爲磨勘而時無首堂上,限內不得爲之之意,敢啓。傳曰,知道。
李惟命,以訓鍊都監都提調意啓曰,本局從事官禁松參軍及諸將官等今辛未年春夏等褒貶,當爲等第,而都提調臣李時秀在外,限內不得磨勘之意,敢啓。傳曰,知道。
李惟命,以禁衛營都提調意啓曰,本營從事官及諸將官今辛未春夏等褒貶,當爲等第,而臣載瓚有身病,限內不得磨勘之意,敢啓。傳曰,知道。
李惟命,以御營廳言啓曰,本廳從事官及諸將官今辛未年春夏等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
李惟命,以兵曹言啓曰,本曹今辛未年春夏等褒貶啓本中,刀擦四處之意,敢啓。傳曰,知道。
李惟命,以刑曹言啓曰,今春夏等褒貶,當爲磨勘以入,而判書未差,限內不得爲之之意,敢啓。傳曰,知道。
李存秀,以工曹言啓曰,今春夏等褒貶,當爲磨勘,而堂上有故,限內不得爲之之意,敢啓。傳曰,知道。
李惟命,以義禁府言啓曰,明日親臨崇政殿,太學生及方外儒生應製時,本府都事,皆爲赴擧,只有武都事一員,本府入直都事,當直入直都事,公事回公都事,崇政門禁亂都事,麗春門禁亂都事,宜秋門禁亂都事,無以推移,假都事五員,令該曹口傳差出,以爲分排之地,何如?傳曰,允。
李惟命,以義禁府言啓曰,卽接月令醫員李厚源手本,則時囚罪人洪赫,屢日處濕之餘,猝得泄痢之症,登溷頻數,眞元大奪,食飮全却,氣息奄奄,目下症形,十分危重云。罪人病勢如此,則一邊保放,一邊草記,曾有定式矣。洪赫,姑爲保放之意,敢啓。傳曰,知道。
李存秀,以濬川司都提調意啓曰,本司都廳及郞廳今辛未年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
吏曹判書南公轍疏曰,伏以,臣敢將情病俱苦之狀,披瀝肝血,冒上辭免之章,伏枕淹淹之中,攢手顒祝,及承聖批,大失所圖,臣之事勢,可謂極狼狽而至迫阨矣。情旣難安,決不可貪戀寵祿,放倒四維,不但已悉於前疏,聖明必當洞燭無餘,不待臣縷縷更陳,鞶帶之遞,知不終日,而第目下疾病之沈篤,非臣自言,雖以天地父母覆育之恩,無所不至,而至其十分危篤之狀,萬不獲已之懇,猶難望盡燭而詳察,今此哀鳴,而不已者,豈臣所樂爲哉?諸般細瑣之症,醜穢之狀,列錄更煩,非惟臣之不敢,亦近於近日疏辭中例套,而就其最切急者言之,則頑痰痞塞,胸膈煩燥,冷嗽長發,而元氣不能扶接,寢食全廢,而藥路亦難補瀉,津液內渴,榮衛外鑠,精神如墮烟霧,坐臥亦皆須人,假使不至死亡,若非屢朔醫治,安意善攝,則將無以復起爲人,加以署濕所祟,寒熱交作,泄痢兼發,日前交龜之時,衣冠不能自飭,擔舁往來,歸又倍添,㱡㱡若垂盡之人,以此症形,承此職任,次是行不得之事,臣心之悶隘罔措,固無論,揆以國體,恐無如此事之爲最苟艱也。且臣於三四年來,三拜是職,而三經大政矣,設令今世,都無一人可任銓長,如臣之已試蔑效者,決不可偏任至此,況排衆獨擔,有若無此身則無可居此席者然,此豈臣賤分之所敢一日自安者乎?古人之辭職者,有曰謂是任爲苦歟,臣不宜偏受其苦,謂是任爲榮歟?臣何敢獨占斯榮,政爲臣今日道也,此箇事理,聖明亦宜俯諒,玆敢竝陳於疾痛之呼。伏乞聖慈,哀之憐之,亟收新命,俾重任無曠,私分獲安。臣無任云云。答曰,省疏具悉。所陳亦不張皇乎,何不思授任之重乎?勿辭行公。
辛未六月十五日卯時,上御德游堂。親傳香入侍時,行左承旨李好敏,假注書朴來謙,記事官朴齊聞·李龍秀,以次進伏訖。通禮跪啓請就褥位。上降御褥位。好敏跪進香。上親受奉傳于內侍。內侍跪受奉出。通禮跪啓請復位。上復位。仍命退,承史以次退出。
辛未六月十五日辰時,上御景賢堂。別講入侍,在院承旨同爲入侍時,參贊官李惟命,侍讀官呂東植,持周易第十卷,檢討官任天常,持周易第十卷,假注書朴來謙,記事官朴齊聞,記事官李龍秀,行都承旨李存秀,行左承旨李好敏,右承旨宋知濂,假注書洪周命,以次進伏訖。上開卷命讀。東植讀自周易傳義大全卷之十八,止易堅而爲柔。上曰,下番讀之。天常讀自水火不可同處也,止取其義焉。上曰,變腥而爲熟,何義也?東植曰,鼎之爲卦,火在上木在下,有烹飪之象,故曰變腥爲熟也。上曰,上離下巽,所以爲鼎,何謂也?東植曰,臣素昧易義,聖問之下,無以仰對,而下番頗明於經義,下詢則好矣。天常曰,鼎之爲卦,巽下離上,有似乎鼎之有足腹耳鉉,故所以名鼎卦也,大抵易象,多取物形,馬,陽物也,而其足奇,故說卦云乾爲馬,牛,陰類也,而其蹄耦,故說卦云坤爲牛,鼎卦之爲鼎,亦此義也。上掩卷,命玉堂先退。東植等退出。上曰,俄以今日應製泮宮設行之意,下敎矣,其傳敎,置之,更以明日當親臨崇政殿設行之意書出,而俄下御題,亦爲洗草,可也。仍命退,承史以次退出。
辛未六月十五日辰時,上御景賢堂。吏兵房承旨持褒貶啓本入侍時,行都承旨李存秀,右承旨宋知濂,同副承旨李惟命,假注書洪周命·朴來謙,記事官朴齊聞·李龍秀,以次進伏訖。上命拆啓本讀之。存秀·惟命讀奏訖。存秀曰,卽伏見諸道今春夏等褒貶啓本,則京畿監司權常愼,江原監司洪義謨,咸鏡監司趙德淵,守令無一人居下,殊無嚴明殿最之意,竝推考警責,何如?上曰,依爲之,出擧條惟命曰,卽伏見諸道今春夏等褒貶啓本,則京畿水使李石求,開城留守南公轍,全羅右水使徐有鳳,慶尙左水使李馨秀,邊將無一人居中居下,江華留守尹致性,公忠水使李謙會,全羅左水使李春英,慶尙監司金會淵,南兵使金爔,北兵使李身敬,邊將無一人居下,殊無嚴明殿最之意,竝推考警責,何如?上曰,依爲之。出擧條仍敎曰,俄有注書史官及入直文臣應講之命,試官則都承旨,右承旨及入直玉堂爲之,下番翰林,勿爲應講,可也。仍命退,承史以次退出。
辛未六月十五日未時,上御資政殿。注書史官內入直參下文臣應講入侍時,行都承旨李存秀,右承旨宋知濂,同副承旨李惟命,假注書洪周命·朴來謙,記事官朴齊聞·李龍秀,以次進伏訖。引儀唱試官以下入就位。上曰,承旨中試官及史官中應講人員,下去行禮,可也。存秀·知濂趨出,與弘文館校理呂東植,副修撰任天常,偕行四拜禮。周命·來謙·齊聞亦趨出,與事變假注書權燮,兼春秋劉㵙·洪宅柱·李仁迪·金初燮,校書館博士崔錫玄,偕行四拜禮訖。存秀等升殿。上曰,注書先爲應講,以爲輪回擧行之地,可也。燮等遂以次升殿,各講周易一卦,奏文義抽牲後退出。通禮跪啓禮畢。上命退,承史以次退出。
辛未六月十五日申時,上御德游堂。差使員守令入侍時,同副承旨李惟命,假注書朴來謙,記事官朴齊聞·李龍秀,以次進伏。瑞興府使鄭漪,德源府使柳文儉,丹陽郡守金在明,通川郡守洪秉玉,咸昌縣監李永運,康津縣監徐致輔,孟山縣監金魯甲,以次進伏中階訖。上曰,守令以次進前,奏職姓名。,可也。漪進奏職姓名,上曰,本邑年事,何如?漪曰,向因亢旱,兩麥則判歉,而得雨以後,則庶有有秋之望矣。上曰,下去着實爲之也。漪退出。文儉進奏職姓名。上曰,本邑則年事民情,何如?文儉曰,年事則目今所見,可謂免凶,而畢竟結實,未可知矣,民情則新穀尙遠,見方遑急矣。仍退出。在明進奏職姓名。上曰,上來時年事,何如?在明曰,本邑是峽邑,故年事善就矣。上曰,雖甚老矣,下去着實爲之也。在明退出。秉玉進奏職姓名。上曰,年事,何如?秉玉曰,田畓各穀,果茂盛矣。仍退出。永運進奏職姓名。上曰,年事何如,而能無弊端否?永運曰,年事則善就,而自前有還弊軍弊矣。仍退出。致輔進奏職姓名。上曰,下去善爲之也。致輔退出。魯甲進奏職姓名。上曰,此人曾經宣傳官乎?惟命曰,然矣。上曰,下去着實爲之也。魯甲退出。上又命退,承史以次退出。
辛未六月十五日申時,上御德游堂。召對入侍時,參贊官李惟命,持詩傳第七卷,侍讀官呂東植,持詩傳第七卷,檢討官任天常,持詩傳第七卷,假注書金載成,持詩傳第七卷,記事官朴齊聞,持詩傳第七卷,記事官李龍秀,持詩傳第七卷,以次進伏訖。上開卷命讀。東植讀自陟彼北山,止無將大車三章章四句。上曰,下番讀之。天常讀自明明上天,止非盛德其孰能之。上曰,參贊官讀之。惟命讀自瞻彼洛矣,維水泱泱君子至,止福祿如茨,止靑蠅三章章四句。上曰,文義陳之。東植曰,北山之詩,不過行役勞苦而作,觀此則其時人君之不能軫察下情,而俾安其所,可知矣,聖人之存而不刪者,蓋欲徵時世之治否,而資後王之鑑戒也,顧今昇平日久,疆場無事,行役之苦,非所宜有也。伏覩近者,備儀臨殿,靡有虛日,下屬軍兵等奔走供役之勞,比常時不啻倍蓰,此皆無恒心之小民,而暑雨祁寒,亦懷怨咨之類,其不愁苦謳吟,如此詩之爲,有未可必也,伏望澄省此篇之義,克軫察下之念焉。上曰,下番陳之。天常曰,甫田·大田,蓋言興作治農之事,而甫田云我田旣臧者,歸功於農夫也,大田云雨我公田者,先公後私,而尊君上之意也,觀此二章,可知其上下相交,情志無隱,蓋爲人君者,憂民之憂則民亦憂其憂,樂民之樂則民亦樂其樂,憂樂旣同,則殆若家人父子,然伏願殿下於此章之旨,益加體念焉。上曰,參贊官陳之。惟命曰,上下番已陳之,臣則別無所奏矣。上曰,鮮我覯爾,我心寫兮者,何謂也?天常曰,覯爾者鮮,故曰我心寫兮也。上曰,高山仰止,景行行止者,何謂也?天常曰,高山仰止,景行行止者,慕賢者之誠意也。上曰,死生無日者,何謂也?東植曰,此與今我不樂,日月其除之意,相似也。上掩卷。東植曰,俄於注書應講文義時,不速之客三人之速字,以請字意仰對,則自上以速字當訓召爲敎,而臣亦以不必以召爲訓,請字意似近之云,爲奏矣,筵退後,謹考詩傳以速諸舅之文,則果以召字爲訓,聖敎允當,而臣之誤奏,誠甚惶悚,故敢此仰達矣。上曰,速字雖以召爲訓,而該講官請字云云,亦非甚誤也。東植曰,聖敎至當矣。上命玉堂先退。東植等退出。又命退,承史以次退出。
上在慶熙宮。停常參·經筵。
自開東至巳時,灑雨下雨,測雨器水深八分。
上詣崇政殿。太學生及方外儒生,應製試取,還內後,內閣·政院·玉堂·藥房,口傳問安。答曰,知道。
李惟命啓曰,行大司憲李直輔,執義李東冕,掌令柳遠鳴·朱重翁在外,持平閔德基呈辭,金圖遠未署經,監察茶時之意,敢啓。傳曰,知道。
傳于李惟命曰,侍衛軍兵雨具。
傳于李好敏曰,別講爲之。
李存秀啓曰,行吏曹判書南公轍,參議宋冕載牌不進推考傳旨及罷職傳旨,今方捧入,而開政命下,已至多日,一向違召,終不承膺,誠極未安,判書更爲牌招,何如?傳曰,參議只推,與判書,更爲牌招。
李存秀啓曰,行吏曹判書南公轍牌不進,參議宋冕載再牌不進推考傳旨及罷職傳旨,今方捧入,而開政命下,已至多日,連違召命,終不承膺,事體所在,萬萬未安,判書更爲牌招,何如?傳曰,參議只推,與判書,更爲牌招。
李存秀啓曰,行吏曹判書南公轍,參議宋冕載再牌不進推考傳旨及罷職傳旨,今方捧入,而開政命下,已至屢日,一向違召,無意承膺,事體所在,極爲未安,判書所當更請牌招,而係是一日三牌,何以爲之?敢稟。傳曰,參議只推,與判書,一體更爲牌招。
以吏曹參議宋冕載牌不進罷職傳旨,傳于李存秀曰,只推。
傳于宋知濂曰,入格儒生入侍。
李惟命,以兵曹言啓曰,今六月十七日,武臣堂上祿試射日次,而大殿誕日前一日,不得開坐,載在法典,以後日退行之意,敢啓。傳曰,知道。
李惟命,以兵曹言啓曰,卽接昌德宮衛將白東潝牒報,則丹鳳門內造山雜木一株發根顚仆云。令該所,依例斫去之意,敢啓。傳曰,知道。
辛未六月十六日寅時,上詣崇政殿。太學生方外儒生,應製入侍時,行都承旨李存秀,行左承旨李好敏,右承旨宋知濂,同副承旨李惟命,假注書朴來謙·金載成,記事官朴齊聞·李龍秀,檢校直閣徐俊輔,以次侍立訖。上具翼善冠·袞龍袍,乘輿出御座。上曰,堂上堂下侍衛,皆入殿內。上曰,試官行禮,斯速爲之。贊儀唱禮畢。上命書賦題天地之道貞觀也。日月之道貞明也,限申時,仍懸題,行四拜禮。禮畢,上曰,科次,以景賢堂爲之,可也。乘輿,出崇政門,由廣達門·顯謨門·興泰門還內。諸臣以次退出。
辛未六月十六日辰時,上御景賢堂。科次入侍時,同副承旨李惟命,假注書金載成,記事官朴齊聞·李龍秀,讀卷官知中樞府事朴宗慶,行大司成鄭尙愚,對讀官行副護軍李永老,檢詳李光文,校理呂東植,應敎鄭元容,以次進伏訖。宗慶進前曰,潦雨滂沱,連爲勞動,聖體,若何?上曰一樣矣,寢睡·水刺之節,何如?上曰,一樣矣。王大妃殿氣候,何如?上曰,各殿官氣候一樣矣。上曰,提學何不入來乎?惟命曰,姑未入來矣。上曰,催促,可也。賤臣承命出來,偕入進伏訖,上命考卷,允大等考卷,又命分考。允大等分考。上曰,試官及對讀官小退。仍敎曰,盡考後,取三張捧入,可也。尙愚曰,館學寄齋生之以講記塡入,卽屢百年不易之古規,而近年以來,專廢不行,講記外,他儒生許入,誠爲通讀會講生稱冤之端,而且況昔在先朝,以此屢有飭敎,則今此因循襲謬之弊,不可不釐正定式,自本館,成節目施行似好,故敢此仰達矣。上曰,依所奏施行,可也。出擧條尙愚曰,儒生頒紙,卽古例所無,而先朝丙申以後,以一時慰悅之聖意,命頒於殿庭試士之時,因以爲例矣,士習近益不古,頒紙之際,爭先紛拏,不一其端,事體所在,萬萬可駭,此後則春秋到記時,頒紙勿爲擧論似好,故敢此仰達矣。上曰,依爲之。出擧條尙愚曰,儒生施罰,輕重各異,向來應製時,館學生被罰,數旣夥多,而罰亦警飭,時日已多,且當勤課多士之時,合有參恕之道,故敢此仰達矣。上曰,解罰敍付,可也。出擧條上還內。允大等,小退還入,盡考取三張,奉入後退出。承史,以次仍爲退出。
辛未六月十六日未時,上御德游堂。別講入侍時,參贊官李惟命,檢討官李泳夏,持周易第十卷,假注書朴來謙,記事官朴齊聞,記事官李龍秀,以次進伏訖。上開卷命讀。泳夏讀自取其象者有二,止周易傳義大全卷之十九。上曰,文義陳之。泳夏曰,鼎之大象曰,正位凝命,蓋正是端正之謂,而凝是安重之義也,君子行動擧止,發號出令之際,固當端正安重,故古訓云席不正不坐,又云不重則不威,如是然後,可無急遽躁暴之患矣,是以,自古聖帝明王,必欲端莊凝重,不敢妄發輕行,動以九容九思,自律其身者,皆取鼎卦之象者也,若以當今急務言之。今我殿下,逐日臨殿,或傳香或試士,孜孜爲政,不敢暇逸,臣固欽仰之不暇,而但擧措,或欠凝重,命令或有急遽,卽地殿座,而侍衛未及待令,當日試士而擧子未及聞知,向來落仕最久人,應製,日晩後出令,夜深後呈券,殆不成樣,而應赴人員,或未及赴,漢學文臣殿講,當夜出令,臣亦應參之人,而聞命卽進,僅免不及,其時刻之急迫,推可知也,是以自下擧行,亦皆眩亂錯雜,是豈細事也哉?伏望繼自今發令之際,必先期布示,俾無輕遽之患焉。上曰,其羽可用爲儀,何謂也?泳夏曰,儀儀法也,鴻飛于雲逵,有賢達之高致,故曰其羽可用爲法也。上曰,不可亂,何謂也?泳夏曰,禮有曰雁行,蓋鴻雁之飛,必有次序,故曰不可亂也。上掩卷,命玉堂先退。泳夏退出。上命承史隨後,仍乘步輦,由通玄門·肅敬門·含涼門,御春和亭。命承旨進前,書傳敎曰,太學生應製試取時,居首賦三下一進士金道喜,直赴殿試,之次三下二生員李允植,直赴會試,之次三下三幼學韓直敎,給二分。又命書傳敎曰,入格儒生,今日來待。惟命承書訖。上命退,承史以次退出。
辛未六月十六日申時,上御景賢堂。入格儒生入侍時,右承旨宋知濂,假注書金載成,記事官朴齊聞·李龍秀,進士金道喜,生員李允植,幼學韓直敎,以次訖。上曰,入格儒生,以次各奏姓名,可也。道喜進奏姓名。上曰,是誰也?知濂曰,今慶州府尹金魯應之子也。上曰年幾何?道喜曰,二十九矣。上曰,二十九爲何年生乎?知濂曰,癸卯生矣。允植進奏姓名。上曰,誰也?知濂曰,摠戎使李溏之子也。上曰,爲人極嘉,貌似厥父矣,年幾何?允植曰,十九矣。上曰,是誰之壻也,承旨知之耶?知濂曰,臣未知之矣。直敎進奏姓名。上曰,是誰也?知濂曰,判府事韓用龜之從孫矣。〈上曰,〉年幾何?直敎曰,二十九矣。上曰,院隷呼入殿庭,下番翰林,下去呼新來,可也。龍秀,承命進退數次。上命儒生先退。道喜等退出。仍命退,承史以次退出。
上在慶熙宮。停常參·經筵。
自開東至巳時,灑雨下雨,測雨器水深九分。
李惟命啓曰,行大司憲李直輔,執義李東冕,掌令柳遠鳴·朱重翁在外,持平閔德基呈辭,金圖遠未署經,監察茶時之意,敢啓。傳曰,知道。
李惟命啓曰,來二十一日,朝參日次矣,敢稟。傳曰,停。
李好敏啓曰,來二十一日,輪對日次矣,敢稟。傳曰,當次人受點後日次待令。
李好敏啓曰,右副承旨金履載,今日不爲仕進,卽爲牌招,何如?傳曰,允。
傳于李好敏曰,諸承旨,持公事入侍。
傳于李惟命曰,召對爲之。
李好敏啓曰,行吏曹判書南公轍,參議宋冕載牌不進,推考傳旨及罷職傳旨,今方捧入,而開政命已至多日,如是違牌,事甚未安,判書更爲牌招,何如?傳曰,參議只推,與判書,更爲牌招。
李好敏啓曰,行吏曹判書南公轍,參議宋冕載再牌不進,推考傳旨及罷職傳旨,今方捧入,而開政命下,已至多日,一向違召,〈無〉意承膺,事體所在,極爲未安,判書所當更請牌招,而係是一日三牌,何以爲之?敢稟。傳曰,參議只推,與判書更爲一體牌招。
李好敏啓曰,行吏曹判書南公轍三牌不進,推考傳旨及參議宋冕載三牌不進,依定式禁推傳旨,今方捧入,而開政命下,已至多日,一事違召,終不承膺,揆以事體,萬萬未安,判書所當更請牌招,而係是一日四牌,何以爲之?敢稟。傳曰,參議分揀,與判書更爲牌招。
以吏曹參議宋冕載,三牌不進,禁推傳旨,傳于李好敏曰,分揀,以右副承旨金履載牌不進罷職傳旨,傳于李好敏曰,只推。
傳于李好敏曰,左承旨入侍。
傳于李好敏曰,明日卽慈宮千秋慶節也。小子祝崇之忱,何年不然,至於今年,以遄和之餘,康安如常,下情欣幸,萬萬不已,當推宮中之微誠,以廣示喜之擧。今日親召左右參贊六曹卿宰參議及堂上時實職官及六品以上,年自七十七歲上者,竝頒果賜魚,然此月異於他時,笙籥舞侑,實是未安,只入殿庭樂,設而不作,侍衛,入直儀仗用,大駕出宮門路,以廣達門爲之。
傳于李好敏曰,七十七歲以上文蔭武頒果處所,以景賢堂爲之。
李好敏啓曰,今日殿座,承旨當爲備員,而行都承旨李存秀,不爲仕進,所當牌招,而拘於廳規,不得請牌,右承旨宋知濂,須資出去,卽爲牌招,左副承旨李勉昇在外,右副承旨金履載牌不進罷職傳旨未下,何以爲之?敢稟。傳曰,竝牌招。
傳于李惟命曰,雲寶劍置之。
左副承旨金履載再牌不進罷職傳旨,傳于李好敏曰,只推。
傳于宋知濂曰,玉堂,持孟子入侍。
李惟命,以備邊司言啓曰,卽見廣州留守金羲淳狀啓,則以爲本府二載荐歉,兩麥失稔,向時分糶,已盡於夏初農糧,而當此農務方殷,民食難乏,軍餉留庫中折米,限一千五百石許分事,請令廟堂稟旨分付矣,積雨窮夏,麥亦垂盡,農糧口食,惟在還穀,許以留條一千石,姑先從略加分,以爲目前紓急之地,何如?傳曰,允。
大護軍金履翼疏曰,伏以藥院之設,專畀保護之責,故所以日次之候,必進診察之請,則究其意義之所在,寔是關係之至重,夫何近年以來,便成冗漫之局,百靈擁護,縱幸起居之永康,萬機憂勞,難保榮衛之無愆,乃於間五日六次問安,殆乎閱累月一未覲光,金門闢時,若將父母之孔邇,玉樓高處,莫審吾王之安否,所謂三提調,倚席而無聊,至於諸御醫,卸衣而抑鬱,及見承傳色之來宣數字,只增戀慕,際聞兼史輩之隨入三接,還切榮羡,始也屈指計日,齋沐而進,終焉回首瞻天,怊悵而退,此雖緣臣等之誠意淺薄,有以致之,亦竊恐殿下之待遇延接,自來疎矣,已乖聖人愼無妄之道,且欠君王視家人之義。伏乞聖明,亟賜鑑諒,雖在動靜萬安之時,必軫方寸特借之念,而亦於殿宮調理之劑,時許筵席稟定之方,則聖體日臻康旺,睿孝日聞方域,祖宗之靈,其將日益悅豫,而邦國之慶,可期日益滋至矣,猥以鄙質,適叨重任,敢效執藝之義,冀裨擇蕘之德,唐突之極,惶蹙靡已。臣無任云云。答曰,省疏具悉。予之志厭在文具,自前疎接,良以是也,豈有以輕身自忽之意也,然卿言儘直,當加勉矣。
辛未六月十七日辰時,上御德游堂。諸承旨,持公事入侍時,左承旨李好敏,同副承旨李惟命,假注書金載成,記事官朴齊聞·李龍秀,以次進伏訖。上命讀公事,惟命曰,臣吏房代房而無公事,禮房代房而無公事,兵房代房而無公事矣。好敏,讀奏全羅監司狀啓,罪人金喆金求禮縣到配事訖。上命退,承史以次退出。
辛未六月十七日辰時,上御尊賢閣。召對入侍時,參贊官李惟命,持詩傳第七卷,侍讀官呂東植,持詩傳第七卷,檢討官李泳夏,持詩傳第七卷,假注書金載成,持詩傳第七卷,記事官朴齊聞,持詩傳第七卷,記事官李龍秀,持詩傳第七卷,以次進伏訖。上開卷命讀,東植,讀自賓之初筵,左右秩秩,止采菽五章章八句,上曰,下番讀之。泳夏,讀自騂騂角弓,止都人士之什十篇四十三章一百句,上曰,下番,又自賓之初筵,更讀之。泳夏,讀自賓之初筵左右秩秩,止王在在鎬豈樂飮酒。上曰,籥舞笙鼓者,何謂也?東植曰,籥舞笙皷者,謂秉籥而舞,與笙鼓相和之意也,蓋籥舞,文舞也,而只言籥舞,則武舞,可知笙鼓絲竹之屬也,而只言笙鼓,則八音亦可擧矣。上曰,飮酒悔過者,何謂也。東植曰,酒者,飮之易過也,有酒無量,不及亂者,人人之所難能也,若飮之過而至於昏醉不醒,則是反不如不飮也。武公,晩悔自責,深咎前日之非,能作此詩之戒,其眞有得於武王·康叔之家法,可知矣。上掩卷,命玉堂先退,東植等退出。又命退,承史以次退出。
辛未六月十七日午時,上御德游堂。在院承旨,持公事入侍時,行左承旨李好敏,假注書金載成,記事官朴齊聞,李龍秀,以次進伏訖。上命讀公事,好敏讀未半,上命入之。仍命退,承史以次退出。
辛未六月十七日申時,上御景賢堂。七十七歲文蔭武,頒果入侍時,行都承旨李存秀,行左承旨李好敏,右承旨宋知濂,同副承旨李惟命,假注書朴來謙·金載成,記事官朴齊聞·李龍秀,檢校直閣徐俊輔,以次進伏訖。上曰,頒果老人,皆入殿庭,斯速行禮,可也。西春君爗,漢城右尹李壽咸,五衛將李敬進,趨入殿庭,行四拜禮,禮畢,上曰,何三人之小也?好敏曰,姑未及待令矣。上曰,頒果,可也。燁等,升殿祗受。上曰,食有餘存者,受去,可也。上曰,司饔院官員,誰也?知濂曰,主夫臣金道也。上曰,未及來者,各賜其家,無至小一之歎也,命先退,頒果老人燁等,趨出門外,上出崇賢門,由廣達門·顯謨門·興泰門還內,承史以次退出。
辛未六月十七日申時,上御德游堂。玉堂,持孟子入侍時,參贊官宋知濂,侍讀官呂東植,持孟子第五卷,檢討官李泳夏,持孟子第五卷,假注書金載成,記事官朴齊聞,記事官李龍秀,以次進伏訖。上開卷命讀,東植,讀自孟子集註大全卷之九,止不失天理之常也。上命下番讀之。泳夏,讀自萬章問曰象日以殺舜爲事,止孟子集註大全卷之十,上曰,父母愛之,喜而不忘,父母惡之,勞而不怨,勞而不怨之意,何謂也?東植曰,勞者,勞力之意也,人子見父母惡之之意,則必反躬自責,盡誠盡力,使父母回怒爲悅,則其爲勞可知矣。上曰,虞舜,以帝之二女爲妻,則二女皆爲皇后,若以後世言之,則豈有二皇后之事乎?泳夏曰,此乃䆳古之事,臣未知其何如?而蓋堯之釐降二女,卽舜未爲天子之時,則非如後世所稱皇后之位也。東植曰,帝嚳時,姜源有元妃之稱,而至於皇·英二女,乃是兄弟,則似不可以元妃稱號區別矣。上曰,或去或不去,歸潔其身而已矣云者,何謂也?東植曰,歸者歸趣也,當去而不去,不當去而去,則苟也,當去而去,不當去而不去,則潔也。上曰,何以則有當去不當去之義乎?泳夏曰,君子之出處行藏,惟觀義理,故當去則去,不當去則不去矣。上曰,孔子之爲集大成,集大成也者,金聲而玉振之也,金石,乃八音之綱紀,而此特言金石,則八音皆擧矣。孔子則,合八音之衆,集之而爲大成,三聖則或金或石或絲或竹,各極其一,而不可謂集成,譬如日月星辰,則孔子,總日月星辰之明而爲集成,三聖則或日或月或星辰各主其明,故不可謂集成也。東植曰,聖敎誠然矣。上曰,天不言以行與事示之,舜之行事,果何如?而天示與之之意乎?東植曰,使之主祭而百神享之,則舜之行事,實爲上天之所監臨矣。上曰,舜之德化,洽於民心,而自然歸從耶?東植曰,非歸從而然也。舜之一行一事,應合天理,故人心自然如此矣。上曰,天人本不相遠,故人之善惡,天必知之,而古則人淳事朴,動合天理,今則人多事煩,勝私滅公,故人之事爲,天或不知,比如人之終日看書,口亂目昏,視讀錯雜,且人衆勝天,人衆則昏濁之氣,撑滿天地,故或有不知之理耶?東植曰,天何以人衆,費損淸明之氣也。上曰,然矣,古則天理勝,今則人慾勝,故也。東植曰,聖敎誠然矣,今則理氣弱,形質勝,一言一行,與天理相違,故神人,或不享不從矣。上曰,神者,非只在天之神,如耳目口鼻,亦有神焉,昔徐積,問於程子曰,頭直目端,亦有神乎云,則神無不存之矣。東植曰然矣。上曰,徐積之字爲何?泳夏曰,仲車也。上曰,神者,何謂也?泳夏曰,天神地祇,皆謂之神矣。上曰,心亦有神乎?泳夏曰,鬼者屈也,神者伸,天地屈伸之理,人道同然,則神無所不在矣。上曰,與天地合其德,與日月合其明,與四時合其序,與鬼神合其吉凶,則人之事爲,與神相通也。東植曰,聖敎然矣。上掩卷,命玉堂先退,東植等退出。仍命退,承史以次退出。
上在慶熙宮。停常參·經筵。
自開東至辰時,洒雨下雨,測雨器水深一寸五分,午時,日暈,暈上有冠。
李惟命啓曰,行大司憲李直輔,執義李東冕,掌令柳遠鳴·朱重翁在外,持平閔德基呈辭,金圖遠未署經,監察茶時之意,敢啓。傳曰,知道。
李存秀啓曰,右副承旨金履載,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,尹命烈落點。
李存秀啓曰,行吏曹判書南公轍三牌不進,推考傳旨及參議宋冕載三牌不進,依定式禁推傳旨,今方捧入,而開政命下,已至多日,連事違召,終不承膺,揆以事體,萬萬未安,判書所當更請牌招,而係是一日四牌,何以爲之?敢稟。傳曰,參議分揀,與判書更爲牌招。
傳于宋知濂曰,召對爲之。
傳于宋知濂曰,今日內閣進箋,當於景賢堂親受,侍衛置之,只入陽繖扇。
傳于宋知濂曰,闕內入直文蔭武官,當於景賢堂頒果,侍衛置之,只入儀仗鼓吹。
傳于宋知濂曰,今日頒果人中,文臣,當應製於景賢堂,該房知悉,侍衛置之。
李存秀啓曰,行吏曹判書南公轍,參議宋冕載牌不進推考傳旨及罷職傳旨,今方捧入,而開政命下,已至多日,如是違牌,無意承膺,揆以事體,誠甚未安,判書更爲牌招,何如?傳曰,允,與參議只推,一體牌招。
傳于尹命烈曰,今日頒果,入直武臣,當於金商門,親試柳葉箭二巡,該房知悉,侍衛以入直磨鍊。
傳于尹命烈曰,出宮門路,以廣達門爲之。
傳于尹命烈曰,雲寶劍置之。
傳于李存秀曰,今日頒果文臣應製時,銘三下居首玉堂李泳夏,內下上弦弓一張賜給。
傳于宋知濂曰,別講爲之。
李惟命啓曰,行吏曹判書南公轍,參議宋冕載再牌不進,推考傳旨及罷職傳旨,今方捧入,而開政命下,已至多日,一向違召,終不承膺,事體所在,誠極未安,判書所當更請牌招,而係是一日三牌,何以爲之?敢稟。傳曰,參議只推,與判書,一體更爲牌招。
李存秀,以禮曹言啓曰,今六月十八日,大殿誕日,諸道所封賀箋中,伊川府使白東遠,雖非應封官,以別軍職封箋矣,一體看審捧入之意,敢啓。傳曰,知道。
尹命烈,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而大殿誕日相値,不得設行之意,敢啓。傳曰,知道。
尹命烈,以訓鍊都監言啓曰,本局哨官鄭鴻觀,身爲將領,哨軍,器械不能察飭,以致摘奸時執頉,揆以紀律,萬萬駭然,決棍汰去之意,敢啓。傳曰,知道。
辛未六月十八日卯時,上御景賢堂。內閣進前箋文親受入侍時,行左承旨李好敏,假注書金載成,記注官金初燮,記事官朴齊聞,以次進伏訖。上曰,閣臣入就位,行禮,可也。檢校提學金祖淳,原任提學沈象奎,時任提學朴宗慶,檢校直提學李存秀,檢校直閣徐俊輔,原任直閣李光文,待敎李龍秀,以次趨入,行四拜禮,禮畢。上曰,讀箋官,待敎爲之,可也。龍秀,升殿讀畢,仍下殿,祖淳等,行四拜禮畢,命退,祖淳等退出。仍命退,承史以次退出。
辛未六月十八日卯時,上御景賢堂。闕內入直文蔭武頒果入侍時,行左承旨李好敏,假注書金載成,記事官朴齊聞·李龍秀,以次侍立,時至,通禮,跪啓請外辨,上具翼善冠·袞龍袍,乘輿出興明門,由日永門·興福門·協和門,御景賢堂,上曰,文蔭武入直人,入就位,斯速行,可也。闕內入直人,入庭行四拜禮,禮畢,上受御床,兵曹參判閔命赫,副摠管朴宗京,右承旨尹命烈,左副承旨宋知濂,同副承旨李惟命,副校理李錫祜,副修撰李泳夏,假注書朴來謙,升殿祗受,都摠管李明逵,兵曹佐郞金文澤,兼春秋金初燮,承文檢校金景煥,五衛將康漢健·崔榮祖·權聖彦·閔時榮,事變假注書權燮,階下祗受,上曰,御床退出,然後諸臣,徹床,可也。徹床後,仍下殿行四拜禮,禮畢,命退,上出協和門,由興福門·日永門·興明門,上曰,承史隨入,可也。承史,以次隨入,上由秉禮門·肅敬門·通玄門,出景召門,小御隆武堂,仍還內,命退,承史以次退出。
辛未六月十八日卯時,上御德游堂。召對入侍時,參贊官宋知濂,持詩傳第十卷,侍讀官李錫祜,持詩傳第十卷,檢討官李泳夏,持詩傳第十卷,假注書金載成,持詩傳第十卷,記事官朴齊聞,持詩傳第十卷,記事官李龍秀,持詩傳第十卷,以次進伏訖。上開卷命讀,錫祜,讀自有客有客亦白其馬,止魯頌四之四,上曰,下番讀之。泳夏,讀自魯少皞之墟,止詩傳大全卷之二十,上曰,下番翰林,自有駜章讀之。龍秀,讀自有駜有駜駜彼乘黃,止湯孫奏假,上掩卷,命玉堂先退,錫祜等退出。仍命退,承史以次退出。
辛未六月十八日午時,上御景賢堂。頒果文臣應製入侍時,行左承旨李好敏,右承旨尹命烈,左副承旨宋知濂,同副承旨李惟命,假注書金載成,記事官朴齊聞·李龍秀,以次進伏訖。上命書銘題鼎足,限未時,書訖,上曰,注書,持御題,下去布示,可也。賤臣,承命奉御題,下殿布示後,行四拜禮,上曰,各歸職所製進,可也。知濂曰,試卷則自政院收呈乎,上可之。仍命退,承史以次退出。
辛未六月十八日申時,上親臨金商門。頒果武臣應射入侍時,行左承旨李好敏,右承旨尹命烈,左副承旨宋知濂,同副承旨李惟命,假注書朴來謙。金載成,記事官朴齊聞·李龍秀,以次侍立,時至,通禮,跪啓請外辨,上具翼善冠·袞龍袍,乘輿出興泰門,由顯謨門·廣達門,御金商門,上曰,頒果文臣應製科次爲之。仍科次入侍時,行左承旨李好敏,右承旨尹命烈,左副承旨宋知濂,同副承旨李惟命,假注書朴來謙·金載成,記事官朴齊聞·李龍秀,藝文提學曺允大,以次進伏訖。上命考卷,允大曰,取幾張乎?上曰,取二張,可也。仍命武臣試射。射畢,上出建明門,由崇明門·延光門·興明門還內。仍命退,承史以次退出。
辛未六月十八日申時,上御德游堂。別講入侍時,參贊官李惟命,侍讀官李錫祜,持周易第十一卷,檢討官李泳夏,持周易第十一卷,假注書金載成,記事官朴齊聞,記事官李龍秀,以次進伏訖。上開卷,命高聲讀之。錫祜,讀自周易大全,止周易傳義大全卷之二十一,上掩卷,命玉堂先退,錫祜等退出。仍命退,承史以次退出。
上在慶熙宮。停常參·經筵。
李惟命啓曰,行大司憲李直輔,執義李東冕,掌令柳遠鳴·朱重翁在外,持平閔德基呈辭,金圖遠未署經,監察茶時之意,敢啓。傳曰,知道。
李好敏啓曰,左副承旨宋知濂,今日不爲仕進,卽爲牌招,何如?傳曰,允。
傳于李好敏曰,諸承旨,持公事入侍。
尹命烈啓曰,行吏曹判書南公轍三牌不進推考傳旨及參議宋冕載三牌不進,依定式禁推傳旨,今方捧入,而開政命下,已至多日,一向違召,無意承膺,揆以事體,萬萬未安,判書所當更請牌招,而係是一日四牌,何以爲之?敢稟。傳曰,飭敎屢下,無意承膺,事甚未安,與參議,更爲牌招,嚴飭入來,若復違牌,是違君命也,以此知悉事,自喉院,亦爲分付。
李好敏啓曰,假注書朴來謙,身病猝重,勢難察任,今姑改差,何如?傳曰,允。
傳于李惟命曰,別講爲之。
傳于尹命烈曰,今日文臣朔試射,以講代之,冊子,武經七書,除吳子,處所,以景賢堂爲之,侍衛置之,只入陽繖扇,儀仗,除鼓吹。
傳于李惟命曰,試官,都承旨李存秀,左承旨李好敏,副摠管金魯敬,兵曹參判閔命赫,爲之。
以吏曹參議宋冕載三牌不進禁推傳旨,傳于李惟命曰,分揀。
以左副承旨宋知濂牌不進罷職傳旨,傳于尹命烈曰,只推。
傳于尹命烈曰,不爲仕進承旨,竝牌招。
以左副承旨宋知濂再牌不進罷職傳旨,傳于李惟命曰,只推。
李好敏啓曰,行吏曹判書南公轍,參議宋冕載牌不進,推考傳旨及罷職傳旨,今方捧入,而開政命下,已至多日,特敎申飭,何等截嚴,而一向違召,終不承膺,事體所在,萬萬未安,判書,更卽牌招,何如?傳曰,判書聞有實病云,許遞,姑令參議入來,開政牌招。
李好敏啓曰,左右史不可不備,別兼春秋洪敬謨,卽爲牌招,入直,何如?傳曰,允。
朴來謙改差,代以洪遠謨爲假注書。
以吏曹參議宋冕載牌不進罷職傳旨,傳于李惟命曰,只推。
傳于李惟命曰,前直閣李光文還差。
兵曹口傳政事,上護軍單南公轍。
吏曹口傳政事,直閣單李光文。
有政。吏批,判書未差,參判未差,參議宋冕載進,同副承旨李惟命進。啓曰,判書·參判,竝俱未差,小臣獨政未安,何以爲之?敢〈稟〉。傳曰,只出緊任。以具得魯爲大司諫,李光文爲獻納,權熀爲正言,朴宗慶爲禮曹判書,金在昌爲刑曹判書,李集斗爲判尹,權晙爲刑曹參議,金履度爲知經筵,金民淳爲平市令,金義鍾爲漢城主簿,兼祭酒單李直輔,贈左議政任絖爲忠簡,卒右議政朴宗岳爲忠憲,卒左贊成宋煥基爲文敬,贈吏曹判書李柬爲文正,贈禮曹判書辛景行爲忠翼,卒兵曹判書鄭孝全爲忠景,贈兵曹判書禹尙沖爲忠壯,贈吏曹判書姜渭聘爲忠烈,贈兵曹判書韓百祿爲忠壯,卒判尹徐秉德爲靖翼,卒奉朝賀李最中爲文貞,卒刑曹判書李柱國爲武肅,贈吏曹判書李秉泰爲文清,贈禮曹判書宋英耉爲忠肅,卒安豊君爲文瑞,卒吏曹判書趙明鼎爲文獻,卒判府事洪檍爲貞簡,卒奉朝賀洪秀輔爲貞翼,卒工曹判書林蓍喆爲簡憲,贈吏曹參判鄭誠謹爲忠節。
兵批,行判書朴宗來病,參判閔命爀入直進,參議鄭景祚病,參知金啓河病,右承旨尹命烈進。上護軍韓晩裕,大護軍李冕膺,護軍李羲甲·李堯憲·金履永,副護軍金履載·金相休·權烒,竝單〈付〉。
李好敏啓曰,金溝縣令李亨會,兩司當爲署經,今日政新除授臺諫,竝待下批牌招,以爲署經之地,何如?傳曰,允。
以大司諫具得魯,正言權熀牌不進罷職傳旨,傳于李好敏曰,只推。
傳于李惟命曰,召對命下已久,玉堂尙不詣閤,上下番玉堂遞差,下義禁府推考。
以水原留守朴崙壽狀啓,顯隆園局內諸處,摘繭之役,畢役事,傳于李好敏曰,陵園摘繭,果善就成事否,更爲馳啓事,下諭。
以平安監司李晩秀狀啓,昌城府民家頹壓,人物壓死事,傳于李好敏曰,聞甚念惻,元恤典外,別加顧助,渰死人如有生前身還布,竝卽蕩減事,分付。
以平安監司李晩秀狀啓,安州牧民家漂頹事,傳于李好敏曰,聞殊矜念,元恤典外,慰撫奠接事,分付。
以平安監司李晩秀狀啓,嘉山郡民家頹壓事,傳于李好敏曰,聞殊矜念,元恤典外,慰撫奠接事,分付。
傳于李好敏曰,坐直承旨入侍。
傳于李好敏曰,夜對爲之。
傳于尹命烈曰,坐直承旨,更爲入侍。
李好敏,以奎章閣言啓曰,前直閣李光文,還差事,命下矣。卽爲牌招入直,何如?傳曰,允。
尹命烈,以都摠府言啓曰,副摠管吳載重,以禁衛中軍,本營諸將官射會監試事,南別營晝仕出去之意,敢啓。傳曰,知道。
尹命烈,以備邊司言啓曰,前刑曹判書金履度,擧條批旨內,令廟堂稟處事,命下矣。取見其擧條,則以爲武監刑配時,以渠輩親屬之閙挐曹內,至於定配矣,追聞閙挐,實在武監,親屬初無喧閙,合有分揀云矣,向日武監所犯,卽前所未有,而至若曹內閙挐之事,特其薄物細故也,況其親屬,初無喧閙之事,而元犯諸漢,今旣刑配,依刑判所奏,親屬之定配者,竝爲分揀放送,何如?傳曰,允。
李好敏,以賑恤廳言啓曰,南部朴井契任掌趙彭甲,今月十九日,本洞路傍,得二歲遺棄男兒,同里居良女陳召史,欲爲收養,北部司宰監上牌契任掌尹器大,今月十九日,本洞路傍,得三歲遺棄男兒,同里居良女姜召史,欲爲收養,貧不自食,皆願受料,告于本部,同日牒呈,故依節目竝爲給料,使之乳養之意,敢啓。傳曰,知道。
檢閱李龍秀疏曰,伏以臣母,自來多病,寧日恒少,在臣情私,實難離捨,而瀆撓是惧,抑情供職,不敢爲言私之計者,已閱月矣,卽接家信,臣母猝患風丹之症,面部浮高,熱暈漸熾,寢啖幾於全廢,元氣日益漸綴,臣於是,方寸煎灼,神爽飛越,半日繞壁,終不能按抑,玆不得不冒犯擅離,而此時瀆撓之罪,尤無所逃。伏乞聖明,亟命鐫遞臣職,以便救護,仍治臣罪,以肅朝綱焉。臣無任云云。省疏具悉。爾其勿辭救護。
辛未六月十九日辰時,上御隆武堂。諸承旨,持公事入侍時,右承旨尹命烈,同副承旨李惟命,假注書朴來謙·金載成,記事官朴齊聞·李龍秀,以次進伏訖。上命讀公事,惟命曰,臣,吏房代房,而無公事,禮房代房而無公事,工房代房而無公事,戶房代房,只有慶尙監司狀啓矣。仍讀奏畢,上命入之。仍命退,承史以次退出。
辛未六月十九日辰時,上御德游堂。別講入侍時,參贊官李惟命,侍讀官李錫祜,持周易第十二卷,檢討官李泳夏,持周易第十二卷,假注書金載成,記事官朴齊聞,記事官李龍秀,以次進伏訖。上開卷命讀,錫祜,讀自周易傳義大全卷之二十二繫辭上傳,止周易傳義大全卷之二十二,上曰,文義陳之。錫祜曰,羲經,本是精微之書,而至於繫辭,孔子述而書之,明象數之學,顯義理之微,故其書甚難解,其說極精密,讀此書者,尤當深究於精密難處也。上曰,形而上者謂之道,形而下者謂之器者,何謂也?錫祜曰,形而上者,指理而言,形而下者,指事物而言也,蓋道是道理,器是形跡,事事物物,莫不有道理,亦莫不有形跡,故有物則必有則矣。上曰,八卦而小成者,何謂也?錫祜曰,八卦,卽六十四卦之未成,故曰小成也。上掩卷,泳夏曰,周易今幾畢講,別講時冊子,以何冊子爲定乎?上曰,周易·詩傳·孟子,輪回爲之,可也。上曰,試射文臣應講者,皆爲待令耶?惟命曰,講員,散在各處,故姑未及待令矣。上曰,日熱若此,午後當設講矣。仍命玉堂先退,錫祜等退出,惟命曰,俄者有入直摠管文臣二人,爲試官之敎矣,武臣摠管吳載重,今爲入直,文臣摠管中一人,牌招擧行乎?上可之。惟命曰,殿座,以入侍例爲之事,命下矣。承史及應講人服色,以何服色擧行乎?上曰,時服擧行,可也。仍命退,承史以次退出。
辛未六月十九日午時,上御景賢堂。文臣武經講入侍時,行左承旨李好敏,右承旨尹命烈,同副承旨李惟命,假注書朴來謙·金載成,記注官李仁迪·洪宅柱,以次侍立,時至,通禮,跪啓請外辨,上具翼善冠·袞龍袍,乘輿出興明門,由日永門·興福門·協和門,御景賢堂,上曰,講員皆來會耶?好敏曰,姑未及盡爲待令矣。好敏曰,檢閱李龍秀,謂有親病,陳疏徑出,原疏纔已捧入,所當直捧禁推傳旨,而此與無端徑出有異,推考警責,何如?上曰,依爲之。出擧條好敏曰,檢閱朴齊聞,謂有館規,陳疏徑出,原疏纔已退却矣,所當直捧禁推傳旨,而此與無端有異,推考警責,仍卽牌招入直,何如?上曰,依爲之。出擧條上曰,日熱如此,當御龍飛樓,設講,可也。仍還內,上乘輿出協和門,由興福門·日永門·興明門·秉禮門·通義門,御龍飛樓,上曰,講員,正齊于興明門外。賤臣,承命出來。又命書傳敎曰,日熱如此,文臣應講,更以朔試射元定日爲之。仍還內,命退,承史以次退出。
辛未六月十九日申時,上御德游堂。坐直承旨入侍時,同副承旨李惟命,假注書金載成,記注官李仁迪·洪宅柱,以次進伏訖。上曰,無公事耶?惟命曰,無公事矣。上命退,承史以次退出。
辛未六月十九日戌時,上御德游堂。夜對入侍時,參贊官李惟命,持詩傳第一卷,侍講官鄭元容,持詩傳第一卷,檢討官趙琮鎭,持詩傳第一卷,直閣李光文,持詩傳第一卷,假注書金載成,持詩傳第一卷,別兼春秋洪敬謨,持詩傳第一卷,記事官朴齊聞,持詩傳第一卷,以次進伏訖。上開卷命讀,元容,讀自詩集傳序,至天之性也。上曰,下番讀之。琮鎭,讀自感於物而動,止音響節族,上曰,參贊官讀之。惟命,讀自而不能已焉,止形於言之餘也。上曰,閣臣讀之。光文讀自心之所感有邪正,止是亦所以爲敎也。上曰,文義陳之。元容曰,詩者,詠歌之作也,夫人心有所感,則不能無發之於言,而爲詠歌,然所感者有邪正之不同,故言之所發者,亦不同焉,雖以周世之盛衰言之,風·雅,有正變之分,而時代之汚隆辦焉,惟聖主在上,端本出治,化行俗美,則閭巷之風俗丕變,而人心之所感得正,然則閭巷歌謠之作,其有關於王化之得失者,顧不重歟,此所以古之天子,巡諸侯國,必命太史,陳詩而觀之者也,伏惟殿下,臨講詩經,已至屢回,必有深所領會於聖衷者,而每於講覽之時,雖一章一句,必勿泛覽,每推看於政化上,則大有益矣,伏願留念焉。上曰,下番陳之。琮鎭曰,詩序,卽朱子總論詩義,而深得作詩之本旨,非若毛·鄭·陸·杜諸儒之箋註也,試就二南而觀之,閭巷之歌謠居多,而其音響節族之間,可知其性情之得正也,苟究其本,莫非文王修齊之化,瀜液周洽,發之詠歌也,自周以降,於漢於唐,非無作者,而邵康節,嘗言自從刪後,更無詩,蓋歎其王跡熄,而中間之作者,寥寥無足論也,夫詩道,係關於治化之汚隆,風俗之淆淳,有如是矣,觀詩之法,宜以化民成俗,各得其性情爲本矣。上曰,參贊官陳之。惟命曰,上下番已陳之,臣則別無陳達矣。上曰,閣臣陳之。光文曰,臣亦別無所達矣。上曰,上之人必思所以自反而因有以勸懲之者,何謂也?元容曰,詩之作,雖有善惡是非之不同,而其所使之然,係在上者敎化之如何耳,故在上之人,必以詩之作,知其由我導率,則於己而益修其治矣,此豈非所謂自反之道乎。上掩卷,命玉堂先退,元容等退出。仍命退,承史以次退出。
辛未六月十九日二更,上御尊賢閣。坐直承旨入侍時,右承旨尹命烈,假注書金載成,別兼春秋洪敬謨,記事官朴齊聞,以次進伏訖。上命書傳敎曰,齋日不遠,明日申後,當詣眞殿展拜,侍衛入直磨鍊,前後部鼓吹,一竝除之,先後廂軍兵,以外入直軍兵二百名磨鍊,出宮門路,以廣達門爲之。上曰,承旨,爲光州牧使耶?命烈曰,然矣。上曰,光州風俗,何如?命烈曰,光州土沃,人戶不貧,故風俗甚好矣。上命退,承史以次退出,
上在慶熙宮。停常參·經筵。
大駕,詣昌德宮後,內閣·政院·玉堂·藥房,口傳問安。答曰,知道。王大妃殿·惠慶宮·嘉順宮,遣承旨問安。答曰,知道。還宮後,內閣·政院·玉堂·藥房,口傳問安。答曰,知道。
藥房提調金履翼,副提調李存秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹命烈啓曰,司僕寺官員來言,捲簾,取稟。傳曰,捲三面。
李存秀啓曰,今日動駕,承旨當爲備員,而左副承旨宋知濂,不爲仕進,卽爲牌招,右副承旨李勉昇在外,何以爲之?敢稟。傳曰,在外姑置,不爲仕進承旨牌招。
尹命烈啓曰,備邊司郞廳來言,今日賓廳日次,而動駕相値,不得來會矣,敢啓。傳曰,知道。
傳于尹命烈曰,朝候似勝於申後之熱,出宮時刻,進定於朝前。
李存秀啓曰,大駕詣昌德宮後,王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
李惟命啓曰,臣以王大妃殿·惠慶宮·嘉順宮,問安進去,下直之意,敢啓。傳曰,知道。
傳于尹命烈曰,堂上三品以上實職人,只爲隨駕。
李存秀啓曰,守令署經事,命下矣。大司諫具得魯,正言權熀,旣有只推之命,竝更牌招,以爲署經之地,何如?傳曰,允。
洪遠謨有頉,代以李永祚爲假注書。
傳于李存秀曰,召對爲之。
李存秀啓曰,金溝縣令李亨會,諫院則旣已署經,而憲府則行大司憲李直輔,執義李東冕,掌令柳遠鳴·朱重翁在外,持平金圖遠未署經,只有閔德基一人,無以備員署經,何以爲之?敢稟。傳曰,一司除署經。
李永祚有頉,代以李鐸遠爲假注書。
傳于尹命烈曰,外營入直軍兵,日熱隨駕之勞,不可不軫念,且入直軍兵,前已犒饋矣,外營軍兵,雖有稍異,今日當親臨中日閣犒〈饋〉,該房知悉。
李存秀啓曰,吏曹郞廳來言,本曹判書有闕政事,取稟。傳曰,當日爲之。
以沈象奎,爲吏曹判書。
有政。吏批,判書沈象奎未肅拜,參判未差,參議宋冕載進,行都承旨李存秀進。啓曰,新判書命招,同參政事,何如?傳曰,允。又啓曰,判書沈象奎,牌招不進,參判未差,小臣獨政未安,何以爲之?敢稟。傳曰,只出緊任。以李勉兢爲戶曹判書,金學淳爲副校理,金啓溫爲副修撰,金啓洛爲工曹判書。
兵批,行判書朴宗來進,參判閔命赫病,參議鄭景祚入直,參知金啓河病,右承旨尹命烈進,以李勉兢·金履度爲知事,李仁秀爲都摠管,李義秀爲忠壯將,具載恒爲訓鍊判官,同知單韓昌麗,僉知三單尹行頤·李允豐·趙榮豐,副司直李錫枯,副司果李泳夏,竝單付。
傳于宋知濂曰,坐直承旨入侍。
傳于尹命烈曰,二十五日次對,進定於明日。
傳于李存秀曰,童蒙敎官,率童蒙,明日待令。
以李錫祜·李泳夏囚單子判付內,玉堂也,分揀,申飭放送爲良如敎。
以大司諫具得魯牌不進罷職傳旨,傳于李惟命曰,只推,
以江原監司洪義謨狀啓,農形雨澤事,傳于李好敏曰,雨澤善爲就成否,更卽隨形登聞事,分付。
尹命烈,以兵曹言啓曰,今六月十七日,武臣堂上祿試射,以後日退行事,草記蒙允矣,今二十一日設行,而試官望,備擬以入之意,敢啓。傳曰,知道。
尹命烈,以兵曹言啓曰,今日文臣朔試射試宮望,已受點,而動駕相値,不得爲之之意,敢啓。傳曰,知道。
尹命烈,以訓鍊都監言啓曰,新造旗麾祭,今六月二十一日子時,放砲大吹打,設行於三淸洞之意,敢啓。傳曰,知道。
辛未六月二十日辰時,上詣昌德宮,眞殿展拜擧動入侍時,行都承旨李存秀,行左承旨李好敏,右承旨尹命烈,左副承旨宋知濂,同副承旨李惟命,假注書朴來謙·金載成,別兼春秋洪敬謨,記事官朴齊聞,直閣李光文,以次侍立,時至,通禮,跪啓請外辦,上具翼善冠·袞龍袍,乘輿出興泰門,存秀,進前曰,晩炎甚酷,趁早勞動,聖體,若何?上曰,一樣矣。別雲劍有頉,代以曺允大·李堯憲爲之事。駕前下敎由顯謨門,出廣達門外,通禮,跪啓請降輿乘輦,上乘輦,出建明門·興化門,進發由鍾閣前路,入敦化門,至肅章門外,通禮,跪啓請降輦乘輿,上乘輿,由協陽門·宣化門還內,諸臣,以次小退,傳于尹命烈曰,諸司豫備。諸臣,詣宣化門外,侍立訖,通禮,跪啓請外辦,上具翼善冠·袞龍袍,乘輿出宣化門,由協陽門·肅章門,至仁政門外,通禮,跪啓請降輿乘輦,上乘輦,出進善門·敦化,至鍾閣前路,上曰,鋪土不淨,漢城府官員部官,事過後,令該府拿問嚴勘事。駕前下敎仍進發入興化門,由建明門·廣達門,上命出標信解嚴,仍入顯謨門·興泰門還內,諸臣以次退出。
辛未六月二十日午時,上御鳳凰亭,召對入侍時,參贊官尹命烈,侍講官鄭元容,持周易第五卷,檢討官趙琮鎭,持周易第五卷,假注書金載成,別兼春秋洪敬謨,記事官朴齊聞,以次進伏訖。上開卷命讀,元容,讀自周易傳義大全卷之八,止至于八月有凶消不久也。上曰,下番讀之。琮鎭,讀自象曰澤上有地臨,止象曰敦臨之吉,上曰,文義陳之。元容曰,臨之象曰,君子以容保民無疆,夫物之密近相比者,無如澤上有地,故君子觀其含比之象,而有容保民之心,夫民者,國之本也,爲人主者,孰無保民之心,而四海至博,兆民至衆,九重甚䆳,閭里甚卑,民志未易上達,王政未易下究,故易象所以親地水之象,取密比之義,而欲其君子之容保民者也,君民之間,密近無間,情志相達,則豈有難保之理哉,書所稱若保赤子,善形其小民難保之意,而孟子曰,保民而王,莫之能禦也,伏願殿下,於此益加體念焉。上曰,下番陳之。琮鎭曰,臨之爲卦,以象言之,澤上有地,是自上臨下也,以爻言之,是剛浸而長也,以卦德言之,是澤水與岸土密近也,夫密近之義,若地水之相比也,伏願殿下,於此益加體察,使四方之民,莫不親密於上,則是亦爲觀易之一助也。上掩卷,命玉堂先退,元容等退出。仍命退,承史以次退出。
辛未六月二十日未時,上詣中日閣,各營軍兵犒饋入侍時,行都承旨李存秀,行左承旨李好敏,右承旨尹命烈,左副承旨宋知濂,同副承旨李惟命,假注書朴來謙·金載成,別兼春秋洪敬謨,記事官朴齊聞,直閣李光文,以次侍立,時至,通禮,跪啓請外辦,上具戎服,乘輿出顯謨門外,通禮,跪啓請降輿乘馬,上乘馬出廣達門,入金商門,至中日閣,下馬乘座,兵曹判書朴宗來,行參現禮,仍行犒饋禮,禮畢,告饗士禮成,上仍乘馬,出金商門,入廣達門內,通禮,跪啓請降馬乘輿,上乘輿,由顯謨門·興泰門還內,承史以次退出。
辛未六月二十日初更,上御尊賢閣。坐直承旨入侍時,左副承旨宋知濂,假注書金載成,別兼春秋洪敬謨,記事官朴齊聞,以次進伏訖。上命書傳敎曰,農節差遲,此時勸課之方,尤倍秋節,令廟堂各別申飭,益加惕念。仍命退,承史以次退出。
上在慶熙宮。停常參·經筵。
尹命烈,以都摠府言啓曰,今日入直軍兵等,內中日習射技放,中日廳修改間,姑爲停止,而內入番禁衛軍試射放次,請出標信。傳曰,知道。
尹命烈啓曰,來二十五日,朝參日次矣,敢稟。傳曰,停。
尹命烈啓曰,合辭方張之時,兩司無詣臺之員,事甚未安,除在外·未署經·內閣進外,未肅拜·呈告人員,竝卽牌招,何如?傳曰,允。
尹命烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹命烈啓曰,御營廳將官來言,今日本廳軍兵,日次私習云矣,敢啓。傳曰,知道。
尹命烈啓曰,同副承旨李惟命,今日不爲仕進,卽爲牌招,何如?傳曰,允。
尹命烈啓曰,備邊司郞廳來言,二十五日次對,進定於今日事,命下,而大臣俱有身病,不得來會云矣,敢啓。傳曰,知道。
宋知濂啓曰,判尹李集斗,禮曹判書朴宗慶,刑曹判書金在昌,除拜後,過三日不爲出肅,竝依定式,推考警責,仍卽牌招察任,何如?傳曰,允。
傳于宋知濂曰,左副承旨,率童蒙入侍。
傳于宋知濂曰,召對爲之。
傳于尹命烈曰,禁衛兩營鄕軍中,歉邑上來者,當於崇賢門賜米,各該營,抄擇待令。
尹命烈啓曰,今日殿座,承旨當爲備員,而行都承旨李存秀式暇,行左承旨李好敏,不爲仕進,所當牌招,而拘於廳規,不得請牌,右副承旨李勉昇在外,同副承旨李惟命陳疏,何以爲之?敢稟。傳曰,不爲仕進承旨,卽爲牌招。
傳于尹命烈曰,侍衛及雲寶劍,置之。
尹命烈啓曰,行大司憲李直輔,執義李東冕,掌令柳遠鳴·朱重翁在外,持平閔德基牌不進,金圖遠未署經,監察茶時之意,敢啓。傳曰,知道。
以大司諫具得魯,持平閔德基牌不進罷職傳旨,傳于尹命烈曰,只推。
傳于宋知濂曰,今日入直文臣,親臨武經講,該房知悉。
傳于宋知濂曰,別講爲之。
傳于宋知濂曰,坐直承旨入侍。
傳于宋知濂曰,夜直玉堂,持孟子入侍。
傳于尹命烈曰,當該中官,令該府拿問重勘。
尹命烈,以都摠府言啓曰,內入番禁衛軍,外中日試射放事,標信命下矣,禁·御鄕軍賜米相値,不得設行之意,敢啓。傳曰,知道。
尹命烈,以都摠府言啓曰,副摠管韓致應,以武臣堂上祿試射試官,慕華館晝仕出去之意,敢啓。傳曰,知道。
尹命烈,以兵曹言啓曰,今六月二十日,立秋改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
尹命烈,以兵曹言啓曰,五衛將申協前任江原監營中軍,李儒祥前任南虞候,忠翊衛將金載俊前任慶尙監營中軍,俱在任所,上來間,該廳番次苟艱云,五衛將李道善,昌德宮衛將朴景陽,昌慶宮衛將趙景漢,文臣兼宣傳官李紀淵,俱以病難供職,呈狀乞遞,竝改差,何如?傳曰,允。
尹命烈,以兵曹言啓曰,慶尙監司金會淵狀啓,道內別試武士柳葉箭入格軍威閑良宋煥臣,講書入格淸道出身金宗器,擧沙入格晉州閑良朴奉得,起送兵曹事,纔已啓下矣,在前別試武士上來者,依本道入格技藝,自臣曹,有更試草記之例,今亦依此例,今日宣薦內禁衛取才時,同爲試取之意,敢啓。傳曰,知道。
尹命烈,以兵曹言啓曰,嶺南別試武士,更爲試取事,草記啓下矣,各以本道入格技藝,更爲試取,則軍威閑良宋煥臣,柳葉箭邊一中,淸道出身金宗器·李衛公粗,晉州閑良朴奉得,擧沙未入格,失數講栍,比諸本道入格,皆未中式,竝依例給糧下送,何如?傳曰,允。
正言權熀啓曰,請金甲島爲奴罪人克觀,更令王府嚴鞫得情,夬正王法,請逆賊尙魯,亟施孥戮之典,請亟下三啓傳旨,令攸司卽速擧行焉,請正法罪人鏔,亟施孥戮之典,請絶島爲奴罪人李戒國·劉用孫·金金乭,亟令王府,夬施典刑,請古今島定配罪人李東萬,亟令王府,設鞫得情,夬施典刑,請梟示罪人性世,亟施孥戮之典。以上措辭見上新除授司諫李基崇,時在公忠道忠州地,司憲府行大司憲李直輔,時在全羅道茂朱府,執義李東冕,時在京畿抱川地,掌令柳遠鳴,時在安山地,掌令朱重翁,時在咸鏡道咸興地,請竝斯速乘馹上來事,下諭。答曰,不允。李戒國等事,亟停勿煩,下諭事,依啓。
同副承旨李惟命疏曰,伏以臣,猥蒙洪私,獲忝邇列,日登文階,昵近耿光,榮寵極矣,涯分踰矣,銜恩感激,豈敢爲言私之計,而第臣篤老偏母,病淹床笫,寧日恒少,近因酷熱,將攝失宜,自昨夜猝添暑癨之症,飮啖全廢,眞元凜綴,諸般證情,極其危厲,臣方左右扶將,躬執藥餌,目下情勢,實無一刻離捨之望,庚牌儼臨,末由承膺,玆敢略陳短章,仰瀆崇嚴。伏乞聖慈,俯垂鑑諒,亟遞臣職,以便救護,仍治臣瀆擾之罪,以肅朝綱焉。臣無任云云。省疏具悉。爾其勿辭救護。
辛未六月二十一日卯時,上御景賢堂。左副承旨率童蒙入侍時,左副承旨宋知濂,假注書李鐸遠,別兼春秋洪敬謨,記事官朴齊聞,童蒙敎官宋奎熙·尹大東·趙原永·鄭畊愚,以次進伏訖。上曰,敎官,各率訓下童蒙,進前,可也。奎熙·大東·原永·畊愚,各率童蒙,以次進前,上命童蒙,各奏姓名年紀及所讀書訖。仍敎曰,敎官,率童蒙往政院,以卽景爲題,使之製進,敎官因爲考入,而賞格則優等紙一卷筆三枝墨二笏,其餘則各給筆二枝墨一笏也。又敎曰,童蒙輩奏對,皆了了矣。知濂曰,英廟朝時,臣以童蒙,入侍於集慶堂,而其時童蒙之了了,不及於今,亦可見世俗之稍異矣。上命敎官先退,奎熙等率童蒙退出。仍敎曰,承史隨駕。上乘輿,出協和門,由興福門,入通玄門,詣德游堂,承史以次退出。
辛未六月二十一日辰時,上御德游堂。召對入侍時,參贊官宋知濂,持孟子第一卷,侍讀官鄭元容,持孟子第一卷,檢討官趙琮鎭,持孟子第一卷,直閣李光文,持孟子第一卷,假注書李鐸遠,持孟子第一卷,別兼春秋洪敬謨,持孟子第一卷,記事官朴齊聞,持孟子第一卷,以次進伏訖。上命開卷讀之,自孟子大全卷之一,止然而不王者未之有也。上曰,孟子大賢人,而英氣似勝,孔子如玉之自有溫潤含蓄氣像,無許多光耀,此孟子所以下孔子一等者歟。元容曰,孟子,學已到聖處,而行處未敢便道是聖處,故程子亦有此言矣。孔子如天地日月之不可迹,而孟子之時,王道不明,人慾漸熾,不得不自任行道之重,故辭氣之間,英氣似勝,有露圭角處,此所以下大聖一等,而止入亞聖之域矣。上掩堂,命玉堂先退。元容等退出。仍敎曰,承旨以童蒙入侍,在於彼堂乎?知濂曰,尙記入侍于集慶堂矣。上曰,從何門入集慶堂乎?知濂曰,其時延和門,爲閤門矣。上曰,英廟朝所御衣襨,能記知乎?知濂曰,御黃色帽子紬短衣,而所御衣襨,多渝汚,御手持端午扇,而亦經夏陳久之扇,枕木枕,其時臥內召接,而似是藥房入診之筵矣。上曰,其時戚臣,有入侍者乎?都提調亦誰也?筵臣亦幾何也?知濂曰,臣其時年幼,未記誰某,而入侍筵臣甚多矣。上曰,直閣有幾子?光文曰,有五子矣。上曰,俄者入侍之兒,第幾子也?光文曰,長子也。上曰,直閣有福矣。又敎曰,上番玉堂,有子乎?元容曰,未有矣。上曰,人之有子,莫非命數之所關也。知濂曰,然矣,以華封祝聖之辭觀之,多男子在其中,則人之多子,最爲厚福矣。上曰,譬如樹木,枝幹蕃茂,則爲子孫衆多之象乎?知濂曰,樹之多枝而茂盛者,果如人之子姓蕃衍也。上曰,童蒙敎官,當於景賢堂應製,弘文提學,入來考試,只入儀仗,可也。仍命退,諸臣以次退出。
辛未六月二十一日午時,上御崇賢門,禁·御兩營鄕軍賜米,童蒙敎官應製入侍時,右承旨尹命烈,左副承旨宋知濂,假注書金載成·李鐸遠,別兼春秋洪敬謨,記事官朴齊聞,直閣李光文,進詣崇賢門外侍立,通禮,跪啓請外辦,上具翼善冠·袞龍袍,出崇賢門陞座,諸臣以次進伏訖。上曰,鄕軍如已待令闕下,卽爲召入。知濂曰,鄕軍皆已待令,而御營鄕軍五百十餘名,禁營鄕軍稍實邑二百九十餘名,之次尤甚邑二百餘名,而各賜米幾斗乎?上曰,分給四斗也。知濂曰,分付各將領,使之率入,而器械除之乎?上可之。兩營哨官,各率鄕軍入來,上敎曰,鄕軍亦民也,故特賜米各四斗,三斗則分給軍兵,兼爲下鄕之資,一斗則使將官,作飯分饋,而各賜內吹一部以娛之,承旨,分付將官,使之一一布諭也。知濂曰,御營廳賜米,未及待令,使大將分饋,而饋飯則亦使之量宜炊給,似好矣。上曰,使大將量其升斗,炊飯以饋也。仍敎曰,試官及入直應講文臣,童蒙敎官,使之入就位行禮,可也。知濂曰,武經講試官,副摠管韓致應,祿試射試官進去,只有副摠管李壽咸及兵曹參議鄭景祚二人矣,贊儀,唱試官以下四拜,壽咸·景祚,率應講文臣鄭元容等五人,命烈,率童蒙敎官宋奎熙等四人,入就位,行禮訖,贊儀,唱禮畢,上還由崇賢門,命承史隨駕,由興明門入萬歲門,御龍飛樓,命命烈,進前書賦題,普天之下莫非王土,率土之濱莫非王臣,大夫不均,我從事獨賢,使命烈出往懸題。仍敎曰,假注書金載成,別兼春秋洪敬謨,對讀官差下,使之考入也。仍命退,承史以次退出。
辛未六月二十一〈日〉未時,上御隆武堂。闕內入直文臣武經講入侍時,左副承旨宋知濂,假注書李鐸遠,別兼春秋洪敬謨,記事官朴齊聞,直閣李光文,考官副摠管李壽咸,兵曹參議鄭景祚,以次進伏訖。上曰,武經七書中,除吳子,只講六書,可也。仍命開講,副應敎鄭元容,進講訖,知濂奏曰,武經講,有異於入直應製,玉堂與庶僚,同講武經,事甚如何,此後非特敎,則勿令同爲應講,似好矣。上曰,今日便是特敎,上番旣應講,今番則下番亦應講,而此後非特敎,勿爲應講,可也。修撰趙琮鎭等四人,進講畢,上命試官以下先退,壽咸等退出。仍命退,承史以次退出。
辛未六月二十一日申時,上御德游堂。別講入侍時,參贊官尹命烈,侍講官鄭元容,持周易第五卷,檢討官趙琮鎭,持周易第五卷,直閣李光文,假注書李鐸遠,別兼春秋洪敬謨,記事官朴齊聞,以次進伏訖。上開卷命讀,元容,讀自觀序卦臨者大也,止周易大全卷之九,上掩卷,命玉堂先退,元容等退出。仍命退,諸臣以次退出。
辛未六月二十一日申時,上御德游堂。坐直承旨入侍時,右承旨尹命烈,假注書金載成,別兼春秋洪敬謨,記事官朴齊聞,以次進伏訖。上曰,今日常參次對人員,皆來會耶?命烈曰,姑未及來會矣。上曰,承旨出去,斯速來會之意,申飭,可也。仍命退,承史以次退出。
辛未六月二十一日戌時,上御資政殿。坐直承旨入侍時,左副承旨宋知濂,假注書李鐸遠,別兼春秋洪敬謨,記事官朴齊聞,以次進伏訖。上命書榻敎曰,次對久未爲之,明日左右參贊,與籌司堂上來會,依常參例磨鍊。仍敎曰,明日,何時來會乎?知濂曰,如次對例,當待開門來會矣。上命退,承史以次退出。
辛未六月二十一日初更,上御迎文堂。夜直玉堂,持孟子入侍時,右承旨尹命烈,左副承旨宋知濂,假注書李鐸遠,別兼春秋洪敬謨,記事官朴齊聞,副應敎鄭元容,持孟子第七卷,修撰趙琮鎭,持孟子第七卷,直閣李光文,以次進伏訖。上開卷命讀,元容,讀自孟子集註大全卷之十三,止名所獨也。上曰,下番讀之。琮鎭,讀自萬章問曰,止孟子集註大全卷之十四,上曰,盆成括之死,孟子何以先知也?元容曰,盆成括,未聞君子之道,故孟子,知其不免矣。上曰,何如乃是君子之道也?元容曰,君子之道,卽義理之當然,而盆成括,恃其小才而不知大道,故適足以喪其身也。上曰,堂高數仞,榱題數尺,食前方丈,侍妾數百人,雖非孟子,他人亦能不爲乎?元容曰,非聖賢不能也,聖賢之心,道學充然,不爲外物所遷,此等處,必私慾淨盡,天理流行,然後不以外物動其心,非聖賢則孰能與於此乎?上曰,踽踽涼涼,何謂也?下番陳奏,可也。琮鎭曰,踽踽,獨行不進之貌,古語曰,踽踽,一足行也,涼涼,孤單之貌也。上曰,何如則然也?琮鎭曰,不爲與世推移,介然獨立則然矣。上曰,鄕原,德之賊也,何謂也?琮鎭曰,鄕原似是而非,無誠實底意,故爲德之害,如紫亂朱,如莠亂苗,此孟子所以甚言其爲害也。上掩卷,仍敎曰,內饌當宣賜於政院,令入直摠管兵曹堂上,往于政院,同爲受賜,可也。命玉堂先退,元容等退出。仍命退,承史以次退出。
上在慶熙宮。停常參·經筵。
殿座罷還內後,內閣·政院·玉堂·藥房,口傳問安。答曰,知道。
禮曹東籍親耕田所種皮黍,今六月晦間,當爲成熟,親刈取稟,奉敎親刈爲良如敎。
宋知濂啓曰,卽者檢閱朴齊聞,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于尹命烈曰,山林外,未肅拜·呈告·在外臺諫,竝許遞,前望單子入之,待下批牌招察任,使之先進參後謝恩。
臺諫前望單子入之,大司諫鄭景祚,掌令鄭元容落點。
傳于宋知濂曰,召對爲之。
傳于尹命烈曰,近來門禁解弛,今日興元門·開陽門,雜人攔入,多有執頉,當該守門將,以禁推例待令,當於建明門親臨,該房知悉,侍衛,以入直爲之,前排,令訓局待令。
傳于尹命烈曰,同義禁金基厚許遞,其代韓致應除授,使之先進參後謝恩。
傳于尹命烈曰,出宮門路,以廣達門爲之。
尹命烈啓曰,臣敬奉聖敎,馳往義禁府,取考囚徒案,則時囚罪人洪赫,以金溝縣令箋文差員,不卽陪行罪,金萬鍾漢城主簿,沈日魯中部令,動駕時,鋪土不淨罪,係是輕囚,故竝依傳敎放送,李普澈,以永禧殿參奉,受香時趁不待令,至有拿問投畀之命,係是重囚,故仍囚,仍爲馳往典獄署,取閱囚徒案,則御寶僞造罪人八名,結案罪人一名,殺獄罪人二十六名,大將牌偸竊罪人一名,殺獄干連罪人三名,俱是重囚,故竝爲仍囚,此外公貨逋欠,作弊列邑,標內置塚,罪合勘律者四名,不可以輕囚論,一體仍囚,其餘他錢不報,欺人取物,有夫女招引,致打人物,不參逢點,城內行巫罪人金德已·朴斗去非·李順得·李宇柱·朴泰重·金鼎泓·朴壽儉·崔同柱·金繼輝·今伊等十名,罪名旣係輕囚,故竝依傳敎放送之意,敢啓。傳曰,知道。
傳于尹命烈曰,夜對爲之。
傳于宋知濂曰,明日內閣閣臣會講,依辛丑年例爲之,處所,以資政殿爲之,侍衛雲寶劍置之,只入陽繖扇儀仗鼓吹。
以入直文臣武經講榜目,傳于宋知濂曰,居首副應敎鄭元容,筆十枝墨五笏,之次修撰趙琮鎭,筆八枝墨三笏,兵曹佐郞李在嵩,筆五枝墨三笏,校檢金景煥筆三枝墨一笏賜給,居不學諭任泰濬推考。
以童蒙敎官應製榜目,傳于宋知濂曰,賦三下童蒙敎官尹大東陞敍。
宋知濂,以弘文館言啓曰,本館上番闕直,事甚未安,應敎洪大浩,校理呂東植·洪命周,副校理金學淳·洪遇燮,竝卽牌招,以爲推移入直之地,何如?傳曰,允。
尹命烈,以兵曹言啓曰,今日宣薦內禁衛取才,未及畢試,日勢已暮,明日繼試之意,敢啓。傳曰,知道。
尹命烈,以禁衛營言啓曰,謹依下敎,本營上番慶尙道歉邑鄕軍二百十四名,聚會營庭,宣布德意,張樂饋飯後,各米三斗八升分給之意,敢啓。傳曰,知道。
尹命烈,以御營廳言啓曰,謹依下敎,本廳上番歉邑鄕軍五百七七名,聚會營庭,宣布德意後,每名各給米四斗,仍爲張樂設飯之意,敢啓。傳曰,知道。
大司諫鄭景祚,掌令鄭元容,修撰趙琮鎭啓曰,請亟下罪人徐邁修,中道付處傳旨。措辭見上答曰,不允。
大司諫鄭景祚,掌令鄭元容啓曰,請遲晩後物故罪人啓能,亟施孥籍,趾賊等凶種,夬施邦刑,獻遂,設鞫得情,請夏賊子女亟施跪斬之典,斗恭親屬應坐之律,一依适·雲例施行,斗恒及夏賊親屬奴傔連伊夫妻,竝嚴鞫得情,夬正典刑,請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚夬正王法,請時景·時昱,竝施孥籍之律,金樂敎,亟令王府,設鞫嚴覈,夬正邦刑,請賜死罪人行恁諸子,應坐之類,亟令王府,依律擧行,無俾易種焉。二十三字刀割請物故罪人家煥·哲身,正法罪人承薰·樂敏,施以孥籍之典,請物故罪人國榮,亟施孥籍之典,請物故罪人時偉諸子,亟施散配之典,請物故罪人裕,亟施孥戮之典,請知情不告罪人魯賢,亟施孥籍之典,請知情不告罪人在民,亟施孥籍之典,請物故罪人履猷諸子,亟施散配之典,請安置罪人李晦祥,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典,請楸子島減死安置罪人在敏,亟令王府,還爲拿來,嚴鞫得情,夬正典刑,請金甲島安置罪人李東馨,爲先施以荐棘之典,請楸子島安置罪人徐瀅修,設鞫嚴問,夬正王法,請巨濟府島配罪人李魯春,亟令王府,設鞫嚴問,明正典刑,請古今島安置罪人張錫胤,亟令王府,嚴鞫得情,夬正典刑,請追奪罪人煥之諸子,亟施散配之典,請賜死罪人達淳諸子,亟施遠地定配之典,請追奪罪人日煥諸子,亟施散配之典,請逆賊漢祿,亟施孥戮之典,請黑山島安置罪人日柱,依初下傳敎,設鞫得情,夬正典刑,請追奪罪人龜柱支屬應坐之類,一依尙魯例,施以散配之典,請金甲島安置罪人龍柱,亟令王府,設鞫得情,夬正典刑,請前監司李書九,設鞫得情,夬正典刑,請追奪罪人鍾秀支屬應坐之類,一依尙魯·漢祿例施行,請追奪罪人鍾厚支屬,亟施散配之典,請正法罪人審度,加施孥戮之典,請物故罪人㯳支屬,亟令王府,嚴加盤覈,仍施孥戮之典,請大逆不道罪人夢瑞,亟令王府,以适·雲例施行,其支屬之應問者,亦卽拿覈得情,使王法伸而亂本拔焉。措辭見上答曰,不允。時景等事,裕事,徐瀅修事,日柱事,龜柱支屬事,審度事,亟停勿煩,啓能等事,國榮事,㯳支屬事,亟停,魯賢事,更勿煩啓。
掌令鄭元容啓曰,請正法罪人鏔,亟施孥戮之典,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府,設鞫嚴問,期於得情,夬正典刑,請周爀,亟令王府,嚴鞫得情,夬正典刑,請亟下三啓依允之傳旨,令該府擧行焉,請物故罪人基讓子寵億,姑先施以竄配之典,請古今島定配罪人李東萬,亟令王府,設鞫嚴問,請物故罪人國仁支屬應坐之類,亟施島配之典,請朴紀淳,亟令王府,拿來嚴問,以重鞫體。措辭見上答曰,不允。李東萬事,亟停勿煩。
應敎洪大浩疏曰,伏以臣居遠田野,戀深軒陛,向叨頖官之恩除,粗伸叩謝之微忱,有事則獲與駿奔,參考也,幸覲龍光,榮旣至矣,願亦遂焉,不自意東壁移拜之命,特紆於前席久違之餘,方當聖工乾惕,日勤晉接,凡百有位,奔走思贊,顧臣蠡管之識,雖乏螢爝之裨,値玆晠會,曷不欲持綾被登文石,庸備挾冊之列,而臣於見職,卽年前六通中一人也,憂在太濫,大僚之奏固當,義難冒據,四維之防莫越,人皆必辭乃已,臣亦屢叨未膺,勢實使然,諒非獲已,金門入望,鐵限當前,去就一節,初非可議,向來便殿會筵,寔出曠典,而坐違召牌,未獲隨參,日前慶辰起居之班,亦未能共伸華祝之誠,區區下忱,祗增穎結,情禮都墮,悚蹙冞增,況臣蒲柳賤質,衰落轉甚,數月旅泊,暑祟添劇,調攝失宜,醫藥蔑效,行將擔舁寸進,歸伏鄕廬,而職旣虛縻,行難徑情,玆不得不疾聲控籲于閔覆之下。伏乞天地父母,俯垂矜恤,亟賜鐫斥,俾尋生路焉,臣旣不能以身進矣,有懷無隱,其可不一陳於黈纊之下乎,蓋聖王爲治,惟勤學與勤政而已,十餘年來,進言于殿下之前者,要不出此兩條,而臣亦曾所仰勉,荐奉嘉納之批敎矣,今殿下,春秋鼎盛,益明習國家事,竊伏覩近日注措,旣勤於講學矣,又勤於涖政矣,愚臣憂愛,宜若無所事於更陳,而符著于外者,終不免有名而無實,則臣又可嘿然已乎,顧今盛暑停筵之時,召對別講,殆無虛日,延英流汗,或終朝而永夕,經傳進讀,必連篇而累卷,殿下樂自不疲,諸臣退而相賀,是固盛擧也美事也,而其果能從容酬酢,反復討論,上求聖賢心法之傳,下及治亂得失之故,藹然有家人視臣之意,怡然有今日閒話之樂乎,如是則天地交泰,君臣情孚,方可見眞箇勤講之效,而今也不然,按班而入,輪讀而出,粗陳文義而上無所可否,只飭句讀而下惟恐錯誤,講官第一寥寥,未聞承明厭直,滔滔皆然,外雖觀美而內乏成效,殆有日課塞責之嫌,是果何益於殿下之身心乎,亦將何補於殿下之學問乎,此臣所謂勤學之有名無實也,奧自移御之初,復値悶旱之辰,聖心憂勞,罔或暇逸,圭璧得方寸之雨,綸綍頒尺一之書,御殿臨門,靡文不擧,詢瘼考藝,無事或遺,公簿之署決不滯,承宣之引接相續,君子自强,非復前日沁泄之歎,吾王無疾,擧切當暑勞動之慮,臣固欽仰萬萬,而第其事欠誠實,令多忽遽,廈氈訏謨,旣乏都兪吁咈之盛,儀衛動作,每欠整齊紓緩之美,黼座則乍臨旋撤,未聞有溫粹如饗之頌,簪紳則旣會且歸,依舊是恬嬉占便之習,聖躬之有妨節宣,而必貽殿宮之憂念,朝象之無少振刷,而易致軍民之怨咨,以至獷俗毆逐長吏,無異潢池之變,而守令愼擇,無所警惕,狂逆肆奸天紀,殆甚妖孽之作,而世道憂虞,靡有止屆,罪及於蟣虱之卑官,則威或過中,飭在於鹵簿之末節,則務近察細,發諸外者,非不赫若奮勵,而顧其歸則只是强欲酬應,皆不免文具備例之科,是果何益於殿下之治謨乎,亦將何補於殿下之政法乎,此臣所謂勤政之有名無實也,嗚呼,循名責實,古人有云,我殿下之勤學勤政,旣有其名矣,在今之道,惟有因其名而反其實,以實心行實事,旣盡美又盡善,而以講學則雙隻之晉對無闕,十一之寒曝是戒,聖經賢傳,輪翼相須,講讀則不必求多,而惟潛辭奧旨之辨析答問,顔色則假以來言,而惟政弊民隱之講究商確,筵席之間,情志流通,閭蔀之下,聞見畢達,則不待晝日之三接,可察階庭之萬里,殿下勤學之實效,亶在是矣,以政事則發號施令,行所當行,儀節則先期整待,事務則悉心咨訪,言動起居,無倉卒輕遽之失,施措事爲,有誠信縝密之效,使百工濟濟率職,俾萬姓欣欣相告,殿下勤政之實效,無過此矣,臣之日夕所冀仰者,惟在於因此已發之機,擴其未充之端,無改乎近日之規模而學懋實地,政推實事,孳孳實實,誠勤做去,顒顒穆穆,緩急得宜,則有名無實,非所可憂,而方可爲我殿下大振作大有爲之好機會,豈不休哉,臣言辭拙訥,固不足以仰槪宸聽,而憂治願忠,出於一段苦忱,不避煩猥,冒控至此,伏望殿下,深加留意,勿以人廢其言,千萬至祝。臣無任云云。省疏具悉。所陳當留念,爾其勿辭,從速察職。
檢閱李龍秀疏曰,伏以臣於日前,冒犯擅離之罪,獲蒙賜暇之恩,得以歸護病母,少伸私情,且惶且感,不知所喩,顧臣母病,一倍添劇,丹毒內結,熱暈外熾,精神眩瞀,氣度綿綴,非可以時日望其蘇完,而三日之由限已滿,庚牌儼臨矣,在臣分義,豈或駕屨之是俟,而第臣目下情理,實與陳章徑出之初,毫無昇焉,再瀆天聽,極知其猥越,而抑情就直,萬無其望,玆又不得不冒萬死申籲於天地父母之前。伏乞聖慈,俯垂矜諒,亟遞臣職,以便私心,仍治臣屢瀆之罪,以勵臣分,幸甚。臣無任云云。省疏具悉。爾其勿辭救護。
辛未六月二十二日卯時,上御資政殿。常參入侍時,右承旨尹命烈,左副承旨宋知濂,直閣李光文,先拜陞殿,贊儀,唱常參官入就拜位,東班,左參贊吳載紹,戶曹參判李庚運,漢城左尹韓致應,吏曹參議宋冕載,大司諫鄭景祚,掌令鄭元容,修撰趙琮鎭,吏曹正郞孔胤恒,戶曹佐郞李日會,禮曹正郞孫錫祚,司錄閔秉勳,監察洪羲書,假注書金載成,別兼春秋洪敬謨,西班,兵曹判書朴宗來,工曹判書金啓洛,工曹參判趙弘鎭,行護軍李得濟·李溏,同敦寧金基厚,刑曹參議權晙,刑曹佐郞林昇運,工曹佐郞李遠揆,假注書李鐸遠,記事官朴齊聞,以次入就位,贊儀,唱四拜,常參官及史官,以次行禮,引儀,唱有啓事官陞殿,無啓事官退出,載紹·宗來·景祚·元容·琮鎭·載成·鐸遠·敬謨·齊聞,以次陞殿,相向進伏訖,上曰,都目,何日爲之?知濂曰,吏判未出仕,都目姑未知何日爲之矣。上曰,戶判誰也?知濂曰,李勉兢也。宗來進前奏曰,武兼沈漢永,前以備邊郞作散,武兼復職,通計前仕,則今都政,當爲出六,備邊郞武兼,雖有計朔計日之異,已例皆許其通計,故敢此仰達矣。上曰,依爲之。出擧條宗來曰,前郡守李濟和,望拜禮參班武士試射時,柳葉箭邊三中,得蒙陞敍之命矣。濟和,曾經三品職,已爲資窮,今無可陞之品,而在前如此之人,筵稟後皆蒙加資之典,故敢此仰達矣。上曰,依爲之。出擧條仍敎曰,三司如有所懷,進奏,可也。景祚·琮鎭,無所懷。元容,進前奏曰,聖志振勵,咨訪日勤,盛暑臨殿,特行常參,其在群下對揚之道,固宜罄竭謨慮,咸奏厥職,而金門之臚唱纔傳,靑瑣之步武先退,陞殿稟啓,更無幾人,凡有職則當有事,有事則當有言,而況當賓筵久曠,廟務積滯之餘,六曹九卿,得借方寸,豈無一事一言之可以建白者,而隨行出入,惟事伈泄,致使莫重常參之擧,徒爲一時文具之儀者,臣竊爲之慨然也,請今日常參時無啓辭官,竝施從重推考之典焉。上曰,依啓。出擧條上曰,諸臣奏事已畢,史官就座。仍命退,載成·鐸遠·敬謨·齊聞,下殿分左右序立於門內,載紹等,以次退出,承旨閣臣,繼此退出,史官亦爲退出。
辛未六月二十二〈日〉卯時,上御德游堂。召對入侍時,參贊官宋知濂,持孟子第一卷,檢討官趙琮鎭,持孟子第一卷,直閣李光文,持孟子第一卷,假注書李鐸遠,持孟子第一卷,別兼春秋洪敬謨,持孟子第一卷,記事官朴齊聞,持孟子第一卷,以次進伏訖。上開卷命讀,琮鎭,讀自狗彘食人食,止率獸而食人也。上曰,率獸而食人,何謂也。琮鎭曰,人非五穀,不生活,而以五穀,飼禽獸,則是無異於食人也,上掩卷,命玉堂先退,琮鎭退出,知濂曰,檢閱李龍秀由限已過,卽爲牌招入直,何如?上曰,依爲之。出擧條知濂曰,日氣甚熱,在前如此之時,有輕囚放釋之例矣。上命書傳敎曰,日熱如此,輕囚放釋。仍命退,承史以次退出。
辛未六月二十二日酉時,上詣建明門,殿座入侍時,右承旨尹命烈,左副承旨宋知濂,假注書李鐸遠,記注官金初燮,直閣李光文,以次侍立,通禮,跪啓請外辦,上具翼善冠·袞龍袍,乘輿出興泰門·顯謨門·廣達門,詣殿座所,降輿陞座,仍敎曰,羅卒盡爲排列,當該守門將,拿入,可也。命書榻敎曰,判義禁入侍。賤臣,承命出傳,偕入進伏,開陽門守門將李行敏,興元門守門將黃碩潤,拿入,上曰,守門將當嚴處,而姑爲安徐,欲觀來頭着實擧行事,分付,拿出,可也。知濂曰,門禁察飭,專係兵曹,而開陽·興元兩門之欄入執頉,事未前有,不可無警,當該兵曹入直堂上,從重推考,郞廳所當重勘,而本院請推之外,無他可施之罰,何以爲之乎?上曰,依爲之,拿處,可也。出擧條仍敎曰,炬火不卽待令之工曹郞廳,卽爲拿入。工曹佐郞李遠揆拿入,上曰,今番則十分斟酌,此後惕念擧行事,分付拿出也。允大曰,羅卒之殿庭擺列,自非鞫事大處分,則未嘗有如此之例矣,守門將之擧行不謹,罪固可駭,付之王府,依律嚴勘,何所不可,而乃以么麽門將事,當此劇熱,侵夜臨門,玉趾親勞,辭敎又勤,聖躬保嗇,旣違其方,事體屑越,亦當如何,賤忱憂慮之外,不能無憾於天地之大也,伏願從今以往,凡於政令施措之際,益加愼重,必以今日事爲戒,是臣區區之望,敢效執藝之義,謹此仰達矣。上曰,所陳好矣,當留念矣。出擧條仍敎曰,判義禁先退,允大退出,上乘輿,入金商門·寧善門·正兌門·泰寧門還內,諸臣以次退出。
辛未六月二十二日三更,上御迎文堂,夜對入侍時,參贊官尹命烈,持周易第六卷,檢討官李鼎秉,持周易第六卷,直閣李光文,持周易第六卷,假注書李鐸遠,持周易第六卷,記注官金初燮,持周易第六卷,別兼春秋洪敬謨,持周易第六卷,以次進伏訖。上開卷命讀,鼎秉,讀自周易傳義大全,止卷之十一,上掩卷,命玉堂先退,鼎秉退出。仍命退,承史以次退出,
上在慶熙宮。停常參·經筵。
玉堂會筵後,內閣·政院·玉堂·藥房,口傳問安。答曰,知道。
尹命烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹命烈啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋知濂曰,召對爲之。
傳于尹命烈曰,今日玉堂會筵,更爲之,處所,以資政殿爲之,侍衛,以入直磨鍊,雲寶劍,以向日會筵時雲寶劍仍用。
以應敎洪大浩,校理呂東植·洪命周,副校理金學淳·洪遇燮牌不進罷職傳旨,傳于宋知濂曰,只推。
尹命烈啓曰,卽者兵曹郞廳來言,本曹判書朴宗來,有身病,今日殿座時,別侍衛,不得進參云,卽爲牌招,何如?傳曰,允。
傳于尹命烈曰,都承旨,左承旨,右副承旨,同副承旨竝許遞,前望單子入之,待下批牌招察任。
承旨前望單子入之,鄭尙愚·吳泰賢·柳相祚·李羲甲落點。
傳于尹命烈曰,玉堂未差之代,前望單子入之,待下批牌招,備員進參。
副應敎前望單子入之,鄭元容落點。
傳于尹命烈曰,應敎洪大浩許遞,前望單子入之,待下批牌招察任,與副校理金學淳,副修撰金啓溫,使之先進參後謝恩。
應敎前望單子,李志淵落點。
尹命烈啓曰,行大司憲李直輔在外,執義掌令二員,持平一員未差,金圖遠未署經,監察茶時之意,敢啓。傳曰,知道。
傳于尹命烈曰,諸承旨,持公事入侍。
傳于尹命烈曰,東耤田親臨觀刈,以七月初五日爲之,凡諸儀節,一依先朝辛丑年例爲之事,分付。
尹命烈啓曰,新除授行右承旨柳相祚,時在慶尙道安東地,斯速乘上來事,下諭,何如?傳曰,允。
吏曹口傳政事,直閣單李光文。
兵曹口傳政事,護軍單李存秀。
尹命烈啓曰,卽伏見黃海兵使趙今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
尹命烈啓曰,臣與同副承旨宋知濂伴直矣,纔已陳疏徑出矣,行左副承旨李羲甲,所當牌招,而拘於廳規,不得請牌,何以爲之?敢稟。傳曰,牌招。
尹命烈啓曰,行左副承旨李羲甲牌不進推考傳旨,今方捧入,而伴直無人,所當更請牌招,拘於廳規,不得請牌,何以爲之?敢稟。傳曰,牌招。
尹命烈啓曰,行左副承旨李羲甲再牌不進,伴直無人,所當更請牌招,而拘於廳規,不得請牌,何以爲之?何稟。傳曰,許遞,前望單子入之,待下批牌招察任。
承旨前望單子入之,洪羲俊落點。
宣傳官南宮坤書啓,臣於本月二十二日,敬奉聖敎,與兼春秋劉㵙,假注書權燮,分往外各司,一一摘奸是白乎,則工曹上直書吏崔廷石,兵曹守直軍士茂金,不爲逢點,故問其所由,則夕食代未及待令是如是白遣,外此各司,別無有頉處之意,敢啓。傳曰,知道。
兼春秋劉㵙書啓,臣於本月二十二日,敬奉聖敎,馳往長興庫摘奸是白乎,則入直官奉事洪善謨,書員·庫直·使令·軍士各一名,巡更軍士四名,無頉是白遣,仍詣司宰監摘奸是白乎,則入直官主簿沈能定,書員·庫直·軍士各一名,無頉是白遣,仍詣火藥庫摘奸是白乎,則守直官參奉林鳳守,別破陣二名,庫直一名,軍士二名,無頉是白遣,仍詣掌苑署摘奸是白乎,則入直官別提沈憲永,書員·軍士·役人各一名,無頉是白遣,仍詣宗簿寺摘奸是白乎,則入直官主簿韓錫倫,書吏·庫直·使令·軍士各一名,無頉是白遣,仍詣長生殿摘奸是白乎,則入直官禮曹正郞李慶旭,書吏·庫直·使令·軍士各一名無頉,仍詣平市署摘奸是白乎,則入直官主簿趙宅謙,書員·使令·軍士人一名,無頉是白遣,仍詣典獄署摘奸是白乎,則入直官參奉趙厚淳,書吏·使令各一名,軍士五名,無頉是白遣,仍詣義禁府摘奸是白乎,則入直官都事李永紹,書吏二人,羅將十名,軍士十名,無頉是白遣,仍詣司僕寺摘奸是白乎,則入直官主簿任魯,馬醫·司僕書吏·理馬各一人,庫直一名,使令·軍士,大廳直各一名,養馬六名,巨達七十九名,門直一名,無頉是白遣,仍詣議政府摘奸是白乎,則入直官代直假官典醫監直長李悌寅,書吏·庫直·軍士各一名,無頉是白遣,仍詣漢城府摘奸是白乎,則入直官判官李文載,書吏二人,使令·庫直各一名,軍士一名,無頉是白遣,仍詣戶曹摘奸是白乎,則入直官佐郞李日會,算士李鎭溶,書吏·庫直各二名,使令一名,巡更軍士八名,無頉是白遣,仍詣耆老所摘奸是白乎,則守直官成均館博士車翊修,書吏·軍士各一名,無頉是白遣,仍詣當直摘奸是白乎,則入直官都事李和淵,書吏·羅將·大廳直軍士各一名,無頉,而但典醫監入直官參奉高在晉,中學代直官司譯院奉事安國彬,闕直是乎所,執頉以來之意,敢啓。傳曰,知道。
事變假注書權燮書啓,臣於本月二十二日,敬奉聖敎,馳往各司摘奸是白乎,則通禮院入直假引儀安承煦,上直書員使令各一名,北部入直都事金徹淳,上直書員·庫直·使令·軍士各一名,司圃署入直直長尹行倫,上直書員·庫直·使令各一名,役人五名,濟用監入直奉事鄭時綏,上直書員·庫直各一名,軍士四名,司䆃寺入直主簿朴煐,上直書員庫直軍士各一名,巡更軍二名,使喚軍二名,龍虎營入直堂上軍官孫道弘,上直書牌二名,守直軍九名,校書館入直判校文尙表,上直書吏·使令·軍士各一名,敦寧府入直判官金基豐,上直書吏使令各一名,軍士二名,忠勳府入直書寫忠義衛張益喆,上直書吏·庫直·使令·軍士各一名,禁衛營入直千摠金宅基,騎士將沈禹相,哨官趙祥獜·金鍾海,敎鍊官朴時協,騎士二十五人,鄕軍三十名,兼別破陣二名,中部入直假官司譯院訓導吳命毅,上直書員大廳直·使令·軍士各一名,成均館入直典籍朴鳴和,上直書吏二人,守僕一人,使令一名,養賢庫入直兼直長裵相仁,上直書吏庫直·使令·軍士各一名,御營廳新營入直哨官高應濂,敎鍊官朴泰輝,管下鄕軍六十七名,管下別破陣六名,京中哨軍十名,東部入直假官司譯院訓導李命聃,上直書員·使令·軍士各一名,東營入直哨官金建,管下軍四十名,南部入直都事金永錫,上直書員一人,使令四名,訓鍊都監新〈營〉入直千摠鄭周誠,把摠李誾彬,敎鍊官李元膺,七色軍四十名,惠民署入直參奉朴基善,書員·庫直各一名,訓鍊院入直僉正黃俊彦,書員·軍士各一名,掌樂院入直僉正金履完,書吏·庫直·使令·軍士各一名,以上俱爲無頉是白遣,東學及南學段,闕直是乎所,執頉以來之意,敢啓。傳曰,知道。
以平安監司李晩秀狀啓,碧潼郡民家頹壓事,傳于尹命烈曰,聞甚矜□,元恤典外,別加顧恤事,分付。
尹命烈啓曰,昨日各司入直摘奸時,東學代直官典醫監判官李永周,南學代直官惠民署參奉劉運鐸,中學代直官司譯院奉事安國彬,典醫監入直參奉高在晉,無端闕直,依例罷職傳旨,捧入之意,敢啓。傳曰,知道。
以司謁李仁圭手本,別監文廷煥,莫重侍衛之際,無端逃走之狀,萬萬痛駭,其罪狀,令攸司從重科治,其代各別擇差事,傳于尹命烈曰,令攸司照法勘治。
尹命烈,以兵曹言啓曰,宣薦內禁衛取才時,三技入格別單及宣部守三薦,參上武臣前銜人,別取才入格矢數,落仕年條居住薦名,各其名下,懸註以入之意,敢啓。傳曰,知道。
尹命烈,以刑曹言啓曰,因司謁李仁圭手本,別監文廷煥,莫重侍衛,無〈端〉逃避之狀,萬萬痛駭,爲先除下後,其罪狀,令攸司從重科治事,傳曰,令攸司照法勘治事,命下矣。謹按律文,則大典通編入直條有曰,凡守衛人,在直而逃者,杖一百,文廷煥,依此律勘放之意,敢啓。傳曰,知道。
領府事李時秀箚曰,伏以臣於病伏奄中,伏見禮曹草記批旨下者,有耤田親刈之命,旋以來初五日涓吉矣,我聖上重粢盛述先休之盛意,臣固欽仰萬萬,而臣方待罪太常提擧,耤田事,卽所詳知,皮黍下種,不過數畝,而始因久旱,立苗旣疎,終又多雨,過半消縮,餘莖短穗,難望成熟,特以刈獲之期,不敢違越,雖依例報于該曹,而實則無可刈之黍,豈可遠移鑾蹕,虛勞盛禮乎,況今積雨新晴,晩熱益熾,郊坰之間,病氣未淨,此時觸冒勞動,又豈不大有乖於節宣保嗇之道乎,臣一息未泯,區區憂慮,不能自已,且是太常擧行者故,忘其僭猥,據實陳聞。伏乞聖明,亟加三思,特寢成命焉。答曰,省箚具悉卿懇。向者敦諭之後,卿不日旋入城焉,喜幸何勝,其間轉因事故,未卽召見,爲之悵惆,明日當見卿面諭,平明入侍,親刈事,存羊甚重,卿其諒悉。仍傳于尹命烈曰,此批答,遣史官,傳諭于領府事。
左議政金載瓚,右議政金思穆,聯名箚曰,伏以臣等,伏見傳敎下者,因春曹備例入稟之啓,有東耤田親刈之命矣,耤田之觀耕觀刈,聖王所以明農政,以勸民功,供粢盛以饗宗廟之至德盛節也,逮我列朝,已行之禮,具載於寶鑑,可按而知,而至於英廟十三年五月,大麥熟,臨田觀刈,三十八年八月,秋穀成,又如之,先朝五年五月,謹遵是禮,卽九推之田,觀二牟之收,是皆禮有所考,時亦當行,蓋麥秋則首夏如秋,天氣政和,中秋則,新涼入郊,嘉實盈場,此政順月令服田功之時,而兩聖朝,必於五月八月,觀麥觀禾,而動以禮而合於時者也,今殿下,不遵於彝典,不詢于所司,特以數畝刈黍之擧,遽行劇暑稅田之禮,此乃國朝未嘗有者也,以時則爀炎如火,田土汗摘,雖夏畦襏襫,亦不得此時服力,而今於十里荒郊,羽葆戾止,豈可曰動以禮而合於時乎,又況敲熱近酷,而臨殿臨門,積有勞動,臣民憂慮之忱,竊自憧憧,而今此出郊觀刈之擧,又在此際,則瞻聆之憂悶,有不暇言,而在殿宮惟疾之念,將復何如也,且近日不淨之患,郊墅尤甚,雖匹庶之賤,必自簡出入愼起居,以盡自重之方,則桃茢不除,輿衛遠動,萬萬非可議之時,玆敢聯陳衷懇,冀寢成命。伏乞更加聖思,亟賜採納焉。取進止。答曰,省箚具悉卿等之懇。所陳好矣,憂愛之意,良已感矣,觀刈命下之敎,安徐,卿等知之。仍傳于尹命烈曰,此批答,分遣史官,傳諭于左右相。
兵曹判書朴宗來疏曰,伏以臣之待罪本兵,月已踰矣,昏憒之識,全不事事,衰頹之氣,日益弊弊,觸處生疣,無往非罪,縱荷大度之涵貸,恒切私心之兢蹙,迺者昨夜守門將及入直堂郞處分,臣之溺職之罪,尤無所逃矣,九門淸嚴之地,疎於警飭,乃有許多執頉,以致侵夜臨門,一曹事務,判堂主之,苟究不飭之罪,臣實爲首,而今反責加郞僚,臣獨倖逭,非但私義之轉益惶愧,在聖朝綜核之政,恐不宜若是,臣安得徒懷嚴畏,不思自引,以自陷於忘廉無忌之科耶,且臣受氣最薄,嬰疾最痼,近日以來,職任之重,恐懼于中,暑濕之毒,銷鑠於外,强策陳就,日漸憊敗,忽自昨夕,滯泄陟作,昏眩隨劇,元氣大脫,欲起還仆,種種醜症,難以具陳,況今會筵有命,淸蹕臨殿,職在侍衛之列,顧乃奄然在床,漫不知動,闕儀虧分,其罪若何,情勢旣如此,病狀又如是,左右思量,惟有一遞,玆敢不避瀆擾,短章自列。伏乞聖明,天地父母,俯垂諒察,亟命鐫削,以安微分,仍治臣罪,以肅朝綱,千萬幸甚。臣無任云云。答曰,省疏具悉。卿其勿辭,益盡司馬之責,調理行公。
兵曹判書李勉兢疏曰,伏以臣向叨騎曹,罪大溺職,而聖度涵容,譴罰反輕,又未幾何,特蒙收敍之恩,退守本分,歌詠聖澤,不自意地部新命,忽下於鄕廬病伏之中,臣手奉華誥,惶愧交中,歷日靡定,夫度支之職,爲任甚重,調支錢穀,國計之贏絀判焉,句管貢市,都民之休戚係焉,故從古簡是任也,最爲難愼,膺是職者,必皆逡巡,況今稅賦漸蹙,入不當出,貢案俱弊,無以矯捄,雖使鄭産治賦,劉晏理財,誠恐莫可下手,今乃以如臣庸鈍謭劣者,姑且充選,任僬僥以負重,責矇瞍以察明,擧世之嗤點,一身之狼狽,姑無論,其於民國之受害何哉,且國家用人,量其材而授之職,故六官分掌,內外異選,此固治世之常法也,臣於昨秋,忝叨東銓,旋移本兵,今又專管戶部,銓衡中權,錢穀財賦,歷敡於周歲之中,雖在拔萃之通才,尙不可如是僥濫,況臣之百無一能,最居人下者哉,過福之災,理必無幸,而竊恐有累於則哲之明也,不問人器,只取履歷,有乖量材授職之意,臣於年前經筵,有所敷奏,聖聰亦或記有矣,明知其不能堪任,則上之授之也苟,下之受之也妄,此尤臣踧踖罔措,不敢冒膺者也,況臣衰朽日甚,百病交侵,痰癖眩暈之症,挾暑添劇,江上淸涼之地,服藥飮水,苦未收效,顚倒床笫,而最是精神如墮烟霧,事爲輒皆遺忘,眼視日益昏瞀,簿書無以諦看,以此病狀,供此職務,尤是勉强而不可得者也,玆敢齋沐陳章,悉暴衷悃。伏乞聖上,天地父母,察臣才之不可冒據,憐臣病之無以陳力,特命鐫改臣職名,仍治逋慢之罪,以肅朝綱,以安私分,千萬幸甚。臣無任云云。答曰,省疏具悉。卿其勿辭,上來察任。
同副承旨宋知濂疏曰,伏以臣之父母,年皆耆耋,而臣母又抱貞疾,居常凜綴,臣無他兄弟,朝夕左右,離側供職,實無其望,而近幸差間,不至委篤,故臣得以安意於夙夜之職者,數朔于玆矣,溽暑蒸鬱,調將失宜,宿症添感,眩瞀時作,漫無省覺,痰核流注,不能運動,駸駸然日甚一日,飮啖全却,元氣凘敗,種種症形,實非篤老所堪,臣躬執藥餌,旁助轉側,頃刻之間,難以離捨,日昨召牌之下,荐犯違傲,未蒙恩勘,而旋値動駕有命,陪扈義重,雖不得不黽勉趨詣,而禁直無以推移,情理去益切悶,卽接家信,臣母病勢,越添於數日之炎蒸,寒熱客症,比前倍劇,促臣歸護,臣自聞此報,衷情益急,按住不得,玆敢忙陳短章,徑出禁扄。伏乞聖慈,俯垂憫念,亟許遞免,俾臣得以調養母病,而仍治臣瀆擾之罪,以肅朝綱焉。臣無任云云。省疏具悉。爾其勿辭救護。
辛未六月二十三日卯時,上御資政殿。召對入侍時,參贊官宋知濂,持孟子第一卷,檢討官李鼎秉,持孟子第一卷,直閣李光文,持孟子第一卷,假注書李鐸遠,持孟子第一卷,記注官金初燮,持孟子第一卷,別兼春秋洪敬謨,持孟子第一卷,以次進伏訖。上開卷命讀,鼎秉,讀自獸相食,止緣木而求魚也。上曰,誠有百姓者,齊國雖褊小,吾何愛一牛者,何謂也?鼎秉曰,以羊易牛,其跡若愛牛,而然則無怪百姓之有此言也,此齊王所以自明其本心之不然也。上掩卷,命玉堂先退,鼎秉退出,知濂曰,俄者命爲會筵,而會筵異於會講,經筵官,特進官,依向日會筵時例,竝除之乎?上曰,除之,可也。知濂曰,俄者,下來月初五日東藉田觀刈親行之命,而臣謹考日記,英廟朝丁卯及乙酉,行親刈禮,先朝辛丑,行親刈禮,而古禮則自奉常寺,隨兩麥黍稷稻粱之成熟,草記而已,親刈取稟,則自先朝戊午定式矣。上曰,如祭享之親臨攝行,取稟乎?知濂曰,然矣。英廟丁卯,先朝辛丑,觀刈皆在五月,此是大小麥成熟時也,觀刈時,先期一日祭先農,亦古禮,故兩朝觀刈時,皆爲遣大臣攝行,蓋觀刈儀節,考諸日記,則甚是盛擧,無異於親耕矣。上曰,似不如親耕之重,如朝參常參之別矣。知濂曰,別無異矣,觀刈時,有陞臺降臺時樂章,而陞臺樂章,自前有之,降臺樂章,先朝親撰以下,使樂工,臨時肄習,觀刈之後,又有勞酒節次矣。上曰,勞酒節次,何如也?知濂曰,召耆民四十庶民四十,行勞酒禮於觀刈臺下矣。上曰,俄以來月初五日命下,而能無差晩之慮乎?知濂曰,差早則或慮不盡成熟,而日子稍退,則尤當成熟矣。上曰,今月則齋日相値,來月初五,似不至晩也。知濂,請書傳敎,上命出去書之,仍敎曰,東藉田親臨觀刈,以來月初五日爲之,凡諸儀節,一依先朝辛丑年例爲之事,分付,傳敎以此書出也。命書傳敎曰,都承旨·左承旨·右副承旨·同副承旨竝許遞,前望單子入之,待下批牌招察任。仍命退,承史以次退出。
辛未六月二十三日辰時,上御資政殿。玉堂會筵入侍時,同副承旨宋知濂,別兼春秋洪敬謨,以次進伏,參贊官尹命烈,持詩傳第一卷,侍講官李志淵,持詩傳第一卷,侍講官鄭元容,持詩傳第一卷,侍讀官洪命周,持詩傳第一卷,侍讀官呂東植,持詩傳第一卷,侍讀官洪遇燮,持詩傳第一卷,侍讀官金學淳,持詩傳第一卷,檢討官趙琮鎭,持詩傳第一卷,檢討官李鼎秉,持詩傳第一卷,假注書金載成,持詩傳第一卷,假注書李鐸遠,持詩傳第一卷,記注官劉㵙,持詩傳第一卷,直閣李光文,持詩傳第一卷,行四拜禮訖,以次進伏,上曰,玉堂皆備員乎?知濂曰,副修撰金啓溫·任天常,有實故未入來,登筵者爲八員矣。上開卷敎曰,今番首玉堂,讀奏後,自上當讀受音,受音後,其下玉堂,次次讀奏也。仍命讀,志淵,讀自周南一之一,止二章章八句,上讀新受音一遍,自周南一之一,止二章章八句,敎曰,副應敎以下讀之。元容,讀自葛之覃兮,止葛覃三章章六句,命周,讀自采采卷耳,止螽斯三章章四句,東植,讀自桃之夭夭,止桃夭三章章四句,遇燮,讀自肅肅兎罝,止芣苢三章章四句,學淳,讀自南有喬木,止漢廣三章章八句,琮鎭,讀自遵彼汝墳,止汝墳三章章四句,鼎秉,讀自麟之趾,止麟之趾三章章四句,上曰,文義以次陳之。志淵曰,周南爲詩經之首篇,如易之有乾坤,而關雎章,又是開卷第一卷也。文王之化,始於閨閫,推及於江沱汝漢之間,此可見家齊而後國治也,故小雅亦曰,刑于寡妻,至于兄弟,以御于家邦,蓋修身之道,克愼於妃匹之際,而得其正焉,其功化之盛,自家而國,自近而遠,以至於化民成俗,而天下平矣,伏願殿下,益加體念於修齊之道焉。上曰,此篇文義,前旣屢陳,今不必敷演爲說,須以簡當之語,切實陳之也。元容曰,周南一篇,皆好矣,關雎章,卽敎化之本,福祿之原,而周治之所由興也,葛覃,后妃親爲絺綌之詩也,以后妃之尊貴,而親執絺綌之勞,則勤儉之德,可知矣,蓋農桑,民之本也,周治務本,故其王公親稼穡之事,后妃親織紝之功,欲其躬行勤儉,使民觀感也,伏惟我朝,尤重農桑,英廟朝親行耕田觀刈,王妃行親蠶禮,民到于今,傳頌聖德,臣今日伏覩傳敎下者,有親行觀刈之命,重農之聖意,固爲欽仰,恒推此心躬行勤儉之德,則近自宮禁,遠至閭巷,當有觀感之效矣,伏願留念焉。命周曰,文王之時,化行俗美,男女以正,婚姻以時,觀於桃夭詩可知,而大學亦曰,宜其家人而後,可以敎國人,又曰,必父子兄弟,足法而後民法之也,蓋身修於戶庭之內,而化行於一國之中,如表端而影正焉,殿下聖學高明,無待加勉,而必以足法然後民法之義,深思力行,期有實效,則文王化民成俗之休,可以復見於今日矣。東植曰,國之本在家,故曰宜其家人,而可以敎國人,閭巷間匹夫匹婦,能宜其家室,其效宜若小,然推而大之,天下皆宜其家,此所謂一家興仁,一國興仁者也,況乎人君爲庶民之極,上有好者,下必有甚焉者,故文王宜其家人,而功化之盛,至於如此,殿下亦以宜其家人一句,斷然以爲敎國人之要道,勉勉行之,則其於齊家治國也,必綽有餘裕矣,伏願體念焉。遇燮曰,葛覃,卽后妃勤儉之德,而后妃之勤儉,實由於文王之勤儉,伏願殿下,以文王之心爲心,以身先之,克懋勤儉之德焉。學淳曰,二南之化,文王盛德之極致,浹洽於人,無往不暨,先儒亦曰,文王之化,如春風和氣,所在生輝,今若溯其根本,則實由明德而新民也,伏願殿下,深留聖意於明德新民之功焉。琮鎭曰,周南之末,繫以麟趾,麟趾之化,非自麟趾而始也,其本實由於關雎,故序以爲關睢之應,蓋文王后妃,有仁厚之德,故子孫振振,亦皆仁厚,大雅曰,文王孫子,本支百世,凡周之士,不顯亦世,非但同姓爲然,世臣子孫,莫不才賢,蔚然爲王室之楨幹,而亦能世濟其美,此尤可見文王之德入人者深矣,由周以降,孰不知二南爲風化之本,而二南之化,不得多見者,誠以知之而不能行故也,殿下,深軫知而不行之戒,必也,動法文王,使關雎麟趾之詩,復作於今日,是臣區區之望也。鼎秉曰,周南一篇,無非可法,關雎之詩,尤爲親切,治國之道,在於齊家,齊家之道,在於修身,而文王之爲文王,不過修身以齊家而已,則伏願殿下,勉勉於修齊之道,以爲治國之本焉。上掩卷,仍敎曰,守門將,寶劍不爲敬持,極爲慢忽,以他守門將一員替入,當該守門將姓名知入,兵曹堂〈上〉往麗春門外,決棍五度後入奏也,兵曹參知金啓河,出往麗春門外,決棍後入奏曰,守門將柳鳳,依下敎,嚴棍五度矣。上命玉堂降復位,志淵等,下殿行四拜禮後退出,通禮,跪啓禮畢,上命退,承史以次退出。
辛未六月二十三日午時,上御德游堂。諸承旨持公事入侍時,右副承旨尹命烈,同副承旨宋知濂,假注書金載成·李鐸遠,記注官劉㵙,別兼春秋洪敬謨,直閣李光文,以次進伏訖。上命讀公事訖,敎曰,公事入之。仍命退,承史以次退出。
上在慶熙宮。停常參·經筵。
尹命烈啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
尹命烈啓曰,禁衛〈營〉將官來言,今日本營軍兵,日次私習云矣,敢啓。傳曰,知道。
尹命烈啓曰,御營廳將官來言,今日本廳軍兵,日次私習云矣,敢啓。傳曰,知道。
洪羲俊啓曰,領府事李時秀,依下敎來待矣。傳曰,入侍。
傳于尹命烈曰,召對爲之。
傳于尹命烈曰,都政當朔,令兩銓,使之趁今月內爲之。
傳于尹命烈曰,坐直承旨入侍。
以全羅監司李相璜狀啓,雨澤農形事,傳于洪羲俊曰,善爲成就云,極爲多幸,登熟與否,隨卽登聞事,分付。
洪羲俊,以弘文館言啓曰,新除授副修撰金啓溫,卽爲牌招察任,何如?傳曰,允。
尹命烈,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而殿座相値,不得設行之意,敢啓。傳曰,知道。
洪羲俊,以吏曹言啓曰,卽接掌樂院牒報,則以爲今日殿座時,協律郞本院正,當爲進參,而正李志淵,移拜應敎,卽速變通,以爲擧行之地云,掌樂院正未差之代,口傳備擬以入之意,敢啓。傳曰,知道。
吏曹口傳政事,以曺鳳振爲掌樂正。
洪羲俊,以禮曹言啓曰,崇陵陵上曲墻外,左邊汰落處,遲待七月節後,始可動役,依近例,以地方官楊州牧使,補土堂上差下,與本陵官,眼同擧行事,已爲草記蒙允矣,始役吉日時,令日官池景泌推擇,則來八月十六日卯時爲吉云,以此日時擧行,而先告事由祭,同月十五日秋夕節享兼行,祝文中措辭添入,役軍及物役遞劃等事,令京畿監司,預爲措備事,分付,在前補土堂上,專管擧行時,雖無本曹堂上進去之例,今此頉處,係是陵上至近之地,故謹依特敎,本曹堂上,旣已進去奉審,則補築時,只令地方官及本陵官監董,恐欠事體,何以爲之乎?敢稟。傳曰,依例以本曹堂上,進去,可也。
尹命烈,以訓鍊都監言啓曰,陞戶法意,本自至嚴,而近來外邑,不遵法意,視若尋常,擧行慢忽,漆原陞戶之受由過限者,三次行關,一無皀白,揆以紀綱,萬萬駭然,若無一番懲創之擧,則國綱蔑如,軍制蕩然,該縣監,令該府拿問嚴勘,此後促關之已經三次邑守令,亦依此施行之意,預先知委於各該道臣,何如?傳曰,允
尹命烈,以訓鍊都監言啓曰,本局中軍徐英輔,千摠徐有鳳,俱有身病,勢難察任,改差,何如?傳曰,允。
辛未六月二十四日卯時,上御資政殿。領府事入侍時,同副承旨洪羲俊,假注書李鐸遠,記注官李仁迪,別兼春秋洪敬謨,領府事李時秀,以次進伏訖。時秀曰,庚炎方劇,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,王大妃殿氣候,何如?上曰,一樣矣。各殿宮氣候,皆一樣矣。時秀曰,元子宮氣候,何如?上曰,一樣矣。仍敎曰,卿之向日所經,卽罔測之事,非可曰遭罹,而有礙於聽聞,故卿亦一出城外,而此實不足彈也,亦不宜復爲提說也。時秀曰,向日事,小臣今亦不敢詳達,而實是千萬意外振古所無之事也,臣震剝蒼黃,不暇尋思,逬出江外矣,特荷曠世之恩數,敦諭屢下,私分惶感,禮遇隆重,臣不敢偃處江郊,卽爲扶病入來,而驚心至今未已,今登筵席,辭敎諄摯,下情益不勝惶恐矣,小臣,近日賤疾益痼,無望登筵矣,今蒙召接之殊恩,有區區下情,敢此仰達矣,小臣奄奄垂死,爲服江水,每多出住江舍,雖有入城之日,屛伏窮巷,無所聞知,而只以近日朝報所出觀之,殿座殆無虛日,一日或至數三次,而謹審其本事,則亦非萬萬不可已者也,竊伏念人君動作,何等重大,又當三庚極熱之時,雖玉體康寧,而如或有一毫觸冒失攝之端,實非聖人愼疾之道也,聖心雖樂此不疲,而獨不念殿宮之憂慮乎,且臨殿臨門,擧措甚大,以不獲已之事,或有是命,則必命令預下,翌日之曉,軍兵齊會,侍衛陳列,承史詣閤,通禮,啓外辦然後,始臨御寶座,雍容舒泰,處分已畢,諸臣咸退,然後始命還內,則儀衛,有整肅之美,命令無猝遽之失矣,伏見近日殿座,每多臨時命下,侍衛軍兵,蒼黃奔走,道路之驚惑,臣民之憂歎,烏可已乎,人君之德,尊嚴如天,廣厚如地,若臨事急遽,擧措失當,則何以體天地尊嚴廣厚之象乎,小臣垂死之年,萬念都空,而一段憂愛之忱,不能自已,旣往莫追,而自今以後,每以急遽爲戒,以思合德天地之道焉。上曰,所陳好矣,始則或以爲少勝而然矣,今則近於屑越,當漸次不爲之矣。時秀曰,近日日候,非有風雨,則烈晹如火,聖體之受損,固已萬萬焦迫,而至於群下,亦皆沾濕暴露,亦豈非自上軫恤處乎,自今以後,若將緩不及事,隨事舒遲,克盡保嗇之道,益勉安泰之象焉。上曰,所陳儘好矣。時秀曰,聞左相病勢,近得藥效,少有差減云,誠幸矣,而所居寄寓人家,調養不便,家在城外不遠之地,若出往調治,則可以漸瘳,而不敢仍佩命召,出住城外云,從前亦或有承命出往之例矣。上曰,從便爲之之意,卿傳于左相也。時秀曰,臣之賤疾,已在膏肓,而每爲飮水,出住江舍矣。上曰,從便往來也。上命大臣就座,仍命大臣先退,時秀退出,上曰,會講官,皆已待令乎?羲俊曰,姑未待令矣。上曰,使之卽爲待令,可也。仍命退,承史以次退出。
辛未六月二十四日辰時,上御資政殿。閣臣會講入侍時,左副承旨尹命烈,同副承旨洪羲俊,假注書金載成·李鐸遠,記注官李仁迪,別兼春秋洪敬謨,先拜陞殿,贊儀,唱閣臣四拜,檢校直提學李存秀,持詩傳第一卷,直閣李光文,持詩傳第一卷,行四拜禮訖,以次進伏。上開卷敎曰,自上當盡讀周南,閣臣讀召南,可也。上讀自周南一之一,止百五十九句,仍敎曰,直提學讀之。存秀,讀自召南一之一,止羔羊三章章四句,上曰,直閣讀之。光文,讀自殷其靁,止百七十七句,上曰,文義陳之。存秀曰,周南·召周,爲詩經之首,而太半婦人之作,多言室家之事,關雎一篇,尤是文王正家之化,而係之三百篇之首,如易基乾坤,書美釐降之義也,蓋欲治天下,當先正家,人於夫婦之間,惟其至密也,故易有放忽之心,必也造端乎夫婦,然後家齊而國治也,故曰國之本在家,而身又家之本也,以一身言之,心爲主宰,無論帝王與匹庶,孰不以正心爲修齊之本,而人主一心,則爲萬化之原,處崇高之位,臨億兆之上,發號施令,作福作威,故操存甚難,而放逸尤易,所謂放逸者,非必聲色狗馬馳騁田獵之謂也,凡於施措之際,苟或有一分過於中道,則便是放逸也,竊伏覩近日盛暑,臨殿臨門,殆無虛日,而實則非緊急之事耳,雖以經筵法講之重,時當三庚,例入停稟,此實節宣之義,而法意有在也,然則況以不急之事,當此盛暑,逐日殿座,豈非有妨於保嗇之方,而古聖王一豫爲度之義,豈如是也哉,伏願自今以後,凡於事爲之間,務合中道,內而審操舍之幾,外而盡保嗇之方焉。上曰,直閣陳之。光文曰,關雎第二章云,求之不得,寤寐思服,又曰,輾轉反側,末章云琴瑟友之,鐘鼓樂之,蓋言其未得之時,憂思不已,而旣得之後,親愛而娛樂之也,其所以憂思娛樂者,不過曰誠實無僞而已,本章之義,固如此,而詩之爲書,最好斷章而取義,試以求賢言之,其始求也,惟恐不得,如寤寐思服,輾轉反側,旣得也,心誠好之,如琴瑟友之鐘鼓樂之,則其功效之著於事者,可勝言哉,先儒云,通三百篇而論其大義,則天時日星之大,草木蟲鳥之微,人倫綱常之道,風氣土地之宜,禮樂刑政之施,凡所謂天道人事,無不備於一經之中,此學詩之要旨,而程子之言曰,未讀論語時,便是此等人,旣讀論語時,又便是此等人,則終無所爲,此言其徒讀而無益也,未敢知殿下,所以體之於心,行之於事者,果何如,而夫誠者,物之終始,一有間斷,則便是僞也,今日始講之時,殿下之心固誠也,講畢之後,亦須誠心理會,一如臨講之初,而燕涓蠖濩之中,必加之以涵養省察之工,然後方可謂誠實無僞,而其功化之及於物者,終始無間矣,伏願體念焉。上掩卷,命閣臣先退,仍敎曰,閣臣,今番勿爲進箋,以進箋樣,只行四拜禮,仍行後四拜,可也,然則可以除弊而不失存羊之義矣。贊儀,唱閣臣四拜,存秀等,下殿行四拜禮,又行後四拜禮訖,退出,當該協律郞,事過後,令該府拿問,從重嚴勘事。出榻敎通禮,跪啓禮畢,上命退,承史以次退出。
辛未六月二十四日申時,上御景賢堂。召對入侍時,參贊官洪羲俊,持孟子第一卷,侍讀官洪命周,持孟子第一卷,檢討官李鼎秉,持孟子第一卷,直閣李光文,持孟子第一卷,假注書金載成,持孟子第一卷,記注官洪宅柱,持孟子第一卷,別兼春秋洪敬謨,持孟子第一卷,以次進伏訖。上開卷命讀,命周,讀自王曰若是其甚與,止孟子集註大全卷之二,上曰,玉堂故事,修入,可也。上掩卷,命玉堂先退,命周曰,副修撰金啓溫,今方牌招,故敢此仰達矣。上曰,玉堂出去,草記以入,可也。命周等退出,王大妃殿進御二錢重人蔘粟米飮,自明日一貼式煎入事。出榻敎惠慶宮進服二錢重人蔘粟米飮,自明日一貼式煎入事。出榻敎嘉順宮進服二錢重人蔘粟米飮,自明日一貼式煎入事。出榻敎仍命退,承史以次退出。
上在昌德宮。停常參·經筵。
大駕詣昌德宮後,內閣·政院·玉堂·藥房,口傳問安。答曰,知道。
王大妃殿·惠慶宮·嘉順宮,遣承旨朝夕問安。答曰,知道。
藥房都提調金思穆,提調金履翼,左副承旨尹命烈啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
藥房口傳啓曰,今此昌德宮動駕之命,寔出於我聖上齋辰寓慕之孝思,臣等欽歎之極,固當將順之不暇,而顧今晩炎方熾,朝晝異候,此時之多日移次,必有妨於節宣之方,臣等謹稽英廟朝日記,雖有屢次行之之例,只經一宿,每卽回鑾,聖意攸在,槪可仰認,伏願亟寢今日動駕之命,以爲仰遵故事,俯循群情之地,千萬顒祝,惶恐敢啓。答曰,忌辰不遠,追慕倍痛,年年至切,以常日含忍之意,無有寓伸於所處,他闕移御,心思甚愴,況彼闕旣是積年長壯之闕也,又況日字,不過四日者哉,卿等仰思寧考孝閟宮之至德,次諒小子不可不如此之意望也。
尹命烈啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
尹命烈啓曰,備邊司郞廳來言,今日賓廳日次,而左議政金載瓚有身病,右議政金思穆藥院進,不得來會云矣,敢啓。傳曰,知道。
尹命烈啓曰,今日動駕時,承旨當爲備員,行都承旨鄭尙愚,行左承旨吳泰賢,不爲仕進,所當牌招,而拘於廳規,不得請牌,右承旨柳相祚在外,右副承旨宋知濂受由,何以爲之?敢稟。傳曰,牌招。
尹命烈啓曰,司僕寺內乘來言,捲簾,取稟。傳曰,捲三面。
尹命烈啓曰,大駕詣昌德宮後,王大妃殿·惠慶宮·嘉順宮問安,何承旨進去乎?敢稟。傳曰,左副承旨進去。
傳于尹命烈曰,出宮內門路,以廣達門爲之。
洪羲俊,以吏曹言啓曰,卽接通禮院牒報,則以爲今日擧動時,左右通禮,不可不備員,而左通禮安光宇,身病猝重,不得進參,卽速變通差出,以爲備員擧行之地云,通禮院左通禮安光宇改差,其代,口傳備擬以入之意,敢啓。傳曰,知道。
吏曹口傳政事,以趙尙鎭爲分內醫提調,南惠寬爲左通禮。
尹命烈,以兵曹言啓曰,今日動駕時,本曹堂上,守宮侍衛,不可不備員,參議有闕之代,令該曹,以在京無故人,口傳差出,待下批牌招,以爲備員之地,何如?傳曰,允。
吏曹口傳政事,以韓興裕爲兵曹參議。
尹命烈,以兵曹言啓曰,今日動駕時,別雲劍李好敏,時無職名,依例付軍職,何如?傳曰,允。
兵曹口傳政事,護軍單李好敏。
尹命烈啓曰,臣以王大妃殿·惠慶宮·嘉順宮,問安進去,下直之意,敢啓。傳曰,知道。
尹命烈啓曰,王大妃殿·惠慶宮·嘉順宮夕問安,何承旨進去乎?敢稟。傳曰,同副承旨進去。
洪羲俊啓曰,臣以王大妃殿·惠慶宮·嘉順宮夕問安進去,下直之意,敢啓。傳曰,知道。
傳于尹命烈曰,左副承旨入侍。
吏曹口傳政事,以李集斗爲分內醫提調。
尹命烈啓曰,明日王大妃殿·惠慶宮·嘉順宮朝問安,何承旨進去乎?敢稟。傳曰,右副承旨進去。
以監軍單子,傳于尹命烈曰,兵曹佐郞李在嵩分揀。
傳于尹命烈曰,當初來御此闕,將留四日,而慈宮亦將動駕矣,慈宮適有問安承候之道,不得不侵夜還宮,而侍衛軍兵,亦旣待令,則承候之心益切,今夜當還宮,該房知悉。
傳于尹命烈曰,諸司預備。
傳于尹命烈曰,出宮內門路,以內閣大門爲之。
傳于尹命烈曰,健陵香祝,明日當詣崇政殿月臺親傳,該房知悉。
兵曹,以柳孝源爲訓鍊都監中軍。
尹命烈,以內醫院都提調·提調意啓曰,副提調吳泰賢,今日問安,不爲仕進,卽爲牌招,何如?傳曰,允。
洪羲俊,以成均館同知館事意啓曰,春秋到記時,頒紙,勿爲擧論事,纔已擧條啓下矣,親試事體莫重,所用紙品,宜有一定之規,依頒紙時例,仍以大好紙取用事,著爲定式,何如?傳曰,允。
尹命烈,以兵曹言啓曰,慶熙宮軍號,自時御所,受來行巡時相答,傳漏軍,亦自時御所,量宜排立之意,分付,何如?傳曰,允。
尹命烈,以訓鍊都監言啓曰,謹依下敎,興化門南邊軍一百名,哨官一員率領,與出番軍三十名,替代移直於弘化門,北邊軍一百名,把摠一員,哨官一員率領,與出番軍三十名,替代移直於金虎門,依昨年例,崇義門局出身十五人,別將一員率領,移直於永肅門,十人牌頭率領,移直於崇智門,北一營馬兵四十名,哨官一員率領,移直於南營,西營軍二十六名,哨官一員率領,移直於北營,宮墻外軍鋪及別巡邏,依例擧行之意,敢啓。傳曰,知道。
尹命烈,以禁衛營言啓曰,今此昌德宮經宿擧動時,慶熙宮南營入直鄕軍四十名內,二十六名,移直於昌德宮西營矣,宮墻外巡邏,勢難分排,每夜出番鄕軍十六名,添入南營,十名添入西營,使之警巡之意,敢啓。傳曰,知道。
尹命烈,以御營廳言啓曰,今此昌德宮擧動經宿時,依兵曹節目,北二營入直騎士二十五人內,十人則該將官率領仍直,十五人,騎士將一員率領,移直於東營,鄕軍五十三名,內宮墻頹圮二處守軍二十三名除之,則餘數三十名,勢難分排,故出番軍三十五名添入,十五名則該將官率領仍直,二十五名,把摠李喆懋,哨官高應濂率領,入直於延和門,而其中八名除出,哨官李慶培率領,元武門宮墻頹圮處把守,二十名,哨官金景洽率領,移直於集春營,千摠·把摠,亦爲移直於新營·東營,東營入直軍四十名內,十五名則該將官率領仍直,二十五名,哨官金楗率領,移直於東營,而竝待標信擧行,宮墻外字內軍鋪把卒及別巡邏,亦爲依例擧行之意,敢啓。傳曰,知道。
尹命烈,以御營廳言啓曰,本廳軍色從事官韓用儀,以其親病,受由下鄕,時月之內,勢難察任,今姑改差,何如?傳曰,允。
尹命烈,以義禁府言啓曰,黃海監司韓用鐸啓本內,兎山縣監李英顯,以殺獄檢官,使婢證主,其罪狀,令攸司稟處事,啓下矣。毋論大小獄訟,子之於父,奴之於主,倫綱所係,勿爲證質,法典所載,不啻昭然,而該縣監李英顯,急於獄情之究覈,使婢證主者,有違法典,不可置而不問,依例發遣府羅將,拿來,何如?傳曰,允。
尹命烈,以義禁府言啓曰,卽接月令醫員李德厚手本,則時囚罪人李普澈,屢日處濕之餘,猝得泄痢之症,登溷頻數,眞元大脫,目下症形,十分危重云,罪人病勢如此,則一邊保放,一邊草記,曾有定式矣,李普澈,姑爲保放之意,敢啓。傳曰,知道。
尹命烈,以義禁府言啓曰,漆原縣監白東衡,令該府拿問嚴勘事,傳旨啓下矣。白東衡,時在任所云,依例發遣府羅將,拿來,何如?傳曰,允。
判敦寧趙尙鎭疏曰,伏以喬陵之忌辰載邇,堯墻之聖慕冞深,鑾輿夙戒於先期,離次將至於多日,臣民悲愴,大小罔極,臣於卽者分提擧之望,獲蒙恩點,職是保護,禮宜蹶,矧當此時,尤何敢言私,而第臣癃痼之疾,値此酷暑,比前陡劇,苦歇無常,又自數昨,重經關格,仍成暴泄,登溷無度,肚腹剌痛,食飮全却,落席昏涔,眞元大脫,多灌藥物,尙未回甦,以此委頓綿綴之力,蠢動趨赴,萬無其勢,玆敢疾聲呼籲於紸纊之下。伏乞聖慈,俯賜鑑諒,亟遞臣分提擧之任,仍治臣瀆擾之罪,以幸公事,以安賤分,千萬幸甚。臣無任云云。答曰,省疏具悉。所請依施。
知中樞府事金履度疏曰,伏以臣病伏昏涔之中,以宗廟秋享亞獻官,享帖來到,受戒隔日,臣誠左右量度,惶隘悶蹙,罔知所措也,所係之莫重,伸分之必誠,是豈逡巡言私,敢爲丐免之計,第臣於向來,毒中濕泠,全身不遂,頹若僵木,生意寂然,旬月之間,幸得差道,雖或僅能坐臥於房闥之中,餘症尙緊,終不得爲完人之事,而又自數昨,泄痢交極,方其急遽之際,傍觀代悶,醜態可惡,雖在尋常往役,循例赴公,實難責其如期奔趨,況於清廟肅敬之地,大享駿奔之所,將何能膝顫髀痺,拜跪陞降,以强其萬所不可强者乎,嗚呼,如臣愚昧,何所裨補,而惟以筋力奔走,爲一分自効之義者,是臣平日所自矢,而區區微忱,亦不得自遂,向者傳諭之命,旣出特敎,而擔舁朝房,終犯違慢之誅,餘悚在心,又復仰瀆於移蹕齋居之辰,有臣如此,生不如死。伏乞聖慈,矜諒疾痛必呼之情,亟賜變通,仍治臣瀆擾之罪,俾安私分,以肅朝綱焉,無任云云。答曰,省疏具悉。疏辭,令該曹改付標。
辛未六月二十五日寅時,上御尊賢閣。坐直承〈旨〉入侍時,左副承旨尹命烈,假注書金載成,記注官洪宅柱,別兼春秋洪敬謨,以次進伏訖。上曰,往在英廟朝,時當肅廟忌辰,則往詣眞殿經宿,注書出去,令在院承旨,考例以入,可也。賤臣,承命出來,仍命書傳敎曰,齋日只隔數日,而方在此闕,極爲悵缺,今日申後,當詣昌德宮,二十九日還宮,該房知悉。仍命退,承史以次退出。
辛未六月二十五日辰時,上詣昌德宮。擧動入侍時,右副承旨尹命烈,同副承旨洪羲俊,假注書金載成·李鐸遠,別兼春秋洪敬謨,記事官李龍秀,檢校直提學李存秀,直閣李光文,以次侍立,通禮,跪啓請外辦,上具翼善冠·袞龍袍,乘輿出興泰門·顯謨門,藥房都提調金思穆進前曰,晩炎甚酷,鑾蹕夙啓,聖體,若何?上曰,一樣矣。命烈進前曰,先朝己未,幸慶熙宮時凡節,依時御所例爲之,今亦依此例爲之,軍兵亦爲解嚴乎?上曰,軍兵解嚴,可也。至廣達門外,通禮,跪啓請降輿乘輦,出建明門·興化門進發,由鐘閣前路,入敦化門,上曰,還宮門路,以建陽門·集禮門·宜春門爲之。至肅章門外,通禮,跪啓請乘輿,上降輦乘輿,由建陽門·集禮門·明光門,入宜春門還內,承史諸臣,以次退出。
辛未六月二十五日酉時,上御歡慶殿。左副承旨入侍時,左副承旨尹命烈,假注書李鐸遠,別兼春秋洪敬謨,記事官李龍秀,以次進伏訖。上曰,嘉順宮,今將動駕,承旨一員進去,出宮時刻,稟定後來奏,凡節,令禮曹兵曹,卽爲擧行,自上當於敦化門外祗迎,侍衛如向日親傳香時例爲之,可也。仍命退,承史以次退出。
上在慶熙宮。停常參·經筵。
自巳時至酉時,下雨,測雨器,水深一分。
還宮後,內閣·政院·玉堂·藥房口傳問安。答曰,知道。
親傳香還內後,內閣·政院·玉堂·藥房口傳問安。答曰,知道。
傳于洪羲俊曰,藥房三提調入侍。
洪羲俊啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
傳于洪羲俊曰,出宮門路,以廣達門爲之。
傳于洪羲俊曰,健陵獻官,仍爲奉審摘奸,仍詣顯隆園·華寧殿,一體奉審以來。
洪羲俊啓曰,右副承旨宋知濂,今日不爲仕進,卽爲牌招,何如?傳曰,允。
傳于洪羲俊曰,召對爲之。
洪羲俊啓曰,左副承旨尹命烈,以其親病,陳疏徑出,原疏以國忌齋日,不得捧入矣,行都承旨鄭尙愚,行左承旨吳泰賢,不爲仕進,行右承旨柳相祚在外,右副承旨宋知濂,傳旨未下,院中只有臣一人,伴直無人,行左承旨吳泰賢,所當牌招,而拘於廳規,不得請牌,何以爲之?敢稟。傳曰,牌招。
以右副承旨宋知濂牌不進罷職傳旨,傳于洪羲俊曰,只推。
洪羲俊啓曰,行左承旨吳泰賢牌不進,伴直無人,右副承旨宋知濂,旣有只推之命,所當更請牌招,而拘於廳規,不得請牌,何以爲之?敢稟。傳曰,牌招。
洪羲俊啓曰,右副承旨宋知濂再牌不進,伴直無人,行左承旨吳泰賢,所當更請牌招,而拘於廳規,不得請牌,何以爲之?敢稟。傳曰,牌招。
以右副承旨宋知濂再牌不進罷職傳旨,傳于洪羲俊曰,只推。
傳于洪羲俊曰,別講爲之。
傳于洪羲俊曰,夜對爲之。
以副修撰金啓溫牌不進罷職傳旨,傳于洪羲俊曰,只推。
洪羲俊,以弘文館言啓曰,本館上番闕直,事甚未安,應敎李志淵,副應敎鄭元容,校理呂東植,副校理金學淳,竝卽牌招,以爲推移入直,副修撰金啓溫,旣有只推之命,一體牌招察任,何如?傳曰,允。
以兵曹參議韓興裕牌不進罷職傳旨,傳于洪羲俊曰,只推。
以平安監司李晩秀狀啓,朔州府民家頹壓,人物壓死事,傳于洪羲俊曰,聞甚矜惻,元恤典外,別加顧恤事,廟堂區劃分付,壓死人,如有生前身還布,竝蕩減。
以公忠監司元在明,民弊別單,傳于洪羲俊曰,所陳,卽令廟堂稟處,俾有實效。
洪羲俊,以訓鍊都監言啓曰,昌德宮內外各營入直軍,各其將官率領,還直於慶熙宮,內外各營,興化門南邊軍三十名,北邊軍三十名,依例出直之意,敢啓。傳曰,知道。
洪羲俊,以御營廳言啓曰,今日還宮後,延和門入直軍,與禁衛軍替代,而集春營東營移直馬步軍兵及千摠·把摠,還直於北二營,東營添入軍兵,解送之意,敢啓。傳曰,知道。
辛未六月二十六日丑時,上詣昌德宮。還宮入侍時,左副承旨尹命烈,同副承旨洪羲俊,假注書金載成·李鐸成,別兼春秋洪敬謨,記事官李龍秀,檢校直提學李存秀,直閣李光文遠,以次侍立訖,通禮跪啓請外辦,上具翼善冠·袞龍袍,乘輿出內閣大門,藥房都提調金思穆進前曰,曙色尙遠,還宮,何爲如是太早乎?上曰,慈宮問安爲急,故卽今還宮矣。思穆曰,侵曉勞動,萬萬焦迫矣。上曰,無少損矣。仍出敦化門進發,由鐘閣前路,入興化門·建明門·廣達門,羲俊請出標信,解嚴,上由顯謨門·興泰門還內,諸臣以次退出。
辛未六月二十六日寅時,上御隆武堂。藥房三提調入侍時,都提調金思穆,提調金履翼,左副承旨尹命烈,假注書金載成,別兼春秋洪敬謨,記事官李龍秀,以次進伏訖。上曰,醫官皆爲待令乎?思穆曰,入診醫官,今已入來,而他醫官則姑未待令矣。上曰,俄者承候,則嘉順宮問安,乃是暑感,而別無他症候矣,承候官入來後,湯劑議定,可也。上曰,承候官,今禮判耶?思穆曰,然矣。思穆曰,謹依聖敎,承候官入來承候後,當議進湯劑矣。上可之。思穆曰,今日侵夜勞動,聖體雖或無欠,而臣等之焦悶,尤不勝萬萬矣,向於提調臣金履翼之疏,批之以文具,此臣疏陳,誠至切之言,豈可謂文具乎,聖批如此,臣等益不勝悚悶矣。嘉順宮進服杏吉飮,一貼煎入事。出榻敎上命退,承史以次退出。
辛未六月二十六日卯時,上詣崇政殿月臺。親傳香入侍時,左副承旨尹命烈,同副承旨洪羲俊,假注書金載成·李鐸遠,別兼春秋洪敬謨,記事官李龍秀,以次侍立,時至,通禮,跪啓請外辦,上御翼善冠·黑圓領袍,乘輿出興泰門·顯謨門·廣達門,由崇政門,至崇政殿月臺,通禮,跪啓請降輿,上降輿御褥位,羲俊,跪進香祝,上親受奉傳于獻官永明尉洪顯周,顯周,跪受奉出,通禮,跪啓禮畢,上乘輿出崇政門,由廣達門·顯謨門·興泰門還內,承史以次退出。
辛未六月二十六日卯時,上御德游堂。召對入侍時,參贊官洪羲俊,持孟子第二卷,檢討官李鼎秉,持孟子第二卷,假注書李鐸遠,持孟子第二卷,別兼春秋洪敬謨,持孟子第二卷,記事官李龍秀,持孟子第二卷,以次進伏訖。上開卷命讀,鼎秉,讀自且以文王之法,止不足法歟,上曰,吾子與子路孰賢,何謂也?鼎秉曰,或問曾西曰,子之賢與子路,何如云矣。上掩卷,命玉堂先退,鼎秉退出。仍命退,承史以次退出。
辛未六月二十六日未時,上御景賢堂。別講入侍時,參贊官洪羲俊,檢討官任天常,持周易第七卷,假注書李鐸遠,紀注官劉㵙,記事官李龍秀,以次進伏訖。上開卷命讀,天常,讀自咸序卦,止田無禽,上曰,文義陳之。天常曰,咸大象曰,君子以虛受人,蓋受之之道,一有偏係之私,則心不虛而不得有所受矣,故繫辭曰,天下何思何慮,又曰,寂然不動,感而遂通天下之故,皆言其虛而無所係也,且以卦體言之,悅而相感,則有吝有悔,必也純然一出於天理之公,然後中虛無私,有受之道也,伏願體念焉。上曰,憧憧往來,朋從爾思者,何謂也?天常曰,朋者,朋類之謂也,以偏係之私相感,則所感者只其朋類也,上掩卷,命玉堂先退,天常退出。仍命退,承史以次退出。
辛未六月二十六日初昏,上御翠華殿,夜對入侍時,參贊官洪羲俊,檢討官任天常,持周易第七卷,假注書李鐸遠,記注官金初燮,記事官李龍秀,以次進伏訖。上開卷命讀,天常,讀自久非其位,止蓄臣妾吉,上曰,遯卦之象,何如也?天常曰,二陰止於下,三陽進于上,而無顧戀之意,有違遯之象,以卦體言之,陰長陽消,故曰遯,而隨爻善處,則亦亨矣,人君則固無遯避之象,而九五中正,有濟遯之意,故雖陰陽消長之時,亦有挽回之道,其爲卦非純於不吉之象也。上掩卷,命玉堂先退,天常退出。仍命退,承史以次退出。
上在慶熙宮。停常參·經筵。
自開東至人定,洒雨下雨,測雨器水深六寸三分,自人定至二十八日開東,洒雨下雨,測雨器水深六分。
洪羲俊啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
洪羲俊啓曰,來初一日,輪對日次矣,敢稟。傳曰,當次人受點,後日次待令。
洪羲俊啓曰,行左承旨吳泰賢再牌不進,伴直無人,右副承旨宋知濂,旣有只推之命,所當更請牌招,而拘於廳規,不得請牌,何以爲之?敢稟。傳曰,牌招。
以應敎李志淵,校理呂東植,副校理金學淳,副修撰金啓溫牌不進罷職傳旨,傳于洪羲俊曰,只推。
宋知濂,以都摠府言啓曰,今日入直軍兵等內中日習射技放,中日廳修改間,姑爲停止,內入番禁衛軍,當爲外中日試射放,而國忌齋戒相値,不得設行之意,敢啓。傳曰,知道。
洪羲俊,以吏曹言啓曰,今此宗廟永寧殿秋享大祭祭官中,時無職名人員,令該曹口傳付軍職,何如?傳曰,允。
洪羲俊,以禮曹言啓曰,各陵園墓所,六朔朔望焚香,兩官中一員,當爲陪往,而溫陵令,翼陵令,顯隆園令,俱爲有闕未差,參奉今方入直,受香無人,溫陵·翼陵·顯隆園令有闕之代,令該曹以在京無故人,口傳差出,以爲受香之地,如何?傳曰,允。
吏曹口傳政事,以南泰德爲溫陵令,趙鎭翊爲翼陵令,尹時東爲顯隆園令。
洪羲俊,以奉常寺都提調·提調意啓曰,東耤親耕田所種皮黍打作,則所出爲一石三斗之意,敢啓。傳曰,知道。
宋知濂,以禁衛營言啓曰,因兵曹草記,開陽門西邊宮墻二間半頹圮處,南營入直軍十名除出,哨官一員率領,限改築間,輪回守直之意,敢啓。傳曰,知道。
上在慶熙宮。停常參·經筵。
上詣右文閣後,內閣·政院·玉堂·藥房,口傳問安。答曰,知道。
宋知濂啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
傳于洪羲俊曰,傳香承旨,馳詣懿陵,奉審摘奸以來。
傳于宋知濂曰,右副承旨入侍。
傳于宋知濂曰,再明日文禧廟,當行別小祭,獻官,以檢校直提學李存秀爲之,當詣右文閣齋宿,明日親傳香,該房知悉,侍衛,依近例磨鍊,鼓吹置之。
傳于宋知濂曰,出宮門路,以廣達門爲之。
宋知濂啓曰,今日齋宿承旨,當爲備員,而行都承旨鄭尙愚,行左承旨吳泰賢,左副承旨尹命烈,不爲仕進,所當牌招,而拘於廳規,不得請牌,行右承旨柳相祚在外,何以爲之?敢稟。傳曰,牌招。
傳于宋知濂曰,別雲劍置之。
宋知濂,以宣惠廳言啓曰,前縣監趙鎭球,前府使李廷仁,本廳郞廳,纔已啓下矣,當此各樣上納之時,廳務積滯,誠甚可悶,令該曹口傳付軍職,以爲冠帶常仕之地,何如?傳曰,允。
兵曹口傳政事,護軍李羲甲,副司果韓兢履·尹日逵·李錫祜·趙鎭球·李廷仁,竝單付。
宋知濂,以兵曹言啓曰,卽接南所入直衛將李宅觀牒報,則開陽門西邊宮墻二間半,頹圮云,爲先令紫門監,以杻把子,堅實圍排樹柵,急速修築,而把守軍兵,南營入直禁衛軍十名除出,限改築間,嚴加守直之意,分付,何如?傳曰,允。
宋知濂,以義禁府言啓曰,木川縣監鄭宗顯,全義縣監李英孝拿來,與公忠監司元在明啓本,宣惠廳粘目憑閱處之事,傳旨啓下矣。鄭宗顯時在任所,李英孝,以振威縣令,亦在任所云,依例發遣府羅將,竝拿來,何如?傳曰,允。
宋知濂,以訓鍊都監言啓曰,今日右文閣齋宿時,西營入直軍三十名除出,槍劍軍擧行矣,當夜宮墻外巡邏,無以分排,依例以下都監守直軍二十名,推移行巡之意,敢啓。傳曰,知道。
辛未六月二十八日辰時,上御景賢堂。右副承旨入侍時,右副承旨宋知濂,假注書李鐸遠,記注官李仁迪,記事官李龍秀,以次進伏訖。上曰,健陵獻官,何時當入來耶?知濂曰,雨勢崇朝不止,今未可的知何時當入來矣。上曰,入來後,直爲詣閤,可也。知濂曰,俄者下文禧廟別行朔祭之命,而文禧廟朔望,只有焚香而無祝文,使知製敎,撰進祝文,何如?上命退,承史以次退出。
辛未六月二十八日未時,上詣右文閣,齋宿入侍時,右副承旨宋知濂,同副承旨洪羲俊,假注書金載成·李鐸遠,記注官洪宅柱,記事官李龍秀,以次侍立,通禮,跪啓請外辦,上御翼善冠·黑圓領袍,乘輿出興泰門·顯謨門·廣達門,由金商門·泰寧門,詣右文閣,至酉時,上命還宮,仍敎曰,門路,以崇賢門爲之。藥房提調金履翼進前曰,何以急爲還宮乎?上曰,慈宮問安後,卽當還詣齋宿所矣。仍出金商門,由崇賢門還內,少頃,還爲出宮,知濂奏曰,明日光陵·順陵·長陵·永陵·顯隆園朔望焚香,當於親傳香前,先爲傳香,何以爲之乎?上曰,依所奏擧行,可也。仍由金商門·泰寧門,詣右文閣,王大妃殿進御二錢重人蔘粟米飮,自明日停止事。出榻敎惠慶宮進服二錢重人蔘粟米飮,自明日停止事。出榻敎惠慶宮進服加減苓朮湯,停止,香薷正氣散一貼煎入事。出榻敎嘉順宮進服二錢重人蔘粟米飮,自明日停止事。出榻敎承史,以次退出。
上在慶熙宮。停常參·經筵。
親傳香還內後,內閣·政院·玉堂·藥房,口傳問安。答曰,知道。專經武臣講後,內閣·政院·玉堂·藥房,口傳問安。答曰,知道。
宋知濂啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
宋知濂啓曰,御營廳將官來言,今日本廳軍兵,日次私習云矣,敢啓。傳曰,知道。
傳于宋知濂曰,召對爲之。
傳于宋知濂曰,別雲劍置之。
傳于宋知濂曰,今日專經武臣講,考官,兵曹判書朴宗來,副摠管朴宗京·鄭晩錫爲之,參考官,同副承旨洪羲俊,兵曹參議金啓河,宣傳官李晦植,副修撰任天常爲之。
傳于洪羲俊曰,別講爲之,右副承旨,同爲入侍。
傳于洪羲俊曰,政官牌招開政。
洪羲俊啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,參判未差,判書更爲牌招,何如?傳曰,參議只推,與判書,一體更爲牌招。
傳于洪羲俊曰,左副承旨未差之代,前望單子入之,待下批牌招察任。
承旨前望單子入之,愼宜學落點。
傳于宋知濂曰,明日親傳璿源殿香,閣臣陪往,齋宿于摛文院,今日申後,當詣景賢堂齋宿,侍衛置之。
傳于宋知濂曰,再明日璿源殿朔焚香,自內當親傳,該房知悉,只入陽繖扇,禮房承旨來待,此後朔望,依此例爲之。
傳于宋知濂曰,武臣遲滯,當該不飭之承旨,爲先從重推考。
洪羲俊啓曰,兼吏曹判書沈象奎,參議宋冕載再牌不進,推考傳旨及罷職傳旨,今方捧入,而開政命下之後,連事違召,不卽承膺,事甚未安,判書所當更請牌招,而係是一日三牌,何以爲之?敢稟。傳曰,參議只推,與判書一體牌招。
洪羲俊啓曰,兼吏曹判書沈象奎三牌不進推考及參議宋冕載三牌不進禁推傳旨,依定式今方捧入,而開政命下之後,連事違召,不卽承膺,事甚未安,判書陳疏到院,而以國忌正日,不得捧入矣,判書所當更請牌招,而係是一日四牌,何以爲之?敢稟。傳曰,允。疏捧入,參議只推,待判書批下牌招。
以專經武臣講榜目,傳于洪羲俊曰,純通宣傳官李商駿,內下大鹿皮壹領賜給,純略武兼孔鐵等五人,各內下大獐皮壹領賜給,純粗宣傳官柳相晉等三人,各內下箭竹壹佰箇賜給,粗宣傳官尹懿成,弓弦絲壹斤半賜給。
以漢城府頹壓別單,傳于洪羲俊曰,恤典,令該曹題給事,分給。
以平安監司李晩秀狀啓,嘉山郡民家頹壓事,傳于洪羲俊曰,聞甚矜惻,元恤典外,別加顧助事,分付。
洪羲俊,以弘文館言啓曰,本館上番副應敎臣鄭元容,以宗廟秋享大祭祭官,今日議政府肄儀時,晝仕出去之意,敢啓。傳曰,知道。
洪羲俊,以禮曹言啓曰,卽接永禧殿令所報,則來七月初一日,朔焚香殿官中一員,今三十日,當爲祗受,而參奉李普澈,方在就理,令今方入直,無以擧行云,依定式,假官令吏曹,以成均館官員,口傳啓下,以爲替直受香之地,何如?傳曰,允。
洪羲俊,以戶曹言啓曰,時御所內各司,依定式發遣本曹正郞臣趙厚鎭,與兵曹參知臣金啓河,佐郞臣金文澤,東所衛將臣趙榮豐,西所衛將臣權聖彦,南所衛將臣南允豐,眼同看審後,有頉處,別單書入,而修改則擇日擧行,何如?傳曰,允。
洪羲俊,以備邊司言啓曰,卽見司譯院所報,則以爲曆節行包蔘,自昨年,專付灣商,而潛越之弊,較前有加,蓋包蔘每斤,本價及貰錢爲三百兩,潛蔘每斤元價與浮費,不過百餘兩,輕重判異,今若增加斤數,定爲二百斤,以一百二十斤之包稅,均排於二百斤,則潛越之弊,自可禁止,昨年加數十斤外,又增七十斤,每年定爲二百斤,分送於曆節兩行爲辭矣,當初節目之或減或增,隨其事勢之便否也,今雖增其斤數,稅無所加,誠無掣礙之端,依所報施行,而元節目中,付標添入,何如?傳曰,允。
宋知濂,以兵曹言啓曰,卽接東道參軍李勉大牒報,則御營廳所授興仁門南邊二間水門近處,體城五間許頹圮云,爲先〈令〉繕工監,把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
宋知濂,以御營廳言啓曰,本廳字內興仁門南邊二間水門近處,體城五間許頹圮處,令繕工監,把子圍排,分授軍門,急速修築,而把守軍兵,亦令該軍門,量宜定送事,自兵曹草記矣,修築則待晴擧行,而出番鄕軍二十名,將官率領,限改築間,輪回嚴加把守之意,敢啓。傳曰,知道。
宋知濂,以義禁府言啓曰,卽接月令醫員安廷麟手本,則時囚罪人金履完,素患痰癖之症,又添暑感,四肢不仁,咳喘苦劇,食飮全却,實有難保之慮云,罪人病勢如此,則一邊保放,一邊草記,曾有定式矣,金履完,姑爲保放之意,敢啓。傳曰,知道。
洪羲俊,以賑恤廳言啓曰,西部池下契任掌林龍仁,今月二十九日,本洞路傍,得一歲遺棄男兒,同里居私婢氏丹,欲爲收養,蓮池契任掌河士玉,今月二十九日,本洞路傍,得一歲遺棄女兒,同里居良女韓召史,欲爲收養,貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
辛未六月二十九日卯時,上詣崇政殿月臺。親傳香入侍時,右副承旨宋知濂,同副承旨洪羲俊,假注書金載成·李鐸遠,記注官洪宅柱,記事官李龍秀,以次侍立,時至,通禮,跪啓請外辦,上御翼善冠·黑圓領袍,乘輿出泰寧門·金商門,由崇政門,進至崇政殿月臺,通禮,跪啓請降輿,上降輿就褥位,羲俊,跪進香祝,上親受,奉傳于獻官直提學李存秀,存秀,跪受奉出,通禮,跪啓禮畢,上乘輿出崇政門,仍敎曰,還宮門路,以秉禮門爲之。仍由崇明門·興明門·秉禮門還內,承史以次退出。
辛未六月二十九日卯時,上御隆武堂。召對入侍時,參贊官宋知濂,持孟子第二卷,檢討官任天常,持孟子第二卷,假注書李鐸遠,持孟子第二卷,記注官洪宅柱,持孟子第二卷,記事官李龍秀,持孟子第二卷,以次進伏訖。上開卷命讀,天常,讀自文王何可當,止孟子集註大全卷之四,上曰,自首章更讀之。天常,讀自孟子集註大全卷之三,止何以伐之,上掩卷,命玉堂先退,天常退出,上命書傳敎曰,今日中日閣親臨,一內禁軍來秋等試射,侍衛依前勿爲磨鍊,賤臣,承命出傳,知濂曰,都目,有今月內爲之之命,而政命未下,政官無以牌招矣。上曰,政官牌招開政,傳敎,出去書之也。仍命退,承史以次退出。
辛未六月二十九日午時,上詣中日閣,一內禁軍試射入侍時,右副承旨宋知濂,同副承旨洪羲俊,假注書金載成·李鐸遠,記注官洪宅柱,記事官李龍秀,以次侍立,時至,通禮,跪啓請外辦,上御翼善冠·袞龍袍,乘輿出興泰門·顯謨門·廣達門,由金商門,詣中日閣,通禮,跪啓請降輿,上降輿陞座,兵曹判書朴宗來,行參現禮,上曰,應射員,皆宣薦禁軍乎?知濂曰,皆宣薦也。上曰,兵曹判書,禁軍別將一內將,陞臺考試,可也,日熱如此,自上當還宮,兵判擧行,可也。仍乘輿出金商門,由廣達門·顯模門·興泰門還內,承史以次退出。
辛未六月二十九日午時,上御德游堂。別講入侍時,參贊官洪羲俊,檢討官任天常,持周易第七卷,假注書李鐸遠,記注官洪宅柱,記事官李龍秀,以次進伏訖。上曰,右副承旨入侍。賤臣,承命出傳,右副承旨宋知濂,入來進伏,上開卷命讀,天常,讀自咸序卦,止天地之道,侍講官鄭元容,持周易第七卷,追入進伏,上曰,上番讀之。元容,讀自男女交合,止衆允悔亡,上曰,下番,讀自象曰衆允之志,止周易傳義大全卷之十三。上掩卷,命玉堂先退,元容等退出,上命書傳敎曰,今日景賢堂,專經武臣殿講,向來不參人,當親臨試講,侍衛以入直依前磨鍊。賤臣承命出傳,上命書傳敎曰,今日專經武臣講,考官兵曹判書朴宗來,副摠管朴宗京,鄭晩錫爲之,參考官同副承旨洪羲俊,兵曹參知金啓河,宣傳官李晦植,副修撰任天常,爲之。惠慶宮進服香薷正氣散前方中,香薷·蒼朮各減五分,一貼煎入事。出榻敎仍命退,承史以次退出。
辛未六月二十九日申時,上御景賢堂。專經武臣殿講入侍時,左副承旨宋知濂,假注書金載成·李鐸遠,記注官洪宅柱,記事官李龍秀,以次進伏訖,贊儀,唱試官行禮,考官行兵曹判書朴宗來,刑曹參判鄭晩錫,副摠管朴宗京,參考官左副承旨洪羲俊,兵曹參知金啓河,宣傳官李晦植,副修撰任天常,行四拜禮,陞殿宣傳官柳相晉等,以次進講考講訖,上命試官先退。仍命退,承史以次退出。
上在慶熙宮。停常參·經筵。
藥房都提調金思穆,提調金履翼,右副承旨洪羲俊啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿慈宮氣候一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
愼宜學啓曰,備邊司郞廳來言,今日賓廳日次,而親傳香相値,不得來會云矣,敢啓。傳曰,知道。
愼宜學啓曰,禁衛營將官來言,今日本營軍兵,日次〈私習〉云矣,敢啓。傳曰,知道。
愼宜學啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪羲俊曰,傳香承旨,馳詣宗廟·景慕宮,奉審摘奸以來。
洪羲俊,以內醫院都提調·提調意啓曰,副提調吳泰賢,今日問安,不爲仕進,卽爲牌招,何如?傳曰,允。
愼宜學啓曰,兼吏曹判書沈象奎,參議宋冕載再牌不進,推考傳旨及罷職傳旨,今方捧入,而開政命下,已至經宿,連事違召,無意承膺,事體所在,誠甚未安,判書所當更請牌招,而係是一日三牌,何以爲之?敢稟。傳曰,參議只推,與判書一體更爲牌招。
傳于愼宜學曰,召對爲之。
愼宜學啓曰,左右史,不可不備,別兼春秋洪敬謨,卽爲牌招入直,何如?傳曰,允。
傳于愼宜學曰,今日中日閣,親臨五營將臣·中軍·千把摠·番將,當應射,該房知悉。
傳于愼宜學曰,出宮門路,以興明門爲之。
愼宜學啓曰,今日殿座,承旨當爲備員,而行都承旨鄭尙愚,行左承旨吳泰賢,不爲仕進,所當牌招,而拘於廳規,不得請牌,行右承旨柳相祚在外,何以爲之?敢稟。傳曰,牌招。
傳于愼宜學曰,別雲劍置之,寶劍,以入直摠管爲之。
洪羲俊,以弘文館言啓曰,副修撰金啓溫,旣有只推之命,卽爲牌招察任,何如?傳曰,允。
愼宜學,以都摠府言啓曰,今日殿座時,侍衛寶劍,當爲備員,而副摠管朴宗京差祭,尹得逵在外,李仁秀未肅拜,金魯敬,以禮曹參判,宗廟秋享大祭犧牲看品進,韓致應呈辭,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,允。竝許遞。
兵曹口傳政事,以沈能建·洪羲臣·李羲甲·洪義浩·朴基豐爲副摠管。
傳于洪羲俊曰,吏曹判書疏批已下,卽爲牌招。
愼宜學啓曰,兼吏曹判書沈象奎,參議宋冕載牌不進,推考傳旨及罷職傳旨,今方捧入,而開政命下,已至經宿,如是違召,事甚未安,判書更爲牌招,何如?傳曰,參議只推,與判書一體更爲牌招,
以別兼春秋洪敬謨牌不進罷職傳旨,傳于愼宜學曰,只推。
愼宜學啓曰,左右史,不可不備,別兼春秋洪敬謨,旣有只推之命,更爲牌招,何如?傳曰,允。
傳于愼宜學曰,坐直承旨入侍。
傳于愼宜學曰,明日專經文臣試射,隆武堂爲之,侍衛入直磨鍊,雲寶劍置之。
傳于洪羲俊曰,今聞光恩副尉病狀沈重云,遣御醫持相當藥物,看病以來。
醫官李彦厚書啓,臣敬奉下敎,藥物齎傳于光恩副尉金箕性,病症仍爲看審,則自四月初,始有厭食之症,日漸添加,今則飮啖全却,肌膚消瘦,右脇痰塊,凝結牽痛,轉側須人,大便祕結,小水赤濁,元氣凜綴,脈則左右三部況遲無力,藥則,主家方用人參五分重加味生脈散之意,詮次啓達。傳曰,知道。
以漢城府民家頹壓別單,傳于洪羲俊曰,恤典,令該廳題給事,分付。
愼宜學,以都摠府言啓曰,今日入直軍兵等,內中日習射技放,中日廳修改間,姑爲停止,而內入番禁衛軍外中日試射放次,請出標信。傳曰,知道。
愼宜學,以都摠府言啓曰,內入番禁衛軍外中日試射放事,標信命下矣,殿座相値,不得設行之意,敢啓。傳曰,知道。
愼宜學,以兵曹言啓,各廳堂下武臣朔試射,庚暑勿爲設行事,曾有定式矣,今六月朔試射,依定式停止之意,敢啓。傳曰,知道。
愼宜學,以兵曹言啓曰,今夏等能麽兒考講時,訓鍊院判官趙彝錫,主簿任震白,武臣兼宣傳官沈漢永·趙濟民·卞永植·趙汝謙·洪聖益,守門將金應燁,典設司別提申㫻,一次不通,訓鍊院主簿李永配·尹膺烈·朴履榮,僉正李德純,武臣兼宣〈傳〉官吳在臣·李周虎·李光魯·李勉植·李憲植·李東鎭,守門將黃碩潤·金達衡,工曹佐郞任騏材,通禮院引儀白亨鎭,二次不通,竝依定式從重推考,何如?傳〈曰〉,允。
愼宜學,以兵曹言啓曰,今春慶科庭試武科殿試時,直赴會試人江原監營選武軍官朴世榮,馬兵朴之淳,慶尙監營選武軍官鄭履欽,慶尙左兵營別騎衛朴禧英,慶尙右兵營馬兵盧之采,全羅兵營馬兵李厚榮·金基孝等,無緣不赴,其委折査問,各該道後稟處事,草記蒙允,關問各該道道帥臣矣,卽接江原監司洪義謨,慶尙監司金會淵,慶尙左兵使申大坤,慶尙右兵使元永冑,全羅兵使徐春輔回牒,則馬兵盧之采,庚午十一月,遭故不赴,依例陳試,朴之淳,昨年已爲作故,所授帖文,收來爻周,選武軍官朴世榮·鄭履欽,別騎衛朴禧英,馬兵李厚榮·金基孝等五人,俱以身病,不爲來赴,竝依例勿施,所授帖文,一體收聚爻周,何如?傳曰,允。
宋知濂,以義禁府言啓曰,卽接月令醫員安廷獜手本,則以爲時囚罪人許銀,素患積病,闖發於處濕之餘,衝亘肚臍,有時昏窒,食飮全却,症形危重,實有難保之慮云,罪人病勢如此,則一邊保放,一邊草記,曾有定式矣,許銀姑爲保放之意,敢啓。傳曰,知道。
吏曹判書沈象奎疏曰,伏以臣,偏蒙我殿下罔極之恩,脫之彀刃之下,而全其性命,拔之坑阱之中,而寘諸康莊,天地之德,隕結莫報,分必已死,矢餘生於盡瘁,創未忘痛,尙舊夢之作噩,臣若將此劫後,僅存之身,曾謂繄誰之賜,而私爲自有,苟圖便安,不復以粉糜報効爲意,湯火蹈赴爲愿,是卽無人心而蔑天理者也,臣豈忍爲是,是以,臣之無寸能至愚拙,而前後叨冒於崇顯淸峻之選,榮盛華要之地,非其決然有不可處之義,未嘗敢爲飾辭乞免之計,豈臣率能擔夯其任,皆足堪稱而然哉,誠以身不自有,夷險禍福,非所暇擇,而惟其知覺之所限,筋力之所及,只知殫竭勞弊,死而後已也,迺者銓衡新命,卽無論其職任之特重,望敍之最別,臣之曾所兜攬,莫非謬濫,今此不衷,雖更非分,均之爲擔夯不起,莫可堪稱,則臣旣勉冒於他,豈敢必辭於此,而蓋亦有痛苦冤轖,積畏而刻悔者,一日有生,未可或忘,始臣之遭彀刃而蹈坑阱,實在銓地,行不由徑而嗾獒趕噬,涉未知津,而伺蜮竊射,況其譸張之不足,誣悖莫甚,幾傷先王之明,全肆孔任之憸,臣之懦劣,雖未能剚腹而取快於卽地,亦何忍旋踵而復躡於此途哉,如曰此三銓時所遭,宜無引於長銓云爾,是有大不然者,譬則升梯之人,纔在下級,大段跌墜,毁膚折筋,絶而僅甦,尙不可强其更上一層,況可使之踏到上級耶,足掉股捩,決知其前步不得,此常情之所必同也,如曰亞貮雖不行,長堂宜有異云爾,是又有說焉,亞貮之不行,其果何事,旣亞貮則不行,而乃行於長堂乎,亞貮而且不行,況可行於長堂,此常理之所必無也,且臣於遭罹以後,亦嘗屢除銓職,每有控懇,輒賜遞解,同朝之議,不以臣辭免之頻爲咎,而以殿下曲遂之仁爲榮,忽於今日,復有此除旨,臣聞命以來,震抑塞,心神靡騁,不啻如傷烏當弦,僨馬觸轍,誠欲疾聲哀號於仁覆之天,而旋竊自意,誤恩雖出於一時,聖明必觸於往日,不待臣言,而當有以體諒之者,臣惟是顒仰,亦已彌旬日之滋久,而望則逾確,遽奉召牌,徒切霣剝,不覺幸延之喘,殆欲遂盡,豈謂日月之明,猶有遺照,所恃父母之慈,今亦孔邇,玆輒僅收魂爽,罄瀝血懇,言不暇裁,情有足悲。伏乞聖慈,俯垂矜察,亟賜鐫罷,俾全匹夫之諒,幸卒終始之澤,臣不勝云云。答曰,省疏具悉。卿其勿辭行公。
平安監司李晩秀疏曰,伏以臣,連伏見邸報,臣兄逬伏荒江,涕泣震剝之中,十行恩諭,至再至三,開釋慰勉,曠絶隆摯,卽千古人臣之所未得,臣遠滯關外,忽聞此信,始則心隕膽顫,直欲溘然,繼而瞻天攢手,聲淚俱發,不知此生此世,何以報答聖恩之萬一也,仍伏念臣,庸愚鈍劣,百無寸長,猥膺重藩,已過周歲,積瘼如山而矯革昧方,災憂溢目而蘇捄無術,民生之殿屎,營邑之凋弊,比臣莅任之初,更覺落下數層,上孤委寄之隆恩,下負圖報之初心,坐擁虛簿,日靡厚廩,中夜思惟,惶汗如漿,況今本道農形,始病亢旱,旋憂長霖,山野之鋤耘漸愆,沿峽之汰覆相續,列邑災牒,鎭日堆案,今年秋事,終恐七八分可虞,此時窮民接濟之責,荒政措處之方,專在藩臣之得其人,而乃以如臣儱憒,苟然充位,付之以幾萬生靈,漏船之命,欲求無捐瘠顚連之患,萬萬無是理也,臣若徒懷盡瘁之義,不念匪據之懼,淟涊盤礴,不早丐免,竟至有大僨誤大狼狽,則臣雖萬被誅殛,將何以贖其罪乎,抑臣以孤露餘生,父事臣兄,二人一身,相依爲命,而臣兄無妻無子,窮獨罕比,年迫桑楡,衰病侵尋,臣不在側,看護無人,如影隨形,未嘗久離,曩蒙恩暇,經歲團會,殊鄕湛樂,少慰不洎之悲,到底洪造,至今感泣,而別來光陰,居然徂夏,便信或阻,夢魂頻驚,近聞痰厥之宿症復劇,血暈之新恙又添,眞元大脫,日漸沈綿,而在家親屬,只有弱婦稚孫,其誰能察病情之加減,審醫藥之當否,左右扶將,及時療治乎,且經今番事以來,老人病思,倍覺危苦,每一書來,戀臣益切,況臣情理當作何懷,方寸煎灼,按住不得,朝臣之爲親陳情,輒蒙諒許,聖朝所以敦孝理也,父子兄弟,輕重雖異,疾病憂戀,倫理所同,以我聖上至仁至慈,豈不曲加矜憫,亟賜體諒,俾臣歸護臣兄,少伸至情乎,顧臣區區情踪,雖不敢言,以公則一日蹲仍,僨敗之患必至,以私則一日離違,懇迫之情難抑,晝思夜揣,惟有一遞,玆敢披瀝肝膈,仰瀆聰聽。伏乞聖慈,天地父母,俯垂鑑察,將臣所帶藩任,卽命遞改,移授可堪之人,公私不勝大幸。臣無任云云。答曰,省疏具悉。卿之情事,與領府事無間,而領府事如前無引,旣是事無所拘礙,自上別下綸敎之致,卿亦宜無等別,少無難安,勿辭察任。
辛未六月三十日卯時,上御德游堂。親傳香入侍時,右副承旨洪羲俊,假注書李鐸遠,記注官劉㵙·金初燮,以次進伏訖。通禮,跪啓請就褥儀,上降御褥位,羲俊,跪進香,上親受,奉傳于受香官待敎李龍秀,龍秀,跪受奉出,通禮,跪啓請復位,上復位。仍命退,承史以次退出。
辛未六月三十日辰時,上御景賢堂。召對入侍時,參贊官愼宜學,持孟子第三卷,侍講官鄭元容,持孟子第三卷,檢討官任天常,持孟子第三卷,假注書李鐸遠,持孟子第三卷,記注官劉㵙,持孟子第三卷,記注官金初燮,持孟子第三卷,以次進伏訖。上開卷命讀,元容,讀自孟子集註大全卷之五,止爲民父母也。上曰,下番讀之。天常,讀自夫世祿,止在君與子矣。上曰,文義陳之。元容曰,孟子道性善,言必稱堯·舜,自衆人觀之,宜若高遠不可及者,而論其性,則堯·舜亦與人同,但衆人汨於私慾,而失其本善之性,故聖狂斯判矣,此時孟子,專以遏人慾存天理,爲誨人之要法,故言必稱堯·舜,以示聖可學而至也。上曰,助者藉也,其助之者誰也?元容曰,此井田之制,而借民力以助耕公田,故曰助也。上命玉堂先退,元容等退出,上曰,閣臣,讀三月無君章,可也。光文,讀自周霄問曰,止亦不足弔乎,上掩卷命退,承史以次退出。
辛未六月三十日午時,上詣中日閣,五營將臣以下,應射入侍時,左副承旨宋知濂,右副承旨洪羲俊,同副承旨愼宜學,假注書金載成·李鐸遠,記注官劉㵙·金初燮,以次侍立,時至,通禮,跪啓請外辦,上具戎服,乘輿出興明門,通禮,跪啓請乘馬,上降輿乘馬,由崇明門·建明門·金商門,至中日閣,降馬陞座,受軍禮訖,命五營將臣發射,仍敎曰,將臣,應射後陞臺,應射中軍以下監試,可也。宜學曰,副摠管朴基豐,方在闕外,侍衛不備,何以爲之乎?上曰,置之,可也。兵曹判書朴宗來,訓鍊大將朴宗慶,禁衛大將李得濟,御營大將李溏,摠戎使金基厚,應射後,以次進伏,宗慶進前曰,日熱如此,聖體,若何?上曰,一樣矣。宗慶曰,寢睡·水刺之節,何如?上曰,一樣矣。宗慶曰,王大妃殿氣候,何如?上曰,一樣矣。各殿宮氣候,皆一樣矣。宗慶就座,試射訖,上曰,將官以下,自該營頒賞,將臣則,帳殿頒賞,可也。贊儀,唱將臣跪,溏跪受賞典,行四拜訖,通禮,跪啓禮畢,上乘輿出金商門·建明門,由崇明門·興明門還內,宜學,請出標信解嚴,承史以次退出。
辛未六月三十日酉時,上御景賢堂。坐直承旨入侍時,同副承旨愼宜學,假注書金載成,記注官劉㵙,記注官金初燮,以次進伏訖。上曰,有何公事耶?宜學曰,無公事矣。惠慶宮進服香薷君子湯,一貼煎入事。出榻敎仍命退,承史以次退出,
上在慶熙宮。停常參·經筵。
上詣右文閣後,內閣·政院·玉堂·藥房,口傳問安。答曰,知道。
愼宜學啓曰,來初五日,朝參日次矣,敢稟。傳曰,停。
愼宜學啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
洪羲俊啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,特敎申飭,何等裁嚴,一向違召,無意承膺,事體所在,萬萬未安,判書,更卽牌招,何如?傳曰,參議只推,與判書一體牌招。
傳于洪羲俊曰,專經文臣試射,以殿講爲之,處所,以景賢堂爲之,侍衛置之,只入陽繖扇儀仗鼓吹。
傳于洪羲俊曰,試官,以前日專經文臣試官爲之。
傳于愼宜學曰,考官李文會,代以鄭尙愚爲之。
傳于愼宜學曰,昨日已爲下敎,應試諸人,若持弓矢待令,則今雖以射代講,未爲不可,而尙今無一人來待者云,豈有如許紀綱,殿座不欲爲之,應講人,一竝退送。
傳于洪羲俊曰,耆老堂上,當宣醞,處所,以資政殿爲之,侍衛入直磨鍊,雲寶劍置之。
傳于洪羲俊曰,召對爲之。
傳于洪羲俊曰,右副承旨入侍。
傳于愼宜學曰,出宮門路,以廣達門爲之。
傳于愼宜學曰,雲寶劍置之。
洪羲俊啓曰,今日齋宿承旨,當爲備員,而行都承旨鄭尙愚,行左承旨吳泰賢,左副承旨宋知濂,不爲仕進,所當牌招,而拘於廳規,不得請牌,行右承旨柳相祚在外,何以爲之?敢稟。傳曰,牌招。
傳于洪羲俊曰,夏節方過,七月已屆,八路農形,果能善就否?言念民事,寢食靡安,嗚呼,雖上天,旱災垂警,惟予心一時不懈,少無異於非此之日,寧有誠意之極,必是卿相庶僚,對揚恪勤之故也,然一民之衣一民之食,道伯守宰,眞以國家如傷之心,深存哀矜之念,則必毋至於顚于溝壑,可不愼惕,可不愼惕,今當秋事先期,其效尤切,加倍精白事,玆諭布宣,令廟堂,星火分付八道四都。
傳于愼宜學曰,卯酉赴衙退衙,其法甚嚴,近來紀綱,日益頹弛,甚至於卯酉而不然,烏在其爲法之本意乎,令廟堂申明分付,更勿如是。
傳于洪羲俊曰,發遣吏郞,諸執事淸齋與否,摘奸以來。
洪羲俊啓曰,兼吏曹判書沈象奎,參議宋冕載再牌不進,推考傳旨及罷職傳旨,今方捧入,而開政命下,已至多日,特敎申飭,何等嚴截,而連事違牌,終不承膺,揆以事體,誠甚未安,判書所當更請牌招,而係是一日三牌,何以爲之?敢稟。傳曰,參議只推,與判書一體更爲牌招。
洪羲俊啓曰,兼吏曹判書沈象奎三牌不進,推考傳旨,及參議宋冕載三牌不進,依定式,禁推傳旨,今方捧入,而開政命下,已至經宿,連違召命,終不承膺,揆以事體,萬萬未安,判書所當更請牌招,而係是一日四牌,何以爲之?敢稟。傳曰,此判書,何爲如是引義乎?例批意深攸在,豈以古人之曰善,猶不足勝於費辭乎,勿辭,卽爲入來肅謝,參議分揀。仍以前牌催促,傳于愼宜學曰,侍衛中堂下別軍職宣傳官,武兼守門將·部將應講次,延英殿待令。
傳于愼宜學曰,試官以兵曹判書朴宗來,都摠管李明奎,副摠管鄭晩錫,承傳宣傳官李晦植·南宮玾,爲之。
傳于愼宜學曰,夜對爲之。
愼宜學,以兵曹言啓曰,宗廟·永寧殿,秋享大祭時,守門當爲塡差,而本曹及都摠府郞廳·五衛將,排望無路,依定式堂上軍職,堂下前銜武臣,代差以入,時無職名人,口傳付軍職,何如?傳曰,允。
兵曹口傳政事,副司果單申緖·田德顯·尹商大·白恒鎭。
洪羲俊,以禮曹言啓曰,太廟展謁,每以春秋,定式取稟矣,今秋展謁吉日,以何間推擇乎?敢稟。傳曰,以今月二十五日爲之。
洪羲俊,以禮曹言啓曰,景慕宮展謁,每以孟春孟秋,定式取稟矣,今秋展謁吉日,以何間推擇乎?敢稟。傳曰,太廟展謁日爲之,可也。
洪羲俊,以奎章言啓曰,奉謨堂每年孟春孟秋,涓吉展拜事,載在閣志矣,今秋展謁吉日,以何間推擇乎?敢稟。傳曰,置之。
洪羲俊,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
愼宜學,以都摠府言啓曰,副摠管鄭晩錫,以宗廟秋享大祭終獻官,祭物看品事,晝仕出去之意,敢啓。傳曰,知道。
愼宜學,以兵曹言啓曰,謹依判下別單,宣薦內禁衛出身金達鍊,筒箇一部,韓永杓弓矢一部,以軍器寺所在者,取來頒給之意,敢啓。傳曰,知道。
洪羲俊,以賑恤廳言啓曰,謹依漢城府民家頹壓別單判付,中部字內全家頹壓二戶,各錢二兩,依例分給之意,敢啓。傳曰,知道。
兵曹參議韓興裕疏曰,伏以臣於屛伏訟愆之中,伏奉騎省佐貮之命,繼而恩牌踵臨,時則鑾蹕已啓,衛扈政急,固宜不遑他顧,竭蹶趨承,而第臣向來遭罹,至今危怖,盛眷雖感於收簪,私義實難於彈冠,冒犯逋慢,恭俊譴何,聖度天大,郵罰不加,臣於是,惶蹙靡措,不知所出,徊徨屢日,衷情轉迫,玆敢不避瀆擾之誅,猥陳危苦之情,惟聖明垂察焉,臣於昨夏銀臺之特除也,草草一疏,略暴情實,而金相休之疏,又出矣,滿紙噴,惟意凌踏,似嘲似嚇,以奉以踼,所可道也,亦孔之憯,此不過鄕隣之袒褐也,越人之彎弓也,付之以橫逆,可也,處之以談笑,亦可也,到今對卞,非不知反涉呶呶,而抑有不敢終嘿者,彼疏中,又以出道時,一番就見,添一罪案,噫,臣與相休,以面分則不過朝行,以戚誼則無異路人,特以重使命之意,循例一見於按事之前,自是公格間常規,則今於書啓之外,忽作苛執之欛柄者,何也?就事論事,何患無辭,而必以此等口氣,噂沓而侮蔑之,言之者固自快也,當之者不亦困乎,如臣孤弱,雖不足恤,獨不念告君之辭,不當若是耶,且所謂萬無行査之理云者,又何其妄也,聖意所在,非在下者所敢臆度,而如是爲說,則臣何足較卞也,其論啓臣者,凡爲六條,而惟恐絲毫之或遺,疏斥臣者,又加一層,而必欲湛滅而後已,誠莫曉其故也,無論此條彼條,曰有曰無,罔非滄浪,尙誰怨尤,苟使臣言行,素孚於同朝,則人之爲言,豈止於是,在臣息補之道,惟當緘口結舌,沒齒息影,祗俟天日之照燭而已,顧何敢費辭分疏,重犯不韙之罪哉,只恨賦命畸窮,觸事僨敗,薄試下邑,不能稱職,及此垂死之年,忽陷罔測之科,汚辱身名,貽羞朝廷,無復有榮塗之餘戀,自分爲聖世之棄物,拂拭之盛念,雖極感惶,滓穢之賤蹤,無路趨膺,瞻望觚稜,徒切耿結,冒陳悲冤之忱,仰瀆崇嚴之聽。伏乞聖慈,俯垂矜察,亟賜鐫斥,以謝人言,以安私分,千萬幸甚。臣無任云云。省疏具悉。爾其勿辭察職。
辛未七月初一日午時,上御資政殿。耆老堂上,宣醞入侍時,右承旨洪羲俊,同副承旨愼宜學,假注書金載成·李鐸遠,別兼春秋洪敬謨,記事官李龍秀,直閣李光文,以次進伏訖。贊儀,唱耆老堂上四拜,右議政金思穆,判敦寧趙尙鎭,左參贊吳載紹,行四拜禮陞殿,上曰,問候置之也。宜學,跪告誥宣醞,仍行宣醞禮訖,上曰,耆臣有未及入來者云,宣醞床,送于其家,可也。思穆曰,臣登筵,不爲問候,則下情抑菀矣,近日稍有涼意,而午炎猶酷,聖體,若何?上曰,一樣矣。思穆曰,寢睡·水剌之節,何如?上曰,一樣矣。各殿宮氣候,皆一樣矣。思穆曰,臣等猥蒙異數,宣賜法醞,不勝感祝之忱,而自前每有此等事,耆老諸臣,摸像作帖,卽是故事也,英廟朝時,屢爲宣醞,而輒許作畫帖,在先朝亦如之,今番則何以爲之乎?上曰,今番亦爲之也。思穆曰,耆老所,無財力,無以爲之也。上曰,於戶曹,推移用之,可也。命耆臣先退,思穆等,下殿行四拜禮,通禮,跪啓禮畢。上命退,承史以次退出。
辛未七月初一日未時,上御德游堂。召對入侍時,參贊官愼宜學,持孟子第三卷,侍講官鄭元容,持孟子第三卷,檢討官任天常,持孟子第三卷,假注書李鐸遠,持孟子第三卷,別兼春秋洪敬謨,持孟子第三卷,記事官李龍秀,持孟子第三卷,以次進伏訖。上開卷命讀,元容,讀自有爲神農之言者,止願爲聖人氓,上曰,下番讀之。天常,讀自陳相見許行,止曰冠素,上曰,神農之言,卽何言也?元容曰,神農敎民稼穡,爲其言者,卽農家者流也。上掩卷,命玉堂先退,元容等退出。仍命退,承史以次退出。
辛未七月初一日未時,上御景賢堂。右副承旨入侍時,右副承旨洪羲俊,假注書李鐸遠,別兼春秋洪敬謨,記事官李龍秀,以次進伏訖。上命書傳敎曰,今日當詣資政殿齋宿,明日親傳香祝,遣閣臣,再明日攝行別祭於毓祥宮·宣禧宮·延祜宮·藏譜閣·懿昭廟,親傳香祝,處所,以泰寧殿月臺爲之,該房知悉,惠慶宮進服秋麥茶一貼,煎入事。出榻敎仍命退,承史以次退出。
辛未七月初一日申時,上詣資政殿,齋宿入侍時,右副承旨洪羲俊,同副承旨愼宜學,假注書金載成·李鐸遠,別兼春秋洪敬謨,記事官李龍秀,以次侍立,時至,通禮跪啓請外辦,上具翼善冠·袞龍袍,乘輿出興泰門·顯謨門·廣達門,由金商門·正兌門·泰寧門,詣資政殿,承史以次退出。
辛未七月初一日酉時,上御資政殿。侍衛堂下武臣應講入侍時,右副承旨洪羲俊,同副承旨愼宜學,假注書金載成·李鐸遠,別兼春秋洪敬謨,記事官李龍秀,以次進伏訖。上曰,今日齋宿,只爲親傳香祝,而旣是別祭,則今日無不可用樂之義,明日則宗廟大享齋戒也,固不可用樂,而今日則無所不可矣。仍命試官行禮,贊儀,唱試官四拜,兵曹判書朴宗來,都摠管李明奎,副摠管鄭晩錫,承傳宣傳官李晦植·南宮玾,行四拜禮,以次進伏,應講武臣宣傳官吳致壽等,以次進講訖,上命試官先退,宗來等退出。仍命退,承史以次退出。
辛未七月初一日二更,上御延英殿。夜對入侍時,參贊官洪羲俊,侍講官鄭元容,持周易第二卷,檢討官任天常,持周易第二卷,假注書李鐸遠,別兼春秋洪敬謨,記事官李龍秀,以次進伏訖。上開卷命讀,元容,讀自周易傳義大全卷之二,止受之以屯,上曰,下番讀之。天常曰,小臣萬萬惶悚,而眼昏無以辨句讀矣。上曰,下番翰林讀之。龍秀,讀自屯元享,止險而健訟,上曰,屯卦之勿用有攸往利建侯,何謂也。元容曰,屯難之時,不可前進,必廣資輔助,然後能成濟屯之功,故不宜有攸往而利於建侯也。上掩卷,命玉堂先退,元容等退出,上曰,應講武臣頒賞次,使之入來也。宣傳官吳致壽等,入來,祗受賞典訖,退出,上命退,承史以次退出。
上在慶熙宮。停常參·經筵。
還內後,內閣·政院·玉堂·藥房,口傳問安。答曰,知道。
洪羲俊啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
洪羲俊啓曰,御營廳將官來言,今日本廳軍兵,日次私習云矣,敢啓。傳曰,知道。
洪羲俊啓曰,事變假注書權燮,身病猝重,勢難察任,今姑改差,何如?傳曰,允。
傳于愼宜學曰,傳香承旨,馳詣宗廟·永寧殿,奉審摘奸以來。
洪羲俊啓曰,兼吏曹判書沈象奎,參議宋冕載三牌不進,推考傳旨及禁推傳旨,今方捧入,而開政命下,已至多日,特敎申飭,不啻截嚴,而連事違召,終不承膺,事體所在,萬萬未安,判書所當更請牌招,而係是一日四牌,何以爲之?敢稟。傳曰,參議分揀,與判書更爲牌招。
傳于洪羲俊曰,耆老堂上進箋,當親受,處所,以景賢堂爲之。
傳于洪羲俊曰,侍衛置之,只入陽繖扇儀仗鼓吹。
愼宜學啓曰,卽者副修撰任天常,謂有情勢,陳疏徑出,原疏以宗廟秋享大祭齋戒,纔已退却矣,所當直捧禁推傳旨,而此與無端徑出有異,推考警責,何如?傳曰,允。
愼宜學啓曰,校理呂東植,以其親病,投章徑行,原疏以宗廟秋享大祭齋戒,纔已退却矣,所當直捧禁推傳旨,而此與無端下鄕有異,從重推考,何如?傳曰,允。
傳于愼宜學曰,都承旨·左承旨·右承旨·左副承旨·右副承旨·同副承旨,竝許遞,前望單子入之,待下批牌招察任。
傳于愼宜學曰,今日中日閣後苑,調馬待令,出宮內門路,以廣達門爲之。
承旨前望單子入之,李存秀·李羲甲·金相休·宋知濂·洪羲俊·愼宜學落點。
以左副承旨宋知濂牌不進罷職傳旨,傳于李羲甲曰,只推。
李羲甲啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,特敎申飭,何等截嚴,而連事違牌,無意承膺,事體所在,誠極未安,判書,更爲牌招,何如?傳曰,允。參議只推,一體牌招。
李羲甲啓曰,兼吏曹判書沈象奎,參議宋冕載再牌不進,推考傳旨及罷職傳旨,今方捧入,而開政命下,已至多日,特敎申飭,不啻截嚴,而一向違召,無意承膺,事體所在,萬萬未安,判書所當更請牌招,而係是一日三牌,何以爲之?敢稟。傳曰,參議只推,與判書一體更爲牌招。
李羲甲啓曰,兼吏曹判書沈象奎三牌不進,推考傳旨,及參議宋冕載,三牌不進,依定式,禁推傳旨,今方捧入,而判書沈象奎,陳疏到院,以宗廟秋享大祭齋戒,纔已退却矣,開政命下,已至多日,特敎申飭,極爲嚴重,而一向違召,終不承膺,揆以事體,誠甚未安,判書所當更請牌招,而係是一日四牌,何以爲之?敢稟。傳曰,參議分揀,與判書一體更爲牌招。
李羲甲啓曰,行都承旨李存秀,須資出去,右承旨金相休,左副承旨宋知濂,陳疏到院,右副承旨洪羲俊,同副承旨愼宜學,陳疏徑出,原疏俱以宗廟秋享大祭齋戒,不得捧入,而伴直無人,同副承旨愼宜學,卽爲牌招,何如?傳曰,允。
李羲甲啓曰,同副承旨愼宜學牌不進罷職傳旨,今方捧入,而伴直無人,右副承旨洪羲俊,卽爲牌招,何如?傳曰,允。
以同副承旨愼宜學牌不進罷職傳旨,傳于李羲甲曰,只推。
李羲甲啓曰,右副承旨洪羲俊牌不進罷職傳旨,今方捧入,而伴直無人,同副承旨愼宜學,旣有只推之命,卽爲牌招,何如?傳曰,允。
以右副承旨洪羲俊,牌不進罷職傳旨,傳于李羲甲曰,只推。
權燮改差,代以金樂壽爲事變假注書。
傳于李羲甲曰,適有暇,承史閣臣應射次,通陽門外來待。
以親臨延英殿堂下侍衛武臣應講榜目,傳于李羲甲曰,純通宣傳官吳致壽等三人,內下各筒箇壹部賜給,純粗別軍職李鐘英等三人,內下各弓箭一部賜給,粗別軍李恒權等九人,內下各帿弓一張賜給,不宣傳官柳相晉等三人勿論,純不部將黃相轅等三人,禁推分揀。
李羲甲,以吏曹言啓曰,卽接掌樂院牒報,則以爲今日殿座時,協律郞,本院正,當爲進參,而正曺鳳振差祭,不得擧行,卽速變通差出,以爲擧行之地云,掌樂院正曺鳳振改差,其代,口傳備擬以入之意,敢啓。傳曰,知道。
吏曹口傳政事,以韓兢履爲掌樂正。
李羲甲,以弘文館言啓曰,本館下番闕直,事甚未安,修撰趙琮鎭,卽爲牌招入直,何如?傳曰,允。
李羲甲,以弘文館言啓曰,本館下番闕直,事甚未安,校理洪命周,副校理金學淳,竝卽牌招,以爲推移姑降入直之地,何如?傳曰,允。
李羲甲,以承文院都提調意啓曰,前冬黃海道康翎縣漂到大國人孫文緖等,留下物件中,鐵錨鐵錫等属,卽將詳細開單,咨送前來,以便核辦事,自盛京移咨,故折銀給價之由,先已咨報矣,尙今別無發落,而渠等鐵物,旣已運置於灣府,今方輸送之意,盛京禮部及將軍衙門,一體撰出咨文,正書安寶後,順付於憲書齎咨官之行,何如?傳曰,允。
李羲甲,以司僕寺一二提調意啓曰,濟州前牧使李顯宅,遞任進上馬三匹,今纔上來,禾毛色,別單書入,依例內廐立養之意,敢啓。傳曰,知道。
李羲甲,以兵曹言啓曰,本曹正郞沈能稷,身病猝重,屢度呈狀乞遞,宿衛重地,不可久曠,今姑改差,何如?傳曰,允。
領府事李時秀,左議政金載瓚,右議政金思穆箚曰,伏以臣等,昨伏見傳敎下者,有毓祥宮·宣禧宮·延祜宮·藏譜閣·懿昭廟,遣閣臣攝行別祭之命,我聖上追遠之慕,臣等豈不仰認,而祀典重事也,以時而祭,有事則祭,祭必有名,此古聖王所以兢兢致愼,惟恐其或越乎禮也,若非其時無所事,而特以追遠之慕,義起而行祭,則是䙝而已,烏在其重祀典之道乎,涼燠之交,起居宜愼,而連日移次勞動,亦豈不有乖於節宣之方乎,臣等自聞此命,憂愛之誠,不勝耿耿,而適値曛暮,籲天路阻,秉燭治箚,待漏徹聽,今雖傳香時迫,尙可及止。伏乞聖明,更加三思,亟寢成命焉,殿下有此過中之擧,而惟允之地,惟以奉承爲恭,論思之臣,不念匡救之義,臣等竊爲之慨惜,昨日在院承旨,入直玉堂,竝施譴責,以警來後,恐不可已也。取進止。答曰,省箚具悉卿等之懇,予小子,不明于德,致使擧措如此,謂之可歎,卿等職在輔相,言陳如此,藥石之語也,銘服何遲,昨日命下之各宮閣廟別祭享還收,承旨惟允也,承書而已,亦豈有罪,卿等一體知悉,仍傳于李羲甲曰,此批答,分遣史官,傳諭于領府事·左右相。
領敦寧金祖淳箚曰,伏以臣於當日申後,伏見傳敎下者,有毓祥宮·宣禧宮·延祜宮·藏譜閣·懿昭廟,遣閣臣攝行別祭之命,而以臣充毓祥宮獻官兼令撰進祭文者,其祭文則臣職忝掌綸,雖不敢不撰進,而其享禮則臣竊以爲,大不可也,嗚呼,國之大事,在祀與戎,而祀典之嚴且重,自上世然矣,孔子曰,明乎郊社之禮,禘嘗之義,治國其如示諸掌乎,祀典之於國家,治忽係焉,其愼且敬,顧何如哉,惟我祖宗,聖神相繼,兢兢然翼翼然,必愼必敬,罔敢或忽者,亦惟在於祀典,是以禴祀烝嘗,各有其時,薦獻告由,各有其名,而無時之祭,無故之享,四百年來,未之或有,攷之禮典,按之國乘,昭可知矣,今此別祭之名,實未審聖意之攸在,而義起之何名也,書曰,黷于祭祀,是謂不欽,禮煩則亂,事神則難,又曰王司敬民,罔非天嗣典祀,無豊于昵,嗚呼,祭祀者,追遠報本之禮也,古之聖人,有五十而慕者,有三牲而養者,其生也則洞洞乎属属乎,若將不及,其沒也則吉蠲之饎,未始不疎闊,而或懼其黷,或戒其豊者,何也?良以鬼神之道,幽遠而尙靜,其著也昭明,焄蒿悽愴,洋洋乎如在,而不可度思,故人之所以事之者,極簡潔而主畏敬,不敢瀆屑焉耳,不然,聖人之孝,豈不欲時時而享之,日日而祭之哉,使傅說祖已,非聖與賢則已,如其聖與賢也,則天下萬世之有國家承祀典,不監於書之訓,而于誰之監哉,抑又聞之,記曰,喪祭從先祖,嗚呼,今日八域萬姓之大且庶,庶績百度之盛且該,莫非我祖宗所創紀制作,而我殿下,特爲祖宗守之耳,況其祭祀之禮,莫大於有國,而或非祖宗之所垂,則豈所謂從先之義哉,以殿下高明之聖學,曾忽遺燭於此者,臣實惜之,日前文禧廟別祭之行也,臣已不勝驚悚憂愛之忱,而出位是懼,泯嘿縮伏,今玆攝享之宮與閣與廟之事體之尊嚴重大,又與文禧廟,萬萬不同,而臣旣當承命駿奔,則愚衷益激,不能自已,區區微見,誠有符於執藝,斷斷苦忱,庶不涉於越爼,玆敢齋沐朝房,猥陳箚本,伏願殿下,留神澄覽,亟寢成命,仍治臣深夜瀆擾之罪,以肅朝綱焉。取進止。答曰,省箚具悉卿懇。已諭於時原任大臣箚批矣。仍傳于李羲甲曰,此批答,遣史官,傳諭于領敦寧。
辛未七月初二日卯時,上詣資政殿,還內入侍時,右副承旨洪羲俊,同副承旨愼宜學,假注書金載成·李鐸遠,別兼春秋洪敬謨,記事官李龍秀,以次侍立,時至,通禮,跪啓請外辦,上具翼善冠·袞龍袍,乘輿出泰寧門·金商門,由建明門·崇明門·延光門·延俊門還內,宜學,請出標信解嚴,承史以次退出。
辛未七月初二日辰時,上御景賢堂。耆老堂上進箋親受,入侍時,左副承旨洪羲俊,假注書金載成·李鐸遠,別兼春秋洪敬謨,記事官李龍秀,直閣李光文,以次進伏訖。羲俊曰,三司不備,侍臣未及待令,何以爲之乎?上曰,侍臣除之也,贊儀,唱耆老堂上四拜,右議政金思穆,判敦寧趙尙鎭,左參贊吳載紹,右參贊洪明浩,入就位,行四拜禮,仍行進箋禮訖,通禮,跪啓禮畢,思穆曰,日熱尙劇,移次勞動,聖體,若何?上曰,一樣矣。思穆曰,寢睡水剌之節,何如?上曰,一樣矣。各殿宮氣候,皆一樣矣。思穆曰,藥院診候之定以日次,蓋爲頻承聖候,隨時保護之意也,在前則非但日次之晉接,亦或有無時診察之擧,此可見大聖人愼疾之方,而第今臣等之未蒙召接,幾至半年之久,此固臣不誠溺職之罪,而當此霖炎蒸濕,節序交換之時,臨殿勞動,移次經宿,殆無虛日,固仰聖候之康寧,不憚苦熱之觸冒,而或於不知不覺之中,安知無榮衛受損之慮乎,念及於此,臣等之焦迫煎悶,姑舍是,殿宮惟疾之憂,尤當如何,雖閭巷匹庶之微,若當經夏換序之時,必欲尋醫求藥,以爲自護之方,則況我殿下,上承宗祧之重,下臨億兆之衆,目下悠悠萬事,無過保嗇聖躬,而乃反自輕若是之過耶,臣之前後仰陳,輒承許可之音,非止一再,而自春徂夏,終無晉接之擧,蓋診筵延接,不過暫時間酬應,則未敢知殿下,何所憚而一向靳持耶,區區憂慮,亦不能無憾於天地之大也。伏乞繼自今,頻賜召接,以時診察,俾盡節宣保護之道,是臣之大願,敢此仰達矣。上曰,卿言甚懇,當自後日次,勉許頻接矣。出擧條命耆臣先退,思穆等退出。仍命退,承史以次退出。
辛未七月初二日午時,上詣中日閣,調馬入侍時,同副承旨愼宜學,假注書李鐸遠,別兼春秋洪敬謨,記事官李龍秀,以次侍立,通禮,跪啓請外辦,上具戎服乘輿,出興泰門·顯謨門·廣達門,通禮,跪啓請乘馬,上降輿乘馬,由金商門,詣中日閣,降馬陞座,命調馬訖,上乘馬出金商門·建明門,由崇明門·興明門還內,承史以次退出。
上在慶熙宮。停常參·經筵。
文臣朔試射罷還內後,內閣·政院·玉堂·藥房口傳問安。答曰,知道。
文臣應製試取後,內閣·政院·玉堂·藥房口傳問安。答曰,知道。
李羲甲啓曰,行大司憲李直輔在外,執義·掌令二員,持平一員未差,持平金圖遠未署經,監察茶時之意,敢啓。傳曰,知道。
李羲甲啓曰,禁衛營將官來言,今日本營軍兵,日次私習云矣,敢啓。傳曰,知道。
李羲甲啓曰,御營廳將官來言,今日本廳軍兵,日次私習云矣,敢啓。傳曰,知道。
李羲甲啓曰,假注書金載成,身病猝重,勢難察任,今姑改差,何如?傳曰,允。
李羲甲啓曰,事變假注書徐志輔,時無職名,令該曹,依例付軍職,冠帶常仕,何如?傳曰,允。
李羲甲啓曰,兼吏曹判書沈象奎四牌不進推考傳旨及參議宋冕載四牌不進,依定式,禁推傳旨,今方捧入,而開政命下,已至多日,特敎申飭,何等嚴截,而一向違牌,尙不承膺,揆以事體,萬萬未安,判書所當更請牌招,而係是一日五牌,何以爲之?敢稟。傳曰,參議與判書,一體更爲牌招。
以吏曹參議宋冕載四牌不進禁推傳旨。傳曰,分揀。
傳于李羲甲曰,文臣朔試射,今日爲之,處所,以金商門爲之,侍衛,以入直磨鍊。
傳于李羲甲曰,出宮門路,以崇明門爲之。
李羲甲啓曰,今日殿座,承旨當爲備員,而右承旨金相休,左副承旨宋知濂,右副承旨洪羲俊,同副承旨愼宜學,疏批未下,無以備員,何以爲之?敢稟。傳曰,批下牌招。
以右副承旨洪羲俊,同副承旨愼宜學牌不進罷職傳旨,傳于李羲甲曰,只推。
李羲甲啓曰,卽者兵曹郞廳來言,本曹判書朴宗來,有身病,今日殿座,別侍衛,不得進參云,卽爲牌招,何如?傳曰,允。
傳于李羲甲曰,試官,以上護軍曺允大,行護軍林漢浩,前承旨鄭尙愚,副摠管洪義浩·朴基豐,前承旨李惟命,副護軍李永老,爲之。
李羲甲啓曰,今此試官中,時無職名人,令該曹,口傳付軍職,何如?傳曰,允。
兵曹口傳政事,護軍單鄭尙愚,副護軍單李惟命。
傳于李羲甲曰,摠管中有實故未肅拜人,竝許遞,使之口傳差出,以爲進參。
兵曹口傳政事,以李好敏爲都摠管,以李文會·金孝建·徐英輔,爲副摠管。
傳于金相休曰,右承旨入侍。
傳于金相休曰,當該中官,從重推考。
傳于金相休曰,今日玉堂會筵,當於資政殿爲之,太學居齋儒生與四學齋任,同爲入參,只入陽繖扇。
李羲甲啓曰,卽者應敎李志淵,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考,何如?傳曰,允。金相休啓曰,應敎李志淵,陳疏徑出,校理呂東植,副校理洪遇爕在外,校理洪命周,副校理金學淳,修撰趙琮鎭,傳旨未下,副修撰一員未差,玉堂上下番俱空,事甚未安,副應敎鄭元容,修撰李鼎秉,副修撰任天常,竝卽牌招,以爲推移入直之地,何如?傳曰,允。
以副應敎鄭元容,修撰李鼎秉·趙琮鎭,副修撰任天常牌不進罷職傳旨,傳于金相休曰,只推。
以校理洪命周,副校理金學淳牌不進罷職傳旨,傳于金相休曰,只推。
以修撰趙琮鎭牌不進罷職傳旨,傳于金相休曰,只推。
金相休啓曰,玉堂上下番俱空,事甚未安,校理洪命周,副校理金學淳,修撰趙琮鎭,旣有只推之命,竝卽牌招,以爲推移入直之地,何如?傳曰,允。
傳于金相休曰,受由玉堂,竝許遞,前望單子入之,待下批,牌招察任。
玉堂前望單子入之,副校理李光文,正字李龍秀,落點。
吏曹口傳政事,兼直閣單李光文。
金相休啓曰,左右史不可不備,別兼春秋洪敬謨,牌招入直,何如?傳曰,允。
傳于金相休曰,今日玉堂會筵,改以明日爲之。
傳于李羲甲曰,至貧無依之鄕民上來者,備局有司堂上招集,賜米於興化門外。
傳于李羲甲曰,闕內入直內,侍掖属軍兵吏隷中,至貧無依之類,當於崇賢門,今日初爲殿座後,親臨賜米,該房知悉,鼓吹待令。
傳于李羲甲曰,日前文臣試射及武臣講,不卽待令人,姑爲仍置矣,更思之,紀綱所在,萬萬駭然,親臨崇賢門,捧現告嚴飭,分付,該房知悉,只入陽繖扇。
傳于李羲甲曰,出宮門路,以會慶門爲之。
傳于李羲甲曰,同義禁牌招。
金相休,以吏曹言啓曰,卽接掌樂院牒報,則以爲,今日殿座時,本院正,以協律郞,當爲進參,而新除授正韓兢履,身病猝重,不得擧行,卽速變通差出,以爲擧行之地云,掌樂院正韓兢履改差,其代口傳備擬以入之地,敢啓。傳曰,知道。
吏曹口傳政事,以李泳夏爲掌樂正。
傳于金相休曰,夜對爲之。
傳于金相休曰,吏曹判書疏批已下,卽爲牌招。
金樂壽有頉,代以徐志輔爲事變假注書。
傳于金相休曰,試射文臣應製賞格,依文臣製述例,捧傳旨。
以文臣朔試射別單,傳于金相休曰,柳葉箭貫一中,邊二中副司果申在植,筒箇三部賜給,邊二中奉常奉事金在浩,副司果朴孝臣,以上弓矢一部賜給,邊一中副司果洪起爕·李錫祜,權知承文院副正字南秉寬,以上箭竹一百箇賜給。
以全羅監司李相璜狀啓,全州府南高城萬馬洞築城建關,令廟堂稟旨分付事,傳于李羲甲曰,築城建關,事體自別,十分審愼,然後必有完全,令廟堂,卽爲稟處。
以咸鏡監司趙德潤狀啓,文川等邑,民家燒燼,人命渰囕死事,傳于李羲甲曰,北道也,今番則優給恤典事,分付。
金相休,以弘文館言啓曰,本館下番闕直,事甚未安,校理洪命周,疏批已下,卽爲牌招,以爲姑降入直之地,何如?傳曰,允。
宣傳官尹敏東書啓,臣於本月初一日巳時量,敬奉聖敎,馳往明陵蜂峴,詳細看審是白乎,則外內石築,旣堅且高,初非牛馬踰越之地,上下徑路,鞠爲茂草,絶無行人往來之跡,而又於山頂,結草爲幕,晝夜看守,可謂防禁得宜是白遣,仍上鸎峰,亦爲詳察是乎,則山腰以上,岌嶪脫落處,築之以石,防其流汰,狀如層階處處堅固,雖於經潦之後,少無缺潰之慮是白乎乃,大抵勢旣峻急,土又硬脊,大松則着根年久,雖多落落者,而穉松則昂藏不長,間有稀闊處是白遣,轉至昭顯墓,遍察植木處是白乎,則自主峯,至後障二麓及白虎邊內外,合爲五麓,而自來沙石之地,樹以橡栗,間以老柯,逐年播植,而舊植,雖曰托根,難望鬱蒼,新植纔得出土,未免萎黃,似非人力之不逮,實是土性之使然是白遣,木根段,無論陵所·墓所,樹林蔭翳,草莾掩覆,未克曲曲周察是白乎矣,所經諸處,果無新舊之䂨㾗是白齊。傳曰,知道。
李羲甲,以都摠府言啓曰,今日入直軍兵等,內中日習射技放,中日廳修改間,姑爲停止,而內入番禁衛軍外,中日試射放次,請出標信。傳曰,知道。
李羲甲,以都摠府言啓曰,內入番禁衛軍外,中日試射放事,標信啓下矣,親臨文臣朔試射相値,不得設行之意,敢啓。傳曰,知道。
李羲甲,以備邊司言啓曰,卽見廣州留守金羲淳狀啓,則以爲,本府應分中,九千石,壬戌因籌司行會減分,其耗條九百石,自是支放,故以本營歲入錢中,貿米充給矣。一自減分後,排巡苟艱,每歲加請,不下四五千石,自明年減分九千石內,六千石,援作應分,取耗支放,則恐無掣礙,而今年加分四千五百石耗,爲先劃給,充補支放事,請令廟堂,稟旨分付矣。前所減分,出於壯勇營革罷時,區劃本府者,洽過萬餘兩,特以除民弊重城餉之意,永爲減糴矣,年至未久,每有加分之請,重以支放米條之貿納,價有定數,如値歉凶,則末由貿取,到今事勢,與前逈異,一邊減分,一邊加分,實無意義,果如守臣所言,竝依狀請施行,如是之後,加分一款,便属煩聞無實之事,更勿擧論之意,一體分付,何如?傳曰,允。
李羲甲,以備邊司言啓曰,傳曰,至貧無依之鄕民上來者,備局有司堂上招集,賜米於興化門外事,命下矣。鄕民無依之類,自漢城府招集,則合爲七十一名,依己丑年四窮賜米例,各米二斗式,分給之意,敢啓。傳曰,知道。
李羲甲,以戶曹言啓曰,謹奉傳敎闕內入直軍兵吏隷中,至貧無依,忠義衛七人,都摠府書吏一人,使令一名,內吹三名,別軍職廳書員一人,使令二名,武兼廳使令三名,司僕寺巨達二名,儀仗軍二十名,以上四十人名,各米二斗式,合米五石五斗題給之意,敢啓。傳曰,知道。
李羲甲,以訓鍊都監言啓曰,本局哨官趙廷彦,身病甚重,勢難察任,改差,何如?傳曰,允。
兼吏曹判書沈象奎疏曰,伏以臣,於日昨,具疏瀝懇,頗悉衷私,言雖無裁,情有足悲,庶幾鑑燭之明,不靳愍諒之恩,及伏奉批旨,若曰卿其勿辭行公者。臣誠霣蹙抑菀,窮無可歸,蓋臣所懇,其情則不啻痛苦冤轖,其言則可謂哀號疾籲,而槪未開省,一至於此,殿下豈以臣於銓職,可以無辭而故辭,可以行而故不行耶?臣又戇昧惶惑,莫知聖意之所在也。竊念人臣辭職,其道不過數四,有自量才分,不敢冒據者,有素尙恬退,不樂榮宦者,有或筋力不逮,私便身圖,或疾病適苦,莫强趨走者,今臣生於世祿之家,進由科擧之塗,區區始望,卽在於韋立熙朝,褆顯身名,非有遠引高擧之志,以其鄙拙淺劣,而華要榮利,冒竊已多,則素尙,初無可言,而固亦不自量之甚者也,乃若筋力羸短,而年未五十,哀乏太甚,疾病淹綿,而祟非一二,形證俱惡,然臣旣偏被恩造,殈而復存,餘生矢心,身非自有,夷險燥濕,斷無所擇,而奔走殫竭,死而後已,則臣非敢爲自便之計,而亦自謂多强其不可强者矣。然則臣之辭銓職胥,非以上所云數四之道,而卽其情理,決不容可已也,苟非情理之不可已而爲此力辭也,則是臣矯情飾讓,巧爲身圖,虛託恬退,欲護才分之短,不甘趨走之恭也,無論臣自汗顔,其必人將唾面矣。抑臣遭罹,雖在三銓,而及叨亞銓,以此竟辭,則今於長銓,豈得可異,亞貮則以其漫也而辭之,長堂則以其專也而不辭,辭鉤而偸鼎,辭萬而受十萬,世豈有此喪廉饕利之鄙夫也哉?且銓衡之責,卽稱錘人物,激揚淸濁,將使廉信端良才畯之士,進而有勸,貪利躁鄙不有之輩,退而知懲,乃其事也。今使任此責者,先自喪廉饕利,將安有進退勸懲之可語,而焉用此銓衡爲也?公私兩害,莫甚於此,臣雖無狀,何敢以無足可數之身,旣兩截而敗其義,又以大壞聖朝冡卿維世辨官審材之政哉?違抗自遂,其罪可止於誅一人,而倡披無恥,其醜必至於汚一世,臣寧伏嚴憲而不忍苟幸,亦情理之決不可容己者然也。竊又伏念殿下之已施於前者,固聖王九經之道也,臣之欲全於後者,亦匹夫咫尺之守也,上下所孚,前後宜均。伏乞天地父母,深加哀察,將臣見職,亟賜鐫罷,以霈終始之澤,崇降威罰,以勘頑蔽之罪。臣無任云云。答曰,省疏具悉。卿其勿辭,卽爲入來肅謝。
右副承旨洪羲俊,同副承旨愼宜學疏曰,伏以臣等,卽伏見大臣聯箚,則以昨日毓祥宮·宣禧宮·延祜宮·藏譜閣·懿昭廟,遣閣臣攝行別祭之命,以爲臣等在惟允之地。惟以奉承爲恭,謂之慨惜而至請譴責,臣等滿心慚恧,無所容措,職忝出納,旣不能效覆難之義,則今此大僚論斥,惟當愧服之不暇,方欲治疏徑出,恭俟恩勘,而未及周旋,蒙此乍解旋授之恩,體諒之聖意,雖切感祝,惶蹙之私義,終難蹲據,玆敢相率聯籲,徑出禁扄。伏乞聖明俯賜鑑諒,亟遞臣等之職,仍治溺職之罪,以警具僚,千萬幸甚,臣等無任云云。答曰,省疏具悉。爾等勿辭察職。
右承旨金相休疏曰,伏以臣,於病伏昏昏之中,伏奉除旨,以臣爲承政院右承旨者。臣義旣合於竭蹶,分不當於逡巡,而第臣於兵曹參知韓興裕疏,有不容晏然泯默者,蓋興裕之於臣,旣有積怨深怒,則其言語不擇,固不足深責也。且於本事,亦以滄浪自服,則又無事於辨正,而惟其所謂一番請見,添一罪案云者,與臣本意,大相謬戾。大抵臣前疏之意,以爲彼與臣,旣有異姓戚分,又有同朝顔面,而辛勤請見,情亦可慽,如有一分可原之道,以臣荏弱之腸,豈不思所以善處之方?而畢竟私不蔽公,義難枉法,戀戀不忍之意,終未克遂云爾,則此益明臣迫不獲已之實情而已。至於請謁繡衣之違例與否,初不暇及,而今乃曰苛執欛柄,添作罪案,此豈非萬萬情外之言乎?又若所謂萬無行査之理云云。一轉語,亦不察於臣疏語脈,而互換彼此,倒置主客者也。蓋臣於彼疏行査之請,終未曉其意之所在,執贓印跡,閱實侤音,一一俱在,昭不可掩,以常情言之,事當惟恐其行査,而今忽及此,臣究其說而不得遂,以爲彼其意或出於時移事往,謂無行査之理,而外爲此僥倖之語云爾,則此乃推認彼意之儻在於是,而今其說,有若臣之自犯臆度之罪者然,此亦非昏妄之甚者乎?其外張皇之說,臣不敢呶呶,以蹈已甚之戒,而第念臣狷狹之性,惟知奉旨殫竭,不解隨俗俯仰,衆怒群忌,竝萃一身,以臣羸孱孤畸之蹤,復入睢盱蹲之場,則機鋒之至,勢所難免,玆瀝危苦之懇,敢冀生成之澤。伏願天地父母,憐臣情之可憫,察臣言之由衷,將臣新除承宣職名,亟加鐫改,以快言者之心,以安難冒之情,千萬幸甚。臣無任云云。省疏具悉。爾其勿辭察職。
左副承旨宋知濂疏曰,伏以臣,於日前,猥陳母病危劇之狀,獲蒙恩暇,幸得以在家將護,而癃痼之疾,源委旣篤,暑祟所添,症勢不輕,時日差完,固非可望,而由限纔過,天牌卽臨,情理縱難於離捨,義分實懼於荐違。又値齋辰,不敢言私,黽勉趨詣,連日滯直,間因院僚之不齊,未能公退之如例。顧臣情私,一日爲憫,迺於日昨,歸視母病,則換節之交,痰癖益肆,久病之餘,眩暈愈甚,篤老元氣,日漸澌綴,而飮啖不滿數匙,省覺僅存一息,轉側焉須臣,藥餌焉須臣,今臣之情私,誠不可以一刻暫離於臣母之病側。苟非然者,殿座備員,事體至重,院直無伴,格例苟艱,臣何敢荐犯違傲,甘冒逋慢之誅哉?臣繼又伏見僚員引咎之疏,向日文禧廟別小祭命下之時,臣等在院而擧行,伊日別祭之擧,固無異於昨者各宮別享之命,而臣於其時,筵體甚嚴,未畢所對而退矣。大僚之斥,旣以承宣之將順爲言,則臣乃最初溺職之人也,何敢以昨日不在院中,晏若無故而有所異同於兩僚乎?此爲臣難冒之一端,乍遞旋授,雖荷聖念之曲庇,因仍冒據,實非私義之敢安,至如臣情理之切可矜而莫可强,則又非區區處義,之所可比論。伏乞天地父母,特推孝理之仁,曲察切急之懇,亟遞臣職,俾得以安意救護,而仍治臣不職之罪,以警惟允之責,千萬至祝云云。省疏具悉。爾其勿辭救護。
應敎李志淵疏曰,伏以臣,於昨日入直之後,得伏見時原任大臣聯名箚子下者,則以再昨日毓祥宮·宣禧宮·延祜宮·藏譜閣·懿昭廟別祭享,有遣閣臣攝行之敎,請寢成命,而特降收還之批矣。我聖上轉環之德,臣固欽仰之不暇,而大僚回天之誠,切不勝讚歎之至,第其箚辭下款,以爲論思之臣,不念匡救之義,至有其日入直玉堂,施以譴責之請矣。夫職忝論思,事係可言,而未有一言之效,不得陳勉反汗於成命之下,則無論在直與否,其失則一,別無可以區別於其間者,譴責之請,固當甘受,而溺職之罪,於是乎益著矣,何敢爲自恕之計,而入直之僚,昨已陳疏徑出矣。今臣處義,其在論思之任,則實無異同,豈可諉之於其日之不爲入直,而揚揚行公,晏然直次,不思所以自處之道乎?箚本,昨旣晩始得見,又値齋日,瀆擾是懼,未卽陳疏自引,而因仍蹲居,有愧廉防,今始冒入文字,略暴情實。伏願聖明,特賜鑑察,諒臣私義之難强,仍命鐫削臣職名,以爲當官不言者之戒焉。臣治疏將上之際,卽接家信,則臣之八耋老母,以暑症彌留之餘,自夜以來,忽得暴泄,徹曉失睡,胸膈剌痛,飮啖全廢,藥餌不下,頃刻之間,氣息奄奄,昏倒不省,促臣歸視,臣纔聞此報,精神飛越,按住不得,徑出禁扄。伏乞天地父母,亟勘臣擅離之罪,以肅朝綱,以安微分,千萬幸甚。臣無任云云。省疏具悉。爾其勿辭,救護。
校理洪命周疏曰,伏以臣,猥以無似,忝叨經幄,居常懍惕,若無所措,只以陳力殫竭,奔走就列,爲一分自效之端,乃者夏濕爲祟於外,積聚肆氣於內,失音而幾乎如啞,形削而殆難勝衣,而特以病不至深緊,故多日持被,屢遭登筵,而且當自上勤勞之時,不敢爲言病之計矣。日前自直廬陪扈往返之後,忽發暑癨,頹頓不省,殆若有奄奄垂盡之狀,故召對有命,而只使下番獨賢,未免在直而懸頉,繼而煩稟而徑歸,至今思惟,悚蹙罙切,有臣如此,生不如死,灌以藥物,調得數日,僅尋生路,而餘症尙緊,宛轉床褥,便成籧篨,實無時月內束帶供職之望,且臣家有輪行之疾,而病在至情,理難避遠,方其危劇,臣旣參見矣。今雖不同室居處,肅肅淸禁之內,晏然赴公,有非可議,故日昨參試之役,亦不能進身,諒非獲已也。又於此際,得見大僚之箚本,則以入直玉堂之不爲匡救於宮廟別祭,至請譴責,元老之言,實不勝佩服,而祀享重典也,玉署論思也,旣見祀典之不合於經禮,職在論思之任者,未能進言之罪,在直在家,宜無異同,臣何敢以其時之不爲持被,有所自恕,不思所以自劾之義乎?召牌之下,承膺無路,玆敢齋沐陳籲,仰暴實狀,兼陳悚恧之忱。伏乞天地父母,俯垂鑑諒,亟削臣職,以安微分,仍治臣瀆擾之罪,以肅朝綱焉,臣於丐免之章,不宜贅他,而病伏涔涔之中,一段愛君之心,猶不能磨滅,敢以膚淺之見,略有所陳,惟聖明,恕其狂妄,而少垂察焉。臣嘗觀濂溪之言曰,太極動極而靜,靜極復動,一動一靜,互爲其根,然則動不是先於靜也,靜不是後於動也。是以動靜不同時,陰陽不同位,而太極無不在焉,自其微者而觀之,則沖漠無眹,而動靜陰陽之理,已悉具於其中矣。人受天地之秀氣,各有一太極,修之則吉,而德可與天地合,明可與日月倂矣。今我殿下,所踐之位,卽天位也,所行之事,卽天工也,一語一默,皆合於天理,一動一靜,無違於天時,然後始可以天工無闕,而百事擧矣。顧今睿學日躋於緝熙,聖志益勵於奮發,晉晝三接,樂不爲疲,臨斷萬幾,亦旣勤勵,臣民之攢祝欽仰,不勝萬萬。而第今天序,纔過於三庚,而晩熱愈酷於久潦,雖在閭巷匹庶之人,靜以養氣,動之以時,然後可以爲愼攝之道,而伏況殿下,上有殿宮惟疾之憂,下有生靈休戚之係,殿下雖欲自輕玉體,其可得乎?假使有不得不臨殿之事,必乘朝候之淸涼,而勿侵午熱之蒸鬱,則可以爲動之以時,而事亦無闕也。臣之此言,非以專以靜爲主,不以動爲本也,只欲動靜之合於理而已也。伏願聖明,深留聖意於動靜,之義,無或過加勞動,則其於大聖人節宣之方,恐爲兩得而無闕矣,念哉念哉。臣無任云云。省疏具悉。所陳當留意,爾其勿辭察職。
副校理金學淳疏曰,伏以卽因本館上下番之俱空,召牌荐降,揆以義分,固當竭蹶。而第伏見日昨大僚之聯箚,以論思之臣,不念匡救,至有慨惜譴責之斥,其不能匡救之失,則不可以入直出直,有所自恕於其間,入直之館僚,旣皆陳疏徑出,出直之僚員,又復相繼疏引,則臣亦是論思中一人也,顧安得獨自晏然,不思所以自引乎?且臣母病,近因晩炎之滋熾,重患外感,兼以泄痢,症情危劇,氣息綿綴,以此情理,旣無離捨之望,目下廉防,尤爲難進之端,玆敢略陳短章,仰暴情實。伏乞聖慈,俯垂鑑諒,亟賜譴斥,以靖私義,以便救護,不勝幸甚。臣無任云云。省疏具悉。爾其勿辭救護。
辛未七月初三日辰時,上詣金商門。文臣試射入侍時,行都承旨李存秀,行左承旨李羲甲,假注書金載成·李鐸遠,記注官洪宅柱,記事官李龍秀,檢校直閣徐俊輔,直閣李光文,以次侍立,時至,通禮跪啓請外辦。上具翼善冠·袞龍袍,乘輿出興明門,由建明門,至殿座所,降輿陞座。藥房提調金履翼,進前曰,日熱如此,聖體,若何?上曰一樣矣。履翼曰,寢睡·水剌之節,何如?上曰,一樣矣。履翼曰,王大妃殿氣候,何如?上曰,一樣矣。各殿宮氣候,皆一樣矣。惠慶宮進服加減白朮散,一貼煎入事。出榻敎羲甲曰,俄者下應射試官,以堂上·宣傳官一員,差下之命,而武臣非經亞將,則例不得文臣試官,何以爲之乎?上曰,以特敎爲之,則何妨也?羲甲曰,文武旣異,堂上·堂下三品,資級相同,堂上武臣,不可爲文臣試官,以兵曹入直堂上,爲之,何如?上命書榻敎曰,考官洪義浩代,兵曹參知金啓河,參考官差下,贊儀,唱考官行禮,考官上護軍曺允大,行護軍林漢浩,前承旨鄭尙愚,參考官副摠管朴基豐,前承旨李惟命,副護軍李永老,兵曹參知金啓河,率應射文臣,行四拜禮訖。上曰,日前文臣試射命下後,不卽待令,俱是占便而然也,今日試射後,當設應製,使之勞苦其身,承旨以此意,分付應射文臣,可也。羲甲承命出傳,還入奏曰,親臨應製時,侍衛與試官,何以爲之乎?上命書傳敎曰,今日誠射文臣,射畢後,當應製,處所,以資政殿爲之,侍衛仍用。又命書傳敎曰,文臣應製試官,以試射試官仍用,而朴基豐代,直閣李光文,待敎李龍秀,對讀官差下。仍敎曰,還宮門路,以興明爲之,上乘馬出建明門,由崇明門·延光門·興明門,還內。羲甲請出標信,解嚴。承史以次退出。
辛未七月初三日午時,上御資政殿。試射文臣應製試取入侍時,行都承旨李存秀,行左承旨李羲甲,右承旨金相休,假注書金載成·李鐸遠,記注官李仁迪·洪宅柱,直閣徐俊輔,以次進伏訖。贊儀,唱試官行禮,讀券官弘文提學曺允大,行護軍林漢浩,前承旨鄭尙愚,前承旨李惟命,副護軍李永老,兵曹參知金啓河,直閣李光文,待敎李龍秀,率應製文臣,行四拜禮訖。上命允大·漢浩,書賦題,上天之載,無聲無臭,儀刑文王,萬拜作孚。仍敎曰,試官出往賓廳,懸題試取,仍爲科次以入,可也。允大等退出。存秀曰,臣於本庫事,有不可不捄弊者,敢此仰達矣。東·西氷庫,各有貢人名色,使之擧行矣,曾於丙午年間,以西庫貢人之有不善擧行之端,伊時提擧,筵稟變通,設載氷軍名色,以代貢人,所謂載氷軍,卽江上無賴之類也。其所擧行,反不如貢人之有根着者,年來私自預賣者,米爲七百餘石,木近五十同,指徵無路,莫重供上,將無以趁期輸納,當初所以捄弊者,到今反爲生弊,矯捄之策,莫若依前使貢人輩擧行,且每年藏氷之時,伐氷價以米上下,故尤爲中間消瀜之弊,東·西庫,一依內氷庫例,氷價米,作錢上下,以爲藏氷之價,亦甚便好,此非創例,不過復舊之事,則當自本庫,依舊復設,如是煩稟,極涉屑越,而伊時提擧所奏,以日後復貢時,必也筵稟爲之之意,有所措辭矣,不可不一番經稟後變通,故敢此仰達矣。上曰,依爲之。出擧條仍命退,承史以次退出。
辛未七月初三日未時,上御德游堂。右承旨持公事入侍時,右承旨金相休,假注書李鐸遠,記注官李仁迪,記事官李龍秀,以次進伏訖。上曰,俄者傳敎擧行事,卽令待令乎?相休曰,臣以入侍承旨詣閤,傳敎辭意,未及承聞矣。上曰,卽爲待令事,出去分付,可也。仍命讀公事訖。命退,承史以次退出。
辛未七月初三日申時,上詣崇賢門。殿座入侍時,行都承旨李存秀,行左承旨李羲甲,假注書金載成·李鐸遠,記注官李仁迪·洪宅柱,直閣李光文,待敎李龍秀,以次侍立,通禮,跪啓外辦,上具翼善冠·袞龍袍,乘輿出會慶門,詣殿座所,降輿陞座,上曰,羅卒使之入來,捧現告文臣·武臣,卽令脫帽召入,可也。仍敎曰,擧行慢忽,考喧都事拿入。禁府都事李和淵拿入。上曰,此後着實擧行事,分付拿出,可也。捧現告文臣武臣,竝召入俯伏。上曰,試射至重,而不卽待今,應講有命,而亦不齊會,極爲駭然,此後着實操心擧行事,承旨一一布諭,可也。羲甲,承命布諭。上命文臣·武臣,竝退出。上曰,賜米人,如已待令,召入而必滿百人,可也。羲甲曰,待令者,僅十三人,而軍兵則都監,無至貧之類,禁衛營,前已受米,御營廳,今無入直軍兵矣。上曰,承旨出去,興化門外,卽令招集,分給各二斗,可也。羲甲承命出去。上乘輿,由廣達門·顯謨門·興泰門,還內。承史以次退出。
辛未七月初三日二更,上御隆武堂。夜對入侍時,參贊官金相休,侍讀官李光文,持周易第八卷,典經李龍秀,持周易第八卷,假注書李鐸遠,記注官李仁迪,記注官洪宅柱,以次進伏訖。上開卷命讀,光文讀自周易傳義大全卷之十四,止周易傳義大全卷之十五。上曰,下番更自卷首讀之。龍秀讀自周易傳義大全卷之十四,止有孚于小人。上掩卷,命玉堂先退。光文等退出。仍命退,承史以次退出。
上在慶熙宮。停常參·經筵。
夜自二更,至初五日開東,灑雨下雨,測雨器水深一寸一分。
玉堂會筵後,內閣·政院·玉堂·藥房口傳問安。答曰,知道。
勸武軍官試射罷,還內後,內閣·政院·玉堂·藥房口傳問安。答曰,知道。
洪羲俊啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
李羲甲啓曰,今日殿座,承旨當爲備員,而右副承旨洪羲俊,同副承旨愼宜學,不爲仕進,卽爲牌招,左副承旨宋知濂受由,何以爲之?敢稟。傳曰,允。受由承旨許遞,前望單子入之,待下批,牌招察任。
李羲甲啓曰,卽者兵曹郞廳來言,本曹判書朴宗來,有身病,今日殿座,別侍衛,不得進參云,卽爲牌招,何如?傳曰,允。
承旨前望單子入之,李惟命落點。
傳于金相休曰,召對爲之。
以右副承旨愼宜學牌不進罷職傳旨,傳于李羲甲曰,只推。
兵曹,副摠管單李好敏。
金相休啓曰,兼吏曹判書沈象奎牌不進推考傳旨,今方捧入,而開政命下,已至多日,特敎申飭,又復截嚴,而如是違召,終不承膺,揆以事體,萬萬未安,參議傳旨未下,判書更爲牌招,何如?傳曰,允。參議只推,一體牌招。
金相休啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,特敎申飭,何等截嚴,連事違召,無意承膺,事體所在,誠極未安,判書更爲牌招,何如?傳曰,參議只推,與判書一體,更爲牌招。
李惟命,以都摠府言啓曰,今日殿座時,寶劍當爲備員,而新除授副摠管李好敏·李文會·金孝建·徐英輔,竝卽牌招,以爲備員受點之地,何如?傳曰,允。
傳于李惟命曰,訓禁御三營勸武軍官試射,今日當於中日閣爲之,該房知悉,侍衛以入直磨鍊,雲寶劍置之。
傳于李惟命曰,試官,兵曹判書朴宗來,副摠管朴基豐·吳載重,宣傳官李晦植·尹敏東,都摠都事具載重·李寅會爲之。
傳于李惟命曰,試官,兵曹判書朴宗來代,兵曹參知金啓河爲之。
傳于李惟命曰,今日親試,寔出慰悅之意,而三營勸武,似難一時聚會,今日限三十人待令,其餘則明日兵判,進詣慕華館,無遺試取後,與今日親試者,同修榜目以入。
傳于李惟命曰,出宮門路,以廣達門爲之。
金相休,以弘文館言啓曰,今日會筵事,命下矣。副應敎鄭元容,修撰李鼎秉·趙琮鎭,副修撰任天常,旣有只推之命,竝卽牌招,以爲同參會筵之地,何如?傳曰,允。
以校理洪命周牌不進罷職傳旨,傳于金相休曰,只推,更爲牌招。
傳于李惟命曰,夜對爲之。
以校理洪命周再牌不進罷職傳旨,傳于金相休曰,只推。
以修撰趙琮鎭,副修撰任天常牌不進罷職傳旨,傳于金相休曰,只推。
李惟命啓曰,明日次對,兩司當爲進參,除在外·未署經外,呈告人員,待開門牌招,何如?傳曰,允。
傳于金相休曰,毓祥宮·延祐宮·宣禧宮展拜,再明日當爲之,該房知悉。
金載成改差,代以尹永魯爲假注書。
以咸鏡監司趙德潤狀啓,慶興府定配罪人金錫衡,遭母喪,給暇歸葬事,傳于李惟命曰,特許葬暇事,卽爲分付。
修撰李鼎秉疏曰,伏以臣,卽伏見時原任大臣聯箚,則以謂自上有過中之擧,而論思之臣,不念匡救之義,只有入直玉堂譴責之請,而無論入直與出直,其爲論思之職則一也,不思匡救之義則同也。慚恧一般,處義無間,則入直僚員,陳疏自引之後,臣亦何顔冒入脩門,晏然行公,有若無故者然哉?會筵有命,趨參無路,玆敢略構文字,仰暴情實。伏乞聖上,俯賜鑑諒,亟遞臣職,以存廉防,以安私分焉。臣於丐免之章,不暇及他,而方今節序將換,老炎猶蒸,雖在凡常,此時猶慮其觸冒致損,況以至重之聖體,連日勞動,恐非大聖人節宣頤攝之道,而漢臣所謂陛下,雖自輕,其於高廟太后何者,豈不爲今日之所可戒乎?臣竊以爲愛君之言,君無不從之理,故敢此尾陳,惟聖明戒哉愼哉。臣無任云云。省疏具悉。所陳留念,爾其勿辭察職。
槐院分館錄,權華·李魯秉·洪遠謨·尹豐烈·李永烈·金樂壽·成始光·金基石·申川祿·金基周·崔命顯·吳泰長·韓晉赫·尹永魯·韓兢裕。
辛未七月初四日卯時,上御資政殿。玉堂會筵入侍時,行都承旨李存秀,行左承旨李羲甲,參贊官金相休,持周易第一卷,假注書金載成,持周易第一卷,假注書李鐸遠,持周易第一卷,記注官劉㵙,持周易第一卷,記事官洪敬謨,持周易第一卷,先拜陞殿,以次進伏,贊儀,唱玉堂以下四拜。侍讀官李光文,持周易第一卷,典經李龍秀,持周易第一卷,率館學儒生等,入就位,行四拜禮訖,以次進伏,藥房提調金履翼曰,講筵有命,臣以侍衛入參,而惠慶宮承候官,今已出來,湯劑議定,一時爲急,臣與副提調李存秀,同爲出去,湯劑當議定以入矣,上可之。履翼·存秀退出,上開卷,敎曰,當自上先讀乎?相休曰,上番玉堂,當先讀,而儀注亦然矣。上曰,上番讀之。光文讀自周易傳義大全卷之一,止周易傳義大全卷之一。上讀新受音一遍,自周易傳義大全卷之一,止周易傳義大全卷之一。仍敎曰,文義陳之。光文曰,周易一部六十四卦三百八十四爻時之義爲大,而乾之六爻,尤以時爲貴,其中九五九二,得其中而得其時者也,如初九九三,不中不時,故皆有勿用惕厲之戒也。蓋乾之爲卦,多就君德上擬議,人君所以觀法而取則者,惟在於剛健中正之道,苟或言動視聽,不以其時,則非君德之中也,委靡柔懦,不能振作,則亦非君德之中也。臣竊觀近日殿下,於政令施措之間,或非當行之事而行之者有焉,或非可行之時而行之者有焉,恐不合於剛健中正之道矣。聖人以龍喩乾道者,誠以變化不測,升降飛躍,各有其時,而九五,人主之位也,故宋臣王昭素,告其君曰,飛龍在天,利見大人,政是階下今日事也,殿下今日,亦乘六龍以御天之時也,伏願以剛健中正四字,爲體健之要旨,而尤致力於時中之道焉。上曰,下番陳之。龍秀曰,乾之上九曰,亢龍有悔。亢者極過之時也,以言乎君道,而不知進退存亡之道,極亢而不知變,則終必有悔矣。以言乎臣道,而貪榮慕祿,迷不知退,則終必顚沛矣。文言曰,庸言之愼,庸行之謹,言行,君子之所以動天地也,必也克謹乎造次之間,務合乎中正之道,然後可以無亢極之咎矣,伏願體念焉。上曰,乾道健而不息,人君則體乾而行道,至於一人之身,一室之內,皆有天地之道,何以則保全其道,久而不失乎?光文曰,聖敎至當矣。萬事萬物,皆有其理,不過曰天地陰陽而已,故曰萬物資始乃統天,而元亨利貞四德,爲天道之始終矣。觀乎此,則天行之健,不外乎一誠字,人君所以體乾行道,各正性命者,亦專在於一箇誠字也。上曰,大明終始,六位時成,何謂也。光文曰,乾道終始無間,故六位以時成,而蓋有始則有終,不終則無始,所以循環無窮,而此所謂大明終始也。上曰,水流濕,火就燥,其理固然,而雲必從龍,風必從虎者,何也?光文曰,此是同氣相求之理也,雲者,山澤之理也,故有龍則雲必從之矣。上曰,毛蟲三百,麟爲之長,羽蟲三百,鳳爲之長,則物之靈者,非但龍也,而必謂之六龍御天者,何也?光文曰,龍之升潛飛躍,靈變不測,有大人之象,故乾之一卦,必取象於龍矣。上曰,風之於虎,有何相關,而必從之乎?光文曰,虎之性威猛,其行迅疾,故風自然生矣。小註亦曰,動植之物,受天氣多者從上,受地氣多者從下,虎地氣也,故風行於地而從之矣。上曰,虎之從風,而其變化,何如也?光文曰,虎嘯則風生,是氣類相感,而抑亦靈變不測之象也。上曰,九三,重剛而不中,上不在天,下不在田,田字之義,何謂也?光文曰,田者地也,言乎上則曰天,言乎下則曰田也,九三,居下卦之上,故曰上不在天,下不在田也。上掩卷,命玉堂降復位,光文等,率儒生下殿,行四拜禮後,退出。通禮,跪啓禮畢。上命退,承史以次退出。
辛未七月初四日申時,上御中日閣。訓禁御三營勸武軍官,試射入侍時,行左承旨李羲甲,右承旨金相休,左副承旨洪羲俊,同副承旨李惟命,假注書金載成·李鐸遠,記注官金初爕,別兼春秋洪敬謨,待敎李龍秀,以次侍立,時至,通禮,跪啓請外辦。上具翼善冠·袞龍袍,乘輿出興泰門·顯謨門·廣達門,由金商門,詣中日閣,降輿陞座。惠慶宮進伏加減白朮散,前方中,加天花粉一錢,一貼煎入事。出榻敎兵判,聞有實病云,禁將及禁軍別將,明日進詣,同爲擧行事。出榻敎仍敎曰,試官勿爲行禮,直爲陞臺考試,可也。考官副摠管朴基豐等,以次進伏。上命射員發射,仍乘輿出金商門,敎曰,還宮門路,以會慶門爲之,仍由會慶門還內,惟命,請出標信解嚴,承史以次退出。
辛未七月初四日酉時,上御貞頤堂,召對入侍時,參贊官李惟命,持孟子第三卷,侍讀官李光文,持孟子第三卷,典經李龍秀,持孟子第三卷,假注書李鐸遠,持孟子第三卷,記注官劉㵙,持孟子第三卷,別兼春秋洪敬謨,持孟子第三卷,以次進伏訖。上開卷命讀。光文讀自孟子曰許子,止夫人蠶繅。上曰,下番讀之。龍秀。讀自以爲衣服,止其惟春秋乎?上曰,胡氏此註甚好,讀之,可也。龍秀。讀自胡氏曰,止孟子集註大全卷之六。上命持入第四卷,仍敎曰,下番讀之。龍秀讀自孟子集註大全卷之七,止孟子集註大全卷之七。上掩卷,命玉堂先退。光文等退出。仍命退,承史以次退出。
辛未七月初四日二更,上御德游堂。夜對入侍時,參贊官洪羲俊,侍讀官李光文,持周易第九卷,典經李龍秀,持周易第九卷,假注書李鐸遠,記注官劉㵙,別兼春秋洪敬謨,以次進伏訖。上開卷命讀。光文讀自周易傳義大全卷之十六,止周易傳義大全卷之十七。上曰,下番更自卷首讀之。龍秀讀自周易傳義大全卷之十六,止周易傳義大全卷之十七。上命持入第十卷,仍敎曰,上番讀之。光文讀自周易傳義大全卷之十八,止畏隣戒也。上曰,下番讀之。龍秀讀自艮序卦,止動不窮也。上掩卷,命玉堂先退。光文等退出。仍命退,承史以次退出。
上在昌德宮。停常參·經筵。
光恩副尉金箕性卒逝。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,知道。
大殿·惠慶宮,朝廷二品以上·六曹堂上口傳問安。答曰,知道。
藥房都提調金思穆,提調全履翼,副提調李存秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
李惟命啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
李惟命啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
李羲甲啓曰,右副承旨愼宜學,今日不爲仕進,卽爲牌招,何如?傳曰,允。
傳于金相休曰,光恩副尉喪成服日,遣內侍致祭,該房知悉,祭文,當親撰以下矣。
傳于李惟命曰,同副承旨入侍。
傳于金相休曰,多日愼節,至今憂慮,不意逝單猝至,斯際嗟乎悼傷,爲之悵愴,此都尉身許國家,同共休戚,宜有所享其天年,不必至此遽逝,貴主之此時景狀,已不可言,況慈宮驚心惜痛之懷,仰而悶迫,尤體昔日,若當今日,必有出尋常萬萬之典,禮葬一依淸璿群主例爲之,東園副器一部,一體賜給。
傳于金相休曰,召對爲之。
尹永魯在外,代以鄭禮容爲假注書。
傳于金相休曰,各宮展拜,更待下敎。
金相休啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,一向違召,極爲未安,判書更爲牌招,何如?傳曰,允。參議只推,更爲牌招。
金相休啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而開政命下,已至多日,特敎申飭,何等截嚴,而一向違召,終不承膺,事體所在,萬萬未安,判書所當更請牌招,而係是一日三牌,何以爲之?敢稟。傳曰,竝更爲牌招。
金相休,以弘文館言啓曰,本館下番闕直,事甚未安,修撰李鼎秉,疏批已下,校理洪命周,修撰趙琮鎭,副修撰任天常,旣有只推之命,竝卽牌招,以爲推移入直之地,何如?傳曰,允。
以校理洪命周,修撰李鼎秉·趙琮鎭,副修撰任天常牌不進罷職傳旨,傳于金相休曰,只推。
金相休,以弘文館言啓曰,本館上番闕直,事甚未安,校理洪命周,修撰李鼎秉·趙琮鎭,副修撰任天常,旣有只推之命,竝卽牌招,以爲推移入直之地,何如?傳曰,允。
金相休,以弘文館言啓曰,本館上番闕直,事甚未安,副應敎鄭元容,疏批已下,卽爲牌招入直,何如?傳曰,允。
以右副承旨愼宜學牌不進罷職傳旨,傳于金相休曰,只推。
以吏曹參議宋冕載再牌不進罷職傳旨,傳于金相休曰,只推。
以大司諫鄭景祚牌不進罷職傳旨,傳于李惟命曰,只推。
以水原留守朴崙壽狀啓,判官金在三,遭父喪有闕之代,令該曹各別擇差事,傳于金相休曰,令該曹,卽爲口傳差出。
以濟州牧使李顯宅狀啓農民勸課事,傳于金相休曰,申飭勸課事,分付。
金相休,以戶曹言啓曰,卒光恩副尉金箕性喪禮葬,主家,以遺言不受之意,敢啓。傳曰,旣是拔例,還爲輸送,可也。
金相休,以戶曹言啓曰,謹奉傳敎,卒光恩副尉金箕性喪禮葬,更爲輸送,則主家以爲,傳敎至此,祇受云矣,敢啓。傳曰,知道。
李惟命,以兵曹言啓曰,今七月初六日,大駕詣毓祥宮展拜,詣延祜宮展拜,詣宣禧宮展拜時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,擧動更待下敎。
副應敎鄭元容疏曰,伏以臣之濫叨見職,豈有毫分堪稱之望?而臣年纔弱冠,出入邇列,偏蒙洪私,與天無極,前後歷揚,皆由特簡,每奉華誥,感涕無從,圖報一念,銘鏤肝肺,而臣無他才能,可以稱塞,惟以殫竭爲心,趨走爲恭,有除輒膺,不敢爲辭免之計,而尸素厥職,徒積愆尤,隆庇所及,雖免大何,每自循省,惶汗浹背,迺於日昨大僚請譴之箚出,而臣之溺職之罪,尤無所逃矣。伊日各宮閣廟別祭之命,禮違彝典,享非其時,則職在論思之責者,宜進匡救之言,而時在禁直,惟是泯默,天臨咫尺,未效隻字之呌閽,地借方寸,亦蔑一言之補袞,致使堂堂玉署之地,言議之寂寥若此,罪實由臣,臣亦自知,相箚之來,拜受樂聞之不暇,而罪未蒙勘,職猶自如,恧蹙之至,無面可顯,而適値太廟享官之役,未隨僚員之後聯控,自劾之章,歷日惶懍,尤無攸措,會筵有命,庚牌儼臨,自顧情踪,承膺無路,敢暴慚悚之忱,冒瀆崇嚴之聽。伏乞聖明,亟降威罰,鎬斥臣職名,仍治臣不言之罪,以警具僚,以安私分焉,臣無任屛營祈懇之至,謹昧死以聞,省疏具悉。爾其勿辭察職。
辛未七月初五日辰時,上御德游堂。同副承旨入侍時,同副承旨李命惟,假注書李鐸遠,記注官金初爕,別兼春秋洪敬謨,以次進伏訖。王大妃殿進御加味六和湯五貼,製入事。出榻敎惠慶宮進服加味白朮散,依前方,一貼煎入事。出榻敎命書傳敎曰,當該注書,姑先從重推考,命退,承史以次退出。
辛未七月初五日申時,上御隆武堂。召對入侍時,參贊官李惟命,持孟子第四卷,侍讀官李光文,持孟子第四卷,典經李龍秀,持孟子第四卷,假注書鄭禮容,持孟子第四卷,記注官金初爕,持孟子第四卷,別兼春秋洪敬謨,持孟子第四卷,以次進伏訖。上命開卷讀之。光文。讀自孟子集註大全卷之八,止不能以寸。上曰,下番讀之。龍秀。讀自孟子曰人有不爲也而後,止孟子集註大全卷之八。上曰,千歲之日至,可坐而致也,何以坐而致之耶?光文曰,天與星辰,雖高且遠,其運行有常度,雖千歲以後,不爲乖錯,故皆可以知也。上命掩卷,仍命玉堂先退。光文等退出。又命退,承史以次退出。
上在慶熙宮。停常參·經筵。
李惟命啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
李存秀啓曰,左副承旨洪羲俊,右副承旨愼宜學,今日不爲仕進,卽爲牌招,何如?傳曰,允。
金相休啓曰,今日乃是處暑,自明日,視事當爲取稟,而老炎益甚,無異盛暑,姑觀日候稍涼,更稟之意,敢啓。傳曰,知道。
傳于李惟命曰,同副承旨入侍。
傳于李惟命曰,留院公事入之。
傳于李惟命曰,闕內入直武臣應講次,持孟子入侍。
傳于李惟命曰,初十日次對,進定於明日。
李存秀啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而開政命下,已至多日,特敎申飭,不啻截嚴,而連事違召,無意承膺,事體所在,誠極未安,判書所當更請牌招,而係是一日三牌,何以爲之?敢稟。傳曰,參議只推,與判書,更爲一體牌招。
金相休啓曰,卽者正字李龍秀,以其親病,陳疏徑行,原疏以停朝市,不得捧入矣。所當直捧禁推傳旨,而此與無端徑行有異,推考,何如?傳曰,允。
吏曹口傳政事,副校理洪敬謨,除授事承傳。
以副應敎鄭元容牌不進罷職傳旨,傳于金相休曰,只推。
以校理洪命周,修撰李鼎秉·趙琮鎭,副修撰任天常再牌不進罷職傳旨,傳于金相休曰,只推。
金相休啓曰,應敎副校理一員,副修撰一員未差,校理呂東植在外,副校理李光文,內閣直,正字李龍秀,陳疏下鄕,玉堂上下番俱空,事甚未安,副應敎鄭元容,校理洪命周,修撰李鼎秉·趙琮鎭,副修撰任天常,旣有只推之命,竝卽牌招,以爲推移入直之地,何如?傳曰,允。
李存秀啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,一向違召,極爲未安,判書更爲牌招,何如?傳曰,參議只推,與判書一體,更爲牌招。
傳于金相休曰,召對爲之。
李惟命啓曰,明日次對,兩司當爲進參,除在外·未署經外,呈告人員,待開門牌招,何如?傳曰,允。
備邊司薦望,以吳泰賢爲江華留守。
吏曹口傳政事,以鄭致愚爲水原判官。
咸鏡監司趙德潤狀啓,甲山府使李貞坤,遭父喪事,傳于李存秀曰,令該曹,口傳差出,使之不日辭朝。
李惟命,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而停朝市相値,不得設行之意,敢啓。傳曰,知道。
金相休,以備邊司言啓曰,本司武郞廳沈尹泰,奔走勤仕,又滿十五朔,依例陞敍,或守令除授事,捧承傳施行,何如?傳曰,允。
辛未七月初六日卯時,上御德游堂。同副承旨入侍時,同副承旨李惟命,假注書鄭禮容,記注官洪宅柱,別兼春秋洪敬謨,以次進伏訖。上命讀公事訖,上曰,太學生,何時進箋云乎?惟命曰,未及聞知矣。上曰,以停朝市,故姑未進箋云耶?惟命曰,姑未詳知矣。上命退,承史以次退出。
辛未七月初六日申時,上御景賢堂。闕內入直武臣應講入侍時,行左承旨李羲甲,右承旨金相休,假注書鄭禮容,事變假注書徐志輔,記注官洪宅柱,別兼春秋洪敬謨,以次進伏。武臣鄭蓍等,立於庭下,上命武臣入講。鄭蓍等,以次應講,考講訖。上曰,召對爲之。羲甲曰,玉堂上下番俱空,何以爲之?上曰,下番,已經玉堂乎?羲甲曰,堂錄尙未擧行,故不得爲之矣。上命書傳敎曰,別兼春秋洪敬謨,副校理除授,使之先進參後謝恩,參贊官金相休,持孟子第五卷,侍讀官洪敬謨,持孟子第五卷,假注書鄭禮容,記注官李仁迪,記注官洪宅柱,以次進伏訖。上命開卷讀之。敬謨。讀自孟子集註大全卷之十,止其中非爾力也。上曰,文義陳之。敬謨曰,臣簪筆登筵,忽伏奉新除,悸恐震懍,雖讀句讀而倉卒間,實無可陳之文義矣。上曰,予將以此道,覺此民也,道是何道也?敬謨曰,卽堯·舜之道也。上曰,耳不聽惡聲者,何謂也?敬謨曰,惡聲者,卽淫邪非僻之聲也。上曰,參贊官讀之。相休讀自北宮錡問曰,止凡六等。上曰,庶人召之則往役,君欲見之,召之則不往見之何也?相休曰,往役,庶人分內事也,故往役,召之以不當召,則義不敢往見也。上曰,孔子之去齊,接浙而行,何謂耶?相休曰,聖人之行,或遲或速,各當其義,而去齊之時,則其行甚急,故未及炊飯而以手承水,取米而行也。上曰,辭尊居卑,辭富居貧,惡乎宜乎,抱關擊柝,何謂耶?相休曰,抱關擊柝,位卑而祿薄,且無職責,故爲貧而仕者,必無此等之任也。上命掩卷,仍命玉堂先退。敬謨退出。又命退,承仕以次退出。
上在慶熙宮。停常參·經筵。
夜自一更,至初八日開東,灑雨下雨,測雨器水深一分。
大駕,詣昌德宮後,內閣·政院·玉堂·藥房口傳問安。答曰,知道。
王大妃殿·惠慶宮·嘉順宮,遣承旨問安。答曰,知道。
還宮後,內閣·政院·玉堂·藥房口傳問安。答曰,知道。
李惟命啓曰,行大司憲李直輔在外,執義·掌令二員未差,金圖遠未署經,監察茶時之意,敢啓。傳曰,知道。
李惟命啓曰,來十一日朝參日次矣,敢稟。傳曰,停。
金相休啓曰,來十一日輪對日次矣,敢稟。傳曰,當次人受點,後日次待令。
傳于金相休曰,今日當詣眞殿展拜,仍行大奉審,該房知悉,侍衛依向日例磨鍊,只令各衙門堂上三品以上隨駕,御將都領。
李存秀啓曰,今日動駕,承旨當爲備員,而左副承旨洪羲俊,右副承旨愼宜學,罷職傳旨未下,何以爲之?敢稟。傳曰,竝許遞,前望單子入之,待下批,牌招察任。
李惟命啓曰,今日動駕時,別侍衛,當爲進參,而兵曹判書朴宗來,陳疏入啓,無以擧行,何以爲之?敢稟。傳曰,令次堂擧行。
李惟命啓曰,司僕寺內乘來言,捲簾取稟,傳曰,捲三面。
傳于金相休曰,出宮門路,以資政門爲之。
承旨前望單子入之,趙鐘永·安廷善,落點。
李存秀啓曰,今日大駕詣昌德宮後,王大妃殿·惠慶宮·嘉順宮問安,何承旨進去乎?敢稟。傳曰,左承旨進去。
傳于李惟命曰,大臣·備局堂上,引見。
李羲甲啓曰,臣以王大妃殿·惠慶宮·嘉順宮問安,進去下直之意,敢啓。傳曰,知道。
以大司諫鄭景祚牌不進罷職傳旨,傳于李惟命曰,只推。
傳于李惟命曰,出宮內門路,以協陽門爲之。
李存秀啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而開政命下,已至多日,一向違召,無意承膺,事體所在,誠極未安,判書所當更請牌招,而係是一日三牌,何以爲之?敢稟。傳曰,參議只推,與判書一體,更爲牌招。
李惟命啓曰,卽者副校理洪敬謨,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考,何如?傳曰,允。
李惟命啓曰,應敎·副應敎·校理一員,修撰二員,副修撰二員未差,校理呂東植,正字李龍秀在外,副校理李光文內閣直,洪敬謨陳疏徑出,玉堂上下番俱空,事甚未安,未差之代,政官牌招,開政差出,待下批牌招,以爲推移入直之地,何如?傳曰,允。
李存秀啓曰,新除授同副承旨安廷善,時在京畿龍仁地,斯速乘馹上來事,下諭,何如?傳曰,允。
李惟命,以都摠府言啓曰,今日昌德宮動駕時,侍衛寶劍守宮,當爲備員,而副摠管李好敏·李文會·徐英輔在外,金孝建未肅拜,都摠管沈能建,副摠管張鉉宅有身病,無以備員,令政院稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。
李惟命,以兵曹言啓曰,今日昌德宮擧動時,本曹堂上,當爲備員,而參議臣韓興裕受由,無以備員,令政院,稟旨變通,仍令該曹,以在京無故人,口傳差出,待下批,卽爲牌招,以爲備員之地,何如?傳曰,允。
李惟命啓曰,因都摠府草記,今日昌德宮動駕時,侍衛·寶劍·守宮,當爲備員,而副摠管李好敏·李文會·徐英輔在外,金孝建未肅拜,都摠管沈能建,副摠管張鉉宅有身病,無以備員,令政院,稟旨變通事,允下矣。合有變通之道,何以爲之?敢稟。傳曰,竝許遞。
李惟命啓曰,因兵曹草記,今日擧動時,本曹堂上·侍衛,當爲備員,而參議韓興裕受由,無以備員,令政院稟旨戀通,仍令該曹,以在京無故人,口傳差出,待下批,卽爲牌招,以爲備員之地事,允下矣。合有變通之道,何以爲之?敢稟。傳曰,許遞。
吏曹口傳政事,以徐俊輔爲兵曹參議。
吏曹口傳政事,以申善應爲甲山府使。
兵曹口傳政事,以李集斗爲都摠管,以金履永·林漢浩·韓致應·申光軾·柳相亮爲副摠管。
金相休,以成均館同知館事意啓曰,今七月初七日,儒生上旬輪次,當爲設行,而大提學未差,限內不得爲之之意,敢啓。傳曰,知道。
傳于金相休曰,七夕製,明日爲之,弘文提學,待開門牌招。
李惟命,以禁衛營言啓曰,依下敎,今日昌德宮眞殿展拜時,延和門入直鄕軍折半,把摠率領,仍直,折半哨官率領,移直於興化門南北邊,而還宮後,還入直,竝待標信擧行之意,敢啓。傳曰,知道。
李惟命,以摠戎廳言啓曰,本廳屬北漢管城將金衡柱,身病猝重,勢難察任,改差,何如?傳曰,允。
李惟命,以右邊捕盗廳言啓曰,本廳兼從事官安光贊,身病猝重,勢難察任,改差,何如?傳曰,允。
行兵曹判書朴宗來疏曰,伏以臣,卽伏見傳敎下者,有眞殿展拜之命,臣職忝侍衛,義重陪扈,固宜竭蹶趨進,不俟駕屨,而第臣自日前,毒瘇忽生於環跳,初若可强,故連日衛班,不敢言病,黽勉隨行矣。迺自三昨,毒氣大肆,剌痛牽引,運動不得,雜試鍼藥,有加無減,殿座之時,監試之命,竝未進參,荐犯違傲,聖度天大,威罰不加,惶恐感激,歷日靡措,今則雖得膿潰,而餘毒尙留,痛勢未已,房闥之間,轉動猶難,鞍馬之勞,尤非可論,況當動駕之時,擧行之節,陪衛之列,專責本兵,而以此病狀,萬無蠢動趨參之望,伏枕戰恐,又添一病,玆不得不忙陳短章,仰暴實狀。伏惟聖慈,天地父母,亟許鐫免臣本兵之任,使侍衛無曠,私心獲安,仍治臣瀆撓之罪,以肅朝綱,千萬幸甚。臣無任云云。答曰,省疏具悉。卿其勿辭,調理察任。
副校理洪敬謨疏曰,伏以臣,昨者登筵,忽伏奉館職特授之命,格外恩數,驚惶靡措,席前咫尺,逃遁不得,遽以珥筆之蹤,猥叨橫經之榮,退而叨謝,如夢非眞,仍又持被,恬若固有,臣誠達夜無寐,惟震懍恧蹙之不暇,未審殿下,亦何爲而紆玆誤恩也?噫,玉署通籍,金華侍講,是何等職任,何等遴揀,雖古之鴻匠宿儒,爲世所推,參兩選而副衆望,猶且逡巡而不敢遽膺,況此中批簡拔,尤豈眇末如臣,所可晏然承當者哉?臣少失家庭之學,粗習功令之技,僥倖一第,已是濫竊,兩載邇密,偏荷恩庇,驟陞銀鞓之班,猶厠蘭臺之直,榮已極矣,願亦足矣。若其鹵莾謏謭之實,固已淵鑑之所畢燭,則方當日御經筵,三接頻繁之時,何所取於臣身,而有此非常之命,無少難愼乎?服之不衷,猶属私憂,官非其人,恐累聖政,玆不得不疾聲號籲於天地父母之前。伏望殿下,念官方之克愼,諒臣辭之匪飾,亟命收還臣新授職名,以重淸選,以遂微諒焉,仍伏念臣有偏母,病入膏肓,積年沈痼之狀,前後猥陳于文字者,非至一再,而伏蒙聖慈,體下洞悉,不以瀆擾爲罪,輒賜恩批,許以調護,天地覆燾之恩,父母顧復之慈,臣方感載罔極,而卽於直中,得接家信,則臣母宿病,自數昨以來,中暑添劇,上鬱而爲火,下濕而爲滯,寒熱交攻,坐臥莫支,兼之以泄痢,登溷無數,轉動須人,臣旣無他兄弟,則藥餌之節,扶護之方,替行無人,急伻屢至,促臣歸視,臣自聞此報,方寸如灼,按住不得,忙陳短章,徑出禁扄。伏乞聖明,治臣擅離之罪,以肅朝綱,以警具僚,千萬幸甚。臣無任云云。省疏具悉。爾其勿辭救護。
辛未七月初七日卯時,上詣昌德宮眞殿,展拜擧動入侍時,行都承旨李存秀,行左承旨李羲甲,右承旨金相休,同副承旨李惟命,假注書李鐸遠·鄭禮容,記注官洪宅柱·李仁迪,直閣李光文以次侍立,時至,通禮,跪啓外辦。上具翼善冠·袞龍袍,乘與出資政門,至崇政門外。通禮,跪請降輿乘輦,上降輿乘輦,出建明門·興化門,進發由鍾閣前路,入敦化門,至肅章門外。通禮,跪啓請乘輿,上降輦乘輿,入協陽門·宣化門。出標信解嚴,諸臣退出。少頃,上具遠遊冠·絳紗袍,乘輿出宣化門,由建陽門·銅龍門,集禮門·光德·靑陽門,入宜春門,至堂庭外。通禮,跪啓請降輿,上降輿詣堂庭板位前,行四拜禮,仍詣堂內奉審,出堂門外,乘輿出宜春門,由靑陽門·銅龍門·建陽門,至肅章門外。通禮,跪啓請降輿乘輦,上降輿乘輦,出敦化門,仍進發由鍾閣前路,入興化門·建明門,至廣達門外。通禮,跪啓請降輦乘輿,上乘輿入興泰門,還內。諸臣以次退出。
辛未七月初七日辰時,上御熙政堂。大臣·備局堂上引見入侍時,同副承旨李惟命,假注書李鐸遠·鄭禮容,記注官洪宅柱·李仁迪,右議政金思穆,水原留守朴崙壽,禮曹判書朴宗慶,行護軍李得濟,同敦寧金基厚,副校理洪敬謨,以次進伏訖。思穆曰,俄於駕前,謹已問候於大殿矣。伏未審日間,王大妃殿氣候,何如?上曰,一樣矣。各殿宮氣候皆一樣矣。思穆曰,俄聞惠慶宮承候官洪世周所言,則惠慶宮氣候一樣,而便道亦如常矣,但微有憊候云,故湯劑加減白朮散前方中,去乾葛,加麥門冬·五味子煎入,而明日承候後,湯劑當更爲議定矣。臣於日前,伏承後日次入診之下敎,而何待初十日日次乎?諸醫官,不必召入,而只令醫官二員,人診似好,故敢此仰達矣。上曰,今日動駕移次,何必入診,還宮後,明日爲之,三提調皆入來也。仍敎曰,次對爲之。思穆曰,卽見慶尙監司金會淵狀啓,則以爲,本營處在要衝,管轄一路,而營校八十名,曾無久勤遷轉,又無實職階梯,雖有奇才茂技,不過老於使役而止,至若講解陣圖,嫺習弓馬,視同不緊之務,此不可無別般奬勸之道,而本營所屬架山山城,有別將一窠,今若以此,作爲實職,或以勤仕,或以技藝,自辟蒙點,付政頒誥,一依他處已例,則庶爲營校輩興起勸效之道,令廟堂稟處爲請,而判付內所陳,事係關防,令廟堂依所請施行事,命下矣。本營,卽嶺南之巨鎭,關防之重地,而營校輩之不習弓馬,專由奬勸之不得其方,今以架山山城別將,一如完營威鳳之例,永作實職之窠,則庶爲聳勸一路,激勵諸校之道,依判下傳敎許施,而勤仕技藝間,從其所願,著成節目,往復該曹,以爲遵行之地,何如?上曰,依爲之出擧條思穆曰,卽見慶尙監司金會淵報備局辭緣,則以爲,本道多大鎭,處在窮海,而該鎭僉使李乘運,到任以後,荐遭三年歉荒,費捐千餘包穀物,濟活過萬名鎭氓,又以餘力,修繕軍器什物,外此監牧之政,頗多勤勵,聲績蔚有可觀,其在激勸之道,合施褒奬之典,且該鎭麥農,未免失稔,而僉使瓜期,今將告熟,民卒擧皆惜歸,際此邊務之付諸生手,恐涉難愼,該僉使李乘運,姑令限秋成仍任爲辭矣。多大浦,以濱海斥鹵之地,被三年荐歉之災,該鎭僉使李乘運,濟活鎭民,無一捐瘠,此已可尙,而今年麥農亦未免失稔,瘡痍甫起,蘇醒未易,際此瓜熟,擧皆惜歸云,道臣所請,必爲斟量民情而然,限秋成姑令仍任,俾有終始之效,何如?上曰,依爲之。出擧條思穆曰,卽見咸鏡監司趙德潤所報,則以爲,咸興元會垂乏,目下公下,排比無路,端川會付唐米五百石,常平廳唐米五百石移劃繼用爲辭矣。該府元會不足,則以附近邑會付穀,推移區劃,已例卽然,端川唐米五百石,常平廳唐米五百石,依所報許劃,何如?上曰,依爲之。出擧條思穆曰,大政踰限,爲弊多端,列邑之許久癏曠,官隷之閱月滯京,俱涉可悶,而吏判旣再疏承批,別加嚴飭,使之斯速出膺似好,故敢此仰達矣。上曰,令政院各別申飭,期於入來肅命,可也。出擧條思穆曰,當此惠慶宮問安之時,承候之人,只有洪世周一人,瑞興府使鄭漪,卽令上來之意,分付,何如?上曰,依爲之。出擧條思穆曰,安州牧使趙鍾永,移除承旨矣,秋務方殷,此時關西守令,尤不可遞易,始令仍任,何如?上曰,依爲之。出擧條思穆曰,戶曹判書李勉兢,還差備堂,仍察有司之任,何如?上曰,依爲之。出擧條思穆曰,人君之一動一靜一言一事,莫不爲四方之標準,百世之觀法,竊覸近日政令,多有過中之擧,臣以三朝舊物,若不一言於殿下,則是非但負殿下也,負先朝也,負英廟也。惟我殿下,上承艱大之投,下撫靈長之運,臣僚之顒望,億兆之愛戴,果何如耶?此非臣一人之言,乃是登筵諸臣所欲言者,而嚴畏不敢也,故敢此仰陳。伏惟當暑臨殿,便成課程,一日之內,或過數次,過勞玉體,多費精力,此已有違於大聖人愼疾之戒,大小臣僚,焦遑憂慮,已無可言,而儀衛未備,寶座儼臨,百僚奔走,擧措急遽,其在穆穆皇皇之義,恐不當若是自輕,而況臨門親問,此何等大擧措也?因一微末之門將,侵夜勞動,擧國波蕩,及其處分,不過分付退出而已。且以專經文臣事言之,不卽待令,固有罪矣,付之有司,何所不可,而親臨嚴飭,事面反輕,掖隷內侍及鄕軍,俱是食料之類,則雖曰至貧,無時賜米,極無意義,抄飢賜米,雖出於子惠困窮之至意,而無家無依,散在各處者,有非猝乍間聚集,而虛實相蒙,小惠難遍,恩竭則慢,在所當念也。至於應製試射,宣醞會筵,俱爲昭代之盛擧,前期命下,動遵規度,則其爲人才之樂育,瞻聆之聳動,當復如何?而不時出令,每有倉皇急遽之歎,許多美事,徒勞而已,有名無實,反爲臣民之憂歎,豈不可惜哉?卯酉仕申飭之命,孰不欽仰?而若値殿座之時,則各司之廢衙,卽是不易之例也,因此而王府亦多滯囚者云,雖有申飭之命,而對揚無路矣。上曰,來日以後,當無相値開座,可也。思穆曰,齋日之不得酬應公事,禮意有在,而親行調馬,適在於大享淸齋之日,此雖微事,其爲聖德之累,果何如耶?以臣等堯·舜吾君之心,蘄望我殿下者,不在漢唐以下,而使此擧措,聞之四方,傳之百世,則果何如耶?思之及此,不覺繞壁彷徨,而苟使臣,隨事盡言,則以我殿下從諫如流之聖德,豈有如是過中之擧乎?此莫非臣不忠不誠之罪,而區區憂愛之忱,不能自已,竊附無隱之義,敢此陳達。伏願繼自今,惕然改圖,淵然深思,凡於動靜云爲之際,政令施措之間,務循法度,事事得中焉。上曰,所陳好矣,以此出擧條,可也。思穆曰,不必出擧條矣。上曰,不出擧條,則上之過失,大臣之陳勉,皆蔽而不顯矣。思穆曰,殿下許可臣言而從之則好矣,何必出諸擧條乎?上命大臣就座。宗慶曰,扈陪軍六十名,以先後廂中除出擺立事,奉承下敎,今旣擧行矣,扈陪軍,本自禁衛營設置排立,而中間革罷,仍以槍劍軍名色施行者,已多年所,其實則今之槍劍軍,卽古之扈陪軍,又此復設,誠爲遵古之道,事體甚好,而第隨駕營先後廂中,出用與別設有異,以臣營言之,挾輦軍三百名,抄擇於各哨排立侍衛,則隊哨之虛伍,數甚夥多,而又以扈陪軍除出,尤極可悶,槍劍軍,旣自禁營擧行,扈陪軍,令御營廳,抄出京軍之可合者,永爲專當施行似好,敢此仰達矣。上曰,依爲之。出擧條宗慶曰,方物所用白綿紙貢價,卽自本廳上下者也,見今遺儲,殆過三萬餘卷,逢授於貢人,必多陳腐,而遺在之夥然,又爲貢人難支之弊,前後如此之時,貢價之不爲上下,而相持者良由以也,本廳公用紙地給價貿用,每患不敷,就此中,限七千卷移來取用,實爲公私兩便之道,故敢此仰達矣。上曰,依爲之。出擧條宗慶曰,八邑方物席子,移作京貢之後,錢米當自京廳上下,而席匠復戶,以代錢上送之意,自戶惠廳,行關知委矣,及其成冊上來也,復戶每結中出稅,大違定例,故還下送更爲修送矣,今至屢朔,尙不上送,非但貢價上下之因此遲滯,而物種措備之亦爲失時,近來百度解弛,上司關文,便歸例飭,揆以事面,極爲寒心,當該道臣推考,成冊依定例,卽爲修送之意,分付,何如?上曰,依爲之。出擧條崙壽曰,向因戶曹郞廳趙厚鎭所懷,以本府田畓還稅事,有判堂之仰稟蒙允矣。本府折受屯土之永爲免稅,載在受敎輯錄及大典通編,蓋盟府賜與,事體自別故也。是以,曾在英廟朝,諸宮家各衙門折受民結,限代出稅之時,府土混入其中,伊時本府堂上豊陵府院君趙文命,以混同出稅,有乖列聖朝寵賜之盛典,亦非法意攸在,其在事體,極涉未安之意,筵白還寢矣。今此度支之擧條,蓋出於重經用也,據卽奏也,掌賦之地無怪其然,而第不惟本府定例之如右,卽是列朝受敎之所載,臣不敢不仰奏,分付該曹,一依法典施行,何如?上曰,依爲之。出擧條崙壽曰,銀馬机,依前不入於陽繖扇之列,則差備忠義一員,亦不可數外,省記依例減下之意,分付兵曹,何如?上曰,依爲之。出擧條惟命曰,今日賓對,大司諫鄭景祚不爲進參,事甚未安,推考,何如?上曰,依爲之。出擧條惠慶宮進服加減白朮散,前方中,去乾葛,加麥門冬一錢,五味子九粒,一貼煎入事。出榻敎上命大臣以下先退。思穆等,退出。上曰,大臣有所陳奏。今日七夕製,勿爲親臨,後日爲之弘文提學入來試取,可也。出宮內門路,以協陽門爲之。仍命退,承史以次退出。
上在慶熙宮。停常參·經筵。
李惟命啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
傳于金相休曰,藥房都提調·提調入侍。
李羲甲啓曰,臣羲甲,以同義禁,本府坐起進去,下直之意,敢啓。傳曰,知道。
傳于李惟命曰,右承旨持此御題,與弘文提學,偕往泮宮,試取以來。
傳于李惟命曰,右副承旨入侍。
傳于金相休曰,禮刑換房。
李惟命啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,連事違召,無意承膺,事體所在,誠極未安,判書更爲牌招,何如?傳曰,允。參議只推,一體牌招。
李惟命啓曰,弘文提學曺允大牌不進推考傳旨,今方捧入,而七夕製命下之後,如是違牌,事甚未安,更爲牌招,何如?傳曰,允。
李惟命啓曰,弘文提學曺允大再牌不進推考傳旨,今方捧入,而七夕製命下之後,連違召命,不卽承膺,事甚未安,所當更請牌招,而係是一日三牌,何以爲之,敢啓。傳曰,更爲牌招。
李惟命啓曰,弘文提學曺允大,旣已承牌,奎章閣提學南公轍·朴宗慶,竝卽牌招,以爲同參考試之地,何如?傳曰,允。
李惟命啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,一向違召,無意承膺,揆以事體,誠極未安,判書更爲牌招,何如?傳曰,允。參議只推,一體牌招。
以吏曹參議宋冕載再牌不進罷職傳旨,傳于李惟命曰,只推。
李惟命啓曰,兼吏曹判書沈象奎,疏批已下,參議宋冕載,旣有只推之命,竝卽牌招,何如?傳曰,允。
傳于李惟命曰,科次入侍。
傳于金相休曰,洪緖榮·洪徹榮,令該曹,口傳付軍職,使之承候於慈宮。
傳于李惟命曰,夜對爲之。
吏曹口傳政事,兵曹參議單金啓河,參知單徐俊輔。
兵曹口傳政事,副司勇單洪緖榮·洪徹榮。
金相休,以都摠府言啓曰,新除授副摠管韓致應,時無職名,令該曹,口傳付軍職,何如?傳曰,允。
兵曹口傳政事,護軍單韓致應。
金相休,以備邊司言啓曰,北兵使李身敬,全羅兵使徐春輔,俱有身病,呈狀乞遞,旣有實病,果難察任,則有不可一任其癏曠,竝改差,何如?傳曰,允。
金相休,以備邊司言啓曰,通信一行,異於燕行,凡百隨率,則極其浩多,各邑則昧於接應,雖使臣亦無以一一操束,事事照管,以下去時言之,果不無科外貽弊之端,而今方回泊,行將復路,卽爲行會於使臣及道臣處,先自飯供凡百,勿用下去時已例,務從十分省約,任譯以下各般帶率,或有從中徵索,自外誅求,又或有路文外冒稱使行所屬,討食濫騎之類,一一廉察,隨卽現發,各施當律,無或容貸之意,別關星火嚴飭,何如?傳曰,允。
金相休,以備邊司言啓曰,東萊府使尹魯東,今已瓜滿,當爲差代,而信使迎送之際,接應列邑,供億一行之節,本邑專當擧行,行時責應之繁,行後收殺之難,甲於一路,有難付之生手,該府使姑爲仍任,以爲善後蘇弊之地,且以餉還未捧,當在拿問中,而邊倅被拿,勢當遞易,此時爲弊,尤所當念,令該府發緘取招,待緘答,分等論勘之意,分付,何如?傳曰,允。
李惟命,以吏曹言啓曰,今七月初十日,行獻陵忌辰祭獻官,前參議韓興裕塡差,而時無職名,令該曹,口傳付軍職,何如?傳曰,允。
兵曹口傳政事,副護軍單韓興裕。
金相休,以義禁府言啓曰,保放罪人李普澈·金履完·許銀等,還囚捧供以入之意,敢啓。傳曰,知道。
禁府啓目,木川縣監鄭宗顯,全義前縣監李英孝等,亦原情云云。問目內辭緣,泛稱遲晩,竝只刑推得情,何如?啓判付啓,除刑推議處爲良如敎。又啓目,兵曹佐郞李埴原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,兎山縣監李英顯原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,協律郞金履完原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,永禧殿參奉李普澈矣,原情云云。傳旨內辭緣,泛稱遲晩,所當請刑是白乎矣,旣伏承拿問爲先施以投界之命,待判下擧行,何如?判付啓,依允。又啓目,中官許銀原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付啓,分揀放送爲良如敎。
兼吏曹判書沈象奎疏曰,伏以選部之長,甄綜名實,專摠權衡,鑑別難公,咎怨易形,爲世所睢盱,叨此職者,未必皆欲占便規免,而率逡巡前却,亦恒情之固然也。若臣者,才實不堪,力亦不任,而曾未敢以此自列,直以有大不然者,結在心曲,按抑不得,其視恒情之所固然,不啻大劇而懸加焉,則今其苦臆血懇,時刻求解,以此而不以彼,故也。一籲再籲,瀝罄斷斷,毫非虛飾,而辭卽未達,情有不諒,每攀恩批,轉不勝窮蹙熬迫之至,抑所自悼者,遭際我聖上至仁盡下之日,曲遂群物,澤無不周,臣獨抱此痛苦,撫膺抑菀,日夕彷徨,倀倀若向隅之人,命之窮矣,亦云何哉?第念一歲之兩度京察,卽國之大政,內而考課序遷,皆計其日,外而陞黜差遣,斷有定限,慮致積薪,必使及瓜,或緣事會,淹失其期,法意虧乖而不免民國交弊,州郡之吏,或準朔而頒代,或居殿而久曠,則詞訟委屬,典司疎虞,吏役之迎新留邸者,資斧缺乏,假貸厚息,畢竟逋官物斂隣里,其害不一,皆歸於小民,西銓,又待東銓而爲政,則遐方武士之應遷而候選者,京師米貴,旅食極艱,罄囊剝衣,窘苦萬狀,凡此諸患,俱係都政之不當逾限者也。向有飭命,使之無過政月,寔出於不愆成憲之聖念,而緣臣一介之虛縻跨月,稽遲至此,國體墮屑,已無可言,伏況開政命下,恰又淹旬,召牌日臨,違幔日積,議臣之罪,死無可贖,如是而尙逭邦憲,將何以整頹綱而礪群工乎?嶺海鈇鉞,攢顒以俟,遲一日輒增一日之悚隘,席藁私次,涕泣更籲。伏乞聖慈,亟降處分,早斷當律,無滯政期,大懲罪負,萬萬幸甚,臣於數日以來,重患暑癨,神精遺脫,委頓誅殛,盥潔拜章,亦未卽圖,此又臣蹇緩之罪也,臣無任呼號戰慄,謹昧死以聞。答曰,省疏具悉。卿其勿辭,卽爲入來開政。
辛未七月初八日卯時,上御德游堂。藥房都提調·提調入侍時,都提調金思穆,提調金履翼,右承旨金相休,假注書李鐸遠,記注官劉㵙,金初爕,醫官吳千根·趙宗協·秦東秀,以次進伏訖。思穆曰,昨日動駕移次,終日勞動,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。各殿宮氣候皆一樣矣。上曰,醫官入診,可也。千根·宗協,東秀,以次入診訖。上曰,脈候,何如?以次奏之,可也。千根曰,脈候左右三部調匀矣。宗協曰,脈候左右三部調勻,而似有憊候矣。東秀曰,脈候左右三部調匀,而憊候微見矣。思穆曰,近日寢睡之節,何如?上曰,善睡無如近日,而自睡覺後,至今時不過爲一食頃,而每日比今日,或有差早差晩之異矣。思穆曰,水剌進御,比前,何如?上曰,水剌則厭進,而不及三四年前矣。思穆曰,進御有定時乎?或有早晩乎?上曰,恒有進御之時矣。思穆曰,醫官今已診察,而不可以脈度,執定症候,寢睡·水刺諸節,詳爲下敎,則湯劑可以議定矣,近日膈間滯候,何如?上曰,滯候今無之矣。東秀曰,脈候則調匀,而微有痰候矣。上曰,凡百不能如前,今月不如去月,去月不如前月,不知不覺之中,自然如是矣,平日問候於慈宮也,輒步詣而體無汗氣矣。今則步往未半,己身汗氣喘,水刺,則口味不甘,不善進御,寢睡,則比正月二月則稍勝,而有時精神恍惚,或輾轉不寧,不可謂穩矣。思穆曰,近日涼意頓生,正好調理,湯劑則今日不必議定,後日次更爲詳細診察,然後議定,何如?上可之,仍敎曰,近日之頻爲殿座,非爲憂勤也,非爲觀瞻而然也。命令之有時乎急者,亦出於不知不覺之中,無乃心弱之致,而必有所以然矣,常時不喜喧囂,至如行步之聲,禽鳥之音,亦皆厭聞矣。東秀曰,脈候大抵不足,而似有膈痰矣,夜中或無膈間跳動之候乎?上曰,有時乎若驚矣。東秀曰,無眩暈之候乎?上曰,向時微有眩氣,近日則無之矣。思穆曰,再明日當更爲入診矣。上可之,命大臣先退。思穆等退出。仍命退,承史以次退出。
辛未七月初八日辰時,上御資政殿。右副承旨入侍時,右副承旨李惟命,假注書鄭禮容,記注官劉㵙,金初燮,以次進伏訖。上命書傳敎曰,今日眞殿,西果薦新時,雖無焚香,闕旣異焉,當親傳香,受香官,以入直閣臣爲之處所,以資政殿爲之。惠慶宮進服加減白朮散,依前方一貼煎入。出榻敎仍命退,承史以次退出。
辛未七月初八日午時,上御資政殿。親傳香入侍時,右副承旨李惟命,假注書李鐸遠·鄭禮容,記注官洪宅柱·劉㵙,直閣李光文,以次詣閤。時至,通禮,跪啓請外辦。上具翼善冠·袞龍袍,就褥位。惟命,跪進香,上親受,奉傳于光文,通禮,跪啓請禮畢。上命退,承史以次退出。
辛未七月初八日申時,上御資政殿。科次入侍時,右副承旨李惟命,假注書鄭禮容,記注官劉㵙·金初燮,讀券官弘文提學曺允大,對讀官直閣李光文,兵曹佐郞李在嵩,以次進伏訖。上曰,入門爲幾許乎?允大曰,三百餘人矣。上曰,兵曹郞廳,語音低微,還爲出送,直閣讀之也。允大曰,當取幾人乎?上曰,取五人。科次考試訖,命書傳敎曰,七夕製居首詩三下一進士李租植,直赴會試,之次三下二生員洪錫謨,給二分,草三下進士李正煥等三人,令該曹,考例施賞。又命書傳敎曰,入格儒生,明日待令仍命退,諸臣以次退出。
辛未七月初八日二更,上御隆武堂。夜對入侍時,參贊官金相休,侍讀官李光文,持周易第十卷,假注書鄭禮容,記注官劉㵙,記注官金初爕,以次進伏訖。上命開卷讀之。光文讀自象曰山上有木,止周易傳義大全卷之十九。上曰,自鼎卦,更讀之。光文讀自周易傳義大全卷之十八,止有言旡咎。上曰,鼎卦甚好,更讀之。光文讀自鼎元吉亨,止恐懼脩省。上命掩卷,仍命玉堂先退。光文退出。又命退,承史以次退出。
上在慶熙宮。停常參·經筵。
夜自三更,至初十日開東,灑雨下雨,測雨器水深九分。
金相休啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
金相休啓曰,禁衛營將官來言,今日本營軍兵,日次私習云矣,敢啓。傳曰,知道。
金相休啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李惟命曰,入格儒生入侍。
李惟命啓曰,臣惟命,依定式,進詣香室,奉審香祝櫃祝板褓子,則精潔之意,敢啓。傳曰,知道。
李存秀啓曰,兼吏曹判書沈象奎牌不進推考傳旨及參議宋冕載三牌不進,依定式禁推傳旨,今方捧入,而開政命下,已至多日,一向違召,終不承膺,揆以事體,萬萬未安,判書更爲牌招,何如?傳曰,允。參議分揀,一體牌招。
傳于金相休曰,西北別付料秋等試射,今日爲之,處所,以中日閣爲之。
傳于金相休曰,出宮門路,以廣達門爲之。
傳于李惟命曰,召對爲之。
李存秀啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,一向違召,無意承膺,事體所在,誠極未安,判書更爲牌招,何如?傳曰,允。參議只推,一體牌招。
傳于李惟命曰,闕內入直武臣應講次,持詩傳入侍。
李存秀啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而開政命下,已至多日,一向違召,終不承膺,事體所在,萬萬未安,判書所當更請牌招,而係是一日三牌,何以爲之?敢稟。傳曰,參議只推,與判書,一體更爲牌招。
傳于李惟命曰,太學儒生中,年四十以上人,應製次待令。
李惟命,以禮曹言啓曰,還御時,前期二日,例有告廟之禮矣。今七月十一日,還御日字迫近,勢未及如例擧行,宗廟·景慕宮,告由祭,不卜日,今十一日,依例遣大臣設行事,知委,何如?傳曰,允。
傳于金相休曰,十一日祗迎處所,以昌德宮洞口上路爲之。
傳于李惟命曰,夜對爲之。
金相休,以都摠府言啓曰,今日入直軍兵等,內中日習射技放,中日廳修改間,姑爲停止,內入番禁衛軍,當爲外中日試射放,而國忌齋戒相値,不得設行之意,敢啓。傳曰,知道。
金相休,以司僕寺一二提調意啓曰,濟州出來先後運年例進上馬八匹,三名日進上馬六十匹,歲貢馬二百匹,凶咎駑駘馬二十匹,合二百八十八匹內,七匹到中路故失,五匹到中路病留,四匹到本寺病留,四十六匹訓鍊都監,十二匹禁衛營,十二匹御營廳軍馬分給,除實納馬二百二匹,禾毛色,別單書入之意,敢啓。傳曰,知道。
金相休,以義禁府言啓曰,卽接月令醫員崔啓進手本,則時囚罪人鄭宗顯,多日處濕之餘,食飮滯隔,轉成癨氣,腹肚剌痛,轉側須人,目下症形,十分危重,李英孝,素患疝積之症,處濕添劇,橫亘肚臍,食飮全却,症形危劇云,罪人病勢如此,則一邊保放,一邊草記,曾有定式矣。鄭宗顯·李英孝,姑爲保放之意,敢啓。傳曰,知道。
金相休,以義禁府言啓曰,時囚罪人李普澈原情結語,旣伏承拿問,爲先施以投畀之命,待判下擧行事,判付內,依允啓下矣。李普澈,平安道江西縣投畀,而以傳旨內辭意,具罪目,依例發遣府羅將,押送配所,何如?傳曰,允。
辛未七月初九日卯時,上御資政殿。入格儒生入侍時,右副承旨李惟命,假注書鄭禮容,記注官劉㵙·金初燮,以次進伏訖。上曰,儒生入侍,可也。李租植·洪錫謨·李正煥·李鼎臣·柳之習,以次進奏姓名訖。上曰,拜禮除之,頒賞自外施之,可也。仍命退,承史以次退出。
辛未七月初九日卯時,上詣中日閣,西北別付料試射入侍時,右承旨金相休,假注書鄭禮容,記注官劉㵙·李仁迪,以次侍立訖。上具戎服,乘輿出顯謨門外,相休曰,營門擧行,與他自別,而今日西北別付料試射時,前排旗鼓,趁不待令,事極駭然,三營敎鍊官,令各該營,從重科治,何如?上曰,依爲之。出擧條上仍降輿乘馬,出廣達門,由金商門,至中日閣,下馬陞座。上曰,應射員,姑未齊會云,自上當還內,試官考試以入,可也。仍乘馬,出金商門,入廣達門,下馬乘輿,入興泰門,還內。承史以次退出。
辛未七月初九日午時,上御景賢堂。闕內入直武臣應講入侍時,行都承旨李存秀,行左承旨李羲甲,右承旨金相休,右副承旨李惟命,假注書李鐸遠·鄭禮容,記注官劉㵙·李仁迪,以次進伏,武臣元永道等,立於庭下。上命武臣入講,永道等,以次應講。上曰,此闕差備狹窄,不可不還御昌德宮,自上今日當還御,各殿宮則當次次還御,承旨出去,以此擧行,可也。存秀曰,雖閭閻移宅,必擇吉日,還御何等重大之事,豈可不爲擇日,而遽然爲之乎?上命書傳敎曰,此闕各殿宮,差備狹窄,當還御昌德宮,以各殿宮還御吉日,推擇以入,考講訖。上命退,承史以次退出。
辛未七月初九日申時,上御景賢堂。召對入侍時,參贊官李惟命,侍讀官李光文,持周易第五卷,假注書鄭禮容,記注官劉㵙,記注官李仁迪,以次進伏訖。上命開卷讀之。光文讀自周易傳義大全卷之八,止周易傳義大全卷之九。上曰,又讀之。光文讀自臨序卦,止周易傳義大全卷之九。上命掩卷,仍命玉堂先退,光文退出。又命退,承史以次退出。
辛未七月初九日酉時,上御資政殿。太學儒生應製入侍時,行左承旨李羲甲,右副承旨李惟命,假注書李鐸遠·鄭禮容,記注〈官〉劉㵙·李仁迪,先四拜後,以次進伏訖。上曰,日已暮矣,儒生行禮後,出往賓廳,宣飯以送,應製則明日爲之,可也。仍命退,承史以次退出。
辛未七月初九日二更,上御隆武堂。夜對入侍時,參贊官李惟命,侍讀官李光文,持周易第十一卷,假注書鄭禮容,記注官劉㵙,記注官李仁迪,以次進伏訖。上曰,應製儒生出去耶?惟命曰,已爲出去矣。上命開卷讀之。光文讀自周易傳義大全卷之二十,止周易傳義大全卷之二十一。上曰,更讀之。光文讀自傳義大全卷之二十,止逖出旡咎。上命掩卷。仍命玉堂先退,光文退出。又命退,承史以次退出。
上在慶熙宮。停常參·經筵。
自開東至申時,灑雨下雨,測雨器水深一寸五分。
藥房都提調金思穆,提調金履翼,副提調李存秀啓曰,伏未未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
傳于李惟命曰,禮房承旨,馳詣宗廟·景慕宮,奉審摘奸以來。
李存秀啓曰,藥房三提調,持湯劑來待矣。傳曰,入侍。
傳于李惟命曰,昨日宣飯儒生應製,今日當親臨景賢堂爲之,該房知悉。
傳于金相休曰,雲寶劍置之。
傳于李惟命曰,雨勢如此,史官持此御題,馳往泮宮,收券以來。
李存秀啓曰,兼吏曹判書沈象奎三牌不進推考傳旨及參議宋冕載三牌不進,依定式,禁推傳旨,今方捧入,而開政命下,已至多日,一向違召,終不承膺,揆以事體,萬萬未安,判書,所當更請牌招,而係是一日四牌,何以爲之?敢稟。傳曰,竝更爲牌招。
以吏曹參議宋冕載三牌不進禁推傳旨,傳于李存秀曰,分揀。
李惟命啓曰,卽者成均館官員來言,今日朝食堂儒生,捲堂出去,本館堂上,所當馳進勸入,而同成均朴宗慶內閣進,李好敏在外,大司成未差,無以進去云,何以爲之?敢稟。傳曰,在外同成均許遞,金魯敬除授,牌招察任。
吏曹,同成均單,金魯敬除授事承傳。
李惟命,以成均館同知館事意啓曰,今日朝食堂,居齋儒生等,有捲堂之擧,臣聞甚驚駭,馳詣泮宮,招致諸生,問其捲堂之由,則諸生等,書進所懷,以爲伏以臣等,昨承四十以上應製之命,齊赴闕下,荷天地之洪造,覲日月之耿光,繼有賜饋之盛擧,炬燭斯煌,籩豆有楚,歌鹿鳴之詩,誦旣飽之章,顧此薤鹽之蹤,何以得此,且況退歸之時,更漏初下,門鑰乍停,此亦格外之恩數也,趨出禁扄,將向頖宮,以待御題之頒下矣,不意中路,禁營巡卒,稱以犯夜,侵困諸生,非止一再,執詰泮隷,罔有紀極,而甚至於一儒生,則裂破衣冠,無數毆打,身被重傷,終至結縛押去,拘囚校廳之境,如此變怪,前所未聞,臣等雖無狀,粗識夜禁之至嚴,則實非無端犯夜,而校卒輩如是狼藉作梗,則該營將臣,其敢曰不知乎。昔在先朝陞補,赴試儒生,被捉於巡邏也,其時逆臣善復,方以帥臣,潛懷嘗試之心,敢售放肆之習,至有法外之擧,故處分至嚴且切,亟施譴削之典,臣等昨夜之行,自別於陞場,巡卒毆辱之變,有甚於往時,此不但貽羞於賢關,亦將爲累於聖世,臣等以此情踪,其何敢晏然入於食堂乎?雖以今日事言之,臣等半日捲堂,所懷無由登徹,而被捉儒生,方在校廳,病勢沈重,故齋會往復,推捉校卒,則該營將臣李得濟,眼無多士,多發門卒,往復之泮隷,至於結縛毆打之境,豈意淸明之世,有此傑驁之習駭悖之變哉?臣等際伏承應製之命,史官儼臨,御題已下,卽當趨進之不暇,而所懷未伸之前,義不敢冒赴,不勝惶懍云矣,臣以聖廟捲堂,御題應試,事體俱爲至重,卽爲還入後,赴試之意,縷縷開諭,諸生等終不回聽,無意還入,何以爲之?敢啓。傳曰,昨夜之行,異於常日,拘迫脅持,極爲未安,紀綱所在,當扶士子,禁將罷職,校卒令該營棍治,同成均更往頖館,卽爲勸入,可也。
金相休啓曰,禁衛大將李得濟罷職事,命下矣。將兵之任,不可一刻無摠察之人,何以爲之?敢稟。傳曰,御將兼察。
金相休啓曰,禁衛大將,以御將兼察事,命下矣。兼察禁衛大將李溏,牌招聽傳敎,何如?傳曰,允。
傳于金相休曰,兼察則御將爲之,而明日動駕時,軍兵領率等事,以前大將李堯憲司令。
傳于李惟命曰,試官以弘文提學·內閣檢校直提學爲之,牌招,對讀官,以入直閣臣及兵曹入直郞廳爲之。
李惟命啓曰,弘文提學曺允大牌不進推考傳旨,今方捧入,而考試命下之後,如是違牌,事甚未安,更爲牌招,何如?傳曰,允。
傳于李惟命曰,闕內入直文臣,持周易應講次入侍。
李惟命,以禮曹言啓曰,還御昌德宮吉日,推擇以入事,命下矣。令日官池景泌推擇,則今七月十一日,各殿宮爲吉云,以此日定行乎?敢稟。傳曰,依此日磨鍊。
傳于金相休曰,明日大殿·王大妃殿·中宮殿·惠慶宮·嘉順宮·元子宮,出宮內門路,以廣達門爲之。
李惟命啓曰,明日動駕,承旨當爲備員,而左副承旨未差,同副承旨安廷善在外,何以爲之?敢稟。傳曰,許遞,前望單子入之,待下批牌招察任。
承旨前望單子入之,徐英輔落點。
李存秀啓曰,明日動駕,承旨當爲備員,而行左承旨徐英輔在外,同副承旨未差,無以備員,何以爲之?敢稟。傳曰,許遞,前望單子入之,待下批牌招察任。
承旨前望單子入之,李采·金蓍根落點。
李存秀啓曰,新除授承旨李采,以前任慶州府尹,方在解由未出中,何以爲之?敢稟。傳曰,勿拘。
金相休啓曰,卽者漢城府郞廳來言,明日還御時,本府堂上二員,當爲導駕,而判尹李集斗,身病猝重,左尹未差,右尹李壽咸差祭,無以備員導駕云,何以爲之?敢稟。傳曰,竝許遞,與未差之代,令該曹,口傳差出。
李惟命啓曰,玉堂上下番俱空,事甚未安,副校理洪敬謨,由限已過,卽爲牌招,何如?傳曰,允。
以副校理洪敬謨牌不進罷職傳旨,傳于李惟命曰,只推。
李惟命啓曰,玉堂上下番俱空,事甚未安,副校理洪敬謨,旣有只推之命,更卽牌招,入直,何如?傳曰,允。
李存秀啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,連事違召,終不承應,揆以事體,萬萬未安,判書更爲牌招,何如?傳曰,允。
以吏曹參議宋冕載牌不進罷職傳旨,傳于李存秀曰,只推,更爲牌招。
備邊司薦望,以朴宗柱爲北兵使。
吏曹口傳政事,別兼春秋三單申在植·金陽淳·李紀淵。
兵曹口傳政事,副司果單金陽淳。
傳于李存秀曰,吏兵批分司官員,令各該曹,口傳差出。
吏曹口傳政事,以金蓍根·申溆·鄭東幹·尹羽烈·金履載·宋知濂·李勉昇·愼宜學爲分承旨,以曺允遂·尹理相·洪樂淵·兪岳柱爲分兵曹參議,以尹行直·尹行頤·金㙆·朴載德爲參知,以朴宗璜·兪應煥·申在植·尹錫永爲正郞,以尹致謙·沈鈁·安光直·權熀爲佐郞,以韓晩裕·趙尙鎭·吳載紹·洪明浩,爲分內局提調。
兵曹口傳政事,以李彦植·李勉兢·趙尙鎭·洪明浩爲分都摠管,以李文會·李普天·朴宗京·張鉉宅,爲分副摠管,以南熙·趙台錫·李濟遠·具命益·李周百·沈能壽·尹孝達·李喆懋爲分都摠都事,宣傳官二十單,金鼎基·許鎔·李時晦·申緖·李義權·李健植·金學淳·李存敬·李悌彬·李栻·申命源·趙寬錫·權思奎·金學基·曺允鵬·具信喜·李命權·朴升煥·張鉉擧·崔祉鉉。
以南秉寬·金鎭·沈湜·李魯秉爲分假注書。
金蓍根,以兵曹言啓曰,今十一日,昌德宮還御時,本曹堂郞,當爲備員,而參議臣金啓河,身病猝重,無以進參,參知臣徐俊輔,以閣臣除本仕內閣進,正郞一員未差,不得備員,參議·參知,竝令政院,稟旨變通,與正郞未差之代,竝令該曹,以在京無故人,口傳差出,待下批牌招,以爲備員之地,何如?傳曰,允。
金蓍根啓曰,因兵曹草記,今十一日昌德宮還御時,本曹參議金啓河,身病猝重,參知徐俊輔內閣進,不得備員,令政院稟旨變通事,允下矣,合有變通之道,何以爲之?敢啓。傳曰,許遞。
兵曹口傳政事,副護軍單徐俊輔。
金蓍根,以兵曹言啓曰,惠慶宮還御吉日,以今七月十二日,推擇啓下矣。慶熙宮內外入直,當爲磨鍊,而昨年移次時,因下敎禁軍以下,內外各處入直,以時御所入直中三分一,或折半除出,各其將官,率領分直,內外堡軍,依例派定軍號,自時御所受來,傳漏軍,亦自時御所排立矣,今番則何以爲之乎?敢稟。傳曰,依此擧行,可也。
金蓍根,以兵曹言啓曰,今春移御時,元子宮,從衛日傘差備武藝別監步行內侍八人,別監武藝別監各十人,歸遊赤二人,內禁衛四人,淸道軍一雙,部將率領陪吏十人,衛後使令二十名磨鍊矣,今此還御時,依此磨鍊,何如?傳曰,允。
金蓍根,以兵曹言啓曰,今此還御後,慶熙宮移御時,加定雇立,依例減下,一依昌德宮時御所啓下,元別單定立事,分付,何如?傳曰,允。
金蓍根,以兵曹言啓曰,今此還御昌德宮時,殿宮侍衛軍兵,當爲磨鍊,而取考謄錄,則王大妃殿·惠慶宮·嘉順宮,侍衛·禁軍各五十人,前後牌訓局步軍各四百名,中宮殿侍衛·禁軍四十人,前後牌訓局步軍四百名磨鍊矣,今亦依此擧行,何如?傳曰,允。
金蓍根,以兵曹言啓曰,內外宮墻頹圮諸處,以各該營入直軍兵把守矣。明日還御時,依例解送,與元入直軍一體移直,而外宮墻頹圮處,則令巡邏營門,申飭校卒,限改築間,各別巡察之意,分付,何如?傳曰,允。
金蓍根,以兵曹言啓曰,今此還御昌德宮時,侍衛軍兵,當爲磨鍊,而取考謄錄,則今春移御時,禁軍出入番,全數侍衛,三營大將及摠戎使,各率該營馬步軍,竝屬先廂,訓局步軍五哨爲後廂,自敦化門外,至興化門外,鱗次結陣,兩傍排立矣,今亦依此擧行,何如?傳曰,允。
金蓍根,以兵曹言啓曰,今春慶壽宮移次時,武兼二員,烏杖差備,內侍府陽繖雀扇差備,忠贊衛禁軍十人,淸道部將二員,前後牌訓局軍六十名陪衛矣,今亦依此擧行之意,分付,何如?傳曰,允。
金蓍根,以兵曹言啓曰,政院啓辭,營門擧行,與他自別,而今日西北別付料試射時,前排旗鼓,趁不待令,事極駭然,三營門敎鍊官,令各該營,從重科治,何如?依爲之事,命下矣。龍虎營前排次知敎鍊官柳馨基·金鎭璧,從重決棍各十五度之意,敢啓。傳曰,知道。
金蓍根,以禁衛營言啓曰,謹依右承旨金相休擧條批旨,本營大旗幟次知敎鍊官李宗采,從重決棍十五度,懲勵之意,敢啓。傳曰,知道。
金蓍根,以御營廳言啓曰,謹依傳敎,本廳吹打手次知敎鍊官皮宗宅,從重決棍十五度之意,敢啓。傳曰,知道。
金相休,以義禁府言啓曰,明日昌德宮還御時,大駕各差備都事及王大妃殿·中宮殿·惠慶宮·嘉順宮,左右考喧都事,本府入直都事,當以十八員分差,而本府都事,只有十員,假都事八員,令該曹差出,以爲分排之地,何如?傳曰,允。
金相休,以義禁府言啓曰,卽接月令醫員崔啓進手本,則時囚罪人李英顯,屢日處濕之餘,重得暑感,身熱如火,呼吸喘促,食飮全却,症形危重云,罪人病勢如此,則一邊保放,一邊草記,曾有定式矣。李英顯,姑爲保放之意,敢啓。傳曰,知道。
金相休,以義禁府言啓曰,備邊司啓辭內,東萊府使尹魯東,今已瓜滿,當爲差代,而信行迎送之際,接應列邑,供億一行之節,本邑專當擧行,行時責應之繁,行後收殺之難,甲於一路,有難付之生手,該府使姑爲仍任,以爲善後蘇弊之地,且以餉還未捧,當在拿問中,而邊倅被拿,勢當遞易,此時爲弊,尤所當念,令該府,發緘取招,待緘答分等論勘之意,分付事,允下矣。本府則元無發緘取招之規,依例令刑曹,擧行,何如?傳曰,令司憲府發緘。
辛未七月初十日卯時,上御景賢堂。藥房入診入侍時,都提調金思穆,提調金履翼,副提調李存秀,假注書李鐸遠,記注官劉㵙·李仁迪,直閣李光文,醫官吳千根·李惟鑑·趙宗協·李漢臣·吳仁豐·秦東秀·卞光壽·李彦厚,以次進伏。思穆曰,昨日日候甚熱,今日又極蒸熱,聖體,若何?上曰,一樣矣,各殿宮氣候,皆一樣矣。思穆,請令醫官診察,上可之。千根·惟鑑·宗協·漢臣,以次診察,千根等曰,脈候左右三部調匀矣。思穆曰,涼意漸生,此時政宜進御湯劑矣,今日當議定,而明日以後,聖體連日勞動,自今日進御似好矣。上可之。存秀曰,湯劑進御,事係莫重,故三提調,持湯劑來待,則使之入侍,都提調親獻湯劑,自上進御,卽是故事,而封入則罕有其例,今玆湯劑煎入之時,必許召接而進御,是臣等之望也。思穆曰,副提調之言是矣,進御之時,必許臣等入侍焉。上曰,當召接矣。思穆曰,向日移御之時,惠慶宮進服二錢重蔘苓茶,煎入矣,今番則何以爲之乎?上曰,今番亦爲煎入,可也。思穆曰,移御時,元子宮,陪從醫官,以金壽仁爲之,今番還御時,何醫官陪進乎?上曰,李漢臣陪從,可也。思穆曰,臣等退出,湯劑議定,監煎後,卽當來待矣。上可之。仍命退,諸臣以次退出。
辛未七月初十日辰時,上御資政殿。藥房三提調,持湯劑入侍時,都提調金思穆,提調金履翼,副提調李存秀,假注書李鐸遠,記注官李仁迪·洪宅柱,直閣李光文,醫官吳千根,以次進伏訖。上曰,湯劑進之。千根奉湯劑,以授思穆,思穆,受湯劑,以授內侍,內侍奉湯劑以進上,進御訖。敎存秀曰,應製儒生,促令齊會後,奏之也,進御加味寧神湯,自今日一貼式煎入事。出榻敎王大妃殿進御淸肺寧嗽飮,五貼製入事。出榻敎惠慶宮進服加味異功散,自今日五貼式,日次製入事。出榻敎惠慶宮進服秋麥茶,自明日停止事。出榻敎仍命退,諸臣以次退出。
辛未七月初十日申時,上御景賢堂。闕內入直文臣,應講入侍時,左副承旨金相休,右副承旨李惟命,假注書鄭禮容,記注官劉㵙·李仁迪,以次進伏,應講文臣金文澤等,立於庭。上曰,試官,左副承旨·右副承旨爲之,文臣使之應講,可也。文澤等,以次應講訖。惟命曰,明日各殿宮還御時,史官當爲分排隨駕,而只有兼史四員,別兼一員,無以備員,前翰林申在植·金陽淳·李紀淵,別兼差下,使之隨駕似好矣。上命書榻敎曰,前翰林申在植·金陽淳·李紀淵,別兼春秋口傳差下。相休曰,俄下惠慶宮同日還御之命,而傳敎當爲書出矣。上曰,前草記,以同日磨鍊,可也。仍命退,承史以次退出。
上在昌德宮。停常參·經筵。
還御昌德宮後,內閣·政院·玉堂·朝廷二品以上·六曹堂上單子問安。答曰,知道。大殿·王大妃殿·中宮殿·惠慶宮·嘉順宮·元子宮,藥房口傳問安。答曰,知道。
金相休啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
傳于金蓍根曰,惠慶宮出宮內門路,以崇賢門爲之。
李存秀啓曰,藥房三提調,持湯劑來待矣。傳曰,入侍。
李惟命啓曰,左右史,不可不備,別兼春秋申在植·金陽淳·洪敬謨·李紀淵,竝卽牌招,以爲推移入直之地,何如?傳曰,允。兵曹口傳政事,副司果單李紀淵。
李惟命啓曰,應敎·副應敎·校理一員,修撰二員,副修撰二員未差,校理呂東植,正字李龍秀在外,副校理洪敬謨,以別兼春秋下番直,玉堂上下番俱空,事甚未安,副校理李光文,卽爲牌招入直,何如?傳曰,允。
李存秀啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而開政命下,已至多日,一向違召,無意承膺,事體所在,誠極未安,判書所當更請牌招,而係是一日三牌,何以爲之?敢稟。傳曰,參議只推,與判書更爲牌招。
備邊司薦望,以金祖淳爲禁衛大將。
金蓍根啓曰,新除授禁衛大將金祖淳牌招,命召傳授,何如?傳曰,允。
金蓍根啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
金蓍根啓曰,禁衛大將金祖淳再牌不進,命召傳授,一時爲急,所當更請牌招,而係是一日三牌,何以爲之?敢稟。傳曰,更爲牌招。
金蓍根啓曰,禁衛大將金祖淳三牌不進,命召傳授,一時爲急,所當更請牌招,而係是一日四牌,何以爲之?敢稟。傳曰,更爲牌招。
金蓍根啓曰,禁衛大將金祖淳四牌不進,命召傳授,一時爲急,所當更請牌招,而係是一日五牌,何以爲之?敢稟。傳曰,更爲牌招。
金蓍根啓曰,禁衛大將金祖淳,疏批已下,卽爲牌招,傳授命召,何如?傳曰,允。
傳于李惟命曰,藥房·內閣·政院·玉堂·朝廷翌日問安,竝勿爲之。
傳于李惟命曰,宣飯太學儒生應製賦居首三下一進士李羲平,給二分,之次三下二生員兪益柱等二人,令該曹,考例施賞。
傳于李惟命曰,入格儒生,今日協陽門外待令,頒賞以送。
李惟命,以成均館同知館事意啓曰,本館草記,傳曰,昨夜之行,異於常日,拘迫脅持,極爲未安,紀綱所在,當扶士子,禁將罷職,校卒令該營棍治,同成均往泮館中,更爲勸入可也事,命下矣。臣謹依聖敎,招致諸生,傳宣聖旨,更爲勸入,則諸生等,以爲,臣等,猥忝首善之地,久沐菁莪之化,而昨夜巡卒之侵辱,實是前古未有之變怪,其在自靖之義,有難抗顔入堂,相率捲堂,書納所懷矣,聖批諄複,處分至嚴,膠守微見,一向逡巡,萬萬惶懍,謹還入云。故仍設食堂,臣則退去之意,敢啓。傳曰,知道。
金蓍根,以都摠府言啓曰,今此還御時,各殿宮侍衛,當爲備員,而分副摠管張鉉宅,以原任別軍職侍衛進,李文會在外,分副摠管趙尙鎭·洪明浩,有身病,無以備員,令政院,稟旨變通,仍令該曹,以在京無故人,卽爲口傳差出,侍下批牌招,以爲備員之地,何如?傳曰,允。竝許遞。
兵曹口傳政事,分都摠管以金履度爲之,都摠管以金魯敬爲之,分副摠管以李格爲之,副摠管以金孝建爲之,副摠管單金魯敬,禁衛大將單金祖淳。
吏曹口傳政事,以洪羲俊爲分承旨。
李存秀,以吏曹言啓曰,卽接通禮院牒報,則以爲,明日還御昌德宮時,左右通禮,不可不備員,而右通禮李運恒,身病猝重,不得進參,卽速變通差出,以爲備員擧行之地云,通禮院右通禮李運恒改差,其代,口傳備擬以入之意,敢啓。傳曰,知道。
吏曹口傳政事,以李冕膺爲判尹,以李普天爲左尹,以申光軾爲右尹,以柳遠鳴爲右通禮。
金蓍根,以備邊司言啓曰,卽見黃海監司韓用鐸狀啓,則以爲,來八月當禁衛上番軍,兵使當爲點送,而農務方殷,廚傳之弊,不可不念,依近例以虞候,替行事,請令廟堂,稟旨分付矣,節度使,事當境上點兵,而廚傳有弊,替行多例,今亦依道啓,使虞候擧行,何如?傳曰,允。
李惟命,以禮曹言啓曰,今此還御昌德宮時,王大妃殿·中宮殿·惠慶宮·嘉順宮,出宮儀註,直爲書入各殿宮之意,敢啓。傳曰,知道。
金蓍根,以兵曹言啓曰,今此還御時,分兵曹堂郞,不可不備,而參議臣尹理相·洪樂淵,俱有身病,兪岳柱,參知臣金㙆,俱在外,朴載德有頉,正郞臣朴宗璜在外,申在植別兼春秋進,無以備員,參議·參知,令政院稟旨變通,正郞改差,仍令該曹,以在京無故人,竝口傳差出,以爲備員之地,何如?傳曰,允。竝許遞。
吏曹口傳政事,以權丕應爲兵曹參議,以韓鼎運爲參知,以李儒象爲正郞,分兵曹參議單尹行頤,參知單曺允遂。
吏曹口傳政事,兵曹參議單韓鼎運,參知單權丕應。
金蓍根,以兵曹言啓曰,今此還御時,昌德宮衛將,依例移差於慶熙宮·昌慶宮衛將,減下之意,敢啓。傳曰,知道。
金蓍根,以兵曹言啓曰,今七月十一日,武臣賓廳,武經講書日次,而以還御相値,不得爲之之意,敢啓。傳曰,知道。
金蓍根,以禁衛營言啓曰,今七月十一日,還御昌德宮後,內外各處入直將官軍兵,當爲移直於時御所矣。延和門入直軍九十名內,六十名,把摠率領,移直於建陽門,三十名,哨軍率領,移直於銅龍門,南營入直軍四十名,哨官率領,移直於西營,京中哨官二十名,哨官率領,入直於集賢門,而竝待標信擧行,宮墻外別巡邏等節,依前擧行,慶熙宮別巡邏等事,依例撤罷之意,敢啓。傳曰,知道。
金蓍根,以御營廳言啓曰,今此還御昌德宮後,依兵曹草記,慶熙宮墻頹圮二處,把守軍撤罷,移直於昌德宮,東營添入軍十名,一體解送,內外軍鋪入處把卒,亦爲撤罷之意,敢啓。傳曰,知道。
金蓍根,以訓鍊都監言啓曰,慶熙宮移御時,昌德宮墻外別巡邏,三軍門巡邏日次,將一人軍八名定送矣,今日爲始,撤罷之意,敢啓。傳曰,知道。
金蓍根,以禁衛營言啓曰,謹依傳敎,本營巡邏牌將朴枝盛,京軍一名,鄕軍二名等,各決棍十度,懲勵之意,敢啓。傳曰,知道。
金蓍根,以禁衛營言啓曰,因兵曹草記,元武門頹圮處把守,開陽門西邊宮墻頹圮處把守將官軍兵,撤罷之意,敢啓。傳曰,知道。
領敦寧府事金祖淳疏曰,伏以人臣犯慢命之罪者,雖疎遠之蹤,冗散之官,必誅無疑,況以臣之地,當莫大之任,始自禁中而徑歸,終又違逋於庚牌,固王法之所必誅,分義之所當死,臣方膏鈇飾鉞之是俟,顧何敢饒舌煩籲,重添瀆屑之罪哉?然而疾痛勞苦,呼天呼父母,人之常情也,彼天與父母,不能祛我疾痛,弛我勞苦,呼之者明知其不能,而猶不得不呼之,若明知其能祛能弛,則呼之,又奚暇擇音,殿下於臣,天也父母也,而今臣之疾痛勞苦者,殿下欲祛斯祛,欲弛斯弛,則臣又安得不披瀝肝血,大聲疾號以冀聖心之曲垂矜憐也。噫,戎垣之職,本不襯當於臣,最初出脚,豈臣本心,卽不過因極無地,時勢巧値,黽勉因循,不敢言私耳,使其始拜之時,得如今日無故,則臣雖骳骪憒劣,斷乎。其初不敢出矣,以是頃在元戎,屢陳衷懇,畢意蒙被恩許而後已,臣不以獲臣之初心爲喜,竊喜其不以臣累淸明之治,不以臣言之得請爲榮,其苦心之幸燭淵鑑,自謂上下俱美於千載,身分已了於餘生,千萬慮想之外,忽有此禁營之新命,惝怳愕眙,若夢非眞,豈生成之澤,有間於終始而然,抑臣之死期將迫,乃有此不期然而然,臣未敢知也,臣之平日微諒,殿下之所已悉也,今無可從新覼縷者,雖以已試之績言之,八年訓局,全不事事,戎政虧墮而莫之振刷,財貯匱竭而莫之捄存,取譏於當日,貽笑于後來,更僕可數,自知甚明,今若復使之居此,則今日之臣,卽前日之臣也,將使他日之禁營,復爲前日之訓局,臣雖無耻,寧可甘心,朝家亦何苦旣使其壞了一營,而復使壞一營耶?抑臣之所瞿瞿者,別有所在,訓局遞解之後,臣之親戚朋友,多有爲臣問將來去就者,臣對以出脚,非本意也,許解卽聖恩也,聖明旣察我心曲,必不當復有此除,縱或有之,非國有緩急事,則終不敢更膺,以負吾心,夫言者,身之文也。傳曰,白珪之玷,尙可磨也,斯言之玷,不可爲也,臣之此言,非特臣之親戚朋友之所聞知,卽亦天地鬼神之所共鑑臨,臣雖欲怵戚貪榮,抗顔承命,人必唾罵之不已,而犬彘將不食餘矣,臣何忍爲是,臣何忍爲是?言至於此,有隕無從,想不待省覽之畢,而惻然於聖懷也。伏乞聖慈,亟命收還臣新授禁衛大將之命,以遂微賤之私願,仍治臣屢犯逋慢之辜,以勵臣分焉。臣無任云云。答曰,省疏具悉卿懇。禁營異於元戎,倚毗則其重,辭則反是小事也,安心勿辭,卽爲入來受符。仍傳曰,此批答,遣史官,傳諭于領敦寧。
別兼春秋申在植疏曰,伏以臣,昨因動駕時,陪從之不備,特侈別兼之除,猥忝邇班,獲覩盛儀,川祿滋至,奉殿宮而穩旋,日輪重光,帀士民而欣瞻,義申陪扈,忱切與榮,第伏念臣之所叨新銜,竊有私義之萬萬難安者,蓋別兼春秋之爲職,其來久矣,至若會圈之座,考史之役,實官有故無備員,則除非曾經翰林,難以擧行也,故別授春秋之兼銜,而必從原任之下位,無或踰次而徑付,古例卽然耳。若或有特敎而授之者,則自是異數,固不敢以區區之已例爲拘,而今則不然,竊伏聞昨日喉院,徑稟之後,有曾經翰林下位三人,單付之命,而喉院擧似臣名,臣得以渾被恩旨,論以原任位次,則居臣之後者,尙有二員,當次不在於臣,而以臣苟縻,有乖史館之舊規,忝冒班次,雖緣義分,因仍蹲據,實愧廉防,庚牌之下,承膺無路,不避猥越,輒煩陳籲。伏乞聖明,俯賜鑑諒,亟收臣新除之命,仍治臣瀆擾之罪,以肅朝綱,以安微分。臣無任云云。省疏具悉。許遞。
辛未七月十一日卯時,上詣昌德宮。還御擧動入侍時,行都承旨李存秀,行右承旨李羲甲,左副承旨金相休,右副承旨金蓍根,同副承旨李惟命,假注書李鐸遠·鄭禮容,記注官洪宅柱,別兼春秋金陽淳,直閣李光文,元子宮陪從原任提學金祖淳,工房承旨李采,別兼春秋洪敬謨,中宮殿陪從分承旨金履載·宋知濂,分假注書南秉寬,別兼春秋申在植,嘉順宮陪從分承旨李勉昇·申溆,分假注書李魯秉,兼春秋劉㵙,原任直閣朴周壽,王大妃殿陪從分承旨鄭東榦·洪羲俊,分假注書沈湜,兼春秋李仁迪,惠慶宮陪從分承旨尹羽烈·愼宜學,分假注書金鎭,兼春秋金初燮,檢校直閣徐俊輔,以次序立,時至,通禮,跪啓外辦。上具翼善冠·袞龍袍,乘輿出顯謨門,藥房都提調金思穆,進前奏曰,伏未審早朝勞動,聖體,若何?上曰,一樣矣。仍出廣達門,通禮,跪啓請降輿乘輦。上降輿乘輦,仍由建明門·興化門。羲甲進前奏曰,今日動駕時,導駕當爲備員,而判尹在外,左尹未肅拜,只有申光軾一人,何以爲之乎?上曰,前左尹韓致應,爲之,可也。仍進發由鍾閣前路,至洞口外祗迎所,通禮,跪啓請降輦。上降輦入幕次。上曰,各殿宮出宮與進發之報,令馬兵走馬,連爲探入,可也。少選,通禮,跪啓請出次。上出次,詣板位,嘉順宮輦輿至,上鞠躬祗迎,王大妃殿輦輿至,上鞠躬祗迎,惠慶宮輦輿至,上鞠躬祗迎訖。通禮,跪啓請乘輦。上乘輦,仍進發入敦化門,由進善門。通禮,跪啓請降輦乘輿。上降輦乘輿,仍由肅章門·協陽門,命出標信解嚴,入宣化門還內。諸臣以次退出。
辛未七月十一日午時,上御熙政堂。藥房三提調,持湯劑入侍時,都提調金思穆,提調金履翼,副提調李存秀,假注書李鐸遠,記注官洪宅柱·金初爕,檢校直閣徐俊輔,醫官吳千根,以次進伏訖。思穆曰,日氣甚熱,還御萬安,下情不勝慶幸矣。上曰,湯劑進之。千根奉湯劑,以授思穆,思穆受湯劑,以授內侍,內侍奉湯劑以進,上進御訖。命退,諸臣以次退出。
上在昌德宮。停常參·經筵。
申時,灑雨下雨,測雨器水深三分。
金相休,以都摠府言啓曰,今日入直內三廳,武兼禁軍及軍兵等,中日習射,技放,請出標信。傳曰,知道。
金相休啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
金相休啓曰,禁衛營將官來言,今日本營軍兵,日次私習云矣,敢啓。傳曰,知道。
金相休啓曰,御營廳將官來言,今日本廳軍兵,日次私習云矣,敢啓。傳曰,知道。
李存秀啓曰,右承旨金相休,同副承旨李惟命,今日不爲仕進,竝卽牌招,何如?傳曰,允。
李存秀啓曰,藥房三提調,持湯劑來待矣。傳曰,入侍。
李存秀啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,如是違牌,事甚未安,判書更爲牌招,何如?傳曰,允。
以吏曹參議宋冕載牌不進罷職傳旨,傳于李存秀曰,只推。
李存秀啓曰,吏曹參議宋冕載,旣有只推之命,一體牌招,何如?傳曰,允。
金相休啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
金相休啓曰,禁衛大將金祖淳,疏批已下,卽爲牌招,傳授命召,何如?傳曰,允。
金相休啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
金相休啓曰,禁衛大將金祖淳再牌不進,命召傳授,一時爲急,所當更請牌招,而係是一日三牌,何以爲之?敢稟。傳曰,更爲牌招。
傳于李采曰,闕內入直文蔭官應製,以賓廳爲之。
傳于金相休曰,都承旨牌招。
李采啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,如是違牌,事甚未安,判書更爲牌招,何如?傳曰,允。
以吏曹參議宋冕載牌不進罷職傳旨,傳于李采曰,只推。
李采啓曰,吏曹參議宋冕載,旣有只推之命,一體牌招,何如?傳曰,允。
傳于李采曰,入直忠翊衛忠贊衛,應射次待令,忠義毋論出入直付職與否,應製次,竝待令,應射試官,以入直兵曹堂上爲之,應製試官,以左副承旨金蓍根爲之,對讀官,以兵曹入直郞廳爲之,處所以春塘臺爲之,出宮門路,以永淸門爲之,侍衛置之,只入陽繖扇。
傳于李采曰,忠翊衛·忠贊衛之未入直者,竝令訓將,南小營試取。
以副校理李光文牌不進罷職傳旨,傳于李采曰,只推。
李采啓曰,玉堂上下番俱空,事甚未安,副校理李光文,旣有只推之命,卽爲牌招,何如?傳曰,允。
以黃海監司韓用鐸狀啓,薦新新蓮實,限內不得封進,惶恐待罪事,傳于李采曰,勿待罪事,回諭。
金相休,以都摠府言啓曰,副摠管韓致應,以同知義禁府事,本府坐起晝仕出去之意,敢啓。傳曰,知道。
金相休,以兵曹言啓曰,西北別付料軍官,試射入格人等,謹依判下,別單施賞,而馬帖,令司僕寺成給,筒箇弓矢箭竹,以軍器寺所在者,取來頒給之意,敢啓。傳曰,知道。
金相休,以兵曹言啓曰,慶熙宮移御時,闕門把守騎兵,比昌德宮所減爲二十名,故以京畿上番中,停番收布,以其料條,移給加定鋪軍矣。今此還御後,鋪軍加定,依例減下,闕門把守,如前加定矣,停番騎兵二十名,來八月當爲始,還爲徵番事,分付該道臣,何如?傳曰,允。
李惟命以司僕寺一二提調意啓曰,濟州前判官孫應虎,遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
金相休,以義禁府言啓曰,保放罪人鄭宗顯·李英孝·李英顯等,還囚議處以入之意,敢啓。傳曰,知道。
禁府啓目粘連,向前李埴亦,身爲騎郞,閤外喧譁,不能禁戢溺職之罪,在所難免,以此照律,何如?判付啓,依允。又啓目粘連,向前李英顯亦,成獄之重,莫過殺變,而本獄段,事在深夜,參見無人,要得端的之證,訊及知狀之婢者,論以事情,容或無怪是白乎矣,以婢證主,有違法意,以此照律,何如?判付啓,依允。又啓目粘連,向前鄭宗顯·李英孝等亦,觀其所供,兩邑未準載之穀,或係監營粘移之外,或是貢倉已捧之物,則雖不可以未準捧,晩裝發論是白乎矣,莫重稅船,有此臭載,揆以事體,有難寬恕,竝只以此照律,何如?判付啓,依允。又啓目粘連,向前金履完亦,身爲協律郞,殿座時鼓吹,趁不待令,稽緩之罪,在所難免,以此照律,何如?判付啓,依允。
領敦寧金祖淳疏曰,伏以臣,於昨日,五犯逋慢之辜,一暴危苦之懇,跡旣涉於罔赦,情則在於必察,中夜彷徨,瞻望宸極,竊自謂不干鈇鉞之誅,則竟蒙鞶帶之遞矣,及承批旨,不惟山藪之量,特示包含之大,所以開導而慰藉之者,逈出尋常,臣非木石,寧不知感,然臣必辭之義,有不敢以是自解而止,則請更沿牖迷之恩言,而冒昧仰復焉。聖批有曰,禁營異於元戎,夫營門固有大小之不同,然其有兵而有將,有紀律而有典守,則初不以大小而有間矣。蚊蝱之力,固不可以負山,而亦不可以擧羽,則及其僨事而敗績,亦不以大小而有間矣,臣是已僨已敗之人也,明知其已僨已敗,而猶曰試可而後已,則不知此擧,將爲國家乎?抑爲臣身乎?自臣而言之,則必不欲再僨而再敗者,未必非息黥補劓之方,自朝家言之,則必使之再僨而再敗者,何異驅而納之罟獲之中也,臣雖無狀,亦殿下休戚與共之物,則宜推其好生之德,而不宜視其觳觫而不之恤也。聖批又曰,倚毗則甚重,辭則反是小事也。噫,臣受先王知遇之深,得以有今日,則其願忠竭智之心,豈不思古人鞠躬盡瘁之義,而姿性椎鹵,才學俱疎,萬不足以仰承倚毗之隆眷,則實臣之平日所自恨自悼,而愧憤欲死者也。雖然,竊敢謂倚毗之重,自有其實,而不在於他,臣之依近日月,奉承帷幄,亦已有年矣。殿下臨御講筵,則臣竊願殿下勿忘勿助,格致誠正之工,克臻高明廣大之域矣。殿下延接臣僚,則臣竊願殿下虛已推誠,都兪吁咈之風,庶見明良喜起之盛矣。殿下躬親萬幾,則臣竊願殿下,若括有度,若稱有權,泛應曲當,從心而不踰矩矣。殿下憂念民事,則臣竊願殿下,若恫在己,如保赤子,以迓續天之永命矣。殿下欲整綱紀,則臣竊願殿下,整躬率下,發强彊毅,雷動而風行矣。殿下思愼刑政,則臣竊願殿下,哀矜惻怛,大小輕重,各適其情,而期於無刑矣。殿下留意戎政,則臣竊願殿下,戒存桑土,守在四方,不止於赫然耳目之觀而已矣。殿下叢脞勤勞,則臣竊願殿下,澄神省慮,節宣保嗇,不以無益,害有益矣,若是者皆臣之爲殿下至願,而夙宵之所款款耿耿也。臣之不肖,於此數者,雖無涓埃之所自效,惟其一片衷赤,有可以歷百劫不泯者,殿下於此數者,苟不以臣之不肖,而副其衷赤之所至願,則殿下之所倚毗於賤臣者,孰有重於此乎?若其官爵任使之際,則惟當視其能否,量其得失,而處之而已,況臣之從前揚歷,文武殆遍,在朝罕比,豈在今日以一將任有無,論其倚毗之重輕哉?又況臣於殿下,常承優禮之渥,而有非疎逖之比,則其心宜其見諒於上,其言宜其,易感於尊,而今於辭巽之節,殿下旣知其爲小事,而猶不許之,小事如此,則大事尤可知也。臣於此,實不能無憾於天地之大也,且臣聞之,君子不薄人於險,臣之昨疏所陳,便是矢言於君父之前也,焉有人臣矢言於君父,而自食其言者哉?今臣可謂進退維谷,而猶復迫之,其於自食其言而後已,則臣之遇險,亦莫險於今日,又焉有聖人在上,謂之優禮之臣,而使不得自審其去就如此也,抑塞憫迫之極,言不知裁。伏乞天地父母,哀之憐之,亟賜遞解之恩,以卒生成之澤,千萬泣禱。臣無任云云。答曰,省疏具悉卿懇。卿言甚懇,如此之故,倚毗尤重,安心勿辭,卽爲入來膺命,仍傳于李采曰,此批答,遣史官傳諭于領敦寧。
漢城左尹李普天疏曰,伏以法宮還御,日吉辰良,都民聚觀,手忭足蹈,慶幸之忱,曷有其極,仍伏念臣,卽闒葺一老物耳,偏荷三朝之眷遇,滾到二品之班聯,頂踵毛髮,罔非造化,自顧愚魯,本無寸能,凡於官職,不計閒劇,每以趨走恭承,爲一分涓埃之報矣,往在客臘,待罪摠府,數朔供職,偶因薪憂,猥呈辭單,至被恩謫,爲日未幾,旋蒙賜環,至今追惟,感祝冞切,前後除旨,不有衰病,蹶趨承者,亶出於不擇夷險,生死向前之意故,年前再叨見職也,忘老扶病,黽勉行公,而臣之衰耄,卽通朝之所共知也,肆以大僚,據實筵白,俾蒙恩遞,則聖明亦已俯燭矣。不意日昨,亞尹新除,遽降於分司陪扈之際,聖念特出於記簪,則情急叩謝,享事適値於往役,則義難徑退,不敢辭選,章皇出肅,而顧此京兆重任,非臣策駑之地,詞訟劇務,非臣養病之坊,以今言之,則年齒漸加,衰病轉甚,比諸年前,不啻落下幾層,前以衰病而解任,後以衰病而强策,揆之國體私分,萬無是理,玆敢冒陳短章,悉暴情實,伏願殿下,諒臣衷曲,非出飾讓,憐臣癃老,不堪供劇,特遞臣所帶之職,仍命選部,勿復檢擬,俾作聖世之閒民,不勝至祝。臣無任云云。答曰,省疏具悉。所辭特爲許施。
同副承旨李惟命疏曰,伏以日吉辰良,還御萬安,區區欣忭,曷有其極,仍伏念臣性本疎闇,觸事憒憒,早晩僨誤,自分必至,卽伏見別兼春秋申在植之疏,臣誠自顧慚恧,不知所喩,昨日還御動駕時,各殿宮陪從史官,不可不備,而只有兼史四人,別兼春秋一人,無以推移分排故,臣適在該房,果以此事,有所謦欬,乃有前翰林三人別兼差下之下敎,顧其事勢,不得不然,而今其疏語,謂以喉院徑稟,有若臣不當稟而徑先提稟者然,臣誠不勝瞿然之至,第伏念還御有命,儀衛當備,煩稟雖悚,臣則知謦咳當然,誠如其言,臣之提稟,自歸於徑先之科,莫非臣生諒之致,然而到今思之,臣亦未知何以則爲得也,玆敢略控短章,仰瀆崇嚴。伏乞聖明,俯垂鑑諒,亟賜鐫免,以安微分,千萬幸甚。臣無任云云。省疏具悉。爾則推考。
辛未七月十二日辰時,上御誠正閣。藥房三提調,持湯劑入侍時,都提調金思穆,提調金履翼,副提調李存秀,假注書李鐸遠,別兼春秋金陽淳·洪敬謨,檢校直閣徐俊輔,醫官吳千根,以次進伏訖。思穆曰,日氣尙熱,聖體,若何?上曰,一樣矣。各殿宮氣候皆一樣矣。思穆曰,湯劑進御之時,或慮與水刺進御相値矣。上曰,水刺進御之時姑遠,而此時政宜進御湯劑矣。仍命進湯劑,千根奉湯劑,以授思穆,思穆受湯劑,以授內侍,內侍奉湯劑以進上,進御訖,敎曰,此後三提調,輪回入侍,可也。思穆曰,近日大小便道,何如?上曰,如常矣。仍命退,諸臣以次退出。
辛未七月十二日申時,上詣暎花堂,入直忠翊衛·忠贊衛,應射忠義應製入侍時,左副承旨金蓍根,右副承旨李采,假注書李鐸遠·鄭禮容,別兼春秋金陽淳·洪敬謨,以次侍立。時至,通禮,跪啓請外辦。上具翼善冠·袞龍袍,乘輿出宣化門,由協陽門·銅龍門·靑陽門,詣暎花堂。上曰,應射人待令乎?蓍根曰,皆待令矣。上曰,今日則雨勢頗多,且日已暮矣,忠翊衛·忠贊衛,竝令訓將,往于南小營,試射以入,忠義應製,則書題當出送,使之往于賓廳製入,可也。上仍乘輿,入靑陽門,由銅龍門·協陽門,入宣化門還內。承史以次退出。
上在昌德宮。停常參·經筵。
秋到記還內後,內閣·政院·玉堂·藥房口傳問安。答曰,知道。
金蓍根啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
金蓍根啓曰,來十八日,專經武臣殿講日次矣,敢稟。傳曰,停。
李存秀啓曰,藥房提調·副提調,持湯劑來待矣。傳曰,封入。
傳于金蓍根曰,秋到記今日爲之,處所以明政殿爲之,左副承旨,馳詣泮宮,朝食堂到記,收取以來。
傳于金蓍根曰,侍衛入直磨鍊,雲寶劍置之,出宮門路,以協陽門爲之。
金蓍根啓曰,卽者兵曹郞廳來〈言〉,今日殿座,別侍衛本曹判書朴宗來,有身病,不得進參云,卽爲牌招,何如?傳曰,令次堂擧行。
金蓍根啓曰,禁衛大將金祖淳牌不進,命召傳授,一時爲急,更爲牌招,何如?傳〈曰〉,允。
傳于李采曰,弘文提學牌招。
金蓍根啓曰,今日殿座,承旨當爲備員,而行左承旨李羲甲,不爲仕進,所當牌招,而拘於廳規,不得請牌,右承旨未差,同副承旨李惟命,牌招啓辭未下,何以爲之?敢稟。傳曰,許遞。前望單子入之,待下批牌招。
李采啓曰,同副承旨李惟命,今日不爲仕進,卽爲牌招,何如?傳曰,允。
承旨前望單子入之,李翼晉落點。
李采啓曰,新除授左承旨李翼晉,時在江原道春川府任所,斯速乘馹上來事,下諭,何如?傳曰,允。
傳于金蓍根曰,今日試官,以右議政金思穆,行都承旨李存秀入直,文臣摠管中首一人參考官,以入直閣臣及承旨下位一人,兵曹入直郞官,別兼中,下位一人差下。
李采啓曰,弘文提學曺允大牌不進推考傳旨,今方捧入,而考試命下之後,如是違牌,事甚未安,更爲牌招,何如?傳曰,允。
金蓍根啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
金蓍根啓曰,禁衛大將金祖淳再牌不進,命召傳授,一時爲急,所當更請牌招,而係是一日三牌,何以爲之?敢稟。傳曰,更爲牌招。
李存秀啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而開政命下,已至多日,連事違召,無意承膺,事體所在,極爲未安,判書所當更請牌招,而係是一日三牌,何以爲之?敢稟。傳曰,更爲牌招。
以吏曹參議宋冕載再牌不進罷職傳旨,傳于李存秀曰,只推。
傳于金蓍根曰,忠義應製賦居首三下一忠義衛金魯明,實職除授,之次三下副司勇宋禹錫等二人,令該曹,紙筆墨考例施賞。
以右副承旨李惟命牌不進罷職傳旨,傳于李采曰,只推。
金蓍根啓曰,明日傳香,禮房承旨,當爲齋宿,右副承旨李惟命,旣有只推之命,更爲牌招,何如?傳曰,允。
金蓍根啓曰,禁衛大將金祖淳三牌不進,命召傳授,一時爲急,所當更請牌招,而係是一日四牌,何以爲之?敢稟。傳曰,更爲牌招。
金蓍根啓曰,禁衛大將金祖淳四牌不進,命召傳授,一時爲急,所當更請牌招,而係是一日五牌,何以爲之?敢稟。傳曰,更爲牌招。
以慶尙監司金會淵狀啓,梁山郡民家漂頹事,傳于李采曰,聞甚矜惻,另加慰撫事,分付。
李采,以禮曹言啓曰,卽接永禧殿令所報,則今十五日望焚香殿官中,一員,今十四日當爲祗受,而參奉有闕未差,令今方入直,受香無人云,參奉有闕之代,令該曹,以在京無故人,口傳差出,以爲受香之地,何如?傳曰,允。
吏曹口傳政事,以李光濂爲永禧殿參奉。
金蓍根,以訓鍊都監言啓曰,本局哨官白光儀,身病甚重,勢難察任,改差,何如?傳曰,允。
辛未七月十三日卯時,上御籠山亭。科次入侍時,左副承旨金蓍根,假注書鄭禮容,別兼春秋金陽淳,以次進伏訖。上曰,科次爲之。蓍根曰,取幾人乎?上曰,取三人,可也。仍乘輿,敎曰,科次後,持詩卷來待于映花堂,書等以入,可也。
辛未七月十三日午時,上詣明政殿,秋到記儒生分製講入侍時,行都承旨李存秀,右副承旨李采,假注書李鐸遠·鄭禮容,別兼春秋金陽淳·洪敬謨,以次侍立。時至,通禮,跪啓請外辦。上具翼善冠·袞龍袍,乘輿出宣化門,由建陽門·銅龍門·集禮門,入明政門,降輿陞座。上曰,儒生,使之入門,可也。儒生未及入門,上命存秀,諭諸生曰,近來到記,頗有雜類攔入之弊,故今日出令之不意,欲觀弄奸與否矣,諸生令下卽待,似無如前之弊,而晩炎猶熾,亦難臨殿試取,以命官擧行,儒生,使之祗迎於禁川橋,可也。通禮,跪啓請乘輿,上降座乘輿,出明政門由銅龍門,入協陽門還內,諸臣以次退出。
上在昌德宮。停常參·經筵。
金蓍根啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
李存秀啓曰,藥房都提調·副提調,持湯劑來待矣。傳曰,封入。
傳于李采曰,傳香承旨,馳詣宗廟·景慕宮,奉審摘奸以來。
李采,以奎章閣言啓曰,明日,卽奉謨堂秋孟朔大奉審日次,而書香閣大奉審,依宙合樓奉審例,仍行於奉謨堂奉審日次事,曾有下敎矣,時原任閣臣,依節目進詣擧行之意,敢啓。傳曰,知道。
金蓍根啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,如是違牌,事甚未安,判書更爲牌招,何如?傳曰,允。參議只推,一體牌招。
金蓍根啓曰,禁衛大將金祖淳,五牌不進,命召傳授,一時爲急,所當更請牌招,而係是一日六牌,何以爲之?敢稟。傳曰,更爲牌招。
李采啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,一向違召,萬萬未安,判書更爲牌招,何如?傳曰,允。參議只推,一體更爲牌招。
金蓍根啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
傳于金蓍根曰,讀券官右議政金思穆有頉,代弘文提學曺允大爲之。
傳于金蓍根曰,講試官,以製述試官兼行。
傳于金蓍根曰,入格儒生,明〈日〉待令。
金蓍根,以備邊司言啓曰,各道道帥臣秋操稟啓,今已齊到矣,諸道停操,已經四年,今秋設行,斷不容已,而第詰戎雖重,恤民當先,見今三南·畿甸,雖有豊徵,荐歉之餘,瘡痍未蘇,兩西東北,雨水偏多,豊凶未分,今若如例行操,則窮秋爲弊,各道惟均,諸道三都,今秋諸操及巡歷點,竝姑停免,至於官鎭門聚點,則點與操,雖有大小之別,而是亦操耳,法意至重,師律無異,而視若文具,名不副實者,都是藩閫守令之罪也,切勿以停操爲例,各令次第擧行,而器械則必令繕修,節制則無或差謬之意,申飭,災傷覆審校生考講各樣都試,依例設行之意,分付,何如?傳曰,允。
李采,以戶曹言啓曰,大報壇曲墻以下諸處,修改吉日,令日官池景泌推擇,則今七月十五日卯時爲吉云,分付紫門監,以此日時,使之改築,而亦令本曹郞廳,眼同擧行,何如?傳曰,允。
禁府照目粘連,協律郞金履元矣,本府議啓內,身爲協律郞,殿座時鼓吹,趁不待令,稽緩之罪,在所難免,以此照律,罪笞五十收贖,解見任,別敍私罪,奉敎依允爲旀,功議各減一等。又啓目粘連,兎山縣監李英顯矣,本府議啓內,刑獄之重,莫過於殺變,而本獄段,事在深夜,參見無人,要得端的之證,訊及知狀之奸者,論以事情,容或無怪是白乎矣,以奸證主,有違法意,以此照律,罪杖八十收贖,奪告身三等,私罪奉敎依允爲旀,功儀各減一等。又照目粘連,兵曹佐郞李埴矣,本府議啓內,身爲騎郞,閤外喧譁,不能禁戢,溺職之罪,在所難免,以此照律,罪笞四十收贖,附過還職,私罪奉敎依允。又照目粘連,木川縣監鄭宗顯,全義前縣監李英孝等矣,本府議啓內,觀其所供,兩邑未準載之穀,或係監營粘移之外,或是貢倉已捧之物,則雖不可以未準捧晩裝發論是白乎矣,莫重稅船,有此臭載,揆以事體,有難寬恕,竝只以照律罪,各笞五十收贖,解見任別敍,竝只以私罪奉敎,依允爲旀,竝只以功減一等爲良如敎。又啓目,柒原縣監白東衡原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
上在昌德宮。停常參·經筵。
藥房都提調金思穆,提調金履翼,副提調李存秀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,殿宮氣候一樣,卿等不必入待矣。王大妃殿·中宮殿·惠慶宮·嘉順宮,藥房口傳問安。答曰,知道。
金蓍根,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
金蓍根啓曰,備邊司郞廳來言,今日賓廳日次,而左議政金載瓚,有身病,右議政金思穆,藥院問安進,不得來會云矣,敢啓。傳曰,知道。
金蓍根啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,本廳軍兵,日次私習云矣,敢啓。傳曰,知道。
金蓍根啓曰,藥房三提調,持湯劑來待矣。傳曰,封入。
傳于金蓍根曰,召對爲之。
金蓍根啓曰,行都承旨李存秀內閣進,左承旨李翼晉在外,左副承旨李采式暇出去,右副承旨·同副承旨未差,院中只有臣一人,伴直無人,何以爲之?敢稟。傳曰,都承旨·左承旨·左副承旨許遞,前望單子入之,待下批,牌招察任。
承旨前望單子入之,李肇源·朴宗京·朴命燮·朴宗正·宋文述落點。
金蓍根啓曰,新除授行都承旨李肇源,時在京畿楊州地,右副承旨朴命爕,時在江原道寧越府任所,竝斯速乘馹上來事,下諭,何如?傳曰,允。
兵曹口傳政事,護軍單李存秀。
朴宗京啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而開政命下,已至多日,一向違召,萬萬未安,判書所當更請牌招,而係是一日三牌,何以爲之?敢稟。傳曰,參議只推,與判書,更爲牌招。
朴宗京啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,連事違召,無意承應,事體所在,萬萬未安,判書,更爲牌招,何如?傳曰,允。參議只推,一體牌招。
朴宗京啓曰,兼吏曹判書沈象奎,參議宋冕載再牌不進,推考傳旨及罷職傳旨,今方捧入,而開政命下,已至多日,一向違召,事體所在,萬萬未安,判書所當更請牌招,而係是一日三牌,何以爲之?敢稟。傳曰,更爲牌招。
以吏曹參議宋冕載再牌不進罷職傳旨,傳于朴宗京曰,只推。
朴宗京啓曰,吏曹參議宋冕載,旣有只推之命,一體牌招,何如?傳曰,允。
金蓍根啓曰,禁衛大將金祖淳再牌不進,命召傳授,一時爲急,所當更請牌招,而係是一日三牌,何以爲之?敢稟。傳曰,更爲牌招。
金蓍根啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
傳于朴宗京曰,秋到記講居首略生員李祥奎,製述居首賦三下一生員洪永觀,竝直赴殿試,講之次略進士申大應,製述之次三下二進士禹崑河,竝直赴會試,講之次粗幼學沈鈺,製述之次章三下生員李友秀,竝給二分,講之次粗生員林孝彦,製述之次次上生員蔡倫恭,竝給一分,其外講製入格儒生趙鎭晩等二十人,竝令該曹,考例施賞。
傳于宋文述曰,入格儒生,延英門外頒賞。
朴宗京,以奎章閣言啓曰,景慕宮望廟樓,今望奉審無頉之意,敢啓。傳曰,知道。朴宗京,以奎章閣言啓曰,今日書香閣奉謨堂大奉審日次,臣等來會矣,承旨不備,日勢已晩,不得擧行,而依定式,今月內擇日奉審之意,敢啓。傳曰,知道。
金蓍根,以都摠府言啓曰,副摠管吳載重,以禁衛中軍軍兵等,中日試射放事,南別營晝仕出去之意,敢啓。傳曰,知道。
金蓍根,以兵曹言啓曰,今七月二十五日,大駕詣宗廟展謁,詣景慕宮展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍三哨,馬軍二哨爲先廂,二哨爲後廂,禁軍一番隨駕,御營廳留陣扈衛軍官,有廳軍及餘軍留營,一倂置之,可也。
宋文述,以義禁府言啓曰,黃海監司韓用鐸狀啓內,自開城府定配於松禾縣罪人林志烈,逃還其家,因病致斃,松禾縣監尹行勉罪狀,令攸司稟處事,啓下矣。編配防守,法意至嚴,而不勤察飭,致有此逃還物故之擧者,萬萬駭然,不可置而勿問,該縣監尹行勉,時在任所云,依例發遣府羅將,拿來,何如?傳曰,允。
辛未七月十五日申時,上御魚水堂,召對入侍時,參贊官金蓍根,持孟子第五卷,侍讀官李光文,持孟子第五卷,侍讀官洪敬謨,持孟子第五卷,假注書李鐸遠,持孟子第五卷,記注官李仁迪,持孟子第五卷,記注官洪宅柱,持孟子第五卷,以次進伏訖。上開卷命讀,光文讀自天子之制,止代其耕也。上曰,下番讀之。敬謨讀自次國地方,止以是爲差。上曰,一夫百畝,何謂也?光文曰,一夫各耕百畝也。上掩卷,命玉堂先退。光文等退出。王大妃殿進御淸肺寧嗽飮,依前方五貼製入事。出榻敎嘉順宮進服加味六君子湯,自今日五貼式,日次製入事。出榻敎仍命退,承史以次退出。
上在昌德宮。停常參·經筵。
朴宗京啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
朴宗京啓曰,藥房三提調率醫官,依下敎來待矣。傳曰,入侍。
朴宗京啓曰,藥房三提調,持湯劑來待矣。傳曰,封入。
傳于朴宗京曰,諸承旨持公事入侍。
傳于朴宗京曰,入直文武臣應講冊名孟子,處所以涵仁亭爲之,試官左承旨朴宗京,右承旨朴宗正爲之。
傳于朴宗京曰,都承旨·左副承旨·右副承旨·同副承旨,竝許遞,前望單子入之,待下批,牌招察任。
承旨前望單子入之,曺允遂·徐春輔·李采·金敎根落點。
朴宗京啓曰,兼吏曹判書沈象奎三牌不進推考傳旨及參議宋冕載三牌不進,依定式禁推傳旨,今方捧入,而開政命下,已至多日,連事違召,極爲未安,判書所當更請牌招,而係是一日四牌,何以爲之?敢稟。傳曰,允。更爲牌招。
金敎根啓曰,禁衛大將金祖淳疏批已下,卽爲牌招,傳授命召,何如?傳曰,允。
金敎根啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
朴宗正啓曰,新除授右承旨曺允遂,時在京畿驪州地,右副承旨徐春輔,以前任全羅兵使,時在任所,竝斯速乘馹上來事,下諭,何如?傳曰,允。
傳于朴宗正曰,宗廟·景慕宮秋展謁,進定於明日。
傳于朴宗正曰,宗廟·景慕宮展謁後,儲慶宮·毓祥宮·延祐宮·宣禧宮,亦當展拜,該房知悉。
傳于金敎根曰,出宮門路,以協陽門爲之。
朴宗正啓曰,明日大駕詣宗廟,入齋室後,王大妃殿·惠慶宮·嘉順宮問安,何承旨進去乎?敢稟。傳曰,左承旨進去。
傳于金敎根曰,承旨不卽詣閤,當該書吏,令攸司,照律定配。
以左副承旨李采牌不進罷職傳旨,傳于金敎根曰,只推。
朴宗正,以備邊司言啓曰,卽見補土堂上徐有望狀啓,則以爲,崇陵曲墻外左邊汰落處補築物力,實難指的磨鍊,錢三千兩,令某衙門區劃,則從略需用,有餘則還錄,不足則加請,斧鍤等鐵器械,三軍門及營繕,依例進排,用後還下,抹木空石等雜物,畿營進排,相地官·奏時官,令該司定送事,請令廟堂,稟旨分付矣。陵役補土,隨其事役之浩大,物力區劃,旣多已例,今此崇陵役處甚大,不可從便塡補,則亦當劃給物力,而見今儲蓄,到底枵然,誠甚可悶,他無推移之道,分付御營廳,三千兩使之劃送,相地官·奏時官及所用雜物,竝依狀諸施行,區劃物力之餘不足,在於使役之善否,支費之精濫,各別檢察,趁速告完之意分付,何如?傳曰,允。
朴宗正,以備邊司言啓曰,通信副使李勉求,以前任安州時,還穀虛留事時復命,當爲拿問勘罪,而前因悶旱,疏決同罪守令,多有已爲分揀者,且越海往役,勞苦宜念,與分揀諸守令,一體施以分揀之典,何如?傳曰,允。
朴宗正,以備邊司言啓曰,卽見禮曹啓目,則枚擧東萊府使尹魯東狀啓,以爲,通信使護來大差倭出來,京倿慰官及差備譯官堂上·堂下各一員,卽爲差出下送爲辭,而自前信使護來大差倭接慰官,以本道都事差遣,壬戌年,因信使定奪,京接慰官差送,辛卯己亥戊辰甲申等年,依壬戌例,皆以京接慰官差送,今亦依近例,京接慰官差送事,請令廟堂稟處矣,接慰官之自京差送,雖有已例,今番信行之馬島停當,出於省弊之意,而信使往還,旣貽諸道迎接之弊,則侍從一也,接慰官,以道內侍從守令中差送,事極便好,以此意,分付該曹·該道,差備譯官,一依京接慰官例,依前差送之意,分付該院,何如?傳曰,允。
朴宗京,以吏曹言啓曰,軍資監正柳台佐,受由過限不上來,依例改差,何如?傳曰,允。
朴宗正,以戶曹言啓曰,大報壇曲墻以下諸處墻垣改等之役,今已了畢之意,敢啓。傳曰,知道。
義禁府啓目粘連,向前白東衡亦,觀其所供,三度催關之一無皀白,雖諉邸吏之中間掩置是白乎乃,邸吏亦是邑屬,則常時不飭之罪,在所難免,以此照律,何如?判付啓,依允。
領敦寧金祖淳疏曰,伏以臣之虛縻重任,閱五日于玆矣,迷執莫回,而誅罰不及,危衷屢控,而恩批愈隆,臣分由是而蔑矣,國體由是而虧矣。臣分之蔑,猶臣一身上事,國體之虧,其弊安歸,名以將兵之臣,偃蹇不受命,至於此久,而朝廷莫之誰何,臣誠未之聞焉,如是者不伏當律,國安得爲國,臣亦自知其萬萬不可,曾謂日月之明,反有所遺燭也,臣於再承批旨之後,亦嘗廢寢與食,反復思惟,以求其可出之說,而不得其一,求其不可出之義,而得其三焉,古人云量而後入,不入而後量,臣之材力,實有不勝任之懼,與其趨走爲恭,終底僨誤之罪,無寧以慢命被責之安於心,此其一也。上下之相持久矣,人之論臣之去就者,見臣之得請,則將曰其辭也非飾,故能見孚於君父也,見臣之不得請,則將曰其辭也不誠,故君父不之信也,此其二也。人臣之罪,莫大於無禮,士夫之行,莫先於知恥,臣之日前兩疏,亶出衷曲,力言之不足,至於質言,質言之不足,至於矢言,知臣罪臣,俱在於此,臣若無諸心,而徒有其言,是欺天也,欺天者非無禮乎。有其言而不顧其行,是其欺心也,欺心者非無耻乎。無禮無恥,何以爲人?此其三也。設使臣無此三者,臣下之辭官,未必非治世之常事,則當辭而辭,宜許而許,非所謂臣主俱榮者乎,況此三者之中,其上二款,猶是可出不可出之間,其下一款,出不出之間,人道之消息係焉,臣自知其如此,而黽勉冒出,則是臣不以人道自待也,殿下知臣之如此,而一樣强迫,則是殿下,不以人道責臣也,臣顧安忍腰符門㦸,以爲榮寵哉?嗚呼,以臣之地,抱如此之義,而不能得之於殿下,其悲苦之辭,迫急之情,殆若窮人孤兒之靡所依歸者,理固有難諶,而亦不可使聞於鄰國也,臣情已窮矣,辭已竭矣,逋慢之罪已積矣,嶺海鈇鉞,伏地恭俟而已,惟殿下察之。臣無任云云。答曰,省疏具悉卿懇。卿之疏至于三,而語益切,此何事也?卿之處地,何如?予之倚毗,何如?況如卿處地之人,居此將任,便成國朝故事,卿何爲獨守已見,不顧予倚毗之念乎?卿之辭如是懇摯,予何以不爲諒副,而顧今國勢孤危之日,如卿可恃之人,何可許其辭遞乎?所陳三事,俱不必爲卿可引之義,卿無過辭,卽爲入來受符,同副承旨宋文述製進。
傳于金敎根曰,此批答,遣史官傳諭于領敦寧。
辛未七月十六日卯時,上御誠正閣。藥房三提調率醫官入侍時,都提調金思穆,提調金履翼,副提調朴宗京,假注書李鐸遠,記注官劉㵙,別兼春秋洪敬謨,直閣李光文,醫官吳千根·趙宗協·李漢臣·秦東秀,以以進伏訖。思穆曰,近日涼意頓生,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,王大妃殿氣候,何如?上曰,一樣矣。各殿宮氣候,皆一樣矣。思穆曰,醫官使之診察,何如?上曰,醫官一員診之也。思穆曰,使二員診察似好矣,上可之。千根·漢臣,以次診察。思穆曰,脈候詳奏也。千根等曰,脈候左右三部調勻,與向日無異矣。思穆曰,湯劑進御,今爲六貼,一樣順下乎?上曰,善下矣。思穆曰,夜間恍惚之候,近復如何?而伊時症形,詳細下敎,然後湯劑,可以議定矣。上曰,必是氣虛之致,而非但夜間爲然,若日氣陰曀,則或有此候矣。思穆曰,自何時而有此候乎?上曰,近年以來,次次有之矣。千根曰,湯劑今當依前方煎入矣。思穆曰,入診之五日日次,猶爲稀闊,其間更爲一番入診似好矣。上可之。思穆曰,然則今十八日,當更爲入診矣。上可之,命醫官先退。千根等退出。思穆曰,近來久未開政,誠萬不成說矣。上曰,吏判何不出仕,不爲申飭故耶?思穆曰,民邑之弊,姑舍無論,無玉堂·臺諫,而何以爲國體乎?上命退,諸臣以次退出。
辛未七月十六日卯時,上御暎花堂。入直文·武臣應講入侍時,行都承旨朴宗京,左承旨朴宗正,假注書李鐸遠·鄭禮容,記注官劉㵙,別兼春秋洪敬謨,以次侍立,文臣李在嵩等,武臣金翼基等,立於庭下。上曰,應講文·武臣,一齊四拜後,卽爲入講,可也。在嵩等,以次應講,講未訖,上曰,此下,講員承旨,考講出榜以入,可也。仍乘輿還內。
上在昌德宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。展拜後,內閣·政院·玉堂·藥房口傳問安。答曰,知道。王大妃殿·惠慶宮·嘉順宮,遣承旨問安。答曰,知道。
金敎根啓曰,來二十一日,朝參日次矣,敢稟。傳曰,停。
來二十一日,輪對日次矣,敢稟。傳曰,當次人受點,後日次待令。
行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
朴宗京啓曰,今日動駕,承旨當爲備員,而右承旨曺允遂,右副承旨徐春輔在外,何以爲之?而左副承旨李采,不爲仕進,卽爲牌招,何如?傳曰,允。
金敎根啓曰,司僕寺內乘來言,捲簾取稟,傳曰,捲三面。
藥房口傳啓曰,臣等昨伏見宗廟·景慕宮展謁,進定於今日之敎,固仰聖孝靡匱,方切攢頌欽歎,繼而有儲慶宮·毓祥宮·延祐宮·宣禧宮展拜之命矣。顧今處暑已過,朝候雖淸,午熱猶劇,無異三庚,展拜各宮,必致向晩,矧玆湯劑,連爲進御之時,移晷勞動,受損必多,誠恐有乖於大聖人節宣之方,亦必竹貽於殿宮惟疾之念,玆敢不避猥越,相率仰籲,各宮展拜,則姑竢快涼,更卜吉日,恐似合宜。伏乞亟寢成命,以副群下之望,千萬顒祝,惶恐敢啓。答曰,知道。
朴宗正啓曰,藥房三提調持湯劑來待矣。傳曰,封入。
朴宗正啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
以左副承旨李采牌不進罷職傳旨,傳于金敎根曰,只推。
金敎根,以都摠府言啓曰,今七月十七日宗廟,景慕宮秋展謁時,侍衛寶劍守宮,當爲備員,而副摠管申光軾,以漢城府右尹導駕進,金履永在外,鄭晩錫呈辭受由,都摠管李集斗有身病,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允。竝許遞。
兵曹口傳政事,以李勉兢爲都摠管,以趙弘鎭·尹序東·張鉉宅爲副摠管。
傳于金敎根曰,元陵·顯陵展謁兼行親祭日字,以八月十二日爲之。
傳于朴宗京曰,今番幸行時,植炬置之,凡係民弊者,以儲置米會減。
朴宗京啓曰,兼吏曹判書沈象奎牌不進推考傳旨,今方捧入,而開政命下,已至多日,終不承膺,事甚未安,參議禁推,判書更爲牌招,何如?傳曰,允。
金敎根啓曰,禁衛大將金祖淳再牌不進,命召傳授,一時爲急,所當更請牌招,而係是一日三牌,何以爲之?敢稟。傳曰,更爲牌招。
朴宗京啓曰,應敎·副應敎·校理一員,修撰二員,副修撰二員未差,校理呂東植,正字李龍秀在外,副校理李光文內閣直,玉堂上下番俱空,事甚未安,副校理洪敬謨,卽爲牌招入直,何如?傳曰,允。
傳于朴宗京曰,入直武臣應製次,暎花堂待令。
兵曹,元陵·顯陵幸行時,軍令,八月十二日出宮,廟洞晝停所,自闕門十六里,元陵展謁,自晝停所十五里,以上三十一里,親祭顯陵,展謁親祭,還詣廟洞晝停所,當日還宮。
金敎根,以兵曹言啓曰,今七月十七日,武臣·堂上朔試射試官,纔已受點,而動駕相値,不得爲之之意,敢啓。傳曰,知道。
金敎根,以刑曹言啓曰,傳曰,承旨不卽詣閤,當該書吏,令攸司,照律定配事,命下矣。當該承政院書吏宋允默,依傳敎,黃海道豊川府定配所,押送之意,敢啓。傳曰,分揀。
辛未七月十七日,上詣宗廟展謁,仍詣景慕宮展拜入侍時,行都承旨朴宗京,左承旨朴宗正,同副承旨金敎根,假注書李鐸遠·鄭禮容,別兼春秋金陽淳·洪敬謨,直閣李光文,以次侍立。時至,通禮,跪啓請外辦。上具翼善冠·袞龍袍,乘輿出宣化門。藥房都提調金思穆進前曰,趁早勞動,聖體,若何?上曰,一樣矣。思穆曰,湯劑已爲待令,進御後進發似好,故敢此仰達矣。上曰,還宮後當進御矣。仍進發,出協陽門,至肅章門外,通禮,跪啓請降輿乘輦,上乘輦進發,出敦化門,至宗廟大門外,上降輦乘輿,入廟大門,至齋室門外,降輿入齋室後,敎曰,問安勿爲之。上改具冕服,由東神門,詣廟庭板位前,行四拜禮。仍詣殿內奉審訖敎曰,諸司預備,仍出神門外。思穆進前曰,自此至齋室,步處稍間,以步輦還御似好矣。上曰,不至甚勞矣。至齋室門外,仍乘輿進發,出廟門降輿乘輦,進發過梨峴二石橋及新橋,至景廟宮大門外,降輦乘輿,入宮大門,至齋室門外,降輿入齋室,上改具翼善冠·袞龍袍,入神門詣板位前,行四拜禮訖,上敎曰,諸司預備,還入齋室。少頃,命入外辦。仍出乘輿,出宮大門外,降輿乘輦,由新橋梨峴,至宗廟前路,降輦步過,仍復乘輦,入敦化門,由建陽門·靑陽門,至宜春門,出標信解嚴還內。諸臣以次退出。
辛未七月十七日未時,上詣暎花堂,兵曹判書持軍令入侍時,左承旨朴宗正,假注書鄭禮容,記注官洪宅柱·金初燮,以次侍立。時至,通禮,跪啓外辦。上具翼善冠·袞龍袍,乘輿出貮極門,由銅龍門·靑陽門,至殿座所,降輿陞座。上曰,兵判待令乎?宗正曰,已待令矣。上命兵判入進軍令,宣傳官承命擧行。兵判朴宗來入來,跪上軍令。上命宗正讀奏訖,宣傳官呼起來,宗來應聲起來。上命兵判先退,宗來退出。上仍乘輿,入靑陽門,由銅龍門,入貮極門還內。承史以次退出。
辛未七月十七日申時,上御眞殿。大奉審入侍時,同副承旨金敎根,假注書鄭禮容,記注官洪宅柱,別兼春秋金陽淳,直閣李光文,以次侍立訖。上曰,日勢漸昏,承史·閣臣與內侍,同爲擧行,可也。承史·閣臣,承命陞殿曝曬訖。上命退,承史·閣臣,以次退出。
辛未七月十七日申時,上御籠山亭。入直武臣應製入侍時,左承旨朴宗正,假注書鄭禮容,記注官洪宅柱,別兼春秋金陽淳,以次進伏訖。上曰,應製武臣,使之入來,可也。賤臣承命出,率入申㫻等二十六人。上曰,書題注書書之,可也。賤臣進前,書七言古風駕臨仙人仗。上曰,武臣出往賓廳,限明日寅時試取以入,可也。仍乘輿,入宜春門還內。承史以次退出。
上在昌德宮。停常參·經筵。
金敎根啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
金敎根,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
金敎根啓曰,禁衛營將官來言,今日本營軍兵,日次私習云矣,敢啓。傳曰,知道。
金敎根啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗正啓曰,左副承旨李采,今日不爲仕進,卽爲牌招,何如?傳曰,允。
傳于朴宗京曰,藥房三提調入診,兼持湯劑入侍,傳于金敎根曰,科次入侍。
金敎根啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
朴宗正啓曰,兼吏曹判書沈象奎疏批已下,卽爲牌招何曰?傳曰允。
金敎根啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
朴宗正啓曰,兼吏曹判書沈象奎牌不進推考傳旨,今方捧入,而開政命下,已至多日,而一向違召,無意承膺,揆以事體,誠極未安,更爲牌招,何如?傳曰,允。
金敎根啓曰,禁衛大將金祖淳再牌不進,命召傳授,一時爲急,所當更請牌招,而係是一日三牌,何以爲之?敢稟。傳曰,更爲牌招。
朴宗正啓曰,行都承旨朴宗京藥院進,右承旨曺允遂,右副承旨徐春輔在外,左副承旨李采牌招啓辭未下,同副承旨金敎根式暇出去,院中只有臣一人,伴直無人,行都承旨,所當牌招,而拘於廳規,不得請牌,何以爲之?敢稟。傳曰,牌招。
傳于朴宗正曰,坐直承旨入侍。
朴宗正,以都摠府言啓曰,入直軍兵等,中日習射技放事,標信啓下矣,親臨試射相値,不得設行之意,敢啓。傳曰,依例爲之。
朴宗正,以司僕寺一二提調意啓曰,今此元陵·顯陵行幸時,補驛馬,勿論遠近道,限七十匹分排,知委各驛,以爲入用之地,何如?傳曰,允。
朴宗正,以司僕寺一二提調意啓曰,今此元陵·顯陵行幸時,各差備入把馬磨鍊,別單書入,而其中驛馬,則令兵曹,依例知委各驛,使之直爲入把,何如?傳曰,允。
朴宗正,以兵曹言啓曰,今此行幸時,隨駕營門,依定式,以今春行幸時,隨駕訓鍊都監·禁衛營磨鍊,御營廳留都,而禁軍及馬步軍,以幾番幾哨磨鍊乎?敢稟。傳曰,依昨春行幸時例爲之,可也。
朴宗正,以兵曹言啓曰,在前行幸時,摠戎使率訓局餘軍,弘化門外留陣矣,今亦依此擧行,何如?傳曰,今番前禁將李得濟領軍,摠使後廂隨駕,可也。
朴宗正,以兵曹言啓曰,在前行幸,挾輦軍四百名,或三百名,餘軍二百名,或一百名磨鍊,而丁卯年元陵行幸時,挾輦三百名,餘軍二百名替代矣,今番則以幾名磨鍊乎?敢啓。傳曰,依五百名數之例爲之,可也。
朴宗正,以兵曹言啓曰,在前行幸時,十里外斥候伏兵及傳語軍,以廣州留守所屬束伍步軍排立矣,今亦依此擧行之意分付,何如?傳曰,允。
朴宗正,以兵曹言啓曰,行幸回鑾後,隨駕軍兵犒饋,近年連以乾物分給矣,今亦依此擧行,何如?傳曰,允。
朴宗正,以兵曹言啓曰,來八月十二日元陵·顯陵行幸時,各差備所把營馬,別單磨鍊書入,而本曹營馬外不足之數,依近例,京畿驛馬十五疋補把事,分付本道之意,敢啓。傳曰,知道。
朴宗正,以御營廳言啓曰,本廳哨官全宗一,身爲哨官,未諳軍務,爲先汰去之意,敢啓。傳曰,知道。
禁府照目,吏曹參議宋冕載,當爲三牌不進,依定式推考罪,笞五十收贖,解見任別敍,私罪,奉敎依允爲旀,功減一等爲良如敎。
兼吏曹判書沈象奎疏曰,伏以臣,聞事君有犯而無隱,臣積逋嚴召,力違恩命,今已跨兩月而涉三旬,歷敷覩記,殆未有如此蹇愕頑蔽者,則可謂犯莫大焉,瀝罄痛苦冤轖之情,刳血濡涕,呼號哀籲,至于再四而不自已,則可謂無所敢隱矣。有犯者,固不可貰其誅以紊紀,無隱者,亦宜諒其情以體下。嗚呼,臣之屢章,斷斷無一言虛設,亦已播之一世,而證之萬目矣,猶有所不忍詳者,以賤臣遭罹之故,而恐其仰戚聖心也,然則臣於此職,萬萬莫可抑情,而勉就之義,前後所陳,顧尙有未盡言,而未見其有毫分或過,臣雖不肖無狀,受恩兩朝,與天無極,今其官則曰冢宰,而其情則萬萬莫可抑也,其言則毫分無所過也,迺以殿下之明聖,槪·寘不省,日使之死活不得,臣何足言,而得無萬一或慊於體下之仁耶?此惟屬臣一人事耳,乃若都政之閱月淹期,壞廢考課陞點之法,曠序遷差遣之限,衙門率有缺員,州郡多無名吏,候選者往還,而抑菀於鄕隣,留邸者群丐,而咨怨於道路,外內胥騷,民國俱弊,此而又安可置之度外,伈伈泄泄已哉?思之及此,尤不勝懍然憂虞也。殿下幸察臣情愍其言,而猶有所不忍詳也,則卽裭鞶帶體諒之恩,不容一日故遲,儻以情不足察,而言不足愍也,則亟飾鈇鉞懲創之威,又不容一日或遲,恩威所施,臣當一被,決無不生不滅,日日但如是之理也。伏乞聖慈,知臣罪臣,速賜勘究,光我聖斷,全其私義,臣雖死之日,猶生之年,臣具疏將上,伏聞參議臣宋冕載牌不進禁推傳旨啓下,夜已就囚矣,參議之違召,徒緣臣故,而亦所謂銓家勉讓之舊例也,如臣罪負之合萬死者,尙未伏當律,而僚員不過遵舊例,至下于理,臣心懍恧,實無可以措躬施面之地,其在朝廷處分,寧可復貸臣,以重虧國體,全屑邦憲哉?臣誠危迫戰慄,誅殛之加,伏地以俟云云。答曰,省疏具悉。冢宰重任也,以此去就,連日酬應,甚難安矣,卿悉此義,亦卽猛省,從速入來肅命。
辛未七月十八日卯時,上御涵仁亭。藥房三提調入診,兼持湯劑入侍時,都提調金思穆,副提調朴宗京,假注書李鐸遠,記注官洪宅柱,別兼春秋金陽淳,直閣李光文,醫官吳千根·李漢臣·趙宗協·李惟鑑,以次進伏訖。上命宗協·惟鑑入診,宗協·惟鑑,診察訖,奏曰,脈候左右三部調勻矣。上曰,湯劑當依前方煎入乎?宗協曰,當依前方煎入矣。上曰,湯劑入之也。思穆曰,今尙早矣,提調方監煎矣。上曰,醫官先退,湯劑卽爲煎入也。千根等退出。思穆曰,昨日勞動旣多,聖體,若何?上曰,一樣矣。思穆曰,水刺進御,比前,何如?上曰,善爲進御矣。思穆曰,夜漸向長,寢睡,何如?上曰,近日則善睡矣。思穆曰,近日跳動之候,何如?上曰,此一時之症也,今則無之矣。思穆曰,向來恍惚之候,何如?上曰,略似有之矣。思穆曰,再明日,卽入診日次,而五日日次猶涉稀闊,故今日仰請入診,而此後日次之間,謹當更請入診,而臣等入侍之外,自內頻召醫官,使之診察,而症候諸節,詳爲下敎,則反有勝於臣等之入侍也,殿下昔在沖年,醫官秦泳輩,入侍差備內,詳察起居動靜,以盡保護之方,今日雖未如是,特許頻頻召入,臣等之望也。上曰,湯劑出去封入也。思穆曰,湯劑今幾煎入,而臣等之未爲入侍,已屢日矣,今日則入侍時,特許進御焉。上可之,提調金履翼,持湯劑入來,千根奉湯劑以授思穆,思穆受湯劑,以授內侍,內侍奉湯劑以進上,進御訖,敎曰,今日入侍,以藥房三提調入診,兼持湯劑入侍書出也。光文曰,昨日奉謨堂大奉審,依下敎爲之,而書香閣,則自外奉審矣,日前以追擇日奉審之意,草記蒙允,何以擧行乎?上曰,今日大奉審爲之,可也。仍命退,諸臣以次退出。
辛未七月十八日卯時,上御涵仁亭。科次入侍時,右承旨金敎根,假注書鄭禮容,記注官李仁迪,別兼春秋金陽淳,以此進伏訖。上曰,科次爲之。科次訖,敎根曰,取幾人乎?上曰,取一人,可也。仍敎曰,拆封讀奏也。敎根讀奏封內,上命退,承史以次退出。
辛未七月十八日辰時,上御暎花堂。別付料軍官試射入侍時,同副承旨金敎根,假注書鄭禮容,記注官李仁迪,別兼春秋金陽淳,以次進伏訖。上曰,試射員幾許耶?敎根曰,十二人矣。上曰,招入發射,可也。射未畢,上敎曰,宣傳官李晦植,出往南小營,試射以入也,仍乘輿入靑陽門,由永淸門,入賓陽門還內。承史以次退出。
辛未七月十八日酉時,上御熙政堂。坐直承旨入侍時,左承旨朴宗正,持璿源略第七卷,檢校直閣徐俊輔,假注書鄭禮容,記注官李仁迪,別兼春秋金陽淳,以次進伏訖。上曰,第十九張宗室,誰也?宗正曰,南陽君煐子厚全矣。上曰,其次誰也?宗正曰,南陽君女婿朴東五也。上命退,承史以次退出。
上在昌德宮。停常參·經筵。
金敎根啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
朴宗京啓曰,藥房副提調持湯劑來待矣。傳曰,封入。
傳于朴宗京曰,諸承旨持公事入侍。
朴宗正啓曰,臣依下敎,進詣仁政殿西月臺,入直禁軍等戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
金敎根啓曰,禁衛大將金祖淳三牌不進,命召傳授,一時爲急,所當更請牌招,而一日四牌,何以爲之?敢稟。傳曰,更爲牌招。
金敎根啓曰,三皇忌辰日,親行望拜禮,前期一日以稟事,曾有受敎矣,今二十一日,神宗皇帝忌辰日,親行望拜禮,何以爲之?敢稟。傳曰,謹當躬行矣。
金致根啓曰,兼吏曹判書沈象奎再牌不進推考傳旨,今方捧入,而開政命下,已至多日,一向違召,萬萬未安,所當更請牌招,而係是一日三牌,何以爲之?而參議宋冕載旣已還職,卽爲牌招,何如?傳曰,允。判書亦爲一體牌招。
金敎根啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
金敎根啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而開政命下,已至多日,一向違召,事甚未安,判書更爲牌招,何如?傳曰,允。參議只推,一體牌招。
金敎根啓曰,禁衛大將金祖淳再牌不進,命召傳授,一時爲急,所當更請牌招,而係是一日三牌,何以爲之?敢稟。傳曰,更爲牌招。
金敎根啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而開政命下,已至多日,連事違召,終不承膺,極爲未安,判書所當更請牌招,而係是一日三牌,何以爲之?敢稟。傳曰,參議只推,與判書,一體更爲牌招。
金敎根啓曰,兼吏曹判書沈象奎三牌不進推考傳旨,今方捧入,而開政命下,已至多日,而連事違召,揆以事體,萬萬未安,參議受由,判書所當更請牌招,而係是一日四牌,何以爲之?敢稟。傳曰,更爲牌招。
金敎根啓曰,禁衛大將金祖淳三牌不進,命召傳授,一時爲急,所當更請牌招,而係是一日四牌,何以爲之?敢稟。傳曰,更爲牌招。
傳于金敎根曰,奉室謹當行禮矣。
金敎根啓曰,奉室謹當行禮事,命下矣。齋宿處所,以何處爲之乎?敢稟。傳曰,摛文院爲之。
傳于金敎根曰,明日出宮門路,以賓陽門爲之。
朴宗正啓曰,行都承旨朴宗京牌不進推考傳旨,今方捧入,而右承旨曺允遂,右副承旨徐春輔在外,左副承旨李采傳旨未下,同副承旨金敎根式暇,院中只有臣一人,伴直無人,行都承旨,所當更請牌招,而拘於廳規,不得請牌,何以爲之?敢稟。傳曰,牌招。
以左副承旨李采牌不進罷職傳旨,傳于朴宗正曰,只推。
朴宗正啓曰,左副承旨李采,旣有只推之命,卽爲牌招,何如?傳曰,允。
傳于金敎根曰,今日當親臨中日閣試射,宣薦南行薦中能射武士待令,出宮門路,以協陽門爲之,侍衛置之。
傳于金敎根曰,南行宣薦能射武士中未及應射者,明日訓將,往北營試射。
朴宗正啓曰,今日殿座,承旨當爲備員,而右承旨曺允遂,右副承旨徐春輔在外,左副承旨李采牌不進,同副承旨金敎根式暇,何以爲之?敢稟。傳曰,竝牌招。
以左副承旨李采牌不進罷職傳旨,傳于朴宗正曰,只推。
朴宗正啓曰,玉堂上下番俱空,已至多日,事甚未安,副校理李光文,卽爲牌招入直,何如?傳曰,允。
兵曹,以朴基豐爲禁軍別將。
以左副承旨李采再牌不進罷職傳旨,傳于朴宗正曰,只推。
傳于朴宗正曰,坐直承旨入侍。
朴宗正,以都摠府言啓曰,入直軍兵等,中日射技放,以親臨試射相値,頉啓矣,今有依例爲之之命,而日勢已晩,不得設行之意,敢啓。傳曰,知道。
朴宗正,以賑恤廳言啓曰,東部典農里契任掌河得才,今月十九日,本洞路傍,得三歲遺棄男兒,同里居獨女金召史,欲爲收養,北部觀光坊契任掌裵仁福,今月十九日,本洞路傍,得二歲遺棄男兒,同里居良女金召史,欲爲收養,貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
朴宗正,以兵曹言啓曰,在前奉室行禮時,墻外環衛,以訓局軍五哨磨鍊,而或有外各營入直軍,訓將都領環衛之例矣,今番則何以爲之乎?敢稟。傳曰,內外各營入直軍,折半取用,可也。
朴宗正,以兵曹言啓曰,城內擧動時,扈陪軍六十名,依槍劍軍古制,分半擺列於副輦及標旗之後,又以倭槍手四十名,侍衛於副輦,而取考幸行時前例,則副駕轎及標旗後槍劍軍,不爲磨鍊矣,今此幸行時,亦依比例,扈陪軍·倭槍手,竝勿磨鍊,何如?傳曰,允。倭槍手,以大駕前如前侍衛,仍爲定式,可也。
朴宗正,以兵曹言啓曰,本曹草記,今此幸行時,先後廂馬步軍,以幾哨磨鍊事批旨內,依昨春幸行時例爲之可也事,命下矣。取考謄錄,則昨春幸行時,以其鄕軍停番,禁衛大將率京軍一哨,訓局步軍七哨爲後廂,今春幸行時,亦伏承依昨春依爲之之命,而禁衛鄕軍,如例上番,故後廂,則以禁衛京鄕軍五哨,訓局步軍三哨隨駕矣,今亦依此磨鍊,何如?傳曰,允。
朴宗正,以兵曹言啓曰,禁軍別將鄭學畊,內禁衛將申絅,俱以親病沈重,文臣兼宣傳官韓用儀,病難供職,呈狀乞遞,竝改差,何如?傳曰,允。
朴宗正,以兵曹言啓曰,今七月二十日文臣朔試射試官望,纔已受點,而齋戒相値,不得爲之之意,敢啓。傳曰,知道。
朴宗正,以御營廳言啓曰,本廳千摠趙義鎭,身病甚重,勢難察任,改差,何如?傳曰,允。
吏曹參議宋冕載疏曰,伏以臣,待罪見職,今幾歲周矣,人器之魯莽,材具之蔑裂,一無可堪,萬不近似,而謬辱聖知之偏深,前後除拜,殆若臣以臣代,間因僚席之不備,黽勉代斲,亦已非一非再,歷數輩流,鮮與臣比,涯分之踰濫,固不足言,而物議之嗤點,當復如何?居常懍蹙,若隕淵谷,而近因賤疾之作苦,兼恐賢路之有妨,積犯逋慢,自速譴何,畢竟薄勘,官銜如舊,才出圓扉,庚牌荐臨,惶隘轉劇,進退維谷,顧臣受氣虛脆,自來善病,每當換節之時,輒發痰眩之症,近又如期,添得感冒,床玆爲命,已至浹旬,而數宵冷處,一倍斗劇,兩頰浮高,牙齒刺痛,支體麻痺,轉動末由,終宵咳咯,仍以成喘,全却食飮,頭暈如碎,以此病狀,時日之內,萬無束帶趨承之望,玆敢疾聲呼籲於閔覆之天。伏乞聖慈,俯垂矜察,亟賜遽改,以安私分,以延殘喘焉。臣無任云云。省疏具悉。爾其勿辭,調理察職。
辛未七月十九日辰時,上御暎花堂。諸承旨持公事入侍時,左承旨朴宗正,假注書鄭禮容,記注官劉㵙,別兼春秋金陽淳,檢校直閣徐俊輔,以次進伏訖。上曰,公事入之,可也。宗正跪進訖。上命退,承史以次退出。
辛未七月十九日未時,上詣中日閣,宣薦南行武士試射入侍時,行都承旨朴宗京,左承旨朴宗正,同副承旨金敎根,假注書李鐸遠·鄭禮容,記注官劉㵙,別兼春秋金陽淳,以次侍立。時至,通禮,跪啓外辦。上具戎服,乘馬出宣化門,由肅章門·進善門,至殿座所,下馬陞殿。上曰,應射員皆待令乎?宗京曰,待令者不過數人,而其外則姑未待令矣。上曰,自上當還內,試射則左承旨留在試射,而未及應射者,則明日訓將,往北營試射,可也。仍乘馬,由進善門·建陽門·銅龍門·集禮門·光德門·靑陽門,入宜春門還內。承史退出。
上在昌德宮。停常參·經筵。
夜五更,月暈。
摛文院齋宿還內後,內閣·政院·藥房口傳問安。答曰,知道。
藥房都提調金思穆,提調金履翼,副提調朴宗京啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
金敎根啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
金敎根啓曰,禁衛營將官來言,今日本營軍兵,日次私習云矣,敢啓。傳曰,知道。
金敎根啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗正啓曰,藥房三提調持湯劑來待矣。傳曰,封入。
朴宗正啓曰,今日齋宿,承旨當爲備員,而左副承旨李采,今日不爲仕進,卽爲牌招,右承旨曺允遂,右副承旨徐春輔在外,何以爲之?敢稟。傳曰,更爲牌招。
金敎根啓曰,備邊司郞廳來言,今日賓廳日次,而左議政金載瓚有身病,右議政金思穆藥院問安進,不得來會云矣,敢啓。傳曰,知道,
金敎根啓曰,禁衛大將金祖淳四牌不進,命召傳授,一時爲急,所當更請牌招,而係是一日五牌,何以爲之?敢稟。傳曰,更爲牌招。
朴宗京啓曰,兼吏曹判書沈象奎四牌不進推考傳旨,今方捧入,而開政命下,已至多日,連違召命,終不承膺,事體所在,萬萬未安,所當更請牌招,而係是一日五牌,何以爲之?敢稟。傳曰,更爲牌〈招〉。
朴宗京啓曰,兼吏曹判書沈象奎牌不進推考傳旨,今方捧入,而開政命下,已至多日,終不承膺,揆以事體,萬萬未安,更爲牌招,何如?傳曰,允。
傳于朴宗京曰,承史閣臣入侍。
傳于金敎根曰,日熱如此,今方還內,明日北苑,當行望拜禮,該房知悉。
金敎根啓曰,明日望拜禮時,闕字牌及爐盒,當爲奉來,門路以何處爲之乎?敢稟。傳曰,永肅門爲之。
朴宗京啓曰,假注書李鐸遠,身病猝重,勢難察任,今姑改差,何如?傳曰,允。
傳于金敎根曰,日熱尙如此,明日北苑行禮置之,禮房承旨奉審以來。
傳于金敎根曰,坐直承旨入侍。
傳于金敎根曰,吏判牌去來,不善申飭,在院承旨,竝遞差。
金敎根啓曰,臣與左副承旨李采伴直矣,纔已遞差,坐直無人,右承旨曺允遂,右副承旨徐春輔在外,行都承旨朴宗京,左承旨朴宗正,竝卽牌招,何如?傳曰,允。
傳于朴宗正曰,更思之,明日奉室,不爲行禮,心甚未安,謹當躬行,而齋宿,當於便殿爲之,該房知悉。
傳于朴宗正曰,明日出宮門路,以協陽門爲之。
朴宗正啓曰,兼吏曹判書沈象奎牌不進推考傳旨,今方捧入,而特敎申飭之下,一向違召,無意承膺,事甚未安,更爲牌招,何如?傳曰,允。
朴宗正,以禮曹言啓曰,來八月初六日文廟酌獻禮時,大成殿·啓聖祠正字丹靑鋪陳等修改,因本館所報,今七月二十六日告由移還安修改事,前已啓下矣,卽見戶曹文移,則今番釋菜年例奉審時,大成殿丹靑鋪陳,竝無頉處,啓聖祠鋪陳,有可改處,而此則自前以從便修改,而初無告由移還安之節云矣,當初本館之所報,徒遵已例,全失照檢,該曹之文移,竝無頉處云,則告由移還安之節,今姑置之,啓聖祠鋪陳,從便修補之意分付,何如?傳曰,允。
朴宗正,以兵曹言啓曰,今月二十三日,一內禁軍番次矣,該番將未差之代,依承傳,口傳擬入之意,敢啓。傳曰,知道。
兵曹口傳政事,以李鐵求爲內禁將。
領敦寧金祖淳疏曰,伏以臣,冒進則四維之防,嶄然於前,哀號則九重之聽,邈然於上,積偃蹇之罪,而鈇鑕不可得以伏矣,抱迷頑之性,而株守不可得而改矣,始也遑遑而汲汲,今焉倀倀而伈伈,召命殆近於羈縻,違牌有以乎程課,不知往古來今,亦嘗有如臣今日情地者乎。噫,人臣之事君,不以奉令承敎爲能,惟以去就不苟爲禮,人君之事臣,不以官爵寵利爲專,必以勵廉知恥爲禮,此蓋有君臣來,上下維持不易之正義也,三代之盛,尙矣無論,雖以後世君臣之間言之,其臣至誠力辭,而未有不得於其君者,如汾陽之辭尙書,司馬之避樞密,或値板蕩之時,或在眷遇之日,而兩主之不奪其志者,豈其威有所不及,而行有所不行者,誠以君臣之貴,莫大於知心,而禮使之義,爲之先也,彼唐宋中主之處其臣者,尙如是,以殿下比隆三代之聖心,反不以唐宋中主之處其臣者處臣,豈臣之所期於殿下哉?伏況臨御以來十有餘年,上自大臣卿宰,以至位卑跡疏之人,凡有難强之情,克讓之節,或面聖而陳懇,或奉函而自達,無不細察其諒,曲循所請,遂物成人之澤,洽於臣鄰久矣,今獨於臣,非有必不得已之故,必不可許之端,而邁邁其不賜鍳燭,靳靳其不垂恩造,臣所不敢曉者也,雖復以臣例臣,訓局之重,加於禁營,控告之辭,遜於今日,不過再瀆,便蒙一兪,傍觀代切感祝,一世視爲榮華,咸曰聖上,爲成其美也,其人不愧受知也,今則不然,語其任則反輕於前日,論其勢則殊異於已拜,苦心可質神明矣,矢言出自其口,章牘今至屢擧,逋慢已逾一旬,力請之言,必辭之義,可謂百倍於昔,而殿下不之槪念者,不惟臣不能無訝於前後蒙被之絶異,一世之問臣者,臣亦無辭可應,此又臣所不敢曉也。大抵初再兩疏之前,臣之黽勉趨承,猶有可諉之說,初再兩疏之後,雖婦孺輿儓之賤,亦知其決不可出者,政爲其無禮無恥,如第三奏所云也,臣之顧畏於此,豈自爲其身計哉?亶以托跡肺腑,八方具瞻,去就之際,不敢不爲殿下自勉焉耳,臣之哀懇至此,而底蘊都盡,儻殿下回日月之明,推天地之仁,則臣可以先咷後笑,自廁於人類,如其末也,方命之懼,有死而已,眞所謂哀之命也,不哀之亦命者也,血泣攢手,輒復疾呼。伏望殿下,少加諒察焉。臣無任云云。答曰,省疏具悉卿懇。一疏再疏,至於四疏之控籲,一日二日,至於十日之羈縻,以卿處地,以予倚毗,上下相持,有損國體,予何靳乎體諒,何難乎勉副,誠以地親任重,不可以訓禁之異局而輕許,況如卿體國同休之道,亦何可獨守已見,必欲辭遞而乃已乎?予不多誥,勉回前見,卽爲入來,受符待敎,臣李龍秀製進,此批答,遣史官傳諭于領敦寧。
朴宗正啓曰,禁衛大將金祖淳疏批已下,卽爲牌招,何如?傳曰,允。
兼吏曹判書沈象奎疏曰,伏以懼罪畏威,人之常情,臣亦何心,甘犯蹇頑之罪,易冒鈇鉞之威,呼號無已,不絶創痛之聲,瀆擾猥多,每煩酬應之勞,苟非情之絶苦,勢之切迫,寧死而不得勉强者,則寧或敢爾哉。殿下豈以臣,謂其畢竟可出,而羈縻之,不誅其已負之罪,督迫之,欲御以必震之威耶。抱斷斷之誠,罄慼慼之懇,而終無以獲乎。上如此,則臣誠自恨不如死之久矣。嗚呼,君臣之際,禮與義而已,趨走之恭,非所謂義也,驅使之嚴,非所謂禮也,循墻似逋,抗命近慢,而猶且包容寬假,使無失其出處之常分者,是固上下之相孚,而進退之,惟義與禮也,臣之去就,縱不足有無於朝著,迺其職則冢宰耳,冢宰之職,首於六官,固無論,激揚甄別之如何?大小官職之注擬,皆於是係焉,雖非六臘大政之時,不可一日曠者是職也,臣於情勢窮隘之外,竊不勝其耿耿憂歎者,臺垣玉署,多員久闕,耳目論思,幾同閑冗,而便皆權閣,詞訟之任,字牧之官,大關民生之休戚,不待都政,而須代之窠,指不勝僂,至若京察之淹時,大政之踰限,而金石之典,從以墮紊,民國之弊,去益難言,臣於屢疏,蓋亦言之詳矣。朝廷之擧措若此,群情安得不胥動,有識安得竊譏乎?近日以來,發號施令,赫然嚴急,文製武講,紛然稠數,幾乎昧爽丕顯,中昃不遑,而若論政措之先後,俱非治要之切務,朝家政令,自有鉅細緩急之別,一或反是,玩細而遺鉅,當急而或緩,國體以之解屑,人心自底渙散,今日之事,不幸近之,殿下於其不急之務,行之若雷厲風飛,如恐或後,扆宁難遲於垂拱,警蹕莫及於出入,至令百隷奔蹶,日不暇給,而獨於選曹官人爵人之事,寘而不問,一任其廢格曠闕,而莫之恤焉,祗緣臣辜負無狀,冥然頑然莫能承順之致,而仰貽袞職之闕失,一至於此,今臣之許久虛縻究,無補於聖上委畀之盛,而情志之阻隔轉甚,中外之聽聞滋惑,瘝厥之不足,而終至於大累淸明之治理,則罪於是乎益不容誅矣,其尤可瞿然深省者,頗聞於巷議,彼輿儓無知之賤,亦曰殿下,必知臣之不得膺,而猶復縻爾,未易有節拍之日,而大政故無可行之期也,此言固愚妄之甚,事有涉於疑似,則未必實有是,而士傳民語,自古而然,輿儓而尙有口,則其竊竊群譁於世者,又安可以一一曉之耶?況臣之必不可得膺則決矣,而迄無節拍又若是,臣之所其懼者,愚妄者竟驗,而四方之人,將環窺而遂信之也,切願聖明,勿以臣屢瀆之章,而留神覽察,特賜開諒,嶺海斧鉞,亟斷臣罪,以勵臣分,以整國綱,卽將銓衡之任,回授無故之人,俾大政得行,民心底定,臣不勝千萬血祝云云。答曰,省疏具悉。卿其勿辭,卽爲入來肅命。
傳于朴宗正曰,吏判疏批已下,卽爲牌招。
辛未七月二十日辰時,上詣摛文院,齋宿入侍時,行都承旨朴宗京,左承旨朴宗正,同副承旨金敎根,假注書李鐸遠·鄭禮容,記注官金初爕,別兼春秋金陽淳,直閣李光文,待敎李龍秀,以次侍立。時至,通禮,跪啓外辦。上具翼善冠·袞龍袍,乘輿出賓陽門,由永淸門·靑陽門,入石渠門,出永肅門,詣摛文院,入齋次後,諸臣以次退出。
辛未七月二十日酉時,上御涵仁亭。坐直承旨入侍時,同副承旨金敎根,持璿源譜略第八卷,假注書鄭禮容,記注官金初爕,別兼春秋金陽淳,以次進伏訖。上曰,第三張全興副守埝誰也?敎根曰,未詳知也。上命退,承史以次退出。
上在昌德宮。停常參·經筵。
午時,日暈,自人定,至二十二日開東,灑雨下雨,〈測雨〉器水深九分。
奉室行禮還內後,內閣·政院·玉堂·藥房口傳問安。答曰,知道。
朴宗正啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
傳于朴宗正曰,皇朝人子孫,忠臣子孫,參班儒生當應製,處所以魚水堂爲之,武臣御將,往慕華館試射。
傳于朴宗正曰,戶房承旨與禮曹堂上·戶曹郞廳,馳詣宣武祠,奉審以來。
朴宗正啓曰,藥房三提調持湯劑來待矣。傳曰,封入。
朴宗正啓曰,御營大將李溏,參班武士試射事,今方慕華館出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
朴宗正啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
承旨前望單子入之,洪義浩落點。
傳于洪義浩曰,文任不卽來待,御題書下已久,而尙未懸揭云,事甚駭然,弘文提學曺允大罷職,儒生則出待泮宮,都承旨持此御題,馳往試取以來。
洪義浩啓曰,兼吏曹判書沈象奎再牌不進推考傳旨,今方捧入,而開政命下,已至多日,特敎申飭,何等截嚴,而一向違召,終不承膺,揆以事體,誠極未安,所當更請牌招,而係是一日三牌,何以爲之?敢稟。傳曰,更爲牌招。
朴宗正啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
洪義浩啓曰,兼吏曹判書沈象奎牌不進推考傳旨,今方捧入,而開政命下,已至多日,特敎申飭,前後截嚴,而一向違召,無意承膺,事體所在,萬萬未安,更爲牌招,何如?傳曰,允。
洪義浩啓曰,兼吏曹判書沈象奎再牌不進推考傳旨,今方捧入,而開政命下,已至多日,飭敎又復申嚴,一味違牌,無意變動,事體道理,俱極未安,所當更請牌招,而係是一日三牌,何以爲之?敢稟。傳曰,更爲牌招。
朴宗正啓曰,禁衛大將金祖淳再牌不進,命召傳授,一時爲急,所當更請牌招,而係是一日三牌,何以爲之?敢稟。傳曰,更爲牌招。
傳于洪義浩曰,儲慶宮·毓祥宮·延祐宮·宣禧宮春秋展拜,俱未爲之,今日當詣摛文院齋宿,明日親傳香,遣內侍別焚香,該房知悉,侍衛置之,只入陽繖扇儀仗,出宮門路,以永肅門爲之。
傳于洪義浩曰,明日親傳香處所,當以暎花堂爲之,該房知悉。
洪義浩啓曰,今日齋宿,承旨當爲備員,右承旨曺允遂,右副承旨徐春輔在外,左副承旨·同副承旨未差,何以爲之?敢稟。傳曰,竝許遞。前望入之,待下批牌招察任。
承旨前望單子入之,閔致載·李勉昇落點。
洪義浩啓曰,兼吏曹判書沈象奎三牌不進推考傳旨,今方捧入,而政命已至多日,飭敎何等申嚴,而終始違召,無意變動,事極未安,所當更請牌招,而係是一日四牌,何以爲之?敢稟。傳曰,更爲牌招。
朴宗正啓曰,禁衛大將金祖淳三牌不進,命召傳授,一時爲急,所當更請牌招,而係是一日四牌,何以爲之?敢稟。傳曰,更爲牌招。
洪義浩啓曰,兼吏曹判書沈象奎四牌不進推考傳旨,今方捧入,而政命已過數旬,飭敎何等申嚴,一向違牌,無意承膺,揆以事體,萬萬未安,所當更請牌招,而係是一日五牌,何以爲之?敢稟。傳曰,更爲牌招。
朴宗正啓曰,禁衛大將金祖淳四牌不進,命召傳授,一時爲急,所當更請牌招,而係是一日五牌,何以爲之?敢稟。傳曰,更爲牌招。
洪義浩啓曰,兼吏曹判書沈象奎五牌不進推考傳旨,今方捧入,而政命已過屢旬,飭敎不啻申嚴,一味違召,終不承膺,事體道理,俱極未安,所當更請牌招,而係是一日六牌,何以爲之?敢稟。傳曰,更爲牌招。
辛未七月二十一日卯時,上詣奉室,行禮入侍時,行都承旨朴宗京,左承旨朴宗正,假注書李鐸遠·鄭禮容,記注官金初爕,別兼春秋金陽淳,直閣李光文,待敎李龍秀,以次侍立,時至,通禮,跪啓外辦。上具翼善冠·袞龍袍,乘輿出協陽門,由肅章門·進善門,入明禮門,至齋室門外,通禮,跪啓請降輿,上降輿入齋室,敎曰,入齋室後,問安勿爲之。出榻敎少頃,上具黑團領袍,乘輿出朝宗門,降輿入冽泉門,詣奉室前板位。左通禮,啓請四拜興平身,上行四拜禮,因入室內奉審。又步詣大報壇,奉審壇上,仍詣敬奉閣,敎曰,奉審則自外爲之矣。仍乘輿出朝宗門,命參班儒武人入侍。賤臣承命出,率入參班儒武。上命書傳敎曰,皇朝人子孫,忠臣子孫,參班儒生當應製,處所以魚水堂爲之,武士御將,往慕華館試射。又敎曰,弘文提學曺允大牌招,仍出明禮門,由進善門·肅章門·銅龍門·靑陽門,入石渠門,降輿陞座,敎曰,儒生待令乎,宗正曰,皆待令矣。上曰,儒生使入來行禮也。賤臣承命出,率入儒生四拜訖。上曰,莫重湯劑,無時持入。藥房提調,施以投畀之典。仍敎曰,自上當還內,應製則命官試取以入,可也。仍乘輿出石渠門,至映花堂前路,敎曰,都承旨許遞,前望單子入之。待下批牌招察任。又敎曰,更思之,此是無情之事,藥房提調金履翼投畀分揀。由靑陽門,入賓陽門,還內。諸臣以次退出。
辛未七月二十一日酉時,上詣摛文院,齋宿入侍時,行都承旨洪義浩,左承旨朴宗正,假注書李鐸遠·鄭禮容,記注官李仁迪·金初燮,直閣李光文,待敎李龍秀,以次侍立訖。通禮,跪啓外辦。上具翼善冠·袞龍袍,乘輿出永肅門,詣摛文院,入齋次後,諸臣以次退出。
上在昌德宮。停常參·經筵。
自開東,至未時,灑雨下雨,測雨器水深六分。
摛文院·齋宿後,內閣·政院·藥房口傳問安。答曰,知道。親傳香還內後,內閣·政院·藥房口傳問安。答曰,知道。
朴宗正啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
朴宗正啓曰,來二十五日,朝參日次矣,敢稟。傳曰,停。
朴宗正啓曰,今日親傳香時,承旨當爲備員,而右承旨閔致載,左副承旨李勉昇牌不進罷職傳旨未下,右副承旨·同副承旨未差,何以爲之?敢稟。傳曰,牌招。
傳于朴宗正曰,雨勢如此,傳香處所,以摛文院爲之。
朴宗正啓曰,禁衛大將金祖淳五牌不進,命召傳授,一時爲急,所當更請牌招,而係是一日六牌,何以爲之?敢稟。傳曰,更爲牌招。
朴宗正啓曰,兼吏曹判書沈象奎六牌不進推考傳旨,今方捧入,而開政命下,已踰數旬,特敎申飭,不啻嚴截,而一日六違,無意承膺,事體道理,俱極未安,所當更請牌招,而係是一日七牌,何以爲之?敢稟。傳曰,更爲牌招。
朴宗正啓曰,藥房都提調持湯劑來待矣。傳曰,封入。
內醫院提調前望單子入之,李集斗落點。
朴宗正啓曰,新除授內醫院提調李集斗,時無職名,令該曹,口傳付軍職,何如?傳曰,允。
兵曹口傳政事,上護軍單李集斗。
朴宗正啓曰,藥房都提調伏承批旨,率醫官來待矣。傳曰,入侍。
以右承旨閔致載,左副承旨李勉昇牌不進罷職傳旨,傳于洪義浩曰,只推。
朴宗正啓曰,卽伏見黃海水使尹範益今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
李鐸遠改差,代金鎭爲假注書。
洪義浩啓曰,兼吏曹判書沈象奎牌不進推考傳旨,今方捧入,而政命已踰屢旬,飭敎不啻截嚴,而日事違召,無意承膺,揆以事體,萬萬未安,更爲牌招,何如?傳曰,允。
洪義浩啓曰,吏曹參議宋冕載,由限已過,一體牌招,何如?傳曰,允。
傳于朴宗正曰,入直閣臣,持周易入侍。
朴宗正啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
朴宗正啓曰,禁衛大將金祖淳再牌不進,命召傳授,一時爲急,所當更請牌招,而係是一日三牌,何以爲之?敢稟。傳曰,更爲牌招。
傳于洪義浩曰,參班儒生應製七言絶句,三下一幼學許珨,筆十枝,三下二進士金炳朝,墨二笏賜給。
以司謁韓命洽手本內,別監李仁默·朴聖基·宋宗源·金㵙明,屢朔不入番,無端謀避之狀,萬萬痛駭,爲先除下,其罪狀,令攸司從重科治,其代各別擇差事,傳于朴宗正曰,依此爲之。
朴宗正,以都摠府言啓曰,今日入直內三廳,武兼禁軍及軍兵等,當爲中日習射技放,而奉室行禮相値,不得設行之意,敢啓。傳曰,知道。
朴宗正,以兵曹言啓曰,今二十一日,武臣賓廳講書日次,而奉室行禮相値,不得爲之之意,敢啓。傳曰,知道。
朴宗正,以備邊司言啓曰,卽見咸鏡監司趙德潤所報,則以爲,安邊·永興·定平·咸興等四邑,今春旱災,各穀已多受損,而耳麥尤甚,本色責納,便同龜括,各該邑當捧耳麥,限折半以相當穀,準折代捧爲辭矣,五道同是麥凶,而北關最甚,耳麰比諸兩麥,尤爲告歉,道啓旣詳,傳聞不爽,如此之歲,不可督捧本色,啓請四邑耳牟,限折半以相當秋穀,準折代捧之意分付,何如?傳曰,允。
朴宗正,以戶曹言啓曰,各道年分事目,從近當磨鍊以入矣,災傷覆審,勿送敬差官,專委道臣,已成近例,今年亦依此擧行事,分付,何如?傳曰,允。
右議政金思穆箚曰,伏以臣,於向者診筵,伏承聖候之洞諭,區區煎灼之忱,按住不得,退與醫官,議進湯劑,今爲十三貼矣。寢睡·水刺之節,雖承比前少勝之敎,贍望天顔,實有非昔之歎,承聆諸節,姑遲康復之效,益加詳察,更議當劑,不可晷刻少緩,而診候之請,連命退行,一日二日,今爲三日,尙未得暫時晉接,下情之焦遑悶菀,已無可言,其在愼疾之方,尤不當若是沁泄矣。凡人父母之病,必博求名醫,廣採良方,洞洞屬屬,不敢少忽,卽天理人情之所不容已者,而殿下之於臣,天地也,父母也,臣在保護之任,只與數三醫官,議定湯劑,揆以博求廣採之義,已是臣不盡分,而況當次診察,轉展差退者乎?且君飮藥,臣先嘗之,亦是臣職之所當然,而湯劑間多封入之命,莫非臣誠意淺薄,不能孚格之致,而亦不能無憾於天地之大也。噫,无妄之來,聖人之所不免,而對症投劑,遄復天和,卽是醫藥之不可已者也,顧今悠悠萬事,孰有大於聖躬之保嗇者乎?精力過用,勞動旣多,而乃於藥餌之節,診察之際,使不得盡誠而盡分,殿下雖欲自輕,其奈宗廟何哉?社稷何哉?衷情煼煎,疾聲呼籲,卽賜召接,以爲趁時診察之地,千萬大願。取進止。答曰,省箚具悉卿懇。所請知悉,仍傳于洪義浩曰,此批答,遣史官傳諭于右議政。
辛未七月二十二日卯時,上御摛文院。親傳香入侍時,行都承旨洪義浩,左承旨朴宗正,假注書李鐸遠·鄭禮容,記注官李仁迪·金初燮,直閣李光文,待敎李龍秀,以次進伏訖。上曰,受香官,使之入來,可也。義浩曰,姑未待令云矣。上敎曰,當該內官,令該曹,竝照律定配,可也。義浩跪進香,上親受傳香訖,仍乘輿,敎曰,藥房提調許遞。前望單子入之,待下批牌招察任。仍由進善門·肅章門·協陽門,入宣化門,還內。諸臣以次退出。
辛未七月二十二日未時,上御涵仁亭。藥房都提調率醫官入侍時,都提調金思穆,都承旨洪義浩,假注書鄭禮容,記注官金初燮·洪宅柱,待敎李龍秀,醫官吳千根·趙宗協·李漢臣·秦東秀,以次進伏訖。思穆曰,連日勞動之餘,聖體,若何?上曰,一樣矣。思穆曰,王大妃殿氣候,何如?上曰,各殿宮氣候,皆一樣矣。思穆曰,醫官入侍,伏望診察聖候,以爲議定湯劑矣。上曰,趙宗協·吳千根,左右入診,可也。宗協·千根,左右入診。思穆曰,按脈稍久,然後可以詳察脈候矣。宗協等,入診退伏訖。上曰,醫官奏之。宗協·千根曰,脈候左右三部調勻矣。上曰,有何滯候之可驗耶?宗協曰,別無滯候之顯著,以症候下敎,則可以議定湯劑矣。上曰,今則別無症候之可言,比如納土於虛木之中,豈有效害之可言耶?思穆曰,聖敎及此,或是虛候而然矣。上曰,寢食之甘,終不如常矣。思穆曰,寢睡·水刺之節,比前,何如?上曰,別無加減,而寢睡則以一夜論之,入睡幾爲三四更之間,而亦未安寢矣。宗協曰,今玆進御之湯劑,盡爲進御後,日次更診,始可以議定矣。上命醫官先退。思穆曰,臣之縷縷煩奏,極知惶悚,而受恩罔極,無所報效,而猥忝保護之任,今日之悠悠萬事,唯在於議進當劑,以冀諸節之奏效而已。臣之無登筵席,頻頻仰瞻,固犯死罪,而亦出於衷情之萬萬悶迫而然矣,醫官輩,雖無術業之高明,而若霎時診候,則渠輩,何以知浮沈遲數之節,以效一得之見乎?必許稍久按審,然後乃可詳察,而每有不許久診之歎,下情焦迫,至於湯劑,及時封進,必許入侍,使臣等嘗藥進御,則每與承史諸臣,相對慶忭,而近多封入之敎,臣等尤不勝抑鬱之至矣。上曰,非不知卿等之至誠,而番番入侍,有難酬應,故自爾如是,比後若無故,則當召接矣。思穆曰,湯劑量其時進御,則別無有妨於水刺矣。二十五日日次不遠,更爲診察後,議定湯劑矣。上命大臣先退。思穆退出。又命退,承史以次退出。
上在昌德宮。停常參·經筵。
忠臣淸白吏子孫,西北·松都人應製試取還內後,內閣·政院·藥房口傳問安。答曰,知道。
朴宗正啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
朴宗正啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗正啓曰,御營廳將官來言,今日本廳軍兵,日次私習云矣,敢啓。傳曰,知道。
藥房口傳啓曰,臣等持湯劑來待,顒俟入侍之命矣,伏奉口傳下敎,有今日姑停,明日更入之命,區區下情,不勝悶迫抑鬱之至,湯劑功效,專在於逐日進御,而一日間斷,則藥力無奏效,臣等職在保護,有難伈泄奉承,不避煩瀆,敢此冒陳。伏乞亟許臣等,持湯劑入侍焉,惶恐敢啓。答曰,然則封入。
朴宗正啓曰,卽者義禁府都事來言,時囚無得過三日滯囚,曾有定式矣,時囚罪人白東衡,當爲照律,而判義禁未差,次堂例不得擧行云,何以爲之?敢稟。傳曰,令次堂爲之。
浩義浩啓曰,兼吏曹判書沈象奎再牌不進推考傳旨及參議宋冕載牌不進罷職傳旨,今方捧入,而政命已至跨月,飭敎何等申嚴,一向違召,無意承膺,事體道理,萬萬未安,判書所當更請牌招,而係是一日三牌,何以爲之?敢稟。傳曰,參議只推,與判書更爲牌招。
傳于朴宗正曰,今日當親臨仁政殿,忠臣淸白吏子孫,西北·松都人在京立朝者,當應試,該房知悉。
洪義浩啓曰,今日殿座,承旨當爲備員,而右承旨閔致載,左副承旨李勉昇牌不進罷職傳旨未下,右副承旨·同副承旨未差,何以爲之?敢稟。傳曰,牌招。
傳于朴宗正曰,出宮內門路,以協陽門爲之。
傳于洪義浩曰,飭已施矣,前弘文提學曺允大敍用,仍任前職,牌招主試。
吏曹口傳政事,弘文提學單曺允大仍任事承傳。
洪義浩啓曰,弘文提學曺允大時無職名,令該曹,口傳付軍職,何如?傳曰,允。
兵曹口傳政事,上護軍單曺允大。
洪義浩啓曰,弘文提學曺允大牌不進推考傳旨,今方捧入,而考試命下之後,如是違牌,事甚未安,更卽牌招,何如?傳曰,仍以前牌牌招。
以右承旨閔致載,左副承旨李勉昇牌不進罷職傳旨,傳于洪義浩曰,只推。
傳于朴宗正曰,科次入侍。
洪義浩啓曰,兼吏〈曹〉判書沈象奎,參議宋冕載牌不進推考傳旨及罷職傳〈旨〉今方捧入,而政命跨朔,尙不承膺,揆以事體,去益未安,判書更卽牌招,何如?傳曰,參議只推,與判書更爲牌招。
朴宗正啓曰,禁衛大將金祖淳三牌不進,命召傳授,一時爲急,所當更請牌招,而係是一日四牌,何以爲之?敢稟。傳曰,更爲牌招。
朴宗正啓曰,禁衛大將金祖淳牌不進,命召傳授,一時爲急,更爲牌招,何如?傳曰,允。
朴宗正啓曰,禁衛大將金祖淳再牌不進,命召傳授,一時爲急,所當更請牌招,而係是一日三牌,何以爲之?敢稟。傳曰,更爲牌招。
傳于朴宗正曰,禮使之道,不可不許副,禁衛大將許副,前望單子入之,待下批牌招受符。
禁衛大將前望單子入之,李得濟落點。
朴宗正啓曰,新除授禁衛大將李得濟,方在罷散中,何以爲之?敢稟。傳曰,敍用。
朴宗正啓曰,新除授禁衛大將李得濟,時無職名,令該曹,口傳付軍職,何如?傳曰,允。
兵曹口傳政事,行護軍單李得濟,禁衛大將單李得濟。
朴宗正啓曰,新除授禁衛大將李得濟,時在京畿楊州地,命召傳授,一時爲急,斯速乘馹上來事,下諭,何如?傳曰,允。
朴宗正啓曰,新除授禁衛大將李得濟在外,將兵之任,不可一刻無摠察之人,何以爲之?敢稟。傳曰,摠戎使兼察。
朴宗正啓曰,摠戎使金基厚,禁衛大將兼察事,命下矣。卽爲牌招聽傳敎,何如?傳曰,允。
朴宗正,以戶曹言啓曰,宗廟東邊外墻頹圮處改築吉日,令日官池景泌推擇,則今七月二十四日卯時爲吉云,以此日時擧行之意,敢啓。傳曰,知道。
朴宗正,以御營廳言啓曰,本廳字內光熙門南邊近處體城七間許頹圮處,今七月二十四日爲始,改築之意,敢啓。傳曰,知道。
朴宗正,以刑曹言啓曰,今七月二十二日當該內官,令該曹,竝照律定配事,榻前下敎矣,取考律文,則無襯着傍照之文,謹依因特敎定配例,內官蔣良臣全羅道龍潭縣,安裕福慶尙道咸陽郡,金重碩平安道三和府,李潤協慶尙道開寧縣定配所,竝卽押送之意,敢啓。傳曰,知道。
弘文提學曺允大疏曰,伏以臣,猥叨文苑重任,今又半載有餘矣,觸事鈍劣,無往非罪,而至於再昨之自速罪戾而極矣。伊日行禮之後,多士盈庭,御題未降,則固宜不敢退食,而遽然離次,此臣之罪也。離次稍遠,邈然不聞動靜,此臣之罪也。璇題旣下,而緣臣之不卽入侍,延時未頒,此臣之罪也。雖有事勢之巧湊,何敢以是自解也?論以國體,嶺海猶輕,聖度天大,罰止薄罷,臣惶霣感激,縮伏訟愆,不自意收敍遽降,職名依舊,試命在卽,天牌儼臨,臣實悚恧震越,莫省攸措。噫,不謹奉職,自底罪犯,不被當被之律,而曾未幾何,轉罪爲榮,臣心懍蹙,姑無論已,朝家刑政,恐失其宜,臣何敢憑恃寵靈,揚揚冒進,重自陷於無忌憚之科乎?嚴召之下,承膺無路,敢陳短章,仰瀆崇嚴。伏乞聖慈,俯垂諒察,亟削臣職,仍賜嚴勘,以警具僚,以安賤分焉。臣無任云云。答曰,省疏具悉。遲滯小事也,卿其勿辭行公,
辛未七月二十三日未時,上詣仁政殿。忠臣淸白吏子孫,西北·松都人應試入侍時,行都承旨洪義浩,左承旨朴宗正,假注書鄭禮容·金鎭,記注官洪宅柱·劉㵙,直閣李光文,以次侍立。時至,通禮跪啓外辦。上具翼善冠·袞龍袍,乘輿出宣化門,由肅章門,入仁政門,降輿升殿。義浩曰,試官落點未下矣,何以爲之?上曰,副摠管林漢浩·韓致應,試官差下,直閣李光文,兵曹佐郞李埴,對讀官爲之。上曰,試官以下行禮,可也。贊儀唱四拜,試官等行禮訖。升殿就座,上命懸題。通禮跪啓禮畢。上降座升輿,出仁政門,由肅章門·建陽門·銅龍門·明政門·賓陽門,出標信解嚴還內。諸臣以次退出。
辛未七月二十三日申時,上御映花堂。科次入侍時,左承旨朴宗正,假注書金鎭,記注官洪宅柱·劉㵙,讀券官副摠管林漢浩·韓致應,對讀官直閣李光文,兵曹佐郞李埴,以次進伏訖。上曰,促爲考券,可也。試官中兵郞誰也?宗正曰,李埴也。上曰,注書誰也?賤臣起伏曰,假注書臣金鎭也。考券訖。命退,諸臣以次退出。
上在昌德宮。停常參·經筵。
專經文臣應講罷還內後,內閣·政院·藥房口傳問安。答曰,知道。
朴宗正,以都摠府言啓曰,今日入直內三廳,武兼禁軍及軍兵等,中日習射技放,請出標信。傳曰,知道。
朴宗正啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
朴宗正啓曰,禁衛營將官來言,今日本營軍兵,日次私習云矣,敢啓。傳曰,知道。
朴宗正啓曰,御營廳將官來言,今日本廳軍兵,日次私習云矣,敢啓。傳曰,知道。
以承傳色口傳下敎曰,今日湯劑封入。
以右承旨閔致載,左副承旨李勉昇牌不進罷職傳旨,傳于洪義浩曰,竝許遞,與未差之代,前望單子入之,待下批,牌招察任。
承旨前望單子入之,李顯默·沈奎魯·曺允遂·鄭魯榮落點。
傳于朴宗正曰,專經文臣殿講,今日爲之,處所以仁政殿爲之。
以試官望筒,傳于朴宗正曰,竝以首望爲之。
傳于朴宗正曰,副摠管趙弘鎭,兵曹參議韓鼎運,參知權丕應,左承旨朴宗正,左副承旨沈奎魯,試官差下。
朴宗正啓曰,專經文臣殿講試官望中,時無職名人,令該曹,口傳付軍職,何如?傳曰,允。
傳于朴宗正曰,出宮門路,以貳極門爲之。
洪義浩啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而政命旣至跨朔,飭敎不啻申嚴,一味違召,終不承膺,事體道理,俱極未安,判書所當更請牌招,而係是一日三牌,何以爲之?敢稟。傳曰,參議只推,與判書更爲牌招。
洪義浩啓曰,兼吏曹判書沈象奎,參議宋冕載三牌不進推考傳旨及禁推傳旨,依定式,今方捧入,而政命已至跨朔,飭敎不啻申嚴,一向違召,無意承膺,揆以事體,去益未安,判書所當更請牌招,而係是一日四牌,何以爲之?敢稟。傳曰,參議只推,與判書更爲牌招。
洪義浩啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而政命跨朔,終不承膺,事體道理,轉益未安,判書更卽牌招,何如?傳曰,允。參議只推,一體牌招。
洪義浩啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而政命許久遲滯,事體轉益未安,判書所當更請牌招,而係是一日三牌,何以爲之?敢稟。傳曰,與參議,一體更爲牌招。
以吏曹參議宋冕載再牌不進罷職傳旨,傳于洪義浩曰,只推。
傳于洪義浩曰,都承旨入侍。
傳于洪義浩曰,今番幸行時,崇陵·懿陵,亦當展謁,該房知悉。
傳于洪義浩曰,聞承宣所奏,陵幸日字,齋戒相値云,故使之問于雲觀,則來月十一日爲吉,以此日進定。
曺允遂啓曰,新除授禁衛大將李得濟,自鄕上來云,卽爲牌招,傳授命召,何如?傳曰,允。
曺允遂啓曰,禁衛大將李得濟,旣已承牌,來詣闕外,謂有情病,不爲入來,非但命召傳授,一時爲急,承牌之後,無意受符,事未前有,萬萬未安,從重推考,何如?傳曰,允。嚴飭入來,更勿如是事申飭。
傳于鄭魯曰,文廟酌獻禮,明日爲之。
傳于鄭魯榮曰,明日出宮內門路,以協陽門爲之。
傳于鄭魯榮曰,發遣吏郞,詣執事淸齋與否,摘奸以來。
鄭魯榮,以禮曹言啓曰,文廟酌獻禮,明日爲之事,命下矣。正日只隔一日,散致齋,勢未及如例磨鍊,殿下自今日,致齋一日於正殿,諸享官及近侍之官應從升者,陪享百官諸衛之屬,守衛廟門者,竝各於本司,淸齋一宿事知委,何如?傳曰,允。
鄭魯榮,以吏曹言啓曰,今此文廟酌獻禮祭官中,時無職名人員,今議曹,口傳付軍職,何如?傳曰,允。
鄭魯榮,以吏曹言啓曰,今此社稷大祭祭官中,時無職名人員,令該曹,口傳付軍職,何如?傳曰,允。
兵曹口傳政事,副護軍單金敎根。
曺允遂,以都摠府言啓曰,副摠管張鉉宅,以御營中軍,軍兵等,中日試射放事,南小營晝仕出去之意,敢啓。傳曰,知道。
曺允遂,以都摠府言啓曰,入直軍兵等,中日習射技放事,標信啓下矣,殿座相値,不得設行之意,敢啓。傳曰,知道。
禁府照目粘連,漆原縣監白東衡矣,本府議啓內,觀其所供,三度促關,一無皁白,雖諉邸吏之中間掩置是白乎乃,邸吏亦是邑屬,則常時不飭之罪,在所難免,以此照律,罪笞四十收贖,付過還職,私罪,奉敎依允。
右副承旨李顯默疏曰,伏以臣,病伏窮巷,積違天陛,耿耿微忱,恒切于中,銀臺寵除,特收簪履之舊,手捧華誥,闔門感祝,召牌儼臨,義當竭蹶趨承,粗伸叩謝之忱,而都承旨臣洪義浩,卽臣之姨從弟也,相避之法,在下當遞,玆敢援例陳籲。伏乞聖明,亟許遞改,以存公格,千萬幸甚。臣無任云云。省疏具悉。爾則許遞。
辛未七月二十四日午時,上御丹楓亭,都承旨入侍時,行都承旨洪義浩,假注書金鎭,記注官金初爕·劉㵙,以次進伏訖。上曰,景慕宮仲朔大祭樂章,習儀爲之,可也。習儀訖,義浩曰,八月陵幸日字,與貞陵忌辰相値,何以爲之?上曰,以初五日爲之,可也。義浩曰,文廟展拜時,門路以何門爲之乎?上曰,集春門爲之,可也。命退,承史以次退出。
辛未七月二十四日午時,上詣仁政殿。專經文臣殿講入侍時,行都承旨洪義浩,左承旨朴宗正,假注書鄭禮容·金鎭,記注官金初爕·劉㵙,以次侍立。時至,通禮,跪啓外辦。上具翼善冠·袞龍袍,乘輿出貳極門,由建陽門·肅章門,入仁政門,降輿升座。上曰,試官以下,斯速行禮,可也。贊儀唱四拜,試官副摠管林漢浩·趙弘鎭,左承旨朴宗正,兵曹參議韓鼎運,參知權丕應行四拜訖,以次進伏,應講文臣司錄閔秉勳始講,講至第四員。上曰,講則試官留在,捧講修啓,可也。通禮,跪啓禮畢。上降座升輿,出仁政門,由肅章門·建陽門,入貳極門,出標信解嚴還內。諸臣以次退出。
上在昌德宮。停常參·經筵。
自巳時至申時,日暈。初昏,有星見於乾方,似有尾跡。
大駕詣文廟,酌獻禮還內後,內閣·政院·玉堂·藥房口傳問安。答曰,知道。
殿講罷還內後內閣·政院·藥房口傳問安。答曰,知道。
藥房都提調金思穆,提調李集斗,副提調朴宗正啓曰,伏未審日間,聖體若何,寢睡·水刺之節,何如?臣等率御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
曺允遂啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
曺允遂啓曰,司僕寺內乘來言,捲簾取稟。傳曰,捲三面。
曺允遂啓曰,今日齋宿,承旨當爲備員,而行都承旨洪義浩,左承旨朴宗正,所當牌招,而拘於廳規,不得請牌,左副承旨沈奎魯傳旨未下,右副承旨未差,何以爲之?敢稟。傳曰,牌招。
朴宗正啓曰,藥房提調·副提調持湯劑來待矣。傳曰,封入。
洪義浩啓曰,兼吏曹判書沈象奎,參議宋冕載四牌不進推考傳旨及禁推傳旨,依定式今方捧入,而政命已過數旬,飭敎不啻截嚴,而一味違召,無意承膺,事體道理,轉益未安,判書所當更請牌招,而係是一日五牌,何以爲之?敢稟。傳曰,參議只推,與判書一體更爲牌招。
洪義浩啓曰,明日大駕詣文廟,入齋室後,王大妃殿·惠慶宮·嘉順宮問安,何承旨進去乎?敢稟。傳曰,都承旨進去。
洪義浩啓曰,臣以王大妃殿·惠慶宮·嘉順宮問安進去,下直之意,敢啓。傳曰,知道。
以左承旨沈奎魯牌不進罷職傳旨,傳于曺允遂曰,只推。
傳于朴宗正曰,專經武臣殿講,今日爲之,冊子以孟子待令,處所以宣政殿爲之,門路協陽門爲之,雲寶劍置之。
傳于曺允遂曰,試官以入直摠管·兵曹堂上爲之。
行都承旨洪義浩,左承旨朴宗正,右承旨曺允遂,左副承旨沈奎魯,同副承旨鄭魯榮啓曰,伏以臣等,於右議政金思穆,削去仕版,門外黜送之命,竊不勝區區憂歎之至。大臣身在保護之任,時値玉趾之侵早榮動,進前問候,仰請湯劑之許入,卽職分忱誠之所不容已,言辭周旋之際,設或有木槪於聖心,惟當優容而禮待之,以軫夫思傳九經之義,而處分嚴重,景色蒼黃,此豈不有欠於大聖人涵包禮使之節乎?臣等猥忝出納,竊附有懷而無隱。伏乞亟恢轉圜之量,夬降反汗之音,以光聖德,千萬顒望,惶恐敢啓。答曰,卿等之言好矣,依施。
傳于曺允遂曰,右議政命召,遣史官使之還傳。
曺允遂啓曰,卽者義禁府都事來言,領府事李時秀,今方待命於金吾門外,係是大臣去就,敢啓。傳曰,知道。
曺允遂啓曰,卽者中樞府錄事來言,領府事李時秀,以爲罪在賤臣,罰及僚相,慙惶震越,罔知攸措,走伏金吾,恭俊嚴勘云,何以爲之?敢稟。傳曰,卿其勿辭,卽爲還第事,遣史官傳諭于領府事。
傳于沈奎魯曰,文臣殿講入格人賞格,依例捧傳旨。
傳于曺允遂曰,今日專經武臣殿講居首宣傳官李近植,內下上絃弓一張賜給。
曺允遂啓曰,卽者議政府錄事來言,右議政金思穆,以爲罪犯至重,嶺海猶輕,雖伏承旋收之恩命,衷情轉益震剝,仍伏城外,恭俟鈇鉞之誅云,仍納命召,何以爲之?敢稟。傳曰,安心還第事,遣史官傳諭于右議政,仍傳命召。
洪義浩啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而政命經月,飭敎申嚴,一味違召,無無變動,事體道理,去益未安,判書更卽牌招,何如?傳曰,允。參議只推,一體牌招。
傳于鄭魯榮曰,承史·閣臣應製次來待。
曺允遂,以都摠府言啓曰,今七月二十五日文廟親行酌獻禮時,侍衛寶劍守宮,當爲備員,而副摠管朴基豐,以禁軍別將陣上進,張鉉宅,以御營中軍留陣進,尹序東未肅拜,一員未差,無以備員,令政院稟旨變通,仍令該曹卽爲口傳差出,待下批牌招,以爲備員侍衛之地,何如?傳曰,允,竝許遞。
洪義浩,以吏曹言啓曰,卽接通禮院牒報,則以爲今日擧動時,左右通禮,不可不備員,而右通禮柳遠鳴在外,無以備員,卽速變通差出,以爲擧行之地云,通禮院右通禮柳遠鳴改差,其代口傳備擬以入之意,敢啓。傳曰,知道。
左議政金載瓚箚曰,伏以卽伏見傳敎下者,前右議政臣金思穆,有削版門黜之命矣。驚悚震懍,繼之以萬萬憂歎,僚相之轎前承候,請進湯劑,不但職分固然,而以其懇懇焦悶之忱,不避瀆擾,有此煩請者,卽是出自忠悃,斷斷靡他,自不覺其自歸於遮鑾煩聒之過,僚相之心,卽擧國臣民之所同然者,此豈可遽加威怒,處分至於如此耶?昔漢臣薛廣德,遮蹕路,執鞅面諫,宣帝不以爲罪,反爲嘉納,廣德無隱之忠,漢宣恢諫之量,前史美之,臣主俱榮,今若以漢帝之處廣德,處於僚相,則豈不大有光於聖德哉?伏乞更加三思,亟寢威命,千萬幸甚。仍伏念今日,卽藥院入診日次也。日前診筵,洞示諸節,許進湯劑之後,隨時診察,對症立方,卽不容一日少緩,而五日一診,尙憂其太曠,則今於當次之日,亦不得診察,豈不萬萬焦迫乎?雖匹庶之家,凡於治病之時,若得藥路,則延醫按脈,無或踰時,蓋察浮沈遲速之候,定補瀉溫涼之劑,加減增損,無失毫忽,然後刀圭效靈,榮衛乃適,況今承聆諸節之後,雖鎭日詳察,惟恐其或疎,乃於五日一診,亦不得隨時登對,此群下所以日夕煼煎,轉益靡措者也。憂迫之至,猥陳衷懇,亟命在院嘗藥之臣,率醫官入定,議定繼進湯劑,不勝至祝。取進止。答曰,省箚具悉卿懇。所陳極好,當留念矣。仍傳于洪義浩曰,此批答,遣史官傳諭于左議政。
領中樞府事李時秀,左議政金載瓚,右議政金思穆聯名箚曰,伏以臣等,卽伏見傳敎下者,有文廟酌獻禮明日爲之之命,誠不勝萬萬憂歎之至,躬將圭幣,祗薦先師,是何等大禮,何等盛擧,臣等惟當駿奔歡聳而已,何故而如是憂歎,相率煩籲於陪衛已戒,夙駕將動之時乎?積雨纔收,新涼太早,少有感觸,易致傷損,方當玉候欠和湯劑連進之時,豈可勞動聖體,不念愼戒之戒乎?雖初定期日,臣等固欲齊聲仰陳,以冀寢止,況今倉卒命下,有若無時殿座之例,擧措之忙迫,輿情之憂惑,當如何哉?聖廟親祼,禮意甚盛,必也預選吉日,多士齊會,執瓚薦香,各有攸司,修具宿齋,必趁其期,然後思樂之泮,鑾蹕戾止,威儀有敬愼之美,歌頌叶難老之辭,其事之重且大,有如是矣。今乃不先擇吉,不待淸齋,急遽頒令,草率行禮,將何以見昭昭之音,濟濟之容乎?憂迫之極,言不暇長。伏乞聖明,亟寢成命,以重祀典,以副群忱焉。取進止。答曰,省箚具悉。卿等之懇,卿等之言,極爲切實,昨日果因承宣言覺之矣。不然,各宮旣不爲之展拜,則徒爲文廟,何爲急遽爲之乎?且昨日進定傳敎之有意書下,非始夜深,因緣事故,以致夜深,卿等知之。
行護軍李得濟疏曰,伏以臣,庸愚衰憒,百不肖似,而荷三朝罔極之恩,頂踵毛髮,都歸造化,歷叨將兵之任,瘡疣疵纇,無非僨誤,畢竟無幸,自知甚明,夙宵惶懼,如集于木,果然因一微細之端,至被太學章甫捲堂論列之擧,聲罪嚴峻,遣辭怖懍,覽未半而心膽若隕,毛骨俱竦,直欲鑽地以入而不可得,名爲將臣,遭罹若是危險,其何以一刻容息於覆載之間乎?嶺海金木,泥首恭俟,而聖度天大,曲加生成,罷職薄勘,匪罰伊榮,臣於是,銜恩戴罪,走伏松楸之下,以爲畢命之地,嘿數辜負,唯期隕結而已。千萬不自意,特敍復授之命,忽紆於纔過數旬之後,恩諭誕降,鄕里動色,臣是何人,獲蒙此萬萬出常之異數於聖明之世乎?惝怳感泣,五內失守,誠不知所以措躬也。噫,事之虛實,言之當否,臣何敢分疏爲哉?第賢關是首善之地,士論卽公議之攸係,況其告君之辭,旣如彼深峻,必欲虀粉後已,則人臣得此臚列,誅殛尙有餘罪,其何可憑恃寵靈,揚揚若無故,重自陷於放恣無嚴之科乎?欲進則情踪危臲,欲不進則義分惶隘,跼高蹐厚,如窮人無歸,至於賤疾之自來衰癃,添以暑祟,十分危惡,奄奄澌頓之狀,有不暇覼縷浼陳,而目下症形,實難自力,擔舁入城,席藁私次,跡涉違傲,尤增死罪,不得不冒昧哀號於天地父母之前。伏乞聖慈,俯垂矜察,特降鈇鉞之威,兼治瀆擾之罪,以快人心,以勵臣分,不勝涕泣顒祝。臣無任云云。以禁衛大將李得濟上疏,傳于鄭魯榮曰,雖是將任,武臣豈可上疏乎?此疏還給。
傳于曺允遂曰,禁衛大將,更爲牌招。
文廟酌獻禮親行敎是時,東從享奠酌官副護軍金蓍根·鄭東榦,西從享奠酌官副護軍李勉昇,工曹參議吳淵常,典祀官奉常正李垿,廟司典籍朴鳴和,大殿執尊副司果朴宗琦,配位執尊副司果韓兢履,東廡尊酌官副司果曺鳳振·李錫祜·尹尙圭·李敬參·申在植·兪應煥·李沆·洪起爕·柳鼎養,正言尹命圭,廟司典籍趙,西廡奠酌官副司果李志淵,司成洪儀泳,宗簿正趙民和,副司果林景鎭·洪遇爕·柳訸·尹致謙·洪時濟·李羲準,掌樂正李泳夏,廟司典籍閔鼎秀,典儀引儀成殷柱,贊者引儀李儀朝,假引儀張東厚,謁者兼引儀玄雲瑞·吳俊誠,贊引兼引儀金秉淵,假引儀李孝述,祭監監察趙奎昇·黃䆃。
辛未七月二十五日卯時,大駕詣文廟。酌獻禮入侍時,行都承旨洪義浩,左承旨朴宗正,右承旨曺允遂,同副承旨鄭魯榮,假注書鄭禮容·金鎭,記注官李仁迪,別兼春秋金陽淳,直閣李光文,以次侍立,時至,通禮跪啓外辦。上具翼善冠·袞龍袍,乘輿出宣化門,由協陽門至肅章門,通禮跪啓降輿陞輦,上降輿陞輦,由進善門·敦化門,至宗廟前路,通禮跪啓請降輦,上降輦過廟門,還乘輦仍發,詣文廟幕次,問安勿爲之。出榻敎上改冕服訖,通禮前導入板位,仍詣五聖位行禮訖,酌獻禮罷後,問安勿爲之。出榻敎通禮前導,還入幕次。上曰,速入外辦,可也。通禮跪啓請乘輦,上乘輦,領府事李時秀進前曰,晨早動駕,聖體,若何?上曰,一樣矣。時秀曰,王大妃殿氣候何如?上曰,各殿宮氣候,皆一樣矣。藥房都提調金思穆曰,湯劑待令矣。上曰,明日待令,可也。時秀曰,今日卽持湯劑入診日次矣,卽爲進御則似好矣。思穆曰,湯劑連日進御,無所間斷,然後方可責效,且旣待令矣。上曰,大臣何爲而進前,遮住輦路乎?右議政金思穆,削去仕版,門外黜送。出榻敎當該通禮汰去。出榻敎允遂曰,假通禮擧行之際,事事顚錯,所當重勘,而本院請推之外,無他可施之罰,何以爲之?敢稟。上曰,拿處,可也。出擧條仍發前進,至宗廟前路,通禮跪啓降輦,上降輦過廟門,還乘輦仍發,由敦化門·進善門·肅章門·建陽門·集禮門,入明政殿,通禮跪啓降輦乘輿,上降輦乘輿,入賓陽門,出標信解嚴還內,諸臣以次退出。
辛未七月二十五日未時,上詣宣政殿。專經武臣殿講入侍時,行都承旨洪義浩,左承旨朴宗正,右承旨曺允遂,左副承旨沈奎魯,同副承旨鄭魯榮,假注書鄭禮容·金鎭,記注官李仁迪·金初爕,直閣李光文,以次侍立。時至,通禮跪啓外辦。上具翼善冠·袞龍袍,出宣化門·協陽門,入延英門入宣政門,降輿升座,考官副摠管林漢浩·趙弘鎭,參考官兵曹參知權丕應,以次行禮訖。上曰,都承旨爲試所承旨,捧講修啓,可也。當該禁漏官,事過後令攸司,各別從重科治。出榻敎光文曰,臣於俄者大臣削黜之命,竊不勝憂歎,而職忝論思,愚衷所激,擬上一疏,仰冀反汗,際伏見院議批旨,許以依施,我聖上轉圜之量,固萬萬欽頌,而第臣區區過計之憂,不但在於今日非常之擧而已。自古人主,處至尊之位,鮮不傲然自聖,發號施令,莫敢誰何,靡所顧畏,故中庸以敬大臣一句,爲九經之一,而垂戒於後世者也,苟不敬大臣,何事不可爲乎?使大臣設有可罪之端,原情而恕之,優禮而待之,尤有光於大聖人含弘廣大之德,而今迺以周旋之際,適然不審之失,遽使之逬出門外,行色蒼黃,氣象愁沮,何殿下黜陟大臣,若是其容易乎?命令雖係於一時,瞻聆有關於八方,此臣所以過計之憂,不但在於今日也。且文廟酌獻,是何等盛擧,而深夜頒令,猝地行禮,此又有違於重祀典之義也。其爲禮也,至重且大,故自列朝以來,間三年一行,必也齋宿豫戒,以盡誠敬,大臣之聯箚請寢,豈有他哉?言苟是也,改之爲貴,殿下只賜優批,終靳允從,此已是殿下之有欠敬禮處也。臣敢不以事屬旣往,終於泯默,不避僭妄,略有敷陳,伏願繼自今,臨事熟慮,務合典則,毋或有一毫過中之擧焉。上曰,所陳好矣,當留念矣。出擧條通禮跪啓禮畢,上降座升輿,出宣政門,由延英門·協陽門,出標信解嚴,入宣化門還內,諸臣以次退出。
辛未七月二十五日戌時,上御熙政堂。坐直承旨入侍時,右副承旨沈奎魯,同副承旨鄭魯榮,假注書鄭禮容,記注官李仁迪·金初爕,直閣李光文,以次侍立庭下。上曰,今夜當應製爲之,承史·閣臣,使之製入,可也。仍出書題泛舟芙蓉池七言律詩,次次製入訖。上命退,承史以次退出。
上在昌德宮。停常參·經筵。
午時,日暈,初昏,乾方所見彗星,爲雲氣所蔽,不得看候。
忠臣淸白吏子孫,西北·松都人,上京儒生應製試取,還內後,內閣·政院·藥房口傳問安。答曰,知道。
鄭魯榮啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
鄭魯榮啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
洪義浩啓曰,右承旨曺允遂,今日不爲仕進,卽爲牌招,何如?傳曰,允。
朴宗正啓曰,藥房三提調率醫官來待矣。傳曰,入侍。
朴宗正啓曰,藥房三提調持湯劑來待矣。傳曰,封入。
洪義浩啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而政命今已過朔,飭敎又復截嚴,而一向違召,無意承膺,揆以事體,萬萬未安。判書所當更請牌招,而係是一日三牌,何以爲之?敢稟。傳曰,參議只推,與判書,一體更爲牌招。
傳于洪義浩曰,今日當親臨仁政殿,忠臣淸白吏子孫,西北·松都人,上京儒武當試取,儒生試官,則弘文提學牌招擧行,武士則訓將,往南別營試射,侍衛入直磨鍊,雲寶劍置之,出宮門路,以協陽門爲之。
鄭魯榮啓曰,卽者兵曹郞廳來言,本曹判書朴宗來有身病,今日殿座時別侍衛,不得進參云,卽爲牌招,何如?傳曰,令次堂擧行。
傳于沈奎魯曰,科次入侍。
傳于沈奎魯曰,入直承史·閣臣應製七言律詩,三下一直閣李光文,內下豹皮一領賜給。
洪義浩啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而政命尙不擧行,飭敎今又截嚴,一向違召,終不承膺,事體所在,尤極未安,判書更卽牌招,何如?傳曰,仍以前牌催促。
洪義浩啓曰,兼吏曹判書沈象奎,參議宋冕載牌不進推考傳旨及罷職傳旨,今方捧入,而前牌催促,飭敎截嚴,又復違召,無意承膺,事體道理,萬萬未安,判書更卽牌招,何如?傳曰,允。參議只推,一體牌招。
洪義浩啓曰,兼吏曹判書沈象奎,參議宋冕載再牌不進推考傳旨及罷職傳旨,今方捧入,而政命旣至跨朔,飭敎不啻截嚴,而日事違召,無意承膺,事體道理,轉益未安,判書所當更請牌招,而係是一日三牌,何以爲之?敢稟。傳曰,參議只推,與判書,一體更爲牌招。
吏曹口傳政事,以韓翼鎭爲左通禮。
兵曹口傳政事,以李文會·金孝建·柳相祚·李普漢爲副摠管,副護軍單李勉昇·金啓河,副司直單韓兢履·曺鳳振·李志淵·金學淳·洪遇爕。
傳于鄭魯榮曰,坐直承旨率闕內入直文蔭武官,所懷次,魚水堂入侍。
傳于鄭魯榮曰,當該司謁,令攸司,從重科治。
傳于鄭魯榮曰,入格儒生,明日待令,延英門外頒賞。
洪義浩,以奉常寺都提調意啓曰,祭享所用秋等中脯,依定式,今七月二十五日始造之意,敢啓。傳曰,知道。
鄭魯榮,以兵曹言啓曰,幸行時留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
沈奎魯,以觀象監提調意啓曰,今此乾方,有星似彗,在前如此之時,則擇定文臣中名官數三人,與本監官員,同爲測候,今亦以副司果洪冕爕,副司直朴宗琦,前正曺鳳振,測候官啓下,使之輪直測候,何如?傳曰,允。
沈奎魯,以戶曹言啓曰,宗廟東邊外墻頹圮處改築之役,今已畢役,刻識年條,而改築間數及監董郞廳·看役計士姓名,依前例書入,竝與工匠等姓名,載之謄錄,以爲後考之意,敢啓。傳曰,知道。
鄭魯榮,以兵曹言啓曰,宗廟大門東邊墻垣頹圮兩處,今已畢築矣。守直衛軍,解送之意,敢啓。傳曰,知道。
鄭魯榮,以訓鍊都監言啓曰,本局兼內吹今秋等習角賞挌,依啓下單子,木綿二十四疋施賞之意,敢啓。傳曰,知道。
鄭魯榮,以禁衛營言啓曰,謹依本營兼內吹今秋等習角賞單啓下,金億福等十一名處,木綿各二疋施賞之意,敢啓。傳曰,知道。
鄭魯榮,以御營廳言啓曰,本廳兼內吹今秋等習角賞格,謹依啓下單子,李禧哲等十一名處,各木二疋施賞之意,敢啓。傳曰,知道。
鄭魯榮,以摠戎廳言啓曰,卽接北漢兼管城將李商采所報,則以爲今夏潦雨後,本城訓鍊都監字內女城一間二堞三隅,禁衛營字內女城一間二十四堞三十三隅,石築二堞,御營廳字內女城八堞十一隅,頹圮云矣。趁卽改築之意,分付各該字內營門,何如?傳曰,允。
兵曹,元陵·顯陵幸行時軍令,八月十一日出宮,廟洞晝停所,自闕門十六里,元陵展謁,自晝停所十五里,以上三十一里親祭,顯陵展謁親祭,崇陵展謁,還諸廟洞晝停,懿陵展謁,自晝停所六里,當日還宮。
右議政金思穆疏曰,伏以祗謁聖廟,禮成酌獻,日吉辰良,鑾蹕穩旋,慶忭之忱,大小惟均,仍伏念臣,衰朽憒劣,觸事昏妄,早晩顚沛,固所自料,而適當湯劑進御之時,乃有玉趾勞動之擧,區區下情,不勝憂慮,情急承候,他不暇顧,只知方寸之得借,未能周旋於前席,罪犯罔赦,自速嚴譴,惶隕震剝,無所容措,蒼黃退出,展伏城外,席藁訟愆,盡日恧蹙,聖度天大,薄勘旋收,史官儼臨,恩敎荐降,未知無狀賤臣,何以得此於聖明,而惝怳感激,自不覺淸涕之被面也。嗚呼,具瞻之地,有異庶官,進退周章,矜式百僚,而臣年旣老耄,性又昏矇,咫尺轎前,進止失儀,其視古人不失尺寸之義,果何如也?自顧慙恧,無面可顯,瀆擾是懼,拚棄廉隅,冒還私次,疾聲呼籲,仰煩崇嚴。伏乞聖慈,亟降威罰,以安私分,千萬幸甚。臣無任云云。答曰,省疏具悉卿懇。予之事,自顧慙恧,卿何必如是更引?安心勿辭,卽爲入來監煎,予所望也。仍傳于鄭魯榮曰,此批答,遣史官傳諭于右議政。
辛未七月二十六日辰時,上詣仁政殿。忠臣淸白吏子孫,西北·松都人,上京儒生試取入侍時,行都承旨洪義浩,左承旨朴宗正,左副承旨沈奎魯,同副承旨鄭魯榮,假注書鄭禮容·金鎭,記注官李仁迪·洪宅柱,以次侍立。時至,通禮跪啓外辦,上具翼善冠·袞龍袍,乘輿出宣化門,由協陽門·肅章門,入仁政門,降輿升座。上曰,試官行禮,可也。讀券官弘文提學曺允大,對讀官直閣李光文,兵曹佐郞權拚,以次行四拜禮訖,以次升殿。上曰,通信上·副使入侍。賤臣承命出傳,通信正使金履喬,副使李勉求偕入,以次進伏訖。上曰,何以往還乎?履喬曰,無事往來矣。上曰,其處好乎?履喬曰,別無可以稱好者矣。上命退,履喬等以次退出。上曰,藥房入診,可也。賤臣承命出傳,都提調金思穆,提調李集斗,醫官吳千根·趙宗協·李漢臣·秦東秀,以次進伏訖。思穆曰,今日爲日次入診矣。上曰,醫官診脈,可也。千根等,進前診候訖。上曰,醫官奏達症候,可也。千根曰,左右三部調勻,而前進湯劑十六貼,卽調血之劑矣。今則兼爲治痰,實合事宜,故方欲更爲議定矣。思穆曰,醫官意見,亦與臣意相合矣。上曰,然則更爲議定,可也。思穆曰,臣旣承議定湯劑之命,先爲退出矣。上可之。思穆曰,臣於日昨駕前,不審周旋,罪犯罔赦,致煩嚴譴,萬萬震懍,而聖度寬大,不日還收,臣且惶且感,靡所容措,以若情地,何敢冒沒登筵,而今當湯劑日進之時,區區私義,不遑自恤,殫竭之誠,雖出保護,恧蹙之懷,尤無仰達矣。上曰,一時微細之失,庸何傷乎?仍命大臣退出,思穆等,承命退出。上曰,儒生斯速行禮,可也。今當湯劑進御之時,日勢已晩,不及懸題還內,試官科次以入,可也。通禮跪啓禮畢,上乘輿出仁政門,由肅章門·協陽門,出標信解嚴,入宣化門還內,諸臣以次退出。
辛未七月二十六日午時,上御凌虛亭。科次入侍時,左副承旨沈奎魯,假注書金鎭,記注官金初爕·洪宅柱,讀券官弘文提學曺允大,對讀官直閣李光文,兵曹佐郞權拚,以次進伏訖。奎魯曰,考券旣訖矣,取幾人乎?上曰,取二人。命書傳敎曰,忠臣·淸白吏子孫,西北·松都人試取,賦三下居首幼學李相斗給二分,之次次上幼學金炳斗,紙三卷·筆三枝·墨二笏賜給。命退,諸臣以次退出。
辛未七月二十六日初更,上御魚水堂。闕內入直文蔭武所懷次入侍時,同副承旨鄭魯榮,假注書金鎭,記注官李仁迪·洪宅柱,以次進伏訖。上曰,文蔭武所懷人幾人乎?奎魯曰,二十八人矣。上曰,各奏所懷,可也。兵曹佐郞權拚進前曰,無所懷矣。尙瑞直長李載延進前曰,無所懷矣。上曰,然則有所懷人以外,皆退去。仍命退,諸臣以次退出。
上在昌德宮。停常參·經筵。
自卯時至人定,灑雨下雨,測雨器水深四分。
初昏以後,密雲下雨,彗星所在,不得看候,至二十八日開東,見於艮方,尾長尺許。
瑞蔥臺罷還內後,內閣·政院·藥房口傳問安。答曰,知道。
鄭魯榮啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
鄭魯榮啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗正啓曰,藥房三提調持湯劑來待矣。傳曰,封入。
傳于鄭魯榮曰,今日瑞蔥臺,中日閣爲之,侍衛磨鍊,雲寶劍置之,出宮門路,以協陽門爲之。
洪義浩啓曰,今日殿坐,承旨當爲備員,而行都承旨洪義浩不爲仕進,所當牌招,而拘於廳規,不得請牌,右承旨·右副承旨未差,何以爲之?敢稟。傳曰,牌招,未差之代,前望單子入之,待下批牌招察任。
洪義浩啓曰,兼吏曹判書沈象奎,參議宋冕載三牌不進推考傳旨及禁推傳旨,今方捧入,而政命一向遲滯,飭敎屢次申嚴,而日事違召,無意承膺,事體道理,萬萬未安。判書所當更請牌招,而係是一日四牌,何以爲之?敢稟。傳曰,參議只推,與判書,一體更爲牌招。
傳于鄭魯榮曰,陽繖扇·水晶杖·金鉞斧,司鑰不卽捧入,當該司鑰,竝今攸司,各別從重科治。
傳于鄭魯榮曰,巡將監軍首望爲之。
鄭魯榮,以都摠府言啓曰,今日入直內三廳武兼禁軍及軍兵等,當爲中日習射技放,而親臨瑞蔥臺相値,不得設行之意,敢啓。傳曰,知道。
朴宗正,以備邊司言啓曰,卽見摠戎使金基厚狀啓,則以爲北漢城餉久陳米,爲一千二百十五石,而外邑還民,俱不願受,若不趁今區處,將爲無用之穀矣。自前已有改色之例,從便分給於保主人等處,以其所食,次次計減事,請令廟堂稟處矣。城餉分留,法意甚重,用舊蓄新,俾無陳久之弊,而每當糶糴之時,不能如法,逐年積峙,便成陳久,自前如此,則多有改色之例,今此帥臣所請,一則出於救急城民,一則出於釐正餉穀,於公於私,事甚便好,依此許施,而乃以千有餘石之穀物,分給於數百餘戶之民口,則雖曰次次計減,似當遲遠,無論多少,城餉虛留,極爲可悶,從速收捧之意,一體分付,何如?傳曰,允。
鄭魯榮,以右邊捕盜廳言啓曰,九字通符所授軍官朴弘璧所告內,今七月二十六日夜,賊入家內,房中所置衣服,盡數偸去,而腰帶所佩通符,亦爲見失云,聞不勝驚駭,今方多般詗察,期於斯得,而通符見失,罪係莫重,軍官朴弘璧,移送秋曹,照法嚴勘,見失通符,亦令政院依例改造,何如?傳曰,允。
領府事李時秀,左議政金載瓚箚曰,伏以昨日法座,召接藥院,仍許診察,議定繼進之湯劑,臣等顒祝之餘,忭幸曷極?第伏念今日,卽新定湯劑煎入之初日也。特命嘗藥諸臣,備禮持入,兼承夜來諸節,實臣等區區之望,卽伏聞不許登對,如前封,誠不勝萬萬抑鬱之至。臣等嘗聞,古昔聖王,凡於起居之節,飮食之際,必愼必戒,各有其則者,乃所以重保護之方,存事體之嚴,于以爲上奉宗廟社稷之意者也。至於御藥,體貌至嚴且重,尤非日用飡饍之比也。必令藥院之臣,監煎監封,具爐罐備鎖鑰,時至入稟,雙擎進入於香案之前,謹審溫冷,細適濃淡,先嘗而後,奉以進御,是禮經也,藥院故事也。列朝式遵,未嘗或廢,夫如是然後,嘗藥諸臣,躬率太醫,得以頻登前席,仍爲隨事提稟,以爲盡誠殫技之方,臣等竊伏覩英廟朝,日御湯劑之時,或日一進日再進,雖於臥內深嚴之處,外殿悤擾之時,未嘗不令三提擧備員入侍,隨時隨御,上以存古例,下以伸微誠,而聖德至意,有可以仰認也。今黃門紫衣,替奉以進,而詣閤諸臣,竟不免自外退去,則不但大有違於臣等日夕攢仰之望,得不有乖於尊禮重事之本意哉?臣等不避僭妄之罪,聯進斷斷衷悃,繼自今必令藥院之臣,持以入侍,若或有臨殿視事不得已之時,則雖差退時刻,勿爲封進,輒使持入,不惟臣等之所仰祝,卽所以上慰殿宮惟憂之念,俯答擧國顒望之情。伏乞聖上,更加三思焉。取進止。答曰,省箚具悉卿懇。卿等之言,極爲切實,當留念來後矣。仍傳于鄭魯榮曰,此批答,遣史官傳諭于領府事左議政。
左議政金載瓚箚曰,伏以國體私義,有時乎重輕,辭受去就,各自有緩急,吏曹判書沈象奎,三朔在職,五疏深引,積違召命,必遞爲期者,蓋以其年前所遭也。以昔年橫罹之厄,爲今日永劃之義,已涉過當,而況今大政,由是過限,內而位著多曠,外而民邑俱弊,出場無期,徒損朝綱,私義雖重,國體宜嚴,施以罷職之典,恐不可已矣。取進止。答曰,省箚具悉卿懇。所請依施。仍傳于鄭魯榮曰,此批答,遣史官傳諭于左議政。
辛未七月二十七日辰時,上詣中日閣。瑞蔥臺入侍時,行都承旨洪義浩,左承旨朴宗正,左副承旨沈奎魯,同副承旨鄭魯榮,假注書鄭禮容·金鎭,記注官李仁迪,別兼春秋金陽淳,直閣李光文,以次侍立。時至,通禮跪啓外辦,上具翼善冠·袞龍袍,乘輿出宜春門,由靑陽門·明光門·集禮門·建陽門·肅章門·進善門,詣殿座所,降輿升座。上曰,地勢狹窄,試所移設於暎花堂,可也。義浩曰,何承旨留試所乎?上曰,左副承旨留在,可也。上曰,雨勢爲緊,今當還內,先進湯劑,兵判留試所監試,宣傳官·別軍職,亦爲試射,可也。通禮跪啓禮畢,上降座乘輿,由進善門·肅章門·協陽門,出標信解嚴,入宣化門還內,諸臣以次退出。
上在昌德宮。停常參,經筵。
自卯時至午時,灑雨下雨,測雨器水深二分。
初昏以後,密雲灑雨,所見彗星,不得看候。
鄭魯榮啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
沈奎魯啓曰,來初一日,輪對日次矣,敢稟。傳曰,當次人受點,後日次待令。
鄭魯榮啓曰,禁衛營將官來言,今日本營軍兵,日次私習云矣,敢啓。傳曰,雨勢如此,後日次爲之。
朴宗正啓曰,藥房三提調持湯劑來待矣。傳曰,封入。
傳于沈奎魯曰,太學儒生中,居齋十三年以上人,應製次待令。
承旨前望單子入之,尹行直·權丕應落點。
傳于沈奎魯曰,太學居齋儒生應製五言絶句,居首三下一進士洪益聞給二分,之次三下二進士鄭奎采等四人,令該曹,筆墨考例施賞。
傳于沈奎魯曰,入格儒生,明日待令。
傳于沈奎魯曰,備邊司郞廳,中樞府郞廳應講次待令,冊子以周易爲之,試官以兵曹入直堂上爲之。
以吏曹參議宋冕載牌不進罷職傳旨,傳于洪義浩曰,只推。
洪義浩啓曰,吏曹參議宋冕載,旣有只推之命,卽爲牌招,何如?傳曰,允。
傳于鄭魯榮曰,入直閣臣,持孟子入侍。
吏曹口傳政事,司成單李光文。
洪義浩啓曰,吏曹參議宋冕載,旣有只推之命,更爲牌招,何如?傳曰,允。
以吏曹參議宋冕載牌不進罷職傳旨,傳于洪義浩曰,只推。
尹行直,以刑曹言啓曰,右邊捕盜廳啓辭內,九字通符所受軍官朴弘璧所告內,今七月二十六日夜,賊入家內,房中所置衣服,盡數偸去,而腰帶所佩通符,亦爲見失云,聞不勝驚駭,今方多般詗察,期於斯得,而通符見失,罪係莫重,軍官朴弘璧,移送秋曹,照法嚴勘,見失通符,亦令政院依例改造,何如?傳曰,允事,命下矣。謹按律文,則大明律棄毁制書印信條,有曰凡遺失符驗者,杖九十徒二年半,朴弘璧,依此律照勘,決杖九十度後,江原道江陵府,徒二年半定配所,卽爲押送之意,敢啓。傳曰,知道。
校理呂東植疏曰,伏以臣,頃犯擅離之罪,冒竊歸護之暇,方當講筵日開,館僚不備之時,固宜趁卽反面,以效蹶之忱,而顧臣老父,年今七十有八矣。甘旨之具,將攝失,近當換節之時,重爲暑熱所傷,始以關格之症,寒熱爲祟,繼以泄痢之作,澌敗難振,目下焦迫之私,有不可一一煩陳,而其不可離捨供職則決矣。臣猥忝啓沃之末,曾無半分報效,而今又緣其微私,而因循瘝曠者,行將浹旬而跨朔矣。臣若徒懷怵畏,不以更暴,則辜負之罪,愈往而愈深矣,玆敢略控情私,仰瀆崇聽。伏乞聖明,俯賜矜悶,亟削臣職,以便救護,仍治臣罪,以肅朝綱焉。且伏念,向來大僚之請寢各宮廟閣別祭享也,論及館僚之不爲匡救,至有入直玉堂施以譴責之請,臣亦時忝見職,則不言之罪,與在職無間矣,故其時同僚,擧皆以此爲引,纔有疏陳,便蒙體諒,而臣則連在鄕外,未得一番仰籲,而顧其職名,則便作已遞矣。今此陳懇,雖曰後時,下之所以去就,上之所以進退者,宜與向時諸僚,無所異同。伏乞聖明,竝垂諒察,亟降威罰焉。臣無任云云。省疏具悉。爾其勿辭救護。
辛未七月二十八日辰時,上御魚水堂。太學居齋儒生應製入侍時,右承旨沈奎魯,假注書金鎭,記注官金初爕,別兼春秋金陽淳,以次進伏訖。上命書傳敎曰,兵曹入直堂上及入直閣臣試官差下。又命書傳敎曰,司成許遞,直閣李光文除授。進御加味寧神湯停止,加味導痰湯,自今日一貼式煎入。出榻敎仍命退,承史以次退出。
辛未七月二十八日未時,上御映花堂。中樞府都事備邊司郞廳應講入侍時,右承旨沈奎魯,假注書金鎭,記注官金初爕,別兼春秋金陽淳,試官兵曹參議韓鼎運,以次進伏訖。上曰,應講人員,速入行禮,進前應講,可也。中樞經歷吳相龜等,行禮應講訖。上曰,試官捧講修啓,可也。仍命退,承史以下退出。
辛未七月二十八日戌時,上御魚水堂。入直閣臣持孟子初卷入侍時,同副承旨鄭魯榮,假注書鄭禮容,記注官金初爕,別兼春秋金陽淳,直閣李光文,以次進伏訖。上開卷命讀,光文讀自滕文公問曰滕小國也竭力以事大國,止從之者如歸市。上曰,事之以珠玉,何謂也?光文曰,以珠玉爲幣帛而事之也。上曰,去之何謂也?光文曰,不以其所以養人者害人,故去之也,命退,承史·閣臣,以次退出。
上在昌德宮。停常參·經筵。
所見彗星,昏見乾方,一更西沈,至五更,復見於艮方,尾長比前無異。
日次儒生製述試取還內後,內閣·政院·藥房口傳問安。答曰,知道。
尹行直啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
朴宗正啓曰,藥房三提調持湯劑來待矣。傳曰,入侍。
傳于沈奎魯曰,入格儒生入侍。
傳于沈奎魯曰,日次儒生殿講,代以製述,處所以摛文院爲之,出宮門路,以協陽門爲之,侍衛入直磨鍊,雲寶劍置之,試官弘文提學牌招,對讀官入直閣臣差下。
洪義浩啓曰,今日殿座,承旨當爲備員,而左副承旨權丕應式暇出去,卽爲牌招,何如?傳曰,允。
傳于鄭魯榮曰,雲寶劍置之。
傳于鄭魯榮曰,出宮門路,以協陽門爲之。
沈奎魯啓曰,弘文提學曺允大牌不進推考傳旨,今方捧入,而考試命下之後,如是違牌,事甚未安,更卽牌招,何如?傳曰,允。
以吏曹參議宋冕載再牌不進罷職傳旨,傳于洪義浩曰,只推。
洪義浩,以吏曹言啓曰,今此文宣王釋奠祭祭官中,時無職名人,令該曹口傳付軍職,何如?傳曰,允。
洪義浩,以吏曹言啓曰,卽接通禮院牒報,則以爲今日親臨摛文院儒生製述時,左右通禮,不可不備,左通禮未差之代,卽速變通,以爲擧行之地云,通禮院左通禮未差之代,口傳備擬以入之意,敢啓。傳曰,知道。
洪義浩,以備邊司言啓曰,大差倭接慰官,以本道內侍從守令差送,一依京接慰官例擧行之意,草記允下,而自吏曹,以梁山郡守差定啓下矣。卽聞該郡守有故云,更以他邑侍從守令改差之意,分付該曹,期日已迫,使之星火行會,何如?傳曰,允。
吏曹口傳政事,以李游夏爲左通禮,接慰官單柳聖儀。
兵曹口傳政事,護軍單李羲甲,副司果單南惠寬·安光宇·沈能稷。
傳于沈奎魯曰,宗廟·景慕宮朔祭香祝,永禧殿朔焚香,當親傳齋宿,處所以暎花堂爲之,侍衛入直磨鍊。
洪義浩啓曰,今日齋宿,承旨當爲備員,而左承旨朴宗正藥院進,左副承旨權丕應式暇出去,竝卽牌招,何如?傳曰,允。
傳于沈奎魯曰,發遣吏郞,諸執事淸齋與否,摘奸以來。
以吏曹參議宋冕載牌不進罷職傳旨,傳于洪義浩曰,只推。
洪義浩啓曰,吏曹參議宋冕載,旣有只推之命,更卽牌招,何如?傳曰,允。
以吏曹參議宋冕載再牌不進罷職傳旨,傳于洪義浩曰,只推。
洪義浩啓曰,吏曹參議宋冕載,旣有只推之命,所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書·參判未差,參議宋冕載進,行都承旨洪義浩進。以趙得永爲吏曹判書。洪義浩,以吏批言啓曰,判書趙得永,家在城外,參判未差,小臣獨政未安,何以爲之?敢稟。傳曰,只出緊任。以宋穉圭爲執義,李勉求爲司諫,柳遠鳴·鄭華錫爲掌令,李景熙爲持平,李英發爲獻納,洪起爕爲正言,李光文爲副應敎,林景鎭爲校理,尹日逵爲副校理,金學淳爲修撰,李允謙爲副修撰,金履翼爲刑曹判書,李存秀爲左尹,金履喬爲兵曹參知,洪明浩爲判義禁,姜學濬爲吏曹佐郞,金益鉉爲奉常判官,趙得永·曺允大爲知經筵,林漢浩·李好敏·李文會爲同經筵,鄭觀綏爲春川府使,李勉昇爲寧越府使,吳載重爲會寧府使,沈擇之爲昌城府使,金仁柱爲韓山郡守,鄭東晏爲兔山縣監,江華留守單吳泰賢,訓鍊都監提調單李勉兢,兼華寧殿令單鄭致愚,兼鏡城府使單朴宗柱,安州牧使趙鍾永,東萊府使尹魯東仍任事,承傳,前府使洪理爕,前郡守李濟和已上,今加通政加資事承傳,分承旨鄭東榦·申溆·尹羽烈·金履載·宋知濂·愼宜學,分兵曹參議尹行頤,正郞兪應煥·尹錫永,佐郞尹致謙·沈鈁·安光直·權熀,分內醫提調韓晩裕·趙尙鎭·吳載紹·洪明浩已上竝減下,以吳載紹爲分內醫提調。
兵批,行判書朴宗來進,參判閔命爀病,參議韓鼎運病,參知未差,同副承旨鄭魯榮進。以曺允大爲知事,姜漸煥·李克禮爲僉知,林允喆爲曹司衛將,李文植·洪受寬·李漢極爲五衛將,李儒謙爲忠翊將,金慶集·尹孝烈爲慶熙將,朴周壽·李勉求爲文兼,許溟爲全羅兵使,黃俊彦爲高山里僉使,趙義鎭爲管城將,沈誾之爲楊州監牧官,金愿爲羅州監牧官,僉知二單徐春輔·李義秀,中嶺別將單金基冕,寶化堡權管單姜膺祚,北兵使單朴宗柱,分都摠管李彦植·金履度,分副摠管李普天·金魯敬·李格,分都事趙台錫·南熙·沈能壽·尹孝達·李濟遠·具命益·李喆懋·李周百,分宣傳官金鼎基·許溶·李時晦·申緖·李義權·李健植·金學淳·李存敬·李悌彬·李栻·申命源·趙寬錫·權思奎·金學基·曺允鵬·具信喜·李命權·朴升煥·張鉉擧·崔祉鉉,假內乘沈尹泰以上減下,護軍李普天·李肇源·鄭尙愚·朴宗京·李好敏·徐英輔·李壽咸·李身敬,副護軍具得魯·安廷善·李翼晉·金蓍根·朴命爕·宋文述·李采·閔致載·李顯默·鄭東榦·申溆·尹羽烈·金履載·宋知濂·愼宜學·洪羲俊·尹理相·洪樂淵·兪岳柱·尹行頤·金㙆·朴載德,副司直李東冕·李基崇·朱重翁·閔德基·洪大浩,副司果金漢正,副司正徐志輔,及第李蕙秀今加折衝加資事,承傳。
吏批,再政。以韓晩裕爲景慕宮提調。
以黃海監司韓用鐸狀啓,海州延坪島人物渰死事,傳于朴宗正曰,聞甚矜念,元恤典外,別加顧恤事,分付,身還亦爲蕩減事,分付。
鄭魯榮,以兵曹言啓曰,曾在先朝己未,因下敎,西平君撓玄孫李承濂,筮仕間祿俸,每朔代錢以給矣。今則改名光濂,除拜永禧殿參奉,來朔爲始,祿俸代錢減下之意,敢啓。傳曰,知道。
朴宗正,以戶曹言啓曰,謹奉下敎,宣政殿殿內修理,今當爲之,而後簷椽木五六箇將頹處,不可不趁今修改,故令日官池景泌推擇,則今七月三十日卯時爲吉云,以此日時擧行,而宣化門椽木春舌修改事,昨夏已有成命,連因事故,未及修改矣。今此修改時,一體修改,內各司雨漏處修改,當日同爲擧行之意,敢啓。傳曰,知道。
鄭魯榮,以兵曹言啓曰,內吹螺赤及龍虎營兼內吹等今秋等習角賞格木,謹依判下別單,分等施賞之意,敢啓。傳曰,知道。
鄭魯榮,以訓鍊都監言啓曰,本局別將沈鑏,身病甚重,勢難察任,改差,何如?傳曰,允。
鄭魯榮,以御營廳言啓曰,本廳把摠白恒鎭,身病甚重,勢難察任,改差,何如?傳曰,允。
鄭魯榮,以禁衛營言啓曰,來八月當一番前部左司屬黃海道四哨軍兵逢點實數五百十三名,已爲點閱整齊,來八月初一日,與內外各處入直將官軍兵等,依例替代後,舊軍放送之意,敢啓。傳曰,知道。
鄭魯榮,以禁衛營言啓曰,來十月當二番前部中司屬黃海道四哨軍兵,來九月二十五日,京中逢點,依例準二朔立番之意,本道監·兵使處,預爲知委,何如?傳曰,允。
鄭魯榮,以御營廳言啓曰,本廳來八月九月兩朔應立前部右司屬慶尙左道二哨,右道二哨,合四哨軍兵五百十七名,今已逢點整齊矣。八月初一日,與舊番中司軍兵,替代立番後,舊軍放送之意,敢啓。傳曰,知道。
鄭魯榮,以御營廳言啓曰,本廳來十月十一月兩朔應立前部後司屬慶尙右道四哨軍兵,九月二十五日,京中逢點,十月初一日,與右司軍兵,當爲替代立番,趁期調送事,本道監·兵使處,措辭知會之意,敢啓。傳曰,知道。
沈奎魯,以觀象監提調意啓曰,本監天文學兼敎授金晉榮有頉代,三曆官前正金漢正,術業頗精,依例差下,使之付軍職,冠帶常仕,何如?傳曰,允。
朴宗正,以賑恤廳言啓曰,東部蓮池洞契任掌崔順昌,今月二十八日,本洞路傍,得一歲遺棄女兒,同里居良女金召史,欲爲收養,南部靑寧尉契任掌金殷泰,今月二十八日,本洞路傍,得一歲遺棄女兒,同里居良女白召史,欲爲收養,貧不自食,告于本部,自各該部,同日牒呈,故依節目竝爲給料,使之乳養之意,敢啓。傳曰,知道。
辛未七月二十九日辰時,上御暎花堂。藥房三提調持湯劑入侍,應製入格儒生,同爲入侍時,都提調金思穆,提調李集斗,副提調朴宗正,假注書鄭禮容,記注官李仁迪,別兼春秋金陽淳,右承旨沈奎魯,假注書金鎭,以次進伏訖。思穆曰,近日日氣深涼,聖體,若何?上曰,一樣矣。思穆曰,王大妃殿氣候,何如?上曰,各殿宮氣候一樣矣。思穆曰,醫官入侍矣,診候何如?上曰,可也。醫官吳千根,進前診候訖。退伏曰,左右三部調勻矣。上命藥房先退。思穆等退出,上曰,入格儒生,承旨率入,可也。奎魯與入格儒生進士洪益聞進前。上曰,居首人外,自外退去。仍命書傳敎曰,日次儒生製述居首詩,三下一進士李秉徽給一分,之次三下二洪彦謨等四人,令該曹考例施賞,命退,承史以下以次退出。
辛未七月二十九日辰時,上詣摛文院。日次儒生應製入侍時,行都承旨洪義浩,左承旨朴宗正,右承旨沈奎魯,左副承旨權丕應,右副承旨尹行直,同副承旨鄭魯榮,假注書鄭禮容·金鎭,記注官李仁迪,別兼春秋金陽淳,直閣李光文,以次侍立。時至,通禮跪啓外辦,上具翼善冠·袞龍袍,乘輿出協陽門,由肅章門·進善門,詣摛文院,降輿升座。上曰,試官行禮,可也。義浩曰,弘文提學曺允大,未及入來肅拜矣。上曰,對讀官李光文,先爲行禮,可也。仍命書題,義浩非文任,不能書題,何以爲之?上曰,光文卽閣臣,無異文任,使之承書,可也。懸題訖。上曰,都承旨留在試所,捧券後,暎花堂科次以入,可也。通禮跪啓禮畢,上降座乘輿,由進善門·肅章門,入協陽門,出標信解嚴,入宣化門還內,諸臣以次退出。
辛未七月二十九日申時,上詣暎花堂。齋宿入侍時,行都承旨洪義浩,左承旨朴宗正,右承旨沈奎魯,右副承旨尹行直,同副承旨鄭魯榮,假注書鄭禮容·金鎭,記注官李仁迪,別兼春秋金陽淳,直閣李光文,以次侍立。時至,通禮跪啓外辦,上具翼善冠·袞龍袍,乘輿出宣化門,由協陽門·集禮門·明光門·靑陽門,詣齋宿所,降輿升座,詣暎花堂後,問安勿爲之。出榻敎植炬次知工曹郞廳,從重推考,該房承旨,亦爲從重推考。出榻敎雜人不禁當該禁喧郞廳,事過後,令該府拿問,各別重勘。出榻敎當該司謁禹得範,令攸司從重科治。出榻敎當該捧扇忠義衛,令攸司從重科治。出榻敎命書傳敎曰,宗廟親傳香後,景慕宮朔祭當親行,該房知悉,門路以月覲門爲之,承史以次侍立。
上在景慕宮,停常參·經筵。
所見彗星,爲雲氣所蔽,不得詳細看候。
大駕詣景慕宮省器後,內閣·政院·藥房口傳問安。答曰,知道。
藥房都提調金思穆,提調李集斗,副提調朴宗正啓曰,移次經宿,勞動旣多,伏未審夜間,聖體若何?寢睡·水刺之節何如?臣等率諸御醫,趁早入診,詳察聖候爲宜。王大妃殿氣候何如?惠慶宮氣候何如?嘉順宮氣候何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
鄭魯榮啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
尹行直啓曰,行大司憲李直輔在外,執義·掌令二員,持平一員未差,金圖遠未署經,監察茶時之意,敢啓。傳曰,知道。
朴宗正啓曰,藥房都提調·副提調持湯劑來待矣。傳曰,封入。
沈奎魯啓曰,禮貌官來言,百官稟旨就次。傳曰,知道。
沈奎魯啓曰,景慕宮官員來言,今日親祭,提調當爲進參,而提調韓晩裕,身病猝重,不得擧行云,何以爲之?敢稟。傳曰,牌招。
沈奎魯啓曰,景慕宮提調韓晩裕牌不進推考傳旨,今方捧入,而今日親祭,當爲進參,如是違牌,事甚未安,更爲牌招,何如?傳曰,允。
傳于沈奎魯曰,禮房承旨馳詣宗廟及文廟,奉審摘奸以來。
傳于沈奎魯曰,發遣吏郞,諸執事淸齋與否,摘奸以來。
鄭魯榮,以都摠府言啓曰,今此景慕宮朔祭親行時,侍衛寶劍,當爲備員,而副摠管吳載重移拜會寧府使,李文會·柳相祚·李普漢在外,金孝建未肅拜,無以備員,令政院稟旨變動,仍令該曹卽爲口傳差出,待下批牌招,以爲備員侍衛之地,何如?傳曰,允。竝許遞。
兵曹口傳政事,以沈能建·洪羲臣·申光軾·鄭學畊·李明圭爲副摠管。
傳于沈奎魯曰,入格儒生,明日待令。
傳于鄭魯榮曰,旗軍洗馬,明日爲之。
傳于鄭魯榮曰,軍號以今月初四日軍號爲之。
傳于沈奎魯曰,還宮門路,當由敦化門,該房知悉。
沈奎魯,以禮曹言啓曰,來八月初一日景慕宮朔祭親行時,親臨省牲省器之節,何以爲之乎?敢稟。傳曰,省器親臨。
沈奎魯,以禮曹言啓曰,謹稽謄錄,則先朝乙卯年,景慕宮朔望祭享,屢經親行,而因特敎,每以省約之意,權用單獻之禮,丙辰年三月十五日望祭親行時,又因特敎,以大祭例,具三獻·用樂·用太牢矣。今番則何以爲之乎?敢稟。傳曰,依丙辰年例。
沈奎魯,以禮曹言啓曰,郊壇四孟朔,遣禮郞,看審有無頉草記事,曾有定式矣。發遣郞廳,南郊南壇·東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則南壇·雩祀壇·馬祖壇·厲壇,壇上及四面紅箭門·墻垣階砌,俱爲無頉,而先農壇,壇上階砌石塗炭,間間剝落,先蠶壇,北邊紅箭門柱根塗炭剝落,祈雨壇,東邊紅箭門柱根塗炭剝落,漢江壇,南邊紅箭門朽傷,司寒壇,壇上階砌石塗炭,間間剝落,卽爲修改事,分付該監,而此後看護等節,另加中飭之意,敢啓。傳曰,知道。
沈奎魯,以禮曹言啓曰,來八月初一日景慕宮朔祭親行,自上當有散致齋之禮,而正日只隔二日,散齋勢未及如例磨鍊,殿下自今日,散齋一日於別殿,致齋一日於齋殿,凡散齋,不弔喪問疾,不聽樂,有司不啓刑殺文書,致齋惟啓享事,陪享官及近侍之官應從升者,竝散齋一日於本司,致齋一日於享所,陪享百官諸衛之屬,守衛宮門者,各於本司,淸齋一宿事知委,何如?傳曰,允。
洪義浩,以備邊司言啓曰,吏曹判書今方有窠矣。都政過限,守令多闕,此時民邑之弊,一日切悶,判書未差之代,待開政下批,使之卽爲承膺,都政,仍於不多日內擧行,何如?傳曰,允。
鄭魯榮,以兵曹言啓曰,今七月各廳堂下武臣朔試射,臣曹連因有故,不得爲之之意,敢啓。傳曰,知道。
鄭魯榮,以訓鍊都監言啓曰,今日擧動時,南營入直馬兵五十名除出,景慕宮墻外環衛矣。當夜宮墻外巡邏,無以分排,出番馬兵二十名添入行巡之意,敢啓。傳曰,知道。
辛未七月三十日卯時,上詣仁政殿月臺。親傳香後,景慕宮擧動入侍時,行都承旨洪義浩,左承旨朴宗正,右承旨沈奎魯,右副承旨尹行直,同副承旨鄭魯榮,假注書鄭禮容·金鎭,記注官洪宅柱,別兼春秋金陽淳,檢校直閣徐俊輔,以次侍立。時至,通禮跪啓外辦,上具翼善冠·袞龍袍,乘輿進發,經宿問安勿爲之。出榻敎出靑陽門·明光門·集禮門·建陽門·肅章門,入仁政門,降輿升殿,親傳香訖。通禮跪啓禮畢,上乘輿,出仁政門,由肅章門·建陽門·集禮門·明光門·靑陽門,出月覲門,由逌覲門入齋室後,問安後問安勿爲之。出榻敎上曰,當行望廟禮,次行省器省樂,至於省牲,則置之,可也。上曰,先爲奉審冊寶莊後,仍又奉審望廟樓御眞矣。望廟樓展拜時,百官行禮置之,望廟樓展拜罷後,問安勿爲之。出榻敎承史以下,閤外侍立。
上在昌德宮。停常參·經筵。
所見彗星,昏見乾方,形體比前稍盛,尾長二尺許,一更西沈,五更以後,雲氣掩翳,古見旋隱,不得詳察。
還宮後,內閣·政院·藥房口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·藥房經宿口傳問安。答曰,知道。
大殿,朝廷二品以上·六曹堂上口傳問安。答曰,知道。
沈奎魯啓曰,行大司憲李直輔,執義宋稚圭,掌令柳遠鳴在外,鄭華錫,持平李景熙未肅拜,金圖遠未署經,監察茶時之意,敢啓。傳曰,知道。
洪義浩啓曰,同副承旨鄭魯榮,今日不爲仕進,卽爲牌招,何如?傳曰,允。
朴宗正啓曰,藥房三提調率醫官,依下敎來待矣。傳曰,明日待令。
朴宗正啓曰,藥房三提調持湯劑來待矣。傳曰,封入。
藥房口傳啓曰,臣等於昨日日次,顒俟入診之命,而時値閟宮齋居之日,原啓旣承例批,湯劑亦又封入,區區下情,不勝抑鬱,卽以許借方寸之意,口傳入稟,至承明日召接之敎,臣等退而恭俟,伏冀今日之診候嘗藥,仰承凡節矣。又伏承明日待令之批,此莫非臣等誠淺辭拙,不能仰格之致,惶霣煼灼,岡知攸措,繼進湯劑之煎進,今已五日,而不過一遭登筵而已。況當移次經宿,鎭日勞動之餘,仰承諸節,尤不容少緩,咫尺閤門,徊徨憂迫,莫伸前席奉進之禮,職忝保護,臣分虧矣。臣等之罪,固不容誅,而其在大聖人愼疾信令之義,豈不有憾於天地之大乎?玆敢不避煩瀆,冒昧聯籲。伏乞亟降臣等隨入之命焉,惶恐敢啓。答曰,旣有明日待令之敎,則何爲此口啓乎?明日待令,可也。
傳于沈奎魯曰,禮房承旨馳詣社稷,奉審摘奸以來。
以吏曹參議宋冕載牌不進罷職傳旨,傳于洪義浩曰,只推。
沈奎魯啓曰,卽者宗廟署官員來言,宗廟·永寧殿春秋奉審日字,每於二八月初一日,例爲定日擧行,而都提調徐龍輔在外,提調未差,無以擧行云,未差之代,政官牌招開政差出,待下批牌招擧行,何如?傳曰,允。
洪義浩啓曰,卽者吏曹郞廳來言,兔山縣監鄭東晏,兩司俱未署經云,除在外·未署經外,未肅拜·呈告人員,竝卽牌招,以爲署經之地,何如?傳曰,允。
洪義浩啓曰,吏曹判書趙得永,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書更爲牌招,何如?傳曰,允。參議一體牌招。
以校理林景鎭,副校理尹日逵,副修撰李允謙牌不進罷職傳旨,傳于沈奎魯曰,只推。
沈奎魯啓曰,玉堂上下番俱空,事甚未安,校理林景鎭,副校理尹日逵,副修撰李允謙,旣有只推之命,竝卽牌招,推移入直之地,何如?傳曰,允。
以左副承旨權丕應牌不進罷職傳旨,傳于洪義浩曰,只推。
兵曹口傳政事,宣傳官單鄭魯榮。
傳于洪義浩曰,都承旨入侍。
傳于沈奎魯曰,入格儒生入侍。
傳于沈奎魯曰,禁直文臣應製居首七言古詩三下一別兼春秋金陽淳,內下上弦弓一張賜給。
傳于鄭魯榮曰,文臣製述及漢學文臣殿講,明日爲之,處所以暎花堂爲之,出宮門路,以協陽門爲之,侍衛以入直磨鍊,試官以前日文臣殿講試官,兼爲擧行。
傳于鄭魯榮曰,藥房·內閣·政院·玉堂·朝廷,翌日問安勿爲之。
傳于沈奎魯曰,同副承旨鄭魯榮,兼帶宣傳官之任減下。
辛未八月初一日子時,上詣景慕宮。朔祭親行入侍時,行都承旨洪義浩,左承旨朴宗正,右承旨沈奎魯,左副承旨尹行直,同副承旨鄭魯榮,假注書鄭禮容·金鎭,記注官洪宅柱·金初爕,檢校直閣徐俊輔,以次侍立。時至,通禮跪啓外儀,上親祭行禮訖,親祭罷後,問安勿爲之。出榻敎命義浩書傳敎曰,諸司預備。又命書傳敎曰,當歷臨於義本宮,待天明還宮,該房知悉。通禮跪啓請外辦,上具翼善冠·袞龍袍,乘輿由宮門,至於義本宮朝陽閣奉審訖。命義浩書傳敎曰,諸司預備,仍進發,同副承旨鄭魯榮,行首宣傳官除授。出駕前下敎都提調金思穆曰,夜氣緊涼,風露沾濕,步輦還宮,恐致損候,特命御輦,何如?上曰,夜氣鬱熱,步輦無妨矣。仍發至宗廟前路,通禮跪啓請降輿,上降輿,過廟門還乘輿。命魯榮書傳敎曰,今當朔日,當行眞殿展拜,還宮內門路,以宜春門爲之,侍衛軍兵勞苦,不可不念,到宜春門,卽爲解嚴,由敦化門·進善門·建陽門·明光門·靑陽門,入宜春門,出標信解嚴,諸臣以次退出。
辛未八月初一日卯時,上御暎花堂。日次應製入格儒生入侍時,右副承旨尹行直,假注書金鎭,記注官洪宅柱,別兼春秋金陽淳,以次進伏訖。上曰,入格儒生待令乎?賤臣承命出傳,率入進士李秉徽·洪彦謨·朴熙豐·李鼎臣·李源達,進伏堂下。上曰,只使居首人升殿,奏達職姓名,可也。李秉徽奏達姓名。仍命退,承史以次退出。
上在昌德宮。停常參·經筵。
初昏以後,密雲灑雨,彗星不得看候。
漢學文臣殿講罷還內後,內閣·政院·藥房口傳問安。答曰,知道。
尹行直啓曰,行大司憲李直輔,執義宋穉圭,掌令柳遠鳴在外,鄭華錫傳旨未下,持平金圖遠·李景熙未署經,監察茶時之意,敢啓。傳曰,知道。
沈奎魯啓曰,判義禁洪明浩,除拜後過三日不爲出肅,依定式推考警責,仍卽牌招察任,何如?傳曰,允。
朴宗正啓曰,今日殿座,承旨當爲備員,而行都承旨洪義浩,不爲仕進,所當牌招,而拘於廳規,不得請牌,何以爲之?敢稟。傳曰,牌招。
沈奎魯啓曰,三品官之無得過三日循例請牌,曾有定式矣。兵曹參知金履喬,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
沈奎魯啓曰,卽者兵曹郞廳來言,本曹判書朴宗來有身病,今日殿座時別侍衛,不得進參云,卽爲牌招,何如?傳曰,允。
傳于鄭魯榮曰,雲寶劍置之。
沈奎魯啓曰,時原任大臣,爲承侯來待矣。傳曰,入侍。
朴宗正啓曰,藥房三提調率醫官,依下敎來待矣。傳曰,入侍。
朴宗正啓曰,藥房三提調持湯劑來待矣。傳曰,持入。
備忘記,會寧府使吳載重,昌城府使沈擇之下直,各長弓一張,長箭一部,片箭一部,筒兒一箇賜給。
以校理林景鎭,副修撰李允謙牌不進罷職傳旨,傳于沈奎魯曰,只推。
以副校理尹日逵牌不進罷職傳旨,傳于沈奎魯曰,只推。
沈奎魯啓曰,玉堂上下番俱空,事甚未安,校理林景鎭,副校理尹日逵,副修撰李允謙,旣有只推之命,竝卽牌招,以爲推移入直之地,何如?傳曰,允。
以大司諫鄭景祚,司諫李勉求,正言洪起爕,掌令鄭華錫牌不進罷職傳旨,傳于尹行直曰,只推。
尹行直啓曰,大司諫鄭景祚,司諫李勉求,正言洪起爕,掌令鄭華錫,旣有只推之命,竝卽牌招,以爲守令署經之地,何如?傳曰,允。
沈奎魯啓曰,吏曹判書趙得永,參議宋冕載牌不進推考傳旨及罷職傳旨,今方捧入,而開政命下,已至經宿,一向違牌,事甚未安,判書更爲牌招,何如?傳曰,允。參議只推,一體牌招。
沈奎魯啓曰,吏曹判書趙得永,參議宋冕載再牌不進推考傳旨及罷職傳旨,今方捧入,而開政命下之後,如是違牌,事甚未安,判書所當更請牌招,而係是一日三牌,何以爲之?敢稟。傳曰,參議只推,與判書更爲牌招。
吏曹判書前望單子入之,李勉兢落點。
沈奎魯啓曰,吏曹判書李勉兢牌不進推考傳旨,今方捧入,而政命經宿,事甚未安,更卽牌招,何如?傳曰,允。
沈奎魯啓曰,吏曹判書李勉兢再牌不進推考傳旨,今方捧入,而開政命下之後,如是違牌,事極未安,所當更請牌招,而係是一日三牌,何以爲之?敢稟。傳曰,更爲牌招。
以吏曹參議宋冕載再牌不進罷職傳旨,傳于沈奎魯曰,只推。
沈奎魯啓曰,吏曹參議宋冕載,旣有只推之命,所當更請牌招,而係是一日三牌,何以爲之?敢稟。傳曰,更爲牌招。
傳于鄭魯榮曰,摠管·宣傳官·武兼·部將·兵曹·摠府郞廳·中樞府郞廳·備邊司郞廳應射次,暎花堂來待,試官兵曹堂上四員及今日殿講試官中參試官二人爲之。
傳于鄭魯榮曰,雲寶劍置之。
傳于鄭魯榮曰,出宮門路,以協陽門爲之。
傳于鄭魯榮曰,昌城府使密符,授第四十二符。
傳于鄭魯榮曰,明日春塘臺親臨,文蔭官應製爲之,該房知悉。
傳于鄭魯榮曰,試官以今日文臣製述試官爲之。
傳于鄭魯榮〈曰〉,出宮門路,以協陽門爲之。
傳于鄭魯榮曰,巡監軍仍。
沈奎魯,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
沈奎魯,以奎章閣守宮檢校提學意啓曰,夜間閣內諸處,無事之意,敢啓。傳曰,知道。
沈奎魯,以禮曹言啓曰,慶基殿秋夕祭香祝,殿官中一員,當爲陪進,而參奉今方入直,令有闕未差,受香無人,令該曹,以在京無故人口傳差出,以爲受香之地,何如?傳曰,允。
沈奎魯,以奉常寺都提調意啓曰,祭享所用秋等中脯三百四十八貼,今八月初二日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
鄭魯榮,以備邊司言啓曰,本司武郞廳趙建洙,奔走勤仕,已滿十五朔,依例六品遷轉事,奉承傳施行,何如?傳曰,允。
鄭魯榮,以禁衛營言啓曰,今此景慕宮經宿擧動時,西營入直鄕軍折半二十名除出,領付于訓鍊都監都領陣矣。宮墻外巡邏,勢難分排,出番鄕軍十五名添入,使之警巡之意,敢啓。傳曰,知道。
鄭魯榮,以御營廳言啓曰,今日擧動時,東營入直軍二十二名,集春營入直軍二十名除出,領赴于訓鍊都監都領陣矣。當夜宮墻外巡邏,勢難分排,出番鄕軍十名添入東營,十五名添入集春營,各該將官率領,警巡之意,敢啓。傳曰,知道。
鄭魯榮,以御營廳言啓曰,集賢門入直禁衛營軍,以本廳京中哨軍,今八月初二日,依例替代入直之意,敢啓。傳曰,知道。
尹行直,以義禁府言啓曰,卽接月令醫員崔學勉手本,則時囚罪人閔秉勳,猝得毒感,寒熱往來,食飮全却,氣息奄奄,實有難保之慮云,罪人病勢危重,則一邊保放,一邊草記,曾有定式矣。閔秉勳,姑爲保放之意,敢啓。傳曰,知道。
辛未八月初二日辰時,上詣暎花堂。漢學文臣殿講製述入侍時,原任大臣承候,藥房三提調率醫官入侍時,右承旨沈奎魯,左副承旨權丕應,右副承旨尹行直,同副承旨鄭魯榮,假注書鄭禮容·金鎭,記注官洪宅柱·劉㵙,檢校直閣徐俊輔,以次侍立。時至,通禮跪啓外辦,上具翼善冠·袞龍袍,乘輿出協陽門,由建陽門·明光門·靑陽門,詣殿座所降輿升座。上曰,時原任大臣·藥房入侍。禮容承命出傳,領府事李時秀,左議政金載瓚,都提調金思穆,提調李集斗,副提調朴宗正,醫官吳千根·趙宗協·秦東秀·李漢臣,以次偕入進伏。時秀曰,聖體氣候何如?上曰,一樣矣。時秀曰,王大妃殿氣候何如?上曰,各殿宮氣候一樣矣。時秀曰,湯劑新議定者,已爲進御屢貼矣,聖候其有動靜之可言乎?上曰,寢睡比昨秋以前大勝,至於水刺,亦勝於湯劑以前矣。時秀曰,湯劑旣爲每日進御,則封入持入,有何間焉,而第伏念,聖候差勝之功效,欲爲詳察,則必也持入湯劑,兼爲診候,然後方可爲審愼之道,此非但臣子之至情,湯劑體重,不可不如此,雖以引接之頃言之,殿座動駕,亦或輕易,況此藥房入診,有何遲久者乎?載瓚曰,聖候保護,專係湯劑,湯劑功效,專在診候,而引接之命甚罕,殊有乖於大聖人愼疾之義,昔在宣廟朝·肅廟朝,常置楊禮壽·柳詳於座側,無異近侍,故非但醫技之比今懸殊而已。習熟聖候,每有奏效之道,英廟朝晩年,引接藥院,每於燕寢,或以便服,常常相接,亦願聖明,法此美意,懋盡保嗇之方,臣等區區之望也。上曰,大臣之言如此,自今以後銘念矣。思穆曰,雖閭閻匹庶之家,如或服藥,則邀醫診脈,必以課日,或朝或夕,不憚煩複,御藥事體,何等愼重,而豈可不種種診察乎?載瓚曰,都政過限,民國之弊,今則一日爲急矣。吏判尙不膺命,自上別加申飭勉出,然後可以行政矣。載瓚曰,此時守令,不可暫曠,日昨新除授守令,竝令當日辭朝,催促赴任,何如?上曰,依爲之。出擧條載瓚曰,弘文提學,提學曺允大,旣已仍任,備堂還差,仍察有司之任,他職竝爲仍任,何如?上曰,依爲之。出擧條時秀曰,近來日氣漸涼,聖候靜攝,而陵幸不遠,臣等憂慮,曷有其極?若以道里稍近處,更定陵幸則似好矣。上曰,日子姑遠,大臣亦有所奏,如不可强,則臨時更當下敎矣。上曰,漢學應講製述人,退待于賓廳,只爲製述以進,可也。書題當下御題筒矣。仍命大臣先退,時秀等退出,通禮跪告禮畢,上降座升輿,由靑陽門·明光門·建陽門,入協陽門,出標信解嚴,由宣化門還內,諸臣以次退出。
辛未八月初二日未時,上御暎花堂。摠管·宣傳官武兼·部將·兵曹·摠府郞廳應射入侍時,左承旨朴宗正,假注書金鎭,記注官洪宅柱·金初爕,以次進伏訖。上曰,兵判爲試官,修啓以入,可也。上曰,吏判別無不可行公之義,尙不肅命,都政連退,如是延拖,將與臘月都政,同時擧行矣。仍命書傳敎曰,吏曹判書許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
所見慧星,昏見乾方,一更西沈,至五更復見於艮方,尾長比前稍盛。
文蔭官應製還內後,內閣·政院·藥房口傳問安。答曰,知道。
權丕應啓曰,行大司憲李直輔,執義宋稚圭,掌令柳遠鳴在外,鄭華錫呈辭,持平金圖遠·李景熙未署經,監察茶時之意,敢啓。傳曰,知道。
權丕應啓曰,來初五日,朝參日次矣,敢稟。傳曰,停。
權丕應啓曰,禁衛營將官來言,今日本營軍兵,日次私習云矣,敢啓。傳曰,知道。
權丕應啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,今日殿座,承旨當爲備員,而右承旨沈奎魯,右副承旨尹行直,同副承旨鄭魯榮不爲仕進,竝卽牌招,何如?傳曰,允。
權丕應啓曰,卽者兵曹郞廳來言,本曹判書朴宗來有身病,今日殿座時,別侍衛不得進參云,卽爲牌招,何如?傳曰,令次堂擧行。
權丕應啓曰,卽者義禁府都事來言,時囚無得過三日滯囚,曾有定式矣。罪人李埴·閔秉勳·崔錫玄·李志淵·趙雲豪·李勉植·兪範柱·崔應鉉·李時鎬·朴文永·金繼祖·金應燁·金重麗·高慶赫·柳鳳·金道燁·李升權,當爲捧供,而判義禁洪明浩未肅拜,同義禁李庚運呈辭,李羲甲服制,只有韓致應一員,不得備員開座云,判義禁牌招,何如?傳曰,允。
朴宗正啓曰,藥房三提調持湯劑來待矣。傳曰,入侍。
備邊司薦望,以柳相祚爲開城留守。
吏曹口傳政事,以黃䆃爲慶基殿令。
洪義浩啓曰,吏曹判書李勉兢三牌不進推考傳旨及參議宋冕載三牌不進,依定式禁推傳旨,今方捧入,而判書陳疏到院,以停朝市,纔已退却矣。所當更請牌招,而係是一日四牌,何以爲之?敢稟。傳曰,參議分揀,與判書更爲牌招。
權丕應啓曰,判義禁洪明浩牌不進推考傳旨,今方捧入,而時囚捧供命下之後,如是違牌,事〈甚〉未安,更爲牌招,何如?傳曰,允。
以右副承旨尹行直,同副承旨鄭魯榮牌不進罷職傳旨,傳于洪義浩曰,只推。
以校理林景鎭,副修撰李允謙牌不進罷職傳旨,傳于沈奎魯曰,只推。
以副校理尹日逵再牌不進罷職傳旨,傳于沈奎魯曰,只推。
沈奎魯啓曰,玉堂上下番俱空,事甚未安,校理林景鎭,副校理尹日逵,副修撰李允謙,旣有只推之命,竝更牌招,推移入直,何如?傳曰,允。
以兵曹參知金履喬牌不進罷職傳旨,傳于洪義浩曰,只推。
傳于沈奎魯曰,右承旨入侍。
傳于洪義浩曰,吏判疏批已下,卽爲牌招。
以大司諫鄭景祚,司諫李勉求,正言洪起爕牌不進罷職傳旨,傳于洪義浩曰,只推。
洪義浩啓曰,守令署經事命下,而諫院則大司諫鄭景祚,司諫李勉求,正言洪起爕,旣有只推之命,竝卽牌招,憲府則行大司憲李直輔,執義宋稚圭,掌令柳遠鳴在外,持平金圖遠·李景熙未署經,只有掌令鄭華錫一人,無備員署經,何以爲之?敢稟。傳曰,竝許遞,今日政差出。
洪義浩啓曰,兔山縣監鄭東晏,兩司當爲署徑,今日政新除授臺諫,竝待下批牌招,何如?傳曰,允。
沈奎魯啓曰,玉堂上下番俱空,事甚未安,今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書李勉兢進,參判未差,參議宋冕載病,行都承旨洪義浩進。以朴宗慶爲戶曹判書,金履永爲吏曹參判,曺鳳振爲副校理,洪遇爕爲修撰,李基崇爲副修撰,韓晩裕爲知敦寧,李錫祜爲軍資正,尹弘鼎爲軍器僉正,李羲贊爲司䆃僉正,尹亨稙爲長寧殿令,尹大東爲典設別提,魚在琬爲司饔直長,林斗鎭爲軍資奉事,沈振河爲昭顯墓守衛官,承文著作單權爕,宗廟提調單曺允大,奉常提調單曺允大仍任事承傳,以朴宗慶爲尙衣提調,金履翼爲司宰提調,曺允大爲掌樂提調,鄭尙愚爲典醫提調,前郡守李重鉉今加通政加資事承傳,以朴性來爲假監役,故兵使許侙贈兵參例兼,全羅兵使許溟考,趙得永爲大司憲,吳淵常爲大司諫,李之珩爲執義,李志淵爲司諫,車敬鎭爲掌令,鄭進明·朴孝臣爲持平,南景羲爲正言,祭酒單李直輔,開城留守單柳相祚。
兵批,行判書朴宗來病,參判閔命爀病,參議韓鼎運病,參知尹之鉉入直進,左副承旨權丕應進。同知單金慶集,僉知單李文植·李漢極·李儒謙,大護軍單趙得永,副護軍單孔源仁·洪理燮·李濟和·李蕙秀,宣傳官鄭魯榮減下事承傳,柳相祚爲管理使。
以吏曹參議宋冕載牌不進罷職傳旨,傳于洪義浩曰,只推。
傳于沈奎魯曰,明日顯陵·崇陵·懿陵·元陵,遣大臣酌獻禮,當親傳香祝,該房知悉,齋宿處所,暎花堂爲之,侍衛以入直磨鍊。
傳于沈奎魯曰,明日親傳香處所,以宣政殿爲之。
傳于沈奎魯曰,顯陵·崇陵·懿陵·元陵酌獻禮祭文,當親撰以下,該房知悉。
傳于沈奎魯曰,十一日幸行,當於孝昌墓爲之,該房知悉。
沈奎魯啓曰,今日齋宿,承旨當爲備員,而行都承旨洪義浩,左承旨朴宗正,所當牌招,而拘於廳規,不得請牌,何以爲之,而右副承旨尹行直,同副承旨鄭魯榮,竝卽牌招,何如?傳曰,允。牌招。
傳于沈奎魯曰,雲寶劍置之,出宮門路,以協陽門爲之。
沈奎魯啓曰,今此幸行時,何大臣留都乎?敢稟。傳曰,領府事爲之。
傳于沈奎魯曰,文蔭官應製居首五言律詩三下一司宰直長韓喆裕,筆三枝墨二笏賜給,之次三下二義盈奉事洪醇浩等十一人筆墨,令該曹考例施賞。
以濟州牧使李顯宅狀啓,莫重進上,未滿定例,惶恐待罪事,傳于沈奎魯曰,勿待罪事,回諭。
權丕應,以都摠府言啓曰,今日入直內三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
朴宗正,以備邊司言啓曰,頃因戶曹稟旨,本曹經用不足,姑先限十數萬兩,無論錢穀,就京外衙門所儲中,從便區劃事批旨內,令廟堂稟處事,命下矣。度支財賦根本之地,而近年以來,漸致耗竭,每不免朝家之另劃,言念國計,萬萬罔措。見今京外經費,到處枵然,誠難推移,而係是不可已者,則勢將於穀簿稍裕處取用矣。月前北關道臣,以茂山·甲山之穀多爲弊,兩邑折米各二萬石,減價作錢,限四年移貿之意,條列狀請,而其所措處,極爲纖悉,欲捄兩邑還弊,雖有移貿之請,而第移貿於道內各邑,實非捄弊之要道,且其排年除耗給代之請,俱甚苟且,當此經用匱乏之時,取此補彼,果爲一擧兩得之政,道啓狀請兩邑四萬石外,二萬石加數劃付戶曹,使之從便取用,則在該曹,僅補經用,在該邑,快祛宿弊,所謂排年除耗給代,初非可議,竝以此分付,嶺南元會折米一萬石,右兵營軍餉米一萬石,關西遼軍別餉木中二百同,亦竝許劃,從便拮据之意,一體分付該曹及各該道,何如?傳曰,允。
權丕應,以訓鍊都監言啓曰,本局哨官具壽集,身病甚重,勢難察任,改差,何如?傳曰,允。
權丕應,以訓鍊都監言啓曰,本局別將趙文彦,身病甚重,勢難察任,改差,何如?傳曰,允。
權丕應,以刑曹言啓曰,今七月二十九日,當該奉扇忠義衛,令攸司從重科治事,榻前下敎矣。忠義衛閔鉉,曾經守衛官,依例令義禁府處之,何如?傳曰,允。
權丕應,以內醫院都提調·提調意啓曰,本院別付料四窠中三窠,例付三廳首醫,一窠若有闕,則草記稟旨事,曾有定式矣。今此洪勉謙有頉,代以何醫官塡差乎?醫官望單子,依例書入之意,敢啓。傳曰,知道。
上護軍南公轍疏曰,伏以臣,一病屢朔,沈淹床笫間値內閣起居之班,亦未能隨諸臣進參,居常惶縮,如添一症,此際得伏見吏曹移牒,以臣差景慕宮秋享大祭獻官矣。一時駿奔之役,臣何敢爲言病之計,而賤疾沈苦,源委已痼,食飮全廢,頭疼眩昏,元氣日漸澌敗,不得起動於房闥之內,又自五六日來,添得泄瀉之症,昏䕥四倒,不省人事,以此醜穢病狀,不但萬無自力之望,肅肅齋敬之地,不潔孰甚焉,玆敢短章呼籲於天地憫覆之下,乞令該曹付標,以重享事焉。臣無任云云。答曰,省疏具悉。疏辭許令該曹改付標。
吏曹判書李勉兢疏曰,伏以臣於銓地,非但才器之萬萬不稱,自來情勢,便同鐵限,昨秋初除,怵畏義分,冒沒一肅,而旋蒙聖念之曲諒,卽許鞶遞,至今追惟,旣愧且感,不意特點之恩,又下於待罪度支之時,召牌荐降,督臣行政,臣驚惶震慓,五內失守,臣卽至庸極陋之姿也,初不近似於要膴之任,而周年之內,自東銓而移西銓,解官月餘,復入地部,今又冒瀆見職,周而復始,左右兜攬,臣之才具之不逮,情勢之難堪,未暇自恤,堂堂淸朝官人之政,豈容若是苟耶?只緣臣曾叨此任,不能力辭,又未免仰累則哲之明,論臣罪狀,當置何辟,況臣衰朽日甚,神精昏瞀,尋常事爲,輒患前遺而後忘,顧今大政過限,民邑受弊,不多日內擧行,新有成命,而以臣鹵鈍,姓名履歷,亦無以領略分排,況乎銓衡人物,審擇取捨,尤非可論,百爾思量,寧犯逋慢之誅,萬無承膺之望,玆敢忙陳短章,仰暴微懇。伏乞聖上,俯垂鑑諒,特命鐫削臣職,回授可堪之人,以幸國事,以安微分,千萬幸甚。臣無任云云。答曰,省疏具悉。都政臨迫,冢宰至重,卽爲入來肅命。
江華留守吳泰賢疏曰,伏以閟宮親祼,聖慕克伸,日吉辰良,鑾蹕穩旋,慶抃之忱,小大惟均,仍伏念臣,庸愚譾劣,百不猶人,本不足比數於淸朝器使之末,而偏蒙兩聖朝拂拭之恩,節次推遷,滾到卿月之班,涓埃莫效,愧懼徒積,跧伏委巷,歌詠聖澤,以圖不報之報矣。千萬不自意,沁都居留之命,有隕自天,臣誠驚惶震越,歷屢日而莫省措躬之所也。噫,保釐之寄,何莫非愼重,而惟此沁州一府,卽海防咽喉之地也。八路船舶之所輻湊,諸島鎭堡之所管轄,計存陰雨,而軍制多疎虞之歎,政先保障,而民戶有凋瘵之患,糧餉之儲積或絀,城池之荒廢莫修,苟非才猷素著,望實俱茂者,無以膺是任而責其效矣。若臣者,材器則空空無當,履歷則蔑蔑無稱,雖雷封百里之責,尙無堪承之望,矧玆大都留後之任,何嘗一毫彷彿於臣身乎?今若感激恩造,徒懷榮耀,晏然爲冒當之計,則畢竟僨誤,可立而竢,一己之私,顧不足恤,而其於累聖上愼簡之政,何哉?左右揣量,承膺無路,玆敢不避煩猥,略暴衷懇。伏乞天地父母俯垂鑑諒,亟遞臣新授之職,以幸公事,以安私分,不勝大願。臣無任云云。答曰,省疏具悉。卿其勿辭察任。
行護軍洪羲臣疏曰,伏以臣,忝叨藩寄,自速僨誤之罪,厚招人言,至被難洗之目,身名僇辱,情地危蹙,日夕震懍,惟大何是俟,幸蒙恩罷,卸免重負,將護病親,歸伏私次,便宜調養,到底洪渥,父子相對,攢手瞻天,自不禁感極而涕也,千萬不自意,恩敍遽下,除旨聯翩,無狀賤臣,何以得此?惝恍感激,實不知措躬之所也。臣初未守無卞之戒,繼又遭盛氣之斥,顧何敢復提前說,重觸人怒,而第伏念,彈文自有輕重,若係尋常官箴,過去論列,則宜付公議,不必較絜,而臣之所遭,卽人臣之極罪也。今於重臣前後之疏,有不得不一卞者,臣何可自阻於日月之明,而不思所以鳴暴乎?臣之在西也,得接按覈使李勉昇之疏,知有重臣金履翼筵奏,一見而心驚,再見而體粟,不可一刻晏然於按察之地,雖知飭禁之嚴重,而冒上廢務之啓,未見重臣之疏本,而徑陳引義之章,卞旣失當,辭不達意,乃有大僚之論勘,至今追思,愧恨交切。噫,身居巡宣之任,變起管轄之內,邑倅之有罪無罪,姑且無論,亂民之蔑法悖常,是誰之責?執此而咎臣以不察,謂臣以溺職,則臣固拜受之不暇,而今乃一筆斷之以護黨欺君之科,藉令臣黜陟不嚴,誠如其言,凡諸道臣黜陟不嚴者,一歸之於此箇四字之目,則非但古所未聞,抑亦人鮮能免,彼重臣,亦常行黜陟之政者也。何不默諒及此,而又其所謂不早區處云云,雖以不知而不區處,罪臣,何患無辭,而必欲驅之以知若不知,誅人之心,又何容易?臣性本荏弱,才欠明察,考績之不嚴,臣固自知,而其黜其陟,亦豈全無裁量而然乎?今若直謂之參錯私情,隱忍含默,則海西卄餘邑守宰,其將皆謂臣私黨耶?蓋海俗頑黠,興訛造訕,朝動浮言,夕至京師,其傳說之訛也,爽也重臣亦已自言之矣。在己則明其聽聞之失實,在人則乃反持之急攻之力,而不少參恕,何也?只緣臣言行無素於平日,情志未孚於同朝,居官狼狽,理所固然,受人凌踏,勢所必至,罔非滄浪,尙誰怨尤?且況向來兪鉉章之疏,雖未得其詳,而槪聞遣辭尤憯,論斷至重,情踪到此,轉益危臲。從今以往,惟有杜門息影,遠避駴機,歌詠聖澤,調護兩親,以爲不報之報,餘生餘願,如斯而已,官職去就,尙何暇論?顧臣逖違之餘,豈不欲有除卽膺,粗伸覲光之願?矧又閟宮親祼,陪衛義重,而情勢如右,冒犯違傲,罪上添罪,尤無所容,玆敢略暴情實,仰瀆崇嚴。伏惟殿下,天地父母,特垂哀憐,曲賜鑑諒,亟遞臣所帶之職,仍命選部,勿復撿擬,以謝人言,以靖私義,不勝千萬至祝。臣無任云云。答曰,省疏具悉。前事不必强引,卿其勿辭行公。
辛未八月初三日辰時,上詣春塘臺。文蔭官應製入侍,藥房三提調持湯劑同爲入侍時,行都承旨洪義浩,左副承旨權丕應,假注書鄭禮容·金鎭,記注官劉㵙·李仁迪,試官檢校直閣徐俊輔,行副護軍李永老,都提調金思穆,提調李集斗,副提調朴宗正,醫官吳千根,以次侍立。時至,通禮跪啓外辦,上具翼善冠·袞龍袍,乘輿出宣化門,由協陽門·建陽門·明光門·靑陽門,至殿座所降輿升座訖。上曰,試官行禮,可也。講員來會,則亦行禮,可也。諸臣行禮訖。上曰,試所承旨,朴宗正爲之,可也。又下敎曰,湯劑入之,可也。思穆曰,今日日氣甚好,聖候何如?上曰,如昨矣。思穆曰,王大妃殿氣候何如?上曰,各殿宮氣候一樣矣。義浩曰,試官備員,開講乎?上曰,可也。弘文提學牌招。出榻敎命大臣先退,思穆等退出,通禮跪啓外辦,上降座升輿,由靑陽門·明光門·建陽門,入協陽門,出標信解嚴,由宣化門還內,諸臣以次退出。
辛未八月初三日未時,上御暎花堂。右承旨入侍時,右承旨沈奎魯,假注書鄭禮容,記注官金初燮·劉㵙,以次進伏訖。上曰,布陣擧行,可也。宣傳官,以次擧行訖。奎魯曰,都政迫頭,連以殿座相値,吏曹褒貶,姑未設行云,何以爲之乎?上曰,勿拘爲之,可也。仍命退,承史以次退出。
辛未八月初三日酉時,上詣暎花堂。齋宿入侍時,左承旨沈奎魯,左副承旨權丕應,假注書金鎭,記注官劉㵙·李仁迪,檢校直閣李光文,以次侍立。時至,通禮跪啓外辦,上具翼善冠·袞龍袍,乘輿出宣化門,由協陽門·建陽門·明光門·靑陽門,至殿座所降輿升座。少頃,命還內,通禮跪啓請外辦。上曰,轎子差備司僕正,事過後拿問,照律定配,院隷不飭之上注書,拿問嚴勘。出駕前下敎仍由靑陽門·明光門·建陽門入協陽門,出標信解嚴,由宣化門還內,諸臣以次退出。
上在昌德宮。停常參·經筵。
所見彗星,昏見乾方,一更西沈,至五更復見於艮方,尾長比昨無異。
武臣殿講罷還內後,內閣·政院·藥房口傳問安。答曰,知道。
鄭魯榮啓曰,大司憲·執義·掌令一員,持平二員未差,掌令鄭華錫呈辭,監察茶時之意,敢啓。傳曰,知道。
朴宗正啓曰,藥房三提調持湯劑來待矣。傳曰,封入。
鄭魯榮啓曰,判義禁洪明浩牌不進推考傳旨,今方捧入,而時囚捧供命下,已至經宿,如是違牌,不卽擧行,事甚未安,更爲牌招,何如?傳曰,允。
鄭魯榮啓曰,判義禁洪明浩再牌不進推考傳旨,今方捧入,而時囚捧供命下之後,連事違召,無意承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
傳于鄭魯榮曰,軍士房承旨入侍。
傳于鄭魯榮曰,武臣殿講,今日爲之,處所以仁政殿爲之。
傳于鄭魯榮曰,出宮門路,以協陽門爲之。
以專經武臣殿講試官望筒,傳于鄭魯榮曰,考官領府事李時秀·朴宗來·李溏,參考官吳淵常·洪羲俊·權晙·徐翼淳爲之。
鄭禮容拿處,代以韓兢裕爲假注書。
以右副承旨尹行直牌不進罷職傳旨,傳于洪義浩曰,只推。
洪義浩啓曰,兔山縣監鄭東晏,憲府則旣已署經,而諫院則大司諫吳淵常牌不進,獻納李英發,正言南景羲在外,尹命圭未署經,只有司諫李志淵一人,無以備員署經,何以爲之?敢稟。傳曰,一司除署經。
大司諫吳淵常牌不進罷職傳旨,傳于洪義浩曰,只推。
傳于沈奎魯曰,更思之,十一日是陵幸初定日,當以其日,遣大臣攝行酌獻禮,今日齋宿置之。
傳于沈奎魯曰,文臣製述,漢學文臣殿講入格人賞格,依例捧傳旨。
以校理林景鎭,副校理尹日逵,副修撰李允謙·洪遇燮牌不進罷職傳旨,傳于沈奎魯曰,只推。
沈奎魯啓曰,玉堂上下番俱空,事甚未安,校理林景鎭,副校理尹日逵,副修撰李允謙·洪遇燮,旣有只推之命,竝卽牌招,推移入直之地,何如?傳曰,允。
傳于沈奎魯曰,通信正使副護軍金履喬,副使司直李勉求竝加資,堂上譯官玄義洵·玄烒·崔昔,先來軍官前府使李一愚,前五衛將鄭宅升,先來譯官卞文圭竝加資,上通事崔仁民陞敍,押物通事金祖慶·秦東益·趙行倫·洪得俊,令本衙門,準職除授,製述官李顯相右職調用,寫字官皮宗鼎高品付料,勿判下者,竝依前例,區別賞格有無,施賞捧傳旨。
鄭魯榮啓曰,新除授北兵使朴宗柱,時在會寧府任所,而有除朝辭赴任之命矣。密符則以前兵使李身敬所佩仍佩,諭書則安寶,使院吏齎傳,何如?傳曰,允。
洪義浩,以吏曹言啓曰,今日本曹褒貶坐起時,堂上不可不備員,而參判金履永未肅拜,令政院牌招,以爲同參開坐之地,何如?傳曰,允。
洪義浩,以吏曹言啓曰,今日本曹開拆坐起時,考見諸道褒貶啓本,則星州牧使徐有升,以克念怠成,無替前譽爲目,善山府使李在沆,以倘念衰戒爲目,仁同府使李朋錫,以政或近懦爲目,槐山郡守朴和源,以事奈罔效爲目,舒川郡守趙德壤,以誚謗宜恕爲目,嘉山郡守朴俊模,以任或招謗爲目,全州判官李顯綏,以此甚巖劇,須大振刷爲目,召村道察訪成海默,以妄杖宜戒爲目,則俱宜置下考,而置諸中考,鐵原府使李惟秀,以恐忝名祖爲目,則宜置中考,而置諸上考,殊無嚴明殿最之意,五道道臣,竝推考警責,上項八邑守令,一驛察訪,竝罷黜,何如?傳曰,允。
沈奎魯,以成均館同知館事意啓曰,文廟守僕,依宗社守僕例試才抄擇,別單啓下事,曾有定式矣。守僕李宗周·安宗澤瓜朔之,代以事知守僕及生徒守僕,試才抄擇,備三望受點次,別單書入之意,敢啓。傳曰,知道。
鄭魯榮,以御營廳言啓曰,瑞蔥臺試射放時,柳葉箭入格駕前別抄李潤培,貫一中邊一中,弓矢一部,曺壽昌等六人邊二中,各弓箭一部,李殷培貫一中,吳喆文等十人邊一中,各弓一張,敎鍊官姜洙昌貫一中,帿弓一張,片箭入格駕前別抄金宗喆邊二中,筒箇一部,金慶得貫一中,弓箭一部,王福珪等四人邊一中,各帿弓一張,鳥銃入格帳幕軍李春煥邊二中,木布各一疋,秦再崇貫一中,玉有瑾等八名邊一中,各木一疋,謹依別單判下,以軍器寺筒箇弓箭及本廳木布,施賞之〈意〉,敢啓。傳曰,知道。
鄭魯榮,以訓鍊都監言啓曰,謹依兵曹單子判付,扈衛軍官試射優等入格閑良趙章祜,本局旗牌官加設差下之意,敢啓。傳曰,知道。
鄭魯榮,以義禁府言啓曰,刑曹啓辭內,忠義衛閔鉉,曾經守衛官,依例令義禁府處之事,允下矣。閔鉉,今方待命,拿囚之意,敢啓。傳曰,知道。
司諫李志淵,掌令車敬鎭啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫惥恒·簡,爲渠羽翼,糾結厚·獜,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,夬施邦刑,獻遂,設鞫得情,噫嘻痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘萬古所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於獜·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭之出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知,恭賊正刑之後,一二同情之類,旣無究問之道,而斗恒尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例施行,斗恒及夏賊親屬奴傔連伊夫妻,竝嚴鞫得情,夬正典刑。噫嘻痛矣,明謙之凶謀逆節,實是亘萬古所無之賊也,身爲閫帥,五字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀削逆復之愛侄也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以獄體,不免疎虞,以謙以逆復之子,傳襲其父之凶圖,八字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,十三字刀削旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚夬正王法,噫嘻痛矣,亂逆之變,從古何限,而豈有若嶺啓中諸賊之窮凶極惡者哉?嗚呼,際庚年天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅䝱蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於獜·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,凡此諸賊,雖或有首從之別,而其在誅亂根重獄體之道,不可自外勘斷而止,請時景·時昱,竝施孥籍之律,金樂敎,亟令王府設鞫嚴覈,夬正邦刑。噫嘻痛矣,權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復飜身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當庚年崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,姿行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇張之手段,其言則假托義理,而其心則壞亂義理,廊廟大臣,視之若無,僚寀兄弟,公私交構,讒慝之口,千百其舌,朝象之汹汹不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁萼之論,卽渠素所畜積,章·蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色,蓋其千億化身,惟利是趨,利在浚賊則附浚賊,利在異類則附異類,利在邪黨則附邪黨,至於一行刀割天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根抵窩窟,一則行恁,二則行恁,何幸我慈聖殿下,俯察輿情,廓揮明斷,特降賜死之命,王章自此可伸,輿情得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,經先處斷,臺臣設鞫之請,迄未蒙允,薪島復命之啓,纔已登徹,王章似伸,而未可謂克伸,輿情似洩,而未可謂夬洩,到今次第應行之律,不可以誅及其身而止,請賜死罪人行恁諸子應坐之類,亟令王府,依律擧行,無俾易種焉。十行半刀割噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以䝱持,曰以判決云者,卽是适·璉之餘套,而獜·亮之後身也,賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也,春間治獄之時,只以邪黨而誅鋤,或徑先物故,或誅止其身,而儉賊之鞫案始出,渠輩之逆節昭著,則神人之憤,久而益切,實欲手磔口臠,而不可及矣。恒儉乃其枝葉,而旣伏典刑,則家煥諸賊之爲厥根抵者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻痛矣,國榮·陽澤之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,姿行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今此陽澤之干犯彰著,其首惡則實榮賊也,凶魁則亦榮賊也。幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,仰獨何心,顯示不悅之意,章奏之上,力遏邦慶二字,酬酢之間,牢諱慶忭等語,公座稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻痛矣,賊裕之罪,可勝誅哉?辛酉夏一疏,包凶畜禍,暗售梟獍之腸,都人尹·姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也?吁亦憯矣,亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也,凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻,魯賢本以不逞之徒,素畜樂禍之心,凡係怪論悖議,無不主張,及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何。請知情不告罪人魯賢,亟施孥籍之典。噫嘻,在民手出悖通,身係久囚。則乘機樂禍之習,厥惟久矣,與裕賊爲切隣,以裕賊爲謀主,臭味相同,臟肚相連,及其凶疏之構草也,密勿綢繆,爛熳酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕。請知情不告罪人在民,亟施孥籍之典。噫嘻痛矣,不逞怪鬼之徒,壞世道而禍家國者,從古何限,而豈有如向來悖疏悖通者哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所種,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主巨魁,而嘯聚無賴之類,做出平地之浪,掃盡朝著,將欲何爲?此在渠,猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸。請物故罪人履猷諸子,亟施散配之典。噫嘻痛矣,人心日陷,世道日詿,凶國禍家之變,前後何限,而豈有如向來鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙斳,神人之憤痛,容有極哉?若其裊腸獍肚之爛熳同參,與安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加栲訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當,至於金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放,金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋。請安置罪人李晦祥,島配罪人金宇光,竝令王府,更加嚴鞫,快正典刑,放釋罪人權思穆·金千孫,亟施絶島安置之典。噫嘻痛矣,干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡至此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣。輿論迭發,聖斷斯赫,特允臺臣之請,王章始可夬伸,輿情從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也。此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請,而不宜從輕,自有邦憲,而不容少緩。請楸子島減死安置罪人在敏,亟令王府還爲拿來,嚴鞫得情,夬正典刑。噫嘻痛矣,李東馨之罪,可勝誅哉?莫重莫嚴者,某年之義理也,至精至微者,先朝之秉執也,是以過與不及,均之爲殺無赦矣,彼達淳之假托闡揚,敢提不敢提之事者,已是窮凶絶悖所未有之變怪,而東馨之夤緣事會,憑藉聲討,又復忍提不忍言之言,顯售壞亂挾雜之計者,其所以干犯大義,貽慽聖心,同歸於亂逆之一轍,何其無嚴無忌,至此之極也?蓋達淳之罪,在於干犯義理,東馨之罪,在於壞亂義理,干犯者旣爲人臣之極罪,則壞亂者亦豈非人臣之極罪乎?此而尋常處之,先大王二十五年至精至微之大義理,將不免爲此輩之所壞了,思之及此,不覺髪豎而膽掉,此固殿下之罪人,而亦是兩朝之罪人也,島置之典,雖已蒙允,此等怪鬼凶徒,決不可一日容貸。請金甲島安置罪人李東馨,爲先施以荐棘之典。噫嘻痛矣,徐瀅修之罪,可勝誅哉?本以梟獍之種,濟以蛇虺之性,鄙悖陰鷙,凶譎憸邪,百惡竝萃,萬妖具備,而最其罔赦之罪,父事能賊,至行見舅之禮,讎絶母家,全廢謁廟之擧,傳神於能賊,護法於能賊,一世共憤,萬口難防,而及能賊伏法之後,天網太恢,王章不加,渠之尙今戴頭假息於覆載之間者,已是天地好生之德,使渠苟有一分秉彝之性,則所當屛跡息影,改心革面之不暇,而乃反揚揚自處以無故之人,圖占科第,翶翔名塗,自知滓穢之滿身,不爲淸朝之所容,甘與乃祖而背馳,仇視其叔之樹立,東西閃忽,左右迷藏,自許文藝,主張世道,淸官美職,惟意兜攬,內而銓柄,外而藩臬,朝驟暮躐,惟懷患得之心,晝思宵營,罔非樂禍之計,而戕人害物,憑公濟私,必欲充渠谿壑,禍人家國,擧世喧傳,行路側目,論其前後情跡,前後罪惡,則渠豈可彈冠來帶,廁之於橫目之列,而敢生叵測之心,益肆跳踉之習,締結於達淳,符同於達淳,畢竟達淳之初筵所奏,都是瀅修之所爛熳綢繆,則臺疏所謂達淳之爲達淳,一則瀅修,二則瀅修云者,眞實際語也,而及夫達淳逬出之辰,力致於畿營咫尺之地,躬謁於昏夜涔寂之時,促膝而坐,握手而語,稱之以事業,許之以死生,盃盤慇懃,形跡狼藉,有耳皆聞,有口皆傳,噫,以達淳大不道之凶言,稱之以事業,以達淳大不敬之悖擧,許之以死生者,逆節昭著,凶肚相連,表裏和應,首尾糾結,眞所謂一而二,二而一,至於筵本圖改之說出,而渠之斷案眞贓,益難一刻容置於天壤之間矣。夫國家之設置記注,事體至重,法意至嚴,一登史筆之後,雖以人主之尊,加一字不得,減一字不得,從古人臣之干犯於史事者,厥罪何居,而況伊日賓對之筵本,卽我聖上闡明大義,遵守先志之一大關捩,則其爲關係於莫重莫嚴,果何如也,而渠敢急於掉脫,暗地指使,悖侄有恂,作俑於前,妖弟淇修,紹介於中,必欲改易其文字,變幻其事實者,古今天下,寧有如許至凶至憯至妖至奸者乎?謂人可誣,人不可誣,謂天可欺,天不可欺,島置之典,雖已特施,其設計造謀,同逆共惡之窮凶情節,不可不盤覈得情。請楸子島安置罪人徐瀅修,設鞫嚴問,快正王法。李魯春,本以傾邪之性,濟以反覆之行,千億化身,恬不爲愧,百計鑽穴,惟勢是趨,十年嶺海,禍心不悛,一蹴卿月,伎倆漸滑,卵育於煥之,血黨於日煥,爲世指目,厥惟久矣。自近以來,忽又以達淳爲依歸,以瀅修爲腸心,甚至於結爲兄弟,罔念匪類之可恥,遂許生死之與同,重牢宴獻壽之說,母喪時致奠之謗,一世喧傳,唾罵四起,畢竟傳襲於瀅修,慫惥於達淳,敢以我先王不忍聞不敢道之說,肆然仰達於殿下之前,以壞我先王之義理,慽我殿下之心,而私書往復,稱以樹立,公肆推詡,看作茶飯,蓋此輩以此等凶說,作爲家計,不知有君父,是可忍也,孰不可忍也?及夫奸狀綻露,聲討方嚴,則叔侄相鬨,互相推諉,傳說狼藉,莫不掩口,渠之前後情節,昭不可掩如此矣。雖以申獻朝之疏觀之,旣是渠同庚死友,則渠之一言一動,無不參涉,而今其爲說,節節有條理,鑿鑿有根據,此可謂渠之斷案矣。凡今日北面於殿下之庭者,苟有一毫干涉於達淳初筵之奏,則固當明目張膽,沫血請討,況其眞贓已露,證援昭在,此與達淳·瀅修,一而二,二而一,如此窮凶絶慝之類,若不嚴加盤覈,快施王章,則亂逆無所知懼,世道無以底定。請巨濟府島配罪人李魯春,亟令王府設鞫嚴問,明正典刑。噫,彼張錫胤,本以宵小之類,濟以憸邪之行,左右鑽刺,惟利是趨,東西閃忽,惟勢是附,士夫名檢,固不足責之於渠,而右袒裕賊,卽渠斷案,故儒臣趙恒鎭,疏斥裕賊也,當日臣僚,尙幸一線言路之不泯,而惟我慈聖之處分儒臣,實緣闕禮一款,非指斥裕一事也,渠獨何心,肆然以奸萌賊膽等說,論斥言者,夫以斥裕之疏,謂之奸萌賊膽,則渠之凶肚逆腸,已不可掩,又況甲子之獄,渠之姓名,緊出於魯賢之招,王府丹書,昭然具載,由前由後,苟論裕賊之血黨,非錫胤而何?情節尙未究覈,輿憤久而益激,島置之律,雖已蒙允,如此奸凶之類,決不可一日容貸於覆載之間。請古今島安置罪人張錫胤,亟令王府嚴鞫得情,快正典刑。噫嘻痛矣,煥之之罪,可勝誅哉?賦性本自奰慝,行事無非陰戾,發身戚畹之家,濫躋卿孤之列,以貪權樂勢,把作家計,以戕人害物,視爲能事,廣張聲勢,恣行威福,慶刑判於喜怒,殺活變於吐吸,一世屛息,萬人側目,其有奴顔婢膝,䝱肩諂媚,則悅其附己,而吹噓奬擢,如恐不及,或能介然有守,稍欲自持,則惡其異己,而排擯擠陷,靡有餘力,於是乎擧一國之嗜利昧義,忘廉沒恥,閃倐倏如鬼蜮,鄙瑣如駔儈之類,無不匍匐而歸之,棼然珩芾之趨,菀爲淵藪之萃,積威所壓,有識箝口,公憤所在,志士扼腕,惴惴慓慓,莫敢誰何,相對揮手,戒以滅族者,蓋亦積有年數矣。嗚呼,庚申崩坼之變,此何等時也?渠以受恩罔極之人,身爲院相,苟有一分人心,何忍逞其胸臆,而乃敢謂此時可乘,而凶肚愈肆,謂擧世可䝱,而猾手轉熟,驟擢私黨,列樹爪牙之勢,廣引醜類,密布耳目之助,瑣瑣之婭,賣其凶焰,齪齪之徒,䑛其殘瀝,朝政蠱壞,世道殽亂,駸駸至於莫可收拾之境,是皆昭布一時之瞻聆,脩播萬口之喧騰,雖至輿儓下賤,竈婢耘夫,擧懷憤惋,㦸手唾罵,凡此許多罪惡,已爲渠罔赦之斷案,而其窮凶絶悖之情節,已露於前後筵奏,其所謂降在殿下之庭,以不忍聞於先大王者,不敢言於殿下,則義理湮晦云云,此何語也?殿下以先王之心爲心,群下以事先王者事殿下,卽天理臣分之所當然,若曰先王之時,雖不忍言,而殿下之時,可以忍言,則天下寧有如許臣節乎?護法傳神,潛援其徒,前茅後殿,一串貫來,至于今番達賊之凶圖,而首尾相符,脈絡相通,無不根柢於煥之,本原於煥之,今者大論方張,聲討達賊無君之罪,而若不劈開源頭,掀破窟穴,則將何以訖天討而服人心乎?至於裕賊一款,尤爲渠眞贓,夫裕賊之凶謀陰圖,卽煥之之異身同腸,爛熳綢繆之狀,已不可掩,更生漫漶之計,佯作論責之樣,而乃反奬之以老臣忠愛,詡之以爲國深慮,畢竟論勘,止於問備,當是時也,凡在橫目之列者,孰不肉顫膽掉,思欲手磔口臠,而巷裏私議,莫能昌言,屋下竊歎,不敢顯論,其饕威虐勢,吁亦可怖,而衆正氣死,一至於此,雖莽卓懿溫,何以如此?執跡而誅其心,沿流而溯其源,則裕之所以爲裕,達之所以爲達,一是煥之之所倡,苟究其元惡大憝,則煥之是已,其餘變亂先王之成憲,辜負先王之恩眷,在渠猶屬細故,卽此兩條之奏,焉逭三尺之律?追奪之典,今旣蒙允,則應行之法,不容少緩。請追奪罪人煥之諸子,亟施散配之典。噫嘻痛矣,達淳之罪,可勝誅哉?本以陰譎之性,猾濫之習,巧於涉世,盜竊虛譽,工於謀身,兜攬名器,遍歷華要,驟躋崇顯,擧世之指目,有識之唾罵,厥惟久矣,而方其拜相之初,眷注何如,倚毗何如,而罔念圖報之義,敢懷叵測之心,初登前席,肆發凶言,大不道大不敬之眞贓綻露,逆節昭著,有不可歷數而枚擧,伏惟我先大王二十五年固守之大義理大秉執,何等精微,何等嚴正,而渠乃包畜禍心,把作奇貨,以凶國禍家之心,濟背公營私之習,自任一己之家計,用爲憑藉之欛柄,究其設心造意,已極至凶絶憯,此其死罪一也。渠所謂邪說,卽所以自唱,做出謊怪之言,繼以憂歎之色,暗中揶揄,白地煽惑,必欲矯誣一世,構陷朝紳,以爲沽名賣權之計,此其死罪二也。及夫兩人褒贈之說,忍能發口,直犯手勢,謂君上可䝱持,謂朝紳可箝制,干犯先王之大義理,壞亂先王之大秉執,先王之所不忍聞,而忍之於殿下之前,先王之所不敢道,而敢之於殿下之廷,此有君君臣臣以來所未聞所未有之至凶憯大變怪,此其死罪三也。嗚呼,喉院洗草之事,言猶在耳,語亦抆血,爲今日臣子者,孰敢不銘在心肺,一念洞屬,而今乃以已洗之書本,無難呈納,又諉以此書之竝洗,初不聞知者,急於掉脫,謂天可欺,此其死罪四也。及夫聖心驚惕,玉音掩抑,咫尺前筵,屢降臣子不敢承聞之敎,渠乃昂然相抗,少無畏縮之意,悍然不服,愈肆角勝之氣,俯詢丁寧,則引他說而漫漶,辭旨惻怛,則捨本事而凌踏,當日光景,可謂君綱淪滅,人彝斁絶,此其死罪五也。晩後一疏,去益凶憯,甘心誣逼,恣意背馳,滿腹包藏,無非輕蔑之心,極口張皇,顯售威䝱之意,至敢以不得不言,諱諫根柢等語,筆之於書,肆然上逼於莫重莫嚴之地,此又人臣之極罪,千古之斷案,此其死罪六也。爲人臣者,有一於此,則在春秋必討,在王法必誅,無所容於覆載之間,而今此六大罪案,咸萃一身,有萬可誅,無一可貰,此不但殿下之罪人,實爲先大王之罪人,不但爲先大王之罪人,卽我英廟曁先世子之罪人也,何幸乾斷廓然,天討已行,而此等凶逆,不可以誅止其身。請賜死罪人達淳諸子,亟施遠地定配之典。日煥性本狼愎,跡又詭祕,托身權凶之門,而腸肚相連,藉賣戚畹之勢,而威福自恣,鄙悖如達·翊者,稱以大老,諂諛若龜·獻者,甘爲門生,攘臂抵掌,無非戕害之凶論,東閃西忽,自作逆藪之謀主,一世指目,有識憂歎,厥惟久矣。至於裕賊窮凶絶悖之疏,實是載籍以來所未有之極惡大憝,則苟有一分人心者,孰不骨顫膽掉,至欲食肉寢皮,而渠獨何心,陰護顯扶,倡出凶論,乃以三揀不爲之說,傳播疑惑,百計興訛,必欲背馳先王,沮戲大婚,究厥心腸,已不勝神人之憤,而其後裕賊之竄在鳳山也,諫長聲討之疏出,則汲汲專伻,巨細皆報,是以裕賊之鞫庭抵賴,亦無非日煥之所先期指揮,此則有口皆言,有耳皆聞,果然在民之招,至以其叔而爲證,卽此一節,尤是斷案,未施肆市之律,而鬼誅先加,其爲輿情之憤惋,容有極哉?何幸天討亟行,追奪之典,今旣蒙允,則次第應行之律,不容少緩。請追奪罪人日煥諸子,亟施散配之典。噫嘻痛矣,亂臣賊子,何代無之,而豈有如漢祿之窮天地亘萬古至凶至悖罔惻不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙且斳兪,至以自有受敎爲批,臣等誠不勝抑塞悲憤之至。殿下始思之,前乎漢祿,而豈有如漢祿,後乎漢祿,而豈有如漢祿,剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之。鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻痛矣,漢祿之子日柱,尙今假息於覆載之間,環東土含生之倫,忍與此賊,共戴一天,而恬然若不知臣死之義者,凡幾年所,彼日柱,本以戾氣所鍾,虺毒其性,凶譎奰慝,爲漢祿之是父是子,綢繆陰祕,與觀柱而難兄難弟,以其父罪惡貫盈,慮他日必致彰露,夙宵經營,罔非讎國家而危宗社,年來機關,盡是結淫朋而戕善類,氣焰所使,無事不爲,甚至於自處戚畹,締結煥賊,假托儒名,圖占抄選,蓋欲虛張聲勢,威䝱異己,使一世之人,莫敢誰何,不得追提漢祿之凶言故也,其所爲計,吁亦巧且憯矣,況其險圖逆節,傳襲乃父,主張賊裕悖慝之疏,粧出逆煥忠愛之奏,嘗試於前,和應於後,唱喁邪說,詿誤世道,一轉而爲海·玉之凶謀,一門之株連,眞贓畢露,再轉而爲達淳之悖奏,血黨之干犯,斷案已具,千變萬怪,疊生層出,而要其歸,則皆從其父凶圖中出來,與日煥諸賊,一而二,二而一,卽其身犯,實諸逆之窩窟,群凶之根柢也。形跡狼藉,萬口喧傳,而謂無明的之端緖,還寢旣允之成命,王法暫伸而旋屈,輿情乍洩而還菀。請黑山島安置罪人日柱,依初下傳敎,設鞫得情,夬正典刑。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛畜禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也,源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻痛矣,龍柱之罪,可勝誅哉?本以凶譎之性,濟其狡黠之行,襲一門相傳之論,敢懷射日之凶圖,乘國家不幸之會,主張滔天之禍機,綢繆揣摩,自爲凶徒之謀主,醞釀設始,甘作諸賊之窩窟,鼓倡凶論,爲龜·祿之後殿,排布逆謀,與觀日而同歸,晝宵經營,莫非凶禍家國,東西嘯聚,必欲網打朝紳,裕賊之凶疏,而指使之者此賊也,履猷之悖通,而陰嗾之者此賊也,此乃十手所指,萬口所傳,而當是鋤治,不及巨魁,仍作漏網之魚,便成伏莽之賊,兩煥·裕·玉之元惡大憝,達·瀅·春·翊之陰謀祕計,莫不根柢於此賊,而至於稱以渠父之遺疏,嗾出安默而投呈,必欲疑亂宸聽,漫漶國是,遂使鉗制一世,擠陷異己,其計吁亦巧且憯矣。論其許多凶謀,許多逆節,實覆載之所不容,神人之所共憤也。凡今日含生之倫,孰不欲食肉寢皮,而尤有所窮凶而絶悖者,惟我殿下,追念慈聖之盛德,至命承宣之特除,則渠當感泣榮幸之不暇,而罔念恩渥,愈肆狼毒,不懸玉圈,抑何心腸,其怨懟不臣之心,殆有浮於觀柱之請退於親政之初也。卽此一事,萬戮猶輕,如此戎首凶魁,若不嚴加盤覈,則賊徒滋蔓,實有難圖之慮,義理湮晦,將無可明之日,思之及此,寧不凜然而寒心哉?請金甲島安置罪人龍柱,亟令王府設鞫得情,夬正典刑。李書九,薄有才藝,工於反覆,迹其平生,可謂千億化身,而此於渠,猶屬餘事,其庚申一疏,設爲問答,極其妖譎,頭䐉於裕疏,張本於達奏,爲劇逆巨魁之前茅嚆矢者,一則書九,二則書九,且其疏辭中斜封墨勅之說,尤非當世之所敢引用,究其指意,萬萬叵測,伊時慈敎,深斥妖邪,特命竄逐,終因煥賊之力救,致有反汗之擧,其爲煥之異身同腸,已不可掩,而況敬臣疏出後,渠敢以忠藎元老,盛推煥之,訾毁賢相,痛斥敬臣,其力護凶魁,箝制人口,渠已自供,今當三賊逆節彰露,聲討方張之時,根窩之如書九,血黨之如書九者,偃息在家,官爵自如,亂臣賊子,將何以知懼乎?請前監司李書九,設鞫得情,夬正典刑。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撑腸柱腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,不出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至,於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓倡悖論,馴致裕·玉讎國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰,雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂嘆,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶而染成者渠也。龜·祿之絶慝而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之〈語〉,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣,且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿之輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣。鍾秀之身計旣得,則龜·祿之眞贓掩矣,其一而二,二而一之狀,不亦凶且憯乎?惟我先大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則若可扶植者然,肆然上逼於莫重莫嚴之地,以是而䝱持君父,以是以威喝朝野,魯賢之逆變,由是而醞釀,達·瀅之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣蠛無所不至,譸張無所不有,筵本二跋,旣伏罔赦之案,讆言五條,莫掩自倡之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也,邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於先大王一初淸明,庶政惟新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推翊尊仰,壞亂世道,詿誤人心,以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之律,一依尙魯·漢祿例施行。噫,彼鍾厚,性旣陰譎,跡又跪祕,本以蔑識之鄙夫,自知發身之無階,因悖弟托士流之會,而暗覷欺世之術,附逆戚讎國家之論,而遂致華選之濫占,于以威喝一世,把作張氣勢之奇貨,于以指使群凶,自居樹黨與之淵藪,外托遺逸,內執朝柄,把弄威福,如恐或失,藉賣權寵,無所不至,於是乎不逞之徒,逐臭之失,轉相告引,靡然從之,粗解文字者,自稱高弟,濁亂世道者,願結死友,煥·日之凶,而皆其部曲,達·瀅之惡,而卽其餘孽,駸駸然至於今日滔天之禍而極矣。是知逆敬之悖口,傳襲於漢祿,則平日之所學,得可以推知,賊觀之凶招,源委於鍾秀,則乃兄之所綢繆,昭不可掩矣。且其願留榮賊之疏,爲渠斷案,鄙悖可醜,伏況賊秀正罪之後,渠之身犯,又如彼昭著,則削逸追奪,雖幸王章之少伸,而次第應行之律,不容蹔緩,請追奪罪人鍾厚支屬,亟施散配之典,從古亂逆何限,而其窮凶絶悖,至憯極惡,豈有如審度者哉?其疏之全篇旨意,句句字字,無非包藏不道中出來,而忍所不忍,壞亂義理,敢所不敢,凌逼天日,陽擠陰護,斁敗百世之倫彝,指東撈西,疑眩一代之耳目,有一於此,已是人臣之極罪斷案,又況帳殿親訊之下,肆發六字之凶言,聞來肉顫,思之膽掉,凡有人心者,孰不欲手磔而口臠者哉?何幸乾斷斯赫,王章亟加,夬施藁街之律,少洩神人之憤,而第念凶如此賊,逆如此賊,而誅止其身,戮不及孥,則恐無以懲萬世亂逆之徒,慰一時憤鬱之情,請正法罪人審度,加施孥戮之典。噫嘻痛矣,從古亂逆何限,而豈有若賊㯳之窮凶絶悖者哉?渠以鄕曲鄙徵之類,敢懷窮天地亘萬古所無之凶肚逆腸,以不敢言不忍聞之凶言,筆之於書,而投呈公門者,其平日醞釀,不問可知,憤痛之極,直欲手磔口臠,而乃以梟獍之心,敢肆狼毒之性,帳殿親問,頑忍不服,王府嚴鞫,一直肆惡,終始忍杖,至於經斃,肆市之典,旣未得施,則國體之虧損,已不成說,神人之憤惋,更無可言,豈可以經斃之不用極律,擬議於此賊乎?其支屬尙在,則綢繆情節,尙有可覈之地,殪殄無遺,庶爲洩憤之方,臣等以沫飮之忱,合辭仰請矣。及承聖批,以追孥禁令靳允重法之聖意,實不勝欽仰,而此賊之窮凶絶悖,不可以常典議律,寔爲擧國之公議,請物故罪人㯳支屬,亟令王府嚴加盤覈,仍施孥戮之典。噫嘻痛矣,人心日陷,義理日晦,惟彼夢賊,以遐鄕卑微之類,乃敢懷不道之心,投罔測之書,此實窮天地亘萬古所無之一大變怪也。嗚呼,恭惟我先大王,以根天之孝,盡倫之聖,義理則至精至微,秉執則莫嚴莫重,初元綸音,昭如日星,師翰處分,森如鈇鉞,凡東土北面於國家者,莫不知此箇義理之一或背違,則凶逆也,大憝也,渠獨何心,肆發不忍聞之說,誣逼不敢言之地,全篇旨意,至凶絶憯,見之骨靑,思之膽掉,千剮萬斫,不足以洩神人之憤,收孥瀦澤,未足以懲亂逆之心,是豈只勘以治逆常律而止哉?且其包藏設施,決非渠之獨辦,凶書製寫,斷非渠之自爲,而帳殿親問,頑忍不服,王府嚴訊,終始抵賴,端緖未露,窩窟莫査,國法之虧損,鞫體之疎漏,萬不成說,一線究覈之道,惟其支屬在耳,臣等不勝悲憤,以加律之請,窮覈之方,日前聯籲,及承聖批,以大非法意靳允,臣等相顧抑鬱之至,夫制法本意,隨時變通,則欲治前古所未有之逆,合施前古所未有之典,而況适·雲已行之律,非無於前者也,支屬盤問之例,非創於今日也,此等之律,不施於此賊,而施之於何處乎?請大逆不道罪人夢瑞,亟令王府,以适·雲例施行,其支屬之應問者,亦卽拿覈得情,使王法伸而亂本拔焉。答曰,不允。時景等事,裕事,徐瀅修事,日柱事,龜柱支屬事,審度事,亟停勿煩,夏賊等事,國榮事,㯳支屬事亟停,魯賢事,更勿煩啓。
掌令車敬鎭啓曰,噫嘻,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸寒之冤憤,愈久愈深,請正法罪人鏔,亟施孥戮之典。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,刀拒痛挽之跡,了無可證,沈溺之自如,可以推知,而又況恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權,俱以家煥之甥侄,承薰之至親,標號之陰慘,花助惟均,迷溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,竝令王府設鞫嚴問,期於得情,夬正典刑。噫嘻痛矣,十數年來,賊勢益肆,人心靡定,顧瞻他日之徒,四字刀割之輩,踵相接也,惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除名之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端,今幸乾斷赫然。四字刀割此等黨與,不可仍置,請周爀,亟令王府嚴鞫得情,夬正典刑。三啓中諸賊,罪關宗社,憤切神人,往在先朝,旣允臺閣,傳旨未下,故其時憲臣發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托迹輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,前後酌配之命,遽下於輿情轉激之際,豈不有怪於誅亂去慝之義哉?請古今島定配罪人李東萬,亟令王府設鞫嚴問。噫嘻痛矣,宋國仁窮凶絶悖之情節,可勝誅哉?渠以幺麽賤弁,潛懷怨懟,少無忌畏,敢作掛書之變,顯售叵測之計,實是亘古所無之大變怪,而國人之皆曰可殺者也,端緖綻露無餘,證左昭然具在,則律以三尺,肆市猶輕,而其奈梟腸難化,專事掩有謂無,狼性愈鷙,乃敢忍終如初,積月栲訊,一直抵賴,似此陰慝獰頑之物,抑亦鞫囚之罕有者,竟致凶身徑斃,厲口自滅,則王章無可伸之日矣,輿情無少洩之時矣,不可以其身之物故,而少緩當律之夬施。請物故罪人國仁支屬應坐之類,亟施島配之典。今番逆獄,卽載籍所未有之變,而何幸凶賊伏法,已施适·雲之例,應問各人,亦皆盤覈正罪,而其中朴紀淳之名,屢出賊供,而特以光郁招內敬賊所謂紀淳來見之月日,與敬賊文書中所錄,果有相左者,故雖無發捕之請,而與如此凶悖之類,往來參尋之跡,旣現於供招,則揆以鞫體,不可不一番盤問,以覈情節,請朴紀涼,亟令王府拿來嚴問,以重鞫體,新除授執義李之珩,時在京畿南陽地,持平鄭進明,時在江華地,持平朴孝臣,時在積城地,請竝斯速乘馹上來事,下諭。答曰,不允。李東萬事,亟停勿煩,下諭事,依啓。
司諫李志淵啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿情愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典。請正法罪人鏔,亟施孥戮之典。噫嘻痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,䝱驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府夬施典刑。噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩慝欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘,噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府設鞫得情,夬正典刑,梟示罪人性世,與劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。新除授獻納李英發,時在慶尙道義城地,正言南景羲,時在慶州地,請竝斯速乘馹上來事,下諭。答曰,不允。李戒國等事,亟停勿煩,下諭事,依啓。
刑曹判書金履翼疏曰,伏以臣,卽接副摠管洪羲臣之疏本,可見士大夫礪廉節之餘風,始也以厚招人言,自謂難洗之目,終焉矢避遠駴機,欲作不報之圖,從古遭此等官師之規者何限,而溯考無一介去就之決者亦久矣。乃於今日,始得斯人,句句有引咎之意,節節無欺心之語,而緣臣一言之妄及,明彼寸腔之無他,則此實爲自家之幸,亦足稱朝廷之福,臣固與榮之不假,何必對章之更擧,第念西邑向來之事,久爲擧世喧聒之資,故如臣聾聵,亦不無聽聞之際,適値旱暵,猝然入晉對之筵,不緊之言,越俎而陳,以致彼疏之申複,上貽此時之酬應,卽此一事,固犯輕率之咎,況彼數語,至決杜息之計,以此以彼,且悚且歉,顧何可恬嬉居職,而不念有廉恥爲防乎?伏惟聖明,特賜斥退,俾安私義,不勝大願。臣無任云云。答曰,省疏具悉。卿其勿辭行公。
副校理尹日逵疏曰,伏以臣,忝備論思之列,自速妄言之罪,事端轉激,誅殛是竢,聖眷如天,曲加涵貸,近地薄竄,旋降霈澤,曾未幾何,又蒙收敍,今於逖違之餘,特紆記簪之眷,手奉華誥,職名如舊,螻蟻賤臣,何以得此?闔門感祝,猶屬例語,宜卽竭蹶趨膺,以伸叩謝之忱,而第臣區區私義,實有萬萬難安,臣之年前一疏,卽京兆堂上事也。其事則雖由於廟堂,其失則果在於金吾,蓋奸民之落訟稱冤,可欺其方,則籌司之草記論勘,事勢固然,而至於金吾,則爰辭旣出,本事曲直,自可備悉,而輕加議讞,且況廟堂,則只請薄勘,而金吾,則乃擬重律者,有乖於廷尉平之義,故適因祈免之章,略陳相規之意,豈意大僚,拖引自當?尋其歸趣於文字之外,作爲處義於去就之際,以疏以奏,至再至三,至以拶逼侮詈,伏線有在等語,過加題目,噫,無心之言,出於輕率,而過情之責,若是深重。相臣疏中情志未孚,反遭疑怒云者,政是臣所欲言也。臣於伊時,伏覩前後聖敎,凡所以慰諭相臣者,無非照察臣本情之斷斷無他,臣至今莊誦,每不禁淸淚之被面,顧何敢更事陳暴,而原疏具在,竊想相臣,亦或平心恕諒於時移事往之後,而向來疑阻,有可以釋然耶?然以緲末後進,不審樞機,致使具瞻之位,幾乎不安於鼎席,此臣之罪也,不可以已屬過境,乍經薄勘,有所自恕,況今所帶之任,卽臣前日僨誤之地,則尤何可晏然冒居,自同無故乎?且臣之老母,數十年貞疾,原於勞悴,挾以風痰,長委枕席,殆無寧日,自經今夏,暑濕諸症,一倍添㞃,肺溢而浮腫遍體,氣升而頭疼如撞,食飮全廢,神精眩暈,臣方左右扶將,方寸煼灼,造次之頃,有難離舍,一瞻耿光,誠非不切,而私義旣如彼難安,情勢又如此至切,屢承召命,末由蠢動,揆以義分,冞增悚惶,玆敢不避猥越,冒陳短章。伏乞天地父母,諒臣情志,亟賜鐫遞,俾便救護,仍命選部,勿復檢擬臣於三司之任,以爲妄言者之戒焉。臣無任云云。省疏具悉。爾其勿辭救護。
兵曹,孝昌墓幸行時軍令,八月十一日出宮,孝昌墓展拜,自闕門六里,親祭,當日還宮。
辛未八月初四日午時,上詣仁政殿。武臣殿講入侍時,行都承旨洪義浩,左承旨朴宗正,右承旨沈奎魯,同副承旨鄭魯榮,假注書金鎭,記注官劉㵙·洪宅柱,檢校直閣李光文,以次侍立。時至,通禮跪啓外辦,上具翼善冠·袞龍袍,乘輿出宣化門,由協陽門·肅章門·進善門,入仁政門,至殿座所,降輿陞座。上曰,講員來會,則試官行禮,可也。考官行兵曹判書朴宗來,行護軍李溏,行副護軍權晙行禮訖。上曰,試官開講修啓,可也。試所承旨,鄭魯榮爲之,仍命還內,由仁政門·進善門·協陽門,出標信解嚴,入宣化門還內,諸臣以次退出。
上在昌德宮。停常參·經筵。
辛亥所見彗星,昏見乾方,二更西沈,至五更復見於艮方,尾長比昨無異。
藥房都提調金思穆,提調李集斗,副提調朴宗正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
鄭魯榮啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
鄭魯榮啓曰,禁衛營將官來言,今日本營軍兵,日次私習云矣,敢啓。傳曰,知道。
鄭魯榮啓曰,御營廳將官來言,今日本廳軍兵,日次私習云矣,敢啓。傳曰,知道。
鄭魯榮啓曰,備邊司郞廳來言,今日賓廳日次,而左議政金載瓚有身病,右議政金思穆藥院問安進,不得來會云矣,敢啓。傳曰,知道。
洪義浩啓曰,左副承旨權丕應,今日不爲仕進,卽爲牌招,何如?傳曰,允。
鄭魯榮啓曰,判義禁洪明浩牌不進推考傳旨,今方捧入,而開坐命下,已至經宿,連違召命,無意承膺,揆以事體,誠極未安,更爲牌招,何如?傳曰,允。
洪義浩啓曰,知敦寧韓晩裕,戶曹判書朴宗慶,除拜後過三日不爲出肅,竝依定式,推考警責,仍卽牌招察任,何如?傳曰,允。
傳于沈奎魯曰,景慕宮秋享大祭,當親傳香,該房知悉,齋宿處所,暎花堂爲之。
傳于鄭魯榮曰,侍衛入直磨鍊,雲寶劍置之。
傳于鄭魯榮曰,出宮門路,以協陽門爲之。
傳于朴宗正曰,藥房三提調率醫官入侍,湯劑亦爲持入。
傳于沈奎魯曰,明日親傳香處所,以明政殿爲之。
傳于沈奎魯曰,孝昌墓展拜,雖是城外,道里甚近,依京擧動例,當以袞袍出宮,該房知悉。
傳于沈奎魯曰,太學居齋儒生應講次待令,處所以尊德亭爲之。
鄭魯榮啓曰,行大司憲趙得永,掌令車敬鎭·鄭華錫牌招啓辭未下,執義李之珩,持平朴孝臣·鄭進明在外,監察茶時之意,敢啓。傳曰,知道。
傳于洪義浩曰,發遣吏郞,諸執事淸齋與否,摘奸以來。
鄭魯榮,以備邊司言啓曰,卽見黃海監司韓用鐸狀啓,則以爲本道穡事,未免歉荒,許多儒武之褁糧遠赴,誠甚矜悶。今秋臣營所管儒生公都會,武士都試及兵水營各項都試,竝待明秋合設事,請令廟堂稟旨分付矣。本道秋事,雖未及出場,似不得免歉,儒武赴試之弊,誠爲可悶,歉歲退試,曾多已例,巡兵水營都會都試,依狀請,待明秋合設之意,分付,何如?傳曰,允。
辛未八月初五日辰時,上詣暎花堂。景慕宮秋享大祭齋宿,藥房入診同爲入侍時,行都承旨洪義浩,左承旨朴宗正,右承旨沈奎魯,同副承旨鄭魯榮,假注書金鎭·韓兢裕,記注官金初爕·洪宅柱,藥房都提調金思穆,提調李集斗,副提調朴宗正,醫官李漢臣·趙宗協·吳千根,以次侍立訖。通禮跪啓請外辦,上具翼善冠·袞龍袍,乘輿出宣化門·協陽門,入靑陽門,上降輿入齋室。思穆曰,聖體,若何?上曰,一樣矣。各殿宮氣候,亦一樣矣。仍命醫官入診,漢臣先入診察,宗協繼而入診。上曰,兩人診察足矣,各奏症候,可也。漢臣等各奏曰,左右三部調勻矣。集斗曰,自上以症候,有所下敎,然後醫官輩亦可參以意見仰奏矣。上曰,症候一樣矣。思穆曰,雖私家人服藥之節,每服幾貼之後,則必驗藥力之有無,未知近日水刺何如,寢睡何如。上曰,一樣善過,而水刺則比前無減,寢睡則殆踰三四更矣。仍命大臣退出。上曰,太學儒生應講次待令,處所以尊德亭爲之。出榻敎上曰,兵曹判書·弘文提學·入直閣臣·兵曹郞廳,試官爲之。出榻敎上曰,弘文提學牌招。出榻敎上曰,應講儒生催促入來,可也。權佲等,以次進講。上曰,此下講員,試官考講以入,可也。上曰,通禮院書員,令攸司從重科治。出榻敎上還詣齋室。上曰,今日肅廟御製當奉審,承史·閣臣偕詣奉謨堂,御題一匣奉來也。上親臨奉審訖,仍命還安,以鼓吹前導,承史隨後,還爲奉安於奉謨堂訖。諸臣以次退出。
上在昌德宮。停常參·經筵。
壬子乾方所見彗星,初昏爲月光所射,或爲雲氣所蔽,形體尾跡熹微,不得詳察,至五更,復見艮方,尾長比昨稍盛。
鄭魯榮啓曰,行大司憲趙得永牌不進,執義李之珩,持平鄭進明在外,掌令車敬鎭·鄭華錫傳旨未下,持平朴孝臣未肅拜,監察茶時之意,敢啓。傳曰,知道。
鄭魯榮啓曰,禁衛營將官來言,今日本營軍兵,日次私習云矣,敢啓。傳曰,知道。
鄭魯榮啓曰,御營廳將官〈來言〉,今日本廳軍兵,日次私習云矣,敢啓。傳曰,知道。
傳于沈奎魯曰,禮房承旨馳詣景慕宮,奉審摘奸,仍與同副承旨,分詣受香諸處,奉審摘奸以來。
朴宗正啓曰,藥房三提調持湯劑來待矣。傳曰,入侍。
鄭魯榮啓曰,判義禁洪明浩再牌不進推考傳旨,今方捧入,而開坐命下,已至多日,一向違牌,終不承膺,揆以事體,極爲未安,所當更請牌招,而係是一日三牌,何以爲之?敢稟。傳曰,更爲牌招。
傳于沈奎魯〈曰〉,宮享旣未躬行,仁政殿東月臺,當親臨肄儀,該房知悉。
傳于沈奎魯曰,吏文製述,今日爲之,處所以明政殿爲之,侍衛入直磨鍊,雲寶劍置之。
傳于鄭魯榮曰,出宮門路,以協陽門爲之。
傳于沈奎魯曰,試官以前製述試官林漢浩·徐俊輔及入直摠管·兵曹堂郞入直閣臣爲之。
洪義浩啓曰,今日殿座,承旨當爲備員,而左副承旨權丕應牌不進罷職傳旨未下,右副承旨尹行直陳疏入啓,何以爲之?敢稟。傳曰,牌招。
以左副承旨權丕應牌不進罷職傳旨,傳于鄭魯榮曰,只推。
傳于沈奎魯曰,今當閟宮秋享,又已親臨肄儀,宮底居民年六十八歲以上貧窮者,賜米次待令。
鄭魯榮啓曰,卽者兵曹郞廳來言,本曹判書朴宗來有身病,今日殿座時別侍衛,不得進參云,卽爲牌招,何如?傳曰,允。
傳于鄭魯榮曰,別侍衛,以入直堂上爲之。
傳于沈奎魯曰,玉堂當聽講,時任玉堂,嚴飭牌招,使之入參,經筵,取稟。自明日依例入之。
以校理林景鎭,副修撰李允謙·洪遇爕牌不進罷職傳旨,傳于沈奎魯曰,只推。
傳于沈奎魯曰,內閣當行夕講,該房知悉,侍衛入直磨鍊,雲寶劍置之,出宮門路,以協陽門爲之。
沈奎魯啓曰,判義禁洪明浩牌不進推考傳旨,今方捧入,而開坐命下,已至多日,連事違召,無意承膺,誠極未安,陳疏到院,而原疏,以景慕宮秋享大祭齋戒,纔已退却矣。更爲牌招,何如?傳曰,允。
傳于鄭魯榮曰,武臣堂上今朔朔試射,明日當親臨,處所以暎花堂爲之,侍衛入直磨鍊,別雲劍置之。
右承旨沈奎魯書啓,臣承命馳詣南壇,壇上神位版奉審則無頉,祭物祭器祭井看審則精潔,諸執事進排官·佾舞工人摘奸則無頉。仍詣儲慶宮,罇所奉審則無頉,祭物祭器祭井看審則精潔,諸執事·進排官摘奸則無頉。仍詣景慕宮,罇所奉審則無頉,祭物祭器祭井看審則精潔,諸執事·進排官·佾舞工人摘奸則無頉。仍詣木覓山,神位版奉審則無頉,祭物祭器祭井看審則精潔,諸執事·進排官摘奸則無頉。仍詣漢江壇上,神位版奉審則無頉,祭物祭器祭井看審則精潔,諸執事進排官摘奸則無頉矣。臣則還詣南壇享所,待將事還奉神位版後,復命之意,敢啓。傳曰,知道。
洪義浩啓曰,今八月初八日,都目政事爲之之意,敢啓。傳曰,知道。
辛未八月初六日辰時,上御誠正閣。藥房三提調持湯劑入侍時,左承旨朴宗正,假注書金鎭,記注官洪宅柱·劉㵙,都提調金思穆,提調李集斗,醫官吳千根,以次進伏訖。上曰,湯劑入之。思穆曰,醫官待令,入診,何如?上曰,可也。千根進前診候訖。奏達曰,左右三部調勻矣。思穆曰,近日聖候挑動之候何如?上曰,近則無是症矣。思穆曰,眩怳之症何如?上曰,或有之而旋無之矣,仍命大臣先退,思穆等退出,承史以次退出。
辛未八月初六日辰時,上詣明政殿親傳香。仍詣仁政殿隷儀入侍時,行都承旨洪義浩,左承旨朴宗正,右承旨沈奎魯,同副承旨鄭魯榮,假注書金鎭·韓兢裕,記注官金初爕·洪宅柱,直閣李光文,以次侍立訖。通禮跪啓請外辦,上具翼善冠·袞龍袍,乘輿出靑陽門·明光門,至明政殿月臺上,上降輿陞榻。上曰,受香官,使之入來也。奎魯跪進香,上親受傳香訖。上曰,宮享旣未躬行,仁政殿東月臺,當親行隷儀,該房知悉。上仍詣仁政殿月臺。上曰,獻官以下諸執事,使之行禮,可也。亞獻官趙弘鎭,終獻官李永老及諸執事,就位行禮,仍行隷儀訖。上乘輿出仁政門·肅章門,入協陽門,魯榮請出標信解嚴。上曰,可也。仍由宣化門還內,承史以次退出。
辛未八月初六日未時,上詣暎花堂。宮底居民六十八歲以上賜米入侍時,行都承旨洪義浩,左承旨朴宗正,假注書金鎭·韓兢裕,記注官金初爕·劉㵙,直閣李光文侍立訖。通禮跪啓請外辦,上具翼善冠·袞龍袍,乘輿出宣化門·協陽門入靑陽門,上降輿陞堂。上曰,漢城府郞廳,流三千里定配事。出榻敎上曰,當該排設司鑰,令攸司科治事。出榻敎上曰,窮民等,斯速招入,以米三斗式,分給以送也。賜米訖,上乘輿出靑陽門,入協陽門,宗正請出標信解嚴。上曰,可也。仍由宣化門還內,諸臣以次退出。
辛未八月初六日申時,上御暎花堂。吏文製述入侍時,行都承旨洪義浩,左承旨朴宗正,假注書金鎭·韓兢裕,記注官金初爕·劉㵙,直閣李光文,以次進伏訖。上曰,書題當書下,製述人皆退去,製進於賓廳,可也。上仍乘輿還內,諸臣以次退出。
辛未八月初六日酉時,上詣摛文院。夕講入侍時,行都承旨洪義浩,左承旨朴宗正,檢校直閣徐俊輔,持周易第七卷,直閣李光文,持周易第七卷,假注書韓兢裕,記注官金初爕·劉㵙,以次進伏訖。上曰,予當先授音矣。閣臣以次讀奏,上自咸序卦,止滕口說也。上曰,上番讀之。俊輔自恒序卦,止利有攸往,光文自彖曰久也,止能久中也。上曰,文義陳之。俊輔曰,咸與恒,同一其意,而有夫婦配合之義,蓋以夫婦爲言者,取其緊切之旨也。子之事父,臣之事君,君之事天,亦皆推此心做去,則可以感動天心,而足以致泰平之治矣。欲其感動,則亦不外於誠之一字,近年以來,水旱之災,彗星之變,殆無虛歲,殿下今以誠之一字,行之於政令施措之間,則必有轉災爲祥,而誠與感之義可驗矣。伏願殿下,益加留念焉。上曰,下番陳之。光文曰,咸卦云君子以虛受人,此卽翕受之謂也。人君之德,容諫爲大,故贊堯之德曰舍己從人,稱舜之德曰取人爲善,湯則曰從諫弗咈,文王則曰不諫亦入,堯·舜·湯·文之德,何莫非聖,而必以是稱頌者,蓋以容諫之爲至難也。殿下御極以後,凡臣隣進言,未嘗不翕受,而敷施之實,有所未盡,故群下之所憂歎而仰勉者也。近日湯劑,其在保護之方,不容少緩,而大臣之箚請筵白,至切且懇,殿下旣開納,而尙靳允從,湯劑則或命封入,診察則或不許接,殿下之所眷注於大臣者,何如,而猶且如此,則群下之焦迫,尤有甚焉。里諺曰忠言逆耳,利於行,毒藥苦口,利於病,伏願先從大臣之言,益懋虛受之實焉,此外別無更達之義矣。上曰,天地感而萬物化生,聖人感人心而天下和平,雖以聖人之德,何以感動許多人心,而致天下和平乎?俊輔曰,以誠字上用工,則豈不感動人心乎?民心感動,則天下自至於和平,殿下亦以堯·舜自居,日用事爲,發號施令,一切以誠字存心,則咸恒之本意,可以體驗矣。上命閣臣先退,又命退,承史以次退出。
上在昌德宮。停常參·經筵。
自辰時至午時,日暈,乾方所見彗星,初昏爲日光所射,又爲雲氣所蔽,形跡熹微,不得詳察,至五更復見艮方,尾長比昨無異。
權丕應啓曰,行大司憲趙得永,持平朴孝臣未肅拜,執義李之珩,持平鄭進明在外,掌令車敬鎭·鄭華錫傳旨未下,監察茶時之意,敢啓。傳曰,知道。
沈奎魯啓曰,來十一日,輪對日次,而動駕相値,頉稟之意,敢啓。傳曰,知道。
鄭魯榮啓曰,來十一日,朝參日次,而動駕相値,頉稟之意,敢啓。傳曰,知道。
沈奎魯啓曰,玉堂備員間,視事頉稟之意,敢啓。傳曰,知道。
朴宗正啓曰,藥房三提調持湯劑來待矣。傳曰,封入。
朴宗正啓曰,藥房三提調持査橘飮來待矣。傳曰,封入。
傳于朴宗正曰,藥房三提調入侍。
洪義浩啓曰,今日殿座,承旨當爲備員,而左副承旨權丕應牌不進罷職傳旨未下,右副承旨尹行直陳疏入啓,何以爲之?敢稟。傳曰,牌招。
傳于沈奎魯曰,試官以入直摠管·兵曹郞廳爲之。
傳于鄭魯榮曰,出宮門路,以協陽門爲之。
沈奎魯啓曰,戶曹判書朴宗慶牌不進推考傳旨,今方捧入,而明日宗廟·永禧殿秋奉審,當爲進參,如是違牌,事甚未安,更爲牌招,何如?傳曰,允。
傳于沈奎魯曰,別講當於弘文館爲之,該房知悉。
傳于鄭魯榮曰,出宮門路,以協陽門爲之。
傳于鄭魯榮曰,別雲劍置之。
傳于權丕應曰,當該司謁,令攸司從重科治。
傳于鄭魯榮曰,明日都政,當親臨暎花堂爲之,該房知悉。
傳于沈奎魯曰,明日眞殿薦新當親行,齋宿處所,以暎花堂爲之,侍衛入直磨鍊,出宮門路,以協陽門爲之,別雲劍置之。
鄭魯榮啓曰,今日齋宿,承旨當爲備員,右副承旨尹行直受由,行都承旨洪義浩,左承旨朴宗正,右承旨沈奎魯,所當牌招,而拘於廳規,不得請牌,何以爲之?敢稟。傳曰,牌招。
傳于沈奎魯曰,玉堂進箋,當於映花堂親受,該房知悉,侍衛置之。
傳于鄭魯榮曰,出宮門路,以協陽門爲之。
沈奎魯,以成均館同知館事意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成直講,俱爲未差,典籍朴鳴和差祭,時無入直之員,以他郞官,姑爲代直,何如?傳曰,允。
沈奎魯啓曰,禮曹郞廳來言,宗廟·永寧殿·永禧殿·景慕宮秋奉審,今初八日爲之事,啓下矣。本曹判書當爲進參,而判書未差,次堂例不得擧行云,未差之代,政官牌招開政差出,待下批仍卽牌招,何如?傳曰,允。
有政。吏批,判書李勉兢牌招不進,參判金履永進,參議宋冕載牌招不進,行都承旨洪義浩進。啓曰,判書李勉兢,參議宋冕載竝牌招不進,小臣獨政未安,何以爲之?敢稟。傳曰,仍爲之。
傳于洪義浩曰,政望竝以首望爲之。
以李集斗爲禮曹判書,李勉求爲工曹參議,金履喬爲知春秋,李勉兢爲典設提調,李勉兢爲長興提調,尹久東爲司成,申星模爲直講,宋太鼎爲監役,訓鍊都監提調單朴宗慶,兵曹參知金履喬今加嘉善,前司諫李勉求今加通政,譯官玄義洵·玄試,已上今加正憲,崔昔今加嘉善,前五衛將鄭宅升今加嘉善,前府使李一愚今加通政,譯官卞文圭今加通政,已上加資事承傳,以朴宗慶爲禮賓提調。
兵批,行判書朴宗來病,參判閔命赫病,參議韓鼎運入直進,參知未差,同副承旨鄭魯榮進。僉知單尹孝烈,副護軍鄭景祚,副司直宋稚圭·柳遠鳴·金圖遠·李景熙,副司果洪起爕·申命源·趙重錫·權思奎·曺允鳳·具信喜·李命權·朴升煥·張鉉擧·崔祉鉉。
鄭魯榮,以司僕寺一二提調意啓曰,今此孝昌墓幸行,以京擧動例爲之事,命下矣。各道驛馬,不爲補把之意,敢啓。傳曰,知道。
洪義浩,以吏曹言啓曰,贈諡文獻公趙明鼎延諡,今八月十九日,定行於咸鏡監營云矣,敢啓。傳曰,知道。
洪義浩,以吏曹言啓曰,曹所屬司饔院官員等矣今辛未等春秋等褒貶,當爲等第,而因本院都提調在外,限內不得磨勘之意,敢啓。傳曰,知道。
洪義浩,以吏曹言啓曰,順康園守奉官李基承呈狀內,矣身素患痰癖之症,當此換節之時,一倍添劇,時月之內,萬無起動供職之望云,其身病旣如是,則有難强令察任,改差,何如?傳曰,允。
鄭魯榮,以都摠府言啓曰,今日入直內三廳武兼禁軍及軍兵等,當爲中日習射技放,而景慕宮秋享大祭齋戒相値,不得設行之意,敢啓。傳曰,知道。
鄭魯榮,以兵曹言啓曰,羽林衛將趙應鉉,景福宮衛將金仁國,慶熙宮衛將白東潝,俱以病難供職,呈狀乞遞,竝改差,何如?傳曰,允。
鄭魯榮,以兵曹言啓曰,元陵幸行有命時,畿邑斥候伏兵傳語軍,令廣州留守整待,而今則幸行,當於孝昌墓爲之事,命下矣。道路係是部字內,依前例本府軍兵,勿爲整待之意,分付,何如?傳曰,允。
鄭魯榮,以兵曹言啓曰,今此孝昌墓幸行時,侍衛禁軍及隨駕·留都·留陣營馬步軍哨數,當爲稟旨擧行,而元陵幸行命下時,旣承下敎,亦皆整待,在前如此之時,亦不更稟,因爲磨鍊矣。今亦依此擧行,何如?傳曰,允。
鄭魯榮,以兵曹言啓曰,今此孝昌墓動駕,以京擧動例爲之事,命下矣。隨駕軍兵犒饋,依例停止之意,敢啓。傳曰,知道。
鄭魯榮,以兵曹言啓曰,瑞蔥臺入格人員及禁軍試射時優等人,謹依判下別單,筒箇弓箭,以軍器寺所在者取來,頒給之意,敢啓。傳曰,知道。
鄭魯榮,以兵曹言啓曰,拆見諸道褒貶啓本,則慶尙監司金會淵啓本中,浦項別將李安國,以晩分奪愛爲目,則宜置下考,而置諸中考,殊無殿最之意,該道臣推考警責,浦項別將李安國,下考施行,何如?傳曰,允。
鄭魯榮,以兵曹言啓曰,水口萬戶宋明哲,豐山萬戶金興澤,兩次褒貶居中,其不職可知,竝依例罷黜,何如?傳曰,允。
鄭魯榮,以訓鍊都監言啓曰,今番瑞蔥臺試射放時,本局將官將校軍兵等射砲藝入格之類,謹依判下單子,以軍器寺筒箇弓箭及戶曹木布,施賞之意,敢啓。傳曰,知道。
鄭魯榮,以訓鍊都監言啓曰,本局中軍柳孝源,身病甚重,勢難察任,改差,何如?傳曰,允。
鄭魯榮,以禁衛榮言啓曰,瑞蔥臺試射放時,柳葉箭邊二中把摠沈能壽,敎鍊官車命完,各弓箭一部,鳥銃邊二中帳幕軍崔昌信等二名,各木一疋布一疋,邊一中柳澤柱等六名,各木一疋,謹依單子判下,以軍器寺弓箭及本營木布,施賞之意,敢啓。傳曰,知道。
鄭魯榮,以摠戎廳言啓曰,謹依別單啓下,招搖旗次知敎鍊官鄭彦恒,長弓一張,自軍器寺受來,施賞之意,敢啓。傳曰,知道。
權丕應,以義禁府言啓曰,卽接月令醫員崔進基手本,則時囚罪人李儒象,素患痰癖之症,猝發於處濕之餘,又添泄痢,度數頻數,崔錫玄,素患疝積之症,有時闖發,重添毒感,食飮全却,氣息奄奄,俱有難保之慮云,罪人病勢如此,則一邊保放,一邊草記,曾有定式矣。李儒象·崔錫玄,姑爲保放之意,敢啓。傳曰,知道。
判義禁洪明浩疏曰,伏以臣於病伏江舍之中,伏承金吾除旨,開坐有命,召牌荐降,臣固當蹶趨膺,以伸叩謝之忱,而第臣賤疾,自經昨冬重症,又添今夏暑祟,長在床褥,日事叫苦,近値涼燠推敓之際,頑痰流注,冷嗽陡劇,肢體麻痺,喘息短促,食飮全却,輾側須扶,此時蠢動,其勢末由,不得不屢犯違傲,病上添病,若無所容,玆敢短章呼籲,仰瀆崇嚴。伏乞聖明,俯念衰病之狀,亟許鞶帶之禠,毋曠職事,俾便調治,仍勘臣瀆擾之罪,以警具僚,千萬幸甚。臣無任云云。答曰,省疏具悉。卿其勿辭,調理行公。
戶曹判書朴宗慶疏曰,伏以臣於千萬意外,伏奉度支復授之恩旨,聞命驚惶,歷數日而莫省所措也。臣之綿材脆質,蒲柳已秋,決不堪擔重理繁之狀,我殿下之所明燭而深矜也。元戎掌兵,萬不近似,而格外特畀,辭不獲準,黽勉數月,無往非僨轅之虞,積誠冀解,惟日夕熲熲,而時難言私,食息靡甘,夫豈料司徒邦賦之責,猝復縻爾於已試蔑效之踪,無少難愼也哉?噫,軍旅笠轂,固未嘗學,而旣强其所不能者,又重之以是職,則使蚊負山,以蚷馳河,殆未足以喩其危也。殿下聖明,知臣莫如,一時誤恩之偶及,必如禠鞶之不終朝,且伏念向來辭銓之懇,已蒙天地曲遂之仁,則況大農之有關國計,難於兼轄,尤非銓衡比耳。殿下哀憐臣體諒臣,想不待臣言之畢,憂迫窮蹙之極,不暇緩聲而蔓辭,玆敢齋沐號籲於閔覆之下。伏乞聖慈,深加惻諒,亟收新命,回授可堪,以幸公私,不勝千萬至祝。臣無任云云。答曰,省疏具悉。卿其勿辭,調理行公。
右副承旨尹行直疏曰,伏以臣之偏母,今年爲八十一歲矣。癃病轉痼,長時凜綴,雖在少安之時,委頓床笫,奄奄若不保朝夕,臣無他兄弟,獨自將護,暫或違側,輒致呼索,以臣情理,豈有離捨供職之望,而前望點下,出於特恩,義重叩謝,章皇出肅,在公屢日,始得歸視,則母病近因日候之不適,以致將攝之失宜,一倍添劇,症形危篤,寒熱交作,飮啖全却,氣息昏綴,轉側須人,臣方左右扶將,連灌藥餌,實無暫離赴公之勢,故召牌屢降,荐犯違傲,惶隕悶隘,罔知攸措,玆敢疾聲呼籲於天地父母之前。伏乞聖慈,諒臣懇迫之私,特許鐫免,俾便救護,仍治臣瀆擾之罪,以肅朝綱焉。臣無任云云。省疏具悉。爾其勿辭救護。
辛未八月初七日辰時,上詣暎花堂。武臣堂上朔試射入侍時,行都承旨洪義浩,左承旨朴宗正,右承旨沈奎魯,左副承旨權丕應,同副承旨鄭魯榮,假注書金鎭·韓兢裕,記注官金初爕·劉㵙,直閣李光文,試官副摠管韓致應,兵曹佐郞權拚,以次侍立訖。通禮跪啓請外辦,上具翼善冠·袞龍袍,乘輿出宣化門·協陽門·銅龍門·靑陽門,降輿陞堂。上曰,試官及應射人,一齊行禮後,使之斯速放射。奎魯曰,戶曹判書朴宗慶疏批已下,卽爲牌招,何如?上曰,依爲之。出擧條上曰,今番動駕時,留都大臣置之。出榻敎試射訖。上命書傳敎曰,內閣進箋,所當如例爲之,而旣不爲之,今日玉堂進箋,亦當爲之,而無意擧行者,事甚如何,故俄者有所飭敎,而此莫非閣臣先不擧行之致,當該閣臣,下義禁府推考。上仍乘輿入靑陽門,由銅龍門入協陽門。魯榮請出標信解嚴。上曰,可也。仍由宣化門還內,諸臣以次退出。
辛未八月初七日未時,上御凌虛亭。藥房入診入侍時,左承旨朴宗正,假注書金鎭,記注官劉㵙·李仁迪,都提調金思穆,提調李集斗,直閣李光文,醫官吳千根·趙宗根·秦東秀·李漢臣,以次進伏訖。思穆曰,日來勞動,聖體氣候若何?上曰,一樣矣。思穆曰,旣以入診之日次,率醫官待令。上曰,日已晩矣,診之何益?第使入診,可也。千根·宗協,分左右進前診候訖。退伏奏達曰,左右三部調勻矣。上命大臣先退,思穆承命退出,諸臣以次退出。
辛未八月初七日未時,上詣弘文館。別講入侍時,行都承旨洪義浩,左承旨朴宗正,參贊官沈奎魯,左副承旨權丕應,同副承旨鄭魯榮,侍讀官李光文,持周易第十二卷,侍讀官林景鎭,假注書金鎭·韓兢裕,記注官劉㵙·李仁迪,以次進伏訖。上曰,予當先授音矣。上讀自天尊地卑,止第五章。上曰,光文讀奏,光文自一陰一陽,止第五章。上曰,文義陳之。光文曰,易之繫辭,蓋論夫乾坤陰陽之道,而乾坤者,陰陽而已,陰陽者,動靜而已,乾坤之動靜有常,而六氣調和,萬物化成,苟或霜雪之時,施之以雨露,雨露之時,加之以霜雪,則不能成位育之功矣。人君之代天理物,亦惟曰動靜之有常,而與天地,同其運而已。臣竊覸殿下,近日殿座頻數,勞動無時,當此靜攝之時,觸冒早涼,已是群情之焦迫,而又有乖於聖人體乾之道,試以今日事言之,武臣試射,儒生應製,臣則謂不急之務矣。伏願自今,每於動靜之際,務合天地之則,必愼保嗇之方焉。上曰,易與天地準者何謂也?光文曰,易之道,卽天地之道也,準者同一其道之謂也,恐無他象矣。上掩卷。仍命退,光文曰,臣以昨日漢城府郞官處分事,有所仰達者矣。彼郞官之不能火速擧行,誠有罪矣,而知委坊曲,招致耆民,此非常時待令,而又是就其中,抄出貧窮者,則容或有其間遲滯之端矣。書曰賞疑惟重,罪疑惟輕,蓋刑章,最貴乎得中,而流三千里,卽編配中重典也。今此處分,恐涉過當,故敢此仰達矣。上曰,民事雖重,玉堂所奏甚好,分揀放送,可也。仍命玉堂先退,光文等退出,又命退,承史以次退出。
辛未八月初七日戌時,上御熙政堂。玉堂進箋入侍時,左副承旨權丕應,同副承旨鄭魯榮,假注書韓兢裕,記注官劉㵙·李仁迪,校理林景鎭,以次進伏訖。上曰,進箋玉堂,使之行禮,可也。贊儀唱四拜禮,景鎭行四拜訖。上曰,讀箋則權停也。仍命退,諸臣以次退出。
辛未八月初七日二更,上詣暎花堂。眞殿薦新齋宿入侍時,右承旨沈奎魯,同副承旨鄭魯榮,假注書韓兢裕,記注官金初爕·劉㵙,待敎李龍秀,以次侍立訖。通禮跪啓請外辦,上具翼善冠·袞龍袍,乘輿出宣化門·協陽門·銅龍門,入靑陽門,降輿陞堂,承史以次侍立訖。上曰,兵曹·工曹郞廳禁推例待令。出榻敎魯榮曰,今日出宮時,日傘差備,不卽待令,事體所在,萬萬駭然,當該事知,令攸司從重科治,何如?上曰,依爲之。出擧條上曰,兵曹·工曹郞廳禁推分揀。出榻敎上命書傳敎曰,今日齋宿,當於便殿爲之,該房知悉。仍由宜春門還內,承史以次退出。
上在昌德宮。停常參·經筵。
甲寅初昏以後,密雲下雨,所見彗星,不得看候,夜自四更,至初九日開東,灑雨下雨,測雨器水深一寸八寸。
權丕應啓曰,行大司憲趙得永,持平朴孝臣未肅拜,執義李之珩,持平鄭進明在外,掌令車敬鎭·鄭華錫傳旨未下,監察茶時之意,敢啓。傳曰,知道。
鄭魯榮啓曰,禁衛營將官來言,今日本營軍兵,日次私習云矣,敢啓。傳曰,知道。
鄭魯榮啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗正啓曰,藥房三提調持査橘飮來待矣。傳曰,封入。
沈奎魯啓曰,戶曹判書朴宗慶牌不進推考傳旨,今方捧入,而今日宗廟·永禧殿秋奉審,當爲進參,而是違牌,事甚未安,更爲牌招,何如?傳曰,允。
沈奎魯啓曰,戶曹判書朴宗慶再牌不進推考傳旨,今方捧入,而明日宗廟·永禧殿秋奉審,當爲進參,如是違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
權丕應啓曰,卽者義禁府都事來言,時囚當爲捧供,而判義禁洪明浩,同義禁李庚運受由,韓致應摠府入直,李羲甲服制,不得備員開坐云,何以爲之?敢稟。傳曰,牌招。
傳于沈奎魯曰,四學居齋儒生,當親臨明政殿應製,該房知悉,侍衛以入直磨鍊,別雲劍置之。
吏曹口傳政事,待敎單李龍秀。
傳于朴宗正曰,藥房三提調入侍。
傳于沈魯榮曰,出宮門路,以協陽門爲之。
傳于鄭魯榮曰,別侍衛,令次堂擧行。
傳于沈奎魯曰,試官以兵曹·摠府入直堂上爲之。
沈奎魯啓曰,戶曹判書朴宗慶疏批已下,卽爲牌招,以爲奉審進去之地,何如?傳曰,允。
沈奎魯啓曰,今十一日孝昌墓親祭祭〈文〉,當爲製進,弘文提學曺允大,卽爲牌招,何如?傳曰,允。
鄭魯榮啓曰,判義禁洪明浩,同義禁李羲甲·李庚運牌不進推考傳旨,今方捧入,而開坐命下,已至多日,如是違牌,事甚未安,更爲牌招,何如?傳曰,允。
傳于鄭魯榮曰,明日內外各營入直軍兵,當於暎花堂親閱,該房知悉。
傳于鄭魯榮曰,出宮門路,以協陽門爲之,侍衛置之。
洪義浩,以吏曹言啓曰,今日都目大政時,本曹堂上,不可不備員,而參判金履永病不來,參議宋冕載罷職傳旨未下,參判金履永,令政院卽爲牌招,以爲同參開政之地,何如?傳曰,允。
洪義浩啓曰,本曹參議宋冕載牌招不進,無以備員開政,參判金履永,更卽牌招,何如?傳曰,允。
以吏曹參議宋冕載牌不進罷職傳旨,傳于洪義浩曰,只推。
洪義浩啓曰,星州牧使,今當差出,而本州以嶺南雄邑,物衆地大,素稱難治,不可不擇差,他道及同道已準限未準朔守令,竝擬,何如?傳曰,允。
洪義浩啓曰,鐵原防禦使及朔州府使,今當差出,而他道守令,竝擬,何如?傳曰,允。
洪義浩啓曰,海州牧判官,今當差出,而本州以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允,
洪義浩啓曰,全州府判官,今當差出,而本州以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。
吏批,都政。判書李勉兢進,參判金履永進,參議宋冕載進,行都承旨洪義浩進。以李集魯爲敦寧主簿,李集魯爲引儀,沈魯榮爲掌苑別提,趙鎭宣爲星州牧使,沈能岳爲白川郡守,沈衛奎爲濟用主簿,李在安爲思陵令,尹象圭爲康陵令,李勉玄爲召村察訪,李廷馥爲安奇察訪,韓喆裕爲活人別提,趙雲路爲掌樂主簿,朴宗大爲全州判官,金魯喆爲順安縣令,沈公權爲谷城縣監,韓兢履爲校理,李憲琦爲副校理,宋翼淵爲修撰,洪時濟爲副修撰,尹之鉉爲兵曹參知,李光植爲敦寧主簿,金昊淳爲尙衣主簿,李魯元爲宗簿直長,李魯元爲泰陵直長,李爔爲蔚山府使。
兵批,都政。判書朴宗來進,參判閔命爀進,參議韓鼎運進,參知尹之鉉未肅拜,同副承旨鄭魯榮進。以成在坤·李重鉉爲忠翊將,沈尹泰爲訓鍊僉正,田德顯爲武兼,黃潤銓爲守門將,訓鍊主簿單趙福藺,李燁爲羽林將,安慶爲武兼,李顯宅爲慶尙兵使,趙文彦爲公忠兵使,李勉植爲慶尙左水使,李思彦爲訓鍊主簿,洪冕爕爲文兼,李榏爲多大浦僉使,柳英逵爲訓戎僉使,柳載河爲薪島僉使,訓鍊判官具壽集,主簿方好一·梁學曾·金應默,以上依定式減下,李忠運爲安東營將,沈有祖爲西原營將,金鼎基爲咸鏡中軍,宋觀休爲南虞候,鄭宅升爲江原中軍,沈禹相爲慶尙中軍,李潤度爲全羅中軍,李海昇爲平安兵虞候,李炯爲公忠兵虞候,趙雲祥爲安興僉使。
傳于洪義浩曰,申飭之下,望筒遲滯,吏曹判書·兵曹判書竝罷職。
傳于洪義浩曰,吏曹判書未差之代,前望單子入之,待下批牌招,卽日肅命,明日行都政。
吏曹判書前望單子入之,朴宗慶落點。
洪義浩啓曰,吏曹判書朴宗慶牌不進推考傳旨,今方捧入,而明日都政命下之後,如是違牌,事甚未安,更爲牌招,何如?傳曰,允。
傳于洪義浩曰,兵曹判書未差之代,前吏曹判書沈象奎敍用除授,卽爲牌招,傳授命召,使之明日行都政。
吏曹,兼兵曹判書沈象奎除授事承傳。
金鎭陞六,代以南秉寬爲假注書。
韓兢裕陞六,代以吳泰長爲假注書。
傳于沈奎魯曰,科次入侍。
傳于沈奎魯曰,四學居齋儒生應製賦居首三下幼學沈鈺,筆三枝墨二笏賜給。
傳于鄭魯榮曰,坐直承旨入侍。
傳于沈奎魯曰,入格儒生,明日延英門外施賞。
傳于沈奎魯曰,今當湯劑連進之時,孝昌墓展拜,亦爲停止,該房知悉。
傳于沈奎魯曰,今秋謁陵,旣未伸誠,墓所展拜,亦已停行,十一日各陵攝行祭,一體勿爲磨鍊事,分付。
洪義浩啓曰,卽者戶曹郞廳來言,宗廟奉審,纔已擧行,而本曹判書朴宗慶,移拜他職,永禧殿奉審,未及擧行云,判書未差之代,政官牌招,開政差出,待下批仍卽牌招,以爲進參之地,何如?傳曰,允。
以吏曹參議宋冕載牌不進罷職傳旨,傳于洪義浩曰,只推,更爲牌招。
鄭魯榮,以兵曹言啓曰,在前孝昌墓動駕時,挾輦軍二百名,昨春懿昭墓動駕時,挾輦軍四百名磨鍊矣,今番則何以磨鍊乎?敢稟。傳曰,依前前下敎爲之。
鄭魯榮,以兵曹言啓曰,在前墓所動駕時,留都及隨駕軍兵,當日聚待,而守官大將,不爲磨鍊,昨春懿昭墓動駕時,因下敎磨鍊矣,今番則何以爲之乎?敢稟。傳曰,依俄前下敎爲之。
鄭魯榮,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,允。
戶曹判書朴宗慶疏曰,伏以臣於見職,有萬萬不敢當者,猥陳一疏,恭俟處分,及伏奉批旨,天聽甚邈,臣情旣抑鬱,事益惶隘,今若以復叨宿硏,且無情勢,厭然承當於召命屢降之下,則是不過怵義分而懼瀆擾也。臣雖無似,其何以不量事勢之難强,徒知趨走之爲恭,有貪冒榮寵,視之倘來也哉?噫,度支劇務,爲六部之最,元戎重任,爲三營之首,而表裏相關,調養互須,各自分掌,猶以爲難,如臣庸碌,今使之兼綰於至煩劇至重大之任,雖欲强策筋力於尋常簿書之間,尙不能左右期會,而顧今儲蓄垂竭,經用多闕,國計之哀痛,莫今時若,而亦莫如度支·訓局,又何能辦有無而計支調,稱塞其萬一乎?漢之辛慶忌,不兼大司農,唐之劉晏,不領神策軍,古之人量材進退,固如是矣。臣是何人,敢以古人所不居之職,揚揚冒進於今日,以累我聖上淸明之治哉?太廟·南殿奉審在卽,召牌儼臨,末由趨膺,以致修改之不卽擧行,臣罪到此,合置何典?玆敢更陳短章,猥煩崇聽。伏乞天地父母,俯賜鑑諒,亟遞臣戶曹判書,回授他人,以竣役事,仍命有司,治臣慢命之罪,以肅朝綱,千萬幸甚。臣無任云云。答曰,省疏具悉。已諭於前批,卽爲入來修改。
奎章閣檢校直閣徐俊輔疏曰,伏以臣,昨伏見傳敎下者,以內閣進箋之不爲如例,至有當該閣臣禁推之命,惶隕震剝,靡所容措。噫,親勞玉趾,臨閣設講,稟出於述事右文之聖意也,凡在瞻聆,孰不欽頌?臣於此時,忝叨閣職,與直閣臣李光文,承命趨簉,橫經前席,躬奉玉音,問難奧賾,恩榮所及,簪紳動色,固宜卽地進箋,以伸欣聳之忱,而臣等不善周旋,未及擧行,致勤提敎,自速嚴旨,愚莫省於按例,跡仍阻於稱謝,若論其稽忽之罪,同時陪講者,卽臣與光文而已,一例被譴,宜無異同,而政院謂以檢校與時任有間,區別於現告之際,臣屢度往復,終不能得,畢竟使光文,獨被禁推之典,而臣則晏然自歸於罪同罰異之科,懍蹙之中,愧恧尤切,昨緣侵暮,未敢瀆擾,今始不避猥越,仰塵崇聽。伏乞聖明,俯垂諒察,特命同勘,俾安私分焉。臣無任云云。省疏具悉。爾亦禁推。
辛未八月初八日卯時,上詣暎花堂。藥房入診,吏·兵判同爲入侍時,行都承旨洪義浩,左承旨朴宗正,右承旨沈奎魯,左副承旨權丕應,同副承旨鄭魯榮,假注書金鎭·韓兢裕,記注官劉㵙·李仁迪,待敎李龍秀,吏曹判書李勉兢,兵曹判書朴宗來,以次侍立訖。通禮跪啓請外辦,上具翼善冠·袞龍袍,乘輿出宣化門·協陽門,由靑陽門,降輿陞堂,諸臣以次侍立訖。上曰,藥房提調持湯劑入侍。思穆曰,聖體,若何?上曰,一樣矣。思穆曰,王大妃殿氣候何如?上曰,一樣矣。各殿宮氣候,亦一樣矣。思穆曰,臣等旣進湯劑矣。命醫官入診,更察症候,何如?上曰,御榻上引接非便矣。思穆曰,醫官無異於內寺輩,且旣登筵,暫許診察,區區之望也。臣於昨日,則幾乎終日陪過於禁中矣。揆以日晷,則自上勞動,殆無水刺之暇矣,且聞喉院諸臣之言,則或有夜深後出納命令之時,寢睡之節,亦可知其失時,而自上,每以症候如常爲敎,下情豈勝焦迫乎?近日涼候深緊,而聖體勞動太過,水刺寢睡,又如是失宜,聖體保嗇之道,何若是自輕乎?惟我宗社付託之重,殿宮惟憂之念,所宜常常存心處也。症候之如常,眞若聖敎,則臣等所以議定湯劑之懇,每日診候之請,豈至此力爭乎?伏願詳敎症候焉。上曰,寢睡則較以一夜幾乎三四更之頃,水刺則比之平時,不過十分之一矣。思穆曰,近日則挑動之候,何如?上曰,差勝矣。思穆曰,怳惚之候,何如?上曰,往往有之,旋卽止歇,而精神或有前忘後失之時矣。思穆曰,近日則憊候何如?臣竊覸御座升降之際,間多有不調之時,或以憊候而然乎?上曰,漸不如前矣。思穆曰,臣等議藥之當否,專係聖候之詳審,繼自今頻許召接,千萬顒祝。集斗曰,繼進湯劑,議定方文,欲爲煎入之際,昨伏承下敎,微有滯候,更其藥名,煎進査橘飮,而甘麥大棗湯停止,已出朝報,臣等忝在邇列,或有仰揣之道,而外朝之臣,不知動靜,想應訝鬱,且率醫官,今方入侍榻前,若不得診候而退,則臣等抑鬱之外,聖候詳察,然後臣等,退而議定繼進之湯劑,至於醫官輩,詳察聖候之後,可以加減藥料,以爲出方製入,伏望下敎許令入診之地,千萬顒祝。思穆曰,提調所奏之言甚好,特命醫官入診焉。上曰,入診,可也。千根等入診訖。千根曰,左右三部調勻,滯候亦似小減矣。宗協曰,左右三部調勻,當初滯候,不甚緊重,今則快減矣。勉兢曰,本曹參議宋冕載,旣有只推之命,更爲牌招,以爲同參政事之地,何如?上曰,依爲之。出擧條勉兢曰,今都目大政,各岐仕滿應遷者,相避及未準朔監察·禁府都事,戶曹·刑曹·漢城府·平市署官員五部令,各司久任時推人員,竝擬,何如?上曰,依爲之。出擧條勉兢曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?上曰,依爲之。出擧條勉兢曰,守令多窠,今當差出,而未準朔禁軍將及營將·邊將·虞候·中軍·都事·察訪,竝擬,何如?上曰,依爲之。出擧條宗來曰,今日都政時,本曹堂上,不可不備員,參知未差之代,卽爲差出待下批牌招,同參政事,何如?上曰,依爲之。出擧條宗來曰,各道兵使·水使·邊地僉使·履歷僉使·營將·中軍·虞候,今當差出,而擬望之人乏少,同道水使·他道守令·虞候及禁軍將,竝擬,何如?上曰,依爲之。出擧條宗來曰,參下官仕日不足,未滿十日以下者,曾有啓稟出六之例矣。部將李元敬,仕日不足爲一日,依例陞六,何如?上曰,依爲之。出擧條上命書傳敎曰,今番都政,各別對揚,另有實效事,分付兩銓。又命書傳敎曰,入侍注書·尙瑞院官員,依例陞六。又命書傳敎曰,兩司在外·未肅拜·未署經·呈告人員及玉堂在外有實故人竝許遞,今日政差出。又命書傳敎曰,今日都政,斯速擧行,日暮前爲之事,分付兩銓,進御査橘飮一貼煎入,甘麥大棗湯,自明日煎入。出榻敎上仍乘輿,由靑陽門。入協陽門,魯榮曰,請出標信解嚴。上曰,可也。諸臣以次退出。
辛未八月初八日午時,上御明政殿。四學居齋儒生應製入侍時,行都承旨洪義浩,左承旨朴宗正,右承旨沈奎魯,左副承旨權丕應,同副承旨鄭魯榮,假注書金鎭·韓兢裕,記注官劉㵙·李仁迪,待敎李龍秀,以次進伏訖。上曰,試官使之行禮,可也。贊儀唱四拜,試官副摠管趙弘鎭·申光軾,對讀官待敎李龍秀率應製儒生,行四拜禮訖。上命書榻敎曰,弘文提學·入直兵曹堂上·入直閣臣·兼史,試官爲之。又命書榻敎曰,入直玉堂,對讀官加差下。仍命書賦題觀於海者難爲水,遊於聖人之門者難爲言。仍命懸題訖。上命退,諸臣以次退出。
辛未八月初八日申時,上御魚水堂,科次入侍時,左承旨朴宗正,假注書韓兢裕,記注官金初爕·劉㵙,試官副摠管趙弘鎭·申光軾,對讀官待敎李龍秀考試訖。上曰,取沈鈺一人。命退,諸臣以次退出。
辛未八月初八日初更,上御壽康齋。坐直承旨入侍時,右承旨沈奎魯,同副承旨鄭魯榮,假注書韓兢裕,記注官洪宅柱·金初爕,以次進伏訖。上曰,四學居齋生賞典,已擧行乎?魯榮曰,以延英門外祗受事,已指揮矣。上命退,承史以次退出。
上在昌德宮。停常參·經筵。
乙卯初昏以後,雲氣或開或蔽,所見彗星,乍見乍隱,不得詳察。
元子宮誕日,大殿·王大妃殿·中宮殿·惠慶宮·嘉順宮,內閣·政院·玉堂·二品以上·六曹堂上口傳問安。答曰,知道。
元子宮,內閣·政院單子問安。答曰,知道。
大學儒生應製還內後,內閣·政院口傳問安。答曰,知道。
權丕應啓曰,大司憲執義·掌令二員,持平二員未差,監察茶時之意,敢啓。傳曰,知道。
洪義浩啓曰,時原任大臣,爲承候來待矣。傳曰,入侍。
洪義浩啓曰,諸閣臣,爲承候來待矣。傳曰,入侍。
朴宗正啓曰,藥房三提調持湯劑來待矣。傳曰,入侍。
傳于鄭魯榮曰,文臣朔試射,明日春塘臺當親臨,侍衛入直磨鍊,別雲劍置之,出宮門路,協陽門爲之,試官兵曹堂上爲之。
沈奎魯啓曰,左右史不可不備,而弘文正字李龍秀,旣已遞職,令該曹口傳還付檢閱,牌招入直,何如?傳曰,允。
吏曹口傳政事,檢閱單李龍秀,兼待敎單李龍秀。
鄭魯榮啓曰,兼兵曹判書沈象奎牌不進推考傳旨,今方捧入,而命召傳授,一時爲急,明日都政,旣有成命,如是違牌,事甚未安,更爲牌招,何如?傳曰,允。
傳于沈奎魯曰,先朝每於六月十八日,有頒餻試士之擧,今日異於他日,太學儒生應製,以暎花堂待令。
傳于沈奎魯曰,弘文提學牌招。
傳于鄭魯榮曰,出宮門路,協陽門爲之。
洪義浩啓曰,兼兵曹判書沈象奎疏批已下,卽爲牌招,傳授命召,何如?傳曰,允。
權丕應啓曰,判義禁洪明浩,同義禁李羲甲·李庚運牌不進推考傳旨,今方捧入,而開坐命下,已至多日,如是違牌,事甚未安,竝更爲牌招,何如?傳曰,允。
權丕應啓曰,判義禁洪明浩,同義禁李庚運·李羲甲再牌不進推考傳旨,今方捧入,而開坐命下,已至多日,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于洪義浩曰,吏兵判旣已出膺,都政明日爲之。
傳于沈奎魯曰,專經武臣殿講,今日爲之,處所以仁政殿爲之,出宮門路,以協陽門爲之,侍衛入直磨鍊。
傳于鄭魯榮曰,雲寶劍置之,試官兵曹堂上爲之。
朴宗正啓曰,今日殿座,承旨當爲備員,而行都承旨洪義浩申退,所當牌招,拘於廳規,不得請牌,右副承旨尹行直受由,何以爲之?而同副承旨鄭魯榮,須資出去,卽爲牌招,何如?傳曰,牌招。
傳于沈奎魯曰,太學儒生應製賦居首三下一生員洪錫謨給二分,之次三下二進士趙萬永等九人,考例施賞。
以吏曹參議宋冕載牌不進罷職傳旨,傳于洪義浩曰,只推。
傳于權丕應曰,坐直承旨入侍。
兵曹,以鄭學畊爲禁軍別將。
吏曹口傳政事,以李沆爲吏曹正郞,安光直爲佐郞。
兵曹,以朴基豐爲都監中軍。
鄭魯榮,以備邊司言啓曰,秋夕在近,各陵寢祭官,當爲差遣,而侍從罷散甚多,難以分排云,在前如此之時,多有請敍之例矣。堂上堂下坐罷人員,竝爲敍用,令該曹,口傳付軍職,何如?傳曰,允。
兵曹口傳政事。知事趙得永,副護軍吳淵常,副司直李之衍·李志淵·鄭華錫·車敬鎭·李英發·鄭進明·朴孝臣·呂東植·曺鳳振·尹日逵,副司果尹命圭·南景羲·金學淳·洪遇燮·李允謙·李基崇。
權丕應,以都摠府言啓曰,今日入直內三廳武兼禁軍及軍兵等,當爲中日習射技放,而元子宮生辰相値,不得設行之意,敢啓。傳曰,知道。
沈奎魯,以禮曹言啓曰,宗廟·永寧殿·景慕宮秋奉審,今已擧行,執頉啓本修正以入,而永禧殿,亦當同時奉審,而以戶曹判書之移職,不得擧行,日勢已暮,更爲擇日擧行,何如?傳曰,允。
兼兵曹判書沈象奎疏曰,伏以臣,嚮拜東銓,情有痛苦,罪積蹇慢,閱月虛縻,惟日俟勘,國體由臣而虧屑,政期由臣而淹閣,議臣所犯,嶺海猶輕,乃蒙聖恩涵貸,勉從揆奏,罰止薄罷〈職〉,臣誠手攢首稽,幸微諒之卒遂,感優渥之偏摯,私竊惶霣,永惟含誦,迺於旬日纔間,忽伏奉西銓特授之命,未知聖明,奚取於無狀賤臣,而旣貰其不可逭之誅,反侈以無與幾之寵,兜東攬西,轉罪媒恩,若爲臣榮,亦爲臣憂,顧臣陋拙綿弱,素蔑材具,不堪幹務,間漫職守,秪以筋力奔走者,猶懼其不效,憒憒劣劣,無一可能,至於政事之科,尤所昧蔽,臣之自知,人亦不數,嚮於辭免東銓,瀆擾之多,至於五籲,苦情每先,不暇及他,而若其萬萬不稱於權衡鑑別之任,不啻若眇之於視,跛之於履,則雖西曹,差不如東曹之繁密,掌宿衛飭戒備之外,亦有銓格選例,弁士之所進退,與東曹互重,況今大政中撤,若陣易將,使明習素鍊之人當之,尙難猝然了之,能不窘錯,如臣無似,又何可以擬議於哉?臣之震駴狼狽無論已,必將大僨于事,爲朝廷失擧,寧不可懼,寧不可悶?矧玆中批,絶異常典,而如其僨失,尤累則哲,俯仰揣量,斷難承當,召牌洊降,恐迫冞切,玆敢冒陳懇私,仰瀆宸嚴。伏乞聖慈,特垂鑑諒,亟鐫臣本兵之任,回授時彦,聖簡方爲不苟,大政可以無誤,臣不勝戰惶祈懇之至,謹昧死以聞。
辛未八月初九日卯時,上御誠正閣。時原任大臣·閣臣·藥房提調同爲入侍時,行都承旨洪義浩,假注書金鎭·韓兢裕,記注官洪宅柱,別兼春秋金陽淳,領府事李時秀,左議政金載瓚,右議政金思穆,領敦寧金祖淳,檢校提學朴宗慶,檢校直提學洪奭周·李存秀,待敎李龍秀,藥房提調李集斗,副提調朴宗正,以次進伏訖。時秀曰,日候稍冷,聖體,若何?上曰,一樣矣。各殿宮氣候,亦一樣矣。時秀曰,臣等昨聞藥院諸臣入侍時下敎,則症候諸節,別無差勝,臣等不勝焦迫,蓋於近日聖體,勞動之時甚多,勞動旣多,則必有妨於將攝,水刺進御之節,亦易失時矣。聖體保嗇,莫重於水刺,而每日水刺,若無定時,則其爲受損當如何,自今以後,雖當事務倥傯之際,必有一定之期,這這勿失其時,則保護聖躬,慰悅殿宮之道,何以加此也?上曰,當留念矣。載瓚曰,雖以私家人言之,食有定時,然後氣不爲乏,玉體保嗇,所重尤爲自別,常存聖念,無或違時,是臣等區區之望也。思穆曰,進御湯劑,待令於閤外,何以爲之乎?上曰,入之。進御後,思穆曰,今此湯劑,不過隨症進御,而限以三四貼者也。每日診候,仰承諸節,然後可以定繼進之當否矣。自明日連許入診,臣等之望也。上曰,可也。諸臣以次退出。
辛未八月初九日午時,上詣暎花堂。太學儒生應製入侍時,左承旨朴宗正,右承旨沈奎魯,假注書韓兢裕,記注官金初爕·洪宅柱,以次侍立訖。通禮跪啓請外辦,上具翼善冠·袞龍袍,乘輿出宣化門·協陽門·銅龍門·靑陽門,降輿陞堂,少住,上仍乘輿,入靑陽門,由銅龍門·協陽門,入宣化門還內,承史以次退出。
辛未八月初九日申時,上詣仁政殿。專經武臣殿講入侍時,左承旨朴宗正,右承旨沈奎魯,左副承旨權丕應,假注書金鎭·韓兢裕,記注官金初爕·洪宅柱,試官兵曹參議韓鼎運,兵曹佐郞李在嵩,以次侍立訖。通禮跪啓請外辦,上具翼善冠·袞龍袍,乘輿出宣化門·協陽門·肅章門,入仁政門,降輿陞座。上曰,試官行禮置之。應講武臣,以次進講。講未訖。上曰,此下講員,試官考講,出榜以入,可也。仍乘輿出仁政門,由肅章門·協陽門,丕應請出標信解嚴。上曰,可也。仍由宣化門還內,諸臣以次退出。
上在昌德宮。停常參·經筵。
丙辰所見彗星,昏見乾方,二更西沈,至五更復見艮方,尾長比前無異。
藥房都提調金思穆,提調李集斗,副提調朴宗正啓曰,伏未審夜間,聖體若何,寢睡·水刺之節,何如?臣等率諸御醫,趁早入趁,詳察聖候爲宜,王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
權丕應啓曰,大司憲·執義·掌令二員,持平二員未差,監察茶時之意,敢啓。傳曰,知道。
權丕應啓曰,備邊司郞廳來言,今日賓廳日次,而都目相値,不得來會云矣,敢啓。傳曰,知道。
備忘記,江華留守吳泰賢下直,長弓一張,長箭一部賜給。
洪義浩啓曰,今日殿座,承旨當爲備員,而右副承旨尹行直不爲仕進,卽爲牌招,同副承旨鄭魯榮牌不進罷職傳旨未下,何以爲之?敢稟。傳曰,牌招。
傳于沈奎魯曰,禮房承旨與入直閣臣入侍。
權丕應啓曰,判義禁洪明浩,同義禁李羲甲·李庚運再牌不進推考傳旨,今方捧入,而開坐命下,已至多日,如是違牌,事甚未安,卽當更請牌招,而係是一日三牌,何以爲之?敢稟。傳曰,更爲牌招。
傳于沈奎魯曰,專經武臣殿講居首人,考例施賞。
傳于沈奎魯曰,明日濬派子孫,當於春塘臺應製,該房知悉,侍衛以入直磨鍊,雲寶劍置之,出宮門路,以協陽門爲之。
傳于沈奎魯曰,弘文提學,待明朝牌招。
傳于沈奎魯曰,闕內入直文蔭官應製,以魚水堂待令。
傳于沈奎魯曰,明日冷泉亭,遣閣臣別焚香,當親傳香,齋宿處所,以暎花堂爲之,只入陽繖扇。
傳于權丕應曰,明日出宮門路,以靑陽門爲之。
傳于沈奎魯曰,明日親傳香處所,以仁政殿爲之。
傳于權丕應曰,侍衛以入直磨鍊,雲寶劍置之。
沈奎魯,以奎章閣言啓曰,景慕宮·望廟樓今秋大奉審,臣祖淳,與本宮提調韓晩裕進詣,展奉奉審,無頉之意,敢啓。傳曰,知道。
沈奎魯啓曰,奎章閣言啓曰,檢校直閣徐俊輔禁推事,命下矣。所帶檢校之任,依定式減下,何如?傳曰,允。
沈奎魯啓曰,直閣李光文,下義禁府推考事,命下矣。依定式,遞差傳旨捧入之意,敢啓。傳曰,知道。
沈奎魯,以內醫院都提調提調意啓曰,年例燕貿唐藥材,依例磨鍊,別單書入之意敢啓。
以同副承旨鄭魯榮牌不進罷職傳旨,傳于權丕應曰,只推。
權丕應,以備邊司言啓曰,前開城留守閔耆顯,在任卒逝矣,依法典,返柩時擔軍題給之意,分付所經各道,何如?傳曰,允。
洪義浩,以吏曹言啓曰,親政事,命下矣。本曹權減窠正郞·佐郞各一員,依定式復設,口傳備擬以入之意,敢啓。傳曰,知道。
沈奎魯,以弘文館言啓曰,本館下番闕直,事甚未安,今日政新除授玉堂,竝待下批牌招,以爲推移入直之地,何如?傳曰,允。
傳于洪義浩曰,今日都政除拜守令,待下批,使之趁卽下送事,分付。
洪義浩,以吏批言啓曰,新除授林川郡守朴宗球,與本曹參議宋冕載,有同姓四寸娚妹應避之嫌,而臣不能覺察,矇然擬入,至蒙恩點,不勝惶恐,而原望筒勿施,何如?傳曰,允。
備忘記,富寧府使具毅和下直,長弓一張,長箭一部,片箭一部筒兒一箇賜給。
兵曹,知事沈象奎,大護軍趙得永,副護軍吳淵常,副司直李之珩·李志淵·鄭華錫·車敬鎭·李英發·鄭進明·朴孝臣·呂東植·曺鳳振·尹日逵,副司果尹命圭·南景羲·金學淳·洪遇燮·李允謙·李基崇竝單付。
權丕應,以兵批言啓曰,本曹判書沈象奎資級,係是輔國,知中樞有闕之代,依例下批之意,敢啓。傳曰,知道。
權丕應啓曰,全羅兵虞候,今當差出,而擬望之人乏少,已準朔守令及未準朔水虞候,竝擬,何如?傳曰,允。
權丕應啓曰,今日都政時,本曹堂上,不可不備員,而參判閔命爀病不進,卽爲牌招,同參政事,何如?傳曰,允。
吏批,都政。判書李勉兢進,參判金履永進,參議宋冕載進,行都承旨洪義浩進。以李集魯爲禁府都事,李憲承爲宗簿直長,朴鍾一爲司饔直長,李普漢爲司宰直長,金銖爲平市直長,李民植爲善山府使,金履完爲槐山郡守,朴宗球爲林川郡守,金命淵爲信川郡守,吳慶元爲海州判官,趙雲成爲文義縣令,朴宗岱爲龍潭縣令,李一榮爲靈山縣監,成殷柱爲平澤縣監,沈日魯爲扶餘縣監,金履度爲戶曹判書,金蓍根爲禮曹參議,金履喬爲大司成,沈能定爲景慕宮令,李在謙爲東部令,訓鍊提調單沈象奎,禁衛提調單沈象奎,御營提調沈象奎,吳淵常爲寧邊府使,李民秀爲鐵原府使,尹敏東爲朔州府使,具毅和爲富寧府使,申絅爲鳳山郡守,李直輔爲大司憲,趙萬元爲大司諫,宋稚圭爲執義,南惠寬爲司諫,宋翼淵爲掌令,金益鉉爲掌令,柳春東·尹永輝爲持平,趙民和爲獻納,尹尙烈·金陽淳爲正言,韓兢履爲應敎,尹尙圭爲副校理,申緯爲修撰,李彦淳爲副修撰,南履愚爲宗廟直長,金原淳爲內資奉事,李命俊爲禁府都事,李鍾祜爲司饔奉事,沈象奎爲軍器提調,金履永爲典醫提調,李集斗爲典設提調,沈象奎爲長興提調,趙尙鎭爲惠民提調,軍資主簿單李儒慶,韓百衍爲林川郡守,權爲加平郡守,李晉會爲仁同府使,李永植爲郭山郡守,鄭蓍爲嘉山郡守,尹毅東爲江華經歷,金秉淵爲開城經歷,李國標爲濟州判官,李文載爲高山縣監,許濯爲瑞山郡守,廣興直長李魯俊,沈魯榮·吳鼎秀爲義禁府都事,權澈·李光一爲繕工奉事,兪彦志爲碧沙察訪,吳致壽爲順天郡守,權行彦爲舒川郡守,尹孝植爲保寧縣監,金致和爲熊川縣監,洪羲書爲高敞縣監,李光永爲礪山府使,李敬熙爲豐德府使,柳觀海爲昆陽郡守,尹義儉爲草溪郡守,權思穆爲南海縣監,徐翼淳爲平山府使,李魯集爲京畿都事,朴鳴和爲大同察訪,愼必復爲參禮察訪,洪聖肇爲成歡察訪,任㸁爲獻納,洪宅柱爲濟原察訪,徐道裕爲保安察訪,徐致輔爲軍器僉正,金基豐爲司饔僉正。
兵批,都政。兼判書沈象奎進,參判閔命爀病,參議韓鼎運進,參知尹之鉉進,同副承旨鄭魯榮進。以金履喬爲都摠管,李一愚爲內禁將,尹載鐸爲訓鍊判官,朴增白爲守門將,權思正爲江華中軍,同知單崔朝岳,李重協爲全羅兵虞候,王道恒爲宣沙浦僉使,文成彩爲德積僉使,趙世輝爲蒜山僉使,趙命鎭爲加德僉使,李光福爲登山僉使,朴仁秀爲赤梁僉使,李命福爲白峙僉使,金遇喆爲寧城僉使,池水彬爲許沙僉使,金宗祿爲花梁僉使,金德信爲潼關僉使,申虎爲碧團僉使,金樂九爲平南萬戶,副司果任弘常·徐有永,高行侃爲永登萬戶,金鎭洛爲助羅浦萬戶,鄭履鉉爲木浦萬戶,丁興信爲玉浦萬戶,李完植爲文山萬戶,李杓爲水口萬戶,鄭國信爲豐山萬戶,李邦春爲阿山萬戶,田益秀爲玉江萬戶,車尙信爲永達萬戶,護軍申鴻周·卞世義,副護軍李顯道·李一愚,金尙壽爲造山萬戶,廉載膺爲舊所非別將,梁處義爲浦項別將,韓根馨爲順天營將,西原別將沈有祖,安東營將李忠運,咸鏡監營中軍金鼎基,南虞候宋觀休,以上今加折衝加資事承傳。
傳于洪義浩曰,今已日暮,政官姑爲退去,明日開政。
權丕應,以兵曹言啓曰,明日殿座,侍衛禁軍等,別將當爲率領,而別將未差矣,差代間以二番兼司僕將李玉鉉,兼別將擧行如何?傳曰,允。
以兵曹參議尹之鉉牌不進罷職傳旨,傳于權丕應曰,只推。
以公忠監司元在明狀啓,泰安郡人物渰死事,傳于朴宗正曰,聞甚矜惻,元恤典外,別加顧恤,如有生前身還布,竝蕩減事,令廟堂,區劃分付。
權丕應,以御營廳言啓曰,本廳字內興仁門北邊第二城廊近處體城八間許頹圮處,今八月初十日爲始,改築之意,敢啓。傳曰,知道。
權丕應,以義禁府言啓曰,卽接月令醫員崔進基手本,則時囚罪人李升權,屢日處冷之餘,又添毒感,寒熱往來,食飮全却,趙㯖,猝得泄痢之症,度數頻數,眞元大脫,氣息奄奄,俱有難保之慮云,罪人病勢如此,則一邊保放,一邊草記,曾有定式矣。李升權·趙㯖等,姑爲保放之意,敢啓。傳曰,知道。
權丕應,以義禁府言啓曰,卽接月令醫員卞鍾淳手本,則時囚罪人李埴,素患泄痢之症,處冷添劇,度數頻數,眞元大脫,鄭禮容,痰積之症,闖發於處冷之餘,呼吸喘促,食飮全却,俱有難保之慮云,罪人病勢如此,則一邊保放,一邊草記,曾有定式矣。李埴·鄭禮容等,姑爲保放之意,敢啓。傳曰,知道。
權丕應,啓曰〈刑〉曹言啓曰,當該司謁汰去,令攸司照律定配事,駕前下敎矣,謹依特敎定配例,司謁李元亨,慶尙道醴泉郡定配所,卽爲押送之意,敢啓。傳曰,知道。
江華留守吳泰賢敎書。王若曰,國家重保障之方,皇漢所以置右輔,居留任分司之責,君陳所以釐東郊,玆撤貳樞之班,庸畀三符之任,惟卿,淸朝宿望,名祖肖孫,不事數數於交遊,自是素守者謹飭,未嘗汲汲於進取,可見雅操之沖恬,歷歇於瀛館薇垣,榮途之發軔已久,徊翔於南符西紱,下邑之游刃有恢,故前後履屐之皆當,宜內外盤錯之歷試,睠彼沁都重鎭,實是海門巨防,控神京而護萬年之基,唐淮陽之蔽遮江漢,環滄溟而成千仞之塹,漢扶風之被帶山河,類松京保釐之都,形便則金城天府,隣桐營控制之勢,管轄則棊堡星墩,祖江通三路之交,灌輸漕輓之所轉達,孫石據一面之險,桑土陰雨之所綢繆,千古深羞,船頭之波濤尙怒,百戰遺跡,鼎足之草木猶荒,矧近年旱澇之荐仍,嗟生靈困萃之已甚,前春之災荒未捄,蓄儲殆空,平時之凋瘵若斯,緩急奚時,欲求趙人保晉陽之策,必伏叔子鎭漢濱之才,玆授卿以江華府留守兼鎭撫使,卿其往鎭乃司,祗服寵命,修城隍而嚴瞭候,宜思經遠之謀,撫兵民而峙餱糧,詎忽備禦之務,昇平垂百餘載,莫曰海晏而河淸,疎虞非一二端,惟在人和與地利,凡係便民而利國,勿憚條奏之頻繁,苟涉革弊而蘇殘,毋拘事勢之牽掣,趙閱道之疎琴淸鶴,何妨臥閤而養威,陶士雅之運甓治船,恒若對壘而臨陣。嗚戲,兼管尙帶於籌府,何間在內之時,留司亦異於藩維,罔懷去朝之戀,行且召矣,往克欽哉,故玆敎示,想宜知悉。知製敎李光文製進。
辛未八月初十日辰時,上詣暎花堂。文臣朔試射入侍時,行都承旨洪義浩,左承旨朴宗正,右承旨沈奎魯,左副承旨權丕應,假注書金鎭·韓兢裕,記注官洪宅柱·金初燮,待敎李龍秀,以次侍立訖。通禮跪啓請外辦。上具翼善冠·袞龍袍,乘輿出宣化門·協陽門·銅龍門,入靑陽門,降輿陞堂,承史以次侍立訖。上曰,藥房提調持湯劑入侍,賤臣承命出傳,都提調金思穆,提調李集斗,吏曹判書朴宗慶,兼兵曹判書沈象奎追入進伏訖。思穆曰,近日冷雨頻仍,聖體,若何?上曰,一樣矣。思穆曰,王大妃殿氣候,何如?上曰,一樣矣。各殿宮氣候,亦一樣矣。思穆曰,湯劑已進二貼矣,水刺,何如?寢睡,何如?今進湯劑,專爲有助於寢睡之劑也,詳承聖敎,然後可以議定繼進之湯劑矣,醫官旣爲待令,特命入診,何如?上曰,明日待令,可也。命書榻敎曰,各司坐起,勿拘殿座日爲之,仍命大臣先退,上曰,雨勢如此,政官退出政廳,開政,可也。上曰,當該司謁,令攸司,照律定配。出榻敎上仍乘輿出靑陽門,由銅龍門·協陽門,丕應請出標信解嚴,上曰,可也。仍由宣化門還內,諸臣以次退出。
辛未八月初十日未時,上御魚水堂,闕內入直文蔭官應製入侍時,左承旨沈奎魯,假注書韓兢裕,記注官金初燮·洪宅柱,以次進伏訖。上曰,試官以副摠管林漢浩爲之,對讀官以待敎李龍秀爲之。上曰,試官及應製人行禮置之,仍命書賦題欲作家書意萬重,上曰,此題雖不恰好,適見此詩在於壁上,故特出之也。奎魯曰,懸題板未及豎設,使史官手擎示之,何如?上曰,依爲之,擎題示衆訖,上仍乘輿還內。
上在昌德宮。停常參·經筵。
丁巳所見彗星,昏見乾方,二更西沈,至五更復見艮方,尾長比昨無異。
權丕應啓曰,行大司憲李直輔,執義宋稚圭,持平尹永輝在外,掌令宋翼淵·金益鉉,持平柳春東未肅拜,監察茶時之意,敢啓。傳曰,知道。
權丕應啓曰,司僕寺內乘來言,捲簾取稟,傳曰,捲三面。
朴宗正啓曰,藥房三提調持湯劑來待矣。傳曰,封入。
傳于沈奎魯曰,今日當展拜於毓祥宮·延祜宮·宣禧宮,該房知悉,儲慶宮,遣承旨奉審。
傳于權丕應曰,出宮內門路,協陽門爲之,外門路,弘化門爲之。
洪義浩啓曰,今日動駕,承旨當爲備員,右副承旨尹行直,同副承旨鄭魯榮旣有只推之命,竝卽牌招,何如?傳曰,允。
行都承旨洪義浩,左承旨朴宗正,右承旨沈奎魯,左副承旨權丕應等啓曰,毓祥宮·延祜宮·宣禧宮展拜命下矣,春間伸禮,旣未躬將,秋後追行,禮亦宜焉,而第今日已向夕,回鑾必致侵夜,當此湯劑連進之時,乃於未半日之頃,歷拜三宮,勞動聖體,尤萬萬悶迫,玆敢相率冒瀆。伏乞亟寢成命,改卜吉日,以爲備儀行禮之地,千萬伏祝,惶恐敢啓。答曰,已有成命矣。
藥房口傳啓曰,伏以臣等,相率留待,恭俟入診之命矣,卽伏聞今日日午後毓祥宮·延祜宮·宣禧宮展拜之敎,春秋伸禮,固當聖慕之冞切,而今當湯劑連進之時,有此勞動,已切下情之悶慮,況今日勢已晩,三宮展禮,易致侵夕,憂迫之極,冒昧仰籲。伏乞亟寢成命,改涓吉日,千萬顒祝,惶恐敢啓。答曰,已有成命矣。
朴宗正啓曰,藥房三提調有稟達事,來詣閤外請對矣。傳曰,已諭於口傳啓辭批矣。
以右副承旨尹行直,同副承旨鄭魯榮牌不進罷職傳旨,傳曰,只推。
洪義浩,以吏曹言啓曰,新除授江華府經歷尹毅東呈狀內,矣身素患痰眩,重添感冒,時日之內,萬無赴任之望云,身病旣如是,則有難强令察任,改差,何如?傳曰,允。
洪義浩,以吏批言啓曰,新除授林川郡守韓百衍呈狀內,矣身與前郡守朴宗大,有娚妹應避之嫌,法不當冒赴,卽爲遞改云,旣是交代相避,則在法當遞,改差,何如?傳曰,允。
備忘記,礪山府使李光永下直,長弓一張,長箭一部,片箭一部,筒兒一箇賜給。
權丕應,以兵曹言啓曰,本曹正郞李奎鎭,身病猝重,屢度呈狀乞遞,宿衛重地,不可久曠,今姑改差,何如?傳曰,允。
吏批,都政。判書李勉兢進,參判金履永進,參議宋冕載進,行都承旨洪義浩進。以金喆淳爲掌樂僉正,閔致福爲南平縣監,金在範爲聞慶縣令,金昊淳爲工曹佐郞,閔英世爲全羅都事,白慶楷爲平安都事,韓錫倫爲咸鏡都事,鄭利海爲黃海都事,權澈爲義禁府都事,李志淵爲掌樂正。
兵批,都政。兼判書沈象奎進,閔命爀病,參議韓鼎運進,參知尹之鉉進,左副承旨權丕應進。以孫善郁爲訓鍊判官,郭道行·車龍光·皮祥獜爲加設主簿,三千里權管單金達衡,僉知二單李一愚·李重鉉,尹應烈爲訓鍊判官,具應和·李一輝爲主簿,趙達洙爲宣傳官,副護軍沈有祖·李忠運。
傳于洪義浩曰,今又日暮,政官退去,都政明日爲之。
辛未八月十一日卯時,上詣仁政殿。親傳香入侍時,行都承旨洪義浩,左承旨朴宗正,右承旨沈奎魯,左副承旨權丕應,假注書金鎭·韓兢裕,記注官洪宅柱·金初燮,以次侍立訖,通禮跪啓請外辦。上具翼善冠·袞龍袍,乘輿出宣化門·協陽門·肅章門,入仁政門,降輿陞月臺上幕次,上曰,受香官,使之入來,可也。義浩跪進香,上親受傳香訖,仍乘輿出仁政門·肅章門,入協陽門,奎魯請出標信解嚴,上曰,可也。仍由宣化門還內,承史以次退出。
辛未八月十一日辰時,上詣暎花堂,璿派子孫應製入侍時,左承旨朴宗正,右承旨沈奎魯,左副承旨權丕應,假注書韓兢裕,記注官洪宅柱·金初燮,以次侍立訖,通禮跪啓請外辦,上具平戎服,乘輿出宣化門·協陽門,由銅龍門·靑陽門,降輿陞榻,諸臣以次進伏訖。上曰,應製人,使之入來行禮,可也。上曰,彼三四着笠者,無乃閑良乎,持弓矢與否問之也,賤臣承命往問,復命於榻前曰,着笠者非閑良,不持弓矢云矣。上命奎魯,書題歸故鄕七言古風,懸題訖。上乘輿出靑陽門·銅龍門,入協陽門,奎魯請出標信解嚴,上曰,可也。由宣化門還內,承史以次退出。
辛未八月十一日午時,上詣春塘臺。禁軍親閱入侍時,右承旨沈奎魯,假注書韓兢裕,記注官洪宅柱·金初燮,待敎李龍秀,以次侍立訖,通禮跪啓請外辦。上具戎服乘內廐馬,出宣化門·協陽門,入靑陽門,下馬陞榻,上曰,開門節次,斯速擧行,親閱訖。上乘馬出靑陽門·銅龍門,入協陽門,奎魯請出標信解嚴,上曰,可也。由宣化門還內,承史以次退出。
辛未八月十一日申時,大駕詣毓祥宮·延祜宮·宣禧宮,擧動入侍時。左承旨朴宗正,右承旨沈奎魯,左副承旨權丕應,假注書金鎭·韓兢裕,記注官洪宅柱·劉㵙,待敎李龍秀,以次侍立訖,通禮跪啓請外辦,上具翼善冠·袞龍袍,乘輿出宣化門。藥房都提調金思穆曰,近日靜攝之中,勞動太過,且今日勢已晩,三宮展拜,必將侵夜,更爲涓吉,明再明間徐徐展拜,則大聖人節宣之方,恐爲得宜,伏願亟寢成命焉。提調李集斗曰,今已日晩,展拜回鑾,必致夜深,秋展謁旣未行禮,則今此展拜,孰敢不奉承,而第擇吉動駕,俾有節次,則聖躬保嗇之方,睿孝展誠之道,俱爲合宜,臣嘗於先朝動駕時,亦以日時侵晩,駕前仰奏,得蒙回天之恩,伏願聖明,仰述先志,亟寢成命,千萬顒祝。上曰,日勢尙早,豈至侵夜乎?仍由協陽門,至明政殿前路,通禮跪啓請降輿乘輦,上乘輦出弘化門仍進發。大駕至毓祥宮大門前路,通禮跪啓請降輦乘輿,上乘輿入大門內。上曰,毓祥宮·宣禧宮展拜時,百官行禮置之。出榻敎展拜訖,上曰,詣毓祥宮後,問安勿爲之。出榻敎上曰,諸司預備,上詣宣禧宮展拜訖,上曰,詣宣禧宮後,問安勿爲之。出榻敎上曰,延祜宮展拜置之。出榻敎上曰,冷泉亭奉審置之。出榻敎上曰,諸司預備,上仍具翼善冠·袞龍袍出宮門,通禮跪啓請降輿乘輦,仍進發。大駕入弘化門,通禮跪啓請降輦乘輿,仍由銅龍門·建陽門,入協陽門,丕應請出標信解嚴,上曰,可也。諸臣以次退出。
上在昌德宮。停常參·經筵。
卯時辰時,有霧氣。戊午所見彗星,昏見乾方,二更西沈,至五更復見艮方,尾長比昨無異。
釋菜儒生應製還內後,政院·藥房口傳問安。答曰,知道。
先朝實錄祗迎還內後,政院·藥房口傳問安。答曰,知道。
權丕應啓曰,行大司憲李直輔,執義宋稚圭,持平尹永輝在外,掌令宋翼淵·金益鉉,持平柳春東未肅拜,監察茶時之意,敢啓。傳曰,知道。
權丕應啓曰,禁衛營將官來言,今日本營軍兵,日次私習云矣,敢啓。傳曰,知道。
權丕應啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,三品官之無得過三日循例請牌,曾有定式矣。禮曹參議金蓍根,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
洪義浩啓曰,戶曹判書金履度,大司成金履喬,除拜後過三日不爲出肅,竝依定式,推考警責,仍卽牌招察任,何如?傳曰,允。
朴宗正啓曰,藥房三提調持湯劑來待矣。傳曰,封入。
傳于朴宗正曰,藥房三提調率醫官入侍。
沈奎魯,以弘文館言啓曰,本館下番闕直,事甚未安,校理林景鎭,卽爲牌招,姑降入直,何如?傳曰,允。
權丕應啓曰,判義禁洪明浩,同義禁李羲甲·李庚運牌不進推考傳旨,今方捧入,而開坐命下,已至多日,如是違牌,事甚未安,更爲牌招,何如?傳曰,允。
傳于沈奎魯曰,釋菜時入參儒生應製次,映花堂待令,試官弘文提學牌招,侍衛以日前漢學文臣殿講時侍衛爲之。
傳于沈奎魯曰,出宮門路,協陽門爲之。
洪義浩啓曰,今日殿座,承旨當爲備員,而左副承旨權丕應在外,右副承旨尹行直,同副承旨鄭魯榮牌不進罷職傳旨未下,何以爲之?敢稟。傳曰,牌招。
以右副承旨尹行直,同副承旨鄭魯榮牌不進罷職傳旨,傳于沈奎魯曰,只推。
傳于沈奎魯曰,專經文臣殿講,仁政殿當親臨,該房知悉,侍衛入直磨鍊,雲寶劍置之。
傳于沈奎魯曰,出宮門路,協陽門爲之。
傳于沈奎魯曰,明日摛文院齋宿,再明日璿源殿行大奉審,仍詣摛文院齋宿,三明日行璿源殿茶禮,該房知悉,茶禮時,時原任閣臣入侍。
傳于沈奎魯曰,明日出宮門路,以協陽門爲之。
傳于沈奎魯曰,釋菜時參班儒生應製賦居首三下進士李鼎臣,直赴會試,筆五枝賜給。之次草三下進士趙萬永給二分。之次幼學趙秉鉉等十三人,令該曹,考例施賞。
以璿派子孫應製榜目,傳于沈奎魯曰,七言古風三下幼學李秉勣,筆十枝·墨五笏賜給。次上前監察李尙熙,筆五枝賜給。
以專經文臣殿講榜目,傳于沈奎魯曰,考例捧傳旨。
傳于沈奎魯曰,慶熙宮奉安實錄,今日移奉于昌德宮,弘文館祗迎處所,以弘文門內爲之,侍衛入直磨鍊,雲寶劍置之。出還宮門路,以協陽門爲之。
沈奎魯啓曰,行護軍金孝建,旣呈掃墳下直單子,不爲入來,事體所在,萬萬未安,原單子勿施,從重推考,何如?傳曰,允。
洪義浩啓曰,卽者吏曹郞廳來言,平澤縣監成殷柱,靈山縣監李一榮,文義縣令趙雲成,龍潭縣令朴宗岱,仁同府使李晉會,嘉山郡守鄭蓍,郭山郡守李永植,瑞山郡守許濯,高山縣監李文載,順川郡守吳致壽,熊川縣監金致和,草溪郡守尹義儉,昆陽郡守柳觀海,兩司俱未署經云。除在外外,未肅拜人員,竝卽牌招,以爲署經之地,何如?傳曰,允。
以掌令宋翼淵·金益鉉,持平柳春東牌不進罷職傳旨,傳于沈奎魯曰,只推。
傳于沈奎魯曰,巡監軍,依再昨日爲之,番單子,依點下爲之。
洪義浩啓曰,守令趁卽辭朝事,命下矣。兩司當爲署經,而憲府則行大司憲李直輔,執義宋稚圭,持平尹永輝在外,掌令宋翼淵·金益鉉,持平柳春東牌不進,諫院則行大司諫趙萬元,司諫南惠寬,獻納任㸁,正言尹尙烈在外,正言金陽淳未署經,無以擧行,何以爲之?敢稟。傳曰,更爲牌招。
傳于洪義浩曰,光陵參奉吳鼎秀,寧陵令徐道裕,姑爲仍任,使之受香。
吏曹口傳政事,寧陵令單徐道裕,光陵參奉單吳鼎秀。
吏批,都政。判書李勉兢進,參判金履永進,參議宋冕載進,行都承旨洪義浩進。以領府事李時秀爲冬至兼謝恩正使,李文會爲副使,韓用儀爲書狀官,金履度爲禮賓提調,李廷顯爲敦寧都正。
兵批,都政。兼判書沈象奎進,參判閔命爀病,參議韓鼎運進,參知尹之鉉進,同副承旨鄭魯榮進。啓曰,今日二羽禁軍番次,而該番將李燁,身病沈重,萬無入直之望,改差,其代今日政差出,以爲入直之地,何如?傳曰,允。
以李商駿爲訓鍊主簿,白東臣爲武兼,趙民和爲北評事,鄭欽爲訓鍊僉正,具載喆爲都摠經歷,李恒權爲宣傳官,崔華男爲部將,安敬國爲都摠都事,徐纘修爲訓鍊判官,李東膺爲宣傳官,申應祿爲仁遮外萬戶,韓應一·白東臣爲訓鍊主簿,金周喆爲訓鍊僉正,申光碩爲都摠都事,李馥秀爲中樞都事,李濟和爲羽林將,李憲植爲訓鍊主簿,柳曮爲宣傳官,洪聖益爲訓鍊主簿,李日會爲訓鍊副正,張鉉擧·權思奎·李心會爲武兼。
傳于洪義浩曰,吏·兵批政望,明日入之。
沈奎魯,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
沈奎魯,以賑恤廳言啓曰,謹依下敎,璿派人咸興前縣令李昌杰等六人,永興前縣監李尙熙等六人處,各米二石錢十兩,回糧分給之意,敢啓。傳曰,知道。
洪義浩,以吏曹言啓曰,今此宗廟·各陵殿宮園墓秋夕祭祭官,當爲磨鍊,而老病公故外,實無推移排比之路,依近例,刑官及司饔院官員年六十以上,通融塡差以入,而其中時無職名人員,令該曹,口傳付軍職,何如?傳曰,允。
兵曹口傳政事,副護軍金相休·曺允遂·尹命烈·李貞運·李惟命,副司果鄭元容·洪命周·洪敬謨·李東煥·李鼎秉·趙琮鎭·任天常·金啓溫·鄭日泰。
洪義浩,以吏批言啓曰,掌樂院正李泳夏呈狀內,矣身素患痰癖之症,當此換節之時,一倍添劇,萬無起動供職之望,卽速入啓遞改云。身病旣如是沈重,則有難强令察任,今姑改差,何如?傳曰,允。
沈奎魯,以義禁府言啓曰,前直閣李光文,前檢校直閣徐俊輔推考事,傳旨啓下矣。時任閣臣,勿爲拿囚,留置待待命所,待開坐捧供,載在大典通編,李光文·徐俊輔,姑爲留置待命所,待開坐捧供之意,敢啓。傳曰,知道。
沈奎魯,以義禁府言啓曰,黃海監司韓用鐸啓本內,蒜山僉使朴師潤,新還五百五十五石虛留,爲先罷黜,其罪狀,令攸司稟處事,啓下矣。還餉事體,何等嚴重,而其所虛留,至於此多,揆以法意,誠極駭然,朴師潤,時在任所云,依例發遣府書吏,交代後拿來,何如?傳曰,待待命拿囚。
領中樞府事李時秀,左議政金載瓚聯名箚曰,伏以卽伏見傳敎下者,有毓祥宮·延祜宮·宣禧宮展拜之命矣。歲首祗謁之禮,有事未行,當此秋序已深之後,以時展誠,寔出聖慕之追遠。臣等竊不勝欽仰萬萬,第伏念今當湯劑日進之時,竟夕勞動,有違保重頤攝之道,而況雨餘風高,日候過涼,時已過午,勢當侵暮,觸冒行禮,恐非大聖人愼重之道。臣等憂悶之至,忙陳聯懇,乞寢今日動駕之命,實是區區之祝。取進止。答曰,省箚具悉卿等之懇,卿等之言,深加銘服,聽之藥石矣,仍傳于朴宗正曰,此批答,分遣史官,傳諭于領府事·左相。
辛未八月十二日辰時,上御暎花堂。釋菜入參儒生應製,藥房入診同爲入侍時,左承旨朴宗正,假注書金鎭·韓兢裕,記注官金初燮·劉㵙,試官弘文提學曺允大,封讀官待敎李龍秀,兵曹佐郞權拚,藥房都提調金思穆,提調李集斗,副提調朴宗正,以次侍立訖,通禮跪啓請外辦。上具翼善冠·袞龍袍,乘輿出宣化門·協陽門,入靑陽門,降輿陞堂。宗正曰,藥房提調持湯劑待令矣。上曰,持湯劑率醫官入侍,賤臣承命出傳,偕入進伏。思穆曰,朝有霧氣,日候不調,聖體,若何?上曰,一樣矣。各殿宮氣候,亦一樣矣。思穆曰,醫官旣待令,使之入診,何如?上曰,可也。吳千根·李漢臣,以次診候訖。上曰,各奏症候,可也。千根等曰,脈候左右三部調勻矣。思穆曰,所進湯劑,已爲四貼矣,寢睡之節,何如?上曰,差勝矣。思穆曰,寢睡有勝,則水刺亦有勝節乎?頃日診筵,伏承比之平時爲十分一之下敎,自是以後,下情焦鬱,更承聖敎,然後可以議定湯劑矣。上曰,近日所勝者,幾爲三分之一矣。思穆曰,湯劑進御後,膈間煩候,有潤下之意乎?上曰,中氣無所礙矣。仍命大臣先退。上曰,應製儒生,使之入來,試官亦令行禮,可也。贊儀唱四拜禮,允大等行四拜訖,上命宗正,書賦題晩蟬,懸題訖。上曰,入直兵曹·摠府堂上,試官差下。出榻敎上曰,入直閣臣·玉堂·兵曹郞廳,對讀官差下。出榻敎上仍乘輿,出靑陽門,入協陽門,由宣化門還內,諸臣以次退出。
辛未八月十二日申時,上御暎花堂。入直文臣殿講入侍時,行都承旨洪義浩,左承旨朴宗正,右承旨沈奎魯,假注書金鎭·韓兢裕,記注官劉㵙,試官兵曹參知尹之鉉,兼春秋李仁迪,待敎李龍秀,以次進伏訖。上曰,試官及講員,使之行禮,可也。贊儀唱四拜禮,之鉉等四拜訖。權拚等以次進講訖。上命書傳敎曰,巡監軍仍。仍命退,諸臣以次退出。
辛未八月十二日二更,上詣弘化門內。先朝實錄祗迎入侍時,行都承旨洪義浩,左承旨朴宗正,右承旨沈奎魯,假注書金鎭·韓兢裕,記注官金初燮·劉㵙,待敎李龍秀,以次侍立訖,通禮跪啓請外辦。上具翼善冠·袞龍袍,乘輿出宣化門·協陽門·建陽門,至弘化門內。通禮跪啓請降輿,上降輿入幕次。小頃,彩輿入弘化門,至幕次前路,贊儀唱鞠躬,上鞠躬,彩輿過訖。上乘輿出建陽門,入協陽門。奎魯請出標信解嚴,上曰,可也。上由宣化門還內,諸臣以次退出。
上在昌德宮。停常參·經筵。
所見慧星,昏見乾方,二更西沈,至五更復見艮方,尾長比昨日無異。
摛文院齋宿還內後,內閣·政院·玉堂·藥房口傳問安。答曰,知道。
朴宗正啓曰,行大司憲李直輔,執義宋稚圭,持平尹永輝在外,掌令宋翼淵,持平柳春東差祭,掌令金益鉉未肅拜,監察茶時之意,敢啓。傳曰,知道。
傳于沈奎魯曰,禮房承旨馳詣明陵,奉審摘奸,局內諸陵,一體奉審以來。
傳于沈奎魯曰,今日當親臨春塘臺,太學儒生頒苑果應製,該房知悉,侍衛入直磨鍊,出宮門路,協陽門爲之,雲寶劍置之。
傳于朴宗正曰,傳命司謁李元享,分揀放送。
傳于沈奎魯曰,璿源殿修改屬耳,有妨奉審,今日摛文院齋宿置之,明日齋宿,依初下敎擧行。
傳于朴宗正曰,禁推及違牌承旨竝許遞,前望單子入之,待下批牌招察任。
承旨前望單子入之,李存秀·李文會·金蓍根落點。
朴宗正啓曰,新除授鐵原府使李民秀,時在黃海道平山府任所,而有除朝辭赴任之命矣。密符則以前府使李惟秀所佩傳授,諭書則安寶,使院吏齎傳,何如?傳曰,允。
沈奎魯啓曰,守令署經事命下,而憲府則行大司憲李直輔,執義宋稚圭,持平尹永輝在外,掌令宋翼淵·金益鉉,持平柳春東再牌不進,諫院則行大司諫趙萬元,司諫南惠寬,獻納任㸁,正言尹尙烈在外,正言金陽淳未署經,無以署經何以爲之?敢稟。傳曰,更爲牌招。
傳于沈奎魯曰,親傳香處所,明政殿爲之。
傳于沈奎魯曰,今日當齋宿于摛文院,明日親傳宗廟·景慕宮望祭香祝,該房知悉,侍衛入直磨鍊,雲寶劍置之。出宮門路,協陽門爲之。
傳于沈奎魯曰,齋宿處所,更以暎花堂爲之。
傳于沈奎魯曰,科次入侍。
以前承旨洪義浩禁推傳旨,傳于沈奎魯曰,分揀。
以掌令宋翼淵·金益鉉,持平柳春東再牌不進罷職傳旨。傳于金蓍根曰,只推。
朴宗正,以備邊司言啓曰,卽見黃海監司韓用鐸狀啓,則以爲道內各邑綿農失稔,挽近罕有,諸色身布,督以本色,決是行不得之事。今年條各軍門·各衙門軍布身布及訓局砲保布,江都所送選武布,限明秋,特許純錢代捧事,請令廟堂,稟旨分付矣。今年以早旱晩澇之災,綿農到處告歉,而本道尤甚。道臣所論,卽其行部時目見,旣知民勢之實難措辦,則前期曲施,俾無添騷,卽是恤隱之政,而況綿若遇歉,輒令代捧,旣有各年已例·各軍門·各衙門身軍布及江都選武布,全數代錢,訓局砲布,事體自別,竝以本色收捧之意分付,何如?傳曰,允。
沈奎魯,以吏批言啓曰,黃海監司韓用鐸移文內,殷栗縣監南達孫,以覲親事,受由上京,終不還官,催促下送云。故自臣曹,屢加催促,謂有親病,不卽下去,親病旣如是,則不可强令還任,改差,何如?傳曰,允。
沈奎魯,以兵批言啓曰,內禁衛將閔植,病難供職,呈狀乞遞,改差,何如?傳曰,允。
都政。吏批,以愼宜默爲中部令,李遠揆爲工曹正佐,韓用鏶爲宗廟令,任魯爲景慕宮令,金萬鍾爲漢城判官,兼祭酒單李直輔,訓鍊都監提訓單金履度,書題單金潤重,趙學榮爲漢城主簿,李好敏爲江原監司,李日會爲刑曹正郞,李橚爲監察,安光直爲奉常判官,故郡守李嵩贈兵參,故郡守李時馨贈左承旨例兼,慶尙右兵使李顯宅兩代,沈憲永爲引儀,洪醇浩爲義盈直長,朴齊顔爲敦寧判官,李英重爲江華經歷,金基豐爲林川郡守,閔鼎秀爲兵曹正郞,南吉寬爲康津縣監,文尙表爲禮曹正郞,金聲振爲慶尙都事,李載延爲尙瑞直長,柳匡宇爲司饔奉事,沈存之爲義盈奉事,嚴喆爲尙瑞副奉事,金炳文爲漢城主簿,金徹淳爲尙衣主簿,李景源爲司僕主簿,魏尹喆爲禁府都事,金永年爲廣興守,高鳴鶴爲肇慶廟令,申義淳爲監察,金魯鍾爲繕工副奉事,李永秀爲永庫別檢,閔顔顯爲典設別檢,成重祿爲濬源殿令,李集魯爲戶曹佐郞,李百膺爲西部令,黃禧經爲淑陵參奉,李顯相爲判校,李顯英爲戶曹佐郞,洪集圭爲刑曹正郞,李載延爲引儀,李牧英爲智陵直長,李仁迪爲保安察訪,姜運圭爲濟用判官,尹大東爲工曹佐郞,趙雲路爲刑曹佐郞,李載延爲監察,金景煥爲奉常僉正,嚴喆爲尙瑞直長,申義淳爲莊陵令,禁府都事李命峻,義盈奉事沈存之相換,禁府都事李光一,繕工奉事南履默相換,李光植爲監察,金徹淳爲掌樂主簿,李益秀爲尙瑞副直長,金鎭·韓兢裕爲典籍,典籍單車翊修·車珍衡·蔡弘運,檢校單申在獻,韓用鎬爲典牲副奉事,金鎭爲禮曹佐郞,韓錫祉爲顯陵令,成義浩爲南部令,文養老爲禮曹佐郞,韓喆裕爲掌樂主簿,韓兢裕爲監察,李耆秀爲尙衣主簿,李度衎爲司宰主簿,李時昇爲長興主簿,金應煥爲掌苑別提,李重鎭·洪起爕·李游誠爲典籍,安聖謩爲典設別提,李令緖·高昇甲爲典籍,王德九爲掌苑別提,朴慶悳爲禮賓主簿,鄭日泰爲吏曹佐郞,活人別提單崔宗大,洪命周爲校理,洪儀泳爲修撰,洪義浩爲左尹,李元八爲宗簿正,趙景鎭爲殷栗縣監,承文副正字單吳夏喆,金載明爲省峴察監,申命周爲栗峯察訪,魚在濂爲猉獜察訪,金在浩爲鰲樹察訪,吳熙常爲敦寧主簿,徐洛修爲漢城庶尹,柳尋春爲忠勳都事,吳晉秀爲貞陵令,鄭昌耆爲禁府都事,洪大衡爲監察,李復鉉·李集玉爲引儀,李吉會爲軍器主簿,李命心爲贊儀,金箕書爲假監役,徐任輔爲童蒙敎官,曺始振爲溫陵參奉,李游爲顯陵參奉,柳會根爲厚陵參奉,李鼎炅爲康陵參奉,李興遇爲健陵參奉,趙雲緖爲永陵參奉,金敎喜爲明陵參奉,金履源爲穆陵參奉,李鍾遠爲北部都事,金景寅爲智陵參奉,金魯明爲順康園守奉官,金時吉爲禮賓參奉,南秉寬爲孝陵別檢,尹尙度爲順康園守奉官,金學濂爲武烈祠參奉,李基壽·李永喬爲典獄參奉。
都政,兵批。以趙建洙·沈漢永爲部將,李顯道爲宣傳官,沈弘祖爲內禁將,李時權爲宣傳官,趙斗錫爲武兼,申在健·李馨遠·洪栒·兪景煥·趙德永·李勉健·南正玉爲部將,安塾·劉思國·蔡達蓮·金相稷·金慶稷·朴大榮爲守門將,安栢爲東道參軍,柳相樞爲西道參軍,權管秩馬馬海里李永逵,江口張守初,吾村申錫祜,甲巖鄭鎭逵,大吉號里李震芳,梁永萬洞韓千興。
辛未八月十三日卯時,上詣摛文院,齋宿入侍時,行都承旨洪義浩,左承旨朴宗正,假注書金鎭·韓兢裕,記注官李仁迪·劉㵙,以次侍立訖,通禮跪啓請外辦。上具翼善冠·袞龍袍,乘輿出宣化門·協陽門,由肅章門·進善門入齋室。諸臣以次詣閤訖。上曰,藥房三提調持湯劑率醫官入侍,賤臣承命出傳。都提調金思穆,提調李集斗,副提調朴宗正,追入進伏訖。思穆曰,日候不調,聖體,若何?上曰,一樣矣。各殿宮氣候,亦一樣矣。上曰,湯劑入之也。思穆曰,今日雖非入診日次,而醫官旣待令,使之入診,何如?上曰,可也。吳千根進前診候訖。思穆曰,詳奏症候也。千根曰,脈候左右三部調勻矣。思穆曰,甘麥大棗湯進御,今爲五貼矣。水刺則比前,何如?寢睡則亦比前,何如?上曰,水刺則善進,寢睡則可爲二三更時候矣。思穆曰,臣竊覸臨御殿座之際,多有不能耐久之時,伏未知聖候,何由而如是乎?上曰,亦不能自知其所以矣。思穆曰,臣退與諸御醫,當議定湯劑矣。命大臣先退。上曰,璿源殿修改屬耳,有妨奉審,今日齋宿置之也。上曰,當該宣傳官,先汰後拿,不飭之承旨,爲先遞差,下義禁府推考。出榻敎上乘輿出內閣門,由進善門·肅章門,入協陽門,宗正請出標信解嚴。上曰,可也。仍由宣化門還內,承史以次退出。
辛未八月十三日申時,上御暎花堂。頒果儒生應製入侍時,左承旨朴宗正,假注書金鎭,記注官李仁迪·劉㵙,以次進伏訖。上曰,頒果後,欲爲殿庭設場矣,適有相妨之事,儒生退去,成均館製進,左承旨爲試所承旨,出往收券以來,可也。試官則以摠管·兵曹堂上·閣臣入直人爲之,題則當以御題筒書下矣。仍命退,承史以次退出。
上在昌德宮。停常參·經筵。
庚申初昏以後,所見彗星,爲密雲所蔽,不得看候。
摠管宣醞還內後,內閣·政院·玉堂·藥房口傳問安。答曰,知道。
金蓍根啓曰,行大司憲李直輔,執義宋稚圭,持平尹永輝在外,掌令宋翼淵,持平柳春東差祭,掌令金益鉉傳旨未下,監察茶時之意,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈奎魯曰,禮房承旨馳詣宗廟·永禧殿·景慕宮,奉審摘奸,受香諸處,一體奉審摘奸以來。
朴宗正啓曰,藥房三提調持湯劑來待矣。傳曰,封入。
傳于朴宗正曰,明日當自內行禮,摛文院齋宿置之。
傳于金蓍根曰,左副承旨入侍。
傳于沈奎魯曰,今日當親臨春塘臺,宣醞摠管,該房知悉,侍衛入直磨鍊,出宮門路,協陽門爲之。
李文會啓曰,今日殿座,承旨當爲備員,而行都承旨李存秀不爲仕進,右承旨朴宗正須資出去,無以備員,右承旨朴宗正,卽爲牌招,行都承旨李存秀,所當牌招,而拘於廳規,不得請牌,同副承旨權丕應受由在外,何以爲之?敢稟。傳曰,牌招。
兵曹口傳政事,都摠管西春君爗,副摠管洪顯周·吳載紹·李彦植·金啓洛·金孝建·李格。
沈奎魯,以禮曹言啓曰,崇陵陵上曲墻外左邊汰落處補築之役,今八月十六日卯時,當爲擧行,而工役浩多,在前如此之時,例有別看役差出看檢之擧,今亦依前例,以前郡守李東榮,前縣監李克豐差下,使之擧行,何如?傳曰,允。
金蓍根,以兵曹言啓曰,今日殿座時,侍衛禁軍等,別將當爲率領,而別將鄭學耕,以摠管參班矣,二番兼司僕將李玉鉉,使之兼別將擧行之意敢〈啓〉,傳曰,知道。
辛未八月十四日午時,上御籠山亭,左副承旨入侍時,左副承旨金蓍根,假注書韓兢裕,記注官劉㵙·李仁迪,以次進伏訖。上命書傳敎曰,當該排設司鑰汰去,令攸司,照律定配。又命書傳敎曰,武藝廳冬等試射,今日暎花堂爲之,該房知悉。又命書傳敎曰,有頉摠管竝許遞,以宗親·儀賓·文蔭武單望擬入,上乘輿還內,承史以次退出。
辛未八月十四日申時,上御魚水堂,摠管宣醞入侍時,行左承旨李文會,左副承旨金蓍根,右副承旨沈奎魯,假注書韓兢裕,記注官李仁迪·劉㵙,待敎李龍秀,以次進伏訖。上曰,諸摠管催促入來,使之行禮,可也。上曰,西春君老矣,似難行禮,退伏左隅也。贊儀唱四拜禮,摠管金啓洛等,行四拜訖。上曰,承旨出去宣醞,可也。蓍根宣醞訖,上乘輿還內,諸臣以次退出。
上在昌德宮。停常參·經筵。
自申時至人定,灑雨下雨,測雨器水深四分,所見彗星,初昏密雲灑雨,不得看候,至五更見于艮方,而爲月光所射,尾跡未得詳察。
專經武臣殿講罷還內後,內閣·政院·玉堂·藥房口傳問安。答曰,知道。
藥房都提調金思穆,提調李集斗,行左承旨李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金蓍根啓曰,備邊司郞廳來言,今日賓廳日次,而左議政金載瓚有身病,右議政金思穆藥院問安進,不得來會云矣,敢啓。傳曰,知道。
金蓍根啓曰,禁衛營將官來言,今日本營軍兵,日次私習云矣,敢啓。傳曰,知道。
金蓍根啓曰,御營廳將官來言,今日本廳軍兵,日次私習云矣,敢啓。傳曰,知道。
金蓍根啓曰,三品官之無得過三日循例請牌,曾有定式矣。敦寧都正李廷顯,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
金蓍根啓曰,藥房都提調·提調持湯劑來待矣。傳曰,封入。
以掌令金益鉉牌不進罷職傳旨,傳于金蓍根曰,只推。
金蓍根啓曰,行大司憲李直輔,執義宋稚圭,持平尹永輝在外,掌令宋翼淵·金益鉉,持平柳春東未肅拜,監察茶時之意,敢啓。傳曰,知道。
金蓍根啓曰,玉堂上下番俱空,事甚未安,校理林景鎭,副校理尹尙圭·李憲琦,副修撰洪時濟,竝卽牌招,何如?傳曰,允。
以副校理李憲琦,副修撰洪時濟牌不進罷職傳旨,傳于金蓍根曰,只推。
以校理林景鎭牌不進罷職傳旨,傳于金蓍根曰,只推。
吳泰長在外,代以洪周命爲假注書。
南秉寬有頉,代以姜必魯爲假注書。
傳于金蓍根曰,摠管進箋當親受,處所暎花堂爲之。
傳于金蓍根曰,兵曹·刑曹·工曹郞廳應射次,春塘臺待令,出宮門路,協陽門爲之,雲寶劍置之。
金蓍根啓曰,今日殿座,承旨當爲備員,而行都承旨李存秀不爲仕進,所當牌招,而拘於廳規,不得請牌,同副承旨權丕應受由在外,無以備員,何以爲之?而右副承旨沈奎魯不爲仕進,卽爲牌招,何如?傳曰,允。
傳于金蓍根曰,專經武臣殿講,今日內司僕爲之,侍衛入直磨鍊,雲寶劍置之,試官以兵曹·摠府入直堂上爲之。
傳于金蓍根曰,出宮門路,協陽門爲之。
傳于金蓍根曰,擧行駭然,不飭之行首宣傳官汰去,試射置之。
金蓍根啓曰,行左承旨李文會,左副承旨金蓍根,右副承旨沈奎魯竝遞差,右承旨朴宗正罷職傳旨未下,同副承旨權丕應在外,坐直無人,行都承旨李存秀,卽爲牌招入直,何如?傳曰,允。
金蓍根啓曰,行都承旨李存秀牌不進,左承旨·左副承旨·右副承旨未差,同副承旨權丕應在外,院中只有臣一人,伴直無人,行都承旨,所當牌招,而拘於廳規,不得請牌,何以爲之?敢稟。傳曰,牌招。
以右承旨朴宗正牌不進罷職傳旨,傳于金蓍根曰,只推。
金蓍根啓曰,右承旨朴宗正,旣有只推之命,卽爲牌招入直,何如?傳曰,允。
以右承旨朴宗正牌不進罷職傳旨,傳于金蓍根曰,只推,更爲牌招。
金蓍根,以內醫院都提調·提調意啓曰,副提調朴宗正,今日問安,不爲仕進,卽爲牌招,何如?傳曰,允。
以內醫院副提調朴宗正牌不進罷職傳旨,傳于金蓍根曰,只推。
朴宗正啓曰,玉堂上下番俱空,事甚未安,今日新除授玉堂,竝待下批牌招,何如?傳曰,允。
傳于朴宗正曰,太學儒生頒苑果應製,表居首三下一進士金啓近,筆三枝墨二笏,之次三下尙東奎,筆二枝墨二笏賜給。
以慶尙監司金會淵狀啓,莫重進上,限內不得封進,惶恐待罪事。傳于朴宗正曰,勿待罪事,回諭。
朴宗正,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
朴宗正,以刑曹言啓曰,今八月十四日傳曰,當該排設司鑰汰去,令攸司照律定配事,命下矣。謹依因特敎定配例,當該司鑰尹昌烈,慶尙道義城縣定配所,卽爲押送之意,敢啓。傳曰,知道。
傳于朴宗正曰,司鑰尹昌烈,飭已施矣,分揀放送。
朴宗正,以都摠府言啓〈曰〉,今日入直內三廳武兼禁軍及軍兵等,當爲中日習射技放,而都目政事相値,不得設行之意,敢啓。傳曰,知道。
朴宗正,以成均館同知館事意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣。司成尹久東在外未肅拜,直講申星模差祭,典籍未差,時無入直之員,以他郞官,姑爲代直,何如?傳曰,允。
朴宗正,以備邊司言啓曰,關東已判歉年,道臣今又有故,差代下送,一時爲急,新除監司,使之當日辭朝,仍卽赴任,何如?傳曰,允。
禁府照目,奎章閣檢校直閣徐俊輔矣傳旨內辭緣,惶恐遲晩,笞五十收贖,解見任別敍,私罪,奉敎依允爲旀,功減一等爲良如敎。又照目,前直閣李光文矣傳旨內辭緣,惶恐遲晩,笞五十收贖,解見任別敍,私罪,奉敎依允爲旀,議減一等爲良如敎。又照目,兵曹佐郞李埴,司錄閔秉勳,校書博士崔錫玄等矣傳旨內辭緣,惶恐遲晩,各笞四十收贖,附過還職,私罪,奉敎依允爲旀,閔秉勳段,功減一等爲良如敎。又照目,武兼李志淵·趙雲豪·李勉植·兪範柱,部將崔應鉉·李時鎬,守門將朴文永·金繼祖·金應燁·高慶赫·柳鳳,尙衣別提金道燁等矣傳旨內辭緣,惶恐遲晩,各笞四十收贖,附過還職,私罪,奉敎依允爲旀,李志淵·趙雲豪·兪範柱·朴文永·高慶赫·柳鳳等段,竝只功減一等,李勉植段,議減一等爲良如敎。又照目,典籍趙㯖·邊始暹等矣傳旨內辭緣,惶恐遲晩,各笞四十收贖,附過還職,私罪,奉敎依允。又啓目,松禾縣監尹行勉原情云云。問目內辭緣,泛稱遲晩,刑推得罪,何如?判付啓,除刑推議處爲良如敎。又啓目,假注書鄭禮容原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,忠義衛閔鉉原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,兵曹正郞李儒象原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。又啓目,假通禮李升權原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,司僕正柳河源原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,且有拿問照律定配之命,待判下擧行,何如?判付啓,依允。
朴宗正,以義禁府言啓曰,卽接月令醫員鄭晉敎手本,則時囚罪人尹行勉,素患痰積之症,闖發於處冷之餘,呼吸喘促,食飮全却,實有難保之慮云,罪人病勢如此,則一邊保放,一邊草記,曾有定式矣。尹行勉,姑爲保放之意,敢啓。傳曰,知道。
朴宗正,以義禁府言啓曰,卽接月令醫員鄭晉敎手本,則時囚罪人金重麗,屢日處冷之餘,猝得關隔之症,食飮專却,呼吸喘促,轉側須人,方在危劇云。罪人病勢如此,則一邊保放,一邊草記,曾有定式矣。金重麗,姑爲保放之意,敢啓。傳曰,知道。
朴宗正,以義禁府言啓曰,保放罪人李埴·閔秉勳·崔錫玄·李升權·李儒象·鄭禮容·趙㯖,竝爲還囚後,捧供以入,而李儒象,素患痰積之症,一向沈重,還爲保放之意,敢啓。傳曰,知道。
戶曹判書金履度疏曰,伏以臣,卽一疎迂無用之品耳,杜門罕出,不識事務,雖廁百執事之末,管庫以下之列,決不能當其責而勘其任,自知甚明,而性情習於散漫,聞見局於寒素,尋常家居,容易接應,尙不得躬執安排,自少已然,況今年紀衰頹,疾病痼深,總領衆務,剸理劇地,初非意料之所自及,擬議之所可到者,惟以燥濕不憚,筋力自效,爲餘年塵刹之圖矣。乃者度支新命,遽下於閱朔牀笫之餘,驚惶感激,罔知所以自措也。恩私雖偏於收錄,人不稱則謂之誤恩,膺命或急於趨走,才不任則謂之冒膺,是豈非上下之俱失而淸朝之可憂者哉,六部之長,孰非難愼,而今臣所叨,古稱大司農也。總邦賦之至重,掌經用之句當,國計之贏詘係焉,民力之舒慘隨〈焉〉。況今歉荒荐仍,簿書有虛擁之歎,儲蓄罄匱,供億無支吾之望。雖令知慮通鍊,才具宏深者當之,尙且逡巡之不暇,如臣儱侗憒憒,愚鈍昧昧者,不少留難,有此委畀之重,畢竟僨誤,屬臣一身之私,其於我聖上爲方擇人之方,果何如也。嗚呼,臣之前後兜攬,罔非踰分,而終不敢以屢瀆聰聽,瀝懇丐免者,豈徒出於貪戀怵畏之心哉。區區微衷,竊慕古人陳力就列,不能者止之義,而今不能者之形,自覺其日著,則雖欲久於陳力,其可得乎?臣受氣脆薄,本自善病,而挽近以來,衰朽又甚,轉輾癃痼,諸症俱作,源委積祟於風痰,神精若墮於烟霧,行步艱澁,言語厭倦,昔之可强,而今不敢自力,朝之所爲,而暮已至遺失,奄奄一未冷之尸耳,以是一病三朔,動撣無望,脩門趨造,班聯隨參,闕已久矣。徒抱耿耿,素心將虧,中夜思惟,情亦慽矣。凡人雖於敵以下,尙云貴相知心,臣之於君父,曷敢不以實心籲之,君父之於臣子,亦豈不鑑燭實心而憐之哉。顧臣病狀,縱置閒司漫局,猶懼其不克負荷,矧玆百務蝟集,紛氄特繁,一日停滯,流害無窮,則其何可視爲養病之坊,以速瘝官之辜哉。召牌之下,趨承無路,左右量度,疾聲呼龥。伏乞天地,父母俯察由中之懇,矜賜體下之仁,亟遞臣新授之職,以重公器,仍治臣違慢之罪,以嚴法紀焉。臣無任云云。答曰,省疏具悉。度支重任,卿其勿辭行公。
行大司成金履喬疏曰,伏以臣於日昨,伏奉傳旨下者,以臣渡海還,用舊例陞臣爲嘉善大夫,繼而史官·摠府,除旨聯翩,臣聞命驚惶,歷屢日而莫省措躬之所也。夫往役,人臣之常分也。命爵,有國之殊典也,故雖以詩·書所記觀之,虞朝五章,實命有德,周雅四牡,未敢言勞,固未嘗以原隰于役之故,而加以爵秩非常之典也明矣。惟我國通信之行,爲其涉風濤之險而行蠻蜒之邦,前後十數輩增秩之寵,俱出特恩,然而必其人之才器德望,本合奬用,而其行也。又或經百艱於乘危之時,犯不測於有事之會,由是而其勞可紀,而其賞不濫也。今臣則不然,始也苟充,旣因承乏,終焉冒赴,只爲怵分,而及其載書登船,海波不揚,神颷送帆,往來利涉,如履康莊,此乃王靈之攸濟也。以至留館傳命之日,彼之有位者,莫不敬愼致禮,服役者,莫不奔走聽命,無一言之特疑,一事之留難,悉奉敎條,不愆期會,此又天威之所慴也。臣之奉使復命,卽不過藉王靈而承天威,幸免僨誤,則臣實與榮之不暇,勞於何有,況今所進之秩,是謂卿月之班,佐亞之地也。惟當愼簡於有德,不宜以勞而輕授,如臣綿薄,固已萬不近似,而竝與其勞而蔑如,如右所陳何哉。揆諸古昔之命爵,參以國朝之故實,推明廷綜名核實之政,念人臣揆分量力之義,顧此出常之典,匪分之寵,決不宜恬然冒據,若固有之,玆敢猥陳短章,仰瀆崇嚴。伏乞天地父母,察臣由中之辭,非出飾外之讓,亟收臣新授之資,以重公器,以安私分,千萬幸甚。臣無任云云。答曰,省疏具悉。卿其勿辭行公。
開城留守柳相祚疏曰,伏以臣,以地則遐賤,以人則湔劣,而偏蒙兩朝之洪恩,驟躋卿月之崇班,前後踐歷,莫非濫竽,涓埃莫效,愧懼恒積,不自意松京居留之命,特下於鄕巷跧伏之中,臣承命震越,罔知攸措。噫,松京是何等重地,居留是何等重任,羽翼乎王畿,而管西門捍衛之責,參聽乎廟籌,而兼兼舊都保釐之職,苟非才猷素著,望實俱茂者,決不可擔着是任,而伏況近年以來,一都蕩殘,百弊鱗疊,軍制疎虞,而陰雨之備未修,民戶凋瘵,而保障之方漸壞,此時簡授,尤難其人,如臣冗愚拙劣最居人後者,豈有一半分承當之望乎?仍伏念臣,家有偏慈,年迫七耋,奉檄之日,北望攢祝,恩至渥榮固極矣。而今若徒懷寵祿,晏然爲冒當之計,則弊局生手,顚敗立至,區區私計,固不足恤,而淸朝愼簡之政,緣臣而有乖,分司管理之務,由臣而益廢,豈不大可懼哉?臣感激恩榮,來伏京邸,而百般揣量,承膺無路,玆敢悉暴微懇,仰瀆崇嚴。伏乞天地父母,俯賜鑑諒,亟遞臣新除之職,回授可堪之人,以重公器,以安私分焉。臣無任云云。答曰,省疏具悉。卿其勿辭察任。
辛未八月十五日辰時,上詣魚水堂。摠管進箋入侍時,行左承旨李文會,左副承旨金蓍根,右副承旨沈奎魯,假注書金鎭·韓兢裕,記注官金初爕·劉㵙,待敎李龍秀,以次侍立訖,通禮跪啓請外辦。上具翼善冠·袞龍袍,乘輿出宣化門·協陽門,入靑陽門,降輿陞堂。上曰,摠管使之入來行禮,可也。贊儀唱四拜禮,都摠管李爗等,行四拜訖。上曰,讀箋官入來乎?蓍根曰,未及待令矣。上曰,讀箋官誰也?蓍根曰,尹尙圭也。上曰,讀箋官旣不入來,則以進箋讀奏樣擧行,摠管後四拜權停,可也。上命摠管等先退,上仍乘輿出靑陽門,入協陽門,奎魯請出標信解嚴,上曰,可也。仍由宣化門還內,承史以次退出。
辛未八月十五日申時,上詣內司僕,專經武臣殿講入侍時,行左承旨李文會,左副承旨金蓍根,右副承旨沈奎魯,假注書洪周命,記注官金初燮·劉㵙,待敎李龍秀,以次侍立,時至,通禮跪啓請外辦。上具平戎服,乘輿出協陽門,由建陽門,至司僕寺前,仍詣春塘臺,出銅龍門·靑陽門,過暎花堂。上敎曰,內司僕不善排設,故殿座處所,更定魚水堂,而誤以暎花堂爲定,轎馬又不待令,擧行極爲駭然,當該承旨,一倂遞差,下義禁府推考。出駕前下敎,仍回鑾出靑陽門,由建陽門,入協陽門,命出標信解嚴,由待賢門還內,諸臣以次退出。
上在昌德宮。停常參·經筵。
所見彗星,初昏爲月光所射,五更爲雲氣所蔽,尾跡熹微,不得詳察。
六司郞廳應製罷還內後,內閣·政院·藥房口傳問安。答曰,知道。
朴宗正啓曰,行大司憲李直輔,執義宋稚圭,持平尹永輝在外,掌令宋翼淵,持平柳春東傳旨未下,掌令金益鉉未肅拜,監察茶時之意,敢啓。傳曰,知道。
備忘記,全羅兵使許溟下直,長弓一張,長箭一部,片箭一部,筒兒一箇賜給。
朴宗正啓曰,時原任大臣爲承候來待矣。傳曰,入侍。
朴宗正啓曰,藥房都提調·提調持湯劑,率醫官來待矣。傳曰,入侍。
朴宗正啓曰,行都承旨李存秀疏批未下,左承旨·右承旨·左副承旨·右副承旨未差,同副承旨權丕應受由在外,院中無一人,何以爲之?敢稟。傳曰,牌招。
傳于朴宗正曰,江原監司密符,授三十七符。
傳于朴宗正曰,江原監司李好敏,趁不辭朝,施以罷職之典,其代政官牌招,開政差出。
傳于朴宗正曰,各司供上官員應製次,暎花堂待令。
傳于朴宗正曰,承旨未差之代,前望單子入之,待下批牌招察任。
承旨前望單子入之,金敎根落點。
金敎根啓曰,守令署經事命下,而憲府則行大司憲李直輔,執義宋穉圭,持平尹永輝在外,掌令金益鉉未肅拜,宋翼淵·持平柳春東牌不進,諫院則行大司諫趙萬元,司諫南惠寬,獻納任㸁,正言尹尙烈在外,金陽淳未署經,不得署經,何以爲之?敢稟。傳曰,違牌人只推,兩司權除署經。
傳于金敎根曰,各司供上官員應製,依初下敎擧行,處所以仁政殿東月臺爲之,侍衛入直磨鍊,弘文提學牌招,雲寶劍置之。
傳于金敎根曰,出宮門路,以協陽門爲之。
傳于金敎根曰,明日當詣儲慶宮展拜,還宮時,禁川橋貢市人詢瘼,該房知悉。
傳于金敎根曰,出宮門路,以協陽門爲之。
金敎根啓曰,明日動駕,兩司侍臣當爲進參,而除在外,未肅拜人員,竝待開門牌招,何如?傳曰,允。
傳于金敎根曰,訓局步軍二十五哨,馬軍四哨爲先後廂,御營大將率集賢門入直鄕軍,昌德宮洞口上路結陣。
金敎根啓曰,明日動駕,承旨當爲備員,而行都承旨李存秀再牌不進,右承旨權丕應受由在外,左副承旨·右副承旨·同副承旨未差,未差之代,今日政差出,待下批仍卽牌招,何如?傳曰,允。
金敎根啓曰,行都承旨李存秀牌不進,左承旨權丕應受由在外,左副承旨·右副承旨·同副承旨未差,院中只有臣一人,伴直無人,行都承旨李存秀,所當更請牌招,而拘於廳規,不得請牌,何以爲之?敢稟。傳曰,牌招。
有政。吏批,判書朴宗慶呈辭,參判金履永進,參議宋冕載牌不進,右承旨金敎根進。啓曰,判書朴宗慶呈辭入啓,參議宋冕載牌招不進,小臣獨政未安,何以爲之?敢稟。傳曰,仍爲之,以鄭東榦爲禮曹參議,金履翼·李肇源爲同經筵,沈象奎爲觀象監提調,朴宗慶爲司僕提調,朴思彦爲兵曹正郞,尹五榮爲司䆃僉正,尹夔欽爲贊儀,鄭璯爲引儀,李光文爲副應敎,韓興裕·尹命烈·徐春輔爲承旨。
金敎根啓曰,行都承旨李存秀未承牌,左承旨受由在外,左副承旨·右副承旨·同副承旨未差,臣敎根吏兵批兼進之意,敢啓。傳曰,知道。
兵批,兼判書沈象奎呈辭,參判閔命爀病,參議韓鼎運入直進,參知尹之鉉病。僉知沈弘鎭,副護軍李晦植,副司直李光文,副司果柳可均·趙亨鎭·洪雲錫·李春求·鄭進行·李宗馨·李晉澤·鄭杰倫·權宜成·申在元·安光烈·崔舜鳳·李勉大·李顔愼·朱載彦·李儒甲·李基泰·李元敬,以上竝單付。
傳于金敎根曰,入直閣臣持孟子入侍。
傳于金敎根曰,六司郞官應製居首贊三下內資直長徐有稷,陞優祿,之次次上義盈直長洪醇浩,司䆃奉事呂東根,竝斗祿。
傳于金敎根曰,番單子依點下爲之。
都承旨李存秀疏曰,伏以,臣於日前,伏奉銀臺除旨,義當不俟駕屨,而病在遺泄,末由趨簉,冒犯違逋,恭俟嚴譴,數日以來,泄變爲痢,痢亦有毒腸痛如刺,身熱如烘,宛轉叫苦,頃刻欲殊,而醜穢之疾,不敢上煩,泯默蟄伏,瘝曠屢日,揆以法紀,已難免於重典,迺因院直不備,天牌夜臨,雖於不省四到之中,惶隘悶迫,不知爲計,然而賤疾猥煩,罪止臣身,院直虛縻,事關朝綱,嚴畏不暴,罪上添罪,玆不得不冒萬死猥拱短籲,敢陳實狀。伏乞聖明,亟賜鐫削,俾出納之地無曠,仍治臣瀆擾之罪,以安私分,不勝大幸。臣無任云云。答曰,省疏具悉。卿其勿辭行公。
辛未八月十六日辰時,上詣魚水堂。專經武臣殿講,各司供上官員應製入侍時,原任大臣承候,藥房都提調·提調持湯劑率醫官同爲入侍時,左承旨朴宗正,假注書洪周命,記注官金初燮·劉㵙,待敎李龍秀,以次侍立,時至,通禮跪啓請外辦。上具翼善冠·袞龍袍,乘輿出協陽門,由建陽門·靑陽門,入石渠門,至魚水堂,降輿陞座,諸臣以次進伏訖。上曰,應講武臣應製官員,皆待令乎?宗正曰,今方待令矣。上曰,應講武臣之待令者,數甚略少,擧行駭然,當該不飭之承旨遞差,訓鍊院掌務官,令該院決棍十度。出榻敎上曰,時原任大臣來待乎?宗正曰,今方來待矣。上曰,注書出去,同爲入侍,賤臣承命出來,與領府事李時秀,左議政金載瓚·右議政金思穆,偕入進伏訖。時秀等進前曰,臣等承候,今至多日矣,日氣寒涼,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。思穆曰,藥房提調持湯劑率醫官來待矣。上曰,注書出去,同爲入侍,賤臣承命出傳,提調李集斗持湯劑率醫官吳千根·趙宗協·李漢臣,秦東秀,追入進伏訖。時秀曰,昨日入診日次,而以明日退定下敎,故臣等今方承候入侍矣,日前臣聞藥院諸臣之言,聖敎有曰,我心我反有不知之時,臣意則殿下不知之敎,乃知之之端也。殿下若眞有不知,則何以下如此之敎乎?臣竊觀近來,有何緊急之務,而臨殿御堂,殆無虛日,聖躬之勞動,已無可喩,而殿座之時,又未嘗終成其事,出宮回鑾之際,每有蒼皇急遽之歎,人君之一動一靜,莫非臣民之觀仰儀法,則莫重莫愼,當何如耶,殿下雖緣於積火之症,不得已爲此疏鬱之資,而殿下上奉三殿宮,下臨兆民,宗社之重,民生之命,專係於殿下之身,伏願殿下,每於聖心牖明之時,痛勉抑制之方,一日二日,一事二事,隨處裁抑,則玉候受傷之根柢,卽可以快祛,而本體之明,不遠而復矣。臣又以近來政令間事仰奏,政望下批,何等重大,而近來或下首望爲之之敎,或下單付以入之敎,公事入啓,亦或有不卽判下者,此雖一時適然之致,而有關日後無窮之弊矣。臣等無狀不忠,不能趁卽陳達,而惟冀聖心之幡然悔悟,此日彼日,今乃敢相率仰奏,臣等含嘿之罪,已不容誅,而殿下聖學高明,雖有一時之症候,若能先下治心之工,而症候諸節,洞諭藥院諸臣,議進當劑,克盡內外交治之道,則玉候之復常不難矣。蓋治病莫先於治心,故心無所蔽,則病不可侵矣。載瓚曰,臣等逮事先朝,而任保護聖躬之責矣。近日政令之顚倒,動靜之無常,不但朝臣知之,擧國之民,皆已知之,民情汹汹,將至乖散之境,民心一去,則國隨以危矣。大小臣民,焦遑煎迫,罔知攸措,如此之狀,殿下深居九重,尙未及聞之矣。伏願殿下,每於積氣稍下之時,猛加抑制之工焉。時秀曰,臣等之言,非恐動之語也,若非實狀之如此,則何敢相率號泣於殿下之前哉?思穆曰,湯劑之煎入過時,先爲進御焉。上命入湯劑進御,思穆曰,醫官入來,敢請入診焉。上曰,入診則姑待後日,可也。思穆曰,臣等率醫入侍,未蒙入診之命,區區憂慮之忱,益爲焦悶矣。時秀曰,特許診察,議定湯劑,千萬至祝矣。上曰,今日則旣已先進湯劑,不必入診矣。時秀曰,連日殿座,自早至晩,自朝至暮,無少休息之間,水刺進御之節,必多失時矣,聖體若何以不受損乎,伏願繼自今,每軫抑制之方,務盡保嗇之道焉,雖非入診日次,而無時召接,醫官詳察脈候,議定湯劑,誠爲合宜,故如是仰達矣。上曰,大臣就座,上曰,專經武臣殿講,置之。出榻敎仍命奏禮畢,通禮跪啓請乘輿,上降座乘輿,出金馬門·石渠門,由靑陽門·建陽門,入協陽門,命出標信解嚴,由宣化門還內,諸臣以次退出。
辛未八月十六日午時,上詣魚水堂。六司郞官應製入侍時,右承旨朴宗正,假注書洪周命,記注官金初燮·孫錫祚,待敎李龍秀,以次侍立,通禮跪啓請外辦。上具翼善冠·袞龍袍,乘輿出協陽門,由建陽門·靑陽門,至春塘臺,上曰,當該司謁,令攸司從重科治。出駕前下敎仍詣籠山亭,上曰,六司官員應製,置之。出駕前下敎仍爲還內,諸臣以次退出。
辛未八月十六日酉時,上詣仁政殿。各司供上官員應製入侍時,右承旨金敎根,假注書洪周命,記注官金初燮·孫錫祚,待敎李龍秀,以次侍立,時至,通禮跪啓請外辦,上具翼善冠·袞龍袍,乘輿出協陽門,由肅章門,入仁政門,至仁政殿,通禮跪啓請降輿,上降輿陞座,引儀唱試官及應製諸臣行禮,龍秀率各司官員,行四拜禮訖。上曰,入直兵曹郞廳,侍讀官差下。出榻敎上曰,御題,待弘文提學入來出懸,應製諸臣等待,可也。仍命奏禮畢,通禮跪啓請乘輿。上降座乘輿,出仁政門,由肅章門·建陽門·集禮門,入明政門,命出標信解嚴,由賓陽門還內,諸臣以次退出。
辛未八月十六日初更,上御魚水堂,入直閣臣持孟子入侍時,右承旨金敎根,假注書共周命,記注官金初燮·孫錫祚,待敎李龍秀,以次進伏訖。上命開卷讀之。龍秀讀自告子曰,性猶杞柳也,止其性亦猶是也。上命掩卷。仍命退,承史·閣臣以次退出。
上在昌德宮。停常參·經筵。
初昏以後,密雲或下雨,所見彗星,不得看候。
還宮後,內閣·政院·藥房口傳問安。答曰,知道。
金敎根啓曰,今日動駕,承旨當爲備員,而行都承旨李存秀不爲仕進,所當牌招,而拘於廳規,不得請牌,左承旨權丕應在外,何以爲之?敢稟。傳曰,牌招。
金敎根啓曰,司僕寺內乘來言,捲簾取稟,傳曰,捲三面。
傳于金敎根曰,藥房都提調·提調持湯劑入侍。
傳于金敎根曰,原任閣臣徐俊輔·李光文,檢校差下。
金敎根啓曰,新除授左承旨尹命烈時在京畿高陽地,右副承旨韓興裕時在仁川地,同副承旨徐春輔時在全羅兵營任所,竝斯速乘馹上來事,下諭,何如?傳曰,允。
金敎根啓曰,卽者檢閱李龍秀,以其親病,陳疏徑出,原疏以國忌齋戒,不得捧入矣,所當直捧禁推傳旨,而此與無端徑出有異,推考警責,何如?傳曰,允。
金敎根啓曰,行都承旨李存秀牌不進,左承旨尹命烈,左副承旨權丕應,右副承旨韓興裕,同副承旨徐春輔在外,右承旨未差,坐直無人,行都承旨李存秀,更爲牌招,何如?傳曰,允。
金敎根啓曰,行都承旨李存秀再牌不進,坐直無人,所當更請牌招,而係是一日三牌,何以爲之?敢稟。傳曰,更爲牌招。
傳于金敎根曰,都承旨許遞,前望單子入之,待下批牌招察任。
都承旨前望單子入之,金履永落點。
兵曹口傳政事,護軍單李存秀。
傳于金履永曰,飭已施矣,江原監司敍用仍任。
吏曹口傳政事,江原監司單李好敏,仍任事承傳。
傳于金敎根曰,入直武臣殿講,當於暎花堂親臨,該房知悉,侍衛入直磨鍊,別雲劍置之,試官,兵曹摠府入直堂上爲之,出宮門路,以協陽門爲之。
傳于金敎根曰,右承旨遞差分揀。
傳于金敎根曰,日前太學居齋儒生講居首進士朴熙豐,筆五枝,墨五笏賜給。
傳于金敎根曰,日前吏文製述入格人賞格,考例捧傳旨。
金敎根,以義禁府言啓曰,今日擧動時,各差備都事當爲備員,而新除授都事沈存之,以康陵參奉,姑未替直,魏尹喆,家在咸鏡道咸興地,未及上來,竝令該曹口傳相換,以爲分排之地,何如?傳曰,允。
吏曹口傳政事,義禁府都事魏尹喆,司憲府監察李亨保相換,義禁府都事沈存之,司䆃寺奉事呂東根相換事承傳。
金履永,以奎章閣言啓曰,原任閣臣徐俊輔·李光文檢校差下事,命下矣。竝卽牌招察任,何如?傳曰,允。
金履永,以吏曹言啓曰,議政府司錄閔秉勳,方在禁推中,而今月十三日送西付司果矣。今日雖伏承分揀之命,當初不能照檢之失,臣不勝惶恐,而司果閔秉勳,勿施,何如?傳曰,允。
金履永,以吏曹言啓曰,贈諡忠憲公朴宗岳延諡,來九月初四日定行於江原道金城縣云矣,敢啓。傳曰,知道。
金履永,以禮曹言啓曰,卽接星州幼學鄭修亨所志,則以爲,同姓七寸叔林同,嫡妾俱無子,以其同姓八寸弟啓先第二子武寬,欲爲繼後,兩家諸族,相議完定,而林同夫妻俱沒,拘於常規,不得循例禮斜,依定式草記稟處事呈狀矣。凡係繼宗立後,明有可據,而不得登聞者,許令該曹論理草記事。曾有筵奏定式,而門長鄭修亨所訴旣如此,依定式,鄭啓先第二子武寬,立爲鄭林同後,何如?傳曰,允。
金敎根,以兵曹言啓曰,今八月十七日武臣堂上朔試射日次,而以國忌齋戒相値,不得爲之之意,敢啓。傳曰,知道。
金敎根,以訓鍊都監言啓曰,謹依下敎,挾輦把摠李誾彬,哨官方禹鼎,各嚴棍二十五度後,邊遠充軍次,當移送兵曹,而係是朝官,移義禁府稟處之意,敢啓。傳曰,充軍分揀。
金敎根,以禁衛營言啓曰,本營千摠鄭宅休身病猝重,勢難察任,改差,何如?傳曰,允。
金敎根,以摠戎廳言啓曰,北漢禁衛營字內,御營廳字內城堞頹圮處,自各該營,今月十七日擇日,始役改築之意,敢啓。傳曰,知道。
金履永,以備邊司言啓曰,今番都政守令之移拜他邑者,以嫌避,自該曹有草記改差者,以該曹不審之故,使當者無故失職。仍無歸屬者,有非核實之政,竝隨窠卽爲甄復之意,分付,何如?傳曰,允。
金敎根,以備邊司言啓曰,新除授公忠兵使趙文彦,年前所坐,雖曰過實,而蓋其罪關贓汚,律至竄錮,若於年久限滿之後,如欲收用,則固當先畀一邑一鎭,一以爲試可之意,一以爲示警之道,果有實蹟,則漸復舊趼,何官不可,而今於罪名纔解之後,直擬以湖西大閫者,事涉無漸,誠極未安。凡殿最居下者,亦有洗滌之法,則此與居下,不啻較重,銓曹不審之失,推考,趙文彦,今姑改差,何如?傳曰,允。
金敎根,以備邊司言啓曰,前慶尙右兵使元永胄,今以瓜滿出代矣。該營還弊,爲晉民切痼之弊,所謂加分加作,民邑無以支存,前後帥臣,以此獲罪,果非一二,此帥臣赴任之後,另令一一釐正,分留則必遵元數,執錢則無過時直,旣減一萬石還穀,且劃五百石給代,俾爲漸次洞革之地。今若事未就緖,遽付生手,則實有半途渙散之慮,前兵使元永胄,今姑仍任,何如?傳曰,允。
金敎根,以義禁府言啓曰,時囚罪人柳河源捧供啓目結語內,旣有拿問照律定配之命,待判下擧行事,判付內依允啓下矣。柳河源杖一百收贖,告身盡行追奪,全羅道臨陂縣定配,而以傳旨內辭意,具罪目依例發遣府羅將,押送配所,何如?傳曰,允。
金敎根,以義禁府言啓曰,保放罪人李儒象·尹行勉等還囚,議處以入之意,敢啓。傳曰,知道。
領府事李時秀,左議政金載瓚,右議政金思穆箚曰,伏以,卽伏見傳敎下者,有儲慶宮展拜之命矣。春初旣不得行禮,今當秋序已半,嘉節纔過,感時伸誠,在禮卽然,而第伏念,玉候愆和,湯劑日進,此時靜攝,不宜一,或少忽,見方風氣政高,日候過涼,早朝命駕,向晩回鑾,觸冒旣多,勞動非細,大非愼重節宣之方,而殿宮憂慮之念,尤當如何,臣等萬萬焦迫,冒陳聯箚。伏乞特收已下之命,俯循至切之忱,千萬至祝。取進止。答曰,省箚具悉卿懇。展拜莫重,且日以淸亮,卿等安心知之,仍傳于金敎根曰,此批答遣史官傳諭于領府事·左議政·右議政。
辛未八月十七日卯時,上詣儲慶宮,展拜擧動入侍時,右承旨金敎根,假注書洪周命,記注官孫錫祚·劉㵙,待敎李龍秀,以次侍立。時至,通禮跪啓請外辦,上具翼善冠·袞龍袍,乘輿出宣化門,藥房都提調金思穆,提調李集斗,進輿前奏曰,日氣過涼,而侵早勞動,聖體,若何?上曰,一樣矣。思穆曰,今當玉候欠寧之時,侵早勞動,恐有受損之慮,且人君動駕之時,不可不備威儀,而今則承宣不得備員,只有一人,威儀之不備,莫此之大矣,臣將進藥房口啓,而無承旨,不得趁卽入啓矣,伏願亟寢成命焉。上曰,今已動駕出宮,勢難中止矣。仍出協陽門,降輿乘輦,敎根進奏曰,今日當傳崇陵香祝,而臣以代房擧行,而今方隨駕,何以爲之乎?上命書傳敎曰,崇陵香祝,還宮時,當於明政殿親傳,該房知悉,仍由肅章門·進善門,出敦化門仍進發,由鐘樓至儲慶宮大門外,降輦乘輿入宮門。命書傳敎曰,諸司預備,又命書傳敎曰,展拜時百官行禮,置之。仍降輿詣板位,行再拜禮,仍詣神位前奉審,仍降階出中門,乘輿出大門。下敎曰,今以步輦還宮,而侍臣百官則皆乘馬,仍進發至鐘樓,上曰,戶判率貢市人入侍。出駕前下敎駐輿,思穆進前奏曰,殿下何以步輦回鑾乎?人君動作,萬民瞻仰,不可不愼,通衢大道,不可乘步輦,伏願乘輦焉。上曰,今將乘輦矣。戶曹判書金履度率貢市人進入。上曰,貢市有何弊瘼乎?戶判捧市人所懷,書入,可也。仍降輿乘輦,進發入敦化門·進善門,至肅章門內,降輦乘輿。出建陽門,命書傳敎曰,攔後不齊·挾輦把摠及哨官,令訓將各別嚴棍二十五度後,邊遠充軍事,分付。由銅龍門·集禮門,入明政門,詣明政殿,降輿就褥位,敎根奉進崇陵香祝,上親受。傳授獻官行副護軍申溆,仍降位乘輿,出明政門,由集禮門·建陽門,入協陽門,命出標信解嚴,由宣化門還內,諸臣以次退出。
辛未八月十七日辰時,上御魚水堂,藥房都提調·提調持湯劑入侍時,都提調金思穆,提調李集斗,右承旨金敎根,假注書洪周命,記注官金初燮·孫錫祚,待敎李龍秀,醫官吳千根,以次進伏訖。上命進湯劑進御,上曰,各殿宮氣候一樣。儲慶宮展拜,亦平安往返,今日則別無他頉矣。進御甘麥大棗湯,停止。加味心腎湯,自今日一貼式煎入事。出榻敎仍命藥院先退,思穆等退出,又命退,承史閣臣以次退出。
辛未八月十七日午時,上詣暎花堂,入直武臣殿講入侍時,右承旨金敎根,假注書洪周命,記注官金初燮·孫錫祚,待敎李龍秀,以次侍立,時至通禮跪啓諸外辦。上具翼善冠·袞龍袍,乘輿出協陽門,由建陽門·靑陽門,詣暎花堂,通禮跪啓請降輿,上降輿陞座,引儀唱試官及應講武臣行禮。副摠管柳相亮,兵曹參知尹之鉉,率應講武臣行四拜禮。上曰,行禮之際,全不整齊,極爲駭然,應講武臣,一倂拿問處之,不飭之當該承旨,亦爲遞差。出榻敎仍降座乘輿,出靑陽門,由建陽門入協陽門,命出標信解嚴,由宣化門還內,諸臣以次退出。
上在昌德宮。停常參·經筵。
自開東至人定,灑雨下雨,測雨器水深一寸五分。
初昏以後,密雲下雨,所見彗星,不得看候。
金敎根啓曰,行大司憲李直輔,執義宋穉圭在外,掌令宋翼淵·金益鉉傳旨未下,持平柳春東呈辭,尹永輝未肅拜,監察茶時之意,敢啓。傳曰,知道。
金敎根啓曰,來二十一日朝參日次,而宣陵忌辰祭齋戒相値,頉稟之意,敢啓。傳曰,知道。
金履永啓曰,來二十一日輪對日次,而宣陵忌辰祭齋戒相値,頉稟之意,敢啓。傳曰,知道。
金履永啓曰,藥房都提調·提調持湯劑來待矣。傳曰,封入。
傳于金履永曰,太學居齋儒生當應講處所,以暎花堂爲之,侍衛入直磨鍊,雲寶劍置之。試官,弘文館提學牌招,參考官,入直閣臣爲之。
傳于金敎根曰,侍衛軍兵雨具。
傳于金敎根曰,出宮門路以協陽門爲之。
藥房口傳啓曰,臣等卽伏見傳敎下者,有暎花堂殿座之命矣。當此湯劑連進之時,鎭日勞動,恐損節宣之方,況今冷雨方霔,不但霑濕之爲慮,此時觸冒,尤萬萬焦悶之至,不避猥瀆,相率仰籲。伏乞亟寢成命,千萬顒祝,惶恐敢啓。答曰,知道。殿座待晴爲之,卿等知悉。
傳于金履永曰,太學居齋儒生應講,魚水堂爲之。
傳于金履永曰,太學應講居首孔漢鼎,紙一卷賜給。
金敎根,以都摠府言啓曰,今日入直內三廳武兼禁軍及軍兵等當爲中日習射技放,而國忌正日相値,不得設行之意,敢啓。傳曰,知道。
金敎根以訓鍊院言啓曰,謹依下敎,本院掌務官申義喆,決棍十度之意,敢啓。傳曰,知道。
金敎根,以摠戎廳言啓曰,本廳中軍李格,以其親病,呈辭下鄕,今姑改差,何如?傳曰,允,
辛未八月十八日申時,上御魚水堂,太學居齋儒生應講入侍時,右承旨金敎根,假注書洪周命,記注官劉㵙·孫錫祚,以次進伏訖。上曰,儒生待令乎?敎根曰,今方待令矣。上曰,選其能講者,應講,可也。敎根承命出去,選儒生五人,率入進伏,命開講,上曰,弘文提學未及入來,試官,承旨擧行,可也。儒生等應講訖。仍命退,承史以次退出。
上在昌德宮。停常參,只夕講。
初昏,乾方所見彗星,移見戌方,尾長三尺許,三更北沈,五更復見丑方,而爲月光所射,不得詳察。
夕講罷還內後,內閣·政院·藥房口傳問安。答曰,知道。
金敎根啓曰,合辭方張之時,兩司無詣臺之員,事甚未安,除在外·未署經·傳旨未下外,未肅拜·呈告人員,竝卽牌招,何如?傳曰,允。
金履永啓曰,藥房都提調·提調持湯劑來待矣。傳曰,封入。
備忘記,江原監司李好敏下直,長弓一張,長箭一部賜給。
備忘記,開城留守柳相祚下直,長弓一張,長箭一部,順天營將韓相馨,西原營將沈有祖下直,各長弓一張,長箭一部,片箭一部,筒兒一箇賜給。
傳于金敎根曰,開城留守密符,授二十三符。
傳于金敎根曰,江原監司入侍。
金敎根啓曰,行大司憲李直輔,執義宋穉圭在外,掌令宋翼淵·金益鉉傳旨未下,持平柳春東·尹永輝牌招啓辭未下,監察茶時之意,敢啓。傳曰,知道。
以掌令宋翼淵·金益鉉牌不進罷職傳旨,傳于金敎根曰,只推。
傳于金敎根曰,有試射之命,而別軍職宣傳官不爲待令,寧有如許道理,別軍職一倂汰去,行首宣傳官,亦爲汰去。
傳于金敎根曰,別軍職宣傳官汰去,竝分揀,李晦植亦爲分揀。
以校理林景鎭,副校理尹尙圭·李憲琦,副修撰洪時濟牌不進罷職傳旨,傳于金敎根曰,只推,更爲牌招。
傳于金履永曰,太學東西寄齋生及上齋生應講,籠山亭爲之。
傳于金履永曰,夕講當於內閣爲之,該房知悉,侍衛入直磨鍊。
傳于金敎根曰,出宮門路,以協陽門爲之。
傳于金敎根曰,雲寶劍置之。
傳于金履永曰,明日當於暎花堂齋宿。再明日宣陵忌辰祭香祝當親傳,該房知悉。
傳于金敎根曰,明日出宮門路,以協陽門爲之。
傳于金履永曰,太學生講居首進士沈尙鎭,紙一卷賜給。
傳于金敎根曰,軍號及巡監軍仍番單子,依點下爲之。
金履永,以禮曹言啓曰,宗廟·景慕宮今秋奉審執頉簾縇地衣修改,明日午時,當爲擧行,而見今冷雨連霔,雖或趁卽開霽,猶有陰濕之慮,莫重殿內修改,此時擧行,誠爲未安,依前例更爲擇日退行,何如?傳曰,允。
金敎根,以備邊司言啓曰,市人詢瘼,有令廟堂回啓之命矣。取見其所懷,則鞋廛·樺皮廛·淸蜜廛·床廛·眞絲廛·內外匙廛·綿子廛·雉鷄廛·衣廛·烟草廛·隅廛·市民等以爲,一自通共之後,多年失利,坐守空基,將至渙散之境,特罷通共事也。市民之通共陳瘼,非止一再,前後覆啓,已悉其難從之狀,則今復呼籲,極爲煩屑,民習可駭,所當移法司嚴治,而今姑安徐,帽子廛市民等以爲,渠廛以關西廛貸下事,昨今兩年草記蒙允後,行關箕營,而又爲防報,一依戊午年例,自其近邑推移出給事也。公貨貸下,不過一時闊狹之事,而特以允,再次行會,箕營防報,可知其難辦,姑爲置之,待營儲稍裕,許施之意,分付。雜穀廛市民等以爲,渠廛物種,見奪於下米廛,又失逐日之稅,至於難保之境,自今以後,雜穀則渠廛主之,正米則米廛主之,各自安業事也。兩廛此訟,以其物種之互買收稅,致此紛拏者,匪今斯今,分付該署,依所懷從便決給。懸房市人等以爲,各處進排,通計一年,合爲四五萬金,而市利零星,朝不慮夕,在前許貸公貨,非止一再,本館給代惠廳錢,限萬兩預下事也。泮民難支之狀,誠如渠輩所懷,極爲矜悶,而公貨預下,有難遽議,置之,何如?傳曰,允。
領府事李時秀箚曰,伏以,臣之銜命燕槎,七年于玆矣。間又荐辱恩旨,以病丐免,特蒙聖慈,憫其衰朽,輒賜允許,仰戴洪私,俯延殘喘,自謂餘生歲月,皆我聖上賜也。犬馬之齒,已近七旬,又自昨秋大病以後,形殻凋脫,氣息綿綴,平居跬步之間,暫有動作,喘喘欲絶,考試之役,陪扈之班,一未趨簉,輒煩懸頉,是豈臣偃慢而然哉?癃痼之形,勢不得已,每念關河氷雪,原隰驅馳之事,杳然若隔前生,迺於日昨大政,伏奉除命,以臣爲冬至兼謝恩正使,銓曹之檢擬,蓋緣於循例天點之遽辱,或意其勉强,而臣之不可强於是役,不惟臣自知,卽亦通朝之所共諒,與其强其難强,顚仆道路,委命草莽,無寧早卽陳暴,仰祈體諒,玆敢忘其僭越,猥瀆聰聽。伏乞聖明,曲加照察,亟遞臣正使之任,以重使事,俾全賤軀,公私不勝大幸。取進止。答曰,省箚具悉卿懇。所請使价之任,許副,卿其安心知悉。仍傳于金敎根曰,此批答,遣史官傳諭于領中樞府事。
敎江原監司李好敏書。王若曰,睠扶桑升日之鄕,任重方面,畀甘棠觀風之職,簡惟在心,往汝欽哉。得君重耳,睠彼東關重臬,卽我上游名區,通五路而當舟車之衝,表裏八百里,跨二嶺而壯藩翰之勢,大小卄六州,重嶺際天,瀛島近濊貊之域,層溟帀地,鬱陵接對馬之墟,今者沿邑之多憂,莫云閑局之少事,浦戶野村之俱困,政切凋瘵之歎,松禁蔘弊之多端,誰任規捄之策,顧今秋告歉之際,尙多奠接之關心,況前伯云亡之餘,奈此艱虞之溢目。惟卿,聖朝賢宰,名祖肖孫,風範端凝,最著眞貴人宿望,性度寬厚,蔚有吉祥士令譽,天曹秉銓,伊注擬務採公議,海藩攬轡,蓋旬宣已得其要,若論剸理之良才,非此莫可,所以外內之歷試,無適不宜。玆授卿以江原道觀察使兼兵馬水軍節度使巡察使原州牧使,卿其祗承寵章,懋乃嘉績,體九重宵旰之念,秋省斂而春省耕,振一路澄淸之風,導以德而齊以政,盤根別利器之用,當屬此時,窮蔀多塡壑之歎,益察民隱,暇日遊丹書之壁,宛作平地神仙,淸秋訪烏竹之軒,應慕先輩風韻,自餘裁稟,厥有常規。於戲,名重雪山,威著露冕,山斗頌祝,應倍華封人之深誠,琴鶴行裝,奚但成都守之雅望,故玆敎示,想宜知悉。知製敎尹尙圭製進。
敎開城留守柳相祚書。王若曰,北宸軫宵旰之念,政須共理之良,西都畀保釐之任,宜勉對揚之責,何待僉擧,惟簡予心。惟卿,賢祖肖孫,名家華閥,林泉佳境,久占臥雲之間,氷蘗淸名,已躋惟月之秩,當海郡製錦之日,旣著剸理之才,置法筵橫經之班,亦推啓沃之譽,眷玆松京重地,卽我漢陽分司,一路之山川鬱紆,碧瀾靑石,四方之商貨輻湊,玉帛金珠,波連沁江,二境之樓櫓相望,路通灣府,千里之冠蓋交馳,所以供億之弊浸滋,奚但關防之基斯重,舊習有侈奢之歎,宜盡裁抑之方,蚩俗多頑猂之風,必須彈壓之望,顧當今秋豊農歉之際,撫摩關心。又況前留守云亡之餘,艱虞溢目。玆授卿以開城府留守兼管理使,卿其祗服寵命,殫竭弘猷,若其興學而備戎,自是施措間事?凡係便民而利國,何待勸勉而能,振作儒風,花潭之舊閭宜式,培植名節,竹橋之遺碑可觀,自餘稟裁,厥有典例,於戲得君重耳,往汝欽哉。隻鶴鳴琴,何徒趙太守之雅望,輕裘緩帶,可見晉都督之風流,故玆敎示,想宜知悉。知製敎尹尙圭製進。
辛未八月十九日辰時,上詣暎花堂,江原監司入侍時,右承旨金敎根,假注書洪周命,記注官金初燮·孫錫祚,江原監司李好敏,以次進伏訖。上曰,江原監司進前奏職姓名,好敏進奏職姓名,上曰,關東異於他道,莊陵陵寢在焉,下去後着實對揚,可也。命除宣諭別諭,仍命江原監司先退,好敏退出,又命退,承史以次退出。
辛未八月十九日午時,上御籠山亭,東西寄齋生及上齋生應講入侍時,行都承旨金履永,右承旨金敎根,假注書洪命周,記注官金初燮·孫錫祚,檢校直閣李光文,以次進伏訖。上曰,儒生待令乎?履永曰,方今待令矣。上曰,儒生以次召入,卽爲開講,上曰,弘文提學未及入來,試官,都承旨·閣臣擧行,而還內後,畢講出榜以入。仍乘輿還內,諸臣以次退出。
辛未八月十九日酉時,上詣內閣,夕講入侍時,行都承旨金履永,右承旨金敎根,檢校直閣徐俊輔持孟子第五卷,李光文持孟子第五卷,假注書洪周命,記注官金初燮·劉㵙,以次侍立,時至,通禮跪啓請外辦,上具翼善冠·袞龍袍,乘輿出協陽門,由肅章門·進善門,入內閣,通禮跪啓請降輿陞座,諸臣以次進伏訖。上開卷讀前受音一遍。命奏新受音,俊輔讀自萬章問曰詩云娶妻如之何,止誠信而喜之奚僞焉。上曰,釋義置之,上讀新受音一遍,上曰,舜往于田號泣于旻天,舜不得於親,而號泣于旻天者何也。俊輔曰,此章註云,仁覆閔下,謂之旻天,父母之於子如天地,故爲子者不得於親,則必呼天而訴之,以是舜怨慕之切,至於號泣于旻天也。上命掩卷,上曰,玉堂闕番久乎?履永曰,今至月餘矣。上曰,玉堂俱空,講筵久廢,故今日諸內閣行夕講者,爲示警玉堂諸臣之意也,以此意申飭,使之備番,可也。仍命奏,禮畢,通禮跪啓請乘輿,上降座乘輿,出內閣,由進善門·肅章門,入協陽門,命出標信解嚴,由宣化門還內,諸臣以次退出。
上在昌德宮,停常〈參〉·經筵。
夜五更,月暈。
所見彗星,昏見戌方,三更北沈,尾長比昨無異,至五更爲密雲所蔽,不得看候。
專經武臣殿講罷還內後,內閣·政院·藥房口傳問安。答曰,知道。
藥房都提調金思穆,提調李集斗,行都承旨金履永啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金敎根啓曰,備邊司郞廳來言,今日賓廳日次,而親傳香齋宿相値,不得來會云矣,敢啓。傳曰,知道。
金敎根啓曰,行大司憲李直輔,執義宋穉圭在外,掌令宋翼淵·金益鉉未肅拜,持平柳春東·尹永輝傳旨未下,監察茶時之意,敢啓。傳曰,知道。
金敎根啓曰,禁衛營將官來言,今日本營軍兵,日次私習云矣,敢啓。傳曰,知道。
金敎根啓曰,御營廳將官來言,今日本廳軍兵,日次私習云矣,敢啓。傳曰,知道。
金敎根啓曰,卽者兵曹郞廳來言,今日齋宿,別侍衛不可不備,而本曹判書沈象奎呈辭入啓,不得進參云,兵曹判書,卽爲牌招,何如?傳曰,令次堂擧行。
備忘記,薪島僉使柳載河,寧城僉使金遇喆,潼關僉使金德信,宣沙浦僉使王道恒,豊山萬戶鄭國信,永達萬戶車尙信,阿山萬戶李邦春,玉江萬戶田益秀下直,各長弓一張,長箭一部,片箭一部,筒兒一箇賜給。
金敎根啓曰,時原任大臣爲承候來待矣。傳曰,入侍。
金履永啓曰,藥房都提調·提調持湯劑來待矣。傳曰,封入。
傳于金敎根曰,專經武臣殿講,暎花堂爲之。
傳于金敎根曰,雲寶劍置之。
傳于金敎根曰,試官,以入直兵曹堂上入直摠管爲之。
傳于金敎根曰,出宮門路,協陽門爲之。
傳于金敎根曰,訓局中司軍五哨,親閱次暎花堂待令。
傳于金敎根曰,當親臨明政殿,吏曹郞廳應講大典通編,刑曹郞廳應講大明律,該房知悉。侍衛入直磨鍊,雲寶劍置之,考官·參考官,以各該曹堂上爲之,出宮門路,協陽門爲之。
傳于金敎根曰,今日齋宿置之,明日當親傳香,該房知悉。
傳于金敎根曰,傳香處所,仁政殿爲之,出宮門路,以協陽門爲之。
以吏曹參議宋冕載牌不進罷職傳旨,傳于金履永曰,只推。
金履永啓曰,檢閱李龍秀,日前以親病陳疏徑出,原疏雖已退却,日子則由限已過,卽爲牌招入直,何如?傳曰,允。
吏曹口傳政事,知經筵單金履翼,同經筵單金履度。
兵曹,以徐英輔爲摠戎中軍。
金履永,以備邊司言啓曰,護行大差倭接慰官,欲除其迎送之弊,以道內守令中差出啓下,而一依京接慰官例擧行之意,纔已行會矣。今聞彼人,似有牢拒不受之慮云,若或臨時相持,則事甚難處,守令中啓下望筒,勿施,以在京無故人各別口傳,擇差下送,何如?傳曰,允。
吏曹口傳政事,接慰官單曺鳳振。
傳于金敎根曰,軍號及巡監軍,仍。
金敎根,以兵曹言啓曰,今八月二十日文臣朔試射日次,而初十日已經親試,依例停止之意,敢啓。傳曰,知道。
金履永,以內醫院都提調·提調意啓曰,院鍼醫張得信有頉代,醫人李重恒差下,令該曹口傳付軍職冠帶常仕,何如?傳曰,允。
辛未八月二十日辰時,上詣暎花堂,專經武臣殿講入侍時,原任大臣承候,藥房都提調·提調同爲入侍時,行都承旨金履根,右承旨金敎根,假注書洪周命,記注官金初燮·孫錫祚,檢校直閣徐俊輔,以次侍立,時至,通禮跪啓請外辦。上具翼善冠·袞龍袍,乘輿出協陽門,由建陽門詣暎花堂,通禮跪啓請降輿,上降輿陞座。上曰,時原任大臣,藥房提調來待乎?履永曰,今方來待矣。上曰,注書出去,同爲入侍,賤臣承命出來,與領府事李時秀,左議政金載瓚,右議政藥房都提調金思穆,提調李集斗,偕入進伏訖。時秀等曰,日間秋氣過涼,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀曰,今當深秋,日氣漸寒,殿座若於侵早犯昏之時,則靜攝之中,恐有受損之慮,伏願自今出宮時刻,每以日氣向暖之時爲之。上曰,今日則於殿座處所,仍爲召接,事近從便,故如是早動耳。思穆曰,湯劑待令,卽命持入爲宜矣。上曰,湯劑之進御太早,待晚封入,可也。載瓚曰,近日緊急公事,多久不啓下者,而道臣發兵符啓目,亦未啓下,道臣下直後,屢日等待,都政後兩銓呈告,亦未啓下,政官去就難定,政望入啓,亦至多日,事多滯留,故敢此仰達矣。思穆曰,今當湯劑連進之時,藥院副提調望入啓未下,提調不備,承旨多在外之人,亦不備員矣。載瓚曰,頃以京兆郞官事,始爲嚴處,旋卽分揀,轉環之德,臣實欽仰,而日前司僕郞官,亦被定配之典,聞家在城外,伊時初不得入來,且有八十老母,情理切矜云,與京兆郞官,一體分揀似好,故敢此仰達矣。上曰,依爲之。出擧條思穆曰,醫官待令,敢請入診。上曰,入診每於殿座時相値,入診當於便殿爲之,今日則姑爲置之。上曰,大臣就座。上曰,試官行禮爲之,引儀唱試官及講官行禮,副摠管柳相亮,兵曹參知尹之鉉,率應講武臣,行四拜禮訖,命開講。上曰,還內後承旨與試官,考講出榜,可也。王大妃殿進御加味大調中湯,依前方五貼製入事。出榻敎贊儀唱禮畢,上乘輿,出靑陽門,由建陽門,入協陽門,命出標信解嚴,由宣化門還內,諸臣以次退出。
辛未八月二十日午時,上詣明政殿,吏曹·刑曹郞廳應講入侍時,行都承旨金履永,右承旨金敎根,假注書洪周命,記注官金初燮·孫錫祚,檢校直閣徐俊輔,以次侍立,時至,通禮跪啓請外辦。上具翼善冠·袞龍袍,乘輿出協陽門,由建陽門·銅龍門,入明政門,至明政殿,通禮跪啓請降輿,上降輿陞座。命書傳敎曰,何時出令,而至今不入,是何臣分,當該試官,令該府施以投畀之典。仍降座乘輿,出明政門,由建陽門,入協陽門,命出標信解嚴,由宣化門還內,諸臣以次退出。
辛未八月二十日申時,上詣暎花堂,訓局中司軍五哨親閱入侍時,行都承旨金履永,右承旨金敎根,假注書洪周命,記注官金初燮·孫錫祚,檢校直閣徐俊輔,以次侍立,時至,通禮跪啓請外辦。上具翼善冠·袞龍袍,乘輿出協陽門,由建陽門·靑陽門,至暎花堂,通禮跪啓請降輿,上降輿陞座,命宣傳官閱武節次如法擧行訖。通禮跪啓請乘輿,上降座乘輿。履永進奏曰,吏·刑曹堂上,今下投畀之命,而刑曹堂上,則動駕之時,入來祗迎,似有參酌之道,故敢此仰達矣。上曰,祗迎之時,自上亦見之矣。仍出靑陽門,由建陽門,入協陽門,命出解嚴,由宣化門還內,諸臣以次退出。
上在昌德宮。停常參·經筵。
所見彗星,昏見戌方,三更北沈,尾長比昨有異,五更復見丑方,而爲月光所射,不得詳察。
仁政殿親傳香還內後,內閣·政院·玉堂·藥房口傳問安。答曰,知道。
金敎根啓曰,行大司憲李直輔,執義宋稚圭在外,宋翼淵·金益鉉未肅拜,持平二員未差,監察茶時之意,敢啓。傳曰,知道。
金敎根啓曰,禁衛營將官來言,今日本營軍兵,日次私習云矣,敢啓。傳曰,知道。
金敎根啓曰,御營廳將官來言,今日本廳軍兵,日次私習云矣,敢啓。傳曰,知道。
金敎根啓曰,藥房三提調持湯劑來待矣。傳曰,封入。
傳于金敎根曰,闕內入直專經文武臣殿講,當於中日閣爲之,該房知悉,侍衛入直磨鍊,雲寶劍置之。
傳于金敎根曰,出宮門路,以靑陽門爲之。
傳于金敎根曰,文臣考試官,以兵曹入直堂上爲之。參考官,以入直閣臣爲之。武臣考官,以入直摠府堂上爲之。參考官,以承傳宣傳官爲之。
傳于金敎根曰,何時分付,而今始待令,豈有如許道理。摠管從重推考,郞廳湖沿充軍。
傳于金敎根曰,試官不備,文武臣殿講,置之。
傳于金敎根曰,公忠兵使未差之代,政官牌招開政,待下批不日辭朝。
金敎根啓曰,兼兵曹判書沈象奎,吏曹判書朴宗慶牌不進推考傳旨,今方捧入,而開政命下之後,如是違牌,事甚未安,吏曹參判·參議未差,兵曹判書·吏曹判書,竝更爲牌招,何如?傳曰,允。
傳于金敎根曰,吏曹刑曹郞廳,今日當於明政殿應講,該房知悉。侍衛入直磨鍊,雲寶劍置之。
傳于金敎根曰,出宮門路,以協陽門爲之。
傳于金敎根曰,軍號及巡監軍,仍。
以專經武臣殿講榜目,傳于金敎根曰,講居首宣傳官李亨泰,今番用特例,施以紙二卷之賞典。
金敎根,以兵曹言啓曰,今日無章標一隷,現捉於建陽門牌將,故査問,則崔明植爲名漢,闕內門禁,何等嚴重,而無標攔入,極爲驚駭。臣之不能檢飭,萬萬惶悚,而當該守門將,不可無警,令該府拿問處之。崔明植移送秋曹,照法嚴繩,何如?傳曰,允。
金敎根啓曰,卽見兵曹草記,則無章標一隷,現捉於建陽門牌將,門禁何等嚴重,而無標攔入,極爲驚駭。常時不能檢飭之入直兵曹堂上,從重推考,郞廳所當重勘,而本院請推之外,無他可施之罰,何以爲之?敢稟。傳曰,允,拿處。
金敎根,以弘文館言啓曰,應敎韓兢履時在廣州地,校理洪命周時在全羅道臨陂縣,修撰洪儀泳時在京畿楊州地,副修撰李彦淳時在慶尙道禮安地,經筵入番事緊,請竝斯速乘馹上來事,下諭。答曰,依啓。
金敎根,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
金敎根,以禁衛營言啓曰,本營千摠洪允復身病猝重,勢難察任,改差,何如?傳曰,允。
金敎根,以御營廳言啓曰,本廳字內光熙門南邊近處體城七間許頹圮處,今已畢築矣。把守軍兵依例撤罷,女墻仍爲始役之意,敢啓。傳曰,知道。
金敎根,以義禁府言啓曰,司僕寺正柳河源定配分揀事,榻前定奪矣。臨陂縣定配罪人柳河源,分揀放送之意,敢啓。傳曰,知道。
禁府啓目,前宣傳官南宮玾原情云云。傳旨內辭緣,泛稱遲晚,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目粘連,向前尹行勉亦,逃亡罪人之定限捕捉,雖有法文,而此囚之逃死他境,未卽捉還,則不善檢飭之罪,在所難免,不可以日子之不滿限內,有所容貸,以此照律,何如?判付啓,依允。又啓目粘連,向前李升權亦,身爲假通禮,事多顚錯,誠極駭然,以此照律,何如?判付啓,依允。又啓目粘連,向前閔鉉亦,以差備忠尉,奉扇之際,不善擧行,溺職之罪,在所難免,以此照律,何如?判付啓,依允。又啓目粘連,向前鄭禮容亦,身爲注書,莫重殿座,院隷不善檢飭,事極駭然,以此照律,何如?判付啓,依允。又啓目粘連,向前李儒象亦,身爲禁喧郞廳,雜人之紛拏,不能禁戢,事極駭然,以此照律,何如?判付啓,依允。
金敎根,以義禁府言啓曰,卽接月令醫員鄭暹手本,則時囚罪人李儒象,素患風痰之症,屢旬處冷之餘,一倍添劇,四肢痿痺,氣息奄奄。尹行勉猝得泄痢之症,多日處冷,又復添劇,度數頻數,眞元大脫,目下症形,俱爲危劇云。罪人病勢如此,則一邊保放,一邊草記,曾有定式矣。李儒象·尹行勉,姑爲保放之意,敢啓。傳曰,知道。
辛未八月二十一日卯時,上詣仁政殿。宣陵親傳香入侍時,行都承旨金履永,右承旨金敎根,假注書洪周命,記注官金初燮·孫錫祚,檢校直閣徐俊輔,以次侍立,時至,通禮跪啓請外辦。上具翼善冠·黑圓領,乘輿出協陽門,由肅章門,入仁政門,至仁政殿,通禮跪啓請降輿,上降輿就褥位。履永奉香祝跪進,上跪受。傳授獻官工曹參議李勉求,勉求奉香祝出去,贊儀唱禮畢。通禮跪啓請乘輿,上乘輿出仁政門,由肅章門,入協陽門,命出標信,解嚴,由宣化門還內,諸臣以次退出。
辛未八月二十一日午時,上詣明政殿,吏曹刑曹郞廳應講入侍時,行都承旨金履永,右承旨金敎根,假注書洪周命,記注官劉㵙·孫錫祚,檢校直閣徐俊輔,以次侍立,時至,通禮跪啓請外辦。上具翼善冠·袞龍袍,乘輿出協陽門,由建陽門·集禮門,入明政門,至明政殿。上曰,應講郞官盡爲待令乎?履永曰,吏刑曹郞官入直二員待令矣。上曰,不卽待令之吏刑曹郞廳,令該府拿問嚴勘,不飭之都承旨,亦爲遞差。出榻敎仍回輿,出明政門,由光德門·靑陽門,入宜春門,命出標信解嚴,還內,諸臣以次退出。
上在昌德宮。停常參·經筵。
開東,有霜氣。
所見彗星,昏見戌方,三更北沈,尾長比昨無異,五更復見丑方,而爲月光所射,不得詳察。
吏·刑曹郞廳應講罷還內後,內閣·政院·玉堂·藥房口傳問安。答曰知道。
金敎根啓曰,行大司憲李直輔,執義宋稚圭在外,掌令宋翼淵·金益鉉未肅拜,持平二員未差,監察茶時之意,敢啓。傳曰,知道。
金履永啓曰,藥房都提調·提調持湯劑來待矣。傳曰,封入。
尹命烈啓曰,右副承旨韓興裕自鄕上來云,卽爲牌招,何如?傳曰,允。
金敎根啓曰,玉堂上下番俱空,事甚未安,副應敎李光文,卽爲牌招入直,何如?傳曰,允。
金敎根啓曰,兼兵曹判書沈象奎,吏曹判書朴宗慶再牌不進推考傳旨,今方捧入,而開政命下之後,連事違召,極爲未安,所當更請牌招,而係是一日三牌,何以爲之?敢稟。傳曰,更爲牌招。
金敎根,以義禁府言啓曰,吏曹參議宋冕載,令該府施以投畀之典事,承傳啓下矣。宋冕載,全羅道金溝縣投畀,而以承傳內辭意,具罪目,依例發遣府書吏,押送配所,何如?傳曰,分揀。
金敎根啓曰,吏曹參議宋冕載,旣有分揀之命,一體牌招,何如?傳曰,允。
以刑曹正郞南鼎來·趙湐·洪集圭,佐郞魏光肇·林昇運拿處傳旨,傳于金敎根曰,分揀。
傳于金敎根曰,今日當親臨明政殿,吏曹郞廳·刑曹郞廳應講,該房知悉,侍衛入直磨鍊,雲寶劍,置之。
傳于金敎根曰,都承旨金履永,分揀牌招,與入直閣臣爲試官。
傳于金敎根曰,出宮門路,以協陽門爲之。
姜必魯在外,代以金逸淵爲假注書。
傳于金敎根曰,承史閣臣應射次,暎花堂待令。
尹命烈,以備邊司言啓曰,卽見黃海監司韓用鐸狀啓,則以爲,本道綿農失稔,各衙門價布,得蒙代錢之惠澤,而至於訓局砲布,則本色督納,實有向隅之歎。今年條砲布,一竝純錢代捧事,更令廟堂稟旨分付矣。本道民情非不爲悶,而訓局砲保,與他有異,且各營各司,旣令全數代錢,則砲保元數,亦爲無多,依前關本色捧納之意,分付,何如?傳曰,允。
金敎根,以兵曹言啓曰,宣薦內禁衛額外內禁衛試射時入格人,謹依判下別單,箭竹以軍器寺所在者,取來頒給之意,敢啓。傳曰,知道。
金敎根,以義禁府言啓曰,卿宰禁推該府草記,待批下捧供,載在大典通編矣,時囚罪人李文會,係是宰臣,敢啓。傳曰,分揀。
金敎根,以義禁府言啓曰,卽接月令醫員朴知性手本,則時囚罪人鄭禮容,素患痰癖之症,屢旬冷處,四肢麻木,咳喘苦劇,一時難保,李升權泄痢之症,處冷添劇,度數頻數,眞元大脫,目下症形,十分危重云。罪人病勢如此,則一邊保放,一邊草記,曾有定式矣。鄭禮容·李升權等,姑爲保放之意,敢啓。傳曰,知道。
金敎根,以刑曹言啓曰,因兵曹啓辭,無章標攔入闕門下隷崔明植,照法嚴繩事,命下矣。謹接律文,則大明律宮殿門擅入條,有曰凡擅入宮殿門者,杖六十徒一年,崔明植,依此律,決杖六十後,公忠道槐山郡,定配所押送之意,敢啓。傳曰,知道。
金敎根以扈衛廳大將意啓曰,別將林擎翰,身病猝重,勢難察任,改差,何如?傳曰,允。
辛未八月二十二日辰時,上詣明政殿,吏曹·刑曹郞廳應講入侍時,行都承旨金履永,左承旨尹命烈,右承旨金敎根,假注書洪周命,記注官劉㵙·孫錫祚,檢校直閣徐俊輔,以次侍立。時至,通禮跪啓請外辦,上具翼善冠·袞龍袍,乘輿出協陽門,由建陽門·集禮門,入明政門,至明政殿。通禮跪啓請降輿,上降興陞座。上曰,講官幾人乎?敎根曰,吏曹郞廳一人,刑曹郞廳六人合七人矣。上曰,試官行禮,置之,卽命開講,吏曹郞廳,以次進入應講訖。履永曰,前承旨李文會·沈奎魯·金蓍根,同罪禁推,而文會旣蒙分揀之恩,則合有一體參酌之道,故敢此仰達矣。上曰,前承旨沈奎魯·金蓍根,一體分揀。出榻敎贊儀唱禮畢,通禮跪啓請乘輿,上乘輿,出明政門,由光德門·靑陽門,入宜春門,命出標信解嚴,還內,諸臣以次退出。
辛未八月二十二日申時,上詣暎花堂,承史閣臣應射入侍時,左承旨尹命烈,右承旨金敎根,假注書洪周命,記注官劉㵙·孫錫祚,以次進伏訖。上曰,承旨·閣臣落後應射,軍士房承旨與史官,出去而殿座擧行,可也。仍命退,承史以次退出。
上在昌德宮。停常參·經筵。
所見彗星,昏見戌方,三更北沈,尾長比昨無異,至五更爲月光所射,又爲雲氣所蔽,不得看候。
先朝恩杯太學儒生應製還內後,內閣·政院·藥房口傳問安。答曰,知道。
金敎根啓曰,行大司憲李直輔,執義宋稚圭在外,掌令宋翼淵·金益鉉未肅拜,持平二員未差,監察茶時之意,敢啓。傳曰,知道。
金敎根啓曰,禁衛營將官來言,今日本營軍兵,日次私習云矣,敢啓。傳曰,知道。
金敎根啓曰,御營廳將官來言,今日本廳軍兵,日次私習云矣,敢啓。傳曰,知道。
慶尙左水使李勉植,高山里僉使黃俊彦下直,各長弓一張,長箭一部,片箭一部,筒兒一箇賜給。
傳于金敎根曰,慶尙左兵使李勉植密符,以第十符授之,
金履永啓曰,藥房三提調持湯劑來待矣。傳曰,封入。
傳于尹命烈曰,今日當親臨暎花堂,先朝太學恩杯詩製進儒生應製次待令,侍衛入直磨鍊,雲寶劍,置之。
傳于金敎根曰,出宮門路,以協陽門爲之。
傳于尹命烈曰,試官弘文提學牌招。
尹命烈啓曰,弘文提學曺允大牌不進推考傳旨,今方捧入,而考試命下之後,如是違牌,事甚未安,更爲牌招,何如?傳曰,允。
尹命烈啓曰,弘文提學曺允大再牌不進推考傳旨,今方捧入,而考試命下之後,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
尹命烈啓曰,行都承旨金履永藥院進,右承旨金敎根式暇出去,左副承旨權丕應,同副承旨徐春輔在外,右副承旨韓興裕罷職傳旨未下,院中只有臣一人,伴直無人,何以爲之?敢稟。傳曰,右副承旨牌招。
以右副承旨韓興裕牌不進罷職傳旨,傳于尹命烈曰,只推。
金履永啓曰,假注書金逸淵,時無職名,令該曹依例付軍職,冠帶常仕,何如?傳曰,允。
傳于韓興裕曰,當該閣臣,下義禁府推考。
傳于韓興裕曰,閣臣前望單子入之。
閣臣前望單子入之,待敎李龍秀落點。
尹命烈啓曰,待敎李龍秀方在罷散中,何以爲之?敢稟。傳曰,敍用。
尹命烈,以奎章閣言啓曰,待敎李龍秀,卽爲牌招入直,何如?傳曰,允。
金履永啓曰,左·右史不可不備,前檢閱李龍秀,旣已敍用,該曹還付檢閱,卽爲牌招,何如?傳曰,允。
吏曹口傳政事,檢閱單李龍秀,兼待敎單李龍秀。
傳于韓興裕曰,太學恩杯詩製進儒生應製七言古詩居首三下生員尹行慶直赴會試,之次次上進士趙匡弼給二分。
傳于韓興裕曰,專經武臣殿講,當於暎花堂爲之,侍衛入直磨鍊,雲寶劍,置之。出宮門路,以協陽門爲之,試官以入直摠管爲之。
傳于韓興裕曰,入直閣臣持孟子入侍。
金履永啓曰,吏曹判書朴宗慶,參議宋冕載牌不進推考傳旨及罷職傳旨,今方捧入,而開政命下,已至經宿,如是違牌,事甚未安,判書陳疏到院,而以國忌正日,纔已退却矣。判書更爲牌招,何如?傳曰,允。參議只推,一體牌招。
韓興裕,以義禁府言啓曰,都摠府經歷具載哲,都事韓應浩湖沿充軍事,承傳啓下矣。具載哲公忠道舒川郡,韓應浩泰安郡,湖沿充軍,而以承傳內辭意,具罪目,依例發遣府羅將,押送于各其配所,何如?傳曰,允。
辛未八月二十三日辰時,上詣暎花堂,先朝恩杯詩進參太學儒生應製入侍時,行都承旨金履永,左承旨尹命烈,右承旨金敎根,假注書洪周命·金逸淵,記注官孫錫祚·劉㵙,檢校直閣李光文,以次侍立,時至,通禮跪啓請外辦。上具翼善冠·袞龍袍,乘輿出協陽門,由建陽門,入靑陽門,詣暎花堂,降輿陞座,諸臣以次進伏訖。履永曰,藥房都提調·提調持湯劑來待矣。上曰,退待,可也。上曰,試官行禮,斯速爲之。敎根曰,弘文提學不爲入來,何以爲之乎?上曰,應製對讀官,兵曹郞廳爲之,應射試官,摠府堂上爲之,引儀唱試官行禮,副摠管柳相亮,兵曹佐郞權拚,率應射武臣,應製儒生,行四拜禮訖。上命命烈,書御題七言古詩瞻彼淇澳,押瞻字,限未時。上曰,閣臣奉御題,率儒生往賓廳,待提學入來試取,而科次則又於暎花堂爲之。應射則該房承旨落後試射,仍命奏禮畢,降座乘輿,出靑陽門,由建陽門,入協陽門,命出標信解嚴,由宣化門還內,諸臣以次退出,
辛未八月二十三日未時,上御魚水堂,科次入侍時,左承旨尹命烈,假注書金逸淵,記注官孫錫祚·劉㵙,檢校直閣李光文,讀券官弘文提學曺允大,對讀官兵曹佐郞權拚,以次進伏訖。上曰,收券幾許乎?命烈曰,十三張矣。上曰,斯速考之。允大曰,取幾張乎?上曰,取二張,可也。允大等合考取二券,命烈坼祕封,三下生員尹行慶,次上進士趙匡鼎等入格。上命退,允大等退出。又命退,承史閣臣以次退出。
辛未八月二十三日申時,上詣暎花堂,專經武臣殿講入侍時,左承旨尹命烈,右副承旨韓興裕,假注書金逸淵,記注官金初燮·劉㵙,待敎李龍秀,以次侍立,時至,通禮跪啓請外辦。上具翼善冠·袞龍袍,乘輿出協陽門,由建陽門,入靑陽門,至暎花堂,通禮跪啓請降輿,上降輿陞座,引儀唱試官行禮,副摠管柳相亮,兵曹參議韓鼎運,率應講武臣行四拜禮訖。興裕曰,執冊以何承旨爲之乎?上曰,軍士房爲之,而應講斯速擧行,卽命開講。上曰,還內後承旨落後,與試官畢講以來,通禮跪啓請乘輿。上乘輿出靑陽門,由建陽門,入協陽門,命出標信解嚴,由宣化門還內,諸臣以次退出。
辛未八月二十三日酉時,上御暎花堂。入直閣臣持孟子入侍時,右副承旨韓興裕,待敎李龍秀持孟子第一卷,假注書金逸淵,記注官金初燮·劉㵙以次進伏訖。上敎曰,依別講例爲之,而讀法則依經筵法奏之,可也。上開卷讀自孟子集註,止沛然誰能禦之。龍秀讀奏自齊宣王問曰,止宜乎百姓之謂我愛也。上曰,人君之臨御,自有其處,而必於沼上何也。龍秀曰,適然之事也。上曰,賢者而後樂此,何爲而賢然後可樂也。龍秀曰,賢者有及人及物之德故然矣。上曰,靈臺卽是望氛祲察災祥,而後世則無之耶?龍秀曰,靈臺專爲望氛祲察災祥而設之,後世亦有此,故雖以我東言之,卽今觀象監,有日影臺,此是古之靈臺之義也。上曰,是日曷喪之語,得無太迫切耶?龍秀曰,暴虐未有甚於夏桀,而自言以日比之,故其民不勝其怨慈,不自覺其以日指之矣。上命掩卷,承史閣臣以次退出。
上在昌德宮。停常參·經筵。
庚午所見彗星,昏見戌方,三更北沈,尾長比昨無異,五更復見丑方,而爲月光所射,不得詳察。
親傳香還內後,內閣·政院·藥房口傳問安。答曰,知道。
韓興裕啓曰,行大司憲李直輔,執義宋稚圭在外,掌令宋翼淵·金益鉉未肅拜,持平二員未差,監察茶時之意,敢啓。傳曰,知道。
韓興裕啓曰,禁衛營將官來言,今日本廳軍兵,日次私習云矣,敢啓。傳曰,知道。
韓興裕啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹命烈曰,懿陵忌辰祭,當親傳香,處所暎花堂爲之,侍衛入直磨鍊,雲寶劍,置之。出宮門路,以協陽門爲之。
傳于尹命烈曰,左承旨馳諸懿陵,奉審摘奸以來。
金履永啓曰,藥房三提調持湯劑來待矣。傳曰,封入。
以承傳色口傳下敎于藥房曰,湯劑一貼更爲煎入。
金履永啓曰,藥房三提調持湯劑來待矣。傳曰,封入。
傳于韓興裕曰,今日當於暎花堂齋宿,明日徽陵忌辰祭香祝親傳,該房知悉,侍衛入直磨鍊,雲寶劍,置之。出宮門路,以協陽門爲之。
尹命烈啓曰,今日齋宿,承旨當爲備員,右承旨金敎根式暇,卽爲牌招,行都承旨金履永藥院進,所當牌招,而拘於廳規,不得請牌,左副承旨權丕應,同副承旨徐春輔在外,何以爲之?敢稟。傳曰,牌招。
傳于韓興裕曰,巡監軍,仍。
以吏曹參議宋冕載牌不進罷職傳旨,傳于金履永曰,只推
傳于金履永曰,吏判疏批已下,與參議一體牌招。
傳于金履永曰,親傳香處所,以明政殿爲之。
傳于尹命烈曰,入直閣臣持孟子入侍。
吏曹判書朴宗慶疏曰,伏以,臣於銓職,豈有一半分重叨之望,而伊日大廟奉審之時,伏奉傳敎,乃以前望特爲點下。臣惝怳悸懼,罔知攸措,而第伏念除命遽降,飭敎則不敢不承,大政中掇,國體則不可不念,又況口宣聖諭,以示事過後體諒,未爲不可之意。臣於是,惶隕感激,他不暇顧,章皇出肅,冒行京察,已試蔑效,今又忙錯,退自省檢,益切漸恐,從玆去就,惟有大聖人辭令,信之如四時,奉之若金石,得蒙我天地父母曲遂之仁矣。初度由單,循例賜暇,旋有政命,召牌屢降,臣誠竦然增懼,愕爾失圖,又何忍恬然冒進,自歸放倒之科乎?噫,臣之濫叨元戎,千萬不似,歷月經序,整頓無術,不能者止,如縳求解,耿耿一念,可質神明,而當此日進湯劑,群情焦憂之日,瀆擾是懼,淟涊至今,若復加之以冢宰重任,夤緣一時之副急,盤礴蹲據,則臣實無恥,固不足道,而在殿下終始曲庇之念,亦豈不爲惻然垂憐處乎?前奉明敎,銘在肝腑,久違承候,戀結衷曲,而猶犯違傲,若不知變,玆敢疾聲呼籲于慈覆之下,不待臣言之覼縷,而鞶禠之恩,必不俟終日矣。伏乞聖明,深加矜憐,亟將臣所帶吏曹判書之任,卽賜鐫免,以卒生成之澤,千萬至祝。臣無任云云。答曰,省疏具悉。卿其勿辭行公。
辛未八月二十四日卯時,上詣暎花堂,懿陵忌辰祭親傳香入侍時,左承旨尹命烈,右副承旨韓興裕,假注書洪周命·金逸淵,記注官金初燮,待敎李龍秀,以次侍立。時至,通禮跪啓請外辦,上具翼善冠·黑圓領袍,乘輿出協陽門,由肅章門·進善門,入永肅門,至暎花堂。通禮跪啓請降輿,上降輿就褥位,命烈奉香跪進。上親受,傳授于獻官行大司成金履喬,命烈曰,懿陵奉審,依例擧行乎?上可之。通禮跪啓請乘輿,上乘輿,出靑陽門,由建陽門,入協陽門,命出標信解嚴,由宣化門還內,諸臣以次退出。
辛未八月二十四日申時,上詣暎花堂,齋宿入侍時,行都承旨金履永,左承旨尹命烈,右承旨金敎根,右副承旨韓興裕,假注書洪周命·金逸淵,記注官金初燮·孫錫祚,待敎李龍秀,以次進伏訖。通禮跪啓請外辦,上具翼善冠·袞龍袍,乘輿出協陽門,由建陽門,入靑陽門,至暎花堂,通禮跪啓請降輿,上降輿入齋室。命諸臣少退,諸臣以次退出。
上在昌德宮。停常參·經筵。
所見彗星,昏見戌方,四更北沈,尾長比昨無異,五更復見丑方,而爲月光所射,不得詳察。
親傳香還內後,內閣·政院·藥房口傳問安。答曰,知道。
藥房都提調金思穆,提調李集斗,副提調金履永啓曰,移次經宿,勞動旣多,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
韓興裕啓曰,行大司憲李直輔,執義宋稚圭在外,掌令宋翼淵·金益鉉未肅拜,持平二員未差,監察茶時之意,敢啓。傳曰,知道。
韓興裕啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
金敎根啓曰,時原任大臣爲承候來待矣。傳曰,後日來待。
金敎根啓曰,時原任閣臣爲承候來待矣。傳曰,後日來待。
金履永啓曰,藥房三提調持湯劑來待矣。傳曰,封入。
傳于尹命烈曰,左承旨馳詣徽陵,奉審摘奸,局內諸陵,一體奉審以來。
傳于金敎根曰,專經武臣殿講,當於春塘臺爲之,該房知悉,侍衛入直磨鍊,雲寶劍置之。試官,入直摠管爲之。出宮門路,以仁和門爲之。
金敎根啓曰,玉堂上下番俱空,事甚未安,今日政新除授玉堂,竝待下批牌招,以爲推移入直之地,何如?傳曰,允。
金履永,以吏批言啓曰,因咸鏡監司趙德潤狀啓,高原郡守柳季麟受由上京,已至朔餘,尙不還任,秋務方殷,曠官可悶,令該曹催促下送事,啓下矣。卽以還官之意,自臣曹申飭,則以爲身病沈重,不得下去云。雖未知身病之果如何,而此時曠務,誠甚可悶,有不可一任其滯留,罷黜,何如?傳曰,允。
有政。吏批,判書朴宗慶進,參判未差,參議宋冕載進,行都承旨金履永進,以李肇源爲吏曹參判,林處鎭·李周禎爲持平,李允謙爲獻納,李紀淵爲正言,洪冕燮爲校理,金啓溫爲副校理,洪敬謨爲副修撰,李升烈爲直講,辛景愈爲廣興令,李和淵爲惠陵陵,朴基宏爲典籍,車珍衡爲奉常主簿,徐龍輔爲冬至兼謝恩使,李志淵爲東學敎授,曺鳳振爲西學敎授,奉事單金泰禧,副奉事單林鳳宇,參奉單金廷九,兼執義單曺鳳振,兼校書正字單李龍秀,兼春秋單朴思彦·姜俊欽·韓永建。
兵批,兼判書沈象奎進,參判閔命爀受由,參議韓鼎運入直,參知尹之鉉病,右副承旨韓興裕進。啓曰,公忠兵使,今當差出,而擬望之人乏少,他道守令,竝擬,何如?傳曰,允。
以趙彝錫爲宣傳官,白東遠爲公忠兵使,金宗範爲蟾津別將,盧養浩爲架山別將,護軍李文會,副護軍朴宗正·沈象奎·金蓍根·趙文彦·李顯宅,副司正金逸淵·李應植·元禾·李重恢·柳昇根,以上竝單付,慶尙右兵使單元永胄仍任事承傳。
傳于韓興裕曰,親臨魚水堂,承史閣臣當應製,該房知悉,侍衛入直磨鍊,出宮門路,以賓陽門爲之。
傳于韓興裕曰,巡監軍仍番單子,依點下爲之。
韓興裕,以都摠府言啓曰,今日入直內三廳武兼禁軍及軍兵等當爲中日習射技放,而國忌齋戒相値,不得設行之意,敢啓。傳曰,知道。
尹命烈以漢城府言啓曰,依定式,無主未葬處,分付各部,搜訪報來,故別單書入。而至於有主未葬之類,亦令一一知委,斯速過葬事,申飭各部之意,敢啓。傳曰,知道。
辛未八月二十五日卯時,上詣明政殿,徽陵忌辰祭親傳香入侍時,行都承旨金履永,左承旨尹命烈,右承旨金敎根,右副承旨韓興裕,假注書洪周命·金逸淵,記注官金初燮·孫錫祚,待敎李龍秀,以次侍立,時至,通禮跪啓請外辦。上具翼善冠,黑圓領袍,乘輿出靑陽門,入明政門,至明政殿。通禮跪啓請降輿。上降輿就褥位,履永奉香跪進,上親受。傳授獻官禮曹參議鄭東榦,通禮跪啓請乘輿,上乘輿出明政門,由建陽門,入協陽門,命出標信解嚴,由宣化門還內,諸臣以次退出。
辛未八月二十五日午時,上詣魚水堂。專經武臣殿講入侍時,行都承旨金履永,右承旨金敎根,右副承旨韓興裕,假注書金逸淵,記注官劉㵙·孫錫祚,待敎李龍秀,以次侍立,時至。上具翼善冠·袞龍袍,出仁化門·仁政門,由肅章門·建陽門·靑陽門,入石渠門·金馬門,至魚水堂,通禮跪啓請降輿。上降輿陞座,引儀唱行禮,考官副摠管柳相亮,參考官兵曹參知尹之鉉,率應講武臣,行四拜訖,卽命開講。上曰,還宮後承旨落後,與試官考講,可也。仍命奏禮畢,通禮跪啓請乘輿,上乘輿,出石渠門,由靑陽門·建陽門,入協陽門,命出標信解嚴,由宣化門還內,諸臣以次退出
辛未八月二十五日二更,上詣魚水堂。坐直承史閣臣應製入侍時,右承旨金敎根,右副承旨韓興裕,假注書金逸淵,記注官孫錫祚·劉㵙,待敎李龍秀,以次侍立,時至,通禮跪啓請外辦。上具翼善冠·袞龍袍,乘輿出賓陽門,由明光門·靑陽門,入石渠門·金馬門。通禮跪啓請降輿,上降輿陞座。上曰,行禮則置之,御題以魚水堂銘爲之,限三更,還內後,退出政院,製進,可也。通禮跪啓請乘輿,上乘輿出金馬門,由石渠門·靑陽門還內,諸臣以次退出。
上在昌德宮。停常參·經筵。
今八月十六日壬申所見彗星,昏見戌方,四更北沈,比昨無異,至五更,爲游氣所蔽,不得詳察。
親傳香還內後,內閣·政院·藥房口傳問安。答曰,知道。
韓興裕啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
韓興裕啓曰,禁衛營將官來言,今日本營軍兵,日次私習云矣,敢啓。傳曰,知道。
韓興裕啓曰,御營廳將官來言,今日本廳軍兵,日次私習云矣,敢啓。傳曰,知道。
傳于韓興裕曰,長寧殿修改告由祭香祝,當親傳,處所以暎花堂爲之。出宮門路,仁和門爲之,侍衛入直磨鍊,雲寶劍,置之。
傳于韓興裕曰,太學儒生當應講於仁政門,朝食堂到記,遣史官收取以來,侍衛入直磨鍊,雲寶劍,置之。出宮門路,協陽門爲之。
金履永啓曰,藥房三提調持湯劑來待矣。傳曰,封入。
金履永啓曰,藥房三提調率醫官,依下敎來待矣。傳曰,明日來待。
傳于韓興裕曰,右副承旨馳詣長寧殿,別奉審以來。
傳于金履永曰,弘文提學牌招,爲試官。
傳于金履永曰,軍士房承旨入侍。
金履永啓曰,左承旨尹命烈式暇,金敎根以其親病陳疏徑出,而原疏以國忌正日,不得捧入。左副承旨權丕應,同副承旨徐春輔在外,右副承旨韓興裕奉命在外。院中只有臣一人,無以伴直,何以爲之?敢稟。傳曰,奉命在外外,竝許遞,前望單子入之,待下批牌招察任。
金履永啓曰,玉堂上下番俱空,事甚未安,副校理尹尙圭,卽爲牌招入直,何如?傳曰,允。
傳于金履永曰,巡監軍,以再昨日巡監軍爲之。
傳于金履永曰,兵曹摠府入直郞廳,持將兵圖說,應講次,魚水堂待令,試官,入直兵曹摠府堂上爲之。出宮門路,英陽門爲之,只入陽繖扇。
傳于金履永曰,兵曹摠府入直郞廳應講,後日待令。
傳于金履永曰,入直閣臣持孟子入侍。
金履永,以備邊司言啓曰,東北兩道秋事,不待年分,而已知其告歉,該道守令之此時曠官,實爲切悶,伊川·高原兩邑未差之代,令該曹口傳,各別擇差,待下批使之當日辭朝,催促赴任,何如?傳曰,允。
金履永,以兵曹言啓曰,今日殿座時,侍衛禁軍等,別將當爲率領,而禁軍別將鄭學畊有身病,不得進參,差病間三番內禁衛將李一愚,使之兼別將擧行之意,敢啓。傳曰,知道。
辛未八月二十六日卯時,上詣暎花堂,長寧殿親傳香入侍時,右承旨金敎根,右副承旨韓興裕,假注書金逸淵,記注官孫錫祚·劉㵙,待敎李龍秀,以次侍立,時至,通禮跪啓請外辦,上具翼善冠·袞龍袍,乘輿出仁化門仁政門,由肅章門·建陽門,入靑陽門,至暎花堂。通禮跪啓請降輿,上降輿陞堂。敎根奉香跪進,上親受,傳授長寧殿別檢任存常。仍命書傳敎曰,右副承旨馳詣長寧殿,別奉審以來,通禮跪啓請乘輿,上乘輿。出靑陽門,由建陽門,入協陽門,命出標信解嚴,由宣化門還內,諸臣以次退出。
辛未八月二十六日午時,上詣仁政殿。太學儒生應講入侍時,行都承旨金履永,右承旨金敎根,假注書洪周命·金逸淵,記注官金初燮·劉㵙,待敎李龍秀,以次侍立,時至,通禮跪啓請外辦。上具翼善冠·袞龍袍,乘輿出永淸門,由建陽門·肅章門·入仁政門,至仁政殿。通禮跪啓請降輿,上降輿陞座。履永曰,俄以滯氣,有下敎矣。今則症候,果若何?上曰,不至大段矣。引儀唱試官行禮,弘文提學曺允大率應講儒生,行四拜禮訖。上曰,還內後,承旨與試官考講何也,仍命奏禮畢。通禮跪啓請乘輿,上降座乘輿,出仁政門,由肅章門·建陽門,入明光門,命出標信解嚴,仍爲還內。諸臣以次退出。
辛未八月二十六日四更,上御魚水堂,入直閣臣持孟子入侍時。行都承旨金履永,待敎李龍秀持孟子第七卷,假注書金逸淵,記注官劉㵙·金初燮以次進伏訖。上開卷命讀,自孟子集註大全卷之十三,止桎梏死者非正命也。上曰,文義陳之。龍秀曰,此章首以盡心二字言之,心者虛靈不昧,具衆理應萬事也。心有人心道心之別,而天理人欲之公私判焉。方其寂然不動,方寸湛然之時,純然天理之公而已。及其接乎事物,而思慮外馳則人欲勝,夫天理,此在毫忽之際也。是故操存舍亡之幾如此,可不畏哉。伏願體念焉。上曰,盡其心者何謂也。龍秀曰,俄以公私二字,論心之體矣,盡心者,明理之謂也。理是天理而克明之,則此乃純一無雜之本體,而無一毫之私欲矣。上命掩卷,仍命閣臣先退,龍秀退出。又命退,承史以次退出。
上在昌德宮。停常參·經筵。
所見彗星,昏見戌方,四更北沈,尾長比昨無異。
專經文臣罷還內後,內閣·政院·藥房口傳問安。答曰,知道。
金履永,以都摠府言啓曰,今日入直內三廳武兼禁軍及軍兵等中日習射技放,請出標信,傳曰,知道。
金履永啓曰,合辭方張之時,兩司無詣臺之員,事甚未安,除在外·未署經外·未肅拜人員,竝卽牌招,何如?傳曰,允。
金履永啓曰,來初一日輪對日次矣,敢稟。傳曰,當次人受點,後日次待令。
金履永啓曰,禁衛營將官來言,今日本營軍兵,日次私習云矣,敢啓。傳曰,知道。
金履永啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,平安兵虞候李海昇,碧團僉使申虎下直,各長弓一張,長箭一部,片箭一部,筒兒一箇賜給,
金履永啓曰,藥房三提調率醫官,依下敎來待矣。傳曰,率醫官持湯劑入侍。
以副校理尹尙圭牌不進罷職傳旨,傳于金履永曰,只推。
金履永啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉牌不進,監察茶時之意,敢啓。傳曰,知道。
以司諫南惠寬,掌令宋翼淵·金益鉉牌不進罷職傳旨,傳于金履永曰,只推。
以校理洪冕爕,副修撰洪敬謨牌不進罷職傳旨,傳于金履永曰,只推。
傳于金履永曰,專經文臣殿講,當於明政殿爲之,該房知悉,侍衛入直磨鍊,雲寶劍,置之。出宮門路,以仁和門爲之。試官,弘文提學牌招。
傳于金履永曰,太學居齋儒生應講居首進士南鍾玄,紙五卷,筆三枝,墨二笏賜給。
傳于金履永曰,巡監軍仍番單子,依點下爲之。
傳于金履永曰,坐直承旨入侍。
傳于金履永曰,兵曹·摠府入直郞廳應講次,魚水堂待令,試官以兵曹摠府堂上爲之。
金履永,以吏曹言啓曰,接慰官,例無兼臺付職之規,而昨日政接慰官曺鳳振,誤爲單付,今已下批矣,不審之失,臣不勝惶恐。而兼執義曺鳳振單付望筒,勿施,何如?傳曰,允。
金履永,以兵曹言啓曰,前掌令金圭夏,今年三月,因其八寸親圭彩之來告其訃,以曾經侍從別致賻單子,至爲入啓,而今聞金圭夏生存無故。又因其堂侄金有鑑之呈訴,詳査事實,則圭彩之僞傳,果爲的實。副司果金圭夏別致賻單子,勿施,金圭彩,令該曹照法嚴處,何如?傳曰,允。
金履永,以義禁府言啓曰,卽接月令醫員金南燁手本,則時囚罪人李儒象,多日處冷之餘,素患風痰之症,一倍添劇,四肢厥冷,食飮全却,轉側須人,症形危重。尹行勉血痢之症,有加無減,登溷頻數,眞元大脫,實有難保之慮云。罪人病勢如此,則一邊保放,一邊草記,曾有定式矣。李儒象·尹行勉,竝姑保放之意,敢啓。傳曰,知道。
金履永,以義禁府言啓曰,卽接月令醫員朴知性手本,則時囚罪人李得馨,猝得輪症,頭疼眼赤,口渴煩燥,寒勢往來,症形危重云。罪人病勢如此,則一邊保放,一邊草記,曾有定式矣。李得馨,姑爲保放之意,敢啓。傳曰,知道。
金履永,以義禁府言啓曰,卽接月令醫員朴知性手本,則時囚罪人南宮,屢日處冷之餘,關格猝發,上吐下瀉,轉側須人,目下症形,十分危重云。罪人病勢如此,則一邊保放,一邊草記,曾有定式矣。南宮,姑爲保放之意,敢啓。傳曰,知道。
金履永,以義禁府言啓曰,保放罪人李升權·李儒象·尹行勉·鄭禮容等還囚,照律以入之意,敢啓。傳曰,知道。
金履永,以內醫院都提調·提調意啓曰,議藥同參金時中有頉代,嘉善卞之錞差下,令該曹口傳付軍職,冠帶常仕,何如?傳曰,允。
金履永,以觀象監提調意啓曰,文臣測候官曺鳳振,移拜接慰官,今姑減下,以副司果韓兢履,副修撰金啓溫差下,以爲推移入直之地,何如?傳曰,允。
金履永,以刑曹言啓曰,律學官生輩,率多貧窮,無所聊賴,平生顒望。惟是外方檢律一路,而試取之法,從其劃數多少,先付祿官,次付檢律,專在一時之幸不幸,不係其業之精不精。故或有老鍊,而終身未差者,若有新入,而連次偶中者,旣非均平之政,亦非勸奬之義,渠輩皆願依譯院醫司等,第例一從第次,作爲井間,隨窠輪差,則旣絶僥倖之路,可蒙均沾之澤。諸生各有恒産,則所業亦可責成,衆議如此,事理亦然。自今以後,祿官則依例試取,檢律則以久勤次第輪差事,定式施行,何如?傳曰,允,
辛未八月二十七日辰時,上御暎花堂。藥房三提調持湯劑率醫官入侍時,都提調金思穆,提調李集斗,副提調金履永,假注書洪周命,記注官金初燮·朴思彦,待敎李龍秀,醫官吳千根·趙宗協·李惟鑑·秦東秀,以次進伏訖。上曰,大臣進前。思穆曰,今日霜朝,日氣甚涼,聖體,若何?上曰,一樣矣。思穆曰,寢睡·水刺之節,何如?上曰,一樣矣。思穆曰,昨日以滯氣有下敎,未審近間有滯候乎?上曰,無足爲慮矣。思穆曰,湯劑進御之後,連爲順下乎?上曰,然矣。思穆曰,王大妃殿氣候,何如?上曰,一樣矣。思穆曰,惠慶宮氣候,何如?上曰,一樣矣。思穆曰,嘉順宮氣候,何如?上曰,一樣矣。命醫官先退,宗協等退出。思穆曰,醫官同爲入侍,敢請入診焉。上曰,後日次爲之,命入湯劑進御。思穆曰,近日進御之湯劑與混元三重膏封入,則卽時進御乎?上曰,然矣。思穆曰,進御之湯劑,近於調理之劑,混元三重膏,則專爲滋補之道,比於湯劑,尤爲緊要矣。封入之際,若或過時,則必將更煎。恐有泄氣之慮,而性味亦不如初煎之時,伏願卽時進御焉。上曰,當如所奏矣。思穆曰,今當湯劑連進之時,政宜博採衆論,議定當劑,而見今諸議皆以爲,前縣令洪旭浩,精通醫術,素有名稱,昔在先朝,曾有湯劑參論之事,今亦出入,與聞於議藥之地爲宜云。而時無職名,令該曹口傳付軍職,使之同參,實合於博詢廣議之道,故敢此仰達矣。上曰,依爲之。出擧條思穆曰,醫官先退,而吳千根奉湯劑而入侍,雖一員,卽命入診,似好矣。上曰,姑待後日,而雖來日爲之,,可也。上曰,大臣就座,仍命藥院諸臣先退。思穆等退出,又命退。承史閣臣以次退出。
辛未八月二十七日申時,上詣明政殿,專講文臣殿講入侍時,行都承旨金履永,假注書洪周命,記注官金初燮·朴思彦,待敎李龍秀,以次侍立,時至,通禮跪啓請外辦。上具翼善冠·袞龍袍,乘輿出仁化門,由仁政門·肅章門·建陽門·集禮門,入明政門,至明政殿,通禮跪啓請降輿,上降輿陞座。上曰,試官行禮爲之。履永曰,弘文提學未及入來,何以爲之乎?上曰,兵曹堂上爲試官,引儀唱行禮,兵曹參議韓鼎運,率應講文臣,行四拜禮訖。上曰,還內後,閣臣與試官考講,可也。命奏禮畢,通禮跪啓請乘輿,上乘輿,出明政門,由集禮門·建陽門,入協陽門,命出標信解嚴,由宣化門還內。諸臣以次退出。
辛未八月二十七日三更,上御魚水堂,兵曹·摠府入直郞廳應講入侍時,行都承旨金履永,假注書洪周命,記注官金初燮·朴思彦,試官兵曹參議韓鼎運,副摠管柳相亮,以次進伏訖。上曰,講官只三人乎?履永曰,入直只三人矣。命開講,講官以次應講訖。命退,承史以次退出。
上在昌德宮。停常參·經筵。
初昏,戌方所見彗星,移見辛方,四更北沈,尾長比昨無異,至五更,移入癸方平地下,自此似不晨見。
闕外各司文蔭官應講還內後,內閣·政院·藥房口傳問安。答曰,知道。
朴大圭啓曰,合辭方張之時,兩司無詣臺之員,事甚未安,除在外·未署經外,未肅拜人員,竝卽牌招,何如?傳曰,允。
金履永啓曰,明日常參·經筵,取稟。傳曰,只夕講。
朴大圭啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉牌不進,監察茶時之意,敢啓。傳曰,知道。
金履永啓曰,藥房都提調·提調持湯劑來待矣。傳曰,封入。
傳于金履永曰,闕內入直蔭官應講次,暎花堂待令。
傳于金履永曰,藥房都提調·副提調率醫官入侍。
金履永,以奎章閣言啓曰,檢校直閣徐俊輔禁推事,命下矣。所帶檢校之任,依定式減下,何如?傳曰,允。
金履永,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
金履永,以弘文館言啓曰,本館上番姑陞入直,事甚未安,副校理尹尙圭,旣有只推之命,金啓溫自鄕上來云。竝卽牌招,以爲推移入直之地,何如?傳曰,允。
承旨前望單子入之,李魯益·宋文述·朴大圭·徐俊輔落點。
金履永啓曰,新除授承旨徐俊輔方在禁推中,何以爲之?敢稟。傳曰,分揀。
金履永啓曰,新除授左承旨李魯益時在京畿楊根地。左副承旨宋文述時在全羅道全州地。竝斯速乘馹上來事,下諭,何如?傳曰,允。
以司諫南惠寬,掌令宋翼淵·金益鉉牌不進罷職傳旨,傳于朴大圭曰,只推。
傳于朴大圭曰,巡監軍,以再昨日巡監軍爲之。
朴大圭啓曰,明日次對,兩司當爲進參,而除在外·未署經·未肅拜人員,竝待開門牌招,何如?傳曰,允。
傳于金履永曰,今日當親臨明政殿,闕外各司文蔭官應講爲之,該房知悉。出宮門路,以永靑門爲之。試官弘文提學牌招。
金履永,以禮曹言啓曰,卽接連山幼學金利澤所志,則以爲,族侄英秀嫡妾俱無子。以其同姓十六寸弟相潤第二子五宗,欲爲繼後,兩家諸族,同議完定。而英秀夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後,明有可據,而不得登聞者,許令該曹論理草記事,曾有筵奏定式。而門長金履澤所訴旣如此,依定式,金相潤第二子五宗,入爲金英秀之後,何如?傳曰,允。
金履永,以禮曹言啓曰,卽接狼川幼學吉尙益所志,則以爲,族孫二八,嫡妾俱無子。以其同姓八寸成龍第三子壽大,欲爲繼後,兩家諸族,相議完定。而二八夫妻俱歿,拘於常規,不得循例禮斜,依定式草記稟處事,呈狀矣。凡係繼宗立後,明有可據,而不得登聞者,許令該曹論理草記事,曾有筵奏定式。而門長吉尙益所訴旣如此,依定式,吉成龍第三子壽大,立爲吉二八之後,何如?傳曰,允。
朴大圭,以禁衛營言啓曰,因水原留守朴崙壽狀啓,健陵·顯隆園火巢內捉虎事,命下矣。本營善放砲手五十名,將校二人領率出送,着實行獵之意,敢啓。傳曰,知道。
朴大圭,以御營廳言啓曰,本廳字內光熙門南邊近處頹城改築處,女墻亦已畢築之意,敢啓。傳曰,知道。
朴大圭,以義禁府言啓曰,卽接月令醫員金南燁手本,則時囚罪人鄭禮容,屢旬處冷之餘,寒痰挾食,上吐下瀉,氣息奄奄。李升權,素患積氣,處冷復發,有時衝上,呼吸喘促,俱有難保之慮云。罪人病勢如此,則一邊保放,一邊草記,曾有定式矣。鄭禮容·李升權,竝姑保放之意,敢啓。傳曰,知道。
朴大圭,以刑曹言啓曰,兵曹啓辭內,前掌令金圭夏,今年三月,因其八寸親圭彩之來告其訃,以曾經侍從別致賻單子,至爲入啓。而今聞金圭夏生存無故,又因其堂侄金有鑑之呈訴,詳盡事實,則圭彩之僞傳,果有的實。副司果金圭夏別致賻單子,勿施,金圭彩,令該曹照法嚴處,何如?傳曰,允事,命下矣。謹按律文,則大明律詐不實條,有曰凡詐不以實者,杖一百徒三年。又按同律老少廢疾收贖條,有曰凡年七十以上十五以下,犯流罪以下收贖。今此金圭彩年今七十矣,依此律收贖之意,敢啓。傳曰,知道。
護軍金孝建疏曰,伏以,臣自數月以來,右膝挾痰,骨節浮高,屈伸酸痛,雖房闥之間,亦不得惟意運動。故日前摠府宣醞之擧,實是聖世曠絶之恩,而未能趨參,臣分虧矣,罪戾深矣。至今悚蹙,若無所措,此際伏見吏曹移牒,以臣差景慕宮朔祭獻官矣。莫重將事之役,何敢爲言私之計,而病情遇寒添劇,行步一倍艱澁,以此蹣跚之狀,實無駿奔之勢,玆不得不冒死呼籲於天地閔覆之下。伏乞聖慈,俯垂鑑諒,許令該曹,移差無故之人,以重享禮,千萬顒祝。臣無任云云。答曰,省疏具悉。疏辭許令該曹付標。
辛未八月二十八日卯時,上御籠山亭,藥房入侍,入直蔭官應講入侍時,都提調金思穆,副提調金履永,待敎李龍秀,假注書洪周命·金逸淵,記注官金初燮·朴思彦,醫官吳千根·趙宗協·李惟鑑·陳東秀,以次進伏訖。上曰,大臣進前。思穆曰,日氣漸寒,聖體,若何?上曰,一樣矣。思穆曰,寢睡·水刺之節,何如?上曰,一樣矣。各殿宮氣候,亦一樣矣。思穆曰,醫官入侍,入診恐好矣。上曰,入診,可也。千根·宗協以次診候訖。上曰,脈候,何如?以次奏之。千根曰,脈候左右三部調均矣。宗協曰,脈候左右三部調匀矣。上曰,試官則閣臣爲之,而斯速行禮。龍秀率應講蔭官,行四拜禮訖。上曰,還內後,閣臣落後考講,可也。仍命大臣先退,思穆退出。又命退,承史以次退出。
辛未八月二十八日酉時,上詣明政殿,闕外各司文蔭官應講入侍時,行都承旨金履永,右副承旨朴大圭,假注書金逸淵,記注官朴思彦·金初燮,待敎李龍秀,以次侍立,時至,通禮跪啓請外辦。上具翼善冠·袞龍袍,乘輿出永淸門,至明政殿,通禮跪啓請降輿,上降輿陞座,引儀唱行禮。考官弘文提學曺允大率應降諸臣,行四拜禮訖。履永曰,當此靜攝之時,侵夜勞動,恐有受損之慮矣。應講則旣已行禮,弘文提學又爲入來,命試官考講,卽爲還內恐好矣。上曰,所奏誠好矣。仍命奏禮畢,通禮跪啓請乘輿,上降座乘輿,出明政門,由靑陽門,入宜春門還內。諸臣以次退出。
上在昌德宮。停常參·經筵。
所見彗星,昏見辛方,四更北沈,尾長比昨無異,自開東至辰時,有霧氣。
親傳香還內後,內閣·政院·玉堂·藥房口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房·朝廷二品以上·六曹堂上輪直口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房·朝廷二品以上·六曹堂上輪直夕問安。答曰,知道。
藥房都提調金思穆,提調李集斗,副提調金履永啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮,藥房口傳問安。答曰,知道。
朴大圭啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉牌不進,監察茶時之意,敢啓。傳曰,知道。
金履永啓曰,明日常參·經筵,取稟。傳曰,只晝講。
朴大圭啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金履永曰,今日宗廟·景慕宮朔祭,香祝當親傳,處所以明政殿爲之,該房知悉。出宮門路,以協陽門爲之。
傳于金履永曰,都承旨馳詣宗廟·景慕宮,奉審摘奸以來。
傳于金履永曰,藥房三提調持湯劑同爲入侍。
金履永啓曰,時原任大臣爲承候,依下敎來待矣。傳曰,入侍。
金履永啓曰,時原任閣臣爲承候,依下敎來待矣。傳曰,入侍。
傳于朴大圭曰,大臣·備局堂上引見。
朴大圭啓曰,御營大將李溏,以本營習陣事,明日鷺梁津出去矣。兼帶右邊捕盜大將命召及大將牌,傳令牌,何以爲之?敢稟。傳曰,仍牌往來。
傳于金履永曰,專經武臣殿講,當於仁政殿爲之,該房知悉,侍衛入直磨鍊,雲寶劍,置之。試官,入直摠管爲之。出宮門路,以靑陽門爲之。
金履永啓曰,輪直間視事頉稟之意,敢啓。傳曰,知道。
傳于朴大圭曰,當該武藝別監,令該曹刑推定配。
傳于朴大圭曰,巡監軍,仍。
傳于朴大圭曰,入直閣臣持孟子入侍。
以掌令宋翼淵·金益鉉牌不進罷職傳旨,傳于朴大圭曰,只推。
朴大圭,以備邊司言啓曰,使行出疆,期日不遠,冬至正使未差之代,令政院稟旨,政官牌招,開政差出,何如?傳曰,允。
金履永,以吏曹言啓曰,新除授穆陵參奉金履源呈狀內,矣臣年近七十,且有衰病,實無供職之望,卽速入啓遞改云。其老病旣難强,則不可强令察任,改差,何如?傳曰,允。
朴大圭,以兵曹言啓曰,今八月各廳堂下武臣朔試射,臣曹連仍有故,不得爲之之意,敢啓。傳曰,知道。
司諫南惠寬疏曰,伏以,淸朝耳目之任,本非如臣聾瞽者所可濫竽,而亞諫除旨,忽下於往省先楸之日,恩榮所曁,隣里動色,在臣義分,不敢久淹,玆已擔舁病軀,來伏私次,逖違之餘,雖切覲光之願,而召牌之下,甘犯逋慢之罪,是豈臣樂爲哉?噫,近來嫌路之太濫,誠如月前憲長之疏語矣。臣之情勢,如或可强,則矧玆新式之初,何敢爲逡巡之計,而其所自處之義,亦有輕重之異,不可以一槪論也?今若義在必遞,諉以一伸,不顧廉隅,揚揚冒進,則其壞損臺風,又當如何?念臣之當初所遭,非若一臺官之過去侵斥大臣,分付銓曹,施以停望之罰,使之勿復檢擬於言官,則此與改正無異,何可歸之於官師之相規,晏然自處以無累之人哉?臺職去就,初非可論,賓對有命,末由進參,玆敢冒入文字,仰暴情實。伏乞俯垂諒察,亟賜鐫改,以重臺體,以安微分焉。臣於乞免之章,不宜贅他,而葵傾之忱,秉彝所同。臣旣一日在職,則豈敢終默,竊覸我殿下,以上聖睿智之姿,承列朝熙洽之業,十載御極,一念憂勤,臨朝之容,雖尙淵穆,聽斷之明,已有著矣。獻替之言,雖欠實用,包荒之德,已可見矣。凡在瞻聆,孰不欽仰。惟於施措之際,或忽爲治之要務,辭敎所及,每多不及之細節,試以近日事言之,臨殿勞動,殆無虛日,有乖節宣之方,擧切憂慮之忱,而夷考其實,則豈皆不可已之事耶?夫具衆理而應萬事者,惟此心爲然,雖匹夫爲學之方,捨此心則無以修其身而齊其家,何況人君以一心之微,理萬機之繁乎?苟於方寸之間,先立其大本,則簡以制煩,靜以制動,譬若鑑空衡平,自可物來順應,此堯·舜所以恭己無爲而天下治者也。伏願殿下懋哉。臣無任云云。省疏具悉。所陳留念,爾其勿辭察職。
辛未八月二十九日卯時,上詣明政殿,親傳香入侍時,行都承旨金履永,右副承旨朴大圭,假注書洪周命·金逸淵,記注官朴思彦·金初燮,待敎李龍秀,以次侍立,時至,通禮跪啓請外辦。上具翼善冠,袞龍袍,乘輿出協陽門,由建陽門·景化門,入明政門,至明政殿,通禮跪啓請降輿,上降輿就褥位,履永奉香祝跪進。上親受,傳授宗廟獻官行大司成金履喬。上敎曰,今詣魚水堂,大臣·閣臣·備堂當引見,以此傳諭,可也。通禮跪啓請乘輿,上乘輿,出明政門,由靑陽門,入石渠門·金馬門,至魚水堂,降輿陞座,諸臣以次進伏訖。上曰,時原任大臣·閣臣·備堂俱爲來待乎?履永曰,今方來待閤外矣。上曰,注書出傳,同爲入侍,周命承命出去,與領府事李時秀,左議政金載瓚,右議政金思穆,檢校提學金祖淳,提學南公轍,原任提學沈象奎,提學朴宗慶,刑曹判書金履翼,戶曹判書金履度,行護軍李得濟·李溏,工曹參判趙弘鎭,同敦寧金基厚,修撰洪儀泳,偕入進伏訖。上曰,大臣進前,時秀等曰,今日早朝,秋氣過涼,聖體,若何?上曰,一樣矣。時秀等曰,寢睡·水刺之節,何如?上曰,一樣,而口味稍甘矣。時秀等曰,湯劑連進,貼數已多,果有效應乎?上曰,別無效應矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。思穆曰,今於聖候欠和,湯劑連進之時,臣等與醫官,俱未能長時待令。故朝夕諸節,無以頻頻詳承,湯劑煎進,亦有晚時之慮,不但臣等下情之焦悶,揆以國體,極涉未安。臣等與入診醫官,輪回入直於本院,實合重事體之道,故敢此仰達矣。上曰,藥院輪直,自今日爲之。出擧條上曰,次對爲之。載瓚曰,冬至正使徐龍輔,聞其親年,無以離側出壃云,宜有體諒之道,臣等無無故可赴之人,依近例以宗臣·儀賓及正二品以上通瀜差擬之意,分付,何如?上曰,依爲之。出擧條載瓚曰,日前吏·刑曹堂郞處分,特命分揀。而摠府郞官二人,獨未免一體之恩,罪同罰異,合有分揀之道,故敢此仰達矣。上曰,依爲之。出擧條載瓚曰,都政時吏·兵曹判書,俱被譴罷之典,而本事旣不深重,罪名亦將經月,合有收敍之道,故敢此仰達矣。上曰,竝敍用,可也。出擧條載瓚曰,近來入啓公事,久未判下,事多滯留,各道年分事目,循例啓下,然後年分狀啓,亦次第啓下矣。且以東北兩道言之,歉荒溢目,此時該道守令,不可久曠。故日前伊川·高原兩邑守令,以口傳差出,不日下送之意草記矣。望筒入啓,亦至多日,而尙未下批,邑務多廢,民事可悶,故復此仰奏矣。象奎曰,摠府郞廳,旣下分揀之命,竝前職仍任爲宜,故敢此仰達矣。上可之。思穆曰,藥房提調持湯劑來待閤外,卽許持入,恐好矣。上曰,持入,可也。周命承命出去,與提調李集斗偕入進伏。上進御湯劑。思穆曰,醫官亦待令入診,恐好矣。上曰,昨旣入診,今不必爲之矣。上曰,諸宰以次奏事,履翼等曰,臣等俱無可奏之事矣。上曰,今日次對日次,故爲之乎?載瓚曰,廟謨別無積滯之事,而日次久闕,故爲次對矣。上曰,玉堂陳所懷。儀泳曰,臣別無所懷矣。大圭曰,今日賓對,憲府諸臺無一人進參,事甚未安,竝推考警責,何如?上曰,依爲之。出擧條上命大臣備堂先退。時秀等退出。通禮跪啓請乘輿,上降座乘輿,出石渠門,由靑陽門·明光門·銅龍門·建陽門,入協陽門,命出標信解嚴,由宣化門還內。諸臣以次退出。
辛未八月二十九日午時,上詣仁政殿。專經武臣殿講入侍時,行都承旨金履永,右副承旨朴大圭,假注書洪周命·金逸淵,記事官金初燮·朴思彦,待敎李龍秀,以次侍立,時至,通禮跪啓請外辦。上具翼善冠·袞龍袍,乘輿出協陽門,由肅章門,入仁政門,至仁政殿,通禮跪啓請降輿陞座,引儀唱試官行禮。副摠管鄭學畊,率應講諸臣,行四拜禮訖。上曰,還內後,承旨落後,與試官考講,可也。仍命奏禮畢,通禮跪啓請乘輿,上降座乘輿,出仁政門,由肅章門·建陽門,入明光門,命出標信解嚴,由靑陽門還內。諸臣以次退出。
辛未八月二十九日酉時,上御魚水堂,入直閣臣持孟子入侍時,右副承旨朴大圭,待敎李龍秀持孟子第一卷,假注書金逸淵,記注官劉㵙·孫錫祚以次進伏訖。上曰,今此輪直,與他輪直有異,予病亦無形顯之可言,不可因此而廢講筵,且頻御講筵,則反有益於調病之道,自明日講筵取稟,依例爲之。今此召接,爲諭是意也,仍開卷命讀。龍秀讀自魯平公將出,止公曰諾。上曰,文義陳之。龍秀曰,此章別無文義之可達者矣。上曰,平公將見孟子,而以嬖人之言止之。此事果如何?龍秀曰,平公無好賢之誠,故聞嬖人之言而止,其無意求賢可知,何足與有爲哉。上命掩卷。仍命退,承史閣臣以次退出。
上在昌德宮。停常參·經筵。
所見慧星,昏見辛方,四更北沈,尾長比昨無異。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房內閣·政院·玉堂口傳夕問安。答曰,知道。
藥房都提調金思穆,提調李集斗,副提調金履永啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。卿等不必入侍矣。
本院啓曰,明日常參·經筵,取稟。傳曰,停。
又啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
又啓曰,禁衛營將官來言,今日本營軍兵,日次私習云矣,敢啓。傳曰,知道。
金履永啓曰,藥房三提調,持湯劑來待矣。傳曰,封入。
傳曰,巡監軍仍,番將單子,依點下爲之。
本院以都摠府言啓曰,入直內三廳武兼禁軍及軍兵等,中日習射技放,藥院輪直間,姑爲停止之意,敢啓。傳曰,知道。
又以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以司饔院都提調意啓曰,各殿宮日下生稚,今日爲始,依例封進之意,敢啓。傳曰,知道,
辛未九月初一日,上御春塘臺。親閱訓局軍入侍時,承旨·注書·史官·上具平戎服。乘馬出協陽門,入靑陽門,詣春塘臺。降馬陞座,訓局軍四哨列立,少頃乘馬。出靑陽門,入協陽門還內。
上在昌德宮。停常參·經筵。
自開東,至辰時有霧氣,所見慧星,昏見辛方,四更北沈,尾長比昨無異。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上,六曹堂上口傳問安。答曰,知道,大殿·王大妃殿·中宮殿·惠慶宮·嘉順宮,藥房內閣·政院·玉堂口傳夕問安。答曰,知道,大殿還內後,藥房·內閣·政院·玉堂口傳問安。答曰,知道。
藥房都提調金思穆,提調李集斗,副提調金履永啓曰,伏未審夜間,聖體調攝若何?寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,行大司憲李直輔·執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
金履永啓曰,藥房三提調,持湯劑來待矣。傳曰,封入。
傳曰,今九日製,當於仁政殿,試取館學儒生,該房知悉。出宮門路,以協陽門爲之。
以九日製試官望筒,傳曰,竝以首望爲之。
傳曰,今日當於仁政殿,專經武臣殿講爲之。侍衛以入直磨鍊,雲寶劍置之。試官摠府入直堂上爲之。出還宮門路,以靑陽門爲之。
傳曰,巡監軍,以去月初一日巡監軍爲之。
傳曰,巡監軍仍。
本院以都摠府言啓曰,有頉摠管,令政院稟旨變通,仍令該曹,口傳差出,何如?傳曰,允,竝許遞。
又以奎章閣言啓曰,卽接內需司牒報,則咸興·永興兩本宮十月別大祭時,造燭封香吉日,今月十八日辰時。衣襨香燭祭品奉詣吉日,同月十九日卯時俱吉云,以此日時擧行之意,敢啓。傳曰,知道。
又以兵曹言啓曰,宣傳官趙達洙,內禁將沈弘祖,五衛將權聖彦,俱以病難供職,呈狀乞遞。造山萬戶金尙壽,老母今年八十歲,且無兄弟,萬無赴任之望,呈狀乞遞。邊將之親年七十以上,無兄弟獨身者,許遞其任,載在法典,竝改差,何如?傳曰,允。
又以備邊司言啓曰,卽見慶尙監司金會淵狀啓,則備陳本道綿農失稔之狀,仍以爲軍布之納,期限已迫,本色責捧,其勢末由。慶州等六十二邑上納軍布,竝許純錢,而至於訓局保布,事體自別,樂工保布,數亦無多,此則折半代錢事,請令廟堂稟旨分付矣。本道綿歉,與他道殆無異同,若以全一路軍布,竝責本色,則勢必有行不得者,慶州等六十二邑各營門則三分一代錢,各衙門則折半代錢,至於訓局保布,與他自別,竝以本色捧納之意,分付,何如?傳曰,允。
辛未九月初二日午時,上御仁政殿,九日製儒生試取入侍時,承旨□□□,假注書洪周命·金逸淵·史官□□□,檢校直提學李存秀,待敎李龍秀以次侍立。上具翼善冠,袞龍袍。乘輿出協陽門,入仁政門,詣仁政殿,降輿陞座。上曰,讀券官領府事李時秀有頉代,右議政金思穆爲之。出榻敎試官金思穆·沈象奎·李存秀·金蓍根,洪冕燮·洪敬謨,率儒生入庭行禮訖。上乘輿出仁政門,由建陽門·入宜春門還內。
辛未九月初二日酉時,上御仁政殿,專經武臣殿講入侍時,承旨·假注書·史官,檢校直提學李存秀,待敎李龍秀以次侍立。上具翼善冠·袞龍袍·乘輿出靑陽門,入仁政門,詣仁政殿,降輿陞座。試官柳相亮率應講武臣,入庭行禮訖。上乘輿出仁政門,由靑陽門還內。
上在昌德宮。停常參·經筵。
所見慧星,昏見辛方,四更北沈,尾長比昨無異。
初昏,流星出中天淡雲間,入於東方天際,狀如拳,尾長三四尺,色白光照地。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道,大殿·王大妃殿·中宮殿·惠慶宮·嘉順宮,藥房·內閣·政院·玉堂口傳夕問安。答曰,知道,大殿還內後,藥房·內閣·政院·玉堂口傳問安。答曰,知道。
藥房都提調金思穆,提調李集斗,副提調金履永啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。如昨,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參,經筵,取稟。傳曰,勿爲之。
又啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
金履永啓曰,藥房三提調,持湯劑來待矣。傳曰,封入。
傳于金履永曰,湯劑更爲煎入。
金履永啓曰,藥房三提調,持湯劑來待矣。傳曰,封入。
傳曰,今日當於仁政殿,專經武臣殿講爲之,該房知悉。出宮門路,以靑陽門爲之。試官摠府入直堂上爲之,侍衛以入直磨鍊,雲寶劍置之。
傳曰,巡監軍,以再昨日巡監軍爲之。
本院以兵曹言啓曰,本曹正郞閔鼎秀,身病猝重,勢難察任,改差,何如?傳曰,允。
又以兵曹言啓曰,冬至兼謝恩使赴燕時,所把驛馬,知委各道,何如?傳曰,允。
又以扈衛廳言啓曰,本廳別將金百彬,身病猝重,勢難察任,改差,何如?傳曰,允,
又以備邊司言啓曰,諸道年事判歉處,不待年分而可知,來春接濟之策,不可不預先講究,而洊歉之穀簿,到底枵然,實無着手之道,而兩西所在各衙門作錢之穀,數雖無多,亦可以補用於本道賑還之資,今當開倉不遠,竝勿作錢,仍爲捧留,待本司知委,從便區劃,而其代則兩湖添還,兩西移劃穀中,推移給代之意,分付兩湖兩西道臣及京外各衙門,何如?傳曰,允。
又以訓鍊都監言啓曰,本局把摠趙台錫,身病甚重,勢難察任,改差,何如?傳曰,允。
又以備邊司言啓曰,海西長山以北邑田稅,以代錢上納事,分付,何如?傳曰,允。
又以禁衛營言啓曰,集賢門入直御營軍,以本營京中哨軍,替代入直之意,敢啓。傳曰,知道。
又以御營廳言啓曰,本廳把摠蔡翼永,身病甚重,勢難察任,改差,何如?傳曰,允。
又以刑曹言啓曰,武藝別監朴景哲,嚴刑一次後,平安道順川郡定配所,卽爲押送之意,敢啓。傳曰,知道。
辛未九月初三日,上御仁政殿,專經武臣殿講入侍時,承旨·假注書·史官,待敎李龍秀以次侍立。上具翼善冠·袞龍袍。乘輿出靑陽門,由建陽門,詣仁政殿,降輿陞座。試官柳相亮率應講武臣行禮訖。仍開講,上乘輿出仁政門,由靑陽門還內。
上在昌德宮。停常參·經筵。
所見慧星,昏見辛方,四更北沈,尾長比昨無異。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上,六曹堂上口傳問安。答曰,知道,大殿·王大妃殿·中宮殿·惠慶宮·嘉順宮,藥房·內閣·政院·玉堂口傳夕問安。答曰,知道。
藥房都提調金思穆,提調李集斗,副提調金履永啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。明日來待,王大妃殿·中宮殿·惠慶宮·嘉順宮,口傳問安。答曰,知道。
本院啓曰,來初五日朝參日次矣,敢稟。傳曰,停。
又啓曰,明日常參·經筵,取稟。傳曰,停。
又啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
又啓曰,左承旨李魯益,自鄕上來云,卽爲牌招,何如?傳曰,允。
備忘記,平南萬戶金樂九下直,長弓一張·長箭一部,片箭一部,筒兒一箇賜給。
金履永啓曰,藥房三提調,持湯劑率醫官,依下敎來待矣。傳曰,封入,明日來待。
傳曰,入直兵曹摠府郞廳,應射次中日閣待令,試官以各該堂爲之,侍衛入直磨鍊。出宮門路,以靑陽門爲之,雲寶劍置之。
本院啓曰,行都承旨金履永藥院直,左承旨李魯益,同副承旨徐俊輔疏批未下,右承旨韓興裕式暇,左副承旨宋文述在外,院中只有臣一人,伴直無人,何以爲之?敢稟。傳曰,竝許遞,前望單子入之,待下批牌招察任。
承旨前望單子入之,鄭尙愚·尹羽烈·李采·宋知濂·安廷善落點。
傳曰,巡監軍仍,番將單子,依點下爲之。
兵曹口傳政事,副護軍李魯益·徐俊輔,副司果洪旭浩,竝單付。
本院以賑恤廳言啓曰,東部居良女□□,得一歲遺棄男兒,欲爲收養。西部居良女□□,得二歲遺棄男兒,欲爲收養云。竝爲給料,使之乳養之意,敢啓。傳曰,知道。
又以兵曹言啓曰,本曹郞廳未差之代,令該曹口傳差出,何如?傳曰,允。
又以禁衛營言啓曰,頃因水原留守朴崙壽狀啓,健陵·顯隆園近處,捉虎次出送砲手,使之行獵矣。今月初二日城皇山下,捉得大虎一頭,謹此封進,捉虎牙兵等賞格,依例磨鍊,分給之意,敢啓。傳曰,知道。
又以摠戎廳言啓曰,本廳千摠柳和源,身病猝重,勢難察任,改差,何如?傳曰,允。
又以義禁府言啓曰,卽接月令醫官崔鎬明手本,則時囚罪人閔鉉,屢日處冷之餘,素患風痰之症,一倍添劇,四肢厥冷,食飮全却,轉側須人。尹懿成血痢之症,處冷添劇,登溷頻數,眞元大脫,俱有難保之慮云。罪人病勢如此,則一邊保放,一邊草記,曾有定式矣。閔鉉,尹懿成,竝姑保放之意,敢啓。傳曰,知道。
又以義禁府言啓曰,都摠府郞廳處分,竝分揀事榻前下敎矣。公忠道舒川郡充軍罪人具載哲,泰安郡充軍罪人韓應浩,竝分揀放送事。分付該道道臣之意,敢啓。傳曰,知道。
辛未九月初四日未時,上御中日閣,入直兵曹摠府郞廳試射入侍時,承旨□□□,假注書□□□,史官□□□,待敎李龍秀以次侍立。上具翼善冠·袞龍袍。乘輿出靑陽門,由建陽門,詣中日閣。降輿陞座,應射郞官入庭行禮訖。上乘輿由建陽門,入靑陽門還內,還內後,問安勿爲之事。出榻敎
上在昌德宮。停常參·經筵。
辛方所見慧星,十分詳察,則形色尾跡,比前稍減,四更北沈。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道,大殿·王大妃殿·中宮殿·惠慶宮·嘉順宮,藥房·內閣·政院,玉堂口傳夕問安。答曰,知道,大殿還內後,藥房·內閣·政院,玉堂口傳問安。答曰,知道。
藥房都提調金思穆,提調李集斗,左承旨宋知濂啓曰,伏未審夜間,聖體調攝若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,假注書洪周命身病猝重,勢難察任,今姑改差,何如?傳曰,允。
又啓曰,時原任大臣,爲承候來待矣。傳曰,入侍。
又啓曰,時原任閣臣,爲承候來待矣。傳曰,入侍。
又啓曰,新除授右承旨李采,時在京畿龍仁地,斯速乘馹上來事,下諭,何如?傳曰,允。
宋知濂啓曰,藥房都提調·提調,持湯劑率醫官,依下敎來待矣。傳曰,湯劑封入。
傳曰,今日當展拜奉謨堂,該房知悉。
傳曰,入直禁軍,今日當於中日閣試射,該房知悉。侍衛入直磨鍊,雲寶劍置之。試官入直摠府堂上,行首別軍職,承傳宣傳官爲之。
本院啓曰,新除授公忠兵使白東遠,時在伊川府任所,而有除朝辭赴任之命,密符則以前兵使崔朝岳所佩仍佩,諭書則安寶,使院吏齎傳,何如?傳曰,允。
傳曰,巡監軍仍。
傳曰,九日製銘居首三下生員任百讓,直赴會試,之次草三下生員黃基南,給二分,之次次上金元根等十三人賞格,考例捧傳旨。
傳曰,出宮門路,以協陽門爲之。
以吏曹參議宋冕載牌不進罷職傳旨,傳曰,只推。
以左副承旨尹羽烈,同副承旨安廷善牌不進罷職傳旨,傳曰,只推。
以副校理尹尙圭·金啓溫牌不進罷職傳旨,傳曰,只推。
有政。吏批,判書朴宗慶牌不進,參判李肇源進,參議宋冕載牌不進,承旨□□進,啓曰,判書朴宗慶,參議宋冕載,竝牌不進,小臣獨政未安,何以爲之?敢稟。傳曰,仍爲之。
以閔致成爲軍資判官,洪旭浩爲禁府都事,趙爲監察,閔廣魯·盧重慶爲典籍,丁在昱爲奉常主簿,曺允大爲冬至兼謝恩正使,邊達洙爲孝昌墓守衛官,李仁永爲崇靈殿參奉,李震晃爲武烈祠參奉,承文博士單李祖馨,學正單朴榮顯,學錄單任泰濬,學諭二單金陽復·金進明,兼掌令單韓用儀,兼養賢主簿單朴基宏。
兵批,行判書朴宗來藥院進,參判閔命爀病,參議韓鼎運入直進,參知金履喬病,承旨□□□進。僉知單徐春輔。
兵曹口傳政事,以洪顯周·曺允大·洪羲臣·鄭晩錫·李羲甲·尹序東爲都摠管,申光軾·申大偀·李格爲副摠管。
吏曹口傳政事,以李遠翊爲兵曹正郞。
吏曹口傳政事,禁府都事洪旭浩,司饔僉正尹五榮相換。
吏曹口傳政事,以李永老爲伊川府使,趙存慶爲高原郡守。
本院啓曰,卽者吏曹郞廳來言,高原郡守趙存慶,兩司俱未署經云,除在外·未署經外·未肅拜人員,竝卽牌招,以爲署經之地,何如?傳曰,允。
又以訓鍊都監言啓曰,本局分授都城彰義門東邊第二城廊近處體城二間許頹圮處,今已畢築,女墻仍爲始役·把守軍兵,依例撤罷·第一城廊近處體城三間許頹圮處,今九月初五日爲始,改築之意,敢啓。傳曰,知道。
又以禁衛營言啓曰,本營騎士都試時,各技優等人,別單書入之意,敢啓。傳曰,知道。
又以御營廳言啓曰,本廳騎士都試時,各技優等人,別單書入之意,敢啓。傳曰,知道。
又以禁衛營言啓曰,本營哨官金鍾海,爲人事故,囑由不獲,則末乃謂有母病,投疏而去,擧措駭悖之外,亦關紀律,爲先汰去之意,敢啓。傳曰,知道。
又以右捕廳言啓曰,去夜二更量,犯夜幼學李運吉,移送秋曹之意,敢啓。傳曰,知道。
義禁府照目粘連,松禾縣監尹行勉矣本府議啓內,逃亡罪人之定限捕捉,雖有法文,而此囚之逃死他境,未卽捉還,則不善檢飭之罪,在所難免。不可以日字之不滿限內,有所容貸,以此照律,罪笞五十收贖,解見任別敍,私罪奉敎依允爲旀,功減一等爲良如敎。
又照目粘連,忠義閔鉉矣本府議啓內,以差備忠尉奉扇之際,不善擧行,溺職之罪,在所難免。以此照律,罪笞四十收贖,附過還職,私罪奉敎依允爲旀,功減一等爲良如敎。
又照目粘連,兵曹正郞李儒象矣本府議啓內,身爲禁喧郞廳,雜人之紛挐,不能禁戢,事極駭然。以此照律,罪笞五十收贖,解見任別敍,私罪奉敎依允爲旀,功減一等爲良如敎。
又照目粘連,假注書鄭禮容矣本府議啓內,身爲注書,莫重殿座,院肆不能檢飭,事極駭然。以此照律,罪笞四十收贖,附過還職,私罪奉敎依允爲旀,功減一等爲良如敎。
又照目粘連,通禮院假通禮李升權矣本府議啓內,身爲假通禮,事多顚錯,誠極駭然。以此照律,罪笞五十收贖,解見任別敍,私罪奉敎依允爲旀,功減一等爲良如敎。
又照目,宣傳官尹懿成,笞四十收贖,附過還職,私罪奉敎依允。
又啓目,宣傳官南宮坤亦,身爲承傳宣傳官,不善擧行,以此照律,何如?判付啓,依允。
刑曹啓目,宜寧殺獄罪人姜時周亦,釁起糞草之偸刈,憤激燃堗之醜辱,椎打鞋毆,兄弟竝力,執髻北結,父子共犯,論以三尺,難逭當律,而心坎脊膂,實因未的,冒寒觸風,恐致添病,弟死桁楊,妻殞廢食,跡非浪死,情實絶矜,其在飮恤之義,合施酌放之典,而獄體至重,上裁,何如?判付啓,酌放。
又啓目,楊根殺獄罪人鄭翼佐等亦,柳再奉奴良妻所生之招,卽是做出之謊說,初無文券之可據,鄭翼佐轎前婢傳來之供,非但帳籍之昭載,灼有蒙喪之斷案,奴主眞僞,旣已辨破,成獄償命,初非可論,翼佐律以擅殺,在所當然,五年囚訊,足徵其罪,參酌放送,再奉等勘罪一款,依狀請施行,何如?判付啓,依允。
又啓目,楊州殺獄罪人金枝應等亦,光日窮凶之罪,難容覆載之間,枝應勒縊之擧,未免用意之律。而枝應·光昭,次第庾斃,今無可論。光元合力結縛,中間逃躱,不可歇勘,占金換父易祖,變幻誣罔,難逭當律,竝勘配,何如?判付內依允。
辛未九月初五日辰時,上詣奉謨堂展拜,仍詣中日閣,入直禁軍試射入侍時,□□承旨□□□,假注書□□□,史官□□□,檢校直閣徐俊輔,待敎李龍秀以次侍立。上具翼善冠,袞龍袍。乘輿出永肅門,由建陽門,入靑陽門·宜春門,詣奉謨堂。降輿就版位展拜,乘輿出宜春門,由建陽門,詣中日閣,降輿陞座。命時原任大臣·閣臣入侍,仍行藥院入診。領府事李時秀,左議政金載瓚,判府事韓用龜,右議政金思穆,檢校提學金祖淳,原任提學沈象奎,提學南公轍·朴宗慶,檢校直提學李存秀,直提學洪奭周,檢校直閣徐俊輔,待敎李龍秀,藥房提調李集斗,醫官吳千根·李惟鑑·趙宗協·李漢臣·秦東秀,副司果洪旭浩以次進伏訖。時秀等曰,諸節與向日更若何?上曰,別無加減矣。思穆曰,洪旭浩本以儒醫,與他醫官有異,且未諳筵席周旋,不無生疎之慮,診察之際,若得徐緩,則可以盡誠盡心,使之從容診候焉,上可之。時秀曰,爲醫診察之法,非但診脈,觀形察色,尤爲緊要,特命旭浩,仰瞻天顔,似好矣。上曰,仰瞻,可也。旭浩診脈訖奏曰,左右三部調均,而左寸關,微有闊體,膈上似有痰候矣。上曰,仰瞻則,何如?旭浩曰,小臣一番仰瞻,何敢有愚迷之見乎?上曰,第言之。旭浩曰,肌膚則如常,而玉色似有微黃,未審天顔本然乎?思穆曰,症候諸節,詳爲下敎,然後可以議定湯劑矣。上曰,症候則雖無頭疼腹痛等諸症之如有病者樣,而以大體言之。今年不如昨年,昨年不如再昨年,運動擧止,不知不覺之中,自然如此矣。思穆曰,跳動之症候,近間則,何如?上曰,間間有之矣。旭浩曰,膈上若有痰,則跳動之症,似然矣。思穆謂旭浩曰,今日筵中,可以仰稟,而議定湯劑乎?旭浩曰,湯劑則有難倉卒議定,退與諸醫,商確講論後,可以議定矣。上曰,韓判府事,平安上來乎?用龜曰,臣逖違天陛,已有年,而狗馬賤疾,萬無自振之道,而聞輪直之報,不勝驚慮,力疾登程,始參候班矣。上曰,欲留幾日耶?用龜曰,臣之病勢,實無久留之望矣。上曰,幸勿急爲還第,少慰予延佇之情,可也。用龜曰,下敎至此,臣何敢不仰承德意乎?集斗曰,今當湯劑連進之時,本院蔘儲,有垂乏之慮,自前如此之時,曾有行關西道別卜定之例矣。今亦當依前例發關,故敢此仰達矣,上可之。惠慶宮進服加味異功散,前方中加山梔五分,燈心一團,自今日五貼式日次製入事。出榻敎上乘輿,入永肅門還內。
上在昌德宮。停常參·經筵。
所見慧星,昏見辛方,四更北沈,形色尾跡,與昨無異。
大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上,六曹堂上,大司諫口傳問安。答曰,知道,大殿·王大妃殿·中宮殿·惠慶宮·嘉順宮,藥房·內閣·政院·玉堂口傳夕問安。答曰,知道。
藥房都提調金思穆,提調李集斗,左承旨宋知濂啓曰,伏未審夜間聖體調攝若何?寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日再明日光陵忌辰祭齋戒正日相値,視事頉稟之意,敢啓。傳曰,知道。
又啓曰,行大司憲李直輔,執義宋稚圭,持平林處鎭,李周禎在外,掌令宋翼淵·金益鉉傳旨未下,監察茶時之意,敢啓。傳曰,知道。
又啓曰,左副承旨尹羽烈,今日不爲仕進,卽爲牌招,何如?傳曰,允。
備忘記,訓戎僉使柳英逵,仁遮外萬戶申應祿下直,各長弓一張,長箭一部,片箭一部,筒兒一箇賜給。
宋知濂啓曰,藥房都提調·提調,持湯劑來待矣。傳曰,封入。
以司諫南惠寬,掌令宋翼淵·金益鉉牌不進罷職傳旨,傳曰,只推。
本院啓曰,高原郡守趙存慶,當日辭朝事,命下矣。司諫南惠寬,掌令宋翼淵·金益鉉,旣有只推之命,與行大司諫趙萬元,竝卽牌招,以爲署經之地,何如?傳曰,允。
傳曰,巡監軍仍。
傳曰,發遣吏郞,諸執事淸齋與否,摘奸以來。
以司諫南秉寬,掌令宋翼淵·金益鉉牌不進罷職傳旨,傳曰,只推。
本院以備邊司言啓曰,法司詞訟,委屬可悶,刑曹·漢城府在外堂上,竝許遞,未差之代,令政院稟旨,政官牌招,開政差出,何如?傳曰,允。
本院啓曰,吏曹判書朴宗慶,參判李肇源,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又以兵曹言啓曰,黃海前監司洪羲臣狀啓,安岳出身金夢輝回榜緣由事。啓下本曹,相考榜目,回榜紅牌,依例安寶,而夢輝之孫,追後上來,現納紅牌,書以夢輝。故取見榜目,亦有夢輝,關問該道,則金夢輝回榜,果爲的實。而誤書夢輝云,當該前道臣洪羲臣推考。金夢輝回榜紅牌,卽令勿施,金夢輝則依定式加資,紅牌敎旨,更爲安寶頒給,何如?傳曰,允。
本院以內醫院都提調·提調意啓曰,副提調鄭尙愚,今日問安,不爲仕進,卽爲牌招,何如?傳曰,允。
又以備邊司言啓曰,舟橋堂上未差之代,兼兵曹判書沈象奎還差。上護軍南公轍,前判書朴宗來·李勉兢,前承旨金履永,竝備局堂上還差。李勉兢仍察有司之任,何如?傳曰,允。
又以備邊司言啓曰,近日政注,排擬乏人云。卿宰以下侍從堂上·堂下坐罷未敍人,竝敍用,何如?傳曰,允。
又以備邊司言啓曰,年前補賑人,自吏兵曹分等回啓,次第收用,而其中生進幼學,當付初仕,而未及區處者,尙爲十人之多,而行關各該道。問其自願,則十人中,邊將自願者爲二人,五衛將自願者爲二人,納穀俱是千石以上,自願又皆如此。竝移送西銓,邊將·五衛將,卽爲從自願隨窠差出,俾無向隅之歎,何如?傳曰,允。
又以刑曹言啓曰,去夜二更,犯夜幼學李運吉,依更數決笞五十度,放送之意,敢啓。傳曰,知道。
上在昌德宮。停常參·經筵。
所見慧星,昏見辛方,四更北沈,形色尾跡,與前無異。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道,大殿·王大妃殿,中宮殿·惠慶宮·嘉順宮,藥房·內閣·政院·玉堂口傳夕問安。答曰,知道。
藥房都提調金思穆,提調李集斗,左承旨宋知濂啓曰,伏未審夜間,聖體調攝若何?寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉牌招啓辭未下,監察茶時之意,敢啓。傳曰,知道。
又啓曰,禁衛大將李得濟,御營大將李溏,以東南關王廟獻官,今方受香出去矣。李得濟所佩命召及,李溏所佩命召,兼帶右邊捕盜大將命召,大將牌·傳令牌,竝來請還納,何以爲之?而將兵之任,不可一刻無摠察之人,而捕將則在前如此之時,有他邊大將兼察之例,今番則何以爲之?敢稟。傳曰,仍佩往來,訓將兼察,捕將他邊大將兼察。
又啓曰,禁衛大將·御營大將,訓將兼察,捕將他邊大將兼察事,命下矣。兼察禁衛大將·御營大將朴宗慶,兼察右邊捕盜大將柳孝源,卽爲牌招聽傳敎,何如?傳曰,允。
傳曰,禮房承旨,馳詣受香諸處,奉審摘奸以來。
宋知濂啓曰,藥房都提調·提調,持湯劑來待矣。傳曰,封入。
又啓曰,藥房都提調·提調,持湯劑來待矣。傳曰,封入。
又啓曰,吏曹判書朴宗慶,參判李肇源,參議宋冕載再牌不進推考傳旨及罷職傳旨,今方捧入,而開政命下之後,連事違召,事甚未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
有政。吏批,判書朴宗慶,參判李肇源牌不進,參議宋冕載進,承旨□□□進。啓曰,判書朴宗慶,參判李肇源,竝牌招不進,小臣獨政未安,何以爲之?敢稟。傳曰,只出緊任,以李勉兢爲判尹,李羲甲爲刑曹參判,尹序東爲同義禁,李宗心爲康陵令。
兵批,兼判書沈象奎差祭,參判閔命爀受由,參議韓鼎運入直進,參知尹之鉉病,承旨□□□進。及第金夢揮今加折衝,武科回榜人,依定式加資事承傳。
本院啓曰,高原郡守趙存慶,當爲署經,而司諫南惠寬,掌令宋翼淵·金益鉉,旣有只推之命,與行大司諫趙萬元,竝更牌招,以爲署經之地,何如?傳曰,允。
以司諫南惠寬,掌令宋翼淵·金益鉉牌不進罷職傳旨,傳曰,只推。
本院啓曰,高原郡守趙存慶,當爲署經,而司諫南惠寬,掌令宋翼淵·金益鉉,旣有只推之命,獻納李允謙,自鄕上來云。與行大司諫趙萬元,一體牌招,以爲署經之地,何如?傳曰,允。
又以內醫院都提調·提調意啓曰,副提調鄭尙愚,今日問安,不爲仕進,卽爲牌招,何如?傳曰,允。
又以都摠府言啓曰,今日殿座,侍衛寶劍,當爲備員,而副摠管申大偀·李格·鄭晩錫在外,都摠管洪顯周,副摠管洪羲臣·尹序東·申光軾未肅拜,無以備員,令政院稟旨變通。仍令該曹,口傳差出,待下批牌招,何如?傳曰,允。竝許遞。
又以兵曹言啓曰,禁軍番將未差之代,口傳擬入之意,敢啓。傳曰,知道。
進御加味心腎湯停止,蔘胡溫膽湯,自今日一貼式煎入事。出榻敎。
上在昌德宮。停常參·經筵。
所見慧星,初昏以後,爲淡雲所蔽,形體熹微,不得詳察。
大殿·王大妃殿·中宮殿·惠慶宮·嘉順宮·內閣·政院·玉堂,朝廷二品以上,六曹堂上,大司諫口傳問安。答曰,知道,大殿還內後,藥房·內閣·政院·玉堂口傳問安。答曰,知道,大殿·王大妃殿·中宮殿·惠慶宮·嘉順宮,藥房·內閣·政院·玉堂口傳夕問安。答曰,知道。
藥房都提調金思穆,提調李集斗,左承旨宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,來十一日朝參日次矣,敢稟。傳曰,停。
又啓曰,明日常參·經筵,取稟。傳曰,停。
又啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉傳旨未下,監察茶時之意,敢啓。傳曰,知道。
又啓曰,來十一日輪對日次矣,敢稟。傳曰,當次人受點,後日次待令。
宋知濂啓曰,藥房都提調·提調,持湯劑依下敎來待矣。傳曰,湯劑封入,明日來待。
洪周命改差,代以尹豐烈爲假注書,傳曰,親臨明政殿,闕內入直文蔭官應製,該房知悉,侍衛入直磨鍊,雲寶劍置之。
傳曰,門路以協陽門爲之,試官以摠府入直堂上爲之。
以左副承旨尹羽烈牌不進,依承傳罷職。
本院啓曰,今日殿座,承旨當爲備員,而行都承旨鄭尙愚,不爲仕進,所當牌招,而拘於廳規,不得請牌,右承旨李采在外,左副承旨未差,何以爲之?敢稟。傳曰,牌招。
傳曰,坐直承旨入侍。
本院以內醫院都提調·提調意啓曰,副提調鄭尙愚,今日問安,不爲仕進,卽爲牌招,何如?傳曰,允。
又以禮曹言啓曰,新除授康陵令李宗心,前任奉常寺主簿,病親呈辭下鄕,參奉李鼎炅,在外未肅拜,俱無入直之員,故爲先差送假官,而莫重之地,不可許久曠直,竝爲改差,卽令該曹,口傳差出,以爲推移入直之地,何如?傳曰,允。
又以備邊司言啓曰,全羅監司李相璜狀啓,全州萬馬洞築城建關事,令廟堂稟處事,命下矣。萬馬洞,卽古所稱可藏萬馬之地,而地以是名焉,築城之論,自前已然,洞有南北隘口,北是南高之北麓,昔人築城遺址尙在,南是所謂塔峴,而天設關防之處也,蓋其湖南初程,一洞橫截,左右挾兩山之險,南北通一線之路,古人之據此設關,可見必守之地,而昔有今無者,疎虞此甚,仍舊增修,則關隘始重,而又於塔峴,更築新城,與南高舊城,屹然爲猗角之勢,則天作兩口,地設重城,當爲南路捍衛之重也,況容入財力,道臣已爲經紀,南口則一擧新築,北口則分年增修,排鋪有方,區劃得宜,凡生財始役之道,道臣自當便宜以處,而若其築城後儲餉設校事,從後以聞,以爲隨時措處之意,分付,何如?傳曰,允,依此爲之。
又以備邊司言啓曰,頃因濟州陳弊冊子,三邑煙臺之不緊,當罷爲幾處,關問道臣後稟處之意,覆啓行會矣,卽見全羅監司李相璜狀啓,則枚擧前牧使李顯宅牒呈,以爲三邑煙臺,凡爲三十八處,而其中三十處,皆是要衝當存之處,其外八處,無甚緊關,置之無用,存之有弊,減革之願,三邑同情爲辭矣,本牧煙烽之多處廣設,少無防守之效,只爲民邑之弊,而道啓之枚擧邑報,又爲如此,八處煙臺無所關緊處,竝令革罷之意,分付,何如?傳曰,允。
又以備邊司言啓曰,兩西各衙門穀,竝勿作錢,其代以兩湖移劃穀給代事,草記蒙允矣,取見各衙門穀數爻,則數甚夥多,移劃穀分排之際,多有不足之慮,今此衙門穀之勿爲作錢,而給代無異移粟,則不足之數,無論某道某穀,推移取用,何如?傳曰,允。
又以摠戎廳言啓曰,北漢城堞頹圮處,今已畢築之意,敢啓。傳曰,知道。
吏曹啓目,權知承文院副正字金喆遠·高時臣·朴龍祐·韓鍾運·金逸淵·趙璟鎭·李纘根·黃基文·兪昇煥·黃燾·李時獻·玄鎭商·李旭馨·張鳳周·權偌·金致坤·朴民翰·權◆·李魯秉·洪遠謨·尹豐烈·李永烈·金樂壽·成始光·金基石·申川祿·金基周·崔命顯·吳泰長·韓晉爀·尹永魯等,口傳施行,何如?判付啓,依允。
義禁府啓目,宣傳官李得馨·李東膺,都摠都事安敬國·申光碩,武兼白師健·鄭鵬采·李書彬·沈學祖·李長年·孔鐵,部將許澮·金大光·李顯國·李周彦,守門將權就一·權思龍·黃潤銓·柳鳳·王允澤·朴基碩·尹範興·黃碩潤·金瑩綬等原情云云。傳旨內辭緣,泛稱遲晚,李得馨·李東膺·安敬國·申光碩·李書彬·沈學祖等,所當請刑是白乎矣,宣傳官摠府郞廳及曾經宣傳官,勿爲請刑,載在大典通編,竝只議處,白師健·鄭鵬采·李長年·孔鐵·許澮·金大光·李顯國·李周彦·權就一·權思龍·黃潤鈴·柳鳳·王允澤·朴基碩·尹範興·黃碩潤·金瑩綬等,竝只刑推得情,何如?判付啓,竝分揀放送。
又啓目,兵曹佐郞金文澤,守門將李宗植等原情云云。傳旨內辭緣,泛稱遲晚,竝只刑推得情,何如?判付啓,竝只除刑推議處爲良如敎。
左承旨李魯益疏曰,伏以臣情事崩迫,拜章徑歸,瞻依松楸,而罪在擅行,惟大何是竢,及伏奉批旨,不惟不賜譴罰,反蒙恩言,德意隆摯,處分嚴正,感結幽明,何以報答,只有血淚之如瀉而已,不意今者,伏奉除旨,以臣爲承政院左承旨,見今藥院輪直,湯劑日進,小大焦遑之時,一向晏處鄕廬,萬萬非義分之所敢出,竭蹶登道,趨詣闕外,其在逖違戀結之忱,寧容復事逡巡,而顧臣情地,實無跬步運動之望,咫尺候班,末由進參,有臣如此,生不如死,玆敢不避猥越,仰塵崇聽。伏乞聖慈,亟賜鐫遞,俾遂微諒,仍勘臣瀆擾之罪,以肅朝綱焉。臣無任云云。省疏具悉。勿辭察職。
同副承旨徐俊輔疏曰,伏以臣於惶蹙俟勘之中,伏奉銀臺除旨,天牌儼臨,義重叨謝,竭蹶肅命,而第臣與新除授左承旨李魯益,有四寸娚妹應避之嫌,揆以法例,在下當遞,玆敢據例陳章。伏乞卽賜遞改,以存公格焉。臣無任云云。省疏具悉。許遞。
校理洪冕燮疏曰,伏以臣與左議政臣金載瓚,爲異姓四寸親,而所帶春秋兼銜,有在下應避之嫌,玆敢援例陳章。伏乞聖慈,亟賜遞改,俾存公格,以安私分焉。臣無任云云。省疏具悉。遞差。
辛未九月初八日辰時,上御明政殿,闕內入直文蔭官應製入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官□□□,檢校直閣徐俊輔,以次侍立,上具翼善冠·袞龍袍,乘輿出協陽門,由建陽門·入明政門,詣明政殿,降輿陞座,試官李羲申率應講文蔭官,入庭行禮訖,上乘輿出明政門,入宜春門還內。
辛未九月初八日,上御□□□,坐直承旨入侍時。
上在昌德宮。停常參·經筵。
所見慧星,初昏以後,爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道,
藥房都提調金思穆,提調李集斗,左承旨宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉傳旨未下,監察茶時之意,敢啓。傳曰,知道。
傳曰,藥房都提調·提調,持湯劑率醫官入侍。
本院啓曰,卽者義禁府都事來言,時囚罪人,無得過三日滯囚,曾有定式矣,保放罪人南宮坤照律,時囚罪人金文澤·李宗植議處,當爲擧行,而判義禁洪明浩,身病呈辭,次堂例不得擧行云,何以爲之?敢稟。傳曰,令次堂擧行。
又啓曰,卽者義禁府都事來言,時囚照律及議處,令次堂擧行事,命下矣。同義禁尹序東未肅拜,一員未差,只有同義禁韓致應一員,不得備員開坐云,同義禁尹序東,卽爲牌招,以爲備員開坐之地,何如?傳曰,允。
傳曰,闕內入直文蔭官應製銘三下一兵曹佐郞李在嵩,紙三卷·筆二枝·墨二笏賜給。
傳曰,巡監軍,以再昨日巡監軍爲之。
本院啓曰,正言金陽淳,以其親病,投章徑歸,原疏雖不得不捧入,所當直捧遞差傳旨及禁推傳旨,而此與無端下鄕有異,從重推考,何如?傳曰,允。
以司諫南惠寬,掌令宋翼淵·金益鉉再牌不進罷職傳旨,傳曰,只推。
以獻納李允謙牌不進罷職傳旨,傳曰,只推。
本院啓曰,高原郡守趙存慶,當爲署經,司諫南惠寬,獻納李允謙,掌令宋翼淵·金益鉉,旣有只推之命,與行大司諫趙萬元,一體牌招,何如?傳曰,允。
又啓曰,吏曹郞廳來言,承旨有闕,政事,取稟。傳曰,政官牌招開政。
傳曰,今日當於內閣,別講爲之,該房知悉,侍衛依前磨鍊,出宮門路,以協陽門爲之。
傳曰,闕內入直文蔭官應講次,持孟子,魚水堂待令。
本院啓曰,吏曹判書朴宗慶,參判李肇源,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,參議只推,一體牌招。
本院以吏曹言啓曰,因平安監司李晩秀狀啓,成川府使洪奭周,催促下送事,啓下矣。自臣曹催促,則以親病,不得還官云,此時關西守令,不可曠務,改差,何如?傳曰,允。
兵曹口傳政事,護軍洪奭周,副司果金陽淳,以上竝單付。
本院以吏曹言啓曰,新除授成均館司成尹久東,除拜後過限未肅拜,依例改差,何如?傳曰,允。
又以吏曹言啓曰,因平安監司李晩秀狀啓,泰川縣監李潞,催促下送事,啓下矣。自臣曹催促,則以老母病勢沈重,不得還任云,此時關西守令,不可曠務,改差,何如?傳曰,允。
又以禮曹言啓曰,永陵大王陵上補土處,姑觀秋奉審時,增加與否,更爲仰稟後擧行事,今春筵達,依此擧行可也事批下矣,卽見京畿監司秋奉審啓本,則本陵陵上有頉處,與前無異云,待明年春奉審,更爲稟旨後擧行,何如?傳曰,允。
又以兵曹言啓曰,內禁將李一愚,文臣兼宣傳官朴周壽,俱以病難供職,呈狀乞遞,五衛將洪受寬,以前任全羅中軍,時在任所,竝改差,何如?傳曰,允。
又以備邊司言啓曰,諸道年分,姑不上來,年事失稔,雖未知其優劣之如何,而如兩西及東北兩道,似未免設賑,近來穀簿,到處枵然,若不預先拮据,難以及時取用,而沿邑所儲,想必無多,若當移粟之時,則出山移沿,必致騷繹,迨此開倉之初,莫如先期措置,嶺南十萬石,湖南七萬石,湖西五萬石,各穀準數移捧於沿邊各邑之意,分付,而如是之後,擧行若或如前稽緩,則當該道臣,從重論勘,竝以此意,一體分付,何如?傳曰,允。
又以備邊司言啓曰,黃海監司韓用鐸狀啓,以爲來十月當禁衛營上番軍兵,使當爲點送,而災歲廚傳之弊,不可不念,以虞候替行事,請令廟堂稟旨分付矣,八月當,旣令虞候替行,則今亦無異同,依道啓許施,何如?傳曰,允。
又以禁衛營言啓曰,健陵·顯隆園近處,捉得大虎一頭後,仍爲行獵矣,今月初六日,又於城皇山下,捉得大虎一頭,謹此封進之意,敢啓。傳曰,知道。
又以濬川司言啓曰,都廳徐翼淳移拜外任,代以金益彬差下,何如?傳曰,允。
正言金陽淳疏曰,伏以臣之所叨,卽臺職也,而未署經則非臺職也,朝家之所以待臣,臣之所以自居,俱不以臺職視焉,夫豈有拘於臺職之恒例爲哉,第臣有本生慈母,年今七耋有六,而在於臣兄臣羲淳廣州府留營,自來癃衰,寧日恒少,而近因秋氣之早涼,山寒倍於平地,將攝易愆,眩冒頭疼,以時闖發,臣曠侍數月,戀慮冞切,地在莽蒼,一鞭可到,而臣以虛縻之職名,莫展趨省之私情,是不獨臣之懷想之難抑,臣母之思臣,病中一倍,臣每念及此,情益煎迫,政當藥院輪直湯劑日進之時,極知瀆擾之懼悚,情之所切,不敢自隱,冒陳短章,徑出郊坰,披瀝衷懇。伏乞聖慈,俯垂推孝之政,遞臣見職,許臣覲省,仍治臣徑行之罪,以肅朝綱,千萬幸甚。臣無任云云。省疏具悉。所請依施。
辛未九月初九日,上御涵仁亭。藥房都提調·提調,持湯劑率醫官入診入侍時,都提調金思穆,提調李集斗,左承旨宋知濂,假注書洪周命,史官□□□,檢校直閣李魯益,醫官吳千根·李惟鑑·趙宗協·李漢臣·秦東秀,司饔僉正洪旭浩以次進伏訖。旭浩等以次診候,退伏奏曰,左右三部調均矣。思穆曰,近日靜攝中諸節更若何,上曰,寢睡頗安,而或達宵穩着,水刺亦善爲進御,而漸有思食之念矣。思穆曰,新製湯劑進御之後,連爲順下乎?上曰然矣。思穆曰,證候下敎爲好矣。上曰,證候比前顯有差勝矣。思穆曰,聞洪旭浩之言,則以爲閭閻間亦多有如許證情,而此方屢試屢驗云矣。上曰然乎?思穆曰,此劑非調理之劑,乃對症之劑也,伏願自明日爲始進御之時,臣等每爲持入,詳承夜間證候,湯劑亦隨時加減,誠合於調護愼重之道,故敢此仰請矣。上曰,依所奏爲之,可也。而以平復爲限乎?思穆曰,不必敢爲定限,先以十許帖爲期,斯後則臨時觀勢爲之似好矣,上可之。集斗曰,當此靜攝之時,侵早犯昏,過爲勞動,似違於保嗇節宣之道矣,匪但聖躬自重之道,恐不可如是,殿宮憂慮之心,容有極哉,伏願殿下,每軫愼重之念,殿座時刻,常以向晚溫和之際爲定,則必無損觸之慮矣,此乃臣等千萬顒祝之情也。上曰,藥房副提調鄭尙愚許遞,其代左承旨宋知濂除授。出榻敎
辛未九月初九日申時,上御摛文院。別講入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,記注官劉㵙·金永燮,檢校直閣徐俊輔·李光文以次侍立,上具翼善冠·袞龍袍,乘輿出協陽門,詣摛文院,降輿陞座,參贊官安廷善,檢校直閣徐俊輔,侍讀官尹尙圭,檢討官洪敬謨,假注書金逸淵,記注官劉㵙·金永燮,各持周易第十二卷,以次進伏,講自夫易廣矣大矣,止可不愼乎?上曰,鳴鶴在陰,其子和之,何義也。尙圭曰,鶴鳴于陰,其子和之,卽誠信感通之理也,天下萬物,莫不有感應之理,而尤切於君子之言行矣,講訖,上乘輿出摛文院,入協陽門還內。
上在昌德宮。停常參·經筵。
所見慧星,初昏以後,爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道,大殿,朝廷二品以上·六曹堂上·大司諫單子問安。答曰,知道,王大妃殿·中宮殿·惠慶宮·嘉順宮,口傳問安。答曰,知道,大殿還內後,內閣·政院·玉堂·藥房口傳問安。答曰,知道,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調金思穆,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟,答曰,知道。殿宮氣候一樣,證候一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉傳旨未下,監察茶時之意,敢啓。傳曰,知道。
又啓曰,吏曹判書朴宗慶,參判李肇源,參議宋冕載再牌不進推考傳旨及罷職傳旨,今方捧入,而開政命下之後,連事違召,無意承膺,揆以事體,誠甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
又啓曰,時原任大臣,爲承候來待矣。傳曰,入侍。
又啓曰,時原任閣臣,爲承候來待矣。傳曰,入侍。
傳曰,藥房三提調,持湯劑率醫官入侍,傳曰,今日當親臨仁政殿,太學儒生及四學儒生應製,該房知悉。
傳曰,出宮門路,以協陽門爲之。
傳曰,巡監軍仍,番將單子,依點下爲之。
傳曰,坐直承旨入侍。
傳曰,太學生及四學儒生應製銘居首三下一生員安棨,直赴會試,之次三下生員鄭錫猷,給一分,之次次上進士閔致昇等三人,令該曹考例施賞。
以司諫南惠寬,獻納李允謙,掌令宋翼淵,金益鉉牌不進罷職傳旨,傳曰,只推。
本院啓曰,高原郡守趙存慶,當爲署經,司諫南惠寬,獻納李允謙,掌令宋翼淵·金益鉉,旣有只推之命,與行大司諫趙萬元,一體牌招,何如?傳曰,兩司除署經。
又以兵曹言啓曰,禁軍番將未差之代,口傳擬入之意,敢啓。傳曰,知道。
辛未九月初十日辰時,上御仁政殿,太學及四學儒生應製入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官□□□,原任提學金載瓚,檢校提學金祖淳,原任提學沈象奎,提學南公轍·朴宗慶·檢校直提學李存秀,檢校直閣李魯益·徐俊輔·李光文,以次侍立,上具翼善冠·袞龍袍,乘輿出協陽門,入仁政門,降輿陞座,試官沈象奎·朴宗慶·李存秀·徐俊輔·李光文·洪敬謨·尹尙圭率儒生入庭行禮訖,以肅章門爲銘題,命時原任大臣·閣臣入侍,又命藥房三提調,持湯劑率醫官入侍,領府事李時秀,左議政金載瓚,判府事韓用龜,右議政金思穆,檢校提學金祖淳,原任提學沈象奎,提學南公轍·朴宗慶,檢校直閣李魯益·徐俊輔·李光文,藥房提調李集斗,副提調宋知濂,醫官吳千根·李惟鑑·趙宗協·李漢臣·秦東秀,司饔僉正洪旭浩以次進伏訖。時秀等曰,早朝霧靄陰濕,聖體,若何?上曰,一樣矣。時秀等曰,臣聞藥院諸臣之言,昨日筵中,有水刺進御之節,顯有差勝之敎,臣等承聞,誠不勝萬萬慶幸之至,而果有益勝之道乎?上曰然矣。思穆曰,今日卽入診日次,而醫官入侍,診候恐好矣。上曰,昨日旣已入診,今日則置之,可也。少頃,乘輿出仁政門,由宜春門還內。
辛未九月初十日,上御□□□,坐直承旨入侍時,
上在昌德宮。停常參·經筵。
所見慧星,初昏以後,爲密雲所蔽,不得看候,夜一更二更月暈。
大殿·王大妃殿·中宮殿·惠慶宮·嘉順宮·內閣·政院·玉堂口傳問安。答曰,知道,大殿還內後,藥房·政院口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調金思穆,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
傳曰,禮房承旨,馳詣受香所,奉審摘奸以來。
宋知濂啓曰,藥房三提調,持湯劑率醫官,依下敎來待矣。傳曰,入侍。
傳曰,太學儒生應講,暎花堂爲之,出宮門路,以協陽門爲之,試官以昨日試官爲之。
傳曰,別雲劍置之。
本院啓曰,今日殿座時,承旨當爲備員,而行都承旨鄭尙愚,不爲仕進,所當牌招,而拘於廳規,不得請牌,右承旨李采在外,左副承旨未差,何以爲之?敢稟。傳曰,牌招,
傳曰,巡監軍,依點下爲之。
本院以兵曹言啓曰,今日殿座,侍衛禁軍等,別將當爲率領,而禁軍別將鄭學耕,有身病,羽林將李濟和,兼別將擧行之意,敢啓。傳曰,知道。
又以兵曹言啓曰,門鑰已下,本曹房直崔聖龍,未及出去,渠非省記內員役,則遲滯不及於門鑰之前者,事甚無嚴,爲先拘留本曹,待開門出付有司,照法重繩,何如?傳曰,允。
本院啓曰,卽見兵曹草記,則門鑰已下之後,本曹房直崔聖龍,未及出去云,門鑰法意,何等嚴重,而省記外員役之留滯於下鑰之後者,事未前有,萬萬駭然,常時不能檢飭之當該入直堂上,從重推考,郞廳所當重勘,而本院請推之外,無他可施之罰,何以爲之?敢稟。傳曰,允,拿處。
本院以禮曹言啓曰,全羅道觀察使封進來十月令宗廟薦新柚子,今十二日薦進,而景慕宮薦新,慶尙道例爲封進矣,本道所封,未及上來,莫重薦獻,不可後時,依前例以全羅道加封柚子,同日一體薦進,何如?傳曰,允。
又以備邊司言啓曰,本司有司堂上李勉兢,方帶摠管之任,職事相妨,摠管之任許遞,何如?傳曰,允。
辛未九月十一日未時,上御暎化堂,藥房三提調,持湯劑率醫官入侍時,都提調金思穆,提調李集斗,副提調宋知濂,檢校直閣徐俊輔,醫官吳千根·李惟鑑·趙宗協·李漢臣·秦東秀,司饔僉正洪旭浩以次進伏此下未考思穆曰,醫官旣爲入侍,暫許診候似好,敢此仰達矣。上曰,明日待令,嘉順宮進服加味六君子湯,停止事。出榻敎
辛未九月十一日,上御魚水堂,太學儒生應講入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官□□□,檢校提學金祖淳,原任提學沈象奎,提學南公轍·朴宗慶,檢校直提學李存秀,檢校直閣徐俊輔·李光文以次侍立,上具翼善冠·袞龍袍,乘輿出協陽門,由建陽門·入靑陽門,詣魚水堂,降輿陞座,試官沈象奎·朴宗慶·李存秀·徐俊輔·李光文·尹尙圭·洪敬謨,率儒生行禮訖,上乘輿出靑陽門,由建陽門·入協陽門還內。
上在昌德宮。停常參·經筵。
所見慧星,初昏以後,爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道,大殿,朝廷二品以上·六曹堂上·大司諫單子問安。答曰,知道。大殿詣摛文院後,內閣·政院·玉堂·藥房口傳問安。答曰,知道,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道,大殿還內後,內閣·政院·玉堂·藥房口傳問安。答曰,知道。
藥房都提調金思穆,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日眞殿茶禮相値,視事頉稟之意,敢啓。傳曰,知道。
又啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而問安相値,不得來會云矣,敢啓。傳曰,知道。
宋知濂啓曰,藥房三提調,持湯劑率醫官,依下敎來待矣。傳曰,湯劑封入,明日入侍。
又啓曰,右副承旨朴大圭,今日不爲仕進,卽爲牌招,何如?傳曰,允。
傳曰,今日齋宿摛文院,明日當行眞殿茶禮,該房知悉,侍衛入直磨鍊,雲寶劍置之,出宮門路,以靑陽門爲之。
本院啓曰,今日齋宿,承旨當爲備員,而行都承旨鄭尙愚,不爲仕進,所當牌招,而拘於廳規,不得請牌,右承旨李采在外,左副承旨未差,右副承旨朴大圭牌不進罷職傳旨未下,何以爲之?敢稟。傳曰,牌招。
傳曰,明日眞殿茶禮時,時原任大臣·閣臣·宗親·儀賓,使之入參。
傳曰,仰體慈敎,明日眞殿茶禮,當自內行禮,今方還內,該房知悉。
以右副承旨朴大圭牌不進罷職傳旨,傳曰,只推。
以兵曹口傳政事,內禁將望李漢極·權成彦·成在坤,傳曰,首望爲之。
本院以戶曹言啓曰,慶熙宮有頉處修改,擇日擧行,何如?傳曰,允。
又以訓鍊都監言啓曰,本局分授都城彰義門東邊第一城廊近處體城三間許頹圮處,今已畢築,女墻仍爲始役,把守軍兵,依例撤罷之意,敢啓。傳曰,知道。
又以訓鍊都監言啓曰,本局哨官李煐,身爲一哨之將領,書記取才,全不致意,揆以師律,萬萬駭然,汰去之意,敢啓。傳曰,知道。
又以訓鍊都監言啓曰,今番挾輦軍及內入直能技藝軍等試取時,技藝入格之類,謹依判下單子,以內下本內需司木布,施賞之意,敢啓。傳曰,知道。
又以禁衛營言啓曰,技藝軍等施賞之意,敢啓。傳曰,知道。
又以禁衛營言啓曰,健陵·顯隆園近處,更無虎跡,行獵軍撤罷之意,敢啓。傳曰,知道。
又以御營廳言啓曰,興仁門北邊體城頹圮處,今已畢築,把守軍兵撤罷之意,敢啓。傳曰,知道。
又以御營廳言啓曰,鄕軍試取入格人等,施賞之意,敢啓。傳曰,知道。
又以義禁府言啓曰,保放罪人南宮玾,還囚照律以入之意,敢啓。傳曰,知道。
又以刑曹言啓曰,兵曹房直崔聖龍,決杖一百後,放送之意,敢啓。傳曰,知道。
辛未九月十二日,上詣摛文院,齋宿入侍時,左承旨宋知濂,同副承旨安廷善,假注書洪周命·金逸淵,史官□□□,檢校直閣李光文以次侍立,上具翼善冠·袞龍袍,乘輿出靑陽門,由建陽門,詣摛文院,降輿入齋室,上曰,仰體慈敎,明日眞殿茶禮,當自內行禮,今方還內,該房知悉,上乘輿出內閣大門,由建陽門,入宜春門還內。
上在昌德宮。停常參·經筵。
所見慧星,初昏以後,爲月光所射,不得詳察,大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿還內後,內閣·政院·玉堂·藥房口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調金思穆,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,行大司憲李直輔,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
備忘記,安東營將李忠運下直,長弓一張·長箭一部,片箭一部,筒兒一箇賜給。
宋知濂啓曰,藥房三提調,持湯劑率醫官,依下敎來待矣。傳曰,殿座處所待令。
傳曰,湯劑封入,診候明日爲之。
傳曰,今日當親臨明政殿,太學儒生朝食堂後應講,該房知悉,侍衛全數磨鍊,雲寶劍置之,試官以弘文提學,牌招爲之。
傳曰,出宮門路,以協陽門爲之。
本院啓曰,今日殿座,承旨當爲備員,而行都承旨鄭尙愚,不爲仕進,所當牌招,而拘於廳規,不得請牌,右承旨李采在外,左副承旨未差,何以爲之?敢稟。傳曰,牌招。
傳曰,司謁科治分揀。
傳曰,明日宗廟·景慕宮望祭香祝,當親傳,齋宿處所,以暎花堂爲之,侍衛依昨日例磨鍊,雲寶劍置之,出宮門路,以協陽門爲之。
傳曰,明日傳香處所,以仁政殿爲之。
傳曰,巡監軍仍,番將單子,依點下爲之。
本院以吏曹言啓曰,全羅道觀察使李相璜移文內,長興府使李普源,上京已過屢月,而見今秋務方殷,許久曠官,誠爲可悶,卽爲催促,使之還官,故自臣曹催促,則以爲身病猝重,萬無赴官之望云,身病旣如是,則有難强令還任,罷黜,何如?傳曰,允。
辛未九月十三日辰時,上御明政殿,太學生朝食堂後應講入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官□□□,檢校直閣徐俊輔·李光文以次侍立,上具翼善冠·袞龍袍,乘輿出協陽門,由建陽門·入明政門,詣明政殿,降輿陞座,試官曺允大·李光文·尹尙圭·洪敬謨,率太學儒生,入庭行禮訖,上曰,當該司謁,令攸司從重科治,上乘輿出明政門,由靑陽門·入宜春門還內。
辛未九月十三日酉時,上詣暎花堂,宗廟·景慕宮望祭香祝親傳,齋宿入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官□□□以次侍立,上具翼善冠·袞龍袍,出協陽門,由建陽門·入靑陽門,詣暎花堂,降輿入齋室。
上在昌德宮。停常參·經筵。
所見慧星,初昏則爲淡雲所蔽月光所射,形體熹微,而二更以後,密雲不得看候。
夜自二更,至五更月暈。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道。大殿,朝廷二品以上·六曹堂上,大司諫單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿還內後,內閣·政院·玉堂·藥房口傳問安。答曰,知道。大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。大殿還內後,內閣·政院·玉堂·藥房口傳問安。答曰,知道。
藥房都提調金思穆,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮口傳問安。答曰,知道。
本院啓曰,明日常參·經筵,取稟。傳曰,停。
又啓曰,大司憲未差,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
傳曰,禮房承旨,馳詣宗廟·景慕宮,奉審摘奸以來。
宋知濂啓曰,藥房三提調,持湯劑率醫官,依下敎來待矣。傳曰,入侍。
傳曰,今日當於仁政殿,四學儒生應講,侍衛入直磨鍊,雲寶劍置之,出宮門路,以協陽門爲之,試官依頃日例爲之。
傳曰,今日當親臨魚水堂,入直文臣應講爲之,該房知悉,侍衛入直磨鍊,出宮門路,以協陽門爲之,雲寶劍置之,試官摠府兵曹入直堂上爲之。
本院以吏曹啓曰,贈諡文正公李東延諡,來十月初十日定行之意,敢啓。傳曰,知道。
又以備邊司言啓曰,湖南年事,雖幸少登,守令差遣,卽是急務,茂朱府使,長興府使未差之代,令該曹口傳擇差,催促下送,日前政擬入諸守令,尙未受點,而各道災政,今方時急,待下批,竝令當日辭朝,何如?傳曰,允。
辛未九月十四日辰時,上詣仁政殿月臺·宗廟·景慕宮望祭香祝親傳入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官□□□,檢校直閣李光文,以次侍立。上具翼善冠·袞龍袍,乘輿出靑陽門,由建陽門,入仁政門,降輿詣月臺,親傳香祝,乘輿出仁政門,由靑陽門·入宜春門還內。
辛未九月十四日辰時,上御仁政殿,四學儒生應講入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官□□□,檢校直閣李光文,以次侍立。上具翼善冠·袞龍袍,乘輿出協陽門,詣仁政殿,降輿陞座,試官曺允大·金履度·金魯敬·鄭東榦·金著根·金相休·徐俊輔,率四學儒生,入庭行禮訖。命藥院三提調,持湯劑入侍,都提調金思穆,提調李集斗,副提調宋知濂,醫官吳千根·李惟鑑·趙宗協·秦東秀,司饔僉正洪旭浩以次進前。思穆曰,醫官待令,入診爲宜矣。上曰,於殿坐處所入診,事甚非便,更於便殿爲之。思穆曰,診候已至多日,詳察證候,然後湯劑加減,可以議定矣。上曰,今於暎花堂入侍,可也。思穆曰,雖於玉轎之上,進御湯劑,少無妨於事體矣。上命入湯劑進御,詣暎花堂,仍命入診,思穆曰,新差醫藥同參卞之錞,初爲入侍,特命診候恐好矣。上曰,後日待令,可也。仍命奏脈候,醫官洪旭浩等奏曰,脈候左右三部調均矣。思穆謂旭浩曰,湯劑加減,何如?旭浩曰,湯劑前方中,去琥珀屑,加當歸,酸棗仁各一錢,調朱砂安神丸一丸,爲宜矣。思穆以旭浩之言仰奏,上可之。思穆曰,出與諸醫官,商確議定,然後榻敎當書入矣。上可之。上乘輿還內。
辛未九月十四日申時,上御魚水堂,入直文臣應講入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官□□□,以次侍立。上具翼善冠·袞龍袍,乘輿出協陽門,由建陽門·入靑陽門,詣魚水堂,降輿陞座,試官金魯敬·尹之鉉,率應講文臣,入庭行禮訖,上乘輿出靑陽門,由協陽門還內。
上在昌德宮。停常參·經筵。
所見彗星,初昏則爲雲氣所蔽月光所射,形體熹微,而二更以後,密雲下雨,不得看候。
夜自二更至十六日開東,灑雨下雨,測雨器水深一寸六分。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿還內後,內閣·政院·玉堂·藥房口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。大殿還內後,內閣·政院·玉堂·藥房口傳問安。答曰,知道。
藥房都提調金思穆,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,大司憲未差,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳曰,各司文蔭官,明政殿當親臨應製,該房知悉,侍衛入直磨鍊,雲寶劍置之,出宮門路,以協陽門爲之,試官弘文提學牌招。
本院啓曰,時原任大臣,爲承候來待矣。傳曰,殿座處所待令。
又啓曰,時原任閣臣,爲承候來待矣。傳曰,殿座處所待令。
宋知濂啓曰,藥房三提調,持湯劑來待矣。傳曰,殿座處所待令。
傳曰,時原任大臣·閣臣入侍。
傳曰,藥房三提調,持湯劑入侍。
傳曰,今日當於仁政殿,方外生進應製,該房知悉,侍衛入直磨鍊,雲寶劍置之,出宮門路,以協陽門爲之。
傳曰,故諭善李直輔隱卒傳敎,代撰以入。
本院以吏曹言啓曰,宗廟望祭大祝趙晉和,時無職名,令該曹口傳付軍職,何如?傳曰,允。
兵曹口傳政事,副司果單趙晉和。
本院以奎章閣言啓曰,景慕宮望廟樓,奉審無頉之意,敢啓。傳曰,知道。
又以奉常寺都提調·提調意啓曰,東耤田所種穀,打作之意,敢啓。傳曰,知道。
又以摠戎廳言啓曰,北漢城堞頹圮處,畢築之意,敢啓。傳曰,知道。
又以義禁府言啓曰,今日親臨仁政殿,太學儒生試取時,本府都事七員赴擧,只有三員,本府入直都事,當直入直都事,回公都事,纔已分排,而仁政門禁亂都事,光範門禁亂都事,崇範門禁亂都事,無以推移,假都事三員,令該曹差出,以爲分排之地,何如?傳曰,允。
辛未九月十五日辰時,上御明政殿。文蔭官應製入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官□□□,檢校直閣徐俊輔·李光文,以次侍立。上具翼善冠·袞龍袍,乘輿出協陽門,由建陽門,入明政門,詣明政殿,降輿陞座,試官曺允大,率應講文蔭官行禮訖。以弘化門爲銘題,命時原任大臣·閣臣·藥房三提調持湯劑入侍,領府事李時秀,左議政金載瓚,檢校直閣徐俊輔·李光文,藥房都提調金思穆,提調李集斗,副提調宋知濂,醫官吳千根,持湯劑進前,上命入湯劑進御。時秀曰,臣等爲承候來待,而伏承姑爲退去之敎,下情不勝悶鬱矣,旋命召接,還切惶感之忱矣。載瓚曰,日前政事,有三邑守令擬望以入,而尙未下批,兩昨日兩邑守令,又以口傳入啓,而亦未落點,當此秋成之時,久爲曠官,言念民邑,事甚切悶,故敢達矣。上曰,當爲下批矣。思穆曰,今日入診日次,而醫官待令,診候爲,好矣。上曰,今日則置之,後日待令,可也。進御蔘胡溫膽湯,前方中去琥珀屑,加當歸·酸棗仁一錢,調朱砂安神丸一丸,自今日一貼式煎入事。出榻敎上乘輿出明政門,由靑陽門,入宜春門還內。
辛未九月十五日申時,上御仁政殿。方外生進應製入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官檢校直閣李光文,以次侍立。上具翼善冠·袞龍袍,乘輿出協陽門,入仁政門,詣仁政殿降座,試官李勉兢·金履翼·金敎根·洪羲俊·李勉求,率應製生進行禮訖。以蛟龍旗爲銘題,上乘輿出仁政門,由建陽門,入宜春門還內。
上在昌德宮。停常參·經筵。
所見彗星,初昏以後,或爲雲氣所蔽,又爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿,朝廷二品以上·六曹堂上單子問安。答曰,知道,王大妃殿·中宮殿·惠慶宮·嘉順宮,口傳問安。答曰,知道,大殿還內後,內閣·政院·玉堂·藥房口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道,大殿還內後,內閣·政院·玉堂·藥房口傳問安。答曰,知道。
藥房都提調金思穆,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,大司憲未差,執義宋稚圭持平林處鎭·李周禎在外掌令宋翼淵·金益鉉未肅拜,監察茶時之意,敢啓。傳曰,知道。
又啓曰,右承旨李采,同副承旨安廷善,今日不爲仕進,竝卽牌招,何如?傳曰,允。
宋知濂啓曰,藥房三提調,持湯劑來待矣。傳曰,封入。
傳曰,巡監軍仍,番單子,依點下爲之。
傳曰,今日親臨宣政殿,宣傳官應講,該房知悉,侍衛入直磨鍊,雲寶劍置之,試官以摠府兵曹入直堂上爲之,出宮門路,以協陽門爲之。
傳曰,闕內入直文蔭官,應講次待令於仁政殿,侍衛入直磨鍊,雲寶劍置之,試官以入直閣臣及兵曹堂上爲之,出宮門路,以協陽門爲之。
本院以吏曹言啓曰,司僕正柳河源呈狀內,素患痰癖之證,當此換節之時,一倍添劇,時日之內,實無供職之望,卽速入啓遞改云,身病旣如是,則有難强令察任,改差,何如?傳曰,允。
又以兵曹言啓曰,本曹正郞李儒象,身病猝重,勢難察任,改差,何如?傳曰,允。
辛未九月十六日辰時,上御宣政殿,宣傳官應講入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官□□□,檢校直閣李光文以次侍立,上具翼善冠·袞龍袍,乘輿出協陽門,詣宣政殿,降輿陞座,試官申鴻周·柳桐亮·韓鼎運,率應講宣傳官,入庭行禮訖,上乘輿出宣政門,由建陽門·入賓陽門還內。
辛未九月十六日申時,上御仁政殿,闕內入直文蔭官應講入侍時,左承旨宋知濂,右副承旨朴大圭,同副承旨安廷善,假注書洪周命·金逸淵,史官□□□,檢校直閣李光文以次侍立,上具翼善冠·袞龍袍,乘輿出協陽門,詣仁政殿,降輿陞座,試官李光文·韓鼎運,率應講文蔭官,入庭行禮訖,上乘輿出仁政門,由建陽門·入宜春門還內。
上在昌德宮。停常參·經筵。
初昏電光,三更雷動。
所見彗星,初昏以後,或爲雲氣所蔽,又爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道,大殿還內後,內閣·政院·玉堂·藥房口傳問安。答曰,知道。
藥房都提調金思穆,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,大司憲未差,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
又啓曰,右副承旨朴大圭,今日不爲仕進,卽爲牌招,何如?傳曰,允。
傳曰,今日當親臨明政殿,闕內入直文蔭官應製,該房知悉,侍衛入直磨鍊,試官以兵曹摠府入直堂上爲之,雲寶劍置之,出宮門路,以協陽門爲之。
宋知濂啓曰,藥房三提調,持湯劑來待矣。
傳曰,殿座處所來待。
傳曰,湯劑封入,提調·副提調,率醫官入侍。
傳曰,藥房都提調許副,其代韓判府事爲之。
傳曰,咸興·永興兩本宮衣襨香燭,再明日當親傳,該房知悉,齋宿處所,以摛文院爲之。
傳曰,出宮門路,以協陽門爲之。
傳曰,摛文院齋宿置之。
本院以都摠府言啓曰,明日齋宿,侍衛寶劍,當爲備員,而都摠管李明奎在外,曺允大,副摠管李壽咸有身病,李庚運呈辭,李肇源未肅拜,二員未差,無以備員,令政院稟旨變通,仍令該曹,口傳差出,待下批牌招,何如?傳曰,允,竝許遞。
又以備邊司言啓曰,諸道各樣都試,今將設行,而兩西·東北四道秋事,俱判歉,遇歉停試,前亦有例,不必遲待該道之狀請,竝令待明秋退行之意,行會各該道,何如?傳曰,允。
又以備邊司言啓曰,卽見平安監司李晩秀分等狀啓謄報,則平壤等二十三邑,置之之次,寧邊等十九邑,置之尤甚,稍實名色,不爲擧論,仍以爲救急開賑之方,抄飢備穀之節,謹當別具狀本,鱗次啓聞,而後錄條件,竝請令廟堂稟旨分付矣,其一,尤甚邑還穀限折半,之次邑限三分一,以相當穀準折代捧,待明秋還作本色,各鎭還穀,一體施行事也,其一,各邑鎭昨年停退條,竝與壬戌以後舊還,特許仍停事也,其一,各山城城餉,依己酉例,之次尤甚邑,限三分二捧留邑倉,而城餉法重,不敢直請事也,其一,尤甚之次邑,限明秋勿定配所,各道已到配罪人,竝還送各該道,以爲移配他道事也,其一,推奴徵債,限明秋防塞事也,本道歉年,最稱己酉,而今年無異己酉,山邑專靠田穀,而俱失於旱澇,沿邑俱是畓農,而偏入於墊溺,田畓相半之地,田多全棄,畓亦少實,而加以早霜晚風,無災不有,可謂通一道全歉,宜其無一邑稍實,分等依狀請許施,新還代捧·分等旣精,舊還及昨年停條之竝爲停退,以今民情,其勢固然,城餉之捧留本邑,旣有己酉已例,有難到今靳許,右請三條及罪人移配推徵防塞事,竝令依所請施行,何如?傳曰,允。
又以刑曹言啓曰,當該掌務官,令秋曹照律定配事,榻前下敎矣,內醫拿囚王府,曾有先朝受敎,今此掌務官金景琳,係是內醫,臣曹例不得擧行,移義禁府處之,何如?傳曰,允。
辛未九月十七日辰時,上御仁政殿,太學居齋儒生應講入侍時,未考,湯劑待令于暎花堂,當該掌務官,令秋曹照律定配事。出駕敎
辛未九月十七日,上御暎花堂。藥房提調·副提調率醫官入侍時,藥房提調李集斗,副提調宋知濂,假注書□□□,史官□□□,檢校直閣徐俊輔,醫官吳千根·李惟鑑·趙宗協·秦東秀·卞之錞·司饔僉正洪旭浩以次進伏,命入湯劑進御,旭浩·東秀以次診候訖,退伏奏曰,脈候左右三部調均矣。
辛未九月十七日酉時,上御明政殿,闕內入直文蔭官應製入侍時,左承旨宋知濂,右承旨李采,同副承旨安廷善,假注書金逸淵,史官□□□,檢校直閣徐俊輔以次侍立,上具翼善冠·袞龍袍,乘輿出協陽門·入明政門,詣明政殿,降輿陞座,試官金魯敬·韓鼎運,率應試文蔭官,入庭行禮訖,以明政殿爲銘題,上乘輿出明政門,入宜春門還內。
上在昌德宮。停常參·經筵。
未時,雷動雨雹。
未時申時,灑雨下雨,測雨器水深三分。
所見彗星,昏見辛方,形體尾跡與前無異,一更以後,則爲月光所射,不得詳察。
大殿·王大妃殿·中宮殿·惠慶宮·嘉順宮·內閣·政院·玉堂口傳問安。答曰,知道,大殿,朝廷二品以上·六曹堂上·大司諫單子問安。答曰,知道,王大妃殿·中宮殿·惠慶宮·嘉順宮,口傳問安。答曰,知道,大殿還內後,內閣·政院·玉堂·藥房口傳問安。答曰,知道,大駕詣慶熙宮後,內閣·政院·玉堂·藥房口傳問安。答曰,知道。
大駕還宮後,內閣·政院·玉堂·藥房口傳問安。答曰,知道。
大殿還內後,內閣·政院·玉堂·藥房口傳問安。答曰,知道,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,來二十一日朝參日次矣,敢稟。傳曰,停。
又啓曰,明日常參·經筵,取稟。傳曰,停。
又啓曰,來二十一日輪對日次矣,敢稟。傳曰,當次人受點,後日次待令。
又啓曰,大司憲未差,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
傳曰,今日親臨仁政殿,闕內入直文蔭官當應製,該房知悉,侍衛入直磨鍊,雲寶劍置之,試官兵曹摠府入直堂上爲之,出宮門路,以協陽門爲之。
宋知濂啓曰,藥房提調,副提調,持湯劑來待矣。傳曰,殿座處所來待。
傳曰,湯劑封入。
以右副承旨朴大圭牌不退罷職傳旨,傳曰,只推。
本院啓曰,今日動駕,承旨當爲備員,而右副承旨朴大圭,旣有只推之命,卽爲牌招,行都承旨鄭尙愚,不爲仕進,所當牌招,而拘於廳規,不得請牌,左副承旨未差,何以爲之?敢稟。傳曰,允,牌招。
又啓曰,大駕詣慶熙宮後,王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
傳曰,摠管未差之代,前望單子入之,待下批牌招察任,摠管前望單子入之,金履翼·李普天·韓致應·朴基豐·洪義浩·洪羲臣·金履喬落點。
左承旨宋知濂,右承旨李采,同副承旨安廷善啓曰,卽伏見傳敎下者,有慶熙宮動駕兩本宮衣襨香燭躬審之命,我聖上追遠篤禮之誠,臣等固萬萬欽仰,而輪直有日,中外焦遑,特殿下不自知耳,當此湯劑連進之時,不宜移次勞動,仰貽殿宮之憂,而亦豈不有違於大聖人節宣之方乎,臣等職忝近密,不勝憂慮,玆敢聯貢愚悃。伏乞亟寢成命,千萬至祝,惶恐敢啓。答曰,知道。已諭於大臣之批矣。
藥房口傳啓曰,卽伏見傳敎下者,有慶熙宮動駕之命,第今湯劑連進,輪直未撤,將攝之方,不容少忽,而此時勞動,萬萬非愼重保嗇之道,臣等不勝悶鬱,相率仰瀆。伏乞亟寢成命,以副群下區區之望,千萬顒祝,惶恐敢啓。答曰,知道。已諭於大臣之批矣。
傳曰,出宮內門路,以協陽門爲之,外門路,以弘化門爲之。
朴大圭啓曰,臣以王大妃殿·惠慶宮·嘉順宮問安,進去下直之意,敢啓。傳曰,知道。
傳曰,明政殿闕外入直六曹文蔭官應講爲之,該房知悉,侍衛依昨日例磨鍊,試官冊子,依前日例爲之,出宮門路,以協陽門爲之。
本院以備邊司言啓曰,宜寧縣囚推罪人姜時周獄案,固當具格取服,亟用當律,而道臣謂其太重,曺讞請以酌放者,俱極未安,道臣及當該堂上,竝從重推考,姜時周仍囚,嚴訊得情施律之意,更卽分付於該道該曹,何如?傳曰,允。
又以義禁府言啓曰,刑曹啓辭內,當該掌務官,令秋曹照律定配事,榻前下敎矣,內醫拿囚五府,曾有先朝受敎,今此掌務官金景琳,係是內醫,臣曹例不得擧行,移義禁府處之事,允下矣。金景琳杖一百收贖,告身盡行追奪,全羅道茂長縣定配,而以下敎內辭意,具罪目,依例發遣府羅將,押送配所,何如?傳曰,允。
領府事李時秀,左議政金載瓚,右議政金思穆聯名箚曰,伏以臣等卽伏見傳敎下者,有慶熙宮動駕之命矣,兩本宮衣幣封裹,吉日已涓,親臨躬審,情禮卽然,而第伏念湯劑連進,輪直未撤,固宜靜居愼攝,以盡保嗇之方,豈可遠移鑾蹕,勞動玉體乎,況今雨餘天氣,雖不過涼,早晚之間,終欠暄和,尤豈可此時觸冒,以貽殿宮惟疾之憂乎,聖意必欲躬審,則衣幣香燭,奉來於內閣,依前封裹,仍爲審視,少無未安之端。伏乞聖明,更加三思,亟寢慶熙宮動駕之命焉。取進止。答曰,省箚具悉卿等之懇,已爲動駕矣。
副校理尹尙圭,修撰洪儀泳等聯名箚曰,伏以臣等卽伏見傳敎下者,以兩本宮衣襨香燭親傳事,有慶熙宮動駕之命矣,以我聖上追遠之誠,有此每年躬行之禮,臣等固欽仰攢頌之不暇,而第當玉候欠和,湯劑連進之時,如是勞動,有違於大聖人節宣保嗇之方,況今換節之際,風氣寒冷,朝晝異候,此時觸冒,非但爲群情之悶迫,竊伏想殿宮憂慮,當復如何。伏乞聖明,亟寢成命,以軫聖人所愼之戒,千萬顒祝。取進止。答曰,省箚具悉。已諭於大臣之箚批矣,
辛未九月十八日辰時,上御仁政殿,闕內入直文蔭官應講入侍時,左承旨宋知濂,右承旨李采,同副承旨安廷善,假注書洪周命·金逸淵,史官□□□,檢校直閣李光文以次侍立,上具翼善冠·袞龍袍,乘輿出協陽門,詣仁政殿,降輿陞座,試官金魯敬·韓鼎運,率應講文蔭官,入庭行禮訖,上乘輿出仁政門,由宜春門還內。
辛未九月十八日午時,上詣慶熙宮。躬審咸興·永興兩本宮衣襨香燭封裹擧動入侍時,左承旨宋知濂,右承旨李采,右副承旨朴大圭,同副承旨安廷善,假注書洪周命·金逸淵,史官□□□,檢校直提學李存秀,檢校直閣徐俊輔·李光文以次侍立,上具翼善冠·袞龍袍,乘輿出協陽門,至明政門外,降輿乘輦,出弘化門,至宗廟前路,降輦乘輦,入慶熙宮·興化門,至金商門外,降輦乘輿,入金商門,由寧善門還內,兩本宮衣襨香燭,自內閣封裹訖,上曰,諸司預備。出駕敎上乘輿出寧善門,至金商門外,降輿乘輦,出興化門,至宗廟前路,降輦乘輦,入弘化門,由協陽門還內。
辛未九月十八日申時,上御明政殿,闕外入直六曹文蔭官應講入侍時,左承旨宋知濂,右承旨李采,右副承旨朴大圭,同副承旨安廷善,假注書洪周命·金逸淵,史官□□□,檢校直閣李光文以次侍立,上具翼善冠·袞龍袍,乘輿出協陽門,入明政門,詣明政殿降輿陞座,試官韓鼎運·李光文,率應講文蔭官,入庭行禮訖,上乘輿出明政門,由宜春門還內。
上在昌德宮。停常參·經筵。
所見彗星,月光未升之前,詳細看候,則移見酉方,而形體尾跡,比前似稍減,二更以後,爲月光所射,比初昏熹微,三更西沈。
大殿·王大妃殿·中宮殿·惠慶宮·嘉順宮·內閣·政院·玉堂口傳問安。答曰,知道,大殿還內後,內閣·政院·玉堂·藥房口傳朝問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道,大殿還內後,內閣·政院·玉堂·藥房口傳問安。答曰,知道。
藥房提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,大司憲未差,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
宋知濂啓曰,右承旨李采,今日不爲仕進,卽爲牌招,何如?傳曰,允。
傳曰,今日親臨熙政堂,藥院提調以下宣醞,該房知悉,侍衛入直磨鍊,出宮門路,以協陽門爲之。
宋知濂啓曰,藥房提調·副提調,持湯劑來待矣。傳曰,宣醞處所來待。
傳曰,提調·副提調,持湯劑入侍。
尹豐烈在外,代以朴來謙爲假注書。
傳曰,今日親臨仁政殿,太學生當試士,該房知悉,侍衛入直磨鍊,雲寶劍置之,試官兵曹摠府入直堂上爲之,出宮門路,以協陽門爲之。
傳曰,番將單子,依點下爲之。
吏曹口傳政事,以鄭昌耆爲康陵令,金孝進爲康陵參奉。
吏曹口傳政事,以安光贊爲長興府使,朴宗珩爲茂朱府使。
吏曹口傳政事,以洪起燮爲兵曹正郞。
有政。吏批,判書朴宗慶進,參判李肇源進,參議宋冕載式暇,承旨進,以李庚運爲承旨,洪奭周爲同經筵,金履喬爲同義禁,林景鎭爲司成,趙鎭壽爲典牲判官,許兟爲典籍,成允鎭爲奉常主簿,鄭始綏爲泰陵直長,李吉運爲安陵參奉,金鑰爲穆陵參奉,金履載爲成川府使,尹永輝爲海南縣監,柳鼎養爲泰川縣監,奉常奉事單金陽復,養賢奉事單金進明,前府使李愚在,今加通政加資事承傳,故同知閔行洙贈戶參例兼,同知閔百彬考,故學生趙材成贈童敎,孝行卓異贈職事承傳。
兵批,兼判書沈象奎進,參判閔命爀受由,參議韓鼎運病,參知尹之鉉入直,承旨進,以趙得永爲知事,柳成逵爲宣傳官,池遇蓮·尹殷臣爲五衛將,李寅文爲景福將,韓廷勳爲慶熙將,李近植爲訓鍊副正,李賢運爲訓鍊判官,金衡遠爲都摠都事,李墷爲文兼,柳相亮爲南兵使,羅得潤爲水口萬戶,金慶采爲造山萬戶,僉知單許乘。
宋知濂啓曰,今日殿座,承旨當爲備員,而行都承旨鄭尙愚,不爲仕進,行左承旨李庚運未肅拜,所當牌招,而拘於廳規,不得請牌,左副承旨李采牌不進罷職傳旨未下,何以爲之?敢稟。傳曰,牌招。
本院啓曰,吏曹郞廳來言,臺諫有闕,政事,取稟。傳曰,當日爲之。
又啓曰,吏曹郞廳來言,政事當日爲之事命下,而判書朴宗慶,參判李肇源,參議宋冕載,俱以病不來,不得開政云,竝卽牌招,何如?傳曰,允。
以左副承旨李采牌不進罷職傳旨,傳曰,只推,
本院以兵曹言啓曰,堂下文臣朔試射,不得爲之之意,敢啓。傳曰,知道。
又以御營廳言啓曰,本廳騎士將鄭宅亨,身爲領軍將官,軍兵去就,不善擧行,爲先汰去之意,敢啓。傳曰,知道。
又以義禁府言啓曰,當該掌務官分揀事,榻前下敎矣,全羅道茂長縣定配罪人金景琳,分揀放送之意,敢啓。傳曰,知道。
判府事韓用龜箚略曰,臣伏奉藥院都提調特授之命,湯劑日進,大小焦遑,此時言私,尤非義分之所敢出,而至若臣之自來情勢,卽聖明之所俯燭,通朝之所共知,今若拚棄咫尺之守,徒知趨走之恭,則擧世之唾罵,雖不足恤,如臣無似,忝在具瞻之列,曾無絲毫之裨補,而又將貽累於淸朝四維之化,此尤臣之所大懼也。伏乞亟遞臣藥院之任,仍治臣瀆撓之罪,答曰,省箚具悉卿懇。卿其安心,入來察任,仍傳曰,此批答,遣史官傳諭于韓判府事。
辛未九月十九日辰時,上御熙政堂。藥房提調以下宣醞入侍時,藥房提調李集斗,副提調宋知濂,假注書金逸淵,史官□□□,檢校直閣李光文,醫官秦泳·卞觀海·李敬培·吳千根·李惟鑑·趙宗協·方禹疇·崔遂燁·吳仁豐·趙學魯·崔源·李惟鐸·秦東秀·卞之錞·高敬殷·柳曾模·崔遠基·金壽仁·卞壽光·金景勳·李元豐·李思仁·玄在德·鄭楠秀·李福膺·李彦厚·金景球·金龜紹·方孝悳·崔漢植·慶輯·金近源·玄鉀·秦東魯·朴器成·金宇敬·白成五·鄭國誠·李弼鎬·李重恒·李允馨·安載述·金宗友·李儀輔·李昌佐,司饔僉正洪旭浩以次進伏,進御參胡溫膽湯停止,大造地黃湯,自今日一貼式煎入事。出榻敎上曰,今者此擧,渠輩皆爲之感激乎?知濂曰,醫官等承此宣醞之命,在渠輩可謂曠絶之異數,而日前掌務官處分,此實臣等之罪,而今未蒙一視之恩,此爲欠典也。上曰,分揀,使之同參,可也。宣醞訖,上乘輿出協陽門,由靑陽門·入宜春門還內。
辛未九月十九日未時,上御仁政殿,太學生試士入侍時,右承旨宋知濂,右副承旨朴大圭,同副承旨安廷善,假注書□□□,史官□□□,待敎李龍秀以次侍立,上具翼善冠·袞龍袍,乘輿出協陽門,入仁政門,降輿陞座,試官洪義浩·金履喬·尹之鉉,率太學生,入庭行禮後,以大風起兮雲飛揚爲銘題,上乘輿出仁政門,由靑陽門,入宜春門還內。
上在昌德宮。停常參·經筵。
初昏雲氣往來,彗星或隱或見,而形體尾跡,與昨無異,二更以後,密雲不得看候。
大殿·王大妃殿·中宮殿·惠慶宮·嘉順宮·內閣·政院·玉堂·口傳朝問安。答曰,知道。大殿,朝廷二品以上·六曹堂上·大司諫單子門安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟,答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,大司憲未差,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而問安相値,不得來會云矣,敢啓。傳曰,知道。
傳曰,檢校提學,馳詣華寧殿,奉審摘奸,仍詣健陵·顯隆園,一體奉審以來。
本院啓曰,時原任大臣,爲承候來待矣。傳曰,入侍。
又啓曰,時原任閣臣,爲承候來待矣。傳曰,入侍。
宋知濂啓曰,藥房三提調,持湯劑來待矣。傳曰,今日封入。
本院啓曰,同經筵洪奭周,旣入闕中,不爲肅謝,直爲出去,事甚未安,推考,何如?傳曰,允。
傳曰,明日齋宿摛文院,再明日當行眞殿茶禮,該房知悉,侍衛入直磨鍊,雲寶劍置之,出宮門路,以靑陽門爲之。
本院啓曰,吏曹判書朴宗慶,參判李肇源,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,參議只推,與判書·參判,更爲牌招。
又啓曰,吏曹判書朴宗慶,參判李肇源·參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,參議只推,與判書·參判,一體牌招。
以左副承旨李采牌不進罷職傳旨,傳曰,只推。
以吏曹參議宋冕載再牌不進罷職傳旨,傳曰,只推。
禮曹,來十月初七日,行宗廟冬享大祭親祭取稟,奉敎敬依。
傳曰,故諭善,卽予胄筵舊僚,山林宿德也,爲便老人,許養南州,自予不見,凡幾年玆,秋涼轉甚,講筵時開,延佇之誠,無日不至,未聞所愼之報,遽見長逝之單,山野癯容,詩禮遺風,於何復見,況其奄然,又在官館,愕然悼衋,無以爲喩,卒大司憲李直輔,弔祭致賻,該曹自當擧行,內下賻儀,庸表予意,而元致賻外別致賻,亦爲題送,同副承旨安廷善製進。
本院以內醫院言啓曰,駞酪粥,自十月初一日當爲封進,依前例擧行事,分付司僕寺之意,敢啓。傳曰,知道。
又以兵曹言啓曰,今月二十一日武臣賓廳講書日次,而內外中日,旣已停止,依例停止之意,敢啓。傳曰,知道。
又以兵曹言啓曰,武兼安慶憲在外,上來無期,改差,何如?傳曰,允。
又以備邊司言啓曰,卽見咸鏡監司趙德潤災實分等狀啓謄報,則定·平等十四邑,置之尤甚,安邊等十一邑鎭,置之之次,稍實名色,不爲擧論,仍以爲尤甚社里救急賙賑之方,更當爛商陳聞,而後錄條件,竝請令廟堂稟旨分付矣,其一,還餉各穀,尤甚邑三分一,之次邑四分一,許令準折代捧,待明秋還作本色,而唐米勿爲代捧事也,其一,各邑元還交濟穀稍裕者,參酌移劃於不足邑,以爲分留狀啓時,從實移錄事也,其一,安邊·長津等邑庚午條還上停退未捧,特許停捧,待年豐捧上事也,其一,明川以南進俸吏停止事也,其一,尤甚之次邑,限明秋勿定配所事也,其一,推奴徵債,限明秋防塞事也,本道歉荒,今年甚於去年,南關加於北關,卽是通一路全歉之歲,道臣分等,必有商量,依所請施行,新還代捧,若非大無之歲,則實難輕許,而今則荐歉之餘,民勢切急,不可無隨時闊狹之道,交濟久置外還餉各穀,尤甚邑之三分一,之次邑之四分一,姑使之準折代捧,待明秋還作本色,而唐米勿爲擧論,穀簿裒益之政,旣有前後飭令,而道臣之必欲及時釐正,有此均排移錄之請者,誠爲得宜,許令依此擧行,安邊·長津等九邑昨年還停退,旣出一時特恩,則事當到今準捧,而歉年竝督,其勢必難,仍爲停退,使之待明年準捧,進俸吏資送,勿責民結及勿定配所,推徵防塞事,亦爲一體許施,何如?傳曰,允。
又以備邊司言啓曰,卽見咸鏡監司趙德潤狀啓,則以爲穩城府元會時在,無以當淸供公下之數,以鍾城所在元會田米五百石,太二千石,劃付需用爲辭矣,該邑元會穀,本自不敷,移劃取用,果多已例,依所報許施,何如?傳曰,允。
又以訓鍊都監言啓曰,本局分授都城敦義門北邊第二城廓近處體城一間許頹圮處,今九月十八日爲始,改築之意,敢啓。傳曰,知道。
又以御營廳言啓曰,本廳千摠柳成逵,時帶宣傳官,職務相妨,今姑改差,何如?傳曰,允。
又以扈御廳言啓曰,本廳別將具綱,身病猝重,勢難察任,改差何如?傳曰,允。
義禁府啓目,南海前縣監鄭敬行原情云云。傳旨內辭緣,泛稱遲晚,刑推得情,何如?判付啓,除刑推議處爲良如敎。
又啓目,蒜山僉使朴師潤原情云云。傳旨內辭緣,泛稱遲晚,刑推得情,何如?判付啓,除刑推議處爲良如敎。
又照目,前宣傳官南宮玾,笞四十收贖,附過還職,私罪奉敎依允爲旀,功減一等爲良如敎。
辛未九月二十日,上御宣政殿,時原任大臣·閣臣承候入侍時,承旨□□□,假注書金逸淵,史官□□,領府事李時秀,左議政金載瓚,右議政金思穆,檢校提學金祖淳,原任提學沈象奎,提學南公轍·朴宗慶,直提學洪奭周,檢校直閣徐俊輔·李光文以次進伏訖。時秀等曰,今朝日氣甚陰冷,早朝勞動,聖體,若何?上曰,一樣矣。時秀等曰,比之前日,有差勝之效乎?上曰,少有差勝矣。時秀等曰,俄以二十二日望廟樓酌獻禮當否,有收議之敎,而臣等愚見,以爲望廟樓在於閟宮之內,獨於望廟樓親行酌獻,於禮恐未安,當日親行眞殿茶禮則似好矣。上曰,然則置之。惠慶宮進服加味異功散,前方中去白扁豆,山梔,加白芍藥一錢,唐木香五分,自今日五貼式日次製入事。出榻敎
上在昌德宮。停常參·經筵。
初昏雲氣往來,彗星或隱或見,而形體尾跡,與昨無異,二更以後,密雲不得看候。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿還內後,內閣·政院·玉堂·藥房口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
藥房口傳啓曰,太廟冬享,纔有親行之命,我殿下重祀典躬祼薦之聖意,臣等豈不欽仰攢歎,而第今湯劑連進,輪直未撤,初冬將屆,日候漸寒,將攝之方,不容少忽,而此時勞動,徹曉將事,萬萬非愼重保嗇之道,臣等憂悶之極,相率仰瀆。伏乞亟寢成命,以副群下區區之望,千萬顒祝,惶恐敢啓。答曰,知道。所請依施。
本院啓曰,來二十五日朝參日次矣,敢稟。傳曰,停。
又啓曰,明日再明日齊陵忌辰祭齋戒正日相値,視事頉稟之意,敢啓。傳曰,知道。
又啓曰,大司憲未差,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
又啓曰,今日齋宿,承旨當爲備員,而行都承旨鄭尙愚,行左承旨李庚運,不爲仕進,所當牌招,而拘於廳規,不得請牌,何以爲之?而左副承旨李采,不爲仕進,卽爲牌招,何如?傳曰,允,牌招。
宋知濂啓曰,藥房三提調,持湯劑率醫官,依下敎來待矣。傳曰,湯劑封入,醫官明日待令。
傳曰,湯劑一貼,更爲煎入。
宋知濂啓曰,藥房三提調,持湯劑來待矣。傳曰,封入。
傳曰,明日眞殿茶禮,當自內爲之,齋宿置之。
有政。吏批,判書朴宗慶牌不進,參判李肇源進,參議宋冕載牌不進,承旨□□□進,啓曰,判書朴宗慶,參議宋冕載竝牌不進,小臣獨政未安,何以爲之?敢稟。傳曰,仍爲之,以李勉兢爲大司憲,李文會爲戶曹參判,尹慶烈爲戶曹佐郞,李泳夏爲司僕正,洪秉周爲繕工副正,趙亨鎭爲禁府都事,金履垕爲典籍,徐英修爲懷德縣監,李彦淳爲玄風縣監,耆老所守直官單李協心。
兵批,兼判書沈象奎進,參判閔命爀呈辭,參議韓鼎運病,參知尹之鉉入直,承旨□□□進,以金銑爲副摠管,尹載鐸爲宣傳官,柳曮爲訓鍊副正,金應晦爲訓鍊判官,權思奎爲訓鍊主簿,李英純爲守門將。
本院啓曰,吏曹郞廳來言,臺諫有闕,政事,取稟。傳曰,當日爲之。
又啓曰,卽者吏曹郞廳來言,政事當日爲之事命下,而判書朴宗慶,參判李肇源,參議宋冕載,俱以病不來,不得開政云,竝卽牌招,何如?傳曰,允。
禮曹,冬至兼謝恩使拜表吉日,來十月三十日辰時,方物封裹,同月二十七日推擇啓。
上在昌德宮。停常參·經筵。
所見彗星,昏見酉方,三更西沈,形體尾迹,與昨無異。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道,大殿,朝廷二品以上·六曹堂上大司諫單子問安。答曰,知道,王大妃殿·中宮殿·惠慶宮·嘉順宮,口傳問安。答曰,知道,大駕還宮後,內閣·政院·玉堂·藥房口傳問安。答曰,知道,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
傳曰,今日當展拜景慕宮·望廟樓,該房知悉,侍衛入直磨鍊,出宮門路,以協陽門爲之。
藥房口傳啓曰,卽伏見傳敎下者,有景慕宮·望廟樓展拜之命矣,臣等雖甚愚迷,豈不知此日孺慕之聖孝,而玉候未復,湯劑連進,此豈觸冒勞動之時乎,侵曉行禮於眞殿,已不勝萬萬焦迫,今朝氣甚冷,風日不順,此時聖體之連爲勞攘,尤非大聖人節宣保嗇之道,臣等職忝嘗藥,不任憂慮,敢此瀆擾,伏願亟寢成命,以副群下之望,千萬顒祝,惶恐敢啓。答曰,此日異於它日,卿等勿煩。
本院啓曰,行大司憲李勉兢,掌令宋翼淵·金益鉉未肅拜,執義宋稚圭,持平林處鎭·李周禎在外,監察茶時之意,敢啓。傳曰,知道。
宋知濂啓曰,藥房三提調,持湯劑率醫官,依下敎來待矣。傳曰,湯劑封入。
傳曰,藥房三提調,率醫官入侍。
傳曰,湯劑一貼,更爲煎入。
宋知濂啓曰,藥房三提調,持湯劑來待矣。傳曰,封入。
以左副承旨李采牌不進罷職傳旨,傳曰,只推。
安廷善啓曰,行都承旨鄭尙愚不爲仕進,行左承旨李庚運須資出去,右副承旨朴大圭陳疏徑出,右承旨宋知濂藥院直,院中只有臣一人,伴直無人,左副承旨李采,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
又啓曰,行都承旨鄭尙愚不爲仕進,行左承旨李庚運須資出去,左副承旨李采傳旨未下,右副承旨朴大圭陳疏徑出,右承旨宋知濂藥院直,院中只有臣一人,伴直無人,行左承旨李庚運,所當牌招,而拘於廳規,不得請牌,何以爲之?敢稟。傳曰,牌招。
傳曰,巡監軍仍,番將依點下爲之。
本院啓曰,吏曹判書朴宗慶,參判李肇源,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安,判書·參判,竝更牌招,何如?傳曰,允,參議只推,一體牌招。
以左副承旨李采牌不進罷職傳旨,傳曰,只推。
本院啓曰,吏曹判書朴宗慶,參判李肇源,參議宋冕載牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安,判書·參判,竝更牌招,何如?傳曰,允,參議只推,與判書·參判,一體牌招。
本院以備邊司言啓曰,今六月新薦出身等,依定式當爲分防西北,而兩界年事,未免失稔,出身留防,必有主客俱困之弊,在前或因特敎,或因稟旨,特爲除防,多有其例,今番亦爲除赴防之意,分付,何如?傳曰,允。
又以備邊司言啓曰,卽見公忠監司元在明狀啓,則備陳綿農慘歉之狀,仍請砲保騎步及各樣軍身布,一例代錢矣,一依湖南已施之例,各衙門則全數,各營門則折半,砲保則四分一,許令代捧,何如?傳曰,允。
又以御營廳言啓曰,興仁門北邊頹城女墻,畢築之意,敢啓。傳曰,知道。
又以御營廳言啓曰,興仁門南邊體城頹圮處,改築之意,敢啓。傳曰,知道。
辛未九月二十二日辰時,上詣景慕宮·望廟樓,展拜擧動入侍時,行左承旨李庚運,右承旨宋知濂,右副承旨朴大圭,同副承旨安廷善,假注書金逸淵·朴來謙,史官□□□,直提學洪奭周以次侍立,上具翼善冠·袞龍袍,乘輿出協陽門,由弘化門,入逌瞻門,詣景慕宮,降輿入齋室門,詣望廟樓行禮訖,乘輿出逌瞻門,入弘化門,由協陽門還內。
辛未九月二十二日,上御暎花堂。藥房三提調,率醫官入侍時,都提調韓用龜,提調李集斗,副提調宋知濂,假注書金逸淵,史官□□□,檢校直閣李光文,醫官吳千根·李惟鑑·趙宗協·秦東秀·卞之錞·司饔僉正洪旭浩以次進伏訖。旭浩入診退伏奏曰,脈候左右三部調均矣。
上在昌德宮。停常參·經筵。
彗星昏見辛方,形體尾跡,比前無異,二更以後,密雲所蔽,不得詳察。
夜五更電光。
二十四日開東,雷動電光,灑雨下雨,測雨器水深三分。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,玉堂備員間,視事頉稟之意,敢啓。傳曰,知道。
又啓曰,行大司憲李勉兢,掌令宋翼淵·金益鉉未肅拜,執義宋稚圭,持平林處鎭·李周禎在外,監察茶時之意,敢啓。傳曰,知道。
又啓曰,右副承旨朴大圭,今日不爲仕進,卽爲牌招,何如?傳曰,允。
又啓曰,假注書朴來謙,身病猝重,勢難察任,今姑改差,何如?傳曰,允。
宋知濂啓曰,藥房三提調,持湯劑來待矣。傳曰,封入。
傳曰,巡監軍,以再昨日巡監軍爲之。
本院啓曰,卽者吏曹郞廳來言,懷德縣監徐英修,兩司俱未署經云,除在外·未署經外,未肅拜·呈告人員,竝卽牌招,以爲署經之地,何如?傳曰,允。
以慶尙監司金會淵狀啓,河東府人物渰死事,傳曰,聞甚矜惻,元恤典外別加顧恤,如有生前身還布,竝蕩減事,分付。
有政。吏批,判書朴宗慶牌不進,參判李肇源進,參議宋冕載式暇,承旨□□□進,啓曰,判書朴宗慶牌不進,參議宋冕載式暇,小臣獨政未安,何以爲之?敢稟。傳曰,仍爲之,以李鋗爲正言,李錫祜爲副修撰,朴宗來爲判尹,元永卨爲刑曹正郞,李宗明爲永陵令,金陽復爲景陽察訪。
兵批,兼判書沈象奎病,參判未差,參議韓鼎運病,參知尹之鉉入直進,承旨進,僉知三單尹殷臣·池遇蓮·李寅文。
本院以弘文館言啓曰,應敎韓兢履,副修撰李錫祜,牌招,何如?傳曰,允。
又以承文院言啓曰,康翎漂漢人孫文緖等鐵錨等物,憲書齎咨官便入送緣由,回咨撰出,下送灣府,轉致盛京,何如?傳曰,允。
又以觀象監提調意啓曰,今冬節使行曆官中,別遣精明幹事人,期於質定,曆法購得新方,何如?傳曰,允。
上在昌德宮。停常參·經筵。
初昏所見彗星,形體尾跡,與前無異,三更西沈。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿,朝廷二品以上·六曹堂上·兩司長官單子問安。答曰,知道,王大妃殿·中宮殿·惠慶宮·嘉順宮,口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道,大殿還內後,內閣·政院·玉堂·藥房口傳問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,左副承旨李采,今日不爲仕進,卽爲牌招,何如?傳曰,允。
宋知濂啓曰,藥房三提調,持湯劑來待矣。傳曰,封入。
傳曰,今日太學生,當親臨試取於暎花堂,該房知悉,侍衛以入直磨鍊,雲寶劍置之,出宮門路,以協陽門爲之。
以右副承旨朴大圭牌不進罷職傳旨,傳曰,只推。
安廷善啓曰,今日殿座,承旨當爲備員,而行都承旨鄭尙愚,行左承旨李庚運不爲仕進,所當牌招,而拘於廳規,不得請牌,何以爲之?而左副承旨李采未承牌,右副承旨朴大圭旣有只推之命,卽爲牌招,何如?傳曰,允,牌招。
傳曰,試官弘文提學牌招。
本院啓曰,弘文提學曺允大牌不進推考傳旨,今方捧入,而太學生試取命下之後,如是違牌,事甚未安,更爲牌招,何如?傳曰,以檢校提學及提學南公轍爲之。
傳曰,巡監軍,以再昨日巡監軍爲之。
以應敎韓兢履,修撰李錫祜牌不進罷職傳旨,傳曰,竝只推,更爲牌招。
以應敎韓兢履,修撰李錫祜牌不進罷職傳旨,傳曰,只推,更爲牌招。
以掌令宋翼淵·金益鉉,司諫南惠寬,獻納李允謙牌不進罷職傳旨,傳曰,竝只推。
本院啓曰,懷德縣監徐英修,兩司當爲署經,而司諫南惠寬,獻納李允謙,掌令宋翼淵·金益鉉,旣有只推之命,與行大司憲李勉兢,行大司諫趙萬元,竝卽牌招,以爲備員署經之地,何如?傳曰,允。
又啓曰,懷德縣監徐英修,諫院則旣已署經,而憲府則行大司憲李勉兢,掌令宋翼淵牌不進,金益鉉陳疏入啓,執義宋稚圭,持平林處鎭·李周禎在外,無以署經,何以爲之?敢稟。傳曰,一司除署經。
以掌令宋翼淵牌不進罷職傳旨,傳曰,只推。
傳曰,不善申飭之儀仗庫郞廳南正玉,令該府拿問處之,照律嚴勘。
本院啓曰,卽者義禁府都事來言,時囚無得過三日滯囚,曾有定式矣,時囚罪人金文澤·李宗植照律,朴師潤·鄭敬行議處,當爲擧行,而判義禁洪明浩呈辭受由,次堂例不得擧行云,何以爲之?敢稟。傳曰,令次堂擧行。
又啓曰,御營大將李溏,以東關王廟修改,明日出去矣,兼帶右邊捕盜大將所佩命召及大將牌,傳令牌,何以爲之?敢稟。傳曰,仍佩往來。
本院以禮曹言啓曰,莊陵奉審今年當次事,今春筵稟,而謹依批旨,收議大臣,退以九十月之間事,草記依此爲之事,命下矣。卽當擧行,而本道穡事,未免歉荒,在前如此之時,有因特敎退行之例,今番則何以爲之乎?敢稟。傳曰,後次爲之。
又以都摠府言啓曰,副摠管金履喬,以同義禁,本府坐起,晝仕出去之意,敢啓。傳曰,知道。
又以兵曹言啓曰,今九月二十四日立冬,十月節改火進上時,宗廟署·社稷署,永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以備邊司言啓曰,北道先運襦衣,頒給之意,敢啓。傳曰,知道。
辛未九月二十四日巽時,上御暎花堂,太學生試取入侍時,右承旨宋知濂,同副承旨安廷善,假注書金逸淵·朴來謙,史官未考,上曰,當該統長,竝汰去。出駕敎上曰,當該統長,令攸司從重科治。出榻敎
上在昌德宮。停常參·經筵。
初昏以後,彗星爲雲氣所蔽,而或有透露之時,又爲游氣所掩,形體熹微,不得詳察。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟,答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵未肅拜·金益鉉疏批未下,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,南兵使柳相亮下直,長弓一張·長箭一部,片箭一部,筒兒一箇賜給。
傳曰,咸鏡南道兵馬節度使柳相亮處,授第四十符。
傳曰,今日親臨仁政殿,方外儒生當應製,該房知悉,侍衛以入直磨鍊,雲寶劍置之,出宮門路,以協陽門爲之。
傳曰,試官弘文提學·奎章閣提學牌招。
本院啓曰,今日殿座,承旨當爲備員,而行都承旨鄭尙愚,右副承旨朴大圭疏批未下,行左承旨李庚運不爲仕進,所當牌招,而拘於廳規,不得請牌,左副承旨李采牌不進罷職傳旨未下,何以爲之?敢稟。傳曰,竝許遞,前望單子入之,待下批牌招察任。
又啓曰,時原任大臣,爲承候來待矣。傳曰,入侍。
又啓曰,時原任閣臣,爲承候來待矣。傳曰,入侍。
宋知濂啓曰,藥房三提調,持湯劑來待矣。傳曰,殿座處所來待。
傳曰,藥房三提調,持湯劑率醫官入侍。
傳曰,弘文提學,更爲牌招。
本院啓曰,弘文提學曺允大再牌不進推考傳旨,今方捧入,而方外儒生應製命下之後,如是違牌,不卽承膺,事甚未安,所當更請牌招,而係是一日三牌,何以爲之?敢稟。傳曰,以大司成擧行,傳曰,巡監軍仍,番將單子,依點下爲之。
本院以義禁府言啓曰,今日親臨仁政殿,方外儒生應製時,本府都事七員進去,只有三員,故當直入直都事,本府入直都事·公事回公都事,纔已分差,而仁政門·光範門·崇範門禁亂都事,無以推移,假都事三員,令該曹差出,以爲分排之地,何如?傳曰,允。
辛未九月二十五日,上御熙政堂。時原任大臣·閣臣承候,藥房三提調率醫官入侍時,領府事李時秀,左議政金載瓚,判府事韓用龜,右議政金思穆,原任提學沈象奎,提學朴宗慶,檢校直提學李存秀,直提學洪奭周,檢校直閣李光文,藥房提調李集斗,副提調宋知濂,假注書金逸淵,史官□□□,醫官吳千根·李惟鑑·趙宗協·秦東秀·卞之錞,司饔僉正洪旭浩以次進伏訖。時秀曰,臣等有萬萬悶迫萬萬抑鬱者,敢此縷縷仰陳。伏乞少垂諒察焉,雖以今日事言之,霜朝如是甚寒,而諸處動駕,勞攘已多,調攝中聖躬,必多損節,此豈非萬萬悶迫抑鬱處耶?上曰,別無所損矣。時秀曰,竊觀近日,無日不殿座,而原其事則不必殿座之事也,且駕臨殿座處所,輒命停止,竊料聖意,非爲臨殿也,專爲轎上勞動,頻數往來而然也,命令顚錯,且置勿論,聖體之損傷,當復如何,近來寢睡之不寧,水刺之厭進,皆緣勞動之故也,伏未知聖意所在,緣何而如是也哉,載瓚曰,竊伏見殿下,晷刻不能坐,此正臣等所欲知其故者也,今朝殿座,已至三處,置措之忙迫,猶屬小事矣。用龜曰,詳察此等證候,然後湯劑,可以議定。伏乞下敎焉。上曰,此予不能耐久之故也。時秀曰,或者胸膈不平,有煩鬱之氣乎?上曰,然矣,醫官洪旭浩·卞之錞入診訖,時秀曰,診候如是忙迫,醫官恐難詳察證候矣,大抵調攝中聖心,雖或煩躁鬱滯,難於耐久,伏望猛下忍字工夫,今日明日,忍之又忍,則聖候自當平復矣,俄者殿座時,聖意始雖不欲陞座,而緣臣等冒萬死强勸,乃克成禮如儀,此亦忍字工夫之已效也,此後雖有不能耐久之時,輒認以臣等强勸之際,則豈有不能忍之理乎,顧今聖候,如是彌留,不惟臣等之萬萬焦迫,殿宮惟憂之情,當復如何。伏乞繼自今,留意於忍字工夫,仰體殿宮之情,下循臣等之請焉。載瓚曰,竊伏覩殿下寢睡·水刺如前,則政令凡節,亦如前,寢睡·水刺不如前,則政令凡節,亦不如前,以殿下高明,亦應洞知。伏乞深自忍耐,以仰體殿宮止慈之情焉。用龜曰,夫爲人子者,父母有疾,雖渴誠救護,猶恐其不及,而今臣等,卽殿下之子也,聖候如是彌留,而臣等無以詳察症候,盡誠救護,將以何顔,徒添嘗藥之任乎。
辛未九月二十五日辰時,上御仁政殿,方外儒生應製入侍時,右承旨宋知濂,同副承旨安廷善,假注書金逸淵·朴來謙,史官□□□,檢校直閣李光文以次侍立,上具翼善冠·袞龍袍,乘輿出協陽門,詣明政殿,仍詣魚水堂,出金馬門,由靑陽門,詣仁政殿,降輿陞座,試官金履喬,率應製儒生,入庭行禮訖,以仁政門爲銘題,上乘輿出仁政門,由協陽門還內。
上在昌德宮。停常參·經筵。
初昏密雲,一更雲捲之後,始爲詳察,則彗星形體,一如前夜,而尾跡則爲銀河所掩映,所見熹微,三更西沈。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
宋知濂啓曰,藥房三提調,持湯劑來待矣。傳曰,殿座處所來待。
傳曰,藥房三提調,持湯劑入侍。
承旨前望單子入之,權丕應·愼宜學·金遇淳·李惟命落點。
朴來謙改差,代以鄭禮容爲假注書。
本院啓曰,新除授左副承旨愼宜學,時在水原地,斯速乘馹上來事,下諭,何如?傳曰,允。
傳曰,巡監軍,以昨日巡監軍仍。
傳曰,今日摛文院齋宿,明日冷泉亭別焚香,當親傳香,該房知悉,侍衛入直磨鍊,別雲劍置之,出宮門路,以協陽門爲之。
傳曰,明日親傳香處所,以明政殿爲之,傳曰,冷泉亭別焚香置之。
傳曰,太學生試取時銘三中生員柳之習,直赴會試,之次三下一生員宋持養,給二分三下,進士李鼎臣,筆六枝·墨四笏,次上生員趙寅永,進士安光近·崔養重,各筆五枝·墨三笏,任禹常,筆四枝·墨三笏賜給。
以方外儒生應製榜目,傳曰,銘居首三下一生員徐有民,直赴會試之次三下生員鄭基善,給一分,次上生員李鼎耉等三人,竝令該曹,考例施賞。
以太學儒生應製榜目,傳曰,略生員鄭遂慶,給二分,粗生員李箕樂等二人,各筆二枝賜給。
以左副承旨李采牌不進罷職傳旨,傳曰,只推。
以右副承旨金愚淳牌不進罷職傳旨,傳曰,只推。
以應敎韓兢履再牌不進罷職傳旨,傳曰,只推。
以公忠監司元在明狀啓,邪學無乎事,傳曰,連加詗察事,分付。
本院以弘文館言啓曰,修撰申緯,牌招,何如?傳曰,允。
又以弘文館言啓曰,上番以下番,姑陞入直之意,敢啓。傳曰,知道。
又以弘文館言啓曰,應敎韓兢履,牌招,何如?傳曰,允。
又以戶曹言啓曰,訓鍊院慕華館摘奸,則無頉之意,敢啓。傳曰,知道。
又以戶曹言啓曰,追慕洞淨業院碑閣·流霞亭·千慕堂·萬懷堂有頉處,修改之意,敢啓。傳曰,知道。
又以戶曹言啓曰,慶熙宮差備內有頉處修改吉日,今月二十七日辰時爲吉云,以此擧行,何如?傳曰,允。
又以禮曹言啓曰,月初元陵官員,以大王陵上莎草間間枯損事,枚報臣曹,而道臣出巡,奉審當前,狀聞啓下後擧行之意題送矣,及伏見京畿監司奉審狀啓,則大王陵上,自寅方至酉方,莎草根莖,有蟲損之患云,不勝驚悚,陵上莎草有頉,則政府以下,例爲進去奉審矣,今亦依例擧行後稟處,何如?傳曰,允。
又以兵曹言啓曰,來十月十一日上番騎兵二百二十八名,襦衣題給之意,敢啓。傳曰,知道。
又以兵曹言啓曰,越薦出身,旣已除赴防,則有納米之例,亦有因特敎除納米之時,今番則何以爲之?敢稟。傳曰,除納米。
又以訓鍊都監言啓曰,本局分授都城敦義門北邊第一城廊近處體城一間許頹圮處,今日畢築,女墻仍爲始役,把守軍兵,依例撤罷之意,敢啓。傳曰,知道。
又以訓諫都監言啓曰,今月初九日金虎門·弘化門入直軍砲放入格之類,內下木布施賞之意,敢啓。傳曰,知道。
又以禁衛營言啓曰,臣進詣南廟,有頉處看檢修改後,別單書入之意,敢啓。傳曰,知道。
又以禁衛營言啓曰,謹依定式,臣進詣南壇,奉審摘奸,則壇上與階砌紅箭門內外,俱爲無頉,松木則漸就蒼鬱,禁樵守護等節,另加申飭之意,敢啓。傳曰,知道。
又以禁衛營言啓曰,來十二月當二番前部右司屬黃海道四哨軍兵,來十一月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以禁衛營言啓曰,來十月當二番前部中司屬黃海道四哨軍兵逢點實數五百十三名,已爲點閱整齊,來十月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來十月十一月兩朔應立前部後司屬慶尙右道四哨軍兵五百十七名,今已逢點整齊矣,十月初一日,與舊番右司軍兵,替代立番後,舊軍放送之意,敢啓。傳曰,知道。
又以御營廳言啓曰,本廳來十二月,壬申正月兩朔應立左部前司屬慶尙右道四哨軍兵,十一月二十五日,京中逢點,十二月初一日,與前部後司軍兵,當爲替直立番,趁期調送事,本道監兵使處,措辭知會之意,敢啓。傳曰,知道。
又以御營廳言啓曰,東關王廟有頉處,臣監董修改後,別單書入之意,敢啓。傳曰,知道。
義禁府照目,兵曹佐郞金文澤,笞四十收贖,附過還職,私罪奉敎依允爲旀,功減一等爲良如敎。又照目,守門將李宗植,笞五十收贖,解見任別敍,私罪奉敎依允爲旀,功減一等爲良如敎。
又啓目,兵曹佐郞權拚原情云云。傳旨內辭緣,泛稱遲晚,刑推得情,何如?判付啓,除刑推議處爲良如敎。
又啓目粘連,向前蒜山僉使朴師潤亦,歉歲民情,雖曰遑急,還餉法意,何等嚴重,而營題之外,擅自加分,虛留之數,至於五百餘石之多,其不謹典守之罪,在所難免,以此照律,何如?判付啓,依允。
又啓目粘連,向前南海前縣令鄭敬行亦,本縣年事,雖値荐歉,停退當捧,趁不收殺,以致居末,有違法意,而畢竟査捧完數,則此與虛欠有間,以此照律,何如?判府啓,依允。
判尹朴宗來疏略曰,臣待罪西銓之日,未能恪承飭敎,自底郵罰,薄罷未幾,恩敍繼降,而頃以湖閫之誤擬,至被廟堂之論勘,贓汚之法嚴,閫職之任重,臣亦豈不知之,而只見銓曹之連次照望,遂認爲昭晳無礙,而遽然收擬,至蒙天點,此莫非臣昏瞢信心之所致也。伏乞亟遞臣新授官職。臣無任云云。答曰,省疏具悉。勿辭行公。
行都承旨鄭尙愚疏略曰,臣以喉院班聯,有難周旋,不得已屢犯違傲,悚蹙靡措,且況僚員,緣臣之違召,至被例勘,則臣之私義,尤增難安。伏乞亟遞臣所帶之職。臣無任云云。答曰,省疏具悉。卿其勿辭行公。
右副承旨朴大圭疏槪,情急歸護,罪速擅離,冀蒙重勘,俾安微分事。原本未考省疏具悉。爾其勿辭救護。
掌令金益鉉疏槪,敢陳懇迫之私,冀蒙鐫遞之恩事,原本未考,省疏具悉。爾其勿辭救護。
辛未九月二十六日,上御魚水堂,藥房三提調持湯劑入侍時,都提調韓用龜,提調李集斗,副提調宋知濂,假注書金逸淵,史官□□□,檢校直閣李光文,醫官吳千根以次進伏。未考進御大造地黃湯,調朱砂安神丸一丸,自今日一貼式煎入事。出榻敎用龜曰,司饔僉正洪旭浩,以僚嫌不得行公云,分付銓曹,兩員中一員,從便他司相換,何如?上曰,依爲之。
上在昌德宮。停常參·經筵。
未時申時,日有兩珥。
初昏彗星形體,與昨無異,而二更以後,則爲雲氣所蔽,或隱或見,三更西沈。
夜五更至二十八日開東,灑雨下雨,測雨器水深一分。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨同矣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵未肅拜,金益鉉受由,監察茶時之意,敢啓。傳曰,知道。
又啓曰,同副承旨安廷善,今日不爲仕進,卽爲牌招,何如?傳曰,允。
宋知濂啓曰,藥房三提調,持湯劑來待矣。傳曰,湯劑封入,明日入診,可也。
本院啓曰,兼兵曹判書沈象奎,以觀象監提調,元陵莎草有頉處奉審事,今方出去矣,所佩命召,何以爲之?敢稟。傳曰,仍佩往來。
傳曰,巡監軍,以再昨日巡監軍爲之。
傳曰,方外儒生應製銘居首三下生員鄭基善,直赴會試,之次草三下生員鄭知容,給二分,次上進士李永龜,生員鄭基植·李允植,幼學宋持行,進士李源達等,考例施賞。
以應敎韓兢履牌不進罷職傳旨,傳曰,推考傳旨捧入。
以平安監司李晩秀啓本,罪人朴景哲,順川郡到配事,傳曰,分揀放送事,分付。
本院以備邊司言啓曰,秋務方殷,開倉在卽,此非一時曠官之時,受由上京守令,竝催促下送,新除未下直守令,亦令不日辭朝,仍卽赴任之意,分付該曹,何如?傳曰,允。
司憲府照目,東萊府使尹魯東,依傳敎發緘取招,杖一百收贖,公罪施行,何如?判付啓,功議各減一等爲良如敎。
上在昌德宮。停常參·經筵。
初昏,彗星形體尾跡,與昨無異,三更四沈。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿,朝廷二品以上·六曹堂上,兩司長官單子問安。答曰,知道,王大妃殿·中宮殿·惠慶宮·嘉順宮,口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,來初一日輪對日次矣,敢稟。傳曰,當次人受點,後日次待令。
宋知濂啓曰,藥房三提調,持湯劑率醫官來待矣。
傳曰,湯劑封入,入診明日爲之。
本院啓曰,卽者義禁府都事來言,時囚無得過三日滯囚,曾有定式矣,時囚罪人朴師潤·鄭敬行照律,權拚議處,當爲擧行,而判義禁未差,次堂例不得擧行云,未差之代,政官牌招開政差出,待下批牌招,以爲開坐之地,何如?傳曰,允。
又啓曰,御營大將李溏,以本營習陣事,今日沙阿里出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
又啓曰,吏曹判書朴宗慶,參判李肇源牌不進推考傳旨,今方捧入,而開政命下之後,如是違牌,事甚未安,參議宋冕載在外,判書·參判,竝更牌招,何如?傳曰,允。
有政。吏批,判書朴宗慶牌不進,參判李肇源進,參議宋冕載受由在外,承旨□□□進,啓曰,判書朴宗慶牌不進,參議宋冕載受由在外,小臣獨政未安,何以爲之?敢稟。傳曰,仍爲之,以洪羲臣爲兵曹參判,吳載紹爲判義禁,任㸁爲軍資正,尹久東爲順興府使,司饔直長魚在琬,泰陵直長鄭始綏相換。
兵批,兼判書沈象奎進,參判未差,參議韓鼎運病,參知尹之鉉入直,承旨□□□進,以韓應浩爲宣傳官,張鎭萬爲訓鍊判官,卞永植爲訓鍊主簿,尹豐烈·林福明爲武兼,金峻岳爲多大僉使,張漢籌爲西原營將,盧尙樞爲加德僉使,同知單韓廷勳。
傳曰,巡監軍,以再昨日巡監軍爲之。
以同副承旨安廷善牌不進罷職傳旨,傳曰,只推。
本院以吏曹言啓曰,今此宗廟朔祭大祝李潞,景慕宮朔祭獻官鄭尙愚塡差,而時無職名,竝令該曹,口傳付軍職,何如?傳曰,允。
兵曹口傳政事,副護軍鄭尙愚,副司果李潞,以上竝單付。
本院以弘文館言啓曰,應敎韓兢履,卽爲牌招,何如?傳曰,允。
又以備邊司言啓曰,順興府使未差之代,當於今日政差出,而該邑久曠之餘,秋務方殷,待下批卽令當日辭朝,催促赴任,何如?傳曰,允。
又以備邊司言啓曰,禁府時囚,滯囚已久,而該府堂上,或有事故,或未備員,捧供獻讞次第應行之事,亦不免一任委積,庾滯漸久,疎放無期,判義禁有闕之代,使之今日政差出,待下批,令政院卽爲稟旨牌招,以爲趁卽擧行之地,何如?傳曰,允。
又以禁衛營言啓曰,本營把摠柳民儉,哨官洪㯳,俱有身病,勢難察任,竝改差,何如?傳曰,允。
又以摠戎廳言啓曰,本廳左司把摠李周豐,身病猝重,勢難察任,改差,何如?傳曰,允。
上在昌德宮。停常參·經筵。
初昏,彗星形體尾跡,與昨無異,三更西沈。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿還內後,內閣·政院·玉堂·藥房口傳問安。答曰,知道,大殿還內後,內閣·政院·玉堂·藥房口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
又啓曰,同副承旨安廷善,今日不爲仕進,卽爲牌招,何如?傳曰,允。
宋知濂啓曰,藥房三提調,持湯劑率醫官,依下敎來待矣。傳曰,入侍,入診明日爲之。
傳曰,今日親臨明政殿,闕內入直文蔭官應製,該房知悉,侍衛入直磨鍊,別雲劍置之,試官以入直摠管兵曹堂上爲之,出宮門路,以協陽門爲之。
傳曰,今日當展拜奉謨堂,該房知悉,侍衛入直磨鍊,雲寶劍置之,出宮門路,以協陽門爲之。
本院以戶曹言啓曰,時御所內各司,依定式看審,則竝無頉之意,敢啓。傳曰,知道。
知事曺允大疏曰,伏以臣猥膺專對,行且辭陛矣,臣之父母墳山,在於京畿驪州地,久曠省掃,情理難抑,而又將出疆經歲,倍切霜露之感,敢將私悃,仰瀆崇嚴。伏乞聖慈,俯垂鑑諒,特許旬日之暇,俾得往省,以伸至情焉。臣無任云云。答曰,省疏具悉。卿其往省焉。
辛未九月二十九日辰時,上御明政殿,文蔭官應製入侍時,承旨□□□,假注書金逸淵·鄭禮容,史官□□□,檢校直提學李存秀以次侍立,上具翼善冠·袞龍袍,乘輿出協陽門·入明政門,降輿陞座,試官洪義浩·金魯敬·尹之鉉,與文蔭官行禮訖,以追琢其章金玉其相,爲七言古詩題,命藥房三提調率醫官入侍,都提調韓用龜,提調李集斗,副提調宋知濂,醫官吳千根·李惟鑑·趙宗協·秦東秀·卞之錞,司饔僉正洪旭浩以次進伏,用龜曰,醫官旣已入侍,暫許診察似好,故敢此仰達矣。上曰,入診明日爲之,少頃,上乘輿出明政門,由協陽門還內。
辛未九月二十九日巽時,上詣奉謨堂,展拜入侍時,都承旨宋知濂,假注書金逸淵·鄭禮容,史官□□□,檢校直提學李存秀,檢校直閣李光文以次侍立,上具遠遊冠·絳紗袍,乘輿出靑陽門,入永肅門,詣奉謨堂,行展拜禮,乘輿出永肅門,由靑陽門還內。
上在昌德宮。停常參·經筵。
所見彗星,形體尾跡,比昨無異,三更西沈。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿,朝廷二品以上·六曹堂上,兩司長官單子問安。答曰,知道,王大妃殿·中宮殿·惠慶宮·嘉順宮,口傳問安。答曰,知道,大殿還內後,內閣·政院·玉堂·藥房口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟,答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,口傳問安。答曰,知道。
本院啓曰,明日常參·經筵,取稟。傳曰,停。
又啓曰,備邊司郞廳來言,今日賓廳日次,而問安相値,不得來會云矣,敢啓。傳曰,知道。
宋知濂啓曰,藥房三提調,持湯劑率醫官,依下敎來待矣。傳曰,湯劑封入,入診明日爲之。
本院啓曰,時原任大臣,爲承候來待矣。傳曰,後日來待。
又啓曰,時任閣臣,爲承候來待矣。傳曰,後日來待。
傳曰,今日宗廟·景慕宮朔祭香祝,當親傳,該房知悉,處所以仁政殿爲之,出宮門路,以協陽門爲之。
傳曰,侍衛軍兵毛具。
傳曰,禮房承旨,馳詣宗廟·景慕宮,奉審摘奸以來。
以水原留守朴崙壽狀啓,本府南北城水門及甕城修改監董以下諸人施賞,令該曹照例稟處事,傳曰,令該曹直爲稟處。
本院以吏曹言啓曰,今此宗廟冬享大祭祭官中時無職名人,令該曹口傳付軍職,何如?傳曰,允。
又以吏曹言啓曰,新除授假監役金箕書,除拜後過限未出仕,依例改差,何如?傳曰,允。
本院以賑恤廳言啓曰,南部松峴契路傍,有一歲遺棄男兒,良女趙召史,欲爲收養,石橋下契路傍,有一歲遺棄女兒,良女咸召史,欲爲收養,故依節目竝爲給料,使之乳養之意,敢啓。傳曰,知道。
本院以司饔院言啓曰,漁夫契貢人等呼訴內,冬節已屆,江水稍冷,魚族深入,設網屢日,勢難捉得,將至闕供之境云,每年如此之時,以活鷄,例有參半代封之規,而莫重御供,自下不敢擅便,惶恐敢啓。傳曰,全數代封。
義禁府啓目,儀仗庫郞廳南正玉原情云云。傳旨內辭緣,泛稱遲晚,刑推得情,何如?判付啓,除刑推議處爲良如敎。
又啓目,向前權拚亦,身爲入直騎郞,常時不善檢飭,省記外員役,留滯於下鑰之後,以此照律,何如?判付啓,依允。
又照目粘連,南海前縣監鄭敬行矣本府議啓內,本縣年事,雖値荐歉,停退當捧,趁不收殺,以致居未,有違法意,而畢竟査捧完數,則此與虛欠有間,以此照律,罪笞五十收贖,解見任別敍,私罪奉敎依允爲旀,功減一等爲良如敎。
又照目粘連,蒜山前僉使朴師潤矣本府議啓內,歉歲民情,雖曰遑急,還餉法意,何等嚴重,而營題之外,擅自加分,虛留之數,至於五百餘石之多,其不謹典守之罪,在所難免,以此照律罪,告身盡行追奪,徒三年定配,又五年禁錮,私罪奉敎依允。
辛未九月三十日辰時,上詣仁政殿。宗廟·景慕宮朔祭香祝親傳入侍時,都承旨宋知濂,假注書金逸淵·鄭禮容,史官□□□,檢校直閣李光文以次侍立,上具翼善冠·袞龍袍,乘輿出協陽門,詣仁政殿版位,親傳香祝訖,乘輿出仁政門,由靑陽門還內,王大妃殿進御加味大調中湯五貼製入事。出榻敎
上在昌德宮。停常參·經筵。
丙午,自初昏,所見彗星,形體尾跡·與昨無異,至三更西沈。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道
安廷善啓曰,明日常參·經筵,取稟。傳曰,停。
李惟命啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
權丕應啓曰,兵曹參判洪羲臣,除拜後過三日不爲出肅,依定式推考警責,仍卽牌招察任,何如?傳曰,允。
宋知濂啓曰,藥房三提調,持湯劑率醫官,依下敎來待矣。傳曰,湯劑封入,入診明日爲之。
李惟命,以兵曹言啓曰,今九月各廳堂下武臣朔試射內外中日,旣已停止,不得爲之之意,敢啓。傳曰,知道。
李惟命,以兵曹言啓曰,忠翊衛將李重鉉,除授在外,過限未上來,多大浦僉使金峻岳,老母今年八十八歲,法不當遠離赴任,呈狀乞遞,邊將之親年七十五歲以上者,許遞其任,載在法典,竝改差,何如?傳曰,允。
李惟命,以兵曹言啓曰,今秋等能麽兒考講時,訓鍊院主簿金弘洛,守門將黃碩潤等一次不通,訓鍊院僉正李圭男,主簿尹禹鉉,義禁府都事兪武煥,軍器寺判官洪秉義,主簿徐命鐸,武臣兼宣傳官林致浩,守門將徐有近,通禮院引儀白亨鎭等二次不通,竝依定式從重推考,何如?傳曰,允。
李惟命,以義禁府言啓曰,時囚罪人朴師潤告身盡行追奪,徒三年定配,又五年禁錮照律公事判付內,依允啓下矣。朴師潤告身盡行追奪,公忠道德山縣汲川驛,徒三年定配,而以議啓內辭意,具罪目依例發遣府書吏,押送配所,何如?傳曰,允。
奎章閣直提學洪奭周疏曰,伏以,臣之伯父,將以來月之初,窆于京畿豊德地矣,臣於伯父,夙蒙撫育,屬則叔侄,恩均顧復,今於永就窀穸之日,若不得臨穴一訣,則痛苦悲缺,實非私情之所可堪,而身係邇班,時値輪直,瀆擾是懼,泯默至今,卽接在途之信,則臣父隨輀之路,觸冒風寒,凘苶困頓,殆不自振,臣聞此報以後,方寸尤難按抑,玆陳短章,徑發鄕路,擅行之罪,諒無所逃。伏乞聖明,俯垂鑑燭,亟降郵罰,以肅朝綱焉。臣無任云云。答曰,省疏具悉。卿其往省焉。
上在昌德宮。停常參·經筵。
辰時,日有兩珥,巳時,日暈,初昏,彗星於雲氣中乍見,而形體尾跡,與昨無異,一更以後,密雲不得看候,夜自四更,灑雨下雨,測雨器水深三分,五更,雷動電光。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道,大殿,朝廷二品以上·六曹堂上·兩司長官單子問安。答曰,知道,王大妃殿·中宮殿·惠慶宮·嘉順宮,口傳問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
權丕應啓曰,明日常參·經筵,取稟。傳曰,只晝講。
愼宜學啓曰,來初五日朝參日·次矣,敢稟。傳曰,停。
宋知濂啓曰,藥房三提調,持湯劑率醫官,依下敎來待矣。傳曰,湯劑封入,入診明日待令。
宋知濂啓曰,假注書鄭禮容,身病猝重,勢難察任,今姑改差,何如?傳曰,允。
權丕應,以奎章閣言啓曰,景慕宮·望廟樓今朔奉審,無頉之意,敢啓。傳曰,知道。
權丕應,以弘文館言啓曰,應敎韓兢履,旣有只推之命,卽爲牌招察任,何如?傳曰,允。
愼宜學,以備邊司言啓曰,卽見全羅監司李相璜報本司辭緣,則以爲,羅州·靈光·靈巖,處在湖海之間,每値風高,彼船漂到,無歲無之,己巳以後,邑事殆若亂麻,此時曠官,必多狼狽,三邑則限再明年,如有彼人漂到之事,虞候·鎭將,專當擧行,地方官勿爲馳往爲辭矣,漂人問情之役,每於秋務方張之時,閱月離官,邑事受病,而況三邑旣經屢歉,官長若又曠職,則實有民邑俱弊之患,限三年使虞候·鎭將,替本倅專管,果無所妨,使之依此擧行,何如?傳曰,允。
愼宜學,以備邊司言啓曰,卽見全羅監司李相璜災實分等狀啓,則珍島等二邑置之尤甚,興陽等三十四邑鎭置之之次,茂朱等十八邑置之稍實,後錄諸條,竝請令廟堂稟旨分付矣,其一,己巳舊還,尤甚兩邑及之次邑鎭遇災面里,竝許停免,稍實面里五分一,稍實諸邑四分一徵捧,己巳以前舊還,竝姑仍停事也,其一,昨年停退條,尤甚珍島·雲峰,亦姑仍停,之次邑中興陽等十四邑鎭,濱海若而面里及海中各島之告歉處,抄出仍停事也,其一,己庚兩年尤甚邑納布之軍,連蒙停退之澤,三年竝督,實是行不得之政,己巳條則姑令仍停事也,其一,軍器寺各軍門所納加時槍柄等木物停退條,特令蕩減,今年條待明秋備納事也,其一,京外箭竹,尤甚之次邑,依昨年例蠲減事也,其一,尤甚之次邑各軍門及樂工保米六斗,代錢二兩收捧,待明春上納事也,其一,尤甚之次邑拯劣米太,限明秋停退事也,其一,興德·高敞反逋,限明秋退捧事也,其一,尤甚之次邑,勿定配所事也,其一,推奴徵債,限明秋防塞事也,湖南秋事,雖遜於嶺南,而猶爲純登之歲,目下民憂,似得少紓,但沿邑及諸島,不如蘆嶺以北,往往有失稔之歎,道啓分等,蓋緣於此,而必有所十分裁量,依所請施行,己巳停還,摠一道爲三十三萬餘石,今雖少豐,而若使之竝新還準捧,則劫後厪存之民,必無以力抵勢當,況今尤甚二邑,歲旣失稔,還又竝督,果是行不得者也,珍島·雲峰,全數仍停,之次邑鎭尤甚面里,三分二仍停,之次及稍實面里,折半仍停,稍實邑則竝四分一仍停,則邑有收捧之實,民無掊刮之患,使之準此擧行,但等次旣分以面里停蠲,至及於升龠,簿書有絲毛之細,吏胥幻刀錐之利,而近日守令,多不事事,不但惠未下究,反見利有所歸,夷考其本,責在道臣,竝以此嚴飭,而己巳以前舊還,竝許姑停,昨年停退條,便是新還,則歲方登稔,停否何論,而但尤甚邑,則同豐之時,獨歉尤矜,三分二停免,沿邑之濱海面里,諸島之遇災民戶,似不過略爾處,而數亦無多,從實抄出,三分一姑停,俾爲專力於民還之地,尤甚邑之己巳停退軍布,依舊還例,竝許仍停,各衙門所納加時槍柄木己巳·庚午停退條,若與當年所納而責納,則果爲切悶之弊,竝爲蕩減,當年條則已自本司,減數分定,不至夥多,亦係軍物所用,多年仍停,實屬當念,此則依行會捧納,京外衙門當捧箭竹,三分一特減,各軍門及樂工保米尤甚邑則全數,以錢二兩,依定式代納,之次邑則折半代錢,稍實邑,勿論,拯劣米及興德等兩邑反逋,停退,勿定配所,推徵防塞事,竝令依施,何如?傳曰,允。
愼宜學,以備邊司言啓曰,卽見咸鏡監司趙德潤狀啓,則以爲,壬戌年信蔘之分定也,蔘價以會簿穀上下,而時値年豐,無以準詳定,故其時道臣,以當年條蔘價穀,移付大同穀後,大同銀三千八百四十兩,取出作錢,分俵蔘價,待穀價稍貴,作銀充報事,狀請蒙允矣,當初本穀折米三千二百七十五石,今爲七千七百二十二石,見今穀價稍騰,趁此時作錢貿銀,則所餘折米,當爲三千餘石,補用賑資事,請令廟堂稟旨分付矣,蔘價劃下,已在於壬戌,而特以穀賤難售之故,留置本穀,權貸他貨,蔘價則卽已了勘,本穀則仍爲取殖,今雖還償銀子,尙有三千石之剩,此實無中生有者,不必還錄於會付,取以爲補賑之資,果爲便當,依狀請許施,何如?傳曰,允。
愼宜學,以御營廳言啓曰,本廳哨官金冕禹,身病甚重,勢難察任,改差,何如?傳曰,允。
禁府啓目粘連,向前南正玉亦,身爲該郞,動駕之時,儀仗軍不善檢飭,其溺職之罪,在所難免,以此照律,何如?啓,依允。又照目粘連,兵曹佐郞權拚矣本府議啓內,身爲入直騎郞,常時不善檢飭,省記外員役,留滯於下鑰之後,事極駭然,以此照律,罪笞四十收贖,附過還職,私罪奉敎,依允爲旀,功減一等爲良如敎。
兵曹參判洪羲臣疏曰,伏以,臣居蕃溺職,尙有餘悚,上章訟罪,諒非獲已,草草數語,不過是略暴臣心之無他,兼附私義之難强,對章之來,臣所未料,夫遭彈而引咎者,前後何限,而未聞以在我處義,被他之雌黃,則重臣疏之稱詡過而反帶嘲語,簸揚多而要作笑囮,譽則涉於不虞,恥實甚於過情人之爲言,良亦異矣,臣誠左右思而莫曉其故,面騂背汗,若無所容,實有加於前日之踪地,其將何顔,冒沒周行,有若無故然哉,臣方恧蹙不安,日夕跧伏,起居之禮,僅止於修門之外,宿衛之任,虛縻於旬月之間,撫躬悼歎,如窮無歸,不意騎省佐貳之命,又下於此際,臣每一奉誥,惝怳感激,殆不省所以自措也,顧臣目下情勢,雖閒司漫職,尙不敢遽然趨承,以犯無忌憚之戒,況此禁廬翺翔,尤非私分可擬,此時瀆擾,臣非不知萬萬惶懍,而百爾思量,蠢動無路,玆不得不冒違牌召,猥入文字。伏乞聖明,亟遞臣職,以全微諒,仍治臣罪,以肅朝綱,千萬幸甚。臣無任云云。答曰,省疏具悉。卿其勿辭行公。辛未十月初二日辰時,上御暎花堂,藥房三提調持湯劑率醫官入侍時,都提調韓用龜,提調李集斗,副提調宋知濂,假注書金逸淵,記注官孫錫祚·朴思彦,司饔僉正洪旭浩,醫官吳千根·趙宗協·李惟鑑·秦東秀·卞之淳,以次進伏訖。上曰,近來入侍時,不爲詣閤,不呈座目單子,直爲隨入,豈有如許事體乎,入診雖重,入侍法意,亦不可不嚴,後勿如是之意,申飭,可也。仍命入診,旭浩入診脈候訖,上命奏脈候,旭浩曰,脈候左右三部調均,而湯劑進御,勿爲失時,似好矣。上曰,他醫官入診,置之,可也。仍命入湯劑,千根奉湯劑,跪傳于用龜,用龜先嘗後,跪傳于內侍,內侍跪進,上進御訖,用龜曰,連進湯劑,調攝中諸節漸有差勝之效乎?上曰,一樣矣。用龜曰,臣等職忝嘗藥之任,證候諸節,詳未承聞,都是臣等不敏之致,其爲抑鬱,當如何哉,伏願詳細敎諭,是臣等區區之望也。上曰,與前一樣,而別無所敎諭矣。仍命退,諸臣以次退出。
上在昌德宮。停常參·經筵。
初昏,彗星形體尾跡,與前無異,至二更,西沈。
大殿·王大妃殿·中宮殿·惠慶宮·嘉順宮,內閣·政院,·玉堂口傳朝問安。答曰,知道,大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃·中宮殿·惠慶宮·嘉順宮,藥房口傳問安。答曰,知道。
權丕應啓曰,明日常參·經筵,取稟。傳曰,停。
李惟命啓曰,行大司憲李勉兢呈辭,執義宋穉圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
宋知濂啓曰,同副承旨安廷善,今日不爲仕進,卽爲牌招,何如?傳曰,允。
權丕應啓曰,殿座相値,視事頉稟之意,敢啓。傳曰,知道。
宋知濂啓曰,藥房三提調持湯劑率醫官,依下敎來待矣。傳曰,入侍。
都承旨宋知濂,左承旨權丕應,左副承旨愼宜學,右副承旨李惟命啓曰,近年冬雷之作,殆無虛歲,而今於收藏之月,又有此雷異之變,其聲雖微,其發則非時,其光也燁,爲應則有由,臣等相顧愕眙,莫知所以爲說也,我殿下一念對越,罔或間斷,宜其休祥滋至,乖沴不作,而春旱夏澇,民食俱罄,彗孛風雹,咎徵疊現,今玆仁天警告,又若是其丁寧,臣等雖不敢以某事某應爲之,傅會,而苟究其不虛生之理,亦豈無所以而然哉,噫,目今民憂時弊,何事而非致災之端,臣等愚昧之見,不在於此,而竊有所區區悶迫者,夫人君,一天也,參贊位育之功,動合天則,深居九重,雖一動一靜之間,天必應之,休咎斯驗,竊覸殿下,近日靜攝之中,動作頻數,勞攘過多,講試閱戎,俱非切急之務,而鎭日發令,御苑臨殿,殆無暫息之頃,而靡所有爲,儀衛奔波,不免或東而或西,命令顚倒,每患駭瞻而駭聽,至於大僚之召接甚罕,而庶事叢脞,萬幾之酬應多滯,而百度解弛,此在今日,猶屬餘事,臣等之所晝宵焦皇憂迫者,霜朝命駕,不念榮衛之受損,暮夜戒䠋,有欠保嗇之得宜,此非大聖人體天行令,順時節宣之道,則安得無上天之示警,而戒告之若是耶,繼自今動靜以時,與天合德,則災異不患其不弭,禎祥不期而自臻,豈不休哉,臣等職忝近密,誠切憂愛,聯陳膚淺之見,庸寓芹曝之獻,惟殿下留神澄省焉,惶恐敢啓。答曰,所陳當留念矣。
傳于權丕應曰,冬雷之作,殆無虛歲,言念寡躬之不敏,若負大咎,噫,寡人不明于德,上自百僚,下至閭閻,奢侈成風,浮華日興,將以何許道,鎭壓此俗耶,大臣三司直言無諱,俾輔不逮。
備忘記,西原營將張漢籌下直,長弓一張,長箭一部,片箭一部,筒兒一箇賜給。
鄭禮容改差,代以朴熙顯爲假注書。
權丕應,以觀象監提調意啓曰,測候官應韓兢履罷職,代以修撰申緯差下,以爲輪直之地,何如?傳曰,允。
權丕應,以弘文館言啓曰,本館下番修撰申緯,以宗廟冬享大祭祭官,今日議政府肄儀時,晝仕出去之意,敢啓。傳曰,知道。
李惟命,以都摠府言啓曰,副摠管金履〈永〉以同知義禁府事,本府坐起,晝仕出去之意,敢啓。傳曰,知道。
愼宜學啓曰,今月初六日一兼禁軍番次矣,該番將箇滿之代,依承傳口傳擬入之意,敢啓。傳曰,知道。
權丕應,以承文院都提調意啓曰,本院提調,近甚數少,而使行將發,査對在近,兼兵曹判書沈象奎,行上護軍南公轍,行知敦寧府事韓晩裕,行禮曹判書李集斗,行漢城府判尹朴宗來,刑曹判書金履翼,戶曹判書金履度,行司憲府大司憲李勉兢,兵曹參判洪羲臣,行護軍閔命爀·金銑·洪奭周·李存秀·尹序東,戶曹參判李文會,工曹判書趙弘鎭,行護軍鄭晚錫·金履永·金孝建·韓致應,吏曹參判李肇源,行司諫院大司諫趙萬元竝還差,行護軍朴宗京,漢城府右尹申光軾,刑曹參判李羲甲,行成均館大司成金履喬,亦爲差下,使之察任,何如?傳曰,允。
愼宜學,以備邊司言啓曰,卽見廣州留守金羲淳災實狀啓謄報,則以爲本府穡事,比之己巳大歉,雖有間焉,民情嗷嗷,已無可言,新還準捧,亦無其望,昨年未捧條,今若竝督,誠有罔涯之慮,而還餉體重,不敢遽議停減,至於災頉,則較諸地部劃下二十結,不足爲一百五十結四十一負六束,特許加劃事,請令廟堂稟旨分付矣,今年畿農,初晚各異,名實不副,漢南諸邑,雖云少勝,而秋後失望之歎,擧一道同然,本府則山野參半,而山農尤爲告歉,舊還準捧,實有力不及之慮,守臣雖不得直請停退,卽其啓語,而民勢切悶,自可推知,昨年未捧一千五百九十石,許令折半仍停,災結過百,其例絶罕,特以七十結加劃,俾無災民白徵之弊,何如?傳曰,允。
愼宜學,以備邊司言啓曰,卽見水原留守朴崙壽災實狀啓,則以爲本府穡事,爲災孔甚,通計執災,則未移海溢覆沙蹲縮等災,較量地部劃下四十結,則不足爲七百四十二結十三負五束,特許加劃,各年舊還,竝納無路,丁卯條仍停,戊辰·己巳條,限三分二仍停,當捧條,以相當穀準折代捧,待明秋還作本色,推奴徵債限明秋防塞事,竝請令廟堂稟旨分付矣,畿內農形,始豐卒痒,滌場之後,尤失所料,而水原則一境之內,半野半沿,七月後災損,比他尤多,地部所劃,無怪其太半不足,而至若七百餘結則誠亦過多,本府恤民之政,雖宜加優,而結政至重,不可闊狹,事目災外,二百結特爲加給,俾爲均俵之地,丁卯以後舊還,合爲一萬六千四百六十一石零,竝令折半停退,而漢南秋事,禾穀尤遜於田穀,以相當土宜之種,商量民勢,準折代捧,待明年還作本邑,推徵防塞亦爲依施,何如?傳曰,允。
愼宜學,以備邊司言啓曰,關西先運襦衣二百四十九領,紙衣二百六十六領,照數捧上稱量,綿品紙品,亦爲看審後,仍爲監封逢授於齎去禁軍處,沿路輸運及本道頒給等節各別惕念事,措辭關飭之意,敢啓。傳曰,知道。
愼宜學,以禁衛營言啓曰,本營待年軍金鼎三,私獵於郊外,中豹虎一頭捉來矣,謹此封進,而捉虎軍考例施賞之意,敢啓。傳曰,知道。
愼宜學,以御營廳言啓曰,集賢門入直禁衛營軍,以本廳京中哨官,今十月初三日,依例替代入直之意,敢啓。傳曰,知道。
愼宜學以司僕寺一二提調意啓曰,兼內乘李用逵身病猝重,萬無起動供職之望矣,今姑改差,其代令該曹口傳差出,何如?傳曰,允。
左議政金載瓚,右議政金思穆箚曰,伏以,十月雷發,爲災甚大者,蓋以月係收藏之節,雷爲振發之象,而純陰剛陽,剝換失常,乃天地之乖氣也,是以聖人,大恐懼于是,遇必起警,過則遄改,書之策甚詳,用以爲後王戒焉,今玆夜半轟爗,又何爲而發也,近年冬雷,殆無歲不有,昨年則一月再至,日前出地之威,雖在九月之中,而月令爲收聲之後,朔候乃立冬之時,此亦爲十月雷,而與昨夜聲光,直不過旬日間耳,間歲一有,已是爲災,而況連年必發,又況一月而荐至,如節朔之如期不爽者耶,噫,今日大小上下,百千事爲,何莫非召災之端,而今則民國之危,日急一日,迫在朝夕,不待知者而知之,惟彼降監之天,至明至仁,不違咫尺,安得不一告再告,如救焚拯溺,必冀其一分自保之道耶,天不自言,而喜而爲祥,怒則降災,災祥之應,如影如響,此無異於面命耳提,古之善事天者,必聽於無聲,視於無形,方寸對越,回怒底豫,故三代之君,能令災反爲祥,亂復爲治,竟以爲祈天永命之本者也,顧今可言者,指不勝摟,而臣等未暇逐事拈陳,而今所以致災者,宜殿下自反也,災已至矣,回是災而可以爲祥者,亦惟在於殿下之一心,以災以祥,罔不由於萬化之源,而臣等昨冬一得之言,竊自附於納約之忠,今無容復事覼縷,而殿下倘或惕然開心,犂然嘉納,則吾東方治亂興替之機,未必不由於是矣,惟聖明懋哉懋哉,仍伏念,臣等俱以至愚之姿,値此極艱之會,徒見僨誤,未效承弼,必斥之罪,不待今日而始著,而特殿下謂以任使之久,姑且優容之耳,苟欲躬整萬幾,必回一治,則先罪臣等,卽急先務之不可緩者。伏乞亟命罷退,改卜賢德,以爲答天心慰群情之道焉。取進止。答曰,省箚具悉卿等之懇,所陳當服膺矣,安心勿辭,仍傳曰,此批答遣史官傳諭于左右相。
刑曹判書金履翼疏曰,伏以,臣昨接兵曹參判洪羲臣之疏,始覺老物前後口不擇之失,直緣素性之愚戇,每欠言辭之雍容,顧雖自恕,人誰肯容,當初賤品之數語,固已過激,而乃彼宰臣之屢引,無或拖長否,到今時移月易,都屬水流雲空,以效下殿不失之美,而聊作接席一笑之資者,臣所當勉,彼亦庶幾,何敢更事開啄,未免有若相較,第當靜攝之時,致煩酬應,使彼自處之義,若難挽回,上念下惟,旣悚且慙,況於昨朝候班,冷積闖肆,及夫半晷衙坐,腹疼轉劇,晉晝之儀,何等榮幸,而無望登筵,周廬之直,最是近密,而猝難持被,將費多日,庶獲少可,詞訟委積,憂悶益切。伏乞天地父母,許解本兼職銜,俾得調將,不勝大願。臣無任云云。答曰,省疏具悉。卿其勿辭,調理行公。
行大司憲李勉兢,行大司諫趙萬元,司諫南惠寬,掌令宋翼淵·金益鉉,獻納李允謙等箚曰,伏以,上天之於人君,如父之於子,子有失則耳提而面命,君有失則降災而示警,是以古昔哲辟,遇災而恐懼修省,克豫天心,以致桑穀之枯死,熒惑之徙度,不如是則天心愈怒,終至於危亡而已,近年以來,冬節雷異殆同歲課,而慣習見聞,恬不爲異,當日應變,不過數張疏啓而已,無一事修省之實,宜乎天之忘我,而慈覆仁愛,無時或間,今年之內,水旱風雹之災,累月星孛之變,所以警告之者,可謂極備,猶此眷眷不已,至有昨夜聲光之轟燁矣,若又不思所以仰答,而伈泄以過,如前日之爲,則國勢朝象,將不知稅駕於何地,豈不大可懼哉,恭惟我殿下,自臨御以來,勤學而頻開講筵,虛己而優納諫章,內絶聲色酣飮之娛,外無遊畋興作之失,宜其德敎休明,比隆三古,而奈之何治不徯志,百度墜壞,饑饉連仍,而民生顚連,經用匱乏,而國計板蕩,紀綱名分之凌夷,貪墨奢侈之熾肆,廟堂之恬嬉,臺閣之媕婀,無非召災之端,此皆年來章疏之所盡言,而一未見振刷奮發之效,雖緣群下之不能對揚,而亦惟係於聖上之躬先噵率耳,試以目下事言之,方當玉候違豫,湯劑連進之時,誠宜日許診察,以盡保嗇之道,時接機務,俾免曠廢之歎,而請診承候,每令後次來待,京外簿書,或至旬日不下,此蓋由於調攝之中,難於酬應,然而不時殿座,或至再三,無名講製,幾乎逐日,何殿下先不急之務,而忽應行之事也,顧今常參·經筵,雖不得如例爲之,日延臣僚於臥內,使之詳察症候,亦或酬酢治務,則翌日乃瘳之慶,轉災爲祥之喜,亶在於斯,惟殿下念哉。取進止。答曰,省箚具悉。卿等所陳,務當加勉矣。
校理洪命周,副校理金啓溫,修撰申緯,副修撰洪敬謨等箚曰,伏以,今玆轟燁之災,乃在收藏之月,其端雖微,其幾甚著,臣等雖不敢以某事某應,傅會仰陳,而上天之丁寧告戒,亦豈無所以而然哉,夫天災之作,固非常有,而挽近以來,此月此災,殆同常有,便成歲課,臣等未敢知我殿下,得無或以其常有之故,而或忽於修省之念乎,頃者九月之雷,雖異冬節,而旣在收聲之後,彗孛之見,亦已屢月,而尙無消滅之報,天心之警切如此,而人情之狃安猶昔,仁愛之天,安得不重示譴怒,以敎告之乎,今若以其常有之故,而又復因循荏苒,不思所以消弭,則是豈肅敬對越,應天以實之道哉,顧今諸道告歉,民生有殿屎之憂,百度解弛,紀綱無振刷之望,貪墨成風而考績不嚴,讜直無聞而風俗日渝,凡可以召災之端,靡事不有,譬如一毛一髮,無不受病,而臣等之區區愚見,竊以爲,此皆未足爲今日之大本急務,而大本急務,卽惟在於我殿下之一身而已,嗚呼,立天之道,曰陰與陽,一動一靜,互爲其根,然後天道成而品物遂焉,如或動靜失宜,陰陽易序,則四時不調,六氣乖沴,此必然之理也,然則當動而動,當靜而靜,要使動靜不失其序,乃所以代天理物,與天合德也,今我殿下,上以有殿宮惟疾之憂,下以有生靈休戚之係,甚至國家之安危存亡,亦惟在於殿下,殿下雖欲自輕,其於殿宮何,其於宗社何,今當玉候靡寧,輪直未撤,固當日接醫藥之臣,以爲診察聖候之方,而藥院之啓,輒以明入診爲敎,而至於明日,又復如此,診候之日,未免稍罕,又於靜攝之中,且當寒冷之節,雖在闕內咫尺,逐日臨殿,勞動旣多,是豈不有乖於動靜以時之義,而不知不覺之中,亦安知無聖候之失攝也,伏願聖明,繼自今不待藥院循例之啓,日召醫官,頻令診察,且於起居動作之際,深加愼重,勉益保嗇,天和遄復,玉體萬康,則我東方萬億年無疆之休,自今伊始,豈不休哉,且今百務多瘝,籌謨之委積如山,衆憂溢目,災荒之措濟無策,而惟望聖候之復常,未遑念及於餘事,月六之對,曠闕已久,日三之接,稟裁或滯,雖曰時値靜攝,不得不然,而如是之際,國事安得不叢脞,生民安得不受病,亦望殿下時接廟堂,諮問事務,如古人所謂晝以訪問,夜以安身者,旣無損於節宣之方,而庶務亦可以不至於滯闕矣,此皆今日之所當汲汲,而弭災之要,亦不外此,惟殿下深加留念焉。取進止。答曰,省箚具悉。所陳留念矣。
上在昌德宮。停常參·經筵。
初昏以後,雲氣往來,彗星或隱或見,而形體尾跡,與昨無異,至二更密雲,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道,大殿,朝廷二品以上·六曹堂上·兩司長官單子問安。答曰,知道,王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍宜矣。
權丕應啓曰,明日常參·經筵,取稟。傳曰,停。
宋知濂啓曰,藥房三提調持湯劑來待矣。傳曰,湯劑封入,入診明日爲之。
以同副承旨安廷善牌不進罷職傳旨,傳于李惟命曰,只推。
兵曹口傳政事,以李鐵求爲兼內乘,李晩植爲兼司僕將。
李惟命啓曰,明日次對,兩司當爲進參,除在外,未署經外,未肅拜,呈告人員,竝待開門牌招,何如?傳曰,允。
以平安兵使李海愚狀啓炭島牧場所放㺚馬秋摘奸事,傳于李惟命曰,着意牧養事,分付。
禁府照目粘連,儀仗庫郞廳南正玉矣本府議啓內,身爲該郞,動駕之時,儀仗軍不善檢飭,其溺職之罪,在所難免,以此照律,罪笞五十收贖,解見任別敍,私罪奉敎,依允爲旀,功減一等爲良如敎。
上在昌德宮。停常參·經筵。
初昏以後,所見彗星,爲密雲所蔽,不得看候。
大殿·王大妃殿·中宮殿·惠慶宮·嘉順宮·內閣·政院·玉堂口傳問安。答曰,知道,親傳香還內後,內閣·政院·玉堂·藥房口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟,答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
權丕應啓曰,明日宗廟冬享大祭齋戒相値,視事頉稟之意,敢啓。傳曰,知道。
李惟命啓曰,行大司憲李勉兢,掌令宋翼淵·金益鉉牌不進,執義宋穉圭,持平林處鎭·李周禎在外,監察茶時之意,敢啓。傳曰,知道。
金愚淳啓曰,左副承旨愼宜學,同副承旨安廷善,今日不爲仕進,竝卽牌招,何如?傳曰,允。
權丕應啓曰,明日聖節望闕禮,依例爲之之意,敢啓。傳曰,知道。
傳于權丕應曰,濬源殿冬至祭香祝,今日當親傳,該房知悉,侍衛入直磨鍊,別雲劍置之,處所暎花堂爲之,出宮門路以協陽門爲之。
宋知濂啓曰,藥房三提調持湯劑率醫官,依下敎來待矣。傳曰,入侍。
傳于李惟命曰,大臣·備局堂上引見。
權丕應啓曰,時原任大臣,爲承候來待矣。傳曰,入侍。
權丕應啓曰,時原任閣臣,爲承候來待矣。傳曰,入侍。
李惟命啓曰,左右捕將許遞事,命下矣。捕將之任,不可一刻暫曠,在前如此之時,有曾經大將權察之例,今番則何以爲之?敢稟。傳曰,曾經大將兼察。
李惟命啓曰,命召親納,例也,而前左邊捕盜大將柳孝源謂有身病,以其軍官替納,事甚未安,推考警責,何如?傳曰,允。
李惟命啓曰,左右捕將,以曾經大將兼察事,命下矣。曾經大將中何大將牌招乎?敢稟。傳曰,前前大將牌招。
李惟命啓曰,左右捕將,以前前大將牌招事,命下矣。兼察捕盜大將鄭學畊,牌招聽傳敎,何如?傳曰,允。
宋知濂啓曰,假注書金逸淵身病猝重,勢難察任,今姑改差,何如?傳曰,允。
以司諫南惠寬,獻納李允謙,掌令宋翼淵·金益鉉牌不進罷職傳旨,傳于李惟命曰,只推。
傳于李惟命曰,發遣吏郞,諸執事淸齋與否,摘奸以來。
傳于李惟命曰,巡監軍,以再昨日巡監軍爲之。
李惟命啓曰,明日聖節望闕禮習儀,兩司當爲進參,除在外,未署經外,未肅拜,呈告人員,竝待開門牌招,何如?傳曰,允。
辛未十月初五日辰時,上御映花堂。濬源殿冬至祭傳香入侍時,左承旨權丕應,右承旨金愚淳,右副承旨李惟命,假注書朴熙顯,記注官劉〈㵙〉·孫錫祚,檢校直閣徐俊輔,以次侍立,時至,通禮跪啓請外辦,上具翼善冠·袞龍袍,乘輿出協陽門,由建陽,入靑陽門,詣映花堂,通禮跪啓請降輿,上降輿就褥位,惟命奉香跪進,上親受傳授于丕應,丕應跪傳于適長忠義李燁,上命奏禮畢,通禮跪啓請乘輿,上乘輿由靑陽門出建陽門,入宣政門,詣宣政殿,降輿陞座,敎曰,藥房三提調,時原任大臣·閣臣·大臣·備局堂上入侍,賤臣承命出傳,還入進伏,都提調韓用龜,提調李集斗,副提調宋知濂,假注書金逸淵,以次進伏,醫官吳千根·李惟鑑·趙宗協·秦東秀·卞之錞,司饔僉正洪旭浩,以次進伏於楹外,事變假注書徐志輔,領府事李時秀,左議政金載瓚,右議政金思穆,兼兵曹判書沈象奎,判尹朴宗來,水原留守朴崙壽,戶曹判書金履度,吏曹判書朴宗慶,行護軍李得濟·李溏·金履永,同敦寧金基厚,校理洪命周,以次進伏訖。用龜曰,臣等持湯劑待令矣。上曰,進之。用龜先嘗後,跪傳于內侍,內侍跪進,上進御訖,用龜等曰,早朝勞動,調攝中聖體,若何?上曰,一樣矣。用龜等曰,王大妃殿氣候,何如?上曰,一樣矣。用龜等曰,惠慶宮氣候,何如?上曰,一樣矣。用龜等曰,嘉順宮氣候,何如?上曰,一樣矣。用龜等曰,醫官待令,入診爲宜,上曰,後日爲之,可也。載瓚曰,聖候尙未快復,此實大小臣民,晝宵憂慮,焦遑煎迫之時,矧今災異疊出,繼自今恒留聖意於節宣保嗇之方,然後可以爲仰答天意之道也。上曰,次對爲之。載瓚曰,近年冬雷,無歲不有,有若恒有之候,故人不爲災,世未知警,殿下亦視以爲常,初不能實心恐懼,循例求助,不過應文而已,此所以荐發之雷,遂成歲課,而危亡之象,日急一日也,顧今溢目艱虞,不待天災時變,已至於莫可攸爲,而伏況近日以來,殿下政令多錯,擧措無常,國事茫無止泊,人心漸至崩潰,遑遑如不保朝夕,加以五道告歉,盡劉在卽,求生必死,何變不有,而竊覵鎭日施措,惟是臨殿臨苑,應製應講不急無實之擧,而何嘗有一事一令之及於民者乎,日昨求言,亦無民事上一字所敎,民之所仰望者朝廷,而王言曁民志至神,山東聽詔,尙矣無論,言下失望,當復如何,而何所賴而恃而無恐乎,目下悠悠萬事,莫急於諴小民,而所以諴之者,惟在殿下之一心,必以正心定慮,爲治己治民之本,別下十行絲綸,委曲丁寧,洞示中外,使遇災垂死之民,咸知上心若保之德意,則庶可爲維持奠接之一助矣,恩詔一下,能令河北將士,投戈而起,王言之感人心,本自如此矣,宸翰若未親製,則文任代撰,卽是恩言,臣區區之望也。上曰,所陳好矣,當留念矣。出擧條載瓚曰,貪吏卽民國之讎也,使生民必死者,貪吏也,致國家必亡者,貪吏也,自古懲貪之法,不在治逆之下者,以其罪亦逆也,近日貪風,日熾月加,初不顧忌,誅求剝割,百途交攻,都不念民必死而國將亡者,罪將何居也,己巳三道之凶,振古所罕,人將盡劉,竭擧國之力,必欲拯救,而不得不委諸命吏,俾掌是事,苟有一分秉彝,則豈忍欺君欺民,乘機染手,而時移事過之後,自多有掩不得者,是可忍乎,實緣刑政不嚴,紀綱已頹,恣行胸臆,人不得誰何故也,前後繡衣,輒多僨誤,徒損國威,然而在今按廉之道,匪繡衣則曷以也,兩西·東北,俱將設賑,而民勢遑汲,無異己巳,以公明剛核之人,另爲抄擇,歲首分遣於設賑諸道,無憚大吏,勿畏强禦,不拘顔私,凡栍邑及他邑,到底詗察,若其無良不法者,隨卽執奏,必以當律,亟正其罪,掩置道臣,亦用匿不聞之律,斷不可少緩也,至於還穀反査,年前已以遣備郞抽栍考閱,仍爲定式之意,筵奏蒙允,而時値差晚,未得詳覈,今年則捧還後,卽爲依定式分送於三南各邑,以爲一一査發之地,何如?上曰,依爲之。出擧條載瓚曰,近日紀綱,可謂無法之國,國而無法,國何以爲國乎,百變層生,都下尤甚,而小民則有死而已,至於稱以班族,勒捧民債,卽都民莫可支之弊也,蓋締結無賴,僞作債券,私捉富民,脅徵巨貨,法外酷刑,百毒備至,或縱徒劫掠,或幽囚督捧,平民一入此地,間多瘐斃,莫不蕩産,以致五部之內,人不自保,年前徵治之後,少得戢息,近復如前,尤爲無忌,而法司捕廳,一任其作用,初不爲禁止,寧有如許法紀乎,另爲嚴飭,班族則自法司依律嚴繩,隨從則自捕廳各用治盜之律,後又不戢,則法司堂上,左右捕將,各施重究,何如?上曰,依爲之。出擧條載瓚曰,儒生設廳治疏,求助外邑,古或有之,而至於勒定數爻,先徵邸人,卽近來初有之事,稱以儒生,名曰疏廳,借隷四出,推捉邸人,分排多少,督令先納,若或少遲,榜縛交加,其所侵虐,罔有紀極,筵稟設禁,朝令本自至嚴,而初不顧忌,無難冒犯,至於此極,士習之乖謬,已無可言,而法禁之撕壞,到此益甚,不可以事關章甫,每加原恕,此後則使成均館洞加禁斷,若或有犯,則不飭之大司成,先爲論勘,何如?上曰,依爲之。出擧條載瓚曰,歲値歉荒,村多竊發,卽必至之勢,近來都下,此弊尤多,閭里之間,騷繹轉甚,而捕廳一未詗捕,付之不問,朝家設捕廳之義,果安在也,兩捕將從重推考,左捕將柳孝源,聞有實病,右捕將李溏,職務相妨,竝許遞,其代令該曹另爲擇差,何如?上曰,依爲之。出擧條載瓚曰,俄以發遣御史事仰奏,而旣承依允之命,臣等退出後,以可堪之人,抄啓以入乎?上曰,依此爲之,可也。載瓚曰,前右尹希存,年前因一微事,久在罪籍,宜有收敍之典,敢此仰達矣。上曰,依爲之。出擧條載瓚曰,今年五道告歉,而兩西與東北,則穀簿至小,拮据接濟之方,浩無其策,民憂國計,誠可謂茫然,而苟有至誠爲民之意,則亦可爲保民之一道也,今若特降溫綸,辭旨懇惻,則其於諴小民之道,當如何哉,宸翰之親下,雖不敢望,而使之代撰,亦無不可矣。上曰,大臣就座,諸宰奏事,則退出後,以草記爲之好矣。象奎曰,大臣以災民處特下綸音事,纔有仰奏,而唐臣陸贄曰,以言感人,所感者淺,而言又不切,則何以感人,今殿下,雖以十行絲綸,特加矜恤,而其於諴小民之道,苟無其實,則何以使民心知感乎,民雖至愚,階庭之間,便是千里,近日講製等殿座,俱非目下時急之務,而至於民事,則聖念有未暇及,管絃鼓樂之音,日奏於闕庭,而號咷愁歎之聲,未及於聰聽,則雖日下十行之綸,何以使民心知感乎,自今以後,惟願正心定慮,先及於爲民之實政,則雖彼逖矣之民,亦當知聖意之所在矣。崙壽曰,本府則田結不關於度支,而今年所減甚多,無以分俵於災民,臣謹當以所下災結,分給於一府,而如有不足,當陳奏矣。上曰,依此爲之,可也。惟命曰,今日賓對,兩司諸臺,無一人進參,事甚未安,違牌諸臺,竝推考,何如?上曰,依爲之。出擧條知濂曰,上下注書,未蒙恩敍,闕員已久,檢閱朴齊聞,違牌例勘之後,左右史亦爲不備,合有變通之道,故敢此仰達矣。上曰,竝敍用還付,可也。出擧條王大妃殿進御加味大調中湯,依前方五貼製入事。出榻敎上命大臣備堂先退,用龜等退出,上仍乘輿出宣政門,由建陽門入宜春門,還內,諸臣以次退出。
上在昌德宮。停常參·經筵。
初昏以後,彗星爲雲氣所蔽,不得詳察。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿·朝廷二品以上·六曹堂上單子問安。答曰,知道,王大妃殿·中宮殿·惠慶宮·嘉順宮,口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候如昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
權丕應啓曰,明日常參·經筵,取稟。傳曰,只夕講。
愼宜學啓曰,行大司憲李勉兢,掌令宋翼淵·金益鉉牌不進,執義宋稚圭,持平林處鎭·李周禎在外,監察茶時之意,敢啓。傳曰,知道。
宋知濂啓曰,藥房三提調持湯劑來待矣。傳曰,封入。
傳于金愚淳曰,傳香承旨馳詣宗廟,奉審摘奸以來。
權丕應啓曰,今日聖節望闕禮習儀,憲府則監察代行矣,雖無諫院,依例行禮之意,敢啓。傳曰,知道。
權丕應啓曰,臣丕應,以聖節望闕禮習儀進去,下直之意,敢啓。傳曰,知道。
金逸淵改差,代以金鼎元爲假注書。
兵曹口傳政事,以李堯憲爲左邊捕盜大將,申鴻周爲右邊捕盜大將。
愼宜學啓曰,新除授左邊捕盜大將李堯憲,右邊捕盜大將申鴻周,竝卽牌招,傳授命召及大將牌·傳令牌,何如?傳曰,允。
愼宜學啓曰,封啓事體,何等審愼,而卽伏見平安監司李晩秀,義州府尹趙興鎭巡檢大國人出來事狀啓,則紙本間多所濕,至有汚痕,誠甚未安,係是邊情,故雖不得不捧入,而當該道臣·守令,不可無警,竝推考,何如?傳曰,允。
愼宜學啓曰,臣與右副承旨李惟命伴直矣,以其親病,陳疏徑出,原疏以宗廟冬享大祭齋戒,不得捧入,而院中只有臣一人,伴直無人,左承旨權丕應,所當牌招,而拘於廳規,不得請牌,何以爲之?敢稟。傳曰,牌招。
權丕應,以弘文館言啓曰,本館下番闕直,事甚未安,修撰洪儀泳,副修撰李錫祜,竝卽牌招,以爲推移入直之地,何如?傳曰,允。
權丕應,以吏曹言啓曰,通禮院左通禮李游夏呈狀內,矣身素患痰癖之證,挾感添劇,時日內萬無供職之望云,禮曹佐郞金鎭呈狀內,矣身素患痰癖之證,當此換節之時,一倍添劇,旬日內實無供職之望,卽速入啓遞改云,身病俱如是沈篤,則有難强令察任,竝改差,何如?傳曰,允。
權丕應,以吏曹言啓曰,贈諡忠僖公李翼元延諡,今十月二十七日,定行於全羅道玉果縣云矣,敢啓。傳曰,知道。
權丕應,以吏曹言啓曰,今九月二十八日,因備邊司草記,受由上京守令,竝催促下送,而新寧縣監尹憲圭,以公忠道魯城地受由,故關飭該道臣,使之下送矣,卽接移文,則以爲,新寧縣監尹憲圭,素患風眩之證,又添別證,萬無時月內蠢動之望,爲辭矣,此時守令,曠官可悶,而謂有身病,不卽還任,事體所在,誠甚未安,尹憲圭罷黜,何如?傳曰,允。
愼宜學,以兵曹言啓曰,宗廟冬享大祭守門,當爲塡差,而五衛將忠壯衛將·忠翊衛將,排擬無路,依定式,堂上軍職武臣,代差以入之意,敢啓。傳曰,知道。
愼宜學,以兵曹言啓曰,宣傳官李晦植,五衛將李漢極,俱以身病猝重,勢難供職,呈狀乞遞,竝改差,何如?傳曰,允。
愼宜學以禁衛營·御營廳言啓曰,訓局中旬設行之後,各營亦當次第爲之,而今則冬節已屆,待明春擧行,何如?傳曰,允。
愼宜學,以備邊司言啓曰,御史可合人抄啓,別單書入之意,敢啓。傳曰,知道。
上在昌德宮。停常參·經筵。
初昏以後,密雲,所見彗星,不得看候。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿·王大妃殿·中宮殿·惠慶宮·嘉順宮·內閣·政院,玉堂夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
愼宜學啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉傳旨未下,監察茶時之意,敢啓。傳曰,知道。
權丕應啓曰,玉堂備員間視事頉稟之意,敢啓。傳曰,知道。
宋知濂啓曰,藥房三提調持湯劑來待矣。傳曰,封入。
愼宜學啓曰,假注書金鼎元時無職名,令該曹依例付軍職,冠帶常仕,何如?傳曰,允。
愼宜學啓曰,事變假注書徐志輔身病猝重,勢難察任,今姑改差,何如?傳曰,允。
權丕應啓曰,左右史不可不備,前檢閱朴齊聞,旣有敍用還付之命,令該曹口傳還付,何如?傳曰,允。
吏曹口傳政事,檢閱單朴齊聞。
以同副承旨安廷善牌不進罷職傳旨,傳于愼宜學曰,只推。
以掌令宋翼淵·金益鉉,司諫南惠寬,獻納李允謙牌不進罷職傳旨,傳于愼宜學曰,只推。
以修撰洪儀泳,副修撰李錫祜牌不進罷職傳旨,傳于權丕應曰,只推。
權丕應,以弘文館言啓曰,本館下番闕直,事甚未安,副修撰李錫祜,旣有只推之命,卽爲牌招入直,何如?傳曰,允。
上在昌德宮。停常參·經筵。
自辰時至申時,灑雨下雨,測雨器水深七分。
彗星爲雲氣所蔽,又爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿,朝廷二品以上·六曹堂上·大司憲單子問安。答曰,知道,王大妃殿·中宮殿·惠慶宮·嘉順宮,口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。證候與昨一樣,卿等不必入侍宜矣。王大妃殿·中宮殿·惠慶宮·嘉順宮,藥房口傳問安。答曰,知道。
權丕應啓曰,同副承旨安廷善今日不爲仕進,卽爲牌招,何如?傳曰,允。
宋知濂啓曰,藥房三提調持湯劑率醫官,依下敎來待矣。傳曰,入侍,診候明日爲之。
愼宜學啓曰,來十一日朝參日次矣,敢稟。傳曰,停。
安廷善啓曰,來十一日輪對日次矣,敢稟。傳曰,當次人受點,後日次待令。
安廷善啓曰,來十一日專經文臣殿講日次矣,敢稟。傳曰,停。
傳于安廷善曰,闕內入直武臣當應講,該房知悉,處所暎花堂爲之,侍衛入直磨鍊,雲寶劍置之,試官,兵曹·摠府入直堂上爲之。
傳于愼宜學曰,出宮門路,以協陽門爲之。
傳于安廷善曰,今日親臨暎花堂,各司入直文蔭官當應製,該房知悉,侍衛入直磨鍊,雲寶劍置之,出宮門路,協陽門爲之,試官以入直閣臣爲之。
都承旨宋知濂,左承旨權丕應,左副承旨愼宜學,同副承旨安廷善啓曰,臣等卽伏承口傳下敎,有各司文蔭官應製之命,臣等相顧憂歎,竊不勝焦迫之至,今見玉候靜攝,湯劑連進之時,臨殿臨苑,鎭日勞動,已有欠於大聖人節宣之方,而況此冷雨方注,冬候乖常,此時觸冒,親行不急之務,尤非愼疾之義,臣等職在近密,誠切憂愛,聯陳衷懇,敢此瀆擾。伏乞聖明,亟寢成命焉,惶恐敢啓。答曰,詣閤。
藥房口傳啓曰,近日以來,勞動之節,比前過多,誠非大聖人保嗇之方,況今冬候乖常,終朝陰霾,繼以非時之雨,半日霔下,而卽伏聞又有文蔭官應製臨苑親行之命,今此講製之擧,實非目下緊急之務,則擧措每多非常,觀瞻莫不憂歎,輿衛之顚倒沾濕,有不足恤,而靜攝中觸冒添損,實不勝萬萬焦悶,臣等職忝保護,衷情熬迫,玆敢相率仰籲。伏乞亟寢成命,以副群下之望焉,惶恐敢啓。無批答
傳于安廷善曰,各司文蔭官應製,後日待令。
右副承旨李惟命疏曰,伏以,臣之篤老偏母,病淹床笫,寧日恒少,暫時離捨,實無其望,而未敢言私,黽勉供職,卽接家信,則臣母素患痰眩之證,近因日候不調,將攝失宜,諸般證情,一倍越添,氣息綿綴,食飮全却,家僮踵至,促臣歸護,此時瀆擾,極知惶悚,而臣自聞此報,方寸煎灼,按住不得,玆敢忙陳短章,徑出禁扄。伏乞聖明,俯垂鑑諒,亟遞臣所帶之職,以便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
修撰洪儀泳上疏曰,伏以,天人相與之際,其間甚遠而其應斯捷,其機甚微而其象實顯,凡災祥之來,莫非天道之無妄,今此轟燁之異,又作於純陰之月,我聖上靜攝之中,惕然起警,穆然深懼,求言之敎,十行勤摯,臣亦叨忝於論思之列,豈不思其極言竭論,對揚聖敎之萬一者哉,謏淺之見,盡於旣往,陳腐之言,難於屢進,漆室之憂,繞壁彷徨,竊以大易卦氣之象觀之,則九月爲剝,十月爲坤,至月爲復,夫雷之聲,陽也,陽剝於戌月,故雷卽收聲,至於一陽初復之月,陽氣鼎來,始有地底之微陽,是陽也,聖人所以愛護潛藏者也,雷雖復於陽來之月,而猶且半夜一聲,不作天上之轟然,曁夫大壯之二月,始爲雷在天上,以動以鳴,此天地之常理也,今於剝後復前之坤月,有此天上之雷,虩虩而來,苟究其端,是必上天以大壯之象,深諭我殿下者也,大壯象,有曰君子以非禮勿履,夫率履不越,是謂之禮也,非禮之蹈,匹庶猶戒之,況乎千乘之君也,又況乎我殿下平日聖學之高明,禮儀之自率也歟,臣固不敢以小人之腹,妄度於淵蠖之間,以爲某事爲非禮,某政爲非禮也,然竊覸近日違豫之中,動靜之節,有違於法則者,殿座是莫重之擧,而或有非時之令,試取是必愼之事,而常有頻數之歎,至若前後之法樂,卽古昔先王趨以采齊,行以肆夏之義也,其左右之高下,律呂之比成,自有綴兆疏緩之舊典,而今忽有繁音促節之相雜者,是豈非大壯之象,所謂非禮者乎,聖人有言,一日克己復禮,天下歸仁,今夫仁愛之天,告警如是,則率履之餘,豈無轉災之祥歟,伏願殿下,以大壯之象,非禮勿履四字,爲自省之符,以回雷天之災,千萬竊企焉,臣於經筵之銜,竭蹶趨承,卽臣微分所守,何敢循他人情病之例,以瀆宸嚴之下,而第臣年侵桑楡,衰病轉甚,黼座之上,俯燭無遺矣,往在憂間,以難强之實狀,猥塵黈纊,獲蒙俯循之恩,故從此鑾坡一步,庶幾無庚牌之嚴命矣,迺者又叨是職,衰疾如前,而適在藥院輪直之時,固不敢言衰而言病,數次豹直,粗效職分,今則筋骸之衰,日甚一日,兩目之昏,盲瞽不遠,四肢之痿,跛躃無異,雖於强起趨召,末如之何矣,苟有一分可强,則何敢屢屢煩瀆於仁天之下乎。伏乞聖明,垂察其萬不獲已之情,亟遞臣所帶之職,且命選部,更勿齒數於玉署之望,千萬幸甚。臣無任云云。省疏具悉。所陳切實,當留念矣,爾其勿辭察職。
辛未十月初八日辰時,上御映花堂。入直武臣應講入侍時,都承旨宋知濂,左承旨權丕應,左副承旨愼宜學,假注書朴熙顯·金鼎元,記注官劉㵙·孫錫祚,檢校直閣徐俊輔,以次侍立,時至,通禮跪啓請外辦,上具翼善冠·袞龍袍,乘輿出宣化門,由協陽門·建陽門,入靑陽門,詣映花堂,通禮跪啓請降輿,上降輿陞座,仍敎曰,試官行禮爲之,副摠管金銑·朴基豐,兵曹參議韓鼎運,率應講武臣行禮訖,上曰,應講爲之,又敎曰,藥房三提調持湯劑來待乎?知濂曰,待令矣。上曰,入侍,都提調韓用龜,提調李集斗,以次進伏,醫官吳千根·李惟鑑·趙宗協·秦東秀·卞之錞,司饔僉正洪旭浩,進伏階下訖,用龜曰,夜間聖體調攝若何,上曰,一樣矣。上曰,湯劑入之。用龜先嘗後跪,傳于內侍,內侍跪進,上進御訖,用龜曰,醫官待令,入診爲宜,上曰,診候明日爲之,可也。上命奏禮畢,通禮跪啓請乘輿,上乘輿,知濂曰,應講則使左副承旨留在,考講,何如?上可之,敎曰,諸道災民處綸音,令原任提調沈象奎,卽爲撰進。出駕前下敎仍由靑陽門·光德門,入協陽門·宣化門還內,諸臣以次退出。
上在昌德宮。停常參·經筵。
初昏以後,彗星雲氣所蔽,不得詳察。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,闕內入直文蔭官應製罷,還內後·內閣·政院·玉堂·藥房口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道,藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
安廷善啓曰,明日常參·經筵,取稟。傳曰,停。
安廷善啓曰,明日停朝市相値,視事頉稟之意,敢啓。傳曰,知道。
權丕應啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
權丕應啓曰,右承旨金愚淳,今日不爲仕進,卽爲牌招,何如?傳曰,允。
宋知濂啓曰,藥房三提調持湯劑率醫官,依下敎來待矣。傳曰,入侍,診候明日爲之。
安廷善啓曰,檢閱朴齊聞時在水原府,斯速乘馹上來事,下諭,何如?傳曰,允。
徐志輔改差,代以金樂壽爲事變假注書。
傳于安廷善曰,闕內入直文蔭官當應製,該房知悉,處所映花堂爲之,侍衛入直磨鍊,別雲劍置之,試官兵曹·摠府入直堂上爲之,出宮門路協陽門爲之。
以兵曹佐郞李在嵩禁推傳旨,傳于權丕應曰,分揀。
傳于安廷善曰,巡監軍,以再昨日巡監軍爲之。
安廷善,以內醫院都提調·提調意啓曰,年例各殿進上臘藥所入牛黃八十八部九分九里七毫,麝香二百三部二分四里八毫及己巳加入牛黃五部二分八里六毫,麝香二十一部七分三里六毫,竝令戶曹·宣惠廳進排,而丙申定式牛黃十六部九分六里七毫及己巳加入牛黃五部二分八里五毫,以本院春秋兩等元貢中取用,何如?傳曰,允。
安廷善,以備邊司言啓曰,卽見京畿監司權常愼災實分等狀啓,則喬桐等十七邑鎭置之尤甚,楊州等十三邑置之之次,驪州等五邑置之稍實,仍以爲,地部所劃災三百結外,不足災七千三百五十八結八十二負三束,特許加劃,後錄諸條,竝請令廟堂稟旨分付矣,其一,己巳停退停捧條,無論尤甚,之次,稍實邑,竝許仍停事也,其一,尤甚南陽等四邑庚午停退穀,仍停,待明秋收捧事也,其一,今年各邑麰作租,竝許仍停,待明年麥秋,本色還捧事也,其一,昨年尤甚,之次邑所納各衙門己巳身布,實難新舊竝督,姑許仍停,待明秋徵捧事也,其一,還穀,尤甚邑,限三分一,之次邑及稍實邑之尤甚面里,限四分一,以相當穀準折代捧,而昨年尤甚,之次邑代捧者,仍前代捧,竝令待明秋還作本色事也,其一,大興·臨津·長山等餉穀,依昨年例,捧留本色,亦依他還餉例,分數代捧,待明秋還作本色,北漢餉米之捧留,極涉重難,恭俟處分事也,其一,各年舊還,姑許勿捧事也,其一,禁御兩營,江都留餉米太,依已例以錢代捧,待明秋還作本色事也,其一,守摠兩營軍官牙兵等身米,依例以每斗四錢,代錢收納,各樣軍官之自前納米者,一體代錢事也,其一,拯米太竝許停退事也,其一,推奴徵債限明秋防塞事也,今年畿農,始則與三南,庶占登熟,末乃竝四道渾稱災損者,實緣秋後痒稼,靡所不至,及到滌場,大違所期,漢南若而邑外,果多失稔,而總論一路,卽是穴農,近年以來,何嘗無如此之歲,而今則特以荐歉之故,民情倍爲艱急,道臣分等,果有斟量,依所啓施行,本道災結,己巳固當別論,而挽近最多,無如甲寅,亦不滿五千餘結,今此七千餘結加請,果爲過多,凡請災劃災,必爲比摠,蓋出於重災政恤民勢之意,而有不可率意加減,今年則比甲寅摠,少減分數,以四千結加劃,俾爲均排之地,己巳舊還,分等仍停,已許於遇歉諸道,今難異同,而民情則果難竝捧,尤甚邑三分二,之次邑折半,稍實邑三分一停退,庚午還,卽是昨年應捧,不可與舊還一例較論,只令尤甚邑,折半特停,當年麰作租,當於秋後,以租準捧,而又今請退,還作本麰,雖緣難捧之故,而初請以麰作租,租未捧而旋請以租作麰者,事面難免不審,道臣推考,本麰則待麥秋準捧,昨年尤甚,之次邑各衙門己巳身布,特令仍停,新還代捧,已許於他道,此亦依所請分數許代,大興等三處山餉,尤甚邑全數,之次邑折半,依前捧留,而量宜代穀,稍實邑,置之,至於北漢餉還年前,帥臣已爲筵奏防塞,且異全歉之歲,不可每歲輕議,使之準納本所,己巳以前舊還己巳條,已令許停,竝爲待明年退限,禁御兩營江都留餉米太,依例代錢,守摠軍官牙兵身米,以每年四錢之例,許令代送,各樣軍官納米,亦令代錢,拯米太停捧及推徵防塞,一體許施,何如?傳曰,允,依此爲之,俾無爲民之弊,可也。
安廷善,以備邊司言啓曰,卽見京畿監司權常愼狀啓,則以爲,今年麥農,無前大歉,方夏捧糴,準納無路,按簿計戶,太半不足,苟不能別般措劃,則明年麥農將廢,湖西沿峽邑中,就其便輸之地,春麰限一萬五千石特許移劃事,請令廟堂稟旨分付矣,畿邑麰還,逐邑分計,則雖或有偏多處,而摠以道內穀簿則大抵不敷,況今夏停退,數又不少,明春種還,勢難分排,就湖西麰多邑,限五千石移劃,而至於一萬五千石,較以湖西麰摠,實爲偏多,無以許施,以所劃五千石,使之精約均給,何如?傳曰,允。
安廷善,以兵曹言啓曰,內禁衛將李鐵求,方帶內乘之任,以職務相妨,呈狀乞遞,五衛將李文植,除授在外,過限未上來,竝改差,何如?傳曰,允。
權丕應,以成均館行大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾已定式矣,司成林景鎭,典籍朴基宏,俱以身病呈旬,直講申星模,亦以親病呈辭,時無入直之員,以他郞官姑爲代直,何如?傳曰,允。
諭諸道災民綸音。王若曰,嗚呼,陰陽之沴,致水旱之災,說者曰,雖堯·湯之世,所不能無,信斯言也,適使爲人牧者,廢其憂儆之心,而將傲然罪歲矣,予惟,箕範曰王省惟歲,卿士惟月,師尹惟日,歲月日時無易,百穀用成,乂用明俊,民用章,家用平康,日月歲時旣易,百穀用不成,乂用昏不明俊,民用微,家用不寧,王者之失得,其徵以歲,歲旣凶荒,咎將誰執,今年始恒暘晚恒雨,已極無極備矣,又此收藏之月,雷之非常,雨之無正,其徵亦恒燠,予寡人不明于德,於其所以爲休徵者,蓋無一事可以享乎天而孚于民,其所以爲咎徵者,殆竝有之,每忽周書罔念之戒,未服鄒篇爲度之訓,政令失於僭差,擧措傷於急迫,蒙昧而行,亦常自知其病矣,天其如何而降我康年,予其敢沽然而曰,是堯·湯之所不能無乎,管簫嘲轟,而足聞百隷勞苦愁怨之聲,旂麾飛翻,而可見八方騷動拂亂之形,予雖九重于宮,民豈萬里於階,關以西北,赤地彌望,有顚于壑而殣於途者,海西·嶺東,穗秉如掃,木皮草根,有口不充而指先脫者,畿甸亦稂稊相半,甁罌胥罄,槪八路而言之,反有甚於己巳大無之止於湖嶺之南·湖嶺之民,瘡痍未蘇,嚬呻未息,而今又五道齊荒,孑遺者將盡劉矣,予實多咎,民亦何辜,若已饑之,食豈可甘,痼切于身,病其曷藥,荒禮列於周官宗伯,民恃而有濟者,以其有備荒之政也,古人云,救之已荒,不如備之未荒,此荒政之爲重,而及災傷已成,則有檢勘存恤之令焉,肆我廟朝訏謨之臣曁厥方伯牧守之任,豈以予一人之故,而忍或敢忽於凡所以檢勘存䘏,救荒之政有不盡其心者乎,予亦知其決無是也,斯可以恃而有濟矣,咨爾遭災之民,毋以予言之易,而其亦恃予之所恃,各安井里,勿先號咷,急者議賑貸,其次施蠲放,卽有司存,予將戒之董之,嗚呼民惟邦本,無民國其何存,予雖否德,常懷懍乎,國存不存,在爾百姓,予一人,其惟爾百姓是賴,雖博施之猶病,尙胥匡而以生,故玆敎示,想宜知悉。奎章閣提學沈象奎製進。
辛未十月初九日辰時,上御映花堂。藥房三提調持湯劑率醫官入侍時,都提調韓用龜,提調李集斗,副提調宋知濂,假注書朴熙顯,記注官孫錫祚·朴思彦,檢校直閣徐俊輔,以次進伏,醫官吳千根·李惟鑑·趙宗協·秦東秀·卞之錞,司饔僉正洪旭浩,以次進伏於階下訖,用龜曰,臣等在嘗藥之任,無一分奏效之事,下情不勝焦鬱,惟願克軫節宣之方,日候如此不順之時,則勿爲殿座,揀天氣溫和之日,時或行之,何如?上曰,留念矣,仍敎曰,湯劑進之。用龜先嘗後,跪傳內侍,內侍跪進,上進御訖,集斗曰,醫官以爲,湯劑善爲進御,則當有奏效矣,伏願以日御湯劑,爲此工程,益軫保嗇之道,是臣等區區之望也。用龜曰,醫官待令,入診爲宜,上曰,診候則明日爲之,可也。上曰,雜人不得禁飭,極爲駭然,仍命書傳敎曰,當該兵曹郞廳,下義禁府推考。仍命退,諸臣以次退出。
辛未十月初九日未時,上詣暎花堂,闕內入直文蔭官應製入侍時,都承旨宋知濂,左承旨權丕應,同副承旨安廷善,假注書朴熙顯·金鼎元,記注官劉㵙·孫錫祚,以次侍立,時至,通禮跪啓請外辦,上具翼善冠·袞龍袍,乘輿出協陽門,至建陽門,命書傳敎曰,當該司謁,令攸司從重科治。出駕敎入靑陽門,至暎花堂,上降輿陞座,上曰,試官行禮爲之。知濂曰,日氣猝寒,恐損玉候,應製文蔭官,使之後日待令,何如?上曰,旣已出令,試官使之行禮,就賓廳製進,可也。試官副摠管韓致應,以寶劍差備,不得行禮,兵曹參議韓鼎運行禮訖,上命賦題冬日可愛,仍乘輿出靑陽門,至明光門,命書傳敎曰,當該別監,令刑曹卽爲刑推定配。出駕敎仍由建陽門,入協陽門,命出標信解嚴,還內,諸臣以次退出。
上在昌德宮。停常參·經筵。
初昏,以後彗星爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮·內閣·政院·玉堂口傳朝問安。答曰,知道,大殿,朝廷二品以上·六曹堂上單子問安。答曰,知道,王大妃殿·中宮殿·惠慶宮·嘉順宮,口傳問安。答曰,知道,大殿·王大妃殿·中宮殿·惠慶宮·嘉順宮·內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟,答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
安廷善啓曰,明日常參·經筵,取稟。傳曰,停。
權丕應啓曰,左副承旨愼宜學今日不爲仕進,卽爲牌招,何如?傳曰,允。
宋知濂啓曰,藥房三提調持湯劑率醫官,依下敎來待矣。傳曰,湯劑封入,診候後日爲之。
安廷善啓曰,時原任大臣爲承候來待矣。傳曰,入侍。
安廷善啓曰,時原任閣臣爲承候來待矣。傳曰,入侍。
傳于安廷善曰,闕內入直文蔭官應製賦三下尙瑞直長嚴喆,筆五枝,墨三笏,之次草三下兵曹佐郞李在嵩,筆五技,墨二笏賜給。
以慶尙監司金會淵狀啓眞寶縣移邑一款,令廟堂稟旨分付事,傳于安廷善曰,卽爲回啓事,分付廟堂。
愼宜學,以備邊司言啓曰,卽見公忠監司元在明災實分等狀啓,則泰安等十二邑鎭置之尤甚,洪州等十五邑置之之次,忠州等二十八邑置之稍實,仍以爲,事目災一千結外,不足災九千五百十三結五十一負二束,特蒙準劃,後錄諸條,竝請令廟堂稟旨分付矣,其一,今年新還布錢,尤甚邑尤甚戶折半,之次戶之次邑尤甚戶三分一停退,軍保米,亦依此停退,而當捧條,以錢代捧事也,其一,丁卯·戊辰海溢停退身米布錢,依昨年例,姑許仍停事也,其一,庚午海溢停退身還布錢軍保米,尤甚邑全數,之次邑折半仍停,而布米外停退外當捧條,以錢代納事也,其一,己巳停退身米布錢昨年仍停條,尤甚邑全數,之次邑折半,稍實邑尤甚面里三分一仍停,而當捧條,代錢收捧事也,其一,己巳停退還餉未捧條,尤甚邑折半,之次邑三分一仍停事也,其一,甲寅舊還,丁卯·戊辰海溢邑舊還,一竝仍停,己巳舊還,各衙門支放條外,無論三等邑,亦許仍停事也,其一,昨今兩年雙樹·安興上黨軍餉米太移轉條,使之還納,而其中尤甚之次邑災民,轉輸亦甚矜悶,尤甚邑鎭全數,之次邑折半仍留,待明秋還納事也,其一,各樣保米,三等邑,竝許純錢代納事也,其一,拯劣米太收捧,竝限明秋停退事也,其一,牙山貢津倉大同,依近例追後裝發事也,其一,尤甚,之次邑,限明秋勿定配所事也,其一,推收徵債,限明秋防塞事也,三南秋事,兩湖次於嶺南·兩湖之中,湖西遜於湖南,蓋沿農自初受損,內浦諸邑,果不無全歉處,而近畿之地,始豐卒痒,到秋失望,與畿邑無異,此所以豐歉之分,邑各不同,而道啓分等,果合所料,依所請施行,災結加請,較平年則不免太多,以歉歲則亦非過實,第通一路槪論,而折長補短,則猶勝於昨年者審矣,昨年之一萬二千結,尙云從優,則今此過萬之請,終涉偏多,較兩年之中而參互分數,以八千結許劃,則宜無過不及之歎,準此依施,新還請停,雖出於曲軫民勢之意,而今年農形,藉使失稔,旣非大無之歲,則當年應捧,何可遽議以停退乎,甲寅·己巳不得已之擧,輒用於今年,則莫重正還,將無準捧之時,而以兩西之全歉,尙不得議到停否,該道之今有此請,果欠深量,道臣推考,使之及時畢捧,至於今年條,布錢與新還無異,置之,保米代錢,亦不可許施,海溢邑身米布錢之丁卯·戊辰停退條,仍停,庚午條還布錢米,尤甚邑三分一仍停,布米亦依此等分,以錢代捧,己巳條,尤甚邑三分二,之次邑三分一仍停,稍實邑勿論,當捧條,許令代錢,己巳未捧條,尤甚邑三分一,之次邑四分一,與甲寅以後海溢邑各年舊還,仍停,雙樹等三處城餉分等捧留事,亦爲依施,各樣保米,稍實邑則勿論,尤甚邑折半,之次邑三分一代錢,拯劣米,貢津大同事,竝與勿定配所,推奴徵債防塞,一體施行,何如?傳曰,允。
愼宜學,以刑曹言啓曰,當該別監,令刑曹刑推定配事,命下矣。當該別監崔聖裕,嚴刑一次後,慶尙道醴泉郡定配所,卽爲押送之意,敢啓。傳曰,飭已施矣,除下分揀。
愼宜學,以禁衛營言啓曰,本營中軍白師誾呈辭在外,勢難久曠,今姑改差,何如?傳曰,允。
愼宜學,以扈衛廳大將意啓曰,別將尹坤身病猝重,勢難察任,改差,何如?傳曰,允。
校理洪命周,修撰申緯,副修撰洪敬謨箚曰,伏以,臣等謹按益之大象曰,風雷益,君子以,見善則遷,有過則改,朱子釋之曰,遷善如風之速,改過如雷之猛,日昨雷異之候,聖心警惕,責躬求言,丁寧懇惻,大臣三司,俱有進言,言各切摯,自今悠悠萬事,無有大於此者,而批旨誕宣,以服膺留念爲敎,王言一出,信如四時,臣等聚首相賀曰,從今以往,聖體益可以靜養,玉候漸臻於康復,宗社無疆之慶,指日可期,夫何批墨未乾,命令如前,臨殿臨苑,逐日頻繁,冷雨方霔而不顧霑濕,霜風初嚴而罔念觸冒,中外煎迫,小大同情,第念,應製閱戎,雖非急務,旣已發令,又已戒駕,則固當信令必行,而儀衛纔到試庭,鑾輿遽命曰旋,試員旣會而且歸,敎令反涉於無實,旣知其不急矣,初何必發令,旣使之退定矣,又何必勞動,獨不念事面之顚倒,國體之損傷乎,況今諸道告歉,民命近止,而九重深邃,漠若相忘,百度解弛,振刷無策,而上下恬嬉,漫不爲念,鎭日酬應,卽不過作無益害有益而已,此豈非大可憂悶者乎,且以經筵言之,雖在輪直,猶令入稟,固仰我聖上勤學之誠,而每日備例之稟,終歸停寢,間有開講之命,旋亦還收,豈以靜攝之故,或難於酬接而然歟,古人有言曰,談辯之士,勝於藥石之功,若於朝晝之間,簡其禮貌,召入臥內,陳說道義,討論文字,顧何妨於涵養身心,宣暢湮鬱之一助耶,所愧臣等之非其人耳,苟使通經茂學之士,日登文石,常接嘉謨,則其爲裨益於聖躬,豈如近日不急之講製,日以爲常者耶,記曰,聞其樂而知其政,樂之繁易嘽緩,而治道之汙隆係焉,竊覵前後鼓吹,輒令雜之以俗樂,遂使疏越遲久之音,變作淫哇噍殺之節,瞻聆所及,久益駭惑,向於筵臣之奏,雖有翕受之美,而伊後所聞,一如前日,以殿下聖學之高明,今日之所作爲,何其大異於日前之批敎,而亦豈不有違於風雷之易象乎,臣等雖甚愚迷,非不知此時此擧,初非我殿下宴安樂爲之事,而徒有其損,未見其益,則臣等顧安得泯黙不言,不思所以匡救之忱乎,日昨藥院之啓,亶出保護之意,而都相,大官也,曰可曰否之間,未承一字之批,其於敬禮之義,又何如也,臣等又於臺閣諸臣,竊有慨然者,向來一箚,自循例規,而其後求助之誠,溢於辭表,此敎之在於今日,尤有光於聖德,則凡在可言之地者,固宜有懷必陳,以盡對揚之道,而仄聽幾日,尙今寥寥,是豈聖朝設耳目之意哉,臣等重爲之惜之也,臣等忝在經幄,夙宵煎悶,竊附憂愛之義,冒陳狂瞽之說,伏願殿下,穆然深思,惕然遠圖,遷之焉如風之速,改之焉如雷之猛,日勉懋實之政,益盡保嗇之方,聖候遄復於天和,國勢克鞏於磐泰,卽臣等日夜顒祝蘄望者也,惟聖明念哉懋哉。取進止。答曰,省箚具悉。所陳好矣,當留念矣,
辛未十月初十日辰時,上御魚水堂,時原任大臣·閣臣承候入侍時,都承旨宋知濂,左承旨權丕應,同副承旨安廷善,假注書朴熙顯·金鼎元,記注官劉㵙·孫錫祚,檢校直閣徐俊輔,以次侍立,上具翼善冠·袞龍袍,乘輿出協陽門,丕應曰,霜朝動駕,恐損玉候,請仍爲還內,何如?上曰,當該承旨下義禁府推考,仍由建陽門,入石渠門,至魚水堂,上降輿陞座,諸臣以次進伏訖。上曰,當該承旨分揀。出榻敎知濂啓曰,當該承旨,旣有分揀之命,左承旨權丕應,卽爲牌招,何如?上曰,依爲之。出擧條上曰,時原任大臣閣臣入侍,賤臣承命出傳,領府事李時秀,判府事韓用龜,左議政金載瓚,右議政金思穆,原任提學沈象奎,一提學南公轍,二提學朴宗慶,一直提學李存秀,檢校直閣李光文,承命進伏訖,時秀曰,近來日候猝寒,未審玉候,何如?上曰,一樣矣。時秀曰,寢睡·水刺之節,何如?上曰,一樣矣。時秀曰,大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。用龜曰,湯劑待令,請卽進御焉。上曰,還內後封入,可也。載瓚曰,臣有所仰奏矣,伏聞今日殿座,爲見大臣而設,奏未畢,上曰,非爲見大臣而設,爲文蔭官應製耳,載瓚曰,臣政爲應製事陳奏矣,文蔭應製,昨日旣已設行矣,今又早朝臨殿,觸冒風寒,下情豈不誠萬萬焦悶乎,況伏聞再昨終日之雨,霑冒勞動,不知之中,玉候當幾何受損耶,殿下縱自恃筋力,寧不貽殿宮之深憂乎,請自今以後,凡無時動駕,一切停寢,以爲調護靜攝之地,千萬區區之望也。上曰,當留念矣。載瓚曰,殿下每以留念爲敎,而未見留念之實效,頻頻勞動,實爲焦迫矣。用龜曰,醫官待令,請命入診,何如?上曰,入診後日爲之,應製亦置之,可也。命書傳敎曰,王大妃殿進御加味大調中湯,依前方五貼製入。出榻敎仍命退,時秀等退出,上降座乘輿,出石渠門,由靑陽門,入協陽門,命出標信解嚴,還內,諸臣以次退出。
上在昌德宮。停常參·經筵。
初昏以後,密雲,彗星,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
安廷善啓曰,明日常參·經筵,取稟。傳曰,停。
愼宜學啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
權丕應啓曰,右副承旨李惟命今日不爲仕進,卽爲牌招,何如?傳曰,允。
愼宜學啓曰,備邊司郞廳來言,今日賓廳日次,而問安相値,不得來會云矣,敢啓。傳曰,知道。
宋知濂啓曰,藥房三提調持湯劑率醫官,依下敎來待矣。傳曰,入侍。
金樂壽在外,代以高時臣爲事變假注書。
兵曹,以張鉉宅爲禁衛中軍。
傳于權丕應曰,政官牌招開政。
權丕應啓曰,吏曹判書朴宗慶,參判李肇源牌不進推考傳旨,今方捧入,而開政命下之後,如是違牌,事甚未安。參議宋冕載在外,判書·參判,竝更牌招,何如?傳曰,允。
有政。吏批,判書朴宗慶進,參判李肇源牌不進,參議宋冕載在外,同副承旨安廷善進。以沈奎魯爲承旨,洪冕燮爲應敎,任天常爲副修撰,曺允大爲左參贊,李愚在爲刑曹參議,洪明浩爲判義禁,洪羲臣爲同經筵,李肇源爲濟用提調,朴宗來爲掌苑提調,洪龜燮爲禮曹佐郞,沈厚鎭爲左通禮,任弘常爲敦寧主簿,吳鼎秀爲濟用奉事,李義說爲假監役,任魯爲新寧縣監,注書二單,李永昆·趙璟鎭,麗王陵參奉單王致常,右承旨單沈奎魯。再政。以徐有永爲景慕宮令。
兵批,判書沈象奎進,參判洪羲臣病,參議韓鼎運病,參知尹之鉉入直,左副承旨愼宜學進。啓曰,多大僉使,今當差出,而擬望之人乏少,未準朔禁軍將,竝擬,何如?傳曰,允。以任希存·李東善爲副摠管,李馨秀·林必榮爲宣傳官,徐春輔爲內禁將,李蓍明·徐良輔爲五衛將,李徽祚爲忠翊將,尹禹鉉爲都摠都事,李志淵爲訓鍊主簿,鄭達行爲武兼,洪栒爲多大僉使,護軍任希存,副護軍李晦植·金峻岳·鄭敬行·權晙,僉知金守基,部將李錫龜竝單付,以金鰲福爲漢江別將。
行大司憲李勉兢,司諫南惠寬,獻納李允謙啓曰,臣等知識淺短,言議骫骳,淸朝耳目之任,豈有一分堪承之望哉?特以時値輪直,爲參起居之班,署經有命,深懷瀆擾之懼,冒沒出肅,亦已多日矣。顧今百度隳壞,擧朝恬嬉,雖在無事之時,孰非可言之端,而一未嘗出位論事,況於雷變之後,伏承求言之敎,而草草數語,未過備例應文之歸,未盡對揚孚格之誠,臣等之罪,不待人言,固所自知,果然堂箚之論斥,重示慨惜之意,臣等滿心慙恧,拜服不暇,而居耳目之任,失耳目之責,將焉用彼臺閣也哉?決不可一刻冒居於臺次,玆敢相率來避,請命遞斥臣等之職。答曰,勿辭,亦勿退待。
以咸鏡監司趙德潤狀啓,薦新生文魚·生大口魚限內不得封進,惶恐待罪事,傳于安廷善曰,勿待罪事,回諭。
愼宜學,以兵曹言啓曰,今十月十一日武臣賓廳武經講書日次,而內外中日,旣已停止,試講亦爲停止之意,敢啓。傳曰,知道。
愼宜學,以禁衛營言啓曰,本營千摠柳相默,身病猝重,勢難察任,改差,何如?傳曰,允。
愼宜學,以備邊司言啓曰,慶尙監司金會淵狀啓,有卽爲回啓之命矣。取見其狀本,則枚擧眞寶縣監魏迪喆牒呈,以爲,本縣邑基,面背倒錯,大江衝囓於後,而前面左右,無他勺泉水。地理之不吉旣如此,夭札相續,貧殘莫甚,民不安業,邑里蕭條,人事之受害又如是,而客館傾頹,衙舍圮壞,不可不及今重建,距邑治數里許,有新漢里,民殷饒地形叶,今若移設於此,則其所移建,不過客館官衙及一二公廨,所入物財役丁,不甚大段。又自民間,曾有如干鳩聚,迨此移設,實爲方便云,而該縣邑治移設之論,其來已久,近年民情,一倍於前,故今春巡到該縣,躬審形址,則蓋其地勢,一如該縣監所報,民心繹騷,擧懷渙散之計,其在鎭安之道,不可一向靳許,而今年穡事,稍幸登熟,此時興役,固無所妨,從民願許施事,請令廟堂稟旨分付矣。該縣移邑,果是民願,則不必靳許,而但容入財力,未知將何以拮据。若使鳩財之擧,終歸於箕斂民間,則決不可擬議,而邑報道啓,俱未詳陳此一節,使之關問該縣,若果不煩于公,無斂於民,則從實狀更爲登聞之意,分付,何如?傳曰,允。
愼宜學,以備邊司言啓曰,卽見江原監司李好敏災實分等狀啓,則平康等三邑置之尤甚之尤甚,金化等五邑置之尤甚,狼川等十邑置之之次,春川等六邑置之之次之之次,平海等二邑置之稍實,仍以爲,事目災一百五十結外,不足災三百二十七結七十六負五束,特許加劃,綿田災二百十九結九十一負,恭俟處分,尤甚八邑設賑救急之方,爛漫講究,追後登聞,後錄諸條,竝請令廟堂稟旨分付矣。其一,還穀,尤甚之尤甚邑,折半,停退,折半以相當穀三分一,準折代捧,尤甚邑,三分一停退,三分二,以相當穀三分一,準折代捧,之次邑,四分一停退,四分三,以相當穀三分一,準折代捧,之次之之次邑,五分一停退,五分四,以相當穀四分一,準折代捧,竝待明秋還作本色事也。其一,各軍門·各衙門布錢,尤甚之尤甚邑及尤甚邑,全數,之次邑,折半停退,竝待明秋徵捧,至於訓局軍布,事係體重,不敢仰請事也。其一,原州三軍門納保白米三百十五石零,狼川禁衛營納保田米三十八石零,依已例,折半本色,折半代錢事也。其一,江陵等五邑今夏麰還當捧中,耳麰三分一,待秋以粟稷木麥還作事,已有所狀請,而當此歉荒,無以換捧,許令停退,待明秋換捧事也。其一,嶺東之尤甚之次七邑今秋等漁鹽船稅,姑令退限,明春船稅,竝以待明秋徵捧事也。其一,各軍門屯稅及各宮房各衙門有土免稅,竝依公田例,災減收稅事也。其一,尤甚之次邑,限明秋勿定配所,各道已到配罪人,移配他道事也。其一,推奴徵債,限明秋防塞事也。本道隔以一嶺,分作兩局,是所稱嶺東·嶺西,而風土不同,豐凶各異,若非大無之歲,則未嘗有嶺東·西竝歉之時,今年則東西果竝歉矣。道臣之破格分等,可見其被災深淺,果不無多般層節,不得不若是區別,第八路分等之制,爲法至重,其目有三,或値歉歲,減三爲二,間不無是例,而至於加三爲五,未之或見,道臣從重推考。只以尤甚之次,二等施行,災結加請,勢所不已,然而己巳全歉,挽近所無,伊時劃下,直不過四百餘結。今年比己巳,不啻稍勝,而竝田畓爲五百餘結者,卽癸卯後初有之數也。不可從施,特以三百結加劃,俾令均俵,新還停退,旣未許施於兩西,則今無以闊狹,況以本道之穀摠,又減當年之應捧,則嗣歲接濟,更於何措手乎?此則置之,而尤甚邑折半,之次邑三分一,以相當穀代捧,軍布錢停退,尤甚邑三分一,之次邑四分一許施,原州所納保米,狼川所納保田米,依近例使之折半代錢,江陵等五邑耳麰之換作他穀者,待明秋退捧,嶺東七邑漁鹽船三稅,無論春秋捧,竝限麥秋退限準捧,屯稅及免稅災減收捧,罪人移配,勿定配所,推徵防塞,竝爲許施,何如?傳曰,允。
吏曹判書朴宗慶疏曰,伏以,臣冒行大政,短疏蘄解,斷斷非飾讓循例者爲耳。竊庶幾天地曲遂之仁,有願必從,而及奉恩批,未蒙允許,是臣之誠淺辭拙,有不足以感激至尊故也。惶隕恧蹙,靡所措躬,而情急趨候,懼深瀆擾,章皇出仕,一遭行政,而區區所仰望者,惟是聖人辭令,信如四時,終必體諒,不待臣之更籲,身在禁中,每違召牌,事煩酬應,跡涉偃便,此豈臣樂爲而然也?誠以義不當蹲,病不可强,參倚審量,自處以已遞,況臣之兼綰諸務,無非要膴,雖使二三材彦,分掌而剸理之,猶恐其不濟,臣是何人,叨攬而不知止,擔夯而不思卸,重以此銓衡重任之一時副急,便欲因仍盤礴,恬然若無所省覺者哉?顧今情地,去益憂蹙,如窮無歸,玆不得不疾聲號籲於天地父母之下。伏乞聖慈,深加矜察,先解臣詮職,回授可堪,以幸公私,不勝千萬顒祝。臣無任云云。答曰,省疏具悉。卿其勿辭,益答予意,予所望也。
戶曹參判李文會疏曰,伏以,臣猥膺使命,行期在卽,臣之父母墳,在於京畿楊州地,而今當出壃之日,益切濡露之感。玆敢冒陳短章,仰瀆崇聽。伏乞聖慈,特許由暇,俾伸至情,不勝大願。臣無任云云。答曰,省疏具悉。卿其往省焉。
辛未十月十一日辰時,上御映花堂。藥房三提調持湯劑率醫官入侍時,都提調韓用龜,提調李集斗,副提調宋知濂,假注書朴熙顯,記注官朴思彦·孫錫祚,檢校直閣徐俊輔,以次進伏。醫官吳千根·趙宗協·李惟鑑·秦東秀·卞之錞,司饔僉正洪旭浩,以次進伏於階下訖。上曰,湯劑進之。用龜先嘗後跪傳內侍。內侍跪進。上進御。仍命醫官入診。旭浩診候訖。奏曰,左邊三部寸尺似沈,右邊三部調均矣。上命退。諸臣以次退出。
上在昌德宮。停常參·經筵。
初昏以後,雲翳淨盡,彗星尾跡,宛若可覩,而月光旁射,不得詳察
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。漢學文臣應講罷,還內後,內閣·政院·玉堂·藥房口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
愼宜學啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
安廷善啓曰,來十六日漢學文臣殿講日次矣,敢稟。傳曰,今日爲之。處所仁政殿磨鍊,侍衛如前,試官以前日生進應製時試官爲之。
宋知濂啓曰,藥房三提調持湯劑來待矣。傳曰,入侍。
傳于安廷善曰,未肅拜承旨許遞,前望單子入之,待下批牌招察任。
承旨前望單子入之,金敎根落點。
高時臣在外,代以李祖馨爲事變假注書。
以右副承旨李惟命牌不進罷職傳旨,傳于愼宜學曰,只推。
安廷善啓曰,明日常參·經筵,取稟。傳曰,停。
辛未十月十二日辰時,上御映花堂。藥房三提調持湯劑入侍時,都提調韓用龜,提調李集斗,副提調宋知濂,假注書朴熙顯,記注官劉㵙·金初燮,檢校直閣李光文,以次進伏訖。上曰,湯劑進之。用龜先嘗後,跪傳內侍,內侍跪進。上進御。仍命退。諸臣以次退出。
辛未十月十二日辰時,上御仁政殿。漢學文臣應講入侍時,都承旨宋知濂,左承旨權丕應,左副承旨愼宜學,同副承旨安廷善,假注書朴熙顯·金鼎元,記注官劉㵙·金初燮,檢校直閣李光文,以次侍立。時至,通禮跪啓請外辦。上具翼善冠·袞龍袍,乘輿出協陽門,由肅章門,入仁政門。至仁政殿,上降輿陞座。諸臣進伏訖。知濂曰,藥房三提調持湯劑來待矣。上曰,湯劑待令于映花堂,同副承旨留待,試官入來,與之開講,可也。仍乘輿,出仁政門,詣映花堂。廷善與臣鼎元落後。
上在昌德宮。停常參·經筵。
初昏,星光未出,月彩先朗,彗星形體與尾跡,俱爲熹微,不得詳細看候,夜五更,月暈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
安廷善啓曰,明日常參·經筵,取稟。傳曰,停。
愼宜學啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
宋知濂啓曰,藥房三提調持湯劑來待矣。傳曰,今日封入,明日入侍。
權丕應啓曰,前注書李永昆·趙璟鎭還付單子啓下矣。卽爲牌招察任,何如?傳曰,允。
傳于安廷善曰,今日親臨映花堂,太學儒生當應製,該房知悉,侍衛入直磨鍊,雲寶劍置之,試官以大司成爲之,出宮門路協陽門爲之。
以右承旨金敎根牌不進罷職傳旨,傳于安廷善曰,只推。
以咸鏡監司趙德潤狀啓進上生文魚·生大口不得封進,惶恐待罪事,傳于安廷善曰,卿其勿待罪事,回諭。
愼宜學,以備邊司言啓曰,冬至兼謝恩使拜表期日不遠,正使曺允大,依例判中樞府事單付,口傳下批之意,分付該曹,何如?傳曰,允。
兵曹口傳政事,判府事單曺允大。
兵曹口傳政事,以李身敬爲御營中軍。
愼宜學,以兵曹言啓曰,文臣兼宣傳官李墷身病猝重,無望供職,呈狀乞遞,實病旣如此,則不可强令察任,改差,何如?傳曰,允。
司憲府掌令金益鉉疏曰,伏以,臣於日前,猥陳私懇,特蒙恩暇,扶將病父,安意調護,臣誠感戴洪私,不知所喩。見今由限已過,宜卽竭蹶,少伸叩謝之忱,而第臣父病,又當猝寒,風痺轉甚,遍體戰掉,冷痰益肆,危喘促數,食飮專廢,藥餌無效,諸般症形,比之向時,不啻倍劇。臣方左右看護,實無暫時離捨之勢,而況臣所帶之職,言責也,値此求助之時,不宜虛縻。臣於焦迫之中,尤切悚凜之至。玆不得不擬入文字,更事號籲。際伏見堂箚所論,此又臣難冒必遞之一端,日昨雷異之後,聖心惕厲,十行明旨,丁寧懇惻,凡在可言之地者,孰不欽仰攢嘆,有懷無隱,以副虛佇之衷,而臣則識旣鹵莽,時又焦灼,草草數語,不過隨衆塞責而止。至今追惟,惶愧交竝,果然人言之來,旣致慨然之意,重惜耳目之任。臣於是,不但拜受而已,實無可抗之顔。夫豈可一日冒居,以貽臺閣之羞哉?以情以勢,決難蹲據。伏乞聖慈,俯垂諒察,亟遞臣見帶之任,以私而便於將護,以公而以勵不職,千萬幸甚。臣無任云云。省疏具悉。爾其勿辭,救護父病。
辛未十月十三日午時,上詣暎花堂。太學儒生應製入侍時,都承旨宋知濂,左承旨權丕應,左副承旨愼宜學,同副承旨安廷善,假注書朴熙顯·金鼎元,記注官劉㵙·朴思彦,檢校直閣李光文。以次侍立,時至,通禮跪啓請外辦。上具翼善冠·袞龍袍,乘輿出協陽門。知濂啓曰,今日殿座,承旨當爲備員,右承旨金敎根,旣有只推之命,與右副承旨李惟命,竝卽牌招,何如?上曰,依爲之。出擧條仍由建陽門,入靑陽門,至暎花堂,上降輿陞座。知濂曰,試官儒生,使之行禮,何如?上曰,日氣甚寒,行禮權停,就賓廳應製,可也。仍命題麾銘。上降座乘輿,出靑陽門。廷善曰,試官洪奭周,以親病不得入來云矣。上曰,試官大司成爲之。仍由建陽門入協陽門,命出標信解嚴。還內,諸臣以次退出。
上在昌德宮。停常參·經筵。
初昏以後,密雲·彗星所在,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上。六曹堂上單子問安。答曰,知道。王大妃殿·中宮殿·惠慶宮·嘉順宮。口傳問安。答曰,知道。親傳香還內後,內閣·政院·玉堂·藥房口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝,若何?寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
安廷善啓曰,行大司憲李勉兢呈辭,執義宋穉圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
安廷善啓曰,明日常參·經筵,取稟。傳曰,停。
宋知濂啓曰,左副承旨愼宜學今日不爲仕進,卽爲牌招,何如?傳曰,允。
權丕應啓曰,判義禁洪明浩,除拜後過三日不爲出肅,依定式推考警責,仍卽牌招察任,何如?傳曰,允。
傳于安廷善曰,宗廟·景慕宮望祭,香祝當親傳,該房知悉,侍衛入直磨鍊,雲寶劍置之,處所明政殿爲之,出宮門路,協陽門爲之。
宋知濂啓曰,藥房三提調持湯劑來待矣。傳曰,入侍。入診,明日爲之。
安廷善啓曰,臣廷善,依定式進詣香室,奉審香祝櫃祝板袱子,則精潔之意,敢啓。傳曰,知道。
傳于安廷善曰,禮房承旨馳詣宗廟·景慕宮,奉審摘奸以來。
傳于安廷善曰,太學生應製銘三下進士任禹常給二分,之次草三下進士權中淸給一分,次上進士金元根筆五枝,墨三笏,草次上生員趙寅永筆四枝,墨二笏,進士朴熙豐筆三枝,墨一笏賜給。
安廷善啓曰,卽者副修撰洪敬謨,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
安廷善啓曰,玉堂上下番俱空,事甚未安,應敎洪冕燮,副校理金啓溫,修撰洪儀泳·申緯,副修撰任天常,竝卽牌招,以爲推移入直之地,何如?傳曰,允。
權丕應啓曰,卽者吏曹郞廳來言,新寧縣監任魯,兩司俱未署經云,除在外,受由,未署經外,未肅拜·呈告人員,竝卽牌招,以爲備員署經之地,何如?傳曰,允。
傳于安廷善曰,巡監軍依昨日爲之。
以右副承旨李惟命牌不進罷職傳旨,傳于權丕應曰,只推。
安廷善,以奎章閣言啓曰,明日卽書香閣冬孟朔大奉審日次,時原任閣臣,依節目進詣擧行之意,敢啓。傳曰,知道。
平安監司李晩秀疏曰,伏以,臣聞窮困呼天,疾痛呼父,人之常情。顧今西民之遑遑岌岌,濱死呼號之狀,不啻窮困疾痛之比,而逖矣千里,天門九重,蔀屋情實,不能自達於天地父母之前。臣旣猥承一方民命之責,忍復立視溝壑,不早陳聞,使聖朝覆燾慈育之幾萬生靈,未卽蒙拯濟之恩,則臣將爲鄭俠之罪人。玆敢疾聲仰籲,馳驛以聞,惟聖明財幸焉。本道挽近五六十年來,民窮財竭,日就破敗,營邑積儲,年減歲縮,民生困悴,朝不謀夕,譬如巨廈將傾,上雨旁風,牽架補漏,苟度時日,而頹塌之患,可立而俟。及夫昨再昨年,比歲不登,今夏麥農,又値大無,三農所望,惟在秋事,而災形之孔慘,實是振古所罕,淸南北諸邑,無論邊峽山野,無邑無災,無穀不災,在在是一望荒廢,無一掛鎌之地,年分狀聞中尤甚之次之目不過强爲區別,今年之之次,卽常年之尤甚,今年所謂尤甚,四野赤地,闔境全棄,不可但以尤甚論。於是乎荐饑之餘,又遭此大劫運,民間赤立,更無餘地,糠覈不繼,煙火殆絶,村村罄室,人人菜色,方當秋熟登場之時,殆甚春窮絶糧之狀。況於入冬以後,民勢一倍孔棘,餓莩載塗,流丐四出,甚至有父子兄弟不能相保,無故平民,偸竊爲事,尤可見民不勝飢,窮無所不爲,兼以沴氣大熾,自春涉冬,乍熄旋作,札瘥相續,燎原之勢,懍然可畏。此莫非緣臣昏鈍,不能早爲之圖,使斯民至此之極,皆臣之罪也。若又一向伈泄,不先經紀,時已晚而勢已急,則環箕封四十二州,民無孑遺而後已。興言及此,不覺撫膺流涕。臣若不言,雖日月之明,何以俯燭其詳乎?目今最急最先之務,卽賙賑一事,近日民訴,多有及今賙救之請,臨糴設賑,法例所無,而民情窮迫,於斯益見,歲前救急之政,春初開賑之方,不可不汲汲措處,然後始可免臨時狼狽之患矣。賑資容入,專視飢口實數,增減分排,固不可懸度臆定,而飢民救活,間不容髮,若待抄飢付賑,始欲請劃穀物,則實恐有西江涸轍之歎,謹考尤甚十九邑及所屬十三鎭戶口摠數,戶爲十一萬一千二百四,口爲五十四萬一千二百九十五,論以各邑災形,則一境之民,幾皆飢口,而雖抄之又抄,極其精約,付賑飢口,必不下每邑三四分之一,十九邑鎭賑民,當爲十四五萬餘數。今以十四五萬賑口,較排壯老弱,十三巡應受賑穀,都合叩計,之次二十三邑,不可不許付公賑處,以尤甚邑所入賑穀,比例遞減,假量磨鍊,則統計尤甚之次邑賑資,必得十萬石穀物,然後方可繼巡接濟於明年麥登之前。今此賑政,卽通一道無前大賑,十萬石請劃,猶恐有不足之慮,而苟使本道蓄積有裕,稍可措手,則當此中外俱匱之時,何敢別請措劃,仰貽朝家之憂,而見今道內各邑鎭還餉實摠,僅爲六十八萬五千九百三十石零,當年還分,爲四十八萬一千二百九十石零,留庫爲二十萬四千六百四十石零。國計哀痛,固已萬萬,昨秋歉荒,不至如今年,而方農民食,邑邑罄乏,囷廩幾傾於加分,官民俱困於轉輸。況今災形,如是孔酷,今冬當糴之穀,終難如數準捧,明春乞糶之民,尤當十倍今年,今若急於賙賑之政,許多賑資,只就還餉中取辦,則穀摠大縮,而元簿不可復充矣,種糧絶乏,而農務不可力作矣,巡糶莫繼,而還民將救死不贍矣。其爲窘急罔措,尤有倍於賑政,以臣區區淺見,竊計今所請劃賑資十萬石內五萬石,則當從本道取用。其一,本道各邑所在私賑穀都數折米,竝今年耗,合爲三萬七千一百四十石零,而原其穀名,專爲賑濟當賑取用,舊例可據,就其中折米限二萬五千石,特許劃下。其一,今年加分耗七千二百九十石內,一千三百石,平壤府廛稅蠲減虛伍防給,江界府減分代劃給,餘在五千九百九十石,旣與元會付有異,亦許準數劃下。其一,月前備邊司關內,本道所在各衙門耗穀,爲補賑還之資,使之竝勿作錢,仍爲捧留矣。各司耗穀年例作錢之數,合爲二萬七千五百七十石零,補用賑還,莫如以穀捧納,而見今穀貴,當捧原還,猶難準數,各邑民情,惟以年例耗作錢一條,爲一分紓力之道。若令近三萬石,本色責納,則雖剝膚椎髓,其勢末由。此穀許令從民願,以詳定價,執錢八萬二千七百兩零,以爲從便換穀,經紀賑資之地。其一,臣營別備錢逐年會錄之數,爲二萬七千兩。臣於昨秋,以裕穀之方,具由陳聞,每年別備錢與京司耗穀相換事,成節目報備局,而今年則各司耗穀,已令移劃他道,相換一款,非所可論,當初裕穀之請,蓋爲不時之需,則今當大歉,取用賑政,正合裕穀之本意。今年條別備錢二萬七千兩內,除庚午春營衙營建物力五千兩,餘在二萬二千兩,許令取用。其一,己酉設賑時,空名帖一千六百張,兩次劃下,募穀貿鹽,以補賑需。今年賑政之浩大,倍於己酉,空名帖,依己酉例許施,則亦可爲補賑之一助。右項五條通計,米爲三萬九百九十石零,錢爲十萬四千七百兩零,顧今時直,以錢十萬兩零,貿得正穀二萬石,實有難辦之慮,而竝計兩項米條及空名帖作穀之數,僅可爲五萬石內外,此是本道取用之數也。外此不足五萬石,取三南穀中準數移劃,以滿十萬之數,庶可以略綽排比,不至有賑民絶巡之患。臣固知三南穀簿,亦自不敷,今年南農,雖曰豐登,五萬石穀物之劃送他道,似不容易,而南民西民,同是聖朝之赤子,飢飽寒煖,隨時適宜,一視均恤,無物不遂,卽造化之至仁也。昨年湖南設賑,臣道穀四萬石,有移劃之擧,義在共濟,何敢望報,而南民之所得於昨年者,西民之望哺於今日,亦人情之所固然。又況國家於本道,視以外度支,從前大農經用,各衙支計,少有匱乏,一切取用於本道,其所倚仗,不但爲邊門鎖鑰之重,而乃今本道事勢,一敗塗地,民將盡劉,萬命嗷嗷,如魚在釜,若不一番大着力大施惠,則關西一路,將未免無民無邑,直一荒塞之棄壤而已。以我聖上如傷若保之德,豈不惻然矜憐,穆然遠覽,渙發恩言,再造西民於一轉移之間乎?惟此五萬石之獲蒙準劃,卽西民生死,本道存亡之大關,而亦必以穀運致,方可爲民口食,運穀之難,尤不可不念,本道雖有如干漁鹽案付之船,元無累百石裝載船運之大舶,越三道泛舟之役,如期利涉,決知難必。謹稽英廟辛未,關北大餞,臣祖臣喆輔,時在是藩,請劃嶺南浦項穀六萬石,大臣請以三萬石劃給,時命加劃嶺東穀一萬石,浦項穀一萬石,合五萬石,皆以該道船隻,定差員領送,筵臣有請差督運御史者,聖祖敎若曰,予當督運,何用御史?恩命一下,兩道命吏,奔走率職,五萬之粟,不數月而直達于咸州之雲田津,是歲北路無捐瘠之患,皆我聖祖賜也。至今遺氓,泣誦聖敎,咸有於乎不忘之思。今臣濫膺重藩,忽値大侵,地是接壤,年又舊甲,追先祖撫字之跡,念窮民顚連之狀,徒懷忝墜之愧,莫效蘇捄之策,中夜不寐,有淚盈襟。今以臣祖之所嘗蒙許於聖祖者,仰請於我聖上。或恐不至於越例昧分之科,上所請三南移劃穀五萬石,許令以該道船隻,依去辛未例,定差員運送,船價雜費,亦依年前關東已例,元數外除給,沿海諸邑,各令立標指路,另加護送,俾無涉險阻滯之患,則非但西民起死回生之幸,在聖朝捄焚拯溺之政,尤豈不有始而有終乎?抑又有道內民情之萬分切急者,敢此附陳。本道今年綿歉,甚於穀歉,南北各邑,以綿田名者,莫不陳廢,綿貴如金,錢荒尤甚,而當年民納巡兵營身軍布代錢,合爲二十萬兩零,旣無所收之綿,何論可代之錢,方憂凍死之不暇,何責官納之如期?還穀督捧,猶是嗣歲之糧,身布責徵,尤係切骨之冤,弩末之穿,龜背之括,勢窮力盡,急於燃眉,在前諸道身軍布,多有遇歉停減之特恩,而本道軍錢,非上納京司者,卽兩營年例各樣支放應下之需,而所謂支放應下,皆是逐月公用,不獲已不可闕之恒式,無此則兩營百事,皆將廢閣,而無以爲兩營矣。民情則不可捧如彼,公用則不可廢如此,左右揣量,竊有一方便之道。今年綿歉,旣無尤甚之次之別,各邑當納身軍布二十萬兩中三分一,特許限明秋停退,如是則巡兵營支放不足七萬兩零,勢須給代,而勅庫則所重自別,雖不敢議到,其餘兩營各庫留儲銀錢,無論京司句管,本營句管,稱此數推移給代,待停退條還捧,準數充報,則在窮民目下息肩之道,實爲大惠,在各庫留儲,不過一年推移,而無掣礙耗縮之慮矣。軍布停退,事屬格外,在所難愼,而目下民窮實狀,非尋常歉年之比,若無別般蠲恤之擧,則恐無慰安奠接之望。此臣所以冒昧仰請者也。冬序已屆,民憂益急,賑政辦理,不容一日暫緩,諸道之請劃賑資,例以狀聞,而啓體嚴謹,不敢蔓辭,敷陳之詳,有異章牘,不揆僣易,冒控衷懇於孔邇之天,斷斷寸心,爲民乞命,煩瀆之誅,臣所不辭。伏乞聖慈,亟垂矜察,下臣此疏,特命廟堂,劃卽稟處施行,國事幸甚,西民幸甚。臣無任云云。答曰,省疏具悉。所陳令廟堂稟處。
京畿監司權常愼疏曰,伏以,臣猥以無似,濫叨重寄,才疎命窮,値玆荐饑,艱虞溢目,夙宵憧憧,前日狀本,略陳災實,仰請恤民之方,蠲賦也,停糴也,城餉之捧留也,湖麥之請移也,無不極費裁量,務歸精約,若其民情之呼訴,邑牒之懇迫,臣未敢備陳其萬一者,庶幾日月之明,無微不燭,不待臣言之畢而德音渙發也。及伏見回啓下者,災結則幾減其半,舊還則分數徵捧,城餉則輸于山倉,請麥則三分獲一,旣未準請,缺望者多,民事之彌綸沒策,群情之遑急轉甚。臣若徒懷屑越之懼,而終未悉暴民隱,使殿下如傷之德,不得下究,坐費肥己之廩,立視塡壑之民,而束手長歎曰,無奈何而已,則臣罪至此,無所容誅。今年畿內歉形,較絜於十數年內,惟己巳可以比摠,然或以一邑比己巳,則間有差勝,若以一道比己巳,則反有甚焉。己巳之爲歉,被旱雖酷,而結顆頗完,故災處偏災,實處稍實。今年旱澇蟲風霜雹之災,無不極備,雖謂之擧一道尤甚,未爲過語矣。之次稍實,特强名之耳。災摠之減於己巳者,臣實任怨而剋減也。非謂災傷,或遜於己巳也。今此所劃四千結,竝計事目所下三百結,則其所分俵,殆半不足,各邑報摠,臣旣刪其三之一矣。今若以是而塗抹之,則其勢又不得不減其半。如是而民安得不至於白徵乎?至如北漢城餉之捧留,此爲窮民救急之第一策,給災蠲稅,猶屬其次。蓋其轉輸,遠者百餘里,近亦不下六七十里,饕風虐雪,驅迫饑凍,緣坂涉凘,䝱息氣短,人之見之,已極慘怛,而及其輸納山倉,自多難言切骨之弊,竝計往來之費,民各空費米四五斗,如此歉歲,元納猶難辦出,空費又何抵當?竊計其費,幾爲饑民數月延命之資,而盡消於一番往來之役,豈不大可惜哉?竊惟城餉,國之所重也,陰雨之備,不可以不念,城民,倉之所募也。沾漑之資,不可以不恤,連年捧留,臣非不知難愼,而第伏念目下民情,不保朝夕,其所接濟,有急於援手拯嫂,何暇論平日之常禮也?噫,斯民恩活,則心可成城,斯民怨散,則誰與城守?是以人和勝於地利,而保城之策,莫先於保民也。倉底賴活者,亦是民也,而比之於近畿十數邑累萬生靈之流離死亡,則其輕重大小,果如何耶?在前旣多捧留之例,昨年又蒙特施之惠,則況今民勢之窘迫,倍有甚於昨年者乎?移麰停糴,俱係切懇,而籌司回啓,裁減分數,亶出於斟量之意,則臣不敢逐條煩瀆,事事固請,而至如災結之不足,城餉之捧留,不獲請則不敢止也。伏乞聖慈,俯垂鑑諒,將臣此疏,出付有司,使之從長講確,臣所請事目災外,七千三百五十八結八十二負三束,準數劃下,漢北平倉城餉米,特許捧留本邑,則臣謹當一一均俵,在在布諭,俾此災民,知朝家懷保之澤,出尋常萬萬,而咸囿聖化,安堵遂生,臣雖重被瀆擾之罪,萬萬無所憾矣。臣無任云云。答曰,省疏具悉。疏辭令籌司稟處。
辛未十月十四日卯時,上詣明政殿。宗廟·景慕宮望祭親傳香入侍時,都承旨宋知濂,左承旨權丕應,右承旨金敎根,同副承旨安廷善,記事官李永昆·趙璟鎭,記注官孫錫祚,記事官朴齊聞,檢校直閣李光文,以次侍立。時至,通禮跪啓請外辦。上具翼善冠·黑團領·袞龍袍,乘輿出協陽門,由建陽門·景化門,入明政門,至明政殿。通禮跪啓請降輿就褥位。廷善奉香祝進。上親受,傳授宗廟獻官行大司成金履喬。廷善又奉香祝進。上親受,傳授景慕宮獻官兵曹參判洪羲臣。通禮跪啓請乘輿。上乘輿出明政門,由靑陽門,詣映花堂。命出標信解嚴,由宜春門還內。諸臣以次退出
辛未十月十四日辰時,上御魚水堂。藥房三提調持湯劑入侍時,都提調韓用龜,提調李集斗,副提調宋知濂,記事官李永昆,記注官孫錫祚,記事官朴齊聞,檢校直閣李光文,以次進伏訖。上曰,俄有文蔭官應製之命矣。日寒如此,今姑置之,可也。仍命促入湯劑。用龜先嘗後,跪傳內侍。內侍奉進。上進御後,敎曰,入診,明日爲之,可也。仍命退。諸臣以次退出。
上在昌德宮。停常參·經筵。
初昏以後,彗星爲月光所射,不得詳察。
大殿·王大妃殿·中宮殿·惠慶宮·嘉順宮,內閣·政院·口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李惟命啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
宋知濂啓曰,藥房三提調持湯劑率醫官,依下敎來待矣。傳曰,入侍。
李惟命啓曰,時原任大臣爲承候來待矣。傳曰,入侍。
李惟命啓曰,時原任閣臣爲承候來待矣。傳曰,入侍。
李惟命啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵傳旨未下,金益鉉受由,監察茶時之意,敢啓。傳曰,知道。
安廷善啓曰,玉堂上下番俱空,事甚未安。應敎洪冕燮,副校理金啓溫,修撰洪儀泳,副修撰任天常,旣有只推之命,與校理洪命周,竝卽牌招,以爲推移入直之地,何如?傳曰,允。
安廷善啓曰,玉堂備員間視事頉稟之意,敢啓。傳曰,知道。
以應敎洪冕燮,副校理金啓溫,修撰洪儀泳,副修撰任天常牌不進罷職傳旨,傳于安廷善曰,只推。
權丕應啓曰,新寧縣監任魯,兩司當爲署經,司諫南惠寬,獻納李允謙,掌令宋翼淵,旣有只推之命,與行大司憲李勉兢,一體牌招,以爲備員署經之地,何如?傳曰,允。
以司諫南惠寬,獻納李允謙,掌令宋翼淵牌不進罷職傳旨,傳于李惟命曰,只推。
李惟命,以備邊司言啓曰,卽見平安監司李晩秀狀啓謄報,則以爲,本營壯十部作隊左列軍兵八千餘名,當自十一月初旬至十二月終旬,分六番入番,而散在十餘邑者,各令齎糧遠赴,則每名私費,不下三四兩。今年歉荒,若是孔酷,宜有別般軫恤之道。左列軍兵入番鍊習,特許停止,兵營入防軍一體停番事,請令廟堂稟旨分付矣。雖當水陸操竝停之時,本道入防,未嘗或停,壯十部輪防之制,可見其至嚴且重,而第今年則凡係紓民之政,固當靡不用極,不可以自來不易之例,少或留難,兩營入防,依所請特令停止,而蓋此十部之分爲左右列,一休一番,輪次防秋者,法意有在,果非循例操點之比。後若以今爲例,援以爲請,則道臣當爲論勘,以此竝爲申飭,何如?傳曰,允。
李惟命,以備邊司言啓曰,卽見平安監司李晩秀狀啓謄報,則以爲,本道今當大歉,捧糴開賑,無非緊務,此時守令,如或數遞,則非但民邑之貽弊,還政賑事,實有狼狽之慮,毋論尤甚之次邑守令,竝限明年麥秋,勿爲遷轉,肅川府使李儒秀,三登縣令朴致榮,俱有治績,瓜期已迫,亦爲限畢賑間仍任爲請矣。災邑守令之勿許遷轉,旣有前年已例,無論淸南·淸北,雖是應遷之窠,切勿移差,肅川·三登兩邑守令,亦令限明秋仍任,何如?傳曰,允。
李惟命,以備邊司言啓曰,卽見咸鏡監司趙德潤狀啓,則備陳歉荒之狀,仍以爲新還,依昨年例,尤甚邑之尤甚社尤甚里三分一,尤甚社之次里,之次社尤甚里四分一,尤甚社稍實里,之次社之次里,稍實社尤甚里五分一,之次社稍實里,稍實社之次里六分一,稍實社稍實里七分一,特許停退,定平等九邑民勢最急者,自臣營今方措備穀物,歲前救活,而其中四窮無依之類,開春設賑計料,茂山等五邑,姑不得遽議設賑,待春窮量宜救急,而容入穀物,抄飢之前,有難料度參量。假令預爲拮据,然後得免窘速之患,信蔘價穀貿銀所餘,若蒙許施,則可得折米三千石,外此私賑折米,限三千石特許加劃,月課穀,亦依已例,自今年七月,限明年六月,勿爲會錄,移補賑救,而北關則穀多,南關則還少,以北關吉州等九邑穀,移轉南邑,兼行裒益事,竝請令廟堂稟旨分付矣。新還停退,法意雖出於紓民,流弊反歸於厲民。蓋遇歉暫停,不過姑息於目前,待豐還徵,適足添弊於來後,而轉成舊還,名色氄亂,還民莫知其頭緖,奸吏潛售以舞弄,了無一惠,徒滋百害,此所以新還停退,決無以容易議到者也。況本道南關若爾邑,雖是荐罹之災,旣異大無之歲,所請有難許施,置之,抄飢之前,先請賑資,可知其意在備豫。今姑從便劃下,俾之前期分排,臨時登聞,而至於大同貿銀穀,日前雖已草記許施,關西旣有別置信蔘穀,本道亦當一例爲之,私賑穀中,劃出折米五千石,三千石則移作信蔘穀,自今年盡分取耗,會錄磨勘,二千石則與所請月課米,一體許劃,以補賑資,還穀之南北所在,多寡不均,移劃轉輸,從便裒益。此非但均還之政,亦可爲救荒之策,誠如道臣所言,亦令依狀請施行,何如?傳曰,允。
李惟命,以備邊司言啓曰,卽見江原監司李好敏狀啓,則以爲,本道穀簿,自來不敷,當此歉年,巡還種糧,專係請穀,而曾於庚申,以本道元會無餘,有劃給嶺南右兵營米租四萬二千石,仍置其處,取耗作錢者矣。今以此穀,輸來補還,政合事宜。以沿海邑及浦項倉穀推移輸來米二千石,太租各三千石,加劃於嶺沿,一時竝輸,米四千石,正租一萬石,太三千石,春麰三千石,以忠州可興,楊津倉穀中,特許劃給,待春運致事,預先知委措置,沿邑移轉時,定差員運送及船價與沙格監色糧米,依例以各該道他穀計除事,請令廟堂稟旨分付矣。諸道穀摠,本自不敷,而又以年來還賑之需,互相推移,殆無餘裕,況今遇災各道,勢將設賑,抄飢之前,容入穀物,雖未知其多寡,計當不下於屢萬餘石,而以該道之穀,無以當該道之用,嗣歲種還,勢不得不挪移於三南,然而兩湖雖幸少登,己庚之歉,停蠲殆盡,以今見在之穀,決難多數取用,惟嶺南一路,稍勝於兩湖,到今容措,專靠嶺南,但其名以賑穀者,猶不滿十萬石之數,無論多少,備荒之穀,不可移此與彼。至於別會穀,卽是關東已劃之穀,而自關東未及輸來者也。穀在嶺南而名屬關東,到今推去,事勢固然,依所請施行。雙樹城餉留庫中米五千石,太三千石加劃,仍作備局句管別軍餉,以充五萬之數,船運雜費之元數外加劃,非所可論,移運一事,委諸道臣,使之往復該道,從便爲之之意,一體分付,何如?傳曰,允。
辛未十月十五日辰時,上御暎花堂。藥房三提調持湯劑,時原任大臣·閣臣承候,同爲入侍時,都提調韓用龜,提調李集斗,副提調宋知濂,記事官李永昆·趙璟鎭,記注官金初燮,記事官朴齊聞,左承旨權丕應,右承旨金敎根,右副承旨李惟命,同副承旨安廷善,領府事李時秀,左議政金載瓚,右議政金思穆,原任提學沈象奎,直提學李存秀,檢校直閣徐俊輔·李光文,以次進伏訖。上命入湯劑。用龜先嘗後跪傳內侍。內侍奉進。上進御。仍敎曰,二十日次對,進定於明日。又敎曰,誤爲提稟之當該承旨,從重推考。出榻敎仍命退。諸臣以次退出。
上在昌德宮。停常參·經筵。
彗星爲月光所射,形體熹微,不得詳察。
夜三更四更,月暈。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。大殿,朝廷二品以上,六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
宋知濂啓曰,藥房三提調持湯劑來待矣。傳曰,入侍。
傳于李惟命曰,大臣·備局堂上引見。
李惟命啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵傳旨未下,金益鉉未肅拜,監察茶時之意,敢啓。傳曰,知道。
李惟命啓曰,今日次對,臺諫當爲進參,而行大司憲李勉兢,掌令金益鉉,竝卽牌招,何如?傳曰,允。
安廷善啓曰,玉堂上下番俱空,事甚未安,應敎洪冕燮,校理洪命周,副校理金啓溫,修撰洪儀泳,副修撰任天常,旣有只推之命,竝卽牌招,以爲推移入直之地,何如?傳曰,允。
以應敎洪冕燮,副校理金啓溫,修撰洪儀泳,副修撰任天常牌不進罷職傳旨,傳于安廷善曰,只推。
以校理洪命周牌不進罷職傳旨,傳于安廷善曰,只推。
以司諫南惠寬,獻納李允謙,掌令宋翼淵牌不進罷職傳旨,傳于李惟命曰,只推。
權丕應啓曰,新寧縣監任魯,兩司當爲署經,而司諫南惠寬,獻納李允謙,掌令宋翼淵,旣有只推之命,與行大司憲李勉兢,竝卽牌招,以爲備員署經之地,何如?傳曰,兩司除署經。
以掌令金益鉉牌不進罷職傳旨,傳于權丕應曰,只推。
安廷善,以奎章閣言啓曰,景慕宮望廟樓今望奉審,無頉之意,敢啓。傳曰,知道。
李惟命,以備邊司言啓曰,北關後運紙衣七百二十三領,照數備量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
李惟命,以兵曹言啓曰,今十月十七日武臣堂上朔試射日次,而內外中日,旣已停止,不得爲之之意,敢啓。傳曰,知道。
李惟命,以御營廳言啓曰,本廳字內興仁門南邊二間水門近處體城五間許頹圮處,今已畢築矣。把守軍兵,依例撤罷,女墻仍爲始役之意,敢啓。傳曰,知道。
左副承旨愼宜學疏曰,伏以,臣昨自禁直,歸省病母,素患痰積之症,挾感肆發,呼吸喘促,氣息綿綴,勺水未下,坐臥俱難,達宵焦遑,不得如例仕進矣。庚牌儼臨,在臣於義,固當竭蹶趨承,而見今病母諸症,有加無減,一向危篤,臣方左右扶將,誠無一刻離捨之望,玆敢疾聲仰籲於孝理之下。伏乞聖慈,俯諒微臣至切之懇,亟遞臣所帶之職名,俾得安意救護,仍治臣逋慢之罪,以肅朝綱,不勝大願。臣無任云云。省疏具悉。爾其勿辭救護。
副修撰洪敬謨疏曰,伏以,臣忝叨見職,謏才無一分仰裨之道,母病有暫時難捨之情,而時値輪直,不敢言私,黽勉就直,亦多日矣。卽接家信,臣母宿病,當此初寒之猝劇,諸般症形,一倍添劇,促臣歸護。臣非不知此時瀆擾之爲懼,而自聞此報,方寸飛越,按住不得。玆敢忙陳短章,徑出禁門。伏乞聖慈,俯垂諒察,亟遞臣職,以便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭救護。
辛未十月十六日辰時,上御宣政殿。藥房三提調持湯劑,大臣·備局堂上引見入侍時,都提調韓用龜,提調李集斗,副提調宋知濂,記事官李永昆,記注官金初燮,記事官朴齊聞,檢校直閣徐俊輔,右副承旨李惟命,記事官趙璟鎭,事變假注書李祖馨,領府事李時秀,左議政金載瓚,右議政金思穆,兼兵曹判書沈象奎,行漢城判尹朴宗來,刑曹判書金履翼,戶曹判書金履度,工曹參判趙弘鎭,行護軍李得濟·李溏,同敦寧金基厚,以次進伏訖。時秀等曰,今日霜朝甚寒,聖體勞動過多,下情萬萬焦迫矣。寢睡·水刺之節,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。仍命入湯劑進御。時秀曰,今日賓筵,臣亦爲承候隨入,而處所有屢易之敎,臣等雖甚無似,顧其職則大官也,奔走來往,觀瞻亦不可不顧。伏願自上必愼命令,俾無如今日之擧,似好矣。上曰,當留念矣。仍命大臣奏事,載瓚曰,卽見廣州留守金羲淳狀啓,則以爲,本府穡事,大有減損,新舊災頉,合爲一百三十結零,而地部所劃二十結外,加劃爲七十結,則不足又爲四十五結四十一負六束矣。排比不得,終不免白徵,請令廟堂加劃矣。本州舊災之加減不得者,果近四十結,除此四十結之數,而只以五十餘結,分俵於當年應頉,則宜有不敷之歎。更以三十結加劃,俾爲以此均排之地,何如?上曰,依爲之。出擧條載瓚曰,京畿監司權常愼上疏批旨,有令籌司稟處之命矣。取見其疏本,則備陳本道歉荒之狀,仍以爲,今劃四千結災摠,殆半不足,前請七千三百五十八結八十二負三束,準數劃下,北漢平倉餉米,特許捧留本邑爲辭矣。本道雖不免歉年,而若以己巳比摠,則誠亦過矣。所劃災結,旣爲四千三百結,則比昨年,猶有二十餘結之加,非不從優,而道臣又此加請者,必有民勢之不得不然者。增損之間,不必細加較挈,更以一千結加劃。至於城餉捧留,若非大無之歲,不可輕許,故前有所防啓,而轉輸非不爲弊,民情非不爲悶。以今年而亦令捧留,則山餉將無可捧之時,而漢北儲穀,法意何如,則逐年捧留,便作邑還者,亦豈但細憂也?道臣疏陳,雖若是縷縷,實無以從施,依前回啓擧行之意,分付,何如?上曰,依爲之。出擧條載瓚曰,卽見全羅監司李相璜狀啓,則以爲,己巳舊還,今欲一依知委分數,則勢將排徵於隣族,遇災民勢,決無支吾之望,實有渙散之慮,依前所仰請施行事,更請令廟堂稟旨矣。朝家之於湖南,前後軫恤,靡有餘蘊,而至於己巳舊還,亦令分等分捧者,實是曲施之典,則道啓之乃請加停者,果未知爲得宜也。己巳災民,非曰到今已蘇,而今以三十餘萬石,散在民間,每以姑息之擧,連年仍停,而如今年少登之歲,亦不得爲略略分捧之意,則目下雖得少紓,來後將成何弊也?今已闔沒,則明年何能生息,前旣流亡,則明年何能還集,而明年如此,又明年可知也。今若以三年條竝捧爲悶,則明年以後,將爲四年五年,竝捧之弊,到此而將又何爲乎?只事捱過,仍作積逋,而公穀已枵,民負轉大,國計民力,更無以復占蘇完。此所以先自今年始,爲從略分捧,以爲次次輕減之計者也。然而道啓如是勤懇,民勢亦可推知,之次邑鎭尤甚面里,特停四分之三,而餘外則一依前回啓,分數施行之意,分付,何如?上曰,依爲之。出擧條載瓚曰,關西守令限麥秋勿爲移遷之意,昨已草記,而此外設賑諸道,亦無異同,以畢賑前勿爲遷轉之意,一體分付,何如?上曰,依爲之。出擧條載瓚曰,冬節已深,而泮學課試,尙不設行,先朝屢有飭敎,至令政院察推,而今則十月將過,隆寒已屆,而無論陞補學製,無意爲之,以致外道都會,亦將因此自停,旣是國試,且有法令,豈容若是其委積?前後大司成·學敎授,捧現告,竝從重推考,使之不日設行,何如?上曰,依爲之。出擧條上曰,諸宰奏事,可也。象奎曰,每於六臈大政,訓鍊正·守令·兵虞候前銜中,新資五窠,例爲差出,而今番都政,訓鍊正李升權,適在拿處未勘中,新資只出四窠矣。堂下武臣,已有漸次積滯之歎,而且臈政亦當因此,而未免又爲積滯,殊爲可悶,事係官制,下詢大臣處之,何如?上曰,大臣之意,何如?載瓚曰,雖非大政,追後區處,則當不失五窠之數矣。思穆曰,六臈大政,各以五窠爲定,則今此六四臈六,亦將爲準式於一年之內矣。象奎曰,旣以追後區處爲可,則雖於後政,如有可合之窠,隨卽擬入乎?上曰,依爲之。出擧條象奎曰,諸道今年價布,純錢居多,故本曹所儲木邊,將至罄竭,明年捧上,幾皆爲純錢,所捧木邊,又遜於今年矣。進獻賞格武藝廳四等木,以如干所捧者擧行,而至於內需司年例所送一百二十八同零,本色輸送,其勢末由,且純錢上下,亦多已例,限明秋代錢上下,何如?上曰,依爲之。出擧條象奎曰,本庫卽是元貢衙門,亦有典守之責,而郞官中有除本仕之人,番次未免苟簡,令該曹他司相換,何如?上曰,依爲之。出擧條上曰,玉堂登筵乎?惟命曰,玉堂上下番俱空,故無登筵之員矣,上乘輿出宣政門·延英門,由協陽門還內。諸臣以次退出。
上在昌德宮。停常參·經筵。
壬戌初昏月上之前,詳細仰觀,則彗星隱映於河色,尾跡長短,未能的測,少焉月出,不得看候。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
李惟命啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
宋知濂啓曰,藥房三提調持湯劑來待矣。傳曰,封入。
傳于李惟命曰,番將單子,依點下爲之。
李惟命,以備邊司言啓曰,今當催科,守令曠官,極爲可悶,新除授守令,待署經卽爲下送,如有上京守令,則亦卽催促還任,而或有事故,不得下去,改差後,其代口傳各別擇差,當日下送之意,分付該曹,何如?傳曰,允。
李惟命,以備邊司言啓曰,平安監司李晩秀上疏批旨,有令廟堂稟處之命矣。取見其疏本,則以爲,歲前救急,春初開賑,不可不汲汲措處,統計賑資,必得十萬石穀物,然後方可繼巡接濟,各邑所在私賑穀中折米限二萬五千石,今年加分耗中餘在五千九百九十石,各司耗穀年例作錢二萬七千五百七十石零,詳定價八萬二千七百兩零,今年條別備錢二萬七千兩內,除營衙營建物力五千兩,餘在二萬二千兩,空名帖一千六百張,竝許劃下,則通計爲五萬石內外,外此不足五萬石,就三南穀中準數移劃,必以穀運致許,令以該道船隻,定差員運送,而船價雜費,元數外除給,沿海諸邑,各令指路護送,巡兵營身軍布代錢合爲二十萬兩零,卽兩營支放應下之需,三分一限明秋停退,則支放不足條爲七萬兩零,無論京司與本營句管,稱此數推移給代,待停退條還捧,準數充報爲辭矣。本道賑政,卽是面前急務,而冬前先爲辦穀,然後春初卽當設賑。今則穀物措備,一日是急,而以今本道穀摠,實無賑與還竝劃之勢。蓋賑資容入,假令爲十萬餘石,以此十萬之數,盡劃於元會付,則明春分還,更無以排比,此道臣所以必欲自本道湊合,不犯於元餉,請他道轉移,以充於本數者也。其所謂私賑穀,本以各年賑餘,別立爲私賑名色,而其本則賑穀也。況今都數,亦自有裕,以折米二萬五千石,依請許劃,當年加分耗,除出平壤·江界兩邑給代,則餘數當爲五千九百九十石,移作補賑之資,各衙門耗條二萬七千五百七十石零,旣令捧留本道,無論以錢以穀,道臣自當從便區處。今年別備錢,事當依節目貿穀作還,而今則賑政尤急,姑先移施於賑資,果爲便當,竝與空名帖一千六百張,一體許施,然則私賑穀加分耗及各衙門耗條,已爲近六萬石之數,至於別備錢空名帖,付之道臣,從長措處,他道五萬石,則穀艱之歎,無道不然,轉運之弊,有若移疾,非不爲萬萬爲悶,而旣知本道之無他容措,則拔〈例〉難另施,不可少緩,湖西則楊津倉米一千石,太二千石,雙樹餉米四千石,太三千石,自備租五千石,湖南則庚午米一萬石,私備太五千石,均廳軍移作米五千石,備局軍作米一千石,濟州麰代租五千石,嶺南則南倉錢作米五千石,備局軍作租五千石,兵營米租各五千石,太三千石,特爲許劃,第穀雖已劃,運果切難,不可使本道專擔,遠輸於千里涉海之地,令各其道,折半則各具完船,定差員領送於道內,且令沿路地方官,境上看護轉相交替,折半則自關西調發地土船隻,定差員下送,與該道差員,眼同領運,而若或有不善董飭,中路有頉,則依漕船例,當該邑倅,從重論罪,以此意別關嚴飭於各該道臣,以爲及時擧行後,啓聞形止之地,若其雜費條之加劃,旣不許施於關東,今不可擬議,令本道從便以處,身軍布三分一停退,則兩營給代七萬兩勅庫,雖非可議,而外此各庫留在,優可推移,以此數姑令許貸,待明年準捧,卽爲充上後,報本司憑考之意,竝爲分付,何如?傳曰,允。
上在昌德宮。停常參·經筵。
癸交初昏,所見彗星形體尾跡,比昨無異,二更以後,月光映射,不得測候。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
安廷善啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
安廷善啓曰,來二十一日朝參日次矣,敢稟。傳曰,停。
安廷善啓曰,來二十一日輪對日次矣,敢稟。傳曰,當次人受點後,日次待令。
宋知濂啓曰,藥房三提調持湯劑來待矣。傳曰,入侍。
傳于安廷善曰,太學生應講,當於暎花堂爲之,該房知悉,侍衛入直磨鍊,雲寶劍置之,試官以藥房提調爲之,出宮門路協陽門爲之。
權丕應,以吏曹言啓曰,因備邊司草記,今當催科,守令曠官,極爲可悶,新除守令,待署經卽爲下送,如有上京守令,則亦卽催促還任,而或有事故,不得下去,改差後,其代口傳各別擇差,當日下送之意,分付該曹事,允下矣。自臣曹催促,則未下直守令新寧縣監任魯,明日辭朝云。受由上京守令瑞興府使鄭漪,靈山縣監李一榮,俱爲明日下去云。而鳳山郡守申絅,以爲親病危劇,不得下去云,親病旣如是,則不可强令還任,改差,何如?傳曰,改差,政官牌招開政。
安廷善啓曰,今日政新除授玉堂,竝待下批牌招,以爲推移入直之地,何如?傳曰,允。
有政。吏批,判書朴宗慶牌不進,參判李肇源進,參議宋冕載牌不進,左承旨權丕應進,啓曰,判書朴宗慶,參議宋冕載牌不進,小臣獨政未安,何以爲之?敢稟。傳曰,仍爲之。
以李志淵爲校理,尹致後爲副校理,洪時濟爲副修撰,朴宗來爲在參贊,金履永爲同經筵,李若烈爲典籍,南宮珅爲鳳山郡守,肅川府使李儒秀,三登縣令朴致榮仍任事承傳,長興主簿金履疇,引儀宋文圭相換。
兵批,兼判書沈象圭,參判洪羲臣病,參議韓鼎運入直進,參知尹之鉉病,同副承旨安廷善進。僉知單申絅,副護軍沈奎魯·申緖竝單付。
辛未十月十八日辰時,上御魚水堂。藥房三提調持湯劑入侍時,都提調韓用龜,提調李集斗,副提調宋知濂,記事官李永昆,記注官朴思彦,記事官朴齊聞,檢校直閣徐俊輔,以次進伏訖。用龜曰,霜朝勞動,聖體,若何?上曰,一樣矣。各殿宮氣候亦一樣矣。用龜曰,湯劑今方待令矣。上命進湯劑。用龜先嘗後,跪傳內侍。內侍奉進。上進御。仍命退。用龜等以次退出。
辛未十月十八日辰時,上御暎花堂。太學儒生應講入侍時,都承旨宋知濂,左承旨權丕應,右副承旨李惟命,同副承旨安廷善,記事官李永昆·趙璟鎭,記注官劉㵙,記事官朴齊聞,檢校直閣徐俊輔,以次進伏訖。上敎曰,太學生應講,以賓廳爲之。仍命退。諸臣以次退出。
上在昌德宮。停常參·經筵。
甲子昏後,彗星如昨所見,而二更西沈。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調宋知濂啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮·藥房口傳問安。答曰,知道。
權丕應啓曰,明日常參·經筵,取稟。傳曰,停。
權丕應啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
宋知濂啓曰,藥房三提調持湯劑來待矣。傳曰,封入。
傳于宋知濂曰,當該承旨遞差,下義禁府推考。
注書趙琮鎭服制,代以朴來謙爲假注書。
權丕應啓曰,都承旨未差,右承旨金敎根受由在外,左副承旨愼宜學,同副承旨安廷善式暇,右副承旨李惟命不爲仕進,院中只有臣一人,伴直無人,右副承旨,所當牌招,而牌招啓辭未下,何以爲之?敢稟。傳曰,牌招。
以吏曹參議宋冕載牌不進罷職傳旨,傳于權丕應曰,只推。
傳于權丕應曰,太學生應講略幼學姜大榮·柳幼獜·金畊,筆五枝,墨五笏,粗生員林孝彦,進士沈常鎭,生員鄭遂慶,幼學尹宗鉉·宋永吉,筆三枝,墨二笏賜給。
權丕應啓曰,右副承旨李惟命牌不進罷職傳旨,今方捧入,而都承旨未差,右承旨金敎根受由在外,左副承旨愼宜學,同副承旨安廷善式暇,院中只有臣一人,伴直無人,何以爲之?敢稟。傳曰,竝許遞,前望單子入之,待下批牌招察任。
辛未十月十九日辰時,上御暎花堂。闕內入直文蔭官應講入侍時,都承旨宋知濂,左承旨權丕應,記事官李永昆·趙璟鎭,記注官劉㵙,記事官朴齊聞,檢校直閣李光文,以次進伏訖。上敎曰,入直文蔭官應講,後日待令。又敎曰,當該承旨遞差,下義禁府推考。出榻敎仍命退。諸臣以次退出。
上在昌德宮。停常參·經筵。
乙丑初昏,彗星形體尾跡,與昨無異,一更以後,密雲不得看候。
大殿·王大妃殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,左承旨權丕應啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
權丕應啓曰,明日常參·經筵,取稟。傳曰,停。
權丕應啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
權丕應啓曰,藥房都提調·提調持湯劑來待矣。傳曰,封入。
權丕應啓曰,時原任大臣爲承候來待矣。傳曰,入侍。
權丕應啓曰,時原任閣臣爲承候來待矣。傳曰,入侍。
承旨前望單子入之,金相休·權丕應·尹鼎烈·尹行直落點。
金相休啓曰,吏曹郞廳來言,承旨有闕,政事,取稟。傳曰,當日爲之。
尹鼎烈啓曰,卽者吏曹郞廳來言,政事當日爲之事命下,而判書朴宗慶,參判李肇源,參議宋冕載,俱以病不來,不得開政云。竝卽牌招,何如?傳曰,允。
尹鼎烈啓曰,吏曹判書朴宗慶,參判李肇源,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,更爲牌招,何如?傳曰,參議只推,一體更爲牌招。
以副修撰洪時濟牌不進罷職傳旨,傳于尹鼎烈曰,只推。
以平安監司李晩秀狀啓,崇靈殿參奉備三望上送事,傳于尹鼎烈曰,首望李斗洪除授。
尹鼎烈,以弘文館言啓曰,本館上番校理臣李志淵,以兼東學敎授,今日儒生試取事,晝仕出去之意,敢啓。傳曰,知道。
尹行直,以備邊司言啓曰,卽見黃海監司韓用鐸狀啓,則以爲,地部劃下九百結及今下六千結外,田畓災不足,至於九千四百三結五十六負二束,勢當責以白徵之稅,與當捧新還及各樣身布分數停退等事,竝依前請特命準許事,請令廟堂稟旨分付矣。道臣申請,卽在於災結加劃,還布停退也。災結則本道慘歉,莫過於癸酉,災結極多,亦莫過於癸酉。然癸酉所劃,只是一萬九百結,而此實百年內所無之摠也。今年全道之歉,設與癸酉無異,至於一萬五千結,則太涉過實。況田災只許於綿田,而一路元田,未必盡是綿田,則豈可以綿災名色,竝及元田耶?然而災摠所劃,旣不副所請,而道啓又如是勤懇,更以二千結加劃,新還之分等時許停,非曰無例,而今則穀簿見縮,一年甚於一年,以今年而較諸十年內外,則歲減年縮,留庫則無幾,停退則連年,加以守令以不捧爲省事,小民以拒納爲救急,此不但歲儉民窮而然也。雖使邑倅盡心,還戶竭力,惟患乎戛戛其難。若於開倉之初,已發停捧之令,則先自實戶大民,必當却顧反步,無意自輸。然則來歲活民,將於何措手,而今所以紓民,適足爲病民。此乃日前回啓,不許停還者,亶出於不得不然,而非是朝家不念民勢,惟事掊徵者也。更令道臣深體此意,分飭烈邑,必思取次收捧之道,身布停退,旣許於關西,卽今民情,兩西惟同,不可施於彼而靳於此,尤甚邑折半,之次邑三分一,稍實邑四分一,許令限麥秋停退,今年夏麰換租,依分等時所請,待明年麥秋,以本色收捧之意,卽爲行會,何如?傳曰,允。
尹行直,以兵曹言啓曰,今十月二十日文臣朔試射日次,而內外中日,旣已停止,不得爲之之意,敢啓。傳曰,知道。
尹行直,以兵曹言啓曰,羽林衛將尹致章,慶熙宮衛將韓廷勳·金慶集,俱以病難供職,呈狀乞遞。領軍之將,輪番之任,不可久曠,竝改差,何如?傳曰,允。
辛未十月二十日辰時,上御宣政殿。時原任大臣·閣臣承候入侍時,左承旨權丕應,假注書朴來謙,記注官孫錫祚,記事官朴齊聞,領府事李時秀,左議政金載瓚,判府事韓用龜,右議政金思穆,檢校提學金祖淳,提學南公轍,直提學李存秀,檢校直閣徐俊輔·李光文,以次進伏訖。時秀等進前奏曰,日寒如此,早朝勞動,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,調攝諸節,比之向來,加減,何如?上曰,差勝矣。時秀等曰,王大妃殿氣候,何如?上曰,各殿宮俱爲一樣矣。用龜曰,湯劑昨日旣封入,而今日則已日晩,且方待令,暫爲進御,千萬伏祝。上曰,今日則封入,可也。用龜曰,醫官之未入診,今已爲十日矣。今日則特許入診,伏望。上曰,今日則置之。明日當許診也。時秀曰,寒事一直不解,日猶未出,而勞動如是過多,實不勝焦迫之至。臣等仰奏,亦已屢矣,而終未蒙採聽,豈非悶迫處乎?載瓚曰,近日屢度動駕,皆不必殿座之事,而徒勞聖體,誠萬萬焦迫矣。用龜曰,朱砂安神丸,實爲聖候對症之劑,而近日進御,已爲數十丸,膈間跳動之候,果有差勝之效乎?上曰,然矣。仍命退。諸臣以次退出。
上在昌德宮。停常參·經筵。
丙寅,彗星形體尾跡,比昨無異,而二更西沈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,左承旨金相休啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟,答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,藥房都提調·提調持湯劑率醫官,依下敎來待矣。傳曰,入侍。診候,後日爲之。
金相休啓曰,明日常參·筵經,取稟。傳曰,停。
尹鼎烈啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
尹行直啓曰,來二十五日朝參日次,而翼陵忌辰祭齋戒,頉稟之意,敢啓。傳曰,知道。
金相休,以弘文館言啓曰,副修撰洪時濟,旣有只推之命,卽爲牌招察任,何如?傳曰,允。
金相休啓曰,吏曹判書朴宗慶,參判李肇源,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,參議只推,與判書·參判,一體更爲牌招。
金相休啓曰,右承旨權丕應疏批已下,卽爲牌招,何如?傳曰,允。
以右承旨權丕應牌不進罷職傳旨,傳于金相休曰,只推。
金相休啓曰,吏曹判書朴宗慶,參判李肇源,參議宋冕載再牌不進推考傳旨及罷職傳旨,今方捧入,而開政命下之後,如是違牌,事體所在,誠甚未安。判書·參判,竝更牌招,何如?傳曰,允。參議只推,一體牌招。
以副修撰洪時濟牌不進罷職傳旨,傳于金相休曰,只推。
金相休,以觀象監提調意啓曰,測候官應敎洪冕燮,副校理金啓溫罷職代,司果金學淳,司果李憲琦差下,以爲輪直之地,何如?傳曰,允。
尹鼎烈,以都摠府言啓曰,副摠管韓致應,以同知義禁府事,本府坐起,晝仕出去之意,敢啓。傳曰,許遞,前望單子入之,待下批牌招察任。
摠管前望單子入之,副摠管李堯憲落點。
尹鼎烈,以兵曹言啓曰,新除授副摠管李堯憲,方帶捕將,法不當兼帶矣。所帶摠管之任,改差,何如?傳曰,允。
尹鼎烈,以都摠府言啓曰,副摠管金履喬以成均館大司成,陞補設場事,晝仕出去之意,敢啓。傳曰,知道。
金相休,以吏曹言啓曰,卽接掌樂院牒報,則以爲,今日殿座時,本院正當爲進參,而正李志淵,移拜弘文館校理,其代卽速差出,以爲擧行之地云。掌樂正未差之代,口傳備擬以入之意,敢啓。傳曰,知道。
吏曹口傳政事,以李東煥爲掌樂正。
金相休,以吏曹言啓曰,新除授成均館典籍李令緖,除拜後過限未肅拜,依例改差,何如?傳曰,允。
尹鼎烈,以兵曹言啓曰,卽接觀象監牒報,則今此節行,曆法質問事,前引儀金泳,額外差送事,啓下矣。所把驛馬,當爲題給,而拜表不遠,遠道驛馬,勢難及期上來,以兩西驛馬分定入送之意,各該道臣處,分付,何如?傳曰,允。
以摠戎使金基厚狀啓別驍士都試設行事,傳于尹鼎烈曰,各別着念,俾有實效。
義禁府照目,前承旨宋知濂,當爲以殿座時僚員不得備員之意,有所提奏,而咫尺駕前,妄有煩稟,致勤嚴命,推考罪,笞四十收贖,附過還職,私罪啓,奉敎依允爲旀,功減一等爲良如敎。
有政。吏批,判書朴宗慶牌招不進,參判李肇源進,參議宋冕載牌招不進,左承旨金相休進。啓曰,判書朴宗慶,參議宋冕載牌招不進,小臣獨政未安,何以爲之?敢稟。傳曰,仍爲之。以洪義浩·朴大圭爲承旨,洪大浩爲應敎,呂東植爲校理,趙璟鎭爲修撰,韓晩裕爲判尹,南公轍爲兼知經筵,黃萬齡爲典籍,崇靈殿參奉單李斗洪除授事承傳。
兵批,兼判書沈象奎進,參判洪羲臣病,參議韓鼎運病,參知尹之鉉入直,右副承旨尹鼎烈進。以洪顯周爲都摠管,金履永·朴宗京爲副摠管,李升權爲羽林將,徐恭修·金文敎爲慶熙將,趙雲豪爲訓鍊主簿,洪敬謨·李在秀爲文兼,曺允鵬爲武兼,僉知單李蓍明,副護軍宋知濂·金敎根·愼宜學·李惟命·安廷善竝單付。
右承旨權丕應疏曰,伏以,臣於都承旨臣宋知濂所被嚴旨,惶隕慙恧,有不敢晏然者。蓋知濂之駕前瀆撓,誠萬萬猥越,而其勢則實出於不得不然。顧今院中,四員俱有實故,知濂又以藥院輪直,當次進去,本院則惟臣一人,無與伴直,事面苟艱,與其請牌於申後,無寧提稟於駕前,故不避嚴猥,肆然煩稟,至蒙嚴敎。此雖知濂之所提奏,而其所爲說,則臣與知濂,相議停當者也。若論猥屑之罪,臣與知濂,實無異同,而今臣獨逭嚴譴,晏然供職,不思所以首實之義,則決非人臣事君以直之道,惶愧交中。玆敢冒昧仰陳,徑出禁扃。伏乞聖明,亟賜威罰,以肅朝綱,以安微分,千萬至祝。臣無任云云。省疏具悉。爾其勿辭,卽爲入來肅命。
辛未十月二十一日辰時,上御宣政殿。藥房都提調·提調持湯劑入侍時,都提調韓用龜,提調李集斗,左承旨金相休,記事官李永昆,記注官朴思彦,記事官朴齊聞,檢校直閣李光文,以次進伏訖。用龜曰,早朝勞動,聖體,若何?上曰,一樣矣。各殿宮氣候亦一樣矣。仍命入湯劑。用龜先嘗後,跪傳內侍。內侍奉進。上進御。仍敎曰,診候,後日爲之,可也。用龜曰,未得診候,已過十日之多,下情焦遑,已無可言,而況今醫官來待,卽使入診,恐好矣。上曰,今朝甚寒,留待後日稍溫,,可也。用龜曰,臣之累次煩瀆,雖甚惶悚,而脈候之未診,亦已多日,且醫官輩縱欲殫誠議藥,脈度不得詳審,暫爲許診,臣之望也。上曰,前或有待令,而不爲入診之時,今姑退去,後日待令,可也。仍命退。諸臣以次退出。
上在昌德宮。停常參·經筵。
丁卯,彗星爲雲氣所蔽,不得詳察。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,左承旨金相休啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,藥房都提調·提調持湯劑率醫官,依下敎來待矣。傳曰,入侍。
尹鼎烈啓曰,行大司憲李勉兢,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
金相休啓曰,玉堂備員間視事頉稟之意,敢啓。傳曰,知道。
金相休啓曰,右承旨權丕應今日不爲仕進,卽爲牌招,何如?傳曰,允。
金相休啓曰,新除授同副承旨朴大圭,卽爲牌招察任,何如?傳曰,允。
尹鼎烈啓曰,卽者校理李志淵,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
金相休,以弘文館言啓曰,本館上番闕直,事甚未安,副修撰洪時濟,旣有只推之命,卽爲牌招,以爲姑陞入直之地,何如?傳曰,允。
副修撰洪敬謨疏曰,伏以,臣姿本愚騃,文質無當,學又蔑裂,逄逢莫辨,竊科名玷仕籍,直是倖耳,釋褐纔數月,而猥廁簪筆之列,鞓銀未半年,而濫躋橫徑之班,依近日月之光,偏沐雨露之澤,龍光所被,瞻聆爲聳。噫,臣旣履閱不積,升躐太驟,而一朝猝然置之於法筵侍讀之列,循省不稱,愧懼靡容。然而居一日之職,效一日之責,亦其分也願也。其奈文識不足以備顧問,言議不足以補袞職?臣方愧深空疎,罪在尸素,奚暇爲夤緣干冒之計,而臣有至苦絶悲之懇,殆有甚於疾痛之呼天,則臣何敢自阻於孝理之化,而亦豈不哀籲於仁覆之天乎?嗚呼,臣卽天下之一鮮民也。獲戾神天,夙遭險釁,生未二周,嚴父見背,臣母之晝燭孤景,凜凜然若不保朝夕,而猶且含哀忍痛,苟存一縷,恩勤臣敎諭臣,相依爲命,式至于今者,緊惟臣一身成立,是祈是望,是以如臣窮命,榮顯非心,而欲報母恩,只有祿養,乃於數歲以來,偏荷聖恩,翺翔禁近,可爲人臣之至榮,每於朝退之時,母子相對,感頌洪渥,回思生長之孤苦,不覺悲喜之交竝也。第念臣母飮藜茹茶,積傷喪威,百病交攻,已成膏肓,間添難名之症,長委床笫之上,形神銷脫,氣血枯萎,沈淹癃廢,五年于玆矣。動作食飮,時日以減,刀圭扶將,歡意益少,必也甘毳以調其胃,藥餌以扶其元,庶可以苟幸無事,而臣性本疎迂,家人活計,漫不省識,徒貽尸饔之勞,未效志體之養,痛昔年之莫追,計餘日之短長,有時乎怛焉悲傷,歷日靡定者屢矣。雖使臣向後餘生,厚被隆私,遍歷淸塗,此不過爲一身之榮耀而已,廬江之檄,古人先獲,專城之願,人子所同,而顧臣無似,策名無幾,立朝未久,莫效圖效之心,先徼錫類之恩,終非義分之所敢出。況當湯劑連進,輪直未撤之時,跡忝邇列,豈欲出城闉一步地?臣母之年已衰矣,臣母之病已痼矣。三釜之養,失今不圖,則崦嵫暮景,其將餘幾,而是爲臣沒身之恨也。伏惟我聖上,天地於臣,父母於臣,俯燭窮迫之情,特推愍恤之私,爰命選部,畀以一邑,俾臣病母,得就便養,備盡滫瀡之供,獲伸反哺之願,則生成大造,隕結難報。臣無任云云。省疏具悉。疏辭下該曹稟處。
辛未十月二十二日辰時,上御魚水堂。藥房都提調·提調持湯劑率醫官入診入侍時,都提調韓用龜,提調李集斗,左承旨金相休,記事官李永昆,記注官劉㵙,記事官朴齊聞,檢校直閣李光文,醫官李惟鑑·趙宗協·秦東秀·卞之錞,以次進伏訖。上曰,大臣進前。用龜曰,今日亦頗霜寒,臨早勞動,聖體,若何?上曰,一樣矣。各殿宮氣候亦一樣矣。仍命入湯劑。用龜先嘗後,跪傳內侍。內侍奉進。上進御。用龜曰,昨承醫官後日待令之敎,故今方來待矣。上曰,卽爲入診,可也。用龜曰,久未診候之餘,承此入診之敎,下情實不勝欣悅,而醫官輩每於診候之際,未免忽遽之歎。今番則特賜緩閑之暇,以爲詳審之地,恐好矣。上曰,只使宗協一人就診。宗協診候訖。仍命退。諸臣以次退出。
上在昌德宮。停常參·經筵。
自申時至人定,灑雨下雨,測雨器水深三分。
戊辰自初昏,密雲下雨,彗星不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,左承旨金相休啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,藥房都提調·提調持湯劑來待矣。傳曰,封入。
尹鼎烈啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
以右承旨權丕應牌不進罷職傳旨,傳于金相休曰,只推。
以吏曹參議宋冕載再牌不進罷職傳旨,傳于洪義浩曰,只推。
金相休,以弘文館言啓曰,本館上番闕直,事甚未安。副修撰洪時濟,旣有只推之命,卽爲牌招,以爲姑陞入直之地,何如?傳曰,允。
以副修撰洪時濟牌不進罷職傳旨,傳于金相休曰,只推。
洪義浩,以吏曹言啓曰,翼陵忌辰祭典祀官兼大祝,前都事鄭度采塡差,而時無職名,令該曹口傳付軍職,何如?傳曰,允。
兵曹口傳政事,副司果鄭度采。
朴大圭,以賑恤廳言啓曰,中部長通坊任掌金光彬,今月二十二日,本洞路傍,得一歲遺棄男兒,同里居良女文召史,欲爲收養,西部黑石里契任掌元載祐,今月二十二日,本洞路傍,得一歲遺棄男兒,同里居良女李召史,欲爲收養,貧不自食,皆願受料,告于本部,自各該部同日牒呈,故依節目,竝爲給料,使之乳養之意,敢啓。傳曰,知道。
校理李志淵疏曰,伏以,臣之八耋老母,衰憊成病,當寒觸感,寢食靡寧,臣之情私焦遑,已無可言,而日昨玉署新除,忽下於庠製試取之日,而經筵闕直,天牌遽降,臣於此時,不敢爲違傲之計,隨卽承膺,黽勉就直矣。今日退自候班,卽接家信,則臣母達宵不寐,又添痰喘之症,促臣歸視,爲尋醫問藥之計。臣纔聞此報,心神飛越,玆敢不避猥越,拜章徑出。伏乞聖明,諒臣憫迫之情,特賜遞免,以便救護,仍治臣瀆撓之罪,以肅朝綱,千萬幸甚。臣無任云云。省疏具悉。爾其勿辭救護。
上在昌德宮。停常參·經筵。
己巳,彗星移見於庚方,而尾跡似有漸減之意,二更西沈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨稍勝,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,藥房三提調持湯劑來待矣。傳曰,入侍。
尹行直啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
金相休啓曰,右承旨權丕應今日不爲仕進,卽爲牌招,何如?傳曰,允。
金相休啓曰,行判尹韓晩裕除拜後過三日不爲出肅,依定式推考警責,仍卽牌招察任,何如?傳曰,允。
尹行直啓曰,臣以入直禁軍戎器點考,下直進去之意,敢啓。傳曰,知道。
尹行直啓曰,臣依定式,進詣仁政殿月臺,入直禁軍等戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
以右承旨權丕應牌不進罷職傳旨,傳于金相休曰,只推。
以副修撰洪時濟牌不進罷職傳旨,傳于金相休曰,推考傳旨捧入。
尹行直,以備邊司言啓曰,今番冬至使行,公用不足銀,爲三千五百兩云。勢將以關西營邑所在中,推移貸去矣。依近例,無論營邑公貨,從便許貸,待明年帽稅,卽爲還捧之意,分付關西道臣,何如?傳曰,允。
金相休,以吏曹言啓曰,新除授成均館典籍閔廣魯,除拜後過限未肅拜,依例改差,何如?傳曰,允。
尹行直,以御營廳言啓曰,本廳字內興仁門南邊二間水門近處頹城改築處,女墻亦已畢築之意,敢啓。傳曰,知道。
辛未十月二十四日辰時,上御魚水堂。藥房三提調持湯劑入侍時,都提調韓用龜,提調李集斗,副提調洪義浩,記事官李永昆,記注官孫錫祚,記事官朴齊聞,檢校直閣徐俊輔,以次進伏訖。用龜曰,風氣不順,連日勞動,聖體,若何?上曰,一樣矣。用龜曰,王大妃殿氣候,何如?上曰,一樣矣。各殿宮氣候,俱爲一樣矣。仍命促入湯劑。用龜先嘗後,跪傳內侍。內侍奉進。上進御。用龜曰,臣卽伏承藥房批旨,有曰稍勝之敎,下情欣忭之心,有不容勝言,而第觀近日聖體勞動之節,則實不知其有所差勝於前日矣。上曰,批旨每以一樣爲言,太涉陳言,故俄有稍勝之敎矣。進御大造地黃湯前方中,去酸棗仁·乳香,加香附子·鹿角膠珠各一錢,石菖蒲七分,自今日一貼式煎入。出榻敎仍命退。諸臣以次退出。
上在昌德宮。停常參·經筵
所見彗星,尾跡與昨無異,二更西沈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
洪義浩啓曰,藥房三提調持湯劑來待矣。傳曰,入侍。
朴大圭啓曰,時原任大臣爲承候來待矣。傳曰,入侍。
朴大圭啓曰,時原任閣臣爲承候來待矣。傳曰,入侍。
尹鼎烈啓曰,備邊司郞廳來言,今日賓廳日次,而翼陵忌辰齋戒相値,不得來會云矣,敢啓。傳曰,知道。
傳于金相休曰,親臨仁政殿,闕內入直文蔭官當應製,該房知悉,侍衛入直磨鍊,雲寶劍置之,試官兵曹·摠府入直堂上爲之,出宮門路以協陽門爲之。
洪義浩啓曰,今日殿座,承旨當爲備員,而右承旨權丕應不爲仕進,左副承旨尹行直式暇,竝卽牌招,何如?傳曰,允。
尹鼎烈啓曰,明日次對,兩司當爲進參,而除在外·未署經外,未肅拜·呈告人員,竝待開門牌招,何如?傳曰,允。
以右承旨權丕應,左副承旨尹行直牌不進罷職傳旨,傳于朴大圭曰,只推。
金相休,以弘文館言啓曰,本館上番闕直,事甚未安,副修撰洪時濟,旣有推考傳旨捧入之命,卽爲牌招,以爲姑陞入直之地,何如?傳曰,許遞,前望單子入之,待下批牌招察任。
尹鼎烈,以備邊司言啓曰,卽見全羅監司李相璜狀啓,則以爲,未移等各樣災損,合爲二萬三千六百五十一結三十三負九束,以此較量於地部劃下二千五百結,則不足爲二萬一千一百五十一結三十三負九束,請令廟堂稟旨加劃矣。雖於純登之歲,亦有多災之時,今年湖南,擧一道摠言,則非不純登,分列邑較看則果爲多災。蓋七月以後,各樣雜頉,偏甚於濱海諸處,蘆嶺以下,不竝以北,而間不無全一境失稔,且或有有土無人,仍爲失農之處,道啓所陳諸般災名,誠非過實之語,第以本道所成就今此二萬一千結加請者,終不免稍過分數,果無以準此從施,事目頒下外,更以一萬三千五百結許劃,俾爲精約均俵之地,何如?傳曰,卽爲行會,可也。
吏曹啓目粘連,觀此弘文館副修撰洪敬謨上疏,則以爲,臣生未二周,嚴父見背,臣母之晝燭孤影,苟存一縷,恩勤臣敎諭臣,相依爲命,式至于今者,繄惟臣一身成立,是祈是望,第念臣母飮藜茹茶,積傷喪戚,百病交攻,已成膏肓,五年于玆矣。必也甘毳以調其胃,藥餌以扶其元,庶可以苟幸無事,而臣性本疎迂,家人活計,漫不省識,徒貽尸饔之勞,未效志體之養,三釜之養,失今不圖,則崦嵫暮景,其將餘幾,而是爲臣沒身之恨也。爰命選部,畀以一邑,俾臣病母,得就便養亦爲白有臥乎所。洪敬謨之親病家貧,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
辛未十月二十五日辰時,上御宣政殿。藥房三提調持湯劑入侍時,都提調韓用龜,提調李集斗,副提調洪義浩,記事官李永昆,記注官孫錫祚,記事官朴齊聞,檢校直閣徐俊輔,以次進伏訖。用龜曰,日候甚乖,侵早勞動,聖體,若何?上曰,一樣矣。用龜曰,王大妃殿氣候,何如?上曰,一樣矣。用龜曰,中宮殿氣候,何如?上曰,一樣矣。用龜曰,惠慶宮氣候,何如?上曰,一樣矣。嘉順宮氣候,亦一樣矣。仍命入湯劑。用龜先嘗後,跪傳內侍。內侍奉進。上進御後,命書傳敎曰,三十日次對,進定於明日,時原任大臣·閣臣承候,亦於明日來待。仍命退。諸臣以次退出。
辛未十月二十五日未時,上御仁政殿。闕內入直文蔭官應製入侍時,左承旨金相休,右副承旨尹鼎烈,同副承旨朴大圭,記事官李永昆·趙璟鎭,記注官孫錫祚,記事官朴齊聞,檢校直閣徐俊輔,以次侍立。時至,通禮跪啓請外辦。上具翼善冠·袞龍袍,乘輿出協陽門,由肅章門,入仁政門,至仁政殿。敎曰,文蔭官應製,以命官擧行,可也。仍乘輿,出仁政門,由協陽門還內。諸臣以次退出。
上在昌德宮。停常參·經筵。
所見彗星,尾跡與昨無異,二更西沈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢,掌令宋翼淵·金益鉉牌不進,執義宋稚圭,持平林處鎭·李周禎在外,監察茶時之意,敢啓。傳曰,知道。
洪義浩啓曰,藥房三提調持湯劑來待矣。傳曰,入侍。
尹鼎烈啓曰,時原任大臣依下敎來待矣。傳曰,入侍。
尹鼎烈啓曰,時原任閣臣依下敎來待矣。傳曰,入侍。
傳于尹鼎烈曰,大臣·備局堂上引見。
洪義浩啓曰,今日殿座,承旨當爲備員,而右承旨權丕應不爲仕進,左副承旨尹行直式暇,竝卽牌招,何如?傳曰,允。
金相休,以弘文館言啓曰,本館上番闕直,事甚未安,校理李志淵由限已過,卽爲牌招入直,何如?傳曰,允。
金相休啓曰,明日常參·經筵,取稟。傳曰,停。
以右承旨權丕應,左副承旨尹行直牌不進罷職傳旨,傳于尹鼎烈曰,只推。
以司諫南惠寬,獻納李允謙,掌令宋翼淵·金益鉉牌不進罷職傳旨,傳于尹鼎烈曰,只推。
備邊司郞廳四單,金學淳·曺鳳振·洪命周·申在植。玉堂前望單子入之,副修撰李鼎秉落點。
禮曹,來十一月初八日冬至朝賀時應行節目,參考前例磨鍊爲白去乎,依此擧行,何如?判付啓,竝權停爲良如敎。
以慶尙監司金會淵狀啓,薦新進上生靑魚,限內不得封進,惶恐待罪事,傳于洪義浩曰,卿其勿爲待罪事,回諭。
辛未十月二十六日辰時,上御暎花堂。藥房三提調持湯劑入侍時,都提調韓用龜,提調李集斗,副提調洪義浩,記事官李永昆,記注官金初燮,記事官朴齊聞,檢校直閣徐俊輔,以次進伏訖。上敎曰,湯劑卽爲入之,而承候則宣政殿次對所,來待,可也。義浩曰,次對處所,俄以暎花堂爲敎,故大臣諸宰,今方來待矣。上曰,此處只以湯劑入侍,有命矣。今聞來待云,此必是司謁誤傳之致也。仍敎曰,承候大臣及次對諸臣,來待於宣政殿,可也。仍促入湯劑。用龜先嘗後,跪傳內侍。內侍奉進。上進御訖。命退。諸臣以次退出。
辛未十月二十六日辰時,上詣宣政殿。時原任大臣·閣臣承候,備局堂上引見入侍時,右副承旨尹鼎烈,記事官趙璟鎭,事變假注書李祖馨,記注官金初燮,記事官朴齊聞,領府事李時秀,左議政金載瓚,判府事韓用龜,右議政金思穆,兼兵曹判書沈象奎,直提學洪奭周,檢校直閣徐俊輔,左參贊朴宗來,刑曹判書金履翼,戶曹判書金履度,行護軍李得濟·李溏,工曹參判趙弘鎭,同敦寧金基厚,副修撰洪敬謨,以次進伏訖。時秀曰,霜朝甚寒,連日勞動之餘,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,寢睡時刻,比向來頗穩乎?上曰,與前一樣矣。各殿宮氣候亦皆一樣矣。仍敎曰,今日賓對,只爲時原任大臣承候而有命也。次對則如非時急公事,出去後草記以奏,可也。用龜曰,日次診候,久未爲之,諸醫官今旣來待,使之蹔爲入診,千萬顒祝矣。上曰,姑置之,可也。仍乘輿,出宣政門,由宜春門還內。諸臣以次退出,
上在昌德宮。停常參·經筵。
所見彗星,爲密雲所蔽,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,明日常參·經筵,取稟。傳曰,停。
尹鼎烈啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
洪義浩啓曰,右承旨權丕應今日不爲仕進,卽爲牌招,何如?傳曰,允。
尹鼎烈啓曰,臣鼎烈,今日方物封裹進去,下直之意,敢啓。傳曰,知道。
洪義浩啓曰,藥房三提調持湯劑來待矣。傳曰,封入。
傳于尹行直曰,今此掛書中凶言,雖云與他有異,罪人未斯得之前,不過一匿名書也。自本道先爲譏捕,捉得凶人,而後狀聞則可矣。豈可以此匿名書,遽爲密啓乎?此與年前河東掛書事何異?此狀啓還下送,令本道嚴加譏詗,刻期捕捉事嚴飭。
備忘記,密啓雖已還下送,而此是匿名書也。向來倫賊凶書中被誣衊之諸臣,使之皆不敢以此引義,彼則直一告變而尙如此,且其時左相箚子,大得尊朝廷慮後患之體,至今感歎於心,況此匿名書之父子不得相傳,卽金石之法典者乎?此掛書中被攙之諸臣,若或以名在其中,或有一毫以此引義之心,則非但與左相箚意相違,亦是大違國法,豈臣分之所敢爲哉?政院以此知悉。
尹行直啓曰,訓鍊大將朴宗慶,謂有情勢,使其將校,來納命召,仍爲尋鄕云,何以爲之?而將兵之任,不可一刻無摠察之人,何以爲之?敢稟。傳曰,御營大將兼察,卽爲牌招聽傳敎。
尹行直,以備邊司言啓曰,關西後運襦衣一百四十五領,紙衣一百領,照數稱量,木綿紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
尹行直,以備邊司言啓曰,卽見慶尙監司金會淵災實分等狀啓,則固城等十四邑置之之次,大丘等五十七邑置之稍實,尤甚名色,不爲擧論。仍以爲,元俵災一千五百結外,不足災一千四百九十五結八十三負,特許加劃,後錄諸條,竝請令廟堂稟旨分付矣。其一,山倉餉穀中架山·金烏·金井則穀多路險,有難盡輸,限折半仍留平倉事也。其一,知禮民少還多,米五千石,作錢移俵於沿邊穀少邑,順興租少粟多,粟一千石,相代作租,比安米多租少,米五百石,準折作租事也。其一,推奴徵債防塞事也。嶺南年穀,最甲於諸道,分等中無尤甚名色,則可知其一路純豐,依此施行,災結則以本道之大,當年各災,不滿三千結,則更無容就此增減,事目外一千四百九十五結零,特爲準劃,三山城餉還之折半捧留本邑事及知禮還米五千石移貿沿邑,順興粟換租,比安之米作租,竝與推徵防塞,一體許施,何如?傳曰,允。
尹行直,以備邊司言啓曰,卽見京畿監司權常愼狀啓,則以爲,通津·富平·仁川·高陽等四邑北漢餉還,請令捧留本邑矣。道臣以餉還捧留,啓請疏陳,前後甚懇,而餉法本自至重,該道亦非慘歉,不得已連爲防啓矣。今又所請,至再至三,而單擧四邑,備陳民情之切悶,蓋尤甚諸邑中,四邑爲最尤甚最切悶故也,道臣非不念屢瀆爲懼,而若是縷縷,則民情卽此可推,而所請不容又靳,四邑捧留,依狀請許施,何如?傳曰,允。
朴大圭以宣惠廳言啓曰,大同法意,至爲嚴重,三月裝發,四月上納,昭載事目,而近來外邑擧行,不有法意,拖至秋節,視若尋常,故每番筵稟行會,拔例申飭之外,自本廳關飭,亦不啻屢度,而兩湖大同之至今已裝發而不納與初不裝發者,爲湖南之八邑,湖西之七邑,事未前有。此而置之,經用之不當,姑捨,金石成憲,掃地無餘,而後弊難防,事之寒心,莫此爲甚。所當依事目直爲嚴勘,而許多邑之若是過期,必有委折,爲先令各該道臣,査實狀聞後,以爲稟處之地,何如?傳曰,允。
上在昌德宮。停常參·經筵。
癸酉,彗星爲雲氣所蔽,不得詳察。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,明日常參·經筵,取稟。傳曰,停。
尹鼎烈啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
洪義浩啓曰,藥房三提調持湯劑來待矣。傳曰,入侍。
尹行直啓曰,訓鍊大將朴宗慶,謂有情勢,替納命召,仍尋鄕路云。將兵之臣,任自徑行,事未前有,從重推考,何如?傳曰,允。此重臣處,何如而遭此變怪之事,其所驚痛,雖倍於他人,然以匿名書中之語,至於處義,納符尋鄕,不但不能對揚,昨下傳敎之意,況近日慈候,尙多靡寧之時,以若處地,此時爲此擧,不顧驚動於慈心者,是豈分義道理之所敢安乎?卽爲嚴飭,今日內使之入來受符。
金相休,以弘文館言啓曰,新除授應敎洪大浩時在江原道原州地,校理呂東植時在京畿楊根地,副校理尹致後時在長湍地,修撰趙琮鎭時在楊州地,副修撰李秉鼎時在慶尙道慶州地,經筵入番事緊,請竝斯速乘馹上來事,下諭。傳曰,依啓。
以統長孫大亨手本武藝別監車仁行,常時使役不謹兺不喩,莫重番次,無端闕到之狀,萬萬痛駭,爲先除下後,移法司重治事,傳于尹鼎烈曰,令攸司從重照治。
金相休,以禮曹言啓曰,郊壇四孟朔,遣禮郞看審有無頉草記事定式矣,發遣郞廳,南郊南壇,東郊先農壇·先蠶壇·南郊雩祀壇·北郊祈雨壇·東郊馬祖壇·南郊漢江壇·司寒壇·北郊厲壇,次第看審,則南壇先農壇·先蠶壇·雩祀壇·馬祖壇·厲壇壇上及四面紅箭門墻垣階砌,俱爲無頉,而祈雨壇東邊紅箭門柱根塗灰,漢江壇前面階砌塗灰,東西邊紅箭門柱根塗灰,司寒壇西邊紅箭門柱根塗灰竝剝落,卽爲修改事,分付該監,而此後看護等節,另加申飭之意,敢啓。傳曰,知道。
尹行直,以禁衛營言啓曰,本營騎士將申協,身病猝重,勢難察任,改差,何如?傳曰,允。
左議政金載瓚箚曰,伏以,昨伏聞訓鍊大將朴宗慶,因湖南密啓中語,至於納符尋鄕,臣之姓名,亦在其中云。凶書指斥,語意雖殊,其攙入則同也。驚惋之極,寧欲無言。匿名書之無得傳說,國法昭在,飭敎截嚴,固不敢章皇爲言,自歸煩瀆。且其無倫悖說,何足汚口泚筆,以傷事面,而第念如臣無似,亦忝匪據,力不能振肅王綱,威無足憚壓民志,致使遐陬凶徒,輕朝廷至此,如是而尙何可裒然處廊廟之上,董百僚而整八方,不負聖上委寄之重乎?惶愧冞切,憂虞亦大。玆將短箚,猥陳自列之義,乞賜斥退,以尊國體焉。至若訓將之驟聞凶言,豈不滿心驚憤,而以將兵之臣,替納命召,徑尋鄕路,終有乖於分義事體,從重推考,嚴飭卽爲入來,恐不可已也。臣方請譴,何暇及他,而事關朝綱,不容不陳,猥屑之至,益增悚惶。取進止。答曰,省箚具悉卿懇。所請依施,卿其勿辭,安心視事。仍傳曰,此批答,遣史官傳諭于左議政。
右議政金思穆箚曰,伏以,臣昨伏見傳敎下者,因湖南伯密啓,辭旨截嚴,飭敎鄭重,至使之還下送,折奸萌鎭人心之大聖人處分,逈出尋常萬萬,臣不勝莊誦欽歎之至。卽伏聞僚相陳箚,至有自列之擧,而臣之姓名,亦在其中云。臣誠驚惶駭惋,莫省所以。今日世道民志,胡至此極也?夫匿名之書,不得傳說,聖敎誠然,且令攙入諸臣,毋敢處義,飭喩丁寧,則此時將兵之臣,徑先納符,至尋鄕路,揆以事體,誠甚慨然,另加嚴飭,使卽入城,斷不可已,而如臣無似,久據匪分之職,不能憚壓一世,致使遐土不逞之徒,譸張凶言,驚動朝廷,尙何可晏然於三事之列乎?玆敢忙陳短箚,仰瀆崇嚴,乞賜斥退,以尊國體,不勝幸甚。取進止。答曰,省箚具悉卿懇。所請依施,卿其勿辭,安心視事。仍傳曰,此批答,遣史官傳諭于右議政。
副摠管任希存疏曰,伏以,臣涉世昧方,獲罪明時,逖違軒陛,徒切戀結之忱,默省愆尤,無復榮進之望,豈意記簪之眷,深軫滌瑕之念,歲抄之單,恩點不遺,常格之外,敍命特降,又於病淹楸下之日,伏承摠府新除,手奉華誥,若夢非眞,北望攢祝,感涕隨零。苟使臣情地,如有一分可强,豈敢以微末去就,仰煩酬應於此時,而竊惟大僚論勘,異於臺言之風聞,草記體段,重於筵奏之可否,除非事關軍國,又非時急稟處,名以卿宰,何嘗有如臣所遭者耶?臣雖根孤植弱,無可顧藉,猶是朝家所嘗禮使中一物也。乃於白首之年,忝在金貂之列,受誣於訟民,被論於籌司,有駭聽聞,貽羞搢紳,更何面目,以見同朝之士乎?噫,求全之毁,自古已然,今臣之得免大戾,亦云幸耳。事屬臣身,已皆付之無辯,而至若有關法令,則臣安得不一陳其槪乎?當初草記,旣以徵債,爲臣之罪,歸臣於違令之科,而臣所徵者,貸也。於是大臣之疏,乃云甲錢乙用還推於乙,通謂之債也,徵也。何必本利相殖而後,方可謂債乎?大臣之言,宜其信如蓍龜,而我國有大典焉。考其凡徵債以下諸條,可見債必有利殖矣。法司有舊例焉,雖禁民債訟,無利殖則不禁,亦可見債與貸之不同矣。昨年臣未入京兆,京兆已以此舊例,稟定于大臣,遂發令於五部,使之知委坊民。未知臣所違者,有違舊典乎,有違新令乎?蓋其落訟者,接訟之初,左右圖囑,未能如意,則始也怖喝於郞官,繼而構呈于備局,必至逞憤而後已。甚矣,民習之可畏也。長此不已,則臣恐詞訟之地,法爲虛設,而法官將無以行法官之事矣。臣性本狷隘,與人寡諧,居家則惟自杜門守拙而已,當官則惟欲盡心奉公而已。旣不足有無於當世,大臣亦豈有私惡於臣哉?徒以伊時事實之未及徐究耳。本事是非,眞可謂在所勿論,而在臣自處之義,今若幸於甄錄,有除輒膺,晏然如無故之人,則是不知天下有羞惡事也。臣雖罷軟,豈忍爲此?職是陪衛,誠切覲光,而觚稜在望,進身無路,虛縻曠日,亦極悚惶。玆敢歸伏私次,仰暴情實。伏乞聖慈,俯垂諒察,亟賜鐫改,仍命攸司,重勘臣瀆擾之罪,以肅朝綱,以安微分,不勝幸甚云云。答曰,省疏具悉。卿其勿辭行公。
辛未十月二十八日辰時,上御暎花堂。藥房三提調持湯劑入侍時,都提調韓用龜,提調李集斗,副提調洪義浩,記事官李永昆,記注官劉㵙,記事官朴齊聞,檢校直閣李光文,以次進伏訖。用龜曰,霜朝甚寒,鎭日勞動,聖體。若何?上曰,一樣矣。用龜曰,王大妃殿氣候,何如?上曰,一樣矣。用龜曰,中宮殿氣候,何如?上曰,一樣矣。用龜曰,惠慶宮氣候,何如?上曰,一樣矣。用龜曰,嘉順宮氣候,何如?上曰,一樣矣。仍命入湯劑。用龜先嘗後,跪傳內侍。仍奏曰,砂糖屑性本淸熱,而味亦爽甘,若調和於湯劑,則似爲益於進御之際,故今以四錢重調進矣。日後連爲調進之意,敢此仰達矣。內侍奉進。上進御訖。用龜曰,未得診候,已爲多日,而且醫官輩今方待令,暫賜入診,詳察聖候之地,千萬顒祝。上曰,今則姑置之。用龜曰,久未診候之餘,今又未診,則下情誠爲焦迫矣。雖一醫官,暫爲入診,恐好。上曰,後日爲之,可也。進御童便調牛黃淸心元一丸,自今日封入。出榻敎仍命退。諸臣以次退出。
上在昌德宮。停常參·經筵。
夜一更,巽方有氣如火光。
甲戌,彗星初昏以後,雲氣掩翳,乍見旋隱,不得詳察。
開東灑雨,自未時至酉時,灑雨下雨,測雨器水深三分。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝,若何?寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,藥房三提調持湯劑率醫官,依下敎來待矣。傳曰,入侍。入診,後日爲之。
朴大圭啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
金相休啓曰,來初一日,輪對日次矣,敢稟。傳曰,當次人受點,後日次來待。
洪義浩啓曰,吏曹郞廳來言,承旨有闕,政事,取稟。傳曰,當日爲之。
傳于金相休曰,今日親臨暎花堂,闕內入直文蔭官當應製,該房知悉,侍衛入直磨鍊,雲寶劍置之,試官以入直摠府堂上爲之,出宮門路以協陽門爲之。
朴大圭啓曰,訓鍊大將朴宗慶,昨日飭敎之後,來到城外,屢度催促,謂有情勢,終不入來,事體所在,誠甚未安,卽爲牌招,以爲傳授命召之地,何如?傳曰,允。
洪義浩啓曰,卽者吏曹郞廳來言,政事當日爲之事,命下,而判書朴宗慶陳疏入啓,參判李肇源,參議宋冕載,俱以病不來,不得開政云。參判·參議,竝卽牌招,何如?傳曰,允。
朴大圭啓曰,訓鍊大將朴宗慶牌不進推考傳旨,今方捧入,而前後飭敎,何等截嚴,命召傳授,一時爲急,如是違牌,事甚未安,更爲牌招,何如?傳曰,允。
朴大圭啓曰,明日拜表時,兩司當爲進參,除右外,未署經外,未肅拜,呈告人員,竝待開門牌招,何如?傳曰,允。
金相休,以禮曹言啓曰,卽接典牲署所報,則來十一月初二日,行景慕宮冬享大祭,犧牲,本署提調與小宗伯,前期看品,而提調朴宗慶在外,無以擧行云。令政院稟旨變通,以爲趁卽看品之地,何如?傳曰,允。
金相休啓曰,因禮曹草記,來十一月初二日景慕宮冬享大祭犧牲,典牲提調與小宗伯,前期看品,而提調朴宗慶在外,無以擧行,令政院稟旨變通事,允下矣。合有變通之道,何以爲之?敢稟。傳曰,許遞。
傳于金相休曰,典牲提調,令行公亞堂口傳差出。
以廣州留守金羲淳諸將官十月朔射講單子,傳于朴大圭曰,另加勸射講。
朴大圭以扈衛廳大將意啓曰,別將李文植身病猝重,勢難察任,改差,何如?傳曰,允。
朴大圭,以刑曹言啓曰,以統長孫大亨手本武藝別監車仁行,常時使役不謹,莫重番次,無端闕到之狀,萬萬痛駭,爲先除下後,移法司重治事,傳曰,令攸司從重照治事,命下矣。謹按律文,則大明律逃避差役條有曰,躱避差役者,杖一百,車仁行,依此律勘放之意,敢啓。傳曰,知道。
朴大圭,以刑曹言啓曰,依下敎,宮女夜音全,慶尙道蔚山府,點梅,全羅道求禮縣,竝定配所,待城門開,卽爲押送之意,敢啓。傳曰,知道。
辛未十月二十九日辰時,上御宣政殿。藥房三提調持湯劑入侍時,都提調韓用龜,提調李集斗,副提調洪義浩,記事官李永昆,記注官孫錫祚,記事官朴齊聞,檢校直閣李光文,以次進伏訖。用龜曰,陰雨沾濕,早朝勞動,聖體,若何?上曰,一樣矣。用龜曰,寢睡·水刺之節,何如?上曰,與昨一樣矣。各殿宮氣候亦一樣矣。用龜曰,昨與再昨,所進童便及淸心元,果皆進御,而症候動靜,比前,何如?上曰,俱得進御,而症勢則別無加減之顯言者矣。仍促入湯劑。用龜先嘗後,跪傳內侍。內侍奉進。上進御訖。用龜曰,昨旣承今日入診之敎,故臣方率醫官來待,卽暫入診,似好矣。上曰,今日則置之,可也。用龜曰,然則更以明日待令乎?上可之。進御大造地黃湯停止,加味調中湯,自今日一貼式煎入事。出榻敎仍命退。諸臣以次退出。
辛未十月二十九日辰時,上御暎花堂。闕內入直文蔭官應製入侍時,左承旨金相休,左副承旨尹行直,同副承旨朴大圭,記事官趙璟鎭,記注官劉㵙,記事官朴齊聞,檢校直閣李光文,以次進伏訖。上敎曰,應製以賓廳爲之。仍命退。諸臣以次退出。
上在昌德宮。停常參·經筵。
彗星尾跡,與前無異,二更西沈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,明日拜表相値,視事頉稟之意,敢啓。傳曰,知道。
傳于金相休曰,宗廟·景慕宮朔祭,香祝當親傳,該房知悉,侍衛入直磨鍊,雲寶劍置之,處所以明政殿爲之,出宮門路以協陽門爲之。
金相休啓曰,今日殿座,承旨當爲備員,而左副承旨尹行直不爲仕進,右副承旨尹鼎烈式暇,竝卽牌招,何如?傳曰,允。
尹鼎烈啓曰,行大司憲李勉兢,掌令宋翼淵·金益鉉牌不進,執義宋稚圭,持平林處鎭·李周禎在外,監察茶時之意,敢啓。傳曰,知道。
傳于尹行直曰,禮房承旨馳詣宗廟·景慕宮,奉審摘奸以來。
洪義浩啓曰,藥房三提調持湯劑率醫官,依下敎來待矣。傳曰,入侍。
金相休啓曰,時原任大臣爲承候來待矣。傳曰,入侍。
金相休啓曰,時原任閣臣爲承候來待矣。傳曰,入侍。
金相休啓曰,今日拜表時,憲府則監察代行矣。雖無諫院,仍爲行禮之意,敢啓。傳曰,知道。
傳于朴大圭曰,三使臣留待。
傳于朴大圭曰,三使臣入侍。
金相休啓曰,吏曹判書朴宗慶,參判李肇源,參議宋冕載牌不進推考傳旨及罷職傳旨,今方捧入,而開政命下,已至經宿,連事違召,無意承膺,事體所在,誠甚未安。判書·參判,更卽牌招,何如?傳曰,允。參議只推,一體牌招。
金相休啓曰,吏曹參判李肇源,參議宋冕載牌不進推考傳旨及罷職傳旨,今方捧入,而開政命下之後,如是違牌,事甚未安。判書朴宗慶疏批已下,判書·參判,一體牌招,何如?傳曰,允。參議只推,一體牌招。
尹鼎烈啓曰,訓鍊大將朴宗慶疏批已下,卽爲牌招,傳授命召,何如?傳曰,允。
傳于金相休曰,左承旨入侍。
以司諫南惠寬,獻納李允謙,掌令宋翼淵·金益鉉牌不進罷職傳旨,傳于尹鼎烈曰,推考傳旨捧入。
傳于金相休曰,發遣吏郞,諸執事淸齋與否,摘奸以來。
傳于朴大圭曰,歲色已晩,設賑四道,新還令廟堂分數停退事,分付。
傳于尹鼎烈曰,永明尉所帶摠管之任,許遞。
吏曹口傳政事,以南公轍爲典牲提調。
尹鼎烈,以兵曹言啓曰,同知中樞府事玄在明身病猝重,勢難供職,呈狀乞遞,改差,何如?傳曰,允。
尹鼎烈,以禁衛營言啓曰,本營把摠白翼鎭身病猝重,勢難察任,改差,何如?傳曰,允。
吏曹判書朴宗慶疏曰,伏以,無狀賤臣,遭千古罔測之變怪,受一刻難冒之誣衊,彼雖凶徒之掛書,在臣情事,萬萬驚憤,腐心痛骨,直欲卽地溘然而不可得也。茫茫天地,此何人斯,非不知將符之體重,而替納逬出,行將尋鄕,時値侵暮,留住城外,步步涕零,莫適所向,卽接邸報。伏見傳敎下者,有曰,此掛書中被讒諸臣,若或以名在其中,有一毫引義之心,則大違國法,豈臣分之所敢爲哉?今臣此擧,又犯臣分之所不敢爲。臣罪至此,尤無餘地,姑不得轉向他所,而泥首荒郊,恭俟金木之誅,千萬夢想之外,伏奉飭敎,首尾百有餘言,無非牅迷而導頑,始也諭之以對揚,終焉飭之以義分,而且況以臣處義,至有驚動於慈心之敎,臣於此,不覺抑塞震懍,氷炭交中。臣雖頑如木石,豈無一分變動之念,而第所蒙被之凶言,纔欲提思,便覺神魄之禠喪。若以微分之粗伸,不顧去就之大防,則亦非人臣之所敢爲,求之往牒,豈有如臣今日情地者哉?崩迫窮蹙,蠢動無路,席藁泣血,惟俟方命之誅而已。臣無任云云。答曰,省疏具悉。卿卽與國家同休共戚之人也。卿之遭此變之事,予亦爲之驚惋。卿若以此深引,則不惟卿不能對揚予心,豈不使彼凶亂之徒,益萌跳踉之心乎?且昨敎中慈候未寧,又非予急於勉卿之語,而卿之尙無變動,尤豈非萬萬不思之甚乎?如是而又不變動,是非予負卿,卿實負予,予不多誥,卿其卽爲入來受符。
校理李志淵疏曰,伏以,臣爲人魯下,學業空疎,而徒荷聖朝庇覆之恩,華顯之職,次第兜攬,依近日月之末光,忝叨經幄之邇列,前後恩除,一向虛縻,而威罰不加,造化若偏,撫躬多慙,無地自容。仍伏念,臣之本生母,今年爲七十五歲,積瘁成病,長時委頓,罕有寧時,臣之情私焦遑,殆無食息之暫弛,重以臣家本貧寒,計拙謀生,藥餌之調補,已無可論,而滋味之供饋,每致失宜,便養不得如意,筋力仍而凘綴。夫爲人子,而旣未能竭力治産,以供養親之具,而尙不免貽憂於衰耄之境者,每自點檢,寧欲無訛,竊惟專城之養,人子之至願,奉檄之喜,古人之所榮,臣若徒懷寵光,冒進榮塗,揚揚逐隊,不思所以便養之及時,則人理蔑矣,子職虧矣。思之及此,豈不凜然於心哉?昔人有言曰,事君之日長,事親之日短,此政謂臣今日情事也。情窮勢迫,玆不得不冒死仰籲於孝理之下。伏乞天地父母,憐臣情地之悶迫,諒臣衷曲之悉暴,特命選部,畀臣一郡,少延崦嵫已迫之晷,俾遂烏鳥反哺之誠,則自今日臣母之餘生,皆殿下賜也,惟殿下哀憐而垂察焉。臣無任云云。省疏具悉。所請下該曹稟處。
辛未十月三十日辰時,上御明政殿。親傳香入侍時,左承旨金相休,同副承旨朴大圭,記事官趙璟鎭,記注官金初燮,記事官朴齊聞,檢校直閣李光文,宗廟獻官行護軍朴宗京,景慕宮獻官工曹參判趙弘鎭,以次侍立。時至,通禮跪啓請外辦。上具翼善冠·袞龍袍,乘輿出協陽門,由建陽門·景化門,入明政門。至明政殿,通禮跪啓請降輿。上降輿就褥位。相休奉香祝跪進。上親受。傳授宗廟獻官行護軍朴宗京。仍敎曰,景慕宮獻官,未及入來,禮房承旨代傳,可也。相休曰,景慕宮獻官趙弘鎭,趁不待令,以致傳香之遲滯,事未前有,萬萬未安。從重推考,何如?上曰,依爲之。出擧條通禮跪啓請乘輿。上乘輿出明政門,由協陽門還內。諸臣以次退出。
辛未十月三十日辰時,上御宣政殿。藥房三提調持湯劑時,原任大臣·閣臣·三使臣同爲入侍時,都提調韓用龜,提調李集斗,副提調洪義浩,左承旨金相休,同副承旨朴大圭,記事官李永昆·趙璟鎭,記注官金初燮,記事官朴齊聞,領府事李時秀,左議政金載瓚,右議政金思穆,原任提學沈象奎,直提學洪奭周,檢校直閣李光文,上使曺允大,副使李文會,書狀官韓用儀,以次進伏訖。時秀曰,雨後日氣甚寒,聖體,若何?上曰,一樣矣。時秀曰,寢睡·水刺之節,何如?上曰,一樣矣。各殿宮氣候皆一樣矣,仍命入湯劑。用龜先嘗後,跪傳內侍。內侍奉進。上進御訖。時秀曰,湯劑更爲加減製入,而進御後果有差勝之效乎?上曰,稍勝矣。仍命曰,三使臣進前。允大·文會·用儀進伏。上曰,善爲往來,而査對等節,着實擧行,可也。仍命退。諸臣以次退出。
上在昌德宮。停常參·經筵。
彗星所在,密雲不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,明日景慕宮冬享大祭齋戒相値,視事頉稟之意,敢啓。傳曰,知道。
尹鼎烈啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
傳于金相休曰,禮房承旨,馳詣景慕宮,奉審摘奸以來。
洪義浩啓曰,藥房三提調,持湯劑,率醫官,依下敎來待矣。傳曰,入侍。
金相休啓曰,吏曹判書朴宗慶,參判李肇源,參議宋冕載再牌不進推考傳旨及罷職傳旨,今方捧入,而開政命下,已至經宿,連事違召,終不承膺,揆以事體,誠極未安。判書·參判,所當更請牌招,而係是一日三牌,何以爲之?敢稟。傳曰,竝牌招。
金相休啓曰,吏曹判書朴宗慶,參判李肇源,參議宋冕載牌不進推考傳旨及罷職傳旨,今方捧入,而開政命下,已至多日,連違召命,尙不承膺,揆以事體,誠極未安。判書·參判,竝更牌招,何如?傳曰,允。參議只推,一體牌招。
金相休啓曰,應敎洪大浩,校理呂東植,副校理尹尙圭·尹致後,修撰趙琮鎭,副修撰李鼎秉在外,副應敎李光文,內閣直,校理李志淵,副修撰洪敬謨,差祭,玉堂上下番俱空,事甚未安,修撰申緯,卽爲牌招入直,何如?傳曰,竝許遞,前望單子入之,待下批牌招察任。
金相休啓曰,守令有闕之代,道臣不得請口傳差出,而卽伏見江原監司李好敏狀啓,則狼川縣監韓永建身死代,口傳擇差,催促下送爲請,有違格例,當該道臣,推考警責,何如?傳曰,允。
以左副承旨尹行直牌不進罷職傳旨,傳于金相休曰,只推,
以吏曹參議宋冕載再牌不進罷職傳旨,傳于金相休曰,只推。
朴大圭,以備邊司言啓曰,卽見黃海監司韓用鐸狀啓謄報,則以爲,今此兩次劃下之災,分俵則僅當畓災,而不及於綿災,不足災七千四百三結五十六負二束,更令廟堂,稟旨準劃矣。災結之前後所劃,合爲八千九百結,此乃癸酉後初有之摠,而道臣之再請三請,必欲準初請之數者,雖涉太過,歲荒民窮之狀,亦可知其癸酉後初有也。若使朝家有失,而災民有得,則更何靳於若爾結災摠乎?特以一千結加給,今則爲民曲施,已爲靡不用極,無以加此,勿復以災政,更煩之意,分付,何如?傳曰,允。
朴大圭,以備邊司言啓曰,卽見公忠監司元在明狀啓,則以爲,地部所劃一千結外,加劃八千結,較此災形分數,則無處存減,所請九千五百十三結五十一負二束,特許準劃事,請令廟堂,稟旨分付矣。災政至重,宜簡而不宜濫,而近來諸道請災,必準乃已,每至於屢煩登聞,雖係民情,亦關事體,然而本道沿邑,間多全歉,今此加請,勢或使然,有難一例靳許,以五百結許劃,何如?傳曰,允。
朴大圭,以備邊司言啓曰,傳曰,歲色已晩,設賑四道新還,令廟堂,分數停退事,分付事,命下矣。兩西東北,令將設賑,窮歲民情,殆無彼此之別,而若就四道强加區別,則兩西甚於東北,東北次於兩西,分數之際,自當有差等。平安·黃海兩道尤甚邑三分一,之次邑四分一,江原·咸鏡兩道尤甚邑四分一,之次邑五分一,竝令停退,而開倉已久,民勢政急,星火行會於各該道,使之以朝家曲恤災民之意,布告坊曲,以爲一分紓力之地。至於停退外當捧條,則竝爲如數準捧,而每當停還之時,吏必售奸,民未蒙惠,終未免虛實相蒙之弊。若於按廉時,有所現發,則先自道臣,斷當重勘。以此意,一體嚴飭,何如?傳曰,允。
尹鼎烈,以備邊司言啓曰,外方徵債防塞時,京司一體擧行,而年分回啓後,自本司知委事,曾有受敎定式矣。今年外方徵債,旣已限明秋防塞,京司徵債,亦爲一體防塞之意,分付,何如?傳曰,允。
尹鼎烈,以兵曹言啓曰,今十月各廳堂下武臣朔試射,內外中日旣已停止,不得爲之之意,敢啓。傳曰,知道。
尹鼎烈,以兵曹言啓曰,因諸道災實分等狀本,關東·兩西尤甚之次邑,定配罪人等移配事,自備邊司,覆啓蒙允矣。江原道定配罪人中,平康金孟得慶尙道龍宮縣,方亨俊金山郡,安峽權哲金歙谷崔一先高靈縣,白尙顯玄風縣,伊川金成海三嘉縣,通川崔起煥靈山縣,金尙寶慈仁縣,杆城崔鍾玉金山郡,趙宗伯慶山縣,金正雲星州牧,淮陽朴璣咸昌縣,鄭三中昌寧縣,獜蹄張大益咸昌縣,金化朴性孝咸陽府,李榮孫永川郡,楊口卞巽鎭知禮縣,金道謙熊川縣,金城林會遠山淸縣,金德恒昌原府,安鎭宇淸道郡,狼川金甲仁昌寧縣,金大甫公忠道禮山縣,金巖回鎭川縣,歙谷朴世英燕岐縣,崔彭孫懷仁縣,姜福南定山縣,伊川奴月福魯城縣,通川廉海日堤川縣,李好來西原縣,金召史鎭岑縣,僧夫簽文義縣,杆城吳必周淸安縣,全彦信恩津縣,金仁喆懷德縣,高城張好得連山縣,淮陽金召史西原縣,吳八卜淸安縣,張順䘵鎭岑縣,獜蹄李邦賢陰城縣,奴乭夢鎭川縣,安峽鄭禹臣懷德縣,橫城權仁哲定山縣,趙尙得忠州牧,金茂金禮山縣,洪川葛春聃燕岐縣,鐵原姜漢澤懷仁縣,文孫伊定山縣,鄭學祚連山縣,安峽劉興得全羅道南原府,金應孫玉果縣,金宗宇和順縣,桂時章鎭安縣,平安道定配罪人中,价川李元淑慶尙道慶山縣,金陽訥星州牧,崔允誠比安縣,郭鎭奎龍宮縣,定州高宗得仁同縣,盧聞慶縣,林之彦金山郡,朴可元迎日縣,宣川奇鶴坤慶州府,金甲得熊川縣,李慶玄山淸縣,林光得尙州牧,龍川池有泉醴泉郡,金宗活開寧縣,徐行一固城縣,龜城金太伊草溪郡,嘉山金重喆宜寧縣,朔州李培根比安縣,鐵山金鼎玉榮川郡,順川朴昌得高寧縣,申自允玄風縣,李善喆三嘉縣,朴鳳學慈仁縣,江界金元亮靈山縣,金繼宗仁同縣,昌城金瑞奎咸安郡,朴載仁金海府,李相銀河陽縣,肅川盧辰玉淸道郡,洪挺喜陜川郡,朴鎭永金海府,魚致龜慶州府,金升大聞慶縣,三和趙云達淸道郡,金在璇固城縣,金局三慶州府,宋必煥河東府,咸從朴曾元宜寧縣,崔光直陜川郡,洪宅疇金海府,吳燔醴泉郡,金應坤豊基郡,蘇命昊密陽府,熙川李祥億河陽縣,博川李順乭聞慶縣,碧潼白光福醴泉郡,龍岡劉次方比安縣,吳基運榮川郡,金癸喆咸昌縣,林乭毛致昌寧縣,永柔安一燁高寧縣,孫志福玄風縣,甑山朴得哲善山府,金益明河東府,金星一三嘉縣,李相祿慈仁縣,吳大成靈山縣,金海元聞慶縣,順安朴德祿咸安郡,江西金光老宜寧縣,李昌興豊基郡,金宗云靑松府,吳允郁榮川郡,高廷旭比安縣,崔道信丹城縣,龍川韓光軾公忠道陰城縣,張鳳仁禮山縣,昌城尹完實甑山縣,金昌辰忠州牧,永柔全萬石恩津縣,价川沈時龜全羅道任實縣,渭原朴興孫金溝縣,永柔朴履行長城府,黃海道定配罪人中,新溪李春三,慶尙道密陽府,李大容·李應根咸安郡,黃州馬達宗草溪郡,平山姜呂弘慶州府,金樂演河陽縣,延安朴大春豊基郡,殷栗金成坤慶山縣,奴卜乭興海郡,李道豐新寧縣,張大麟昌原府,兔山金於加·隱卜熊川縣,載寧高夢述知禮縣,李楚峝興海郡,朴汝出河陽縣,信川朴文鐸開寧縣,吳成玉昌原府,崔德希知禮縣,高足·千老味玄風縣,金虎龍固城縣,鳳山陳宗杓陜川郡,金德山三嘉縣,安岳金宅遂慈仁縣,崔廷一靈山縣,趙森咸昌縣,金瑞桓昌寧縣,朴大春高靈縣,金川金潤身山淸縣,朴仁默淸道郡,金宅芳永川郡,白川朴山金密陽府,曺石崇永川郡,新溪金重哲公忠道禮山縣,黃州徐晩得魯城縣,平山曺允塾恩津縣,康翎李春銀堤川縣,李景郁沃川郡,趙完璧鎭川縣,谷山李德允文義縣,閔慶元鎭川縣,甕津金京岳陰城縣,權成重燕岐縣,奴時卜懷仁縣,殷栗奴士乭魯城縣,松禾金致榮忠州牧,兔山李福守定山縣,載寧韓召史連山縣,瑞興朴益源懷德縣,鳳山金繼興忠州牧,安岳趙福龍魯城縣,延安李容默西原縣,文化李大得,信川丁尙仁鎭岑縣,黃州鄭濟邦,全羅道任實縣,延安鄭友稱樂安郡,遂安張成卜昌平縣,松禾卞始興兔山,金光太任實縣,鄭克龍南原府,載寧沈云孫鎭安縣,文化金用采南原府,信川權正宅樂安郡,豊川方周叔昌平縣,竝爲分排移定配所,依前罪目,次次押護以送,俾無當寒顚仆沿路繹騷之弊事,分付各該道臣,而仍念上項三道災邑罪人之移定配所者,合爲一百八十九名矣。所謂三南稍實之邑,其數無多,而今玆三道移配之類,若是夥然,則竝與原在配者,幾盡滿十數矣。才經荒癘荐侵之餘,實有主客俱困之慮,故三道中每邑一二名,姑爲仍置,而長淵姜處中,已滿徒年之限,依法典放送之意,分付,何如?傳曰,允。
辛未十一月初一日辰時,上御宣政殿。藥房三提調,持湯劑入侍時,都提調韓用龜,提調李集斗,副提調洪義浩,記事官李永昆,記注官孫錫祚,記事官朴齊聞,檢校直閣李光文,以次進伏訖。用龜曰,節屆深冬,日候隆寒,夙駕勞動,聖體,若何?上曰,一樣矣。各殿宮氣候亦一樣矣。上敎曰,近日湯劑進御,自爲處所之先定,而醫官輩,每於湯劑奉持之際,奔走東西,殆無底定之所,極爲駭瞻。此則非都提擧之不善周旋之致,實係掌務官之不審愼重之故,都提調退去後,另爲施罰,以懲日後,可也。仍命促入湯劑。用龜先嘗後跪傳內侍。內侍奉進。上進御。命退。諸臣以次退出。
上在昌德宮。停常參·經筵。
丁丑,彗星尾跡,與前無異,二更西沈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿,朝廷二品以上·六曹堂上單子問安。答曰,知道。
王大妃殿·中宮殿·惠慶宮·嘉順宮口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房,口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
傳于金相休曰,今日當親臨魚水堂,闕內入直文蔭官應製,該房知悉,侍衛入直磨鍊,雲寶劍置之,試官,以兵摠府入直堂上爲之,出宮門路,以協陽門爲之。
尹鼎烈啓曰,行大司憲李勉兢呈辭,執義宋稚圭,持平林處鎭·李周禎在外,掌令宋翼淵·金益鉉未肅拜,監察茶時之意,敢啓。傳曰,知道。
金相休啓曰,玉堂備員間,視事頉稟之意,敢啓。傳曰,知道。
尹鼎烈啓曰,來初五日,朝參日次矣,敢稟。傳曰,停。
洪義浩啓曰,藥房三提調,持湯劑,率醫官,依下敎來待矣。傳曰,入侍。
傳于金相休曰,玉堂未差之代,今日政差出。
金相休啓曰,吏曹判書朴宗慶,參判李肇源,參議宋冕載再牌不進推考傳旨及罷職傳旨,今方捧入,而開政命下,已至多日,連事違召,終不承膺,揆以事體,極爲未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
金相休啓曰,吏曹判書朴宗慶,參判李肇源牌不進推考傳旨,今方捧入,而開政命下,已至多日,一向違召,無意承膺,事體所在,萬萬未安。參議宋冕載,陳疏入啓,判書·參判,竝更牌招,何如?傳曰,允。
金相休啓曰,明日冬至望闕禮習儀,兩司,當爲進參,除在外·未署經外,未肅拜·呈告人員,竝待開門牌招,何如?傳曰,允。
金相休啓曰,吏曹判書朴宗慶,參判李肇源再牌不進推考傳旨,今方捧入,而開政命下,已至多日,連違召命,不卽承膺,事體所在,誠極未安。參議宋冕載受由,判書·參判,所當更請牌招,而係是一日三牌,何以爲之?敢稟。傳曰,更爲牌招。
金相休,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
金相休,以觀象監提調意啓曰,測候官前弘文館修撰申緯,時無職名,令該曹,口傳付軍職,使之入直之地,何如?傳曰,允。
兵曹口傳政事,副司果單申緯,羽林將李升權,今加折衝加資事,啓下,副護軍單李升權。
以公忠監司元在明狀啓,溫陽郡殺獄罪人私奴尙得,逃躱過限,尙未捉得,該郡守李魯在,兼任牙山縣監徐有鎭罪狀,竝令攸司稟處,臣亦有不飭之失,惶恐待罪事,傳于尹鼎烈曰,勿待罪事,回諭。
尹鼎烈,以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,有仍停都試,代行祿試射之例。今亦依此擧行,何如?傳曰,着意爲之,俾有激勸之效,可也。
尹鼎烈,以備邊司言啓曰,關西賑資,以三南所在穀,已爲區劃,而嶺南則程道比他最遠,轉輸尤爲切難。且三道穀物,一時運致,亦是行不得之事。關西所劃嶺南穀,依年前湖南例,自均廳,給價貿取,穀物則從便區處之意,分付,何如?傳曰,允。
尹鼎烈,以備邊司言啓曰,今年諸道舊還,已因年分,皆許仍停,而至於嶺南,幸當純登之歲,宜有準捧之道,而各年舊還,數旣夥多,一時竝督,其勢必難,穀摠民情,折衷便否,戊辰條全數,己巳條五分三收捧,統營穀則散在三南,一依各該道舊還分數之例,一體施行,江華則島中年事,旣告慘歉,民間情狀,實多遑急,當示軫念之意,竝兩年全數仍停之意,分付,何如?傳曰,允。
尹鼎烈,以備邊司言啓曰,卽見濟州牧使趙貞喆實災狀啓,則分等不爲擧論,後錄數件,候風涉海,恐有後時之患,謹援已例,一邊擧行,一邊馳啓爲辭矣。其一,二邑舊還,姑爲仍停事也。其二,軍兵逃老故病廢之類,嚴飭各該邑,使之塡充,差待開春,從附近哨司分鍊事也。其三,邑農雖違於始料,幸不失平年,爲島民誠爲萬幸,後錄諸條之先擧行後登聞,旣有本島已例,使之依此施行,何如?傳曰,允。
吏曹參議宋冕載疏曰,伏以臣所帶之職,實無一分堪承之望,而因仍冒竊,今爲周歲之久矣。臣常憂懼,靡所容措,以若無似之質,叨此匪據之任,若是其久且專也。在臣踰分之災,固不足恤,而爲其賢路之妨,已無可言,向因重病之危劇,時値大政之迫近,猥控辭疏,未蒙體諒,黽勉冒赴,再參大政,殊恩過寵,若偏臣身,歷數輩流,罕與爲比。自經重病以來,餘症侵尋,蘇快尙遲。且當寒節,素患癖積,又復闖肆,有時衝亘,俯仰不利,重以痰結胸背,牽痛如刺,呼吸喘急,傍觀矜悶。病狀似此,供職無期,又況連違召命,屢犯連慢,其在義分,冞增惶隘。玆不得不呼籲於宸嚴之下。伏乞天地父母,俯垂憐察,特賜遞改,俾便調治,少安私分,千萬幸甚。臣無任云云。省疏具悉。爾其勿辭,調理察職。
辛未十一月初二日辰時,上御暎花堂。藥房三提調,持湯劑入侍時,都提調韓用龜,提調李集斗,副提調洪義浩,記事官李永昆,記注官劉㵙,記事官朴齊聞,檢校直閣徐俊輔,以次進伏訖。用龜曰,日候陰寒,夙朝勞動,聖體,若何?上曰,一樣矣。用龜曰,寢睡·水刺之節,何如?上曰,一樣矣各殿宮氣候亦一樣矣。仍命入湯劑。用龜先嘗後,跪傳內侍。內侍奉進。上進御少許,而還下藥瓢。用龜曰,此是淸神降火對症之劑也,而進御若是其不能專一,爲何藥效之可望乎?上仍命更進。進御訖,命退。諸臣以次退出。
辛未十一月初二日辰時,上御魚水堂。闕內入直文蔭官,應製入侍時,右副承旨尹鼎烈,記事官趙璟鎭,記注官劉㵙,記事官朴齊聞,以次進伏訖。上敎曰,文蔭官應製,以賓廳爲之。仍命退。諸臣以次退出。
上在昌德宮。停常參·經筵。
所見彗星尾跡,與昨無異,二更西沈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房。口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝爲仰稟。答曰,知道。症候,與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢,掌令宋翼淵·金益鉉牌不進,執義宋稚圭,持平林處鎭·李周禎在外,監察茶時之意,敢啓。傳曰,知道。
傳于金相休曰,今日親臨魚水臺,闕內入直文蔭官,當應製,該房知悉,侍衛入直磨鍊,雲寶劍置之,試官,兵摠府入直堂上爲之,出宮門路,以協陽門爲之。
洪義浩啓曰,藥房三提調,持湯劑,率醫官,依下敎來待矣。傳曰,入侍。
金相休啓曰,今日冬至望闕禮習儀時,憲府則監察代行矣。雖無諫院,仍爲行禮之意,敢啓。傳曰,知道。
尹鼎烈啓曰,臣鼎烈,以冬至望闕禮習儀,進去下直之意,敢啓。傳曰,知道。
金相休啓曰,左副承旨尹行直,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,徐春輔落點。
金相休啓曰,吏曹判書朴宗慶,參判李肇源三牌不進推考傳旨,今方捧入,而開政命下,已至屢日,連事違召,無意承膺,揆以事體,誠極未安。判書陳疏入啓,參判所當更請牌招,而係是一日四牌,何以爲之?敢稟。傳曰,參議許遞,判書·參判,更爲牌招。
金相休啓曰,吏曹判書朴宗慶,參判李肇源牌不進推考傳旨,今方捧入,而開政命下,已至多日,連事違召,無意承膺,事體所在,萬萬未安。參議未差,判書·參判,竝更牌招,何如?傳曰,允。
金相休啓曰,卽者奉常寺官員來言,今月初八日,各陵冬至祭祭物,明日當封進,而提調曺允大,出疆在外,不得封進云,何以爲之?敢稟。傳曰,許遞,前望單子入之,待下批牌招察任。
奉常提調前望單子入之,李集斗落點。
傳于金相休曰,當親臨明政殿,闕內入直文蔭官,應講,該房知悉,侍衛入直磨鍊,雲寶劍置之,試官,以兵摠府入直堂上爲之,出宮門路,以協陽門爲之。
以水原留守朴崙壽狀啓,顯隆園·華寧殿奉審事,傳于金相休曰,各別擧行。
以江華留守吳泰賢狀啓,公州牧大同米所載船,無弊護送事,傳于徐春輔曰,着意護送事,分付。
以黃海監司韓用鐸狀啓,新溪縣定配罪人金重喆限滿事,傳于尹鼎烈曰,放送事,分付。
尹鼎烈,以兵曹言啓曰,今月初三日,一羽禁軍番次矣,該番將李升權,係是新資,而加資未及下批,亦未付軍職,加資口傳下批,仍付軍職之意,敢啓。傳曰,知道。
尹鼎烈,以義禁府言啓曰,公忠監司元在明狀啓內,溫陽郡殺獄罪人私奴尙得,今五月二十八日夜,乘其空官,越獄逃躱,而今又過限,尙未捉得。當初逃失,在於空官,則其時兼任牙山縣監徐有鎭,難免不勤防守之罪。該郡守李魯在,亦有不善譏捕之責。其罪狀,竝令攸司,稟處事,啓下矣。徐有鎭·李魯在,俱在任所云,依例發遣府羅將,竝拿來,何如?傳曰,倂待待命拿囚。
徐春輔,以禁衛營言啓曰,集賢門入直御營廳軍,以本營京中哨軍,以十一月初三日,依例替代入直之意,敢啓。傳曰,知道。
弘文館提學曺允大疏曰,伏以臣猥膺專對,已陛辭出郊矣。瞻望觚稜,益不勝耿結之忱。仍伏念臣之所叨知經筵及弘文館提學,俱係重任,有難仍帶出疆,玆敢援例陳章,仰瀆崇嚴。伏乞亟命選部,竝賜遞改,俾便公私焉。臣無任云云。答曰,省疏具悉。所請依施。
吏曹判書朴宗慶疏曰,伏以如臣不肖,年除歲遷,驟至八座之列,而爵秩隆顯,華貫膴仕,兜攬殆遍,今臣所帶諸任,皆是也。安得無負乘致寇之災,而幸賴我殿下,明燭如日月,庇覆如天地,誨責之慰諭之,如慈父之詔迷子,乍出旋入,猶或擧措之顚錯,而感恩造之無前,懼瀆擾於此時,將身趨闕,受符歸家。臣於是,不覺淸涕之被面,而惶汗之沾背也。今旣退伏私次,而棲屑之餘,重觸風寒,頑痰挾感闖肆,惡積乘憊發作,方其劇也,氣息欲絶,少有間焉,精神多錯,以此沈綿危苦之症,更無奮身陳力之望,莅職治事,其勢末由。顧今四路議賑,籌司惠局,不可虛縻也。三軍缺伍,元戎重任,不可瘝曠也。進一賢士,拔一俊才,以副我聖上側席之求,卽選部之責,若臣庸常,亦不可議到,而區區前懇,終難變改也。況臣狗馬賤疾,蘇健無期,而政命之宿,三易其日,召牌之下,萬難趨膺。玆不得不疾聲仰籲於宸嚴之前。伏願聖明,亟垂憐察,將臣實兼之任,竝許遞免,俾小臣釋重負安私分,無至公務之廢閣,而得以賤疴之調養,則此實天地父母之所賜也。臣無任云云。答曰,省疏具悉。予意已諭於前批,卿何過引至此?安心勿辭,俾答至望,一如前日。
戶曹參判李文會疏曰,伏以臣之辭陛登途,且已一宿矣。以多年邇密之蹤,値間日起居之時,今乃銜命出疆,行將經歲還朝,回瞻觚稜,秪切戀結,第臣所帶度支佐貳之任,不可仍縻,以致久曠。玆從縣道,猥陳微懇。伏乞聖明,特命遞改,以便公私,不勝幸甚。臣無任云云。答曰,省疏具悉。所請依允。
辛未十一月初三日辰時,上御宣政殿。藥房三提調,持湯劑入侍時,都提調韓用龜,提調李集斗,副提調洪義浩,記事官李永昆,記注官劉㵙,記事官朴齊聞,檢校直閣徐俊輔,以此進伏訖。用龜曰,雨餘日氣甚寒,連爲勞動,聖體,若何?上曰,一樣矣。用龜曰,寢睡·水刺之節,何如?上曰,一樣矣。各殿宮氣候亦一樣矣。仍命入湯劑。用龜先嘗後,跪傳內侍。內侍奉進。上進御訖。用龜曰,不得診候,已至多日,醫官今方待令,今日則使之入診,恐好。上曰,今亦有難爲之矣。仍命退,諸臣以次退出。
辛未十一月初三日辰時,上御魚水臺。闕內入直文蔭官,應製入侍時,同副承旨朴大圭,記事官趙璟鎭,記注官劉㵙,記事官朴齊聞,檢校直閣徐俊輔,以次進伏訖。上敎曰,文蔭官應製,以賓廳爲之。仍命退,諸臣以次退出。
辛未十一月初三日未時,上御明政殿。闕內入直文蔭官,應講入侍時,左副承旨徐春輔,記事官趙璟鎭,記注官朴思彦,記事官朴齊聞,檢校直閣徐俊輔,以次進伏訖。上敎曰,文蔭官應講,以試官擧行,可也。仍命退。諸臣以次退出。
上在昌德宮。停常參·經筵。
己卯,彗星尾跡,與昨無異,二更西沈。
大殿·王大妃殿·中宮殿·惠慶宮·嘉順宮,內閣·政院口傳問安。答曰,知道。
大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道
大殿·王大妃殿·中宮殿·惠慶宮·嘉順宮,內閣·政院·藥房,口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢,掌令宋翼淵·金益鉉,傳旨未下,執義宋稚圭,持平林處鎭·李周禎在外,監察茶時之意,敢啓。傳曰,知道。
洪義浩啓曰,藥房三提調,持湯劑,率醫官,依下敎來待矣。傳曰,封入。
金相休啓曰,吏曹判書朴宗慶,參判李肇源再牌不進推考傳旨,今方捧入,而開政命下,已至多日,連事違召,終不承膺,揆以事體,萬萬未安。判書·參判,所當更請牌招,而係是一日三牌,何以爲之?敢稟。傳曰,竝牌招。
金相休啓曰,吏曹判書朴宗慶,參判李肇源牌不進推考傳旨,今方捧入,而開政命下,已至多日,連事違召,無意承膺,揆以事體,萬萬未安。竝更牌招,何如?傳曰,允。
金相休啓曰,吏曹判書朴宗慶,參判李肇源再牌不進推考傳旨,今方捧入,而開政命下,已至多日,連違召命,終不承膺,事體所在,誠極未安。判書朴宗慶,陳疏入啓,參判所當更請牌招,而係是一日三牌,何以爲之?敢稟。傳曰,竝更爲牌招。
傳于金相休曰,明日當親臨魚水堂,闕外各司文蔭官應製,該房知悉,侍衛入直磨鍊,雲寶劍置之,試官兵摠府入直堂上爲之,出宮門路,以協陽門爲之。
金相休,以禮曹言啓曰,卽接光陵令所報,則今此冬至祭享時,兩官當爲備員將事,而參奉有闕未差云矣。莫重祭享,兩官不可不備,參奉未差之代,卽令該曹,以在京無故人,口傳差出,以爲備員將事之地,何如?傳曰,允。卽爲下送。
吏曹口傳政事,以尹景成爲光陵參奉。
兵曹口傳政事,副司果單李光文。
尹鼎烈,以備邊司言啓曰,卽見平安監司李晩秀狀啓,則以爲,本道各樣災頉,爲四千四百三十三結三十五負,而戶曹事目,以乙卯比摠矣。以昨年實結,較諸乙卯元摠,則不足爲三千五百九十六結八十負,特許加劃事,請令廟堂,稟旨分付矣。實結贏縮,自不無年各不同之時。今去乙卯,殆過二十年,則元結之略有加減,未必爲怪,而地部之比乙卯劃下者,宜有不足之歎。依狀請結數,特許加劃,何如?傳曰,允。
尹鼎烈,以刑曹言啓曰,私門之冒禁虐民,監察之違法擾民,前後飭禁,何等嚴截,而假引儀李元普,嗾囑監察申義淳·南述毅,推捉許多平民,誅求錢兩之說,至登於民訴,故憲府下隷及假稱吏隷之諸漢,竝爲捉致嚴査,則所犯情狀,箇箇遲晩,揆以紀綱,萬萬駭痛。受指使作弊之諸漢,嗾囑之李元普,竝自臣曹,考律勘繩,而至於監察申義淳·南述毅,身爲法府郞官,出牌囚人,不可恣意爲之。且況監察之無得以風聞推捉,法禁自在,而今此托以風聞,成出牌子,捉致平民,囚之囹圄,已極駭然。其他鄙瑣之謗,無非自取,貽羞莫甚,竝令該府,拿問處之,何如?傳曰,允。
吏曹判書朴宗慶疏曰,伏以臣,以疾痛之急,如呼父母,而昨陳一疏,祈其遞解重任,調養賤疾,及伏奉批旨,辭敎鄭重,天聽逾邈,臣誠抑塞,不能無憾於天地之大也。謂臣才器,足可以堪承諸任,擔當重務,若論國事而言之,則惟有文學也,政事也,錢穀也,甲兵也,而已以一身之眇而兼百務之煩,營營歲月,弊精損神於簿書期會之間,亦宜懍懍有朝夕僨敗之憂。況臣本自癡騃,素善疾病,而顧其所帶之職,皆莫非一國重任,不量其力,厭然冒當者,已是負我殿下委毗之盛意,則亦何所仰答於絲毫之細也?至於銓衡之任,自過行大政之後,仰承體諒,未爲不可之敎,臣知以已遞者也,豈可以時日之稍久,而間或行政,因仍蹲據乎?今當至享,以備員將事,有光陵參奉口傳差出之命,臣又病思昏昏,無以知誰某之可合,而不得擧行,此時悚悶危蹙,萬萬有倍於前,而連違召牌,亦已義分之所不敢。臣罪至此,他何暇言乎?伏乞聖慈,諒臣至懇,許解銓任,無至上煩酬應之勞,下犯瀆擾之罪,仍治臣慢命,以勵群僚焉。臣無任云云。答曰,省疏具悉。令次堂擧行。
右副承旨朴大圭疏曰,伏以臣,與新除授左副承旨徐春輔,有娚妹應避之嫌,揆以法意,在下當遞。伏乞聖慈,特許鐫改,俾存公格,以安私分,不勝大願。臣無任云云。省疏具悉。所請依施。
上在昌德宮。停常參·經筵。
彗星爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢呈辭,執義宋稚圭,持平林處鎭·李周禎在外,掌令二員未差,監察茶時之意,敢啓。傳曰,知道。
洪義浩啓曰,藥房三提調,率醫官,爲承候來待矣。傳曰,入侍。
金相休啓曰,時原任閣臣,爲承候來待矣。傳曰,入侍。
傳于洪義浩曰,藥房入侍。
傳于金相休曰,闕外各司文蔭官,應製,後日待令。
金相休啓曰,吏曹判書朴宗慶牌不進,參判李肇源三牌不進推考傳旨,今方捧入,而開政命下,已至多日,一向違召,無意承膺,揆以事體,極爲未安。判書更爲牌招,參判所當更請牌招,而係是一日四牌,何以爲之?敢稟。傳曰,竝更爲牌招。
金相休啓曰,吏曹判書朴宗慶,參判李肇源牌不進推考傳旨,今方捧入,而開政命下,已至多日,一向逡巡,無意變動,事體所在,極涉未安。竝更牌招,何如?傳曰,允。
金相休啓曰,吏曹判書朴宗慶,參判李肇源再牌不進推考傳旨,今方捧入,而政命之下,已至多日,一事逡巡,尙無變動,事體道理,萬萬未安。所當更請牌招,而係是一日三牌,何以爲之?敢稟。傳曰,更爲牌招。
傳于金相休曰,闕內入直文蔭官應製,當於明政殿爲之,該房知悉,侍衛入直磨鍊,雲寶劍置之,試官,兵摠府入直堂上爲之,出宮門路,以協陽門爲之。
傳于金相休曰,闕內入直文蔭官應製,銘居首三下一尙瑞院直長嚴喆,筆五枝,三下成均館學諭金進明,筆四枝賜給。
傳于金相休曰,闕內入直文蔭官應製,銘居首三下一氷庫別提柳本學,三下典設司別提安聖謩,次上成均館學諭金進明,兵曹佐郞李在嵩,竝紙一券賜給。
金相休,以吏曹言啓曰,今此各陵殿宮園墓冬至祭祭官,當爲分排,而除老病公故外,實無推移排比之路,依近例,刑官及司饔院官員年六十以上人員,通融塡差以入,而其中時無職名人員,令該曹,口傳付軍職,何如?傳曰,允。
徐春輔,以兵曹言啓曰,內禁衛將許乘,病難供職,呈狀乞遞,造山萬戶金慶采老母,今年九十歲,法不當遠離赴任,呈狀乞遞,邊將之七十五歲以上者,許遞其任,載在法典,竝改差,何如?傳曰,允。
徐春輔,以備邊司言啓曰,冬至在近,各陵寢祭官,當爲差遣,而侍從罷散者甚多,難以分排云。在前如此之時,亦有請敍之例矣。侍從堂上堂下違牌坐罷人員,竝爲敍用,令該曹,口傳付軍職,何如?傳曰,允。
尹鼎烈,以義禁府言啓曰,刑曹啓辭內,監察申義淳·南述毅,竝令該府,拿問處之事,允下矣。申義淳·南述毅,今方待命,拿囚之意,敢啓。傳曰,知道。
辛未十一月初五日辰時,上御涵仁亭。藥房三提調,率醫官,時原任大臣·閣臣,承候同爲入侍時,都提調韓用龜,提調李集斗,副提調洪義浩,記事官李永昆,記注官孫錫祚,記事官朴齊聞,直提學洪奭周,醫官吳千根·李惟鑑·趙宗協·秦東秀·李彦厚,司饔僉正洪旭浩,左副承旨徐春輔,記事官趙璟鎭,領府事李時秀,左議政金載瓚,右議政金思穆,原任提學沈象奎,提學南公轍,直提學李存秀,以次進伏訖。時秀曰,雪後日記甚寒,聖體,若何?上曰,一樣矣。時秀曰,寢睡·水刺之節,何如?上曰,一樣矣。各殿宮氣候,亦皆一樣矣。時秀曰,湯劑更爲議定,進御之後,果有差勝之效乎?上曰,與前一樣矣。時秀曰,診候久未爲之,故臣等,率醫官入侍矣。暫爲入診,千萬顒祝矣。上曰,日寒如此,診候則晩後爲之,可也。仍命退。諸臣以次退出。
辛未十一月初五日午時,上御宣政殿。藥房三提調,率醫官入診入侍時,都提調韓用龜,提調李集斗,副提調洪義浩,記事官李永昆,記注官孫錫祚,記事官朴齊聞,直提學洪奭周,醫官吳千根·李惟鑑·趙宗協·秦東秀·李彦厚,司饔僉正洪旭浩,以次進伏訖。上命旭浩·千根入診。旭浩·千根,以次診候訖。奏曰,左右三部調均矣。上命退。諸臣以次退出。
辛未十一月初五日午時,上御明政殿。闕內入直文蔭官應製入侍時,行都承旨洪義浩,左承旨金相休,右承旨尹鼎烈,左副承旨徐春輔,記事官李永昆·趙璟鎭,記注官孫錫祚,記事官朴齊聞,以次進伏訖。上敎曰,文蔭官應製,以賓廳爲之。仍命退。諸臣以次退出。
上在昌德宮。停常參·經筵。
辛巳,彗星爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。
大殿,朝廷二品以上·六曹堂上單子問安。答曰,知道,
王大妃殿·中宮殿·惠慶宮·嘉順宮口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝,若何?寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐春輔啓曰,行大司憲李勉兢呈辭,執義宋稚圭,持平林處鎭·李周禎在外,掌令二員未差,監察茶時之意,敢啓。傳曰,知道。
徐春輔啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
傳于金相休曰,今日當親臨映花堂,闕內入直文蔭官應製,該房知悉,侍衛入直磨鍊,雲寶劍置之,試官,以昨日試官爲之,出宮門路,以協陽門爲之。
傳于金相休曰,闕內入直文蔭官應製銘居首三下一典設別提安聖謩,筆五枝,三下二檢書官金履疇,筆三枝賜給。
傳于金相休曰,當於明政殿闕外,入直文蔭官應講,該房知悉,侍衛入直磨鍊,雲寶劍置之,試官兵摠府堂上爲之,出宮門路,以協陽門爲之。
傳于金相休曰,太學生應製,當於魚水堂爲之,該房知悉,侍衛入直磨鍊,雲寶劍置之,試官以入直閣臣爲之,出宮門路,以協陽門爲之。
傳于金相休曰,發遣吏郞,諸執事淸齋與否,摘奸以來。
兵曹口傳政事,副護軍尹羽烈·金愚淳·權丕應,副司果南惠寬·洪冕燮·韓兢履·李允謙·宋翼淵·金益鉉·金啓溫·洪儀泳·李志淵·呂東植·洪敬謨·任天常·洪時濟·李錫祜·洪命周·南達孫·權熀·朴宗璜·柳春東·李儒象·柳季獜·鄭祖榮·李箕淵。
金相休,以禮曹言啓曰,卽接崇陵參奉所報,則今此冬至祭享,兩官當爲備員將事,而別檢姜泰重,病親呈辭,下鄕未及上來云矣。莫重祭享,兩官不可不備,別檢姜泰重,今姑改差,其代卽令該曹,以在京無故人,口傳差出,以爲備員將事之地,何如?傳曰,允。
左參贊朴宗來疏曰,伏以臣於三昨,退自景慕宮大祭享班,重添寒感,兼以癖積闖肆,背寒如束,腹痛如刺,痞隔眩暈之症,隨而交劇,委身床第,調治無減。此際吏曹名帖,又差臣毓祥宮冬享祭獻官,禮嚴祀典,義重往役,固宜竭蹶之不暇,而第臣目下病情,如右所陳,齋宿在明,而實無致潔駿奔之望。此時瀆撓,雖知其萬萬惶悚,而不得不疾聲呼籲。伏乞聖慈天地父母,特賜矜諒,亟許變通,仍治臣罪,以警具僚,千萬幸甚。臣無任云云。答曰,省疏具悉。疏辭,令該曹改付標。
禁府啓目,監察申義淳·南述毅等原情云云。問目內辭緣,泛稱遲晩,竝只刑推得情,何如?判付啓,除刑推議處爲良如敎。
辛未十一月初六日辰時,上御映花堂。闕內入直文蔭官,應製入侍時,右承旨尹鼎烈,左副承旨徐春輔,記事官趙璟鎭,記注官金初燮,記事官朴齊聞,以次進伏訖。上敎曰,文蔭官應製,依昨日例,以賓廳爲之。仍命退。諸臣以次退出。
辛未十一月初六日午時,上御明政殿。闕外各司文蔭官,應講入侍時,左承旨金相休,左副承旨徐春輔,記事官李永昆·趙璟鎭,記注官金初燮,記事官朴齊聞,直提學洪奭周,以次進伏訖。上敎曰,文蔭官應講,以試官擧行,可也。仍命退,諸臣以次退出。
辛未十一月初六日未時,上御暎花堂。太學儒生應製入侍時,左承旨金相休,左副承旨徐春輔,記事官李永昆·趙璟鎭,記注官金初燮,記事官朴齊聞,檢校直閣徐俊輔,以次進伏訖。上敎曰,太學生應製,以賓廳爲之,試官,以入直閣臣爲之,可也。進御加味調中湯,自今日停止事。出榻敎仍命退。諸臣以次退出。
上在昌德宮。停常參·經筵。
雲暗,彗星所在,不得看候。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道,
大殿·王大妃殿·中宮殿·惠慶宮·嘉順宮,內閣·政院·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等,不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐春輔啓曰,來十一日,朝參日次矣,敢稟。傳曰,停。
金相休啓曰,來十一日,輪對日次矣,敢稟。傳曰,當次人受點,後日次來待。
尹鼎烈啓曰,行大司憲李勉兢差祭,執義宋稚圭,持平林處鎭·李周禎在外,掌令二員未差,監察茶時之意,敢啓。傳曰,知道。
傳于金相休曰,禮房承旨,馳詣宗廟·永禧殿·景慕宮,奉審摘奸,受香諸處,一體奉審,摘奸以來。
傳于金相休曰,今日當親臨明政殿,入直文蔭官應講,該房知悉,侍衛,入直磨鍊,雲寶劍置之,試官依前爲之,出宮門路,以協陽門爲之。
尹鼎烈啓曰,啓覆,例於陽復前,擇日擧行,故京外啓覆罪人文書,纔已修正,而今因三公之不備,不得如例擇日之意,敢啓。傳曰,知道。
金相休啓曰,吏曹郞廳來言,崇陵別檢,口傳差出事命下,而判書有情勢,次堂例不得擧行云,何以爲之?敢稟。傳曰,令次堂爲之。
傳于金相休曰,闕內文蔭官應製銘三下一檢書官金履疇,筆十枝,之次三下兵曹佐郞金文澤,筆八枝賜給。
以闕外入直文蔭官應講榜目,傳于金相休曰,漢城判官金萬鐘,吏曹佐郞姜學濬,竝筆三枝賜給。
傳于金相休曰,太學生應製銘居首三下一進士李漢崇,筆五枝賜給,之次三下進士權復仁等三人,筆二枝賜給。
吏曹口傳政事,以金逸淵爲崇陵別檢。
金相休啓曰,吏曹判書朴宗慶,參判李肇源三牌不進推考傳旨,今方捧入,而政命已經多日,違召非止一再,事體道理,極爲未安。所當更請牌招,而係是一日四牌,何以爲之?敢稟。傳曰,更爲牌招。
金相休啓曰,吏曹判書朴宗慶,參判李肇源牌不進推考傳旨,今方捧入,而開政命下,已至多日,一向違召,終不承膺,萬萬未安。判書陳疏,參議未差,參判更卽牌招,何如?傳曰,允。
金相休啓曰,吏曹判書朴宗慶疏批已下,一體牌招,何如?傳曰,允。
以京畿監司權常愼狀啓,冬至所封物膳生鮮,依前例,以他可合之物,全數代封事,傳于尹鼎烈曰,全數代捧事,回諭。
徐春輔,以兵曹言啓曰,今月初九日,一內禁軍番次矣。該番將未差之代,依承傳,口傳擬入之意,敢啓。傳曰,知道。
兵曹口傳政事,以趙岐爲內禁將。
觀象監測候單子,傳于金相休曰,着意看候事,令喉院,另加申飭。
金相休,以觀象監提調意啓曰,測候官副司果李憲琦,親病甚重,勢難强令察任,今姑減下,其代副司果洪敬謨差下,使之入直之地,何如?傳曰,允。
金相休,以內醫院都提調·提調意啓曰,冬至進上倭柑子,倭學譯官,前期來納,自是年例,而見今冬至已迫,尙未封進,揆以事體,萬萬駭然。不善擧行之罪,在所難免,當該首譯及掌務官,令攸司從重科治,何如?傳曰,允。
徐春輔,以備邊司言啓曰,卽見慶尙監司金會淵狀啓,則以爲,本道別武士都試左列居首,相當職調用,沒技人加資事,定式矣。居首人之參上及出身,付之哨官,固爲相當,而至於堂上,則備擬哨官,有違格例,依沒技例,同爲加資,實合倡勸之方。右列之次人之止於施賞,亦爲武士抑鬱之端,之次一人,直赴會試事,竝請令廟堂稟處矣。左列都試之居首則調用,沒技則加資,卽出於區處出身之意,而至於堂上人之居首,其例絶罕,此所以定式中初不擧論者也。然而堂上若居首,而仍無歸屬,則實有向隅之歎。此後則堂下居首則調用,堂上居首則加資之意,添節目施行,若或資窮人居首,則臨時更爲稟處,右列之次之直赴會試,非不爲慰悅之道,而科制至重,且無可據之例,此則置之,何如?傳曰,允。
徐春輔,以備邊司言啓曰,卽見全羅監司李相璜狀啓,則以爲,事目災及廟堂劃下一萬六千結,欲爲俵給,則多有白地之徵,不足災七千六百五十一結零,更令廟堂,稟旨分付矣。加劃之結,旣爲一萬六千,則果不爲不多,而又此加請者,必以沿邑多災之故也。道啓如此,不可終靳,更以二千六百五十一結零劃下,俾爲以此精俵之地,何如?傳曰,允。
徐春輔,以備邊司言啓曰,頃以湖南補賑千石以上二人,從自願邊將差送之意,自本司,草記允下,而聞該曹適因有窠,分差西北鎭萬戶,而俱是老病之人,地且絶遠,無以赴任,將不免無故罷還云。此由於草記初未該悉,該曹未及消詳之致,而今使朝家奬勸之意,反爲渠輩落莫之歎者,有非勸分賞功之義。補賑二人見差之任竝勿施,以本道內邊將,待窠差送,俾爲終始實惠之意,分付該曹,何如?傳曰,允。
尹鼎烈,以義禁府言啓曰,卽接月令醫員李德厚手本,則時囚罪人申義淳,素患痰癖之症,處冷添劇,又添毒感,咳喘苦劇,食飮全却,南述毅,猝得血痢之症,登溷頻數,眞元大脫,轉側須人,俱有難保之慮云。罪人病勢如此,則一邊保放,一邊草記,曾有定式矣。申義淳·南述毅等,姑爲保放之意,敢啓。傳曰,知道。
金相休,以成均館大司成意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成林景鎭,以身病呈旬,直講申星模,病親呈辭在外,典籍朴基宏,差祭進去,時無入直之員,以他郞官,姑爲代直,何如?傳曰,允。
吏曹判書朴宗慶疏曰,伏以臣於銓職,屢乞辭免,而旣多瀆擾之罪,又於政命,亦尙違傲,而自犯逋慢之科,有臣如此,將焉用哉?臣雖至不肖無狀,豈爲占便而然也,豈爲養痾而然也?誠有所必辭之義,而不得不然者也。臣名忝戚畹之末,身居休戚之地,區區願忠之心,自謂不後於人,而惟以當官盡職,爲一副規模而已。臣安敢飾讓沽譽,自欺其心,而不識羞恥之爲何事也哉?第念臣自竊科第,歷試淸顯,無官不做,至于今日,周流二銓之間,過行大政,纔二載而凡三遭矣。今夏大政之以臣副急,仰認聖意之不獲已,而臣不敢言私,黽勉冒當。今若夤緣事會,因仍蹲據,則有非向者訓將新除之後,乞遞銓任之本意,而亦非仰體我殿下特副至懇之盛念也。且況大政之月,又隔不遠,以臣去就,若或虛度時日,其爲國事之狼狽,當復如何哉?臣旣以一遞爲期,則如口傳之政,甚非難强,而猶且屢煩酬應,雖幸次堂擧行,惶恐恧蹙,益無所措。玆敢更爲仰籲於聖明之下。伏乞亟垂鑑諒,遞臣銓任,使之專意於營務,則不勝公私之幸甚。臣無任云云。答曰,省疏具悉。卿之處地,與他自別,何爲自引如是乎?安心勿辭,予所至望也。
辛未十一月初七日辰時,上御魚水堂。闕內入直文蔭官,應講入侍時,右承旨尹鼎烈,左副承旨徐春輔,記事官趙璟鎭,記注官劉㵙,記事官朴齊聞,檢校直閣徐俊輔,以次進伏訖。上敎曰,文蔭官應講,依昨日例爲之,可也。仍命退。諸臣以次退出,
上在昌德宮。停常參·經筵。
彗星爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上,單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮·元子宮,內閣·政院·玉堂,冬至單子問安。答曰,知道。大殿·王大妃殿·中宮殿·惠慶宮·嘉順宮,朝廷二品以上·六曹堂上,冬至單子問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢呈辭,執義宋稚圭,持平林處鎭·李周禎在外,掌令二員未差,監察茶時之意,敢啓。傳曰,知道。
金相休啓曰,時原任大臣,有稟達事,率禮堂來詣請對矣。傳曰,入侍。
傳于金相休曰,承旨前望單子入之,待下批牌招察任。
承旨前望單子入之,宋文述·徐俊輔落點。
有政。吏批,判書朴宗慶進,參判李肇源牌不進,參議未差,右承旨尹鼎烈進。以鄭東榦爲吏曹參議,尹尙圭爲司諫,柳遠鳴·鄭華錫爲掌令,尹愭爲獻納,李錫祜爲校理,韓兢履爲副校理,林景鎭爲修撰,洪命周爲副修撰,南公轍爲知敦寧,金履喬爲戶曹參判,金履永爲左尹,趙學典爲典牲直長,沈尹泰爲寶城郡守,李泳夏爲狼川縣監,承文正字單吳夏哲,前縣令蔡翼永,前縣令李邦翼,機張縣監李溶,以上今加通政加資事,兵曹覆啓判下,成圴博士單朴榮顯,學正單任泰濬,學錄單金進明。
兵批,兼判書沈象奎病,參判洪羲臣差祭,參議韓鼎運入直進,參知尹之鉉病,左副承旨徐春輔進。僉知三單李升權·徐恭修·金必敎,護軍李文會,副護軍尹行直·朴大圭,宋冕載·金鎭九以上並單付,副司直洪大浩·尹致後·尹尙圭副司果趙琮鎭·李鼎秉,以上竝單付。
徐春輔,以備邊司言啓曰,卽見黃海監司韓用鐸狀啓謄報,則以爲,來十二月當禁衛營上番軍,兵使當爲點送,而災歲廚傳之弊,不可不念,依已例,以虞候替行事,請令廟堂,稟旨分付矣。上番軍點上時,虞候替行,前已連爲許施矣。今亦依所請,使之替點,何如?傳曰,允。
辛未十一月初八日辰時,上御映花堂。闕內入直文蔭官應製入侍時,行都承旨洪義浩,左承旨金相休,右承旨尹鼎烈,左副承旨徐春輔,記事官李永昆·趙璟鎭,記注官孫錫祚,記事官朴齊聞,檢校直閣徐俊輔,以次進伏訖。上敎曰,文蔭官應製,今日則置之,可也。義浩奏曰,時原任大臣,有稟達事,率禮堂,今方來待矣。上曰,請對,何事云也?義浩曰,以慈殿聖壽,洽滿六旬,方欲仰請慶賀云矣。上曰,先朝回甲之慶,大臣亦言之乎?義浩曰,此則恭竢上敎,而自下無仰請之例云矣。上曰,以庭請爲之之意,言之,可也。義浩曰,非上號則無庭請之例云矣。上命書傳敎曰,大臣及禮堂,使之初十日來對,可也。仍命退。諸臣以次退出。
上在昌德宮。停常參·經筵。
甲申,彗星爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝,若何?寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢呈辭,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
洪義浩啓曰,藥房三提調持湯劑來待矣。傳曰,入侍。
金相休啓曰,新除授右副承旨宋文述,時在全羅道礪山地,斯速乘馹上來事,下諭,何如?傳曰,許遞,前望單子入之,待下批牌招察任。
金相休,以禮曹言啓曰,今十一月初八日,冬至朝賀諸道所封箋文中,南兵使柳相亮,以應對官,兼別軍職,故各爲封箋矣。一體看審,捧入之意,敢啓。傳曰,知道。
金相休,以承文院都提調意啓曰,康翎漂漢人孫文緖等,各項物件,發給價銀,仍請由禮部核酌辦理事,盛京將軍,咨文出來矣。以承領之意,撰出回咨,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
徐春輔,以備邊司言啓曰,今當催科方張,守令之許久曠官,誠極可悶,而其中災邑,尤不可不急令下送,昨日政新除授守令,使之當日辭朝,何如?傳曰,允。
辛未十一月初九日辰時,上御宣政殿。藥房三提調,持湯劑入侍時,都提調韓用龜,提調李集斗,副提調洪義浩,記事官李永昆,記注官孫錫祚,記事官朴齊聞,直提學洪奭周,以次進伏訖。用龜曰,雪後寒劇,連日勞動,聖體,若何?上曰,一樣矣。用龜曰,寢睡·水刺之節,何如?上曰,一樣矣。各殿宮氣候,俱爲一樣矣。仍命進湯劑。用龜先嘗後,跪傳內侍。內侍奉進。上進御訖。進御午黃淸心元,自今日停止事,出榻敎。命退。諸臣以次退出。
上在昌德宮。停常參·經筵。
初昏以後,密雲灑雨,彗星,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢呈辭,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
金相休啓曰,時原任大臣,率禮堂,依下敎來待矣。傳曰,入侍。
金相休啓曰,時原任閣臣,爲承候來待矣。傳曰,入侍。
洪義浩啓曰,藥房三提調,持湯劑來待矣。傳曰,入侍。
傳于徐春輔曰,大臣·備局堂上引見。
承旨前望單子入之,李翼晉落點。
金相休啓曰,卽者吏曹郞廳來言,寶城郡守沈尹泰,兩司俱未署經云,而憲府則行大司憲李勉兢呈辭,執義宋稚圭,掌令鄭華錫,持平林處鎭·李周禎在外,掌令柳遠鳴陳疏,諫院則行大司諫趙萬元,司諫尹尙圭,獻納尹愭,正言李鋗在外,李紀淵未署經,不得署經,何以爲之?敢稟。傳曰,兩司竝除署經。
以副校理韓兢履,修撰林景鎭,副修撰洪命周牌不進罷職傳旨,傳于金相休曰,只推。
金相休,以弘文館言啓曰,本館下番闕直,事甚未安。副校理韓兢履,修撰林景鎭,副修撰洪命周,旣有只推之命,修撰林景鎭,副修撰洪命周,竝卽牌招,以爲推移入直,副校理韓兢履,一體牌招察任,何如?傳曰,允。
徐春輔,以都摠府言啓曰,副摠管金履永在外,金魯敬呈辭,金履喬,以大司成陞補進,五員未差,莫重宿衛之地,番次苟艱。在前如此之時,則例有入啓變通之道矣。令政院,稟旨擧行,仍令該曹,卽爲口傳差出,待下批牌招,以爲推移入直之地,何如?傳曰,允。
徐春輔啓曰,因都摠府草記,副摠管金履永在外,金魯敬呈辭,金履喬以大司成陞補進,五員未差,莫重宿衛之地,番次苟艱。在前如此之時,則例有入啓變通之道矣,令政院,稟旨擧行事,允下矣。合有變通之道,何以爲之?敢稟。傳曰,許遞,政官,牌招開政。
金相休,以吏曹言啓曰,承文院著作權燮,受由過限不上來,依例罷黜,何如?傳曰,允。
徐春輔,以兵曹言啓曰,今月十二日,二內禁軍番次矣。該番將未差之代,依承傳,口傳擬入之意,敢啓。傳曰,知道。
知敦寧南公轍疏曰,伏以臣於本月初八日,伏奉除旨,以臣爲知敦寧府事者,臣當竭蹶趨謝之不暇,而第臣本無敦寧,在法不可行公,玆敢短章自陳,乞命該曹,照例遞改,以存公格,以安私分,千萬幸甚。臣無任云云。答曰,省疏具悉。疏辭,下該曹稟處。
辛未十一月初十日辰時,上御宣政殿。藥房三提調,持湯劑,時原任大臣,率禮堂請對,備局堂上引見,同爲入侍時,都提調韓用龜,提調李集斗,副提調洪義浩,記事官李永昆,左副承旨徐春輔,記事官趙璟鎭,事變假注書李祖馨,記注官金初燮,記事官朴齊聞,領府事李時秀,左議政金載瓚,右議政金思穆,禮曹參判金魯敬,兼兵曹判書沈象奎,水原留守朴崙壽,刑曹判書金履翼,戶曹判書金履度,吏曹判書朴宗慶,行護軍李得濟·李溏,同敦寧金基厚,以次進伏訖。時秀曰,日候甚寒,聖體,若何?上曰,一樣矣。時秀曰,寢睡·水刺之節,何如?上曰,一樣矣。各殿宮氣候,亦皆一樣矣。命入湯劑,用龜先嘗後,跪傳內侍,內侍奉進,上進御訖。時秀等曰,一陽初復,百祿鼎臻,聖體日康,聖德日新,臣等區區祈祝之誠,有倍他時,而明年,卽我王大妃殿下寶齡光躋六旬之年也。聖上欣慶之心,臣等忭賀之忱,實難形容仰達,月正元日,丕擧呼嵩之儀,庸寓祝岡之義,邦禮則然,輿情攸同,元朝陳賀,固是常典,而稱慶之擧,事體自別,臣等今方率禮堂入侍,亟降成命,使之預爲知委擧行,何如?上曰,慈心撝謙,尙未蒙允,連欲仰勉矣。出擧條宗慶曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條象奎曰,今當儲窠之月,虛司果,不得循例區處,而虛司果積滯之時,有勿拘擬入之例,今亦依此擧行,何如?上曰,依爲之。出擧條義浩曰,今日次對,兩司當爲進參,除在外·未署經外,未肅拜·呈告人員,竝卽牌招,何如?上曰,依爲之。出擧條進御加味定志湯,自今日一貼式煎入。出榻敎仍命退,諸臣以次退出。
上在昌德宮。停常參·經筵。
彗星,爲月光所射,不得詳察。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候,與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐春輔啓曰,行大司憲李勉兢呈辭,執義宋稚圭,掌令鄭華錫,持平林處鎭·李周禎在外,掌令柳遠鳴疏批未下,監察茶時之意,敢啓。傳曰,知道。
洪義浩啓曰,藥房都提調·副提調,持湯劑來待矣。傳曰,封入。
兵曹口傳政事,以沈有祖爲內禁將。
金相休,以弘文館言啓曰,本館下番闕直,事甚未安。今日政,新除授玉堂,竝待下批仍卽牌招,以爲推移入直之地,何如?傳曰,允。
有政。吏批,判書朴宗慶進,參判李肇源牌不進,參議鄭東幹在外,右承旨金相休進。以洪冕燮爲副應敎,李允謙爲校理,鄭元容爲副校理,柳台佐爲修撰,任天常爲副修撰,洪儀泳爲司僕正,申緯爲司成,尹五榮爲中部令,曺允遂爲驪州牧使,兼春秋單李泳夏。
兵批,兼判書沈象奎進,參判洪羲臣呈辭,參議韓鼎運入直進,參知尹之鉉病,右副承旨尹鼎烈進。以李彦植爲都摠管,閔命爀·金銑·韓致應·尹序東·李壽咸·白師誾·張鉉宅爲副摠管,田光祜爲同知,李興一爲僉知,金彦淳爲訓鍊僉正,具廛爲黃海中軍,金彩郁爲水口萬戶,金鼐衡爲造山萬戶,副護軍宋文述,司果李在秀,及第金元默,今加折衡,加資事承傳。
金相休啓曰,卽者校理李錫祜,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
徐春輔啓曰,卽者檢閱朴齊聞,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
金相休啓曰,左右史,不可不備,而檢閱李龍秀有實病,別兼春秋李紀淵,時帶臺職,別兼春秋金陽淳,卽爲牌招入直,何如?傳曰,允。
以副校理韓兢履,修撰林景鎭,副修撰洪命周牌不進罷職傳旨,傳于金相休曰,推考傳旨捧入。
以黃海監司韓用鐸狀啓,明春賑資之元賑私賑,自備穀中折半一萬五千石及補用庫錢三萬兩,特爲許劃,空名帖一千五百張,成出下送事,令廟堂,稟旨分付事,傳于徐俊輔曰,令廟堂,卽爲稟處,俾有實效。
以黃海監司韓用鐸狀啓,兩湖所在某衙門正租二萬石,安邊府甲辰春移轉常平田米三百石,管餉太四百石,特許劃送,以補明春種子及農糧事,令廟堂,稟旨分付事,傳于徐俊輔曰,令廟堂,卽爲稟處,俾有實效。
以黃海監司韓用鐸狀啓,漂到唐人問情,阻風遲滯,連加嚴飭事,傳于尹鼎烈曰,卽爲問情事,回諭。
吏曹啓目,粘連觀此行知敦寧南公轍上疏,則以爲,臣本無敦寧,在法不可行公,乞命該曹,照例遞改亦爲白有臥乎所,旣無敦寧,則揆以公格,似當許遞是白乎矣,崇品重臣所帶遞仍當否,事體不輕,臣曹不敢擅便,上裁,何如?判付啓,依回啓施行爲良如敎。
吏曹啓目,粘連觀此前弘文館校理李志淵上疏,則以爲,臣之本生母,今年爲七十五歲,積瘁成病,長時委頓,罕有寧時,臣家本貧寒,計拙謀生,藥餌調補,已無可論,滋味供饋,每致失宜,專城之養,人子至願,奉檄之喜,古人所榮,特命選部,畀臣一郡,俾遂烏鳥反哺之誠亦爲白有臥乎所,李志淵親老家貧,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
金相休,以吏曹言啓曰,新除授本曹正郞鄭日泰呈狀內,矣身素患痰癖之症,一倍添劇,萬無供職之望云。慶尙道都事金聲振呈狀內,矣身素患痰癖之症,挾感添劇,萬無赴任之望云。其身病俱如是沈篤,則有不可强令察任,竝改差,何如?傳曰,允。
徐春輔,以兵曹言啓曰,宣傳官李馨秀,兼司僕將李晩植,俱以病難供職,呈狀乞遞,竝改差,何如?傳曰,允。
徐春輔,以訓鍊都監言啓曰,卽聞本局字內仁王山近處,顯有虎跡云。故發遣將校摘奸,則果有虎跡,縱橫於城內,極爲驚心。善放砲手三十名,將校率領,另加搜捉,而依前例,亦令禁衛營·御營廳,竝力行獵,何如?傳曰,允。
徐春輔,以禁衛營·御營廳言啓曰,仁王山近處,有虎跡,令禁衛營·御營廳,竝力行獵事,自訓鍊都監草記矣。山行砲手各三十名,將校率領,合力行獵之意,敢啓。傳曰,知道。
徐春輔,以摠戎廳言啓曰,本廳左部千摠李商采,身病猝重,勢難察任,改差,何如?傳曰,允。
領府事李時秀,左議政金載瓚,判府事韓用龜,右議政金思穆,聯名箚曰,伏以亞歲纔過三日,新元只隔一月,是歲也,維我王大妃殿下,誕受百祿,光躋六旬,天休篤默佑之眷,潛德膺必得之象,此蓋聖孝所推,寶籙彌長,允爲吾宗祊莫大之慶也。臣等歡欣蹈忭之至,謹稽列朝已例,且循率土輿情,請以正月元日,克擧三呼之禮,期效九如之頌,而前席承諭,至以連欲仰勉爲敎,臣等雖不敢荐瀆宸嚴,惟以自內勉回,亟降成命,聚首以俟,而今已過日竟夜,尙未承兪音下者,慶祝之至,繼之以滿心抑鬱也。慈德雖過於執謙,聖心方切於愛日,伏想問寢視饍之暇,怡愉導達,固當靡不用其極,而直以臣等誠薄,未能上格,以致一兪尙遲,滿廷失望,臣等不足言,其於群情莫遏,彝禮昭在何哉?大庭稱賀之儀,乃所以體聖上準海之孝,效臣等祝岡之忱,而禮之所在,誠亦寓焉。靡是禮則亦何從而慰在朝在野同然一辭之誠乎?臣等昨於轎前,猥以文字繼陳之意仰達者,亶出於不得請,不止之微分也。玆敢不嫌屢擾,聯暴至懇,伏望仰勉慈意,亟下明命,俯答臣等攢祝之情,不勝幸甚。取進止。答曰,省疏具悉卿等之懇。所陳實是擧朝之同情,方爲連加仰勉矣。仍傳于金相休曰,此批答,遣史官傳諭于時原任大臣。
掌令柳遠鳴疏曰,伏以臣直一儱侗庸陋之下品耳,偏蒙兩朝之洪造,出入臺省,亦已十餘年所,而間緣私義之便成鐵限,有除輒違,跡涉逋慢,每自循省,惶恧交中,千萬不自意,柏府恩除,忽降於杜蟄病囈之中,繼以天牌儼臨,隣閭動色,螻蟻賤臣,顧何以每煩記簪之念也?百拜九頓,莫知措躬之所也。逖違之餘,戀結倍切,尤當竭蹶,以申義分,而第以目下情私,實有轉動而不得者。臣之八耋老母,素患風病,口眼喎斜,肢體不仁,昏眩無常,而神識時或不省,溫痰成痞而食飮幾至全却,凜凜然常有朝夕之慮。近因日候之不調,又添外感之深入,頭疼而寒熱交作,氣喘而咳嗽兼發,症情轉急,藥餌無應。臣方左右扶將,方寸如灼,此時暫離,實所未忍。玆敢疾聲仰龥於天地父母之前。伏乞俯垂矜諒,亟遞臣所帶之職,以便救護,仍治臣瀆擾之罪,以肅朝綱焉。抑臣又有私義之難冒者。臣與長僚,素有衆所共知之世嫌,同臺周旋,初非可論,此爲臣當遞之一端,竝賜鑑察,千萬幸甚。臣無任云云。省疏具悉。爾其勿辭,救護母病。
校理李錫祜疏曰,伏以臣之老父,年今七十有五矣。近年以來,衰病轉甚,日事刀圭,且當寒節,感症添劇,方切焦灼之中,玉署除旨,又下於此際,顧臣情理,實難暫離,而義分是懼,不敢違傲,章皇出肅,乃爲就直矣。卽接家信,則老父病情,一倍越添,委頓床笫,氣息凜綴,食飮全却,轉側須人,促臣歸護,臣終鮮兄弟,其誰扶將乎?自聞此報,心神飛越,按住不得。玆敢忙陳短章,徑出禁扃,擅離之罪,在所難免。伏乞聖慈,俯垂矜憐,亟遞臣見帶之職,以便救護,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭,救護父病。
檢閱朴齊聞疏曰,伏以臣於直中,卽接家信,則臣之老母,自秋間經痁以後,餘症彌留,苦歇無常,近因寒暖之不適,調將之失,宜一倍添劇,多日彌篤,氣力凜綴,神精昏瞀,委頓床笫,轉側須人,食飮全却,症形沾重,病裏譫囈,呼臣在傍,急伻屢至,促臣歸視。臣旣終鮮,無他扶護,自聞此報,方寸煎灼,按住不得。玆敢忙陳短章,馳往救護。伏乞天地父母,俯垂諒察,亟遞臣所帶之職,以便救護,仍治臣擅離之罪,以肅朝綱,千萬幸甚。臣無任云云。省疏具悉。爾其勿辭,救護母病。
上在昌德宮。停常參·經筵。
夜自二更至四更,月暈。
彗星爲月光所射,不得詳察。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
進御加味定志湯前方中,去麥門冬·五味子,加縮砂一錢,唐木香五分,自今日一貼式煎入事,榻前下敎。
尹鼎烈啓曰,行大司憲李勉兢呈辭,執義宋稚圭,掌令鄭華錫,持平林處鎭·李周禎在外,掌令柳遠鳴受由,監察茶時之意,敢啓。傳曰,知道。
洪義浩啓曰,藥房三提調,持湯劑來待矣。傳曰,封入。
傳于金相休曰,永陵受香承旨,仍爲奉審摘奸,局內諸陵,一體奉審以來。
以副應敎洪冕爕,校理李允謙,副修撰任天常牌不進罷職傳旨,傳于徐俊輔曰,只推。
徐春輔啓曰,應敎未差,副應敎洪冕爕,校理李允謙,副修撰任天常,傳旨未下,校理李錫祜受由,副校理鄭元容,修撰柳台佐在外,玉堂上下番俱空,事甚未安。副校理韓兢履,修撰林景鎭,副修撰洪命周,旣有只推之命,竝卽牌招,以爲推移入直之地,何如?傳曰,允。
以副校理韓兢履,修撰林景鎭,副修撰洪命周牌不進罷職傳旨,傳于徐春輔曰,只推。
徐春輔啓曰,玉堂上下番俱空,事甚未安,副應敎洪冕爕,校理李允謙,副修撰任天常,旣有只推之命,竝卽牌招,以爲推移入直之地,何如?傳曰,允。
兵曹口傳政事,上護軍單南公轍。
以慶尙監司金會淵狀啓,慶州府民家失火事,傳于徐俊輔曰,聞甚矜惻,元恤典外,別加慰撫事,分付。
徐俊輔,以禮曹言啓曰,卽接司宰監所報,則供上所封石首魚卵醢,近來捉得甚鮮,每未免絶乏,而見今餘儲,色渝味變,不合御供。依例以石花醢,趁今月二十一日,新番供上代封,而莫重之需,不可闕供,所以有他色之代封,每當如此之時,輒煩啓稟之擧,事面屑越,擧行悚悶。從今以後,依鷹師漁夫兩貢供上排朔代封之例,每年正月爲始,至五月新産之時,定爲代封朔限,庶可免逐年煩稟之悚云矣。在前石首魚卵醢乏絶之時,以石花醢代封,已成年例,宜有變通之道,竝依所報施行,恐有合於軫弊特施之政,而事係上供,自下不敢擅便,上裁,何如?傳曰,依前代進。
徐俊輔,以禮曹言啓曰,各陵園墓,今秋植木播橡,纔已畢役,株數斗數,區別報來,故依定式別單書入之意,敢啓。傳曰,知道。
領府事李時秀,左議政金載瓚,判府事韓用龜,右議政金思穆,聯名箚曰,伏以臣等,昨以國人同聲之辭,仰請聖母一兪之旨,攢手而祝,聚首以竢,及伏奉批旨,以連加仰勉爲敎。臣等固知聖孝所格,慈心必回,而顧臣等愛日之忱,猶以遲一日爲下情之抑鬱也。安得不忘其僭瀆,更申前懇乎?今夫閭巷匹庶之有老親者,其親年及六旬,則必於元朝令節,齊會稱賀,卽常情之所固然。惟我王大妃殿下,尊爲長樂之國母,壽則聖人之耳順,大德必得,寶籌彌高,此實我國家莫重莫大之慶也。以歲之元,以月之正,殿下躬率百僚,親造大庭,以伸蹈舞之誠,以獻岡陵之祝,列朝之舊例可稽,匝域之輿情攸同。慈聖殿下,雖欲爲撝謙之德,辭而不受,其可得乎?況今聖候,在於靜攝之中,而乃因慈意之未卽感回,洞屬之誠,切至之意,藹然溢於辭敎之間,以我慈聖止慈之念,必當怡然而悅,油然而感,勉從之命,不竢終日。臣等又何敢拖長爲說,以瀆宸聽乎?乞以臣等之言,更爲仰稟,亟降兪音,以答群情焉。取進止。答曰,省箚具悉。卿等之懇,我慈聖光回周甲,在於再明年,志喜之擧,先在明年六旬之洽滿,予小子憧憧之心,何日不然,而況今一陽已生,新春不遠,呼嵩陳賀之禮,固當屈指而計日,只未承一兪之音然耳。益當仰勉,而卿等亦惟當恭俟慈心而已矣。仍傳于徐俊輔曰,此批答,遣史官,傳諭于時原任大臣。
上在昌德宮。停常參·經筵。
戊子初昏以後,密雲彗星,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠鳴受由,監察茶時之意,敢啓。傳曰,知道。
洪義浩啓曰,藥房三提調,持湯劑來待矣。傳曰,封入。
領府事李時秀,左議政金載瓚,判府事韓用龜,右議政金思穆,兼兵曹判書沈象奎,判敦寧李彦植,行上護軍南公轍,行禮曹判書李集斗,行左參贊朴宗來,水原留守朴崙壽,廣州留守金羲淳,刑曹判書金履翼,工曹判書金啓洛,戶曹判書金履度,吏曹判書朴宗慶,行護軍李普天·鄭尙愚,吏曹參判李肇源,行護軍任希存·李庚運·鄭晩錫·金銑·金孝建·韓致應,工曹參判趙弘鎭,行護軍李得濟·李壽咸,禮曹參判金魯敬,行護軍閔命爀·李堯憲·李溏,漢城右尹申光軾,刑曹參判李羲甲,同敦寧金基厚,戶曹參判金履喬,行護軍徐英輔·鄭學畊·申鴻周·朴基豐·李東善·張鉉宅,戶曹參議安策,兵曹參議韓鼎運,兵曹參知尹之鉉,刑曹參議李愚在,工曹參議李勉求啓曰,臣等以慶年飾喜之擧,請元朝稱賀之禮,筵奏者一,箚陳者再,而鎭日連籲,今且四歷日矣。聖批聯翩,辭旨諄摯,旣諭以連加仰勉,且誨以恭俟慈心,嘉納於臣等,敎導於臣等者,意甚盛而恩亦隆焉。臣等固當攢手聚首,惟明命是俟,而第伏念摠一國大同之言,而卿大夫言之,擧卿大夫之言而臣等先言之,臣等之言,卽國言也。然則今日之所仰請,天理卽然,人情可見,而未奉成命之前,荐瀆之罪,有所不辭。玆敢更率宰樞諸臣,同聲申懇,惟聖明垂察焉。恭惟我慈聖殿下,化著母儀,德享天心,以聖人必得之理,膺寶籙無疆之休。乃以太歲在申之年,寶齡光躋六旬,舊歷已改,新元將屆,此實曠百世稀有之慶,遲一日不得之會也。爰以歲首上朔,克擧賀儀,庸伸臣民愛日之誠,自是率土輿情,不期然而然者也。豳宮稱觥之辭,必在萬壽,周庭祝釐之願,先擧九如,而伏況列朝已行之禮,若値聖壽六旬之歲,輒以元日穀朝,必行三呼之禮。謹稽仁元聖后丙寅,英廟行之,亦我惠慶宮甲寅,先朝又行之,回慈心撝謙之德,答國人祝岡之情者,亶在於推宸孝而仰勉俯循,允爲家國興敎之本焉。此乃我朝家法,而宗伯故實,可按而知也。見今三元叶吉,肇景明於嘉會,百僚簉庭,賀純嘏於長樂,在朝在野,小大同慶,卽群黎百姓不可遏之願也。若以是左右導達於晨昏定省之時,則以慈聖止慈之德,豈不犂然開納,亟賜允許乎?伏乞更以臣等一辭之言,益積宸誠,奉勉慈聽,遄降一兪,丕擧縟儀,不勝幸甚,惶恐敢啓。答曰,知道。今則恭承慈心之回,謹從卿等所請矣。
尹鼎烈啓曰,玉堂上下番俱空,事甚未安,副校理韓兢履,修撰林景鎭,副修撰洪命周,旣有只推之命,竝卽牌招以爲推移入直之地,何如?傳曰,允。
以副應敎洪冕爕,副修撰任天常牌不進罷職傳旨,傳于尹鼎烈曰,只推。
尹鼎烈啓曰,玉堂上下番俱空,事甚未安,副應敎洪冕爕,副修撰任天常,旣有只推之命,一體牌招,以爲推移入直之地,何如?傳曰,允。
以全羅監司李相璜狀啓,谷城縣民家失火事,傳于尹鼎烈曰,當寒失所,聞甚矜惻,元恤典題給外,別加慰撫事,分付。
尹鼎烈,以禮曹言啓曰,來壬申年元朝,王大妃殿寶齡六旬稱慶陳賀時,宗廟·永寧殿·社稷·景慕宮,當爲告由,而謹依先朝甲寅年例,宗廟·景慕宮,同日正朝祭兼行,祝文中措辭添入,永寧殿·社稷,一體設行,獻官以一品磨鍊擧行,何如?傳曰,允。
尹鼎烈,以禮曹言啓曰,來壬申年元朝,王大妃殿寶齡六旬,稱慶陳賀事,命下矣。大殿·王大妃殿·中宮殿·惠慶宮·嘉順宮,陳賀箋文·方物物膳,依例封進之意,知委京外,箋文頭辭,令文任撰出,何如?傳曰,允。
尹鼎烈,以備邊司言啓曰,卽見黃海監司韓用鐸狀啓二度,則以爲明春賑資,以元賑私賑自備等穀中,折米一萬五千石許劃,山邑及穀摠不敷邑,以錢劃給,從便貿取,補用庫錢三萬兩劃用,而散貸未收者,勅需中取用,限歲前收捧以充,空名帖一千五百張,亦爲成送爲請,而賑資取用後,種糧難繼。兩湖沿邑所在某衙門穀中,正租二萬石劃給,甲辰安邊移劃谷山穀常平田米三百石,管餉太四百石,亦許還送爲請,而判付內,有令廟堂,卽爲稟處,俾有實效事,命下矣。本道雖値歉年,十餘邑公賑,卽五六十年來未有之事,而今年年事,通一道告災,民情之遑汲,不可不拔例賙賑,元賑穀中折米三千石,自備穀中折米五千石,私賑穀中折米二千石,各衙門作錢執留米各穀七千四百八十三石零,特爲劃給,付之賑資,而山邑之不得運穀而以錢劃給,事勢誠然,而至於勅需錢,則不可暫時推移。此則置之,各衙門米各穀之劃付賑資者,以其實數,往復均廳,使之貿取,錢則付之賑資,穀則添於還分,則實爲兩便之道。以此分付,明春種子,實有不足之慮。嶺南所在均廳丁未移貿租一萬石,亦爲許劃,使之開春後運去,安邊移劃田米太,本是谷山元穀,則道臣還送之請,尙或無怪,而該道南關,本自穀少,又當設賑,該邑所儲,雖或稍裕,此時還報,非所可論,果難從施,空名帖一千五百張,依所請成送,何如?傳曰,允。
尹鼎烈,以義禁府言啓曰,平安監司李晩秀狀啓內,安州牧使趙鍾永錄啓死囚,不善防守,致此逃失。今過百日之限,尙未捕捉,事當論勘,而本牧雖是之次邑,災形民情,無異尤甚。此時守令遞易,極涉可悶,而失囚邑守令論罪一款,刑官論理啓處事,昨年已有成命,其罪狀,令攸司稟處事,啓下矣。罪人文宣傳,以殺獄重囚,冒死越獄,則恐怯逃躱之不暇,而偃然歸家,帶去衣錢者,實不無故縱之跡。雖過百日之限,其在折奸萌杜後弊之道,該倅不可直勘以當律,分付道臣,將吏刑鎖,另加究覈,該牧使趙鍾永,姑令待罪行公,更定月日之限,期於捕捉,何如?傳曰,允。
禁府啓目,溫陽郡守李魯在,牙山縣監徐有鎭等原情云云。問目內辭緣,泛稱遲晩,竝只刑推得情,何如?判付啓,除刑推議處爲良如敎。
上在昌德宮。停常參·經筵。
密雲灑雪,彗星所在,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
洪義浩啓曰,藥房三提調,持湯劑來待矣。傳曰,封入。
傳于徐俊輔曰,宗廟·景慕宮望祭香祝,當親傳,該房知悉,侍衛入直磨鍊,雲寶劍置之,出宮門路,以協陽門爲之。
傳于尹鼎烈曰,同副承旨,馳詣宗廟·景慕宮,奉審摘奸以來。
徐俊輔啓曰,因禮曹草記,王大妃殿寶齡六旬,稱慶陳賀箋文頭辭,令文任撰出事,允下矣。藝文提學未差之代,政官牌招,開政差出,以爲擧行之地,何如?傳曰,允。
有政。吏批,判書朴宗慶進,參判李肇源牌不進,參議鄭東幹在外未肅拜,左副承旨尹鼎烈進,啓曰,禮曹參議,今當差出,而擬望之人乏少,外任竝擬,何如?傳曰,允。以李冕膺爲知敦寧,鄭晩錫爲兵曹參判,宋冕載爲禮曹參議,洪奭周爲同經筵,南公轍爲藝文提學,劉㵙爲魚川察訪,權熀爲吏曹正郞。
兵批,兼判書沈象奎進,參判未差,參議韓鼎運入直進,參知尹之鉉病,右副承旨尹鼎烈進,啓曰,行首宣傳官,今當差出,而擬望之人乏少,承旨竝擬,何如?傳曰,允。以徐春輔爲宣傳官,李蓍明爲兼司僕將,李鍾英爲訓鍊判官,朴濟源爲武兼,僉知單沈有祖,護軍洪羲臣·李儒慶·玄在明,副護軍蔡翼永·李邦翊·金獻祚·金元默,竝單付。
傳于徐春輔曰,巡監軍仍。
徐春輔,以禮曹言啓曰,卽接懿陵令所報,則近來虎患熾盛,白晝橫行於齋室咫尺之處,官員之奉審,山直輩巡山,不得任意云矣。莫重之地,虎患若是狼藉,極爲驚心,卽令該軍門,發遣校卒,期於捕捉,何如?傳曰,允。
辛未十一月十四日辰時,上詣明政殿。宗廟·景慕宮,望祭親傳香入侍時,行都承旨洪義浩,右副承旨徐春輔,同副承旨徐俊輔,記事官李永昆·趙璟鎭,記注官劉㵙·金初爕,以次侍立。時至,通禮跪啓請外辦,上具翼善冠·袞龍袍,乘輿出協陽門,由建陽門至明政殿月臺。通禮,跪啓請降輿,上降輿就褥位,俊輔,奉香跪進,上親受,傳授于宗廟獻官行護軍任希存。俊輔,奉香跪進,上親受,傳授于景慕宮獻官行護軍閔命爀,仍命奏禮畢,通禮,跪啓請乘輿,上乘輿,出明政門,由建陽門,入協陽門還內。諸臣以次退出。
上在昌德宮。停常參·經筵。
彗星,爲月光所射,形體熹微,不得詳察。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
尹鼎烈啓曰,備邊司郞廳來言,今日賓廳日次,而國忌齋戒,不得來會云矣,敢啓。傳曰,知道。
洪義浩啓曰,時原任大臣,爲承候來待矣。傳曰,入侍。
洪義浩啓曰,時原任閣臣,爲承候來待矣。傳曰,入侍。
洪義浩啓曰,藥房三提調,持湯劑,率醫官,依下敎來待矣。傳曰,封入。
洪義浩啓曰,吏曹郞廳來言,承旨有闕,政事,取稟。傳曰,當日爲之。
洪義浩啓曰,吏曹郞廳來言政事,當日爲之事,命下,而判書朴宗慶,參判李肇源,俱以病不來,參議鄭東榦在外,不得開政云,判書·參判,竝卽牌招,何如?傳曰,允。
尹鼎烈,以吏批言啓曰,藝文館提學,今當差出,而前望中在京無故之人,只有二人,以二望擬入之意,敢啓。傳曰,知道。
洪義浩啓曰,箋文頭辭,當爲製進,今日政新除授藝文提學,待下批牌招,何如?傳曰,允。
有政。吏批,判書朴宗慶進,參判李肇源牌不進,參議鄭東榦在外未肅拜,左副承旨尹鼎烈進。以金啓河爲承旨,朴宗琦爲應敎,孫錫祚爲戶曹正郞,孟來遠爲順懷墓守衛官。
尹鼎烈啓曰,兵批無緊窠,吏批無送西之人,無政事之意,敢啓。傳曰,知道。
洪義浩啓曰,藝文提學南公轍牌不進推考傳旨,今方捧入,而箋文頭辭,當爲製進,如是違牌,事甚未安,更爲牌招,何如?傳曰,允。
徐俊輔啓曰,卽者修撰林景鎭,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
洪義浩啓曰,應敎·校理一員未差,校理李允謙受由,副校理鄭元容,修撰柳台佐在外,林景鎭,以其親病,陳疏徑出,玉堂上下番俱空,事甚未安。副應敎洪冕爕,副校理韓兢履,副修撰洪命周·任天常,竝卽牌招,以爲推移入直之地,何如?傳曰,允。
以副應敎洪冕爕,副校理韓兢履,副修撰任天常·洪命周牌不進罷職傳旨,傳于洪義浩曰,推考傳旨捧入。
洪義浩,以弘文館言啓曰,本館上番闕直,事甚未安,校理李錫祜由限已過,卽爲牌招,何如?傳曰,許遞,前望單子入之,待下批,牌招察任。
玉堂前望單子入之,校理洪敬謨落點。
洪義浩,以奎章閣言啓曰,景慕宮望廟樓,今望奉審無頉之意,敢啓。傳曰,知道。
洪義浩,以禮曹言啓曰,來壬申年元朝,王大妃殿寶齡六旬稱慶陳賀時,儀節當爲磨鍊,而謹稽丙申·甲寅謄錄,則親上致詞箋文表裏後,親臨受賀矣,今亦依此磨鍊擧行乎?敢稟。傳曰,依此磨鍊,可也。
洪義浩,以禮曹言啓曰,諸道正朝朝賀箋文,及稱慶陳賀箋文,當爲各定差員陪進,而自前如此之時,有一差員兼進之例,今亦依此擧行事,分付,何如?傳曰,允。
洪義浩,以禮曹言啓曰,來壬申年正朝,朝賀儀節,當爲磨鍊,而與稱慶陳賀相値矣。謹稽謄錄,則自前如此之時,正朝朝賀,有只進表裏磨鍊之例,今亦依此擧行乎?敢稟。傳曰,依此磨鍊,可也。
尹鼎烈,以義禁府言啓曰,卽接月令醫員李德厚手本,則時囚罪人李魯在,素患疝積之症,處冷添劇,衝亘肚膓,有時昏窒,徐有鎭,處冷之餘,重得寒感,頭疼身熱,達夜叫痛,食飮全却,兩囚病勢,俱爲不輕云,罪人病勢如此,則一邊保放,一邊草記,曾有定式矣。李魯在·徐有鎭等,姑爲保放之意,敢啓。傳曰,知道。
尹鼎烈,以御營廳言啓曰,懿陵齋室咫尺之地,虎患熾盛,白晝橫行,卽令該軍門,發送校卒,期於捕捉事,自禮曹草記,允下矣。本廳善放砲手五十名,定將校率領,今月十五日爲始,出送行獵之意,敢啓。傳曰,知道。
尹鼎烈,以御營廳言啓曰,本廳別牙兵張興哲·趙仁得等,東郊梧峴近處,大虎一頭,私獵促納,故謹此封進,而砲手等,依例木布施賞之意,敢啓。傳曰,知道。
尹鼎烈,以司僕寺一二提調意啓曰,兼內乘李鍾英,今日政,移拜訓鍊院判官矣,其代令該曹,口傳差出,何如?傳曰,仍任,可也。
辛未十一月十五日辰時,上御宣政殿。藥房三提調,時原任大臣·閣臣,承候入侍時,都提調韓用龜,提調李集斗,副提調洪義浩,記事官李永昆,記注官朴思彦,別兼春秋金陽淳,左副承旨尹鼎烈,右副承旨徐春輔,同副承旨徐俊輔,記事官趙璟鎭,領府事李時秀,左議政金載瓚,右議政金思穆,原任提學沈象奎,提學南公轍·朴宗慶,直提學洪奭周,以次進伏訖。時秀等曰,日寒甚酷,聖體,若何?上曰,一樣矣。時秀等曰,寢睡·水刺之節,何如?上曰,一樣矣。各殿宮氣候,亦皆一樣矣。時秀等曰,數日以來,自上不爲勞動,下情之萬萬慶忭,已不容言,而都下士女,亦皆欣欣相告,而莫不喜躍矣。上命退,諸臣以次退出。
上在昌德宮。停常參·經筵。
辛卯初昏,彗星形體尾跡,比前頗減,一更以後,爲月光所射,不得詳察。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。
大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候比昨差勝,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
洪義浩啓曰,藥房三提調,持湯劑來待矣。傳曰,封入。
備忘記,水口萬戶金彩郁下直,長弓一張,長箭一部,片箭一部,筒兒一箇賜給。
注書李永昆病,代以李魯秉爲假注書。
左副承旨尹鼎烈,右副承旨金啓河啓曰,伏以今者藥房三提調處分,未審殿下,何爲而有此過中之擧也?時當無前之嚴沍,靜攝中勞動聖體,擧切臣民之焦迫,況在保護之任,冒罪進前,敢請還內,臣之所當然也,職責之不容已也。以殿下之聖明,不賜諒察,遽加嚴譴,豈不有欠於大聖人禮待臣隣之盛意乎?臣等聚首驚惶,敢效古人繳還之義。伏乞特恢轉圜之量,卽寢成命,以光聖德,不勝千萬顒祝之至,惶恐敢啓。答曰,知道。爾等言是,依施矣。仍傳曰,判府事韓用龜命招。
徐俊輔啓曰,藝文提學南公轍再牌不進推考傳旨,今方捧入,而箋文頭辭,當爲製進,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招,違牌勿爲呼望。
以副修撰洪命周牌不進罷職傳旨,傳于金啓河曰,只推。
以副應敎洪冕爕,校理洪敬謨,副校理韓兢履,副修撰任天常牌不進罷職傳旨,傳于金啓河曰,推考傳旨捧入。
金啓河啓曰,玉堂上下番俱空,事甚未安,副應敎洪冕爕,校理洪敬謨,副校理韓兢履,副修撰任天常·洪命周,旣有推考傳旨捧入之命,與應敎朴宗琦,竝卽牌招,以爲推移入直之地,何如?傳曰,允。
以水原留守朴崙壽狀啓,顯隆園·華寧殿奉審事,傳于金啓河曰,克加敬念事,分付。
金啓河,以兵曹言啓曰,今十一月十七日,武臣堂上朔試射日次,而內外中日,旣已停止,不得爲之之意,敢啓。傳曰,知道。
領府事李時秀,左議政金載瓚,右議政金思穆箚曰,伏以卽伏見傳敎下者,有藥院都提調削黜,提調拿問,副提調投畀之命矣。臣等實不勝驚悚,而區區微忱,竊爲聖明惜此擧也。嚴沍政深,風寒陡劇,折綿之威,夜來尤加。今當靜攝之時,凡寢處起居之際,雖十分愼重,猶或有易致觸冒之慮。況早朝寒殿,過加勞動,大小臣僚,憧憧焦憂之忱,卽是彝情之固然。至於藥院三提擧,職是嘗藥,時當請診,不避犯蹕之懼,敢陳還內之請者,固其職也分也。是何嘗有可罪之端,而威怒之加,至於此極耶?晨夕焦遑,左右奔走,或恐將攝失宜,玉候有損,以其斷斷由中之誠,不得不隨事進言,而不惟不賜允可。今反過加摧折,蒼黃逬逐,景色愁沮,聽聞驚惑,此豈平日所仰望於殿下者耶?臣等治箚將上之際,伏聞因喉院議啓,卽下反汗之命,大聖人轉環之美,實爲欽仰萬萬,而惟彼三臣之得罪免罪,雖無足言,刑政卽係興替,喜怒實關聖德,不遠之復,非不爲今日盛節,而尙不如初無是事。伏乞繼自今,動作云爲之間,益加操履之工,辭令則必愼必重,威罰則無過無遽,用副臣等耿耿獻替之誠,千萬幸甚。取進止。答曰,省箚具悉卿等之懇。忠言嘉乃,深切欽嘆。然所以致慨者,太急遽故也,往已尙矣。來能可追,望卿等安心。仍傳于金啓河曰,此批答,遣史官,傳諭于領府事·左右相。
辛未十一月十六日辰時,上御宣化門。藥房三提調入侍時,都提調韓用龜,提調李集斗,副提調洪義浩,記事官李永昆,記注官朴思彦·孫錫祚,直提學李存秀,以次侍立訖。用龜等,進轎前遮道而奏曰,比日雪寒,卽挽古所無,而今日之寒,尤倍前日。方當湯劑連進之時,爲此觸冒勞動之擧,臣等之焦遑悶迫,已無仰達,而其在大聖人節宣保嗇之道,何如是不審愼重耶?臣等職添保護,豈可泯默於聖體之當寒勞動乎?雖被嚴譴,實無以奉承聖敎。伏乞卽爲還內,以副臣等區區之望焉。上曰,雖是大臣,何敢煩瀆張皇,若是之甚耶?仍命書傳敎曰,藥房都提調韓用龜,削奪官爵,門外黜送。提調李集斗,令該府拿問,各別嚴勘,副提調洪義浩,湖沿投畀,進御加味定志湯前方中,去縮砂唐木香,加麥門冬一錢,五味子五分,自今日,一貼式煎入。出榻敎仍還內,諸臣以次退出。
上在昌德宮。停常參·經筵。
彗星,爲雲氣掩翳,不得看候。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
金啓河啓曰,來二十一日,朝參日次矣,敢稟。傳曰,停。
徐俊輔啓曰,來二十一日,輪對日次矣,敢稟。傳曰,當次人受點,後日次待令。
洪義浩啓曰,藥房提調·副提調,持湯劑來待矣。傳曰,封入。
徐俊輔啓曰,兵曹參判鄭晩錫,除拜後過三日不爲出肅,依定式推考警責,仍卽牌招察任,何如?傳曰,允。
李魯秉有頉,代以黃燾爲假注書。
以應敎朴宗琦,副應敎洪冕爕,校理洪敬謨,副校理韓兢履,副修撰任天常牌不進罷職傳旨,傳于金啓河曰,只推。
以副修撰洪命周再牌不進罷職傳旨,傳于金啓河曰,只推。
金啓河啓曰,玉堂上下番俱空,事甚未安,應敎朴宗琦,副應敎洪冕爕,校理洪敬謨,副校理韓兢履,副修撰任天常·洪命周,旣有只推之命,竝卽牌招,以爲推移入直之地,何如?傳曰,允。
傳于金啓河曰,日寒如此,禁府刑曹,輕囚放釋。
金啓河啓曰,臣敬奉聖敎,馳往義禁府,取考囚徒案,則時囚罪人南述毅·申義淳,以監察,成出牌子,捉囚平民罪,李魯在·徐有鎭,殺獄重囚不謹防囚罪,係是輕囚,故竝依傳敎放送,仍爲馳往典獄署,取考囚徒案,則御寶僞造罪人九名,結案罪人一名,殺獄罪人二十四名,大將牌偸竊罪人一名,殺獄干犯罪人五名,俱是重囚,故竝爲仍囚。此外殺獄肆然掩置罪人一名,不可以輕囚論,一體仍囚,其餘各司雜犯潛屠發賣,重複放賣,逃躱不現,拒逆官令,不入番別監次知罪人安慶雲·全孟福·李重錫·崔龍喆·金大觀·白龍得·張春福·金守昌·鄭允煥·李福云·洪三番·閔致明·趙興得·秋福同·七月金等十五名,罪名旣係輕囚,故竝依傳敎放送之意,敢啓。傳曰,知道。
金啓河,以訓鍊都監·禁衛營·御營廳言啓曰,訓局字內仁王山近處,有虎跡,發送砲手矣。多日行獵,終無形跡,日寒如此,姑爲撤還之意,敢啓。傳曰,知道。
金啓河,以禁衛營言啓曰,本營牙兵金振郁,私獵於郊外,中虎一頭,捉來矣。謹此封進,而捉虎軍,考例施賞之意,敢啓。傳曰,知道。
上在昌德宮。停常參·經筵。
彗星形體尾跡,與前無異,一更西沈。
夜四更五更,月暈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候,與昨平順,卿等姑不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金啓河啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
李翼晉啓曰,左副承旨尹鼎烈,今日不爲仕進,卽爲牌招,何如?傳曰,允。
洪義浩啓曰,藥房提調·副提調,持湯劑來待矣。傳曰,封入。
以左副承旨尹鼎烈牌不進罷職傳旨,傳于金相休曰,只推。
傳于金相休曰,向日予之於卿,可謂愧而極矣。不過一時之過擧,望卿卽爲入來,俾輔嘗藥之所。仍傳曰,此傳敎,遣史官傳諭于韓判府事。
事變假注書李祖馨書啓,臣敬奉聖諭,馳往傳諭于西部盤松坊成朔州契行判中樞府事韓用龜所住處,則以爲臣,罪犯必死,恩荷罔極,旣寬金木之誅,遄降宥赦之命,召牌儼臨,恩諭備至,首尾三十有一言,反復鄭重,如春斯噓,如日斯煦,罪累賤臣,何以得此於聖明之前?噫,區區去就,不敢拖長爲說,仰貽酬應之煩,方欲冒還私次,祗承德意,而第念臣卽有罪未勘之蹤耳。今若憑恃寵靈,冒昧承當,則國體臣分,其將由臣而破壞無餘,臣豈忍爲此哉?謹當以一疏,冒暴血懇,恭俟處分云矣,敢啓。答曰,知道。安心卽爲入來。
傳于金相休曰,此批答,遣史官,傳諭于韓判府事。
以副應敎洪冕爕,副校理韓兢履,副修撰任天常·洪命周牌不進罷職傳旨,傳于金相休曰,只推。
金相休啓曰,玉堂上下番俱空,事甚未安,副應敎洪冕爕,副校理韓兢履,副修撰任天常·洪命周,旣有只推之命,竝卽牌招,以爲推移入直之地,何如?傳曰,允。
宣傳官林必榮書啓,臣於當日辰時量,以衣薄摘奸事,敬奉聖敎,馳往弘化門·通化門·宣仁門·建陽門·銅龍門·集賢門·丹鳳門·敦化門·金虎門·景秋門·耀金門·永肅門·局廳·內三廳·扈衛廳等處,入直軍卒,一一摘奸是白乎,則擧皆無呼寒薄着之弊是白齊。踏啓字。
宣傳官金魯益書啓,臣於今月十七日辰時量,敬奉衣薄摘奸之命,馳往東營·西營·南營·北營·軍餉色·集春營·廣智營·南小營·南別營·火藥庫·下南倉·下都監·訓鍊都監新營·禁衛營新營·御營廳新營·龍虎營等處,一一詳審是白乎,則病報與食代之外,無一薄着之患是白齊。踏啓字。
宣傳官柳成逵書啓,臣於本月十七日辰時量,以遺棄兒流丐摘奸勞問事,敬奉聖敎,遍察城內街路坊曲是白乎,則西部太平館,良女朴召史,收養遺棄男兒今年生及北部觀光坊部契良女李召史收養遺棄男兒今年生段,以新草記,未啓下,姑無恤典云。故朴召史·李召史處,着實乳養之意,勞問申飭是白遣,西部西小門內契良女金召史,收養遺棄男兒今年生段,任掌所告內,日前始得,而姑未告官是如是乎等以,亦爲申飭勞問是白遣,中部水標南邊間有新棄乳兒云,故臣急往看審,則生不過六七朔男兒也。本里居良女洪召史處,善爲保養之意,申飭授去是白遣,仍往廣通橋上邊流丐幕摘奸是白乎,則幕中流丐二十名是白遣,次往下邊幕是白乎,則幕中流丐二十三名是白遣,次往孝經橋幕是白乎,則幕中流丐四十一名,而日前賑廳堂上,別遣摘奸,優給空石,另念結構,已爲住接之道,而蓋其懸鶉百結,呼寒啼飢,肉色浮黃,情狀可矜。面面勞問後,領首流丐處,雖一名流丐,無得逐出幕外之意,申飭是白乎矣,其他路上流丐,聞臣之來,隨處遮馬啼呼,景色實爲矜惻,新造之幕,亦無盡接之道,不得區處,而一一勞問是白乎旀,已上三幕及街路上,別無七歲以下之兒是白齊。答曰,觀此書啓,許多已入幕乞丐,未入幕乞丐,呼寒乞丐之狀,實可矜念,令賑廳,一一量給空石及粥米,可也。
宣傳官李亨泰書啓,臣於本月十七日辰時量,以衣薄摘奸事,敬奉聖敎,馳往崇禮門·昭義門·敦義門·光熙門·興仁之門·五間水口門·惠化門等處,守直軍卒,一一摘奸是白乎,則俱無衣薄呼寒之弊是白遣,彰義門段,守直軍六名內,金相采爲名漢果,肅靖門守直軍二名內,裵聖敏爲名漢,雖曰掩身,上下所着,俱是無綿弊衣,未免呼寒之弊是白齊。答曰,令該營,題給木綿,可也。
宣傳官金翼基書啓,臣於本月十四日申時量,以氷泮摘奸事,敬奉聖敎,馳往臨津江,詳細看審是白乎,則自十六日,日寒正緊,一夜之間,合氷堅固,厚過一尺,牛輸馬馱,無慮往返是白加乎該,鎭別將處,另加審愼之意,各別申飭是白齊。踏啓字。
金啓河,以備邊司言啓曰,卽見黃海監司韓用鐸,水使尹範益狀啓,則以爲長淵縣白翎鎭,漂人五名問情,則乃是大淸盛京省奉天府寧海縣人之逢風漂到者,而船隻破傷,願從旱路回去,船隻及被木等物,彼人所見處燒火,粧船鐵物及可以帶去者,從願輸送事,請令廟堂,稟旨分付矣。漂人旣願從陸,依其願發送,而俱是外地之人,則不必別定咨官。令沿路譯學與差使員,次次替傳,領付灣府,以爲入送鳳城之地,衣袴等物,令該道照例造給,刷馬供饋等節,使各其道,另飭施行。彼人物件中可以帶去者及粧船鐵物,許令一一運致,而至於鐵物,尤不可疎漏。令地方官,與差員眼同照數,詳考名色,別修成冊付送,漂人破碎船隻及棄置什物,漂人所見處,竝爲燒火,咨文,令槐院撰出,定禁軍騎撥,下送于灣府,以爲入送鳳城,轉致盛京之地,何如?傳曰,允。善爲護送,以示柔遠人之意,可也。
金啓河,以備邊司啓曰,卽見開城留守柳相祚狀啓,則以爲本營支放,自來不足,目下經用,尤爲窘急。今年加分耗各穀三百石,依例劃給事,請令廟堂,稟旨分付矣。本營支放不足之代,每以加分耗取用,旣有近年已例,今亦依狀請施行之意,分付,何如?傳曰,允。
金啓河,以備邊司言啓曰,卽見廣州留守金羲淳狀啓謄報,則以爲本府餉還米條當捧,合爲一萬九千八百九十石零,而秋事失望,民情嗷嗷,如欲以米準捧,將無以充納,從民願以相當穀,分數代捧,待明秋還作本邑事,請令廟堂,稟旨分付矣。守城元餉,比他還尤重,寧可使遇歉停退?不可使隨時代捧,而旣知其無穀可捧,有例爲援,則亦當有闊狹之道,當年應捧條中,四分一,依狀請以相當穀準折代捧,待明秋還作本色之意,分付,何如?傳曰,允。
金啓河,以備邊司言啓曰,本司武郞廳李元學,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
金啓河,以訓鍊都監言啓曰,謹依傳敎,肅靖門守直軍裵聖敏,彰義門守直軍金相采等處,各木綿一疋,去核二斤,考例題給之意,敢啓。傳曰,知道。
李翼晉,以賑恤廳言啓曰,中部觀光坊契任掌裵仁福,今月十七日本洞路傍,得一歲遺棄男兒,同里居良女李召史,欲爲收養,西部太平館契任掌鄭大得,今月十七日,本洞路傍,得一歲遺棄女兒,同里居良女朴召史,欲爲收養,貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
上在昌德宮。停常參·經筵。
彗星,形體尾跡,與昨無異,一更西沈。
大殿·王大妃殿·中宮殿·惠慶宮·嘉順宮,內閣·政院口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·藥房口傳夕問安。答曰,知道。
藥房提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候比與再昨,平順樣一矣。卿等不必入侍,可矣。王大妃殿·中宮殿·惠慶宮·嘉順宮,藥房口傳問安。答曰,知道。
進御加味定志湯停止,加減養胃湯一貼煎入事,榻前下敎。
金啓河啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
洪義浩啓曰,左承旨李翼晉,今日不爲仕進,卽爲牌招,何如?傳曰,許遞,前望單子入之,待下批,牌招察任。
洪義浩啓曰,藥房提調·副提調,持湯劑來待矣。傳曰,封入。
承旨前望單子入之,呂東植落點。
事變假注書李祖馨書啓,臣敬奉聖諭,馳往傳諭于西部皇華坊聚賢洞契行判中樞府事臣韓用龜所住處,則以爲臣今方䔏朝云,故臣則先爲復命之意,敢啓。答曰,知道。
進御加減養胃湯,依前方一貼,更爲煎入事,榻前下敎。
洪義浩啓曰,藥房三提調,持湯劑來待矣。傳曰,封入。
以副應敎洪冕燮,副校理韓兢履,副修撰任天常牌不進罷職傳旨,傳于尹鼎烈曰,推考傳旨捧入。
以副修撰洪命周牌不進罷職傳旨,傳于尹鼎烈曰,推考傳旨,更爲捧入。
尹鼎烈啓曰,玉堂上下番俱空,事甚未安,副應敎洪冕燮,副校理韓兢履,副修撰任天常·洪命周,旣有推考傳旨捧入之命,竝卽牌招,以爲推移入直之地,何如?傳曰,允。
以副應敎洪冕燮,副校理韓兢履,副修撰任天常·洪命周牌不進罷職傳旨,傳于尹鼎烈曰,推考傳旨捧入。
以慶尙左水使李勉植狀啓,進上靑魚,趁未封進,惶恐待罪事,傳于尹鼎烈曰,爾其勿待罪事,回諭。
以慶尙監司金會淵狀啓,遺棄兒等糧料數爻,開坐事,傳于金相休曰,着意養育事,分付。
以江原監司李好敏啓本,邪學無乎事,傳于金啓河曰,另加詗察事,分付。
以京畿監司權常愼狀啓,喬桐等邑還布,竝分數停退事,令廟堂稟旨分付事,傳于金啓河曰,令廟堂草記稟處,俾有實效之地。
金啓河,以備邊司言啓曰,卽見京畿監司權常愼狀啓,則以爲本道歉荒,民情遑汲,還布責納,實是行不得之政,當納新還身布,喬桐折半,永宗等五鎭,通津等三邑三分一,仁川等十二邑五分一停退,喬桐等十六邑,永宗等五鎭己巳·庚午停退條,全數停退。楊州等十三邑,雖是之次,實難新舊竝督,己巳舊還,全數停退爲請,而判付內,令廟堂草記稟處,俾有實效之地事,命下矣。今當歲窮穀渴之時,畿內民情,果無異於設賑四道,而新還特停之命,及於四道,未施於畿內,則不但有向隅之歎,目今事勢,實歎準捧,依道啓分數,竝令停退,而喬桐折半之請,誠過矣。亦從三分一施行,還雖許退,布不可一例竝停。此則置之,至於己巳·庚午條,已於年分狀回啓,分數許停,依此施行之意,分付。江華民事,幾無異於喬桐,而守臣雖未及請退,令方歲窮,必當轉益窮汲,不必遲待其狀聞,新還,依喬桐例,三分一特停之意,一體分付,何如?傳曰,允。卽爲行會,俾有實效之地,可也。
金啓河,以兵曹言啓曰,今十一月二十日文臣朔試射日次,而內外中日,旣已停止,不得爲之之意,敢啓。傳曰,知道。
判府事韓用龜疏曰,伏以臣待罪藥院,數月于玆矣,藥院壁上,揭以調和御藥保護聖躬八大字,此乃臣職耳分耳。臣愚不自量,斷斷微忱,惟願盡職而盡分。湯劑煎入,則克遵先嘗之義,仰冀進御之及時,聖躬勞動,則欲效牽裾之忱,或恐榮衛之有損。此固彝性之所自出,而周旋失宜,辭意未達,輒自陷於犯分凌節之科,日昨閤外,遮鑾煩聒,罪犯罔赦,亦由於是耳。威顏咫尺,嚴命荐下,臣於是,蒼黃震懍,逬出城外,惟鈇鉞是俟。何幸聖度天大,宥命旋降,霜雪雨露,邅變於俄頃之間,繼而召牌儼臨,罪累賤臣。何以得此於聖明之前,感惶之極,有淚如瀉。嗚呼,臣之自來情悰,固非官職之所可擬議,而向日藥院特授之命,乃在大小焦遑之日,臣遂擺壞廉防,顚倒趨承,而每一循省,不覺背汗而面騂。況今負犯至重,倖逭當被之典,恩諭備至,荐犯坐邀之罪,臣罪至此。尤何敢晏然自恕,揚揚冒進於莫重保護之地哉?玆敢不避煩猥,略陳血懇。伏乞天地父母,俯垂鑑諒,亟令有司,議臣當律,以肅朝綱,以勵臣分,千萬幸甚。臣無任云云。答曰,省疏具悉卿懇。卿必日日藥院,候護予躬,先嘗予藥,誠懇備摯,予豈無感?日昨之敎,實出難制之所致,卽望卿勿復更巽,入來藥院,以答予望。仍傳于金相休曰,此批答,遣史官,傳諭于韓判府事,與之偕來後以奏。
上在昌德宮。停常參·經筵。
彗星形體尾跡,與昨無異,一更西沈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿,朝廷二品以上·六曹堂上單子問安。答曰,知道。
大殿·王大妃殿·中宮殿·惠慶宮·嘉順宮,口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房都提調韓用龜,提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,予則症候,比昨無加,卿等不必入侍,宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
進御加減養胃湯,依前方一貼煎入事,榻前下敎。
金啓河啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠明未肅拜,監察茶時之意,敢啓。傳曰,知道。
金啓河啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
尹鼎烈啓曰,時原任大臣,爲承候來待矣。傳曰,今日風雪甚寒矣。且召見之餘不久,後日來待事,遣史官傳諭于時原任大臣。
尹鼎烈啓曰,時原任閣臣,爲承候來待矣。傳曰,退去。
洪義浩啓曰,藥房三提調,持湯劑來待矣。傳曰,封入。
尹鼎烈啓曰,玉堂上下番俱空,事甚未安,副應敎洪冕燮,副校理韓兢履,副修撰任天常·洪命周,旣有推考傳旨捧入之命,竝更牌招,以爲推移入直之地,何如?傳曰,竝許遞,前望單子入之,待下批,牌招察任。
玉堂前望單子入之,副應敎洪冕燮,校理李鼎秉,副校理李基崇,副修撰姜世倫·金學淳落點。
進御加減養胃湯前方中,去神麯·草果,加枳實·檳榔各一錢,調蘇合元三丸,一貼更爲煎入事,榻前下敎。
洪義浩啓曰,藥房都提調·副提調,持湯劑來待矣。傳曰,封入。
以副應敎洪冕燮牌不進罷職傳旨,傳于尹鼎烈曰,只推。
以慶尙監司金會淵啓本,罪人等同推事,傳于金啓河曰,另加審情,俾有究竟之地。
以江原監司李好敏狀啓,遺棄兒無乎事,傳于金相休曰,着意搜訪,俾有實效。
以江原監司李好敏啓本,罪人等同推事,傳于金啓河曰,或審或訊,俾存欽恤之義。
金啓河,以兵曹言啓曰,今十一月二十一日,武臣賓廳講書日次,而內外中日,旣已停止,試講依例停止之意,敢啓。傳曰,知道。
金相休,以賑恤廳言啓曰,以遺棄兒流丐摘奸宣傳官柳成逵書啓,傳曰,觀此書啓,許多已入幕乞丐,未入幕乞丏呼寒乞丐之狀,實可矜念,令賑廳,一一量給空石及或粥或米可也事,命下矣。空石則隨其所入,已爲分給,而禦寒救饑,米不如粥,故臣進詣鍾閣通衢,招集流丐,則合爲五百餘口,設粥分饋之意,敢啓。傳曰,知道。
金相休,以賑恤廳言啓曰,中部水標橋南邊契任掌崔聖仁,本洞路傍,得一歲遺棄男兒,同里居良女洪召史,欲爲收養,西部西小門內契任掌李興昌,本洞路傍,得一歲遺棄男兒,同里居良女金召史,欲爲收養,貧不自食,告于本部,自各該部,今月十九日牒呈,故依節目,竝爲給料,使之乳養,而係是承傳摘奸,旣入於書啓,則當有援例勞問之擧,與前新付遺棄兒,計日料爲先分給之意,敢啓。傳曰,知道。恤典優給,可也。
上在昌德宮。停常參·經筵。
初昏密雲,一更以後,又爲游氣掩翳,彗星所在,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
尹鼎烈啓曰,明日乃是小寒,自明日日暖間,視事頉稟之意,敢啓。傳曰,知道。
金啓河啓曰,來二十五日,朝參日次矣,敢稟。傳曰,停。
金相休啓曰,假注書黃燾,身病猝重,勢難察任,今姑改差,何如?傳曰,允。
黃燾改差,代以洪羲祖爲假注書。
金相休啓曰,應敎朴宗琦,校理洪敬謨,副修撰金學淳,測候官進,校理李鼎秉,副校理李基崇·鄭元容,修撰柳台佐,副修撰姜世綸在外,玉堂上下番俱空,事甚未安,副應敎洪冕爕,旣有只推之命,與修撰林景鎭,竝卽牌招入直,何如?傳曰,允。
以副應敎洪冕爕,修撰林景鎭牌不進罷職傳旨,傳于金相休曰,竝許遞,前望單子入之,待下批,牌招察任,副修撰金學淳,副應敎除授。
玉堂前望單子入之,修撰李光文,副修撰李允謙,落點。
金啓河,以備邊司言啓曰,黃海水使今方有窠,而該閫兼管營邑,事務方張,且以沿邊尤甚,民事政急,未差之代,令政院,政官,稟旨牌招,以有聲績人,各別擇差,待下批使之當日辭朝,罔夜赴任,何如?傳曰,允。政官牌招開政,卽爲下送,可也。
尹鼎烈啓曰,吏曹判書朴宗慶,參判李肇源牌不進推考傳旨,今方捧入,而開政命下之後,如是違牌,事甚未安,參議鄭東榦在外,判書·參判竝更牌招,何如?傳曰,允。
尹鼎烈啓曰,吏曹判書朴宗慶,參判李肇源再牌不進推考傳旨,今方捧入,而開政命下之後,連違召命,不卽承膺,事甚未安,判書陳疏,參判所當更請牌招,而係是一日三牌,何以爲之?敢稟。傳曰,參判牌招。
以慶尙監司金會淵狀啓,昆陽郡民家失火事,傳于金相休曰,許多民戶失火,已極矜惻,恤典外,別加慰諭事,分付。
兵曹口傳政事,大護軍單朴宗慶。
金啓河,以備邊司言啓曰,黃海水使尹範益,在任身死矣,依法典返柩時,擔軍題給事,分付所經各道,何如?傳曰,允。
徐俊輔,以刑曹言啓曰,今番關東災實分等狀本中,三陟·平昌·旌善·江陵·襄陽·春川等六邑,入於之次之之次秩,而編配罪人移配之時,以其有異於尤甚之次之故,不爲擧論。卽接江原監司李好敏移文,則右項六邑,均是災邑,而防守供饋,實爲痼弊,一體移配云矣。六邑雖云之次之之次,旣非稍實之邑,則道臣論移,事或無怪,其在慰民情救邑弊之道,不可仍置。上項六邑定配罪人中,三陟金判老未慶尙道丹城縣,江陵朱再福三嘉縣,旌善金七得陜川郡,平昌金澤寬尙州牧,李興雲開寧縣,裵之默公忠道定山縣,旌善姜德文鎭川縣,崔鳳峽陰城縣,江陵李之化連山縣,金光德文義縣,襄陽金應九恩津縣,廉再得魯城縣,春川張之善懷德縣,三陟李宗根鎭川縣,李英得文義縣,金永守全羅道玉果縣,春川慮信文和順縣,竝移定配所,令道臣,依前罪目,次次押送,俾無沿路繹騷之弊事,分付,何如?傳曰,允。
金啓河,以御營廳言啓曰,頃日東郊梧峴近處,大虎一頭,私獵捉得之後,又因禮曹草記,懿陵局內,定將校,率領砲手,今月十五日出送矣。十九日申時量,中豹虎一頭追跡捉得於康陵火巢外,故謹此封進,而虎旣捉得,山行軍,仍爲撤還之意,敢啓。傳曰,知道。
吏曹判書朴宗慶疏曰,伏以臣每承召命,必陳病狀,極知其猥屑,而疾痛之急,必呼父母,卽人情之常耳。臣素抱貞疾,根於心腹,痰火上升,水穀不消,胸膈則痞閟,肢體則麻木,重以血症不時唾咯,似此病情,苟非將理歲月,則實無復起爲人之望,而猶且强其難强,制其難制,束帶供職,能免澌頓,亦非臣所自料也。時當嚴沍,獰風冷雪,鎭日而作,臣於日昨鍾街饋粥流丐之際,果多觸冒,添得輪症,內寒外熱,交發無常,擧頭輒暈,起身還仆,舊患新痛,轉變添劇,叫呼床笫,有若頃刻垂絶之狀。此猶臣一身之私,未暇拖長爲說,而所帶諸職,皆國之重任也,國之要務也。豈容病臣許久虛縻,調病理事,終無兩便之道,而磅礴蹲據,爲不進不退之人哉?至於銓衡,過此八九日,則便當大政之月,應行事務,不勝其繁,而緣臣委病,一以廢閣,政限或至於踰時,則其爲虧損國體,何如?而臣罪到此,又復難贖,且以目下事言之,西閫差出,事係時急,而不可晷刻遲滯者也。開政命下,召牌荐降,雖欲擔舁趨承,萬難自力。玆敢不避煩瀆,復事鳴呼,伏願聖明,諒臣言之不爲假飾,察臣病之方在危劇,亟賜遞改臣吏曹判書之任,公以無京察之延拖,私以得賤痾之調治,千萬幸甚。臣無任云云。答曰,省疏具悉。卿之疏辭如此,予豈不許?卿所請依施。
上在昌德宮。停常參·經筵。
彗星爲雲氣所蔽,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金啓河啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
尹鼎烈啓曰,吏曹郞廳來言,本曹判書,有闕政事,取稟。傳曰,當日爲之。
以副修撰李允謙牌不進罷職傳旨,傳于尹鼎烈曰,推考傳旨捧入。
尹鼎烈啓曰,副修撰李允謙,旣有推考傳旨捧入之命,卽爲牌招入直,何如?傳曰,允。
洪羲祖有頉,代以洪遠謨爲假注書。
洪遠謨有頉,代以任文白爲假注書。
有政。吏批,判書未差,參判李肇源進,參議鄭東榦在外未肅拜,右承旨尹鼎烈進。啓曰,判書未差,參議鄭東榦在外未肅拜,小臣獨政未安,何以爲之?敢稟。傳曰,仍爲之。以南公轍爲判尹,車翊修爲禮曹正郞,崇義殿監單王景孝。
再政,瓮津府使單申絅。
兵批,兼判書沈象奎進,參判鄭晩錫病,參議韓鼎運入直進,參知尹之鉉病,同副承旨呂東植進,以任希存爲副摠管,柳·沈公燁爲僉知,李台遠爲訓鍊判官,申絅爲黃海水使,李邦翊爲五衛將,雙靑權管單金世元,上護軍單韓晩裕,副司直洪冕爕·李錫祜·韓兢履,副司果林景鎭·任天常·洪命周,內乘李鍾英,仍任事承傳。
金啓河,以兵曹言啓曰,備邊司草記,黃海水使未差之代,各別擇差,待下批當日辭朝,罔夜赴任事,允下矣。新除授水使申絅,以其親病添劇,萬無離捨赴任之望,呈狀乞遞,其親病旣如此,則不可强令赴任,改差,其代口傳差出,使之當日辭朝,何如?傳曰,允。
金啓河,以兵曹言啓曰,同知中樞府事田光祜,老病在鄕,上來無期,五衛將尹殷臣·池遇蓮,慶熙宮衛將徐恭修,除授在外,過限未上來,文臣兼宣傳官洪敬謨,病難供職,呈狀乞遞,竝改差,何如?傳曰,允。
金啓河,以備邊司言啓曰,卽見慶尙監司金會淵所報,則以爲漆谷爲邑,處在絶頂,城中幾百戶,元無生産爲業之民,而貧窮之吏校,糊口沒策,若不別般區劃,則畢竟邑弊,將至難言。倣南·北漢例,俾得稍廩,則積弊或紓一分,左水營所管釜山·多大·西生·開雲·西平·豆毛·包伊等七鎭,皆是近邊喉呃,而將卒頹惰,官無勸課之具,軍務邊備,極其疎虞。每年加分耗條中,折米一千五百石,特許劃下,則漆谷吏校之設料,七鎭將士之施賞等節,酌量分排爲辭矣。釜山等七鎭,列若星碁,捍衛南沿,關防之重,無異東萊,而但其將卒勸課之政,極其疎虞。軍情漸至渙散,戎務一任抛棄,論以桑土之義,誠非細憂。今此道臣所論,非不得宜,而第今穀簿漸縮,若當大小公用,輒以加耗取用,以致一加再加,分多留少,民國俱弊之本,直由於是。今以千五百石,又爲加分,要爲無中生有,則雖爲列鎭奬武之方,而反啓還政添弊之端,有難輕議,姑俟穀摠有裕之時,恐爲未晩。至於柒谷山城,猗角於大邱,接脈於太白,屹爲嶠南第一關隘。古人之築城儲穀,蓋出必守之意,而惟其守城將吏,初無寸料,山裏殘戶,無以聊生,將不無民散城空之慮,揆諸設置之意,良亦寒心。道臣設料之請,果有意見,不可以到今穀艱,一直靳許,以失一城將士之心,折米三百石,依左水營東萊已施之例,以每年加分耗劃給,使之從長分排,何如?傳曰,允。
金啓河,以備邊司言啓曰,頃因慶尙監司金會淵狀啓,眞寶移邑容入財力,不煩于公,無斂於民,則更爲狀聞之意,草記行會矣。卽見其狀本,則枚擧該縣監魏迪喆牒呈,以爲倉舍,則仍舊置之,鄕校則壬午,已爲移建於新基。見今撤移者,館衙及一二公廨,費了五千金,庶可訖功,斂民鳩聚,初非可論,而校院及鄕士人,爲此移建。曾所備置者一千兩,縣監之薄廩艱鳩者五百餘兩,營門許貸公貨二千兩,各樣防役條之無所歸屬者,亦近千兩,合四千五百兩。今方措劃,而公錢還報,限以三年,則亦可從便區處,移邑一款,更請令廟堂,稟旨分付矣。該縣移邑之願,士民惟同,其議已久。況校宮前已移建財力,亦皆區劃,不煩公貨,特循民情,有不可已,依狀請許施,何如?傳曰,允。
上在昌德宮。停常參·經筵。
彗星尾跡,比前漸減,一更西沈。
大殿·王大妃殿·中宮殿·惠慶宮·嘉順宮,內閣·政院·玉堂,口傳朝問安。答曰,知道。太學儒生應講罷還內後,內閣·政院·玉堂·藥房,口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房,口傳夕問安。答曰,知道。
藥房提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
傳于尹鼎烈曰,今日當親任明政殿,太學儒生應講,試官,以六承旨·入直閣臣爲之,出宮門路,以協陽門爲之。
傳于金啓河曰,侍衛軍兵毛具。
兵曹口傳政事,以柳和源爲黃海水使。
有政。吏批,判書未差,參判李肇源進,參議鄭東榦在外未肅拜,右承旨尹鼎烈進。以南公轍爲吏曹判書,尹鼎烈,以吏批言啓曰,新判書命招,同參政事,何如?傳曰,允。又啓曰,行判書南公轍,牌招不進,參議鄭東榦在外未肅拜,小臣獨政未安,何以爲之?敢稟。傳曰,仍爲之。以李冕膺爲判尹,金履翼爲兼知經筵,韓喆裕爲禁府都事,崇義殿令單王景孝,兼春秋單車翊修,甕津兼府使單柳和源。
兵批,兼判書沈象奎進,參判未差,參議韓鼎運病,參知尹之鉉入直進,同副承旨呂東植進。啓曰,兵批無緊窠,吏批無送西之人,無政事之意,敢啓。傳曰,知道。
以濟州防禦使趙貞喆狀啓,薦新與進上唐金橘柑子,不得如例封進,惶恐待罪事,傳于尹鼎烈曰,勿爲待罪事,回諭。
尹鼎烈,以禮曹言啓曰,卽伏見濟州牧使趙貞喆狀啓謄報,則各樣橘果,酷被風損,去十月令宗廟·景慕宮薦新唐金橘,全數闕封,柑子一百三十四箇,數旣不足,謹援已例,都封上送于禮曹,以爲稟旨薦獻事,爲辭矣。在前如此之時,有減數分排薦獻之例,今亦依前例,當日薦進,何如?傳曰,允。
尹鼎烈,以弘文館言啓曰,新除授校理李鼎秉,時在慶尙道慶州地,副校理李基崇,時在公忠道忠州地,鄭元容時在平安道永柔縣,修撰柳台佐時在慶尙道安東地,副修撰姜世綸時在尙州地,經筵入番事緊,請竝斯速乘馹上來事,下諭。答曰,依啓。
辛未十一月二十三日辰時,上詣明政殿。太學儒生應講入侍時,左承旨金相休,右承旨尹鼎烈,左副承旨金啓河,右副承旨徐俊輔,同副承旨呂東植,記事官趙璟鎭,假注書任文白,記注官孫錫祚·朴思彦,檢校直閣李光文,以次侍立。時至,通禮,跪啓請外辦,上具翼善冠·袞龍袍,乘輿出宣化門,由協陽門,入明政門,至明政殿。敎曰,儒生不卽待令,不飭之大司成,從重推考,應講置之。出駕前下敎仍由協陽門還內。諸臣以次退出。
上在昌德宮,停常參·經筵。
彗星形體,與昨無異,一更西沈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。柑製儒生,試取還內後,內閣·政院·玉堂·藥房口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房,口傳夕問安。答曰,知道。
藥房提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,行大司憲李勉兢,執義宋稚圭,掌令鄭華錫,持平林處鎭·李周禎在外,掌令柳遠鳴未肅拜,監察茶時之意,敢啓。傳曰,知道。
傳于金啓河曰,黃海水使柳和源處,密符第十四符傳授,備忘記,黃海水使柳和源下直,長弓一張,長箭一部,片箭一部,筒兒一箇賜給。
傳于尹鼎烈曰,今日當親臨映花堂,黃柑爲之通方外,侍衛入直磨鍊,別雲劍置之,出宮門路,以協陽門爲之。
傳于金啓河曰,侍衛軍兵毛具。
傳于尹鼎烈曰,科次入侍。
傳于尹鼎烈曰,柑製賦居首三下一進士李九會,直赴殿試,之次三下生員鄭基善,直赴會試,草三下生員鄭知容給二分,次上進士趙奎采給一分,幼學鄭基鎬,筆五枝·墨二笏賜給。
傳于金啓河曰,明日常參爲之,兼行次對,處所,宣政殿爲之。
傳于金啓河曰,明日出宮門路,以協陽門爲之。
徐俊輔,以義禁府言啓曰,今日柑製儒生試取時,本府都事七員赴擧,只有三員,當直入直都事·本府入直都事·公事回公都事,肅章門·進善門禁亂都事,無以分差,假都事二員,令該曹差出,以爲分排之地,何如?傳曰,允。
辛未十一月二十四日辰時,上詣春塘臺。柑製儒生試取入侍時,行都承旨洪義浩,左承旨金相休,右承旨尹鼎烈,左副承旨金啓河,右副承旨徐俊輔,同副承旨呂東植,記事官趙璟鎭,假注書任文白,記注官金初爕·朴思彦,直提學李存秀·洪奭周,檢校直閣李光文,以次侍立,時至,通禮跪啓請外辦,上具翼善冠·袞龍袍,乘輿出協陽門,由建陽門·靑陽門,詣春塘臺,降輿就座。命試官行禮,讀券官兼兵曹判書沈象奎,禮曹參判金魯敬,對讀官禮曹參議宋冕載,刑曹參議李愚在,應敎金學淳,副修撰李允謙,以次入就拜位,臚唱四拜禮訖。上命書賦題壯元峯,限申時。仍敎曰,科次以賓廳爲之。上乘輿出靑陽門,敎曰,禁亂都事,不卽待令,不飭之金吾堂上,竝從重推考。出駕前下敎由建陽門,入協陽門還內,諸臣以次退出。
上在昌德宮。停常參·經筵。
彗星形體,與昨無異,一更西沈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,明日常參,九卿當爲進參,行右參贊洪明浩,病不進,行吏曹判書南公轍未肅拜,竝待開門牌招,何如?傳曰,允。
尹鼎烈啓曰,明日常參,兩司當爲進參,憲府則除在外外,未肅拜人員,待開門牌招,諫院則行大司諫趙萬元,司諫尹尙圭,獻納尹愭,正言李鋗在外,李紀淵未署經,無進參之員,何以爲之?敢稟。傳曰,山林外竝許遞,政官牌招開政。
金啓河啓曰,大司憲·掌令二員·持平二員未差,執義宋稚圭在外,監察茶時之意,敢啓。傳曰,知道。
洪義浩啓曰,藥房提調·副提調,持湯劑,率醫官,依下敎來待矣。傳曰,封入。
傳于洪義浩曰,藥房入侍。
傳于尹鼎烈曰,入格儒生待令。
尹鼎烈啓曰,行吏曹判書南公轍,參判李肇源牌不進推考傳旨,今方捧入,而開政命下之後,如是違牌,事甚未安,參議鄭東榦在外,判書·參判,更爲牌招,何如?傳曰,允。
尹鼎烈啓曰,行吏曹判書南公轍,參判李肇源再牌不進推考傳旨,令方捧入,而開政命下之後,連違召命,不卽承膺,事甚未安,所當更請牌招,而係是一日三牌,何以爲之?敢稟。傳曰,更爲牌招。
兵曹口傳政事,副司果單李紀淵。
金啓河,以兵曹言啓曰,來十二月壬申正月當,上番騎兵二百二十八名,依定式,本曹點考後,仍令該曹,襦衣題給之意,敢啓。傳曰,知道。
辛未十一月二十五日辰時,上詣宣政殿。常參兼行次對入侍時,行都承旨洪義浩,左承旨金相休,右承旨尹鼎烈,左副承旨金啓河,右副承旨徐俊輔,同副承旨呂東植,記事官趙璟鎭,假注書任文白,記事官孫錫祚,別兼春秋金陽淳,直提學李存秀·洪奭周,檢校直閣李光文,以次侍立。時至,通禮跪啓請外辦,上具翼善冠·袞龍袍,乘輿出協陽門,由延英門,入宣政殿,通禮,跪啓請降輿,上降輿就位。上曰,顧今一陽初生,而此殿常參,亦近日初事也。然而臺諫旣不備,常參置之,次對,亦退行,可也。仍命書傳敎曰,日寒如此,常參置之,次對明日待令。出榻敎進御加味定志湯,依前方,自今日一貼式煎入。出榻敎仍乘輿,出宣政門,由靑陽門,入宜春門還內。諸臣以次退出。
辛未十一月二十五日午時,上御魚水堂。藥房提調·副提調,率醫官,入診入侍時,提調李集斗,副提調洪義浩,記事官趙璟鎭,記注官孫錫祚·朴思彦,檢校直閣李光文,醫官吳千根·李惟鑑·趙宗協·秦東秀·卞之錞·李彦厚,司饔僉正洪旭浩,以次進伏訖。上曰,湯劑則封入,只令醫官入診,可也。仍命吳千根入診。千根,入診脈候訖。仍命退,諸臣以次退出。
上在昌德宮,停常參·經筵。
彗星形體,比前尤微,一更西沈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。證候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金啓河啓曰,大司憲·掌令二員·持平二員未差,執義宋稚圭在外,監察茶時之意,敢啓。傳曰,知道。
傳于金啓河曰,次對置之。
洪義浩啓曰,藥房提調·副提調,持湯劑來待矣。傳曰,封入。
尹鼎烈啓曰,行吏曹判書南公轍,參判李肇源三牌不進推考傳旨,今方捧入,而開政命下之後,連事違召,無意承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
上在昌德宮。停常參·經筵。
彗星,爲游氣所蔽,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,大司憲·掌令二員·持平二員未差,執義宋稚圭在外,監察茶時之意,敢啓。傳曰,知道。
尹鼎烈啓曰,來初一日輪對日次矣,敢稟。傳曰,當次人,受點後,日次待令。
洪義浩啓曰,藥房提調·副提調,持湯劑來待矣。傳曰,封入。
尹鼎烈啓曰,行吏曹判書南公轍,參判李肇源牌不進推考傳旨,今方捧入,而開政命下,已至經宿,連事違召,無意承膺,揆以事體,誠甚未安,判書陳疏入啓,參判更爲牌招,何如?傳曰,允。判書疏批已下,卽爲牌招。
傳于尹鼎烈曰,親臨魚水臺,太學生應講,侍衛入直磨鍊,雲寶劍置之,試官,以兵摠府入直堂上及坐直承旨爲之,出宮門路,協陽門爲之。
金啓河,以備邊司言啓曰,歲末詞訟,比前尤繁,京兆在外堂上,竝許遞,以在京無故人差出,竝待下批,牌招察任,何如?傳曰,允。
有政。吏批,行判書南公轍進,參判李肇源牌不進,參議鄭東榦在外未肅拜,同副承旨呂東植進。啓曰,漢城府判尹,今當差出,而擬望之人乏少,政府西壁,竝擬,何如?傳曰,允。以李冕應爲大司憲,尹序東爲大司諫,朴宗琦爲司諫,趙晉和·沈厚鎭爲掌令,尹致謙·鄭進明爲持平,洪遇爕爲獻納,李羲準·柳訸爲正言,朴宗來爲判義禁,李復鉉爲掌樂主簿,李勉兢爲知敦寧,申大顯爲判尹,閔命爀爲左尹。
兵批,兼判書沈象奎病,參判鄭晩錫入直進,參議韓鼎運病,參知尹之鉉病,左副承旨金啓河進。僉知李邦翊·申絅,大護軍李勉兢,護軍趙萬元,副護軍李克禮·姜漸煥,副司直尹尙圭·尹愭·柳遠鳴·鄭華錫·林處鎭·李周禎,副司果李鋗。
以太學生應講傍目,傳于尹鼎烈曰,幼學尹宗鉉,筆八枝賜給。
金啓河,以備邊司言啓曰,監察南述毅·申義淳,因秋曹草記,以冒禁出牌,侵徵平民之罪,拿囚未勘,而混入於經囚放釋矣。近日諸法司官長則不遵法令,下屬則恣行胸臆,百般虐民之端,將至於支保不得,而今此兩人,本罪旣重,推覈已詳,不可因他事輕放而止,竝施刊削之典,造謀慫慂之假引儀李元普,令該曹從重照律,何如?傳曰,允。令該曹各別嚴飭。
金啓河,以備邊司言啓曰,京畿新還,頃因道臣狀請,許令分等停退,而今則歲末不遠,民勢轉窮,艱急之狀,無異於尤甚諸道云。身布停退,日前回啓,雖不得許施,而到今事勢,果無以準數督捧,尤甚邑鎭,依新還分數停退之例,一體停退,庚午還,旣令尤甚邑則折半仍停矣。之次邑民情,殆無異同,亦爲三分一仍停,何如?傳曰,允。
金啓河,以禁衛營言啓曰,來十二月當二番前部右司屬黃海道四哨軍兵,逢點實數五百十三名,已爲點閱整齊,來十二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
金啓河,以禁衛營言啓曰,來壬申二月當三番前部後司屬黃海道四哨軍兵,來正月二十五日,京中逢點,依例準二朔立番之意,本道監兵使處,預爲知委,何如?傳曰,允。
金啓河,以禁衛營言啓曰,本營把摠李健植,身病猝重,勢難察任,改差,何如?傳曰,允。
金啓河,以御營廳言啓曰,本廳來十二月·壬申正月兩朔應立左部前司屬慶尙右道四哨軍兵五百十七名,今已逢點整齊矣。十二月初一日,與舊番前部後司軍兵,替代立番後,舊軍放送之意,敢啓。傳曰,知道。
金啓河,以御營廳言啓曰,本廳來壬申二月·三月兩朔應立左部左司屬慶尙右道四哨軍兵,正月二十五日,京中逢點,二月初一日,與前司軍兵,當爲替代立番,趁期調送事,本道監兵使處,措辭知會之意,敢啓。傳曰,知道。
金啓河,以摠戎廳言啓曰,本廳哨官金性鎰,身病猝重,勢難察任,改差,何如?傳曰,允。
金相休,以賑恤廳言啓曰,中部司僕川邊契任掌申有福,今月二十七日,本洞路傍,得二歲遺棄男兒,同里居良女權召史,欲爲收養,西部倉洞契任掌文成乭,今月二十七日,本洞路傍,得二歲遺棄男兒,同里居良女李召史,欲爲收養,貧不自食,皆願受料,告于本部,自各該部,同日牒呈,故依節目,竝爲給料,使之乳養之意,敢啓。傳曰,知道。
吏曹判書南公轍疏曰,伏以臣,卽兩朝陶甄中一物耳。凡於官職去就,人皆以廉隅爲重,而臣則曰感激居先,人或以遜讓爲節,而臣則以趨走爲恭。殿下,曷嘗見臣當官莅事,有固辭而不居者乎?同朝大夫士,何嘗聞臣於酬酢書牘之間,有苦銜二字隨俗之稱乎?此則平素自戒者然也。夷險不擇,有除輒膺,久爲世間持淸議者所笑罵,而臣亦從他然。獨於前後銓任之除,輒皆費辭張皇,巽牘之上,幾成一藁,此其故何也?天官之職,掌文選考課之政,得人與不得人,治忽關焉。如臣不才,決不可冒當也。臣於四歲之中,四除是職,或一年再援,排衆獨擔,若固有之者,此亦量分揣義之所不敢也?且臣寡儔無與,見聞固陋,而屢居睢盱之場,早晩顚沛,理所必至,自愛之心,人皆有之,臣何獨不然也?此三者,皆出臣由中切至之悃,斷斷無一毫假飾,以占便逸而然也。又記今年夏,臣敢將情病俱苦之狀,乞解銓職,特蒙天地父母哀憐生成之澤矣,曾未幾何。有此復叨,以情則猶夫前而無異也。以病則形殼僅存而根委尙多危惡,朝夕起居之班,臣子之常禮,而間闕者居多。此而不能自力,他尙何說?前此懇誠,宜在記諒,臣何敢更事拖長,自歸煩瀆?噫,聖朝任人,不欲其偏,偏則施之於可稱之人,猶懼不協,被之於不肖之身,其謂斯何?方今群彦有政事才者,不患無人,而觀此擧措,有若無臣則無可居者然。疎則歲一課,而數則歲二課焉。臣雖有鑑別品流,彈壓浮囂之識與量,猶可謂之偏,況屢試蔑效,萬萬無可據之望者乎?伏願殿下,深加省察,毋曰此宿硏也,毋曰此承乏也。亟賜遞免,更求可堪而回授之,公器重而微分安,公私兩幸之道也。臣無任云云。答曰,省疏具悉。卿先朝閣臣也,予之重臣也。雖有病勢之難强,豈有可引之義?況以毋得當之事,如是辭引乎?勿辭行公。
海南縣監尹永輝疏曰,伏以臣,卽一鳧雁之賤耳。飮啄常依於本分,有無不關於當世,十年屛伏,自分爲枯朽,特蒙我殿下天地涵載之澤,曲加拂拭,毫髮不假於吹噓,頂踵都屬於造化,有擬輒除,節次滾遷,乃於今九月十九日,以臣爲海南縣監者,臣誠聞命惝怳,感淚盈臆。噫,臣以一介不識何狀之跡,荷千古絶無僅有之恩,區區自效之道,不過是殫心竭力,盡命於所事而已。夷險燥濕,何所暇擇?第臣於此邑,已知爲八路中第一弊局,竊庶幾强策駑力,隨事牽架,卒不至於僨誤之歸,則是爲臣不報之報。故僭不自量,妄信迂見,及夫十月上任之後,周察邑瘼,兼詢民隱,吏奸已狃於手猾,公穀都歸於尾閭,一個半個,着手不得,而究其弊則必將無海南而後已。玆敢撮其切急者,不避猥越,冒死陳章,惟聖明財幸焉。噫,本縣,自己巳·庚午以來,經一劫火,到處蕩殘,僅僅生存,不過孑遺之餘耳。自捧糴以後,民之以錢還事,塡門盈庭,逐日籲冤,臣取考前縣監尹守任·李邦億莅任時文書,蓋本邑原還,已盡於己·庚賑資。今爲還穀者,卽關西均貿錢一萬三千八百兩,移貿錢二千七百兩,移轉米一千四百石也。就其中五千一百三十九兩五錢,貿納稅米後,以己·庚原稅米未收條,移施作還,其時稅米價,爲十三兩六錢八分。錢俵者,以詳定價爲三兩,故稅米一石,爲還米四石,合以計之,原稅米防納者,爲三百七十五石十斗二升八合,而畢竟以還出秩,爲一千七百十三石二斗,三千六百七十五兩七錢六分,以民庫貸下,其後依稅米例,以民庫未收二百八十二石十一斗三升,作還一千三百三十五石三斗八升,三千二百六十四兩,卽捧留時吏奴犯用與受來時雜項浮費也。尙未作還,便成虛留,移貿錢二千五百三兩五錢一分,以昨年民庫未下條取用,其代以民庫未收,依稅米例作還,移轉米九百五十四石,舂正納稅米四百四十三石,後以稅米未收坪兼耗色落,竝爲作還。此則今春稅米價爲七兩五錢,故稅米一石,作還米二石三斗九升一合三夕,此是作還之始終也。蓋民庫,卽本邑各項公納之所進排,而該庫歲入,本出民結,故每當捧上之時,與稅米,一樣出秩徵督,卽流來之謬習也。己·庚兩年,排徵無處,區劃無路,自兩稅之重,不免有以錢防稅,以還分錄,而至於該庫儲用,便同無麵之不托。故以各項移劃之錢,移補庫用,畢竟彌縫,因用防稅作還之例。第其作還,遍及於流亡絶戶,把掌列名,半是鬼錄,未收出秩,擧皆流乞,枯骨無指徵之處,空稅有浸延之害。徵之於族,無族則徵里,徵之於里,無里則徵面。故一人兼四五人之稅,一戶當六七戶之役,而其外濫徵之弊,誅求之端,百歧抵巇,騷然不保。遂至於杼軸皆空,甁罍俱竭,仳離啜泣之狀,宛轉號呼之聲,實有耳不忍聞,眼不忍覩者,如是也。故雖平民稍康者,蕩盡佃業,剝盡皮膚,擧皆赤立,求活不得。噫,我殿下夙夜憧憧,爲南民軫念,移錢移穀,必以全活,是何等曠絶之典也?然而歲事有適,百瘼滋豐,致使朝家浹髓之恩,反成蔀屋切骨之害,加之以兩年停還,三政捧稅,他餘百種公納,一時竝興,闔境嗷嗷,此己·庚兩年所無之事,民之呼冤,甚於己·庚。此專由於移貿作還,皆以未收與已亡故耳。寧不衋然?噫,大祲荐至,癘疫流行,流離死亡之慘,無邑不然,而列邑之中,沿邑爲甚,沿邑之中,海南爲尤酷。十室九空,煙火幾絶,甚至於闔戶都亡,全村皆墟者,固比比矣。拚出於萬死一生之中,不過此若而民,而纔脫溝壑,便復迫督,使之更罹於水火,則是我聖上積費勤慮,呴濡懷保,艱難拯救之功,不幾歸於一簣之虧乎?臣赴任屬耳,才術荒疎,而當初措置,事屬難處,末梢收殺,責有所歸。雖欲無怨無惡,方便做去,而只緣瘡痍之民,僅全於荒歲之顚連,積傷於猾吏之侵漁,不能堪命,一以渙散爲心,緩之則國穀不可捧,急之則民命亦可哀。況本縣酷被風災,百穀不實,雖非催科之政,民之倒懸,愈往愈加。趁今救活之方,莫如就移貿作還中,未收與已亡者,限五年分捧,稍寬民力,爲漸次收殺之方,則猶可爲少紓燃眉之急,而民亦息肩。不然而一向刻督之,以死亡無徵之人,貧乞難捧之流,年復年徵族徵里徵面,稅外加稅,逋上添逋,則其弊也,必至於無一民無一穀而止也。伏願聖明,勿以人廢言,俯垂鑑諒,特令廟堂,稟旨施行,以全一邑之民焉。臣無任云云。省疏具悉。疏辭,令廟堂稟處。
辛未十一月二十七日申時,上御魚水堂。太學生應講入侍時,左副承旨金啓河,同副承旨呂東植,記事官申璟鎭,記注官孫錫祚·朴思彦,檢校直閣徐俊輔,試官兵曹參判鄭晩錫,副摠管任希存,以次進伏訖。上敎曰,應講,以命官擧行,兵摠府堂上及坐直承旨金啓河·呂東植,爲試官,可也。仍命退,諸臣以次退出。
上在昌德宮。停常參·經筵。
彗星爲游氣所蔽,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調李集斗,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
洪義浩啓曰,藥房提調·副提調,持湯劑來待矣。傳曰,入侍。
藥房提調前望單子入之,沈象奎落點。
傳于金啓河曰,民惟邦本,本固然後國可以永恃。噫,彼四道幾萬生靈,嗷嗷頷顑,宛在於深宮耳目,思之實甚矜悶,恫若在己,寢食靡安,將以此意,方飭廟堂,申下內帑錢一萬兩,丹木四千斤,胡椒二百斗以恤之,廟堂量宜分給,精心分付。
傳于尹鼎烈曰,今日當親臨魚水堂,摠管宣醞,侍衛入直磨鍊,雲寶劍置之,出宮門路,以協陽門爲之。
傳于呂東植曰,巡監軍仍。
判中樞府事韓用龜箚曰,伏以臣於向日,伏奉恩批,敦勉之諭,慰藉之敎,諄複懇摯,迥出尋常,震懍竢勘之餘,忽蒙此異渥,拜稽莊誦,惶隕感泣。更不敢以區區去就,仰煩聰聽,卽日簉朝,祗承德意,而竊恐淸朝四維之化,爲賤臣所累,反顧慙恧,如無容措。仍伏念臣所叨之職,卽嘗藥重任也。況今庭候未撤,湯劑連進,此時此任,尤豈敢一日瘝曠,而以臣癃殘垂死之喘,重添目下難醫之證。風寒外襲而咳喘迭發,氣血內爍而昏眩轉甚,擧目則看一成兩,運步則以高爲深。此卽醫家所云精神將奪之証,蔘朮不能補,附桂不知熱。固知其畢竟無幸,而抑又臣之退伏私次,七八日于玆,床笫昏囈之中,每念重任之虛縻身上,自不覺蹶然而起,手攬朝衣,若將趨入前席,仰承起居,旋卽頹頓,不省四到,殆天所廢,撫躬自悼。此豈臣言病之時,而與其不言而甘自陷於瘝曠之誅,無寧早陳必呼之情於天地父母之前,仰冀生成之大德也,玆敢冒死哀籲。伏乞聖明,俯賜矜諒,劃卽遞改,議藥承候之際,俾得以備員擧行,以重國體,仍治臣瀆撓之罪,以勵臣分,千萬幸甚。取進止。答曰,省箚具悉卿懇。所失前也,卿其安心調理後行公。仍傳曰,此批答,遣史官傳諭于韓判府事。
辛未十一月二十八日辰時,上御暎花堂。藥房副提調,持湯劑入侍時,副提調洪義浩,記事官李永昆,記注官孫錫祚·車翊修,檢校直閣徐俊輔,以次進伏訖。上命進湯劑,義浩跪傳內侍,內侍奉進,上進御訖。敎曰,藥房提調許遞,前望單子入之,待下批,牌招察任。出榻敎仍還內,諸臣以次退出。
辛未十一月二十八日午時,上御魚水堂。摠管宣醞入侍時,左承旨金相休,右承旨尹鼎烈,左副承旨金啓河,同副承旨呂東植,記事官李永昆·趙璟鎭,記注官孫錫祚·朴思彦,檢校直閣徐俊輔,都摠管李彦植,副摠管張鉉宅·朴基豐·任希存·李東善·金銑·韓致應·李壽咸·閔命爀,以次進伏訖。上命行宣醞禮,贊儀,唱摠管四拜,彦植·鉉宅·基豐·希存·東善·銑·致應·壽咸·命爀,行四拜禮,鼎烈,跪告宣醞,仍行宣醞禮訖,贊儀,唱摠管四拜,彦植·鉉宅·基豐·希存·東善·銑·致應·壽咸·命爀,行四拜禮,通禮,跪啓禮畢。上命退,諸臣以次退出。
上在昌德宮。停常參·經筵。
甲辰,彗星爲游氣所蔽,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調沈象奎,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,行大司憲李冕應,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
傳于尹鼎烈曰,禮房承旨,馳詣宗廟·景慕宮,奉審摘奸,仍詣受香所,奉審摘奸以來。
金啓河啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪義浩啓曰,藥房提調·副提調,持湯劑來待矣。傳曰,封入。
尹鼎烈啓曰,時原任大臣,爲承候來待矣。傳曰,後日來待。
尹鼎烈啓曰,時原任閣臣,爲承候來待矣。傳曰,後日來待。
金相休啓曰,卽者漢城府郞廳來言,每年十二月初一日,獻民數判尹親呈事,曾有定式矣。判尹申大顯,身病沈重,無以擧行云,何以爲之?敢稟。傳曰,許遞,政官牌招開政。
尹鼎烈,以吏曹言啓曰,顯陵令韓錫祉,受由過限不上來,依例改差,何如?傳曰,允。
尹鼎烈,以弘文館言啓曰,本館上番闕直,事甚未安,今日政新除授玉堂,待下批卽爲牌招入直,何如?傳曰,允。
有政。吏批,判書南公轍進,參判李肇源牌不進,參議鄭東榦在外未肅拜,同副承旨呂東植進。啓曰,漢城判尹,今當差出,而擬望之人乏少,政府西壁,竝擬,何如?傳曰,允。以李志淵爲應敎,韓晩裕爲判尹,李庚運爲兼同義禁,柳河源爲左通禮,韓錫倫·李游誠爲監察,金履垕爲顯陵令。
兵批,兼判書沈象奎病,參判鄭晩錫病,參議韓鼎運病,參知尹之鉉入直進,右承旨尹鼎烈進。大護軍申大顯,護軍金履永,副護軍李彦懋,竝單付。
尹鼎烈,以弘文館言啓曰,本館下番副修撰臣李允謙,以宗廟臘享大祭祭官,今日議政府肄儀時,晝仕出去之意,敢啓。傳曰,知道。
金啓河,以都摠府言啓曰,副摠管閔命爀,以漢城府左尹,本府坐起,晝仕出去之意,敢啓。傳曰,知道。
金啓河,以兵曹言啓曰,今十一月各廳堂下武臣朔試射,內外中日,旣已停止,不得爲之之意,敢啓。傳曰,知道。
金啓河,以兵曹言啓曰,今日禁軍祿試射,未及畢試,日勢已暮,明日繼試之意,敢啓。傳曰,知道。
金啓河,以兵曹言啓曰,禁軍來春夏等祿試射時,柳葉箭沒技人及別試鐵箭三矢,俱越一百五十步人,別單書入之意,敢啓。傳曰,知道。
金啓河,以備邊司言啓曰,傳曰,民惟邦本,本固然後國可以永恃。噫,彼四道幾萬生靈,嗷嗷頷顑,宛在於深宮耳目,思之實甚矜悶,恫若在己。寢食靡安,將以此意,方飭廟堂,申下內帑錢一萬兩,丹木四千斤,胡椒二百斗以恤之,廟堂量宜分給,精心分付事,命下矣。今方別關行會,計數分送,而第今賑道姑未抄飢,有難分多分少。惟以遇歉淺深,略加差等,依己巳年例,關西錢四千兩,胡椒八十斗,丹木一千五百斤,海西錢二千兩,胡椒五十斗,丹木一千斤,關東錢二千兩,胡椒四十斗,丹木八百斤,北關錢二千兩,胡椒三十斗,丹木七百斤,今當下送,而但轉輸爲弊,換貿亦難。在前各道設賑時,若有椒木下送之命,則輒自戶曹,折本價從便分送矣。今亦依此例,以價錢照數磨鍊,及時下送之意,分付該曹,何如?傳曰,允。
金啓河,以備邊司言啓曰,卽見江華留守吳泰賢狀啓謄報,則以爲本府酷被慘歉,民情遑急,歲前救急,春後賑濟,預爲措置,然後可免窘速之歎。本府今年加分耗米一百石,空名帖五百張,竝請令廟堂,稟旨區劃矣。本府與喬桐·永宗,均是尤甚,而況本府連歲荐歉之餘,民窮穀竭,比他最甚,嗣歲賑救之方,不容少忽。第穀摠本自不敷,庫貨俱無餘儲,料理措辦,果無其路。今年加分耗米一百石,依狀請劃給,而空名帖,若或從優成送,則不無强分貽弊之慮,以二百張下送,以爲及時補賑之地,何如?傳曰,允。
徐俊輔,以刑曹言啓曰,備邊司啓辭內,監察南述毅·申義淳,因秋曹草記,以冒禁出牌,侵徵平民之罪,拿囚未勘,而混入於輕囚放釋矣。近日諸法司,官長則不遵法令,下屬則恣行胸臆,百般虐民之端,將至於支保不得,而今此兩人,本罪旣重,推覈已詳,不可因他事輕放而止,竝施刋削之典,造謀慫慂之假引儀李元普,令該曹從重照律,何如?傳曰,允。令該曹,各別嚴飭事,命下矣。取考律文,則大典通編禁制條有曰,豪强品官,侵虐平民者,杖一百流三千里,李元普,依此律決杖一百後,流三千里定配於慶尙道密陽府,卽爲押送之意,敢啓。傳曰,知道。
金啓河,以御營廳言啓曰,集賢門入直禁衛營軍,以本廳京中哨軍,來十二月初一日,依例替代入直之意,敢啓。傳曰,知道。
禮曹,來十二月十三日,王大妃殿誕日陳賀時,應行節目,參考前例,磨鍊爲白去乎,依此擧行,何如?判付啓,旣承慈敎,權停爲良如敎。
上在昌德宮。停常參·經筵。
彗星爲游氣所蔽,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
惠慶宮進服三仁粥,自今日停止事,榻前下敎。
藥房提調沈象奎,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
洪義浩啓曰,藥房提調·副提調,持湯劑來待矣。傳曰,封入。
傳于尹鼎烈曰,發遣吏郞,諸執事淸齋與否,摘奸以來。
上在昌德宮。停常參·經筵。
彗星爲雲氣所蔽,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調沈象奎,左承旨金相休啓曰,節屆隆冬,寒事轉緊,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?元子宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
金啓河啓曰,來初五日朝參日次,而崇陵忌辰祭正日相値,頉稟之意,敢啓。傳曰,知道。
尹鼎烈啓曰,同義禁李庚運,除拜後過三日不爲出肅,依定式推考警責,仍卽牌招察任,何如?傳曰,允。
傳于尹鼎烈曰,禮房承旨,馳詣社稷·宗廟·永禧殿·景慕宮,奉審摘奸以來。
金相休啓曰,藥房提調,持湯劑來待矣。傳曰,封入。
傳于金啓河曰,巡監軍,以昨日巡監軍爲之。
尹鼎烈,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
金相休,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
金啓河,以兵曹言啓曰,宗廟·社稷·景慕宮,臘享大祭時,守門當爲塡差,而本曹郞廳,及都摠郞廳,五衛將,排擬無路,依定式堂上軍職,堂下前銜武臣,代差以入,而時無職名人,口傳付軍職,何如?傳曰,允。
金啓河,以御營廳言啓曰,本廳哨官車啓完,身爲哨官,厭避巡山之任,爲先汰去之意,敢啓。傳曰,知道。
上在昌德宮。停常參·經筵。
密雲,彗星所在,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調沈象奎,左承旨金相休啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
金相休啓曰,藥房提調,持湯劑來待矣。傳曰,封入。
傳于金啓河曰,巡監軍,以昨日巡監軍爲之。
以江原監司李好敏狀啓,補賑各穀及空名帖請得事,傳于金相休曰,令廟堂量宜許給事,知悉。
上在昌德宮。停常參·經筵。
密雲如昨,彗星所在,不得看候。
夜二更,電光。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調沈象奎,左承旨金相休啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
金相休啓曰,藥房提調,持湯劑來待矣。傳曰,入侍。
傳于尹鼎烈曰,吏兵批歲抄點下者,依例捧傳旨。
尹鼎烈,以弘文館言啓曰,本館下番闕直,事甚未安,副修撰李允謙,卽爲牌招入直,何如?傳曰,允。
以副修撰李允謙牌不進罷職傳旨,傳于尹鼎烈曰,只推。
尹鼎烈,以承文院都提調意啓曰,凡使行及齎咨官,入去北京時,例有餽送銀兩於邊門官吏等處矣。此後則,餽遺等節,嚴行禁斷,一面曉諭於使臣等處,若蹈從前陋習與受者,同罹罪愆,永爲一切防禁事,盛京將軍咨文出來矣。回咨措辭,撰出正書安寶後,定禁軍,騎撥下送于灣府,以爲轉致盛京之地,何如?傳曰,允。
金啓河,以備邊司言啓曰,卽見江原監司李好敏狀啓,則以爲尤甚平康等八邑及之次中通川等四邑,當爲設賑,而飢口合爲一萬一千七百六十口矣。穀物以常賑各穀中,限五千石,帖別備各穀中限二萬石,特令劃給,空名帖限七百張,及今頒下爲請,而判付內,有令廟堂,量宜許給事,知悉之命矣。飢口今已抄報,穀物隨卽劃下,然後可以歲後設賑,今此所請,果爲精詳,帖別備大米二百石,田米三千石,唐米三百石,小豆三百石,太五千石,正租五千石,粟三千石,稷五百石,木麥二千石,春麰七百石,耳麰三千石,常賑稷二千石,合二萬五千石劃給,俾爲精排均賑之地,有餘則還錄之意,分付,空名帖四百張,令該曹成送,何如?傳曰,允。
兼兵曹判書沈象奎疏曰,伏以臣於大昨禁旅祿射之日,伏奉藥院提擧特授之恩命,召牌儼臨於營壘,徑停試事,顚倒趨膺,而嘗藥重任也。臣嘗承乏久叨,恒懼不稱。矧今起居之朝班未撤,刀圭之珍劑連進,此時此職,尤當殫竭奔奏,以效區區賤忱,卽臣之幸願也。第臣所帶夏官之長,本非弱力殘軀之可能一日擔夯者,而僅了大政,露盡疵謬,旋此蹲冒,亦已四五朔之久,是豈其才或足堪而然哉?徒荷庇覆之恩,尙逭斥罷之典,臘月京察,又方屆期,則事務之繁劇,尤非常時之比,凡試才也,考績也。酬接刺謁,注別品敍也。俱係排日當行,無時可滯,一或淹失,將何爲政,而臣旣當率醫輪番,朝夕承診,以爲專誠盡分之圖,則靡暇及他,行固不得,一人之兼綰職事,或有推移可通之道,而至於臣之目下兩任,其勢誠末由矣,銓選亦國之大政也。紳彦林立,不患無人,其何可苟且竝畀,强之兼擧,任其抛擱,殆同虛縻,而終瘝厥官乎?憂切妨公,懇非便私。伏乞聖慈,深諒事勢,亟解臣本兵之任,回授可堪,以幸公私,不勝千萬至祝。臣無任云云。答曰,省疏具悉。卿其勿辭,兼察行公。
吏曹參議鄭東榦疏曰,伏以臣向蒙恩暇,往省先阡,暫依松楸之下,倍切霜露之感,方在鄕廬之中,忽伏承移除三銓之命,恩旨遠降,閭里動色,顧以無似之庸品,重叨匪分之華銜,感頌恧蹙,靡所容措。惟玆竭蹶之義,爲伸叨謝之忱。仍卽復路,將向京洛,去來之際,屢冒風雪,毒感外侵,寒熱內攻,頭疼膈痞,食飮全却,力疾驅馳,行到中途,症形添劇,淹伏旅店,委頓床玆,不省四到。頑痰衝亘,氣息凜綴,轉側須人,藥餌少效,時月之內,萬無前進肅命之望,顧今臘月已屆,大政不遠,京察之日,三堂宜備,而念臣病狀如右,末由趁期入參,伏枕悶隘,病上添病,虛縻屢月,國體徒損,前望多人,賢路且妨。玆敢略構短章,縣道封進,猥控微懇,仰瀆崇嚴。伏乞聖慈,念賤疾之無以强策,諒重任之不容久瘝,亟命鐫遞臣職,俾銓事毋曠,私情少安,不勝大願。臣無任云云。省疏具悉。爾其勿辭察職。
右副承旨徐俊輔疏曰,伏以臣迹起廢累,職忝近密,出入軒墀,瞻依日月,榮寵極矣,涯分溢矣。闔門感戴,隕結是期,豈敢以區區私懇,仰干恩澤,而第臣竊有情理之至切者,臣之偏母,年今七十有五矣。幸賴天地之再造,獲全母子之爲命,而一自向來禍患之後,心神摧傷,榮衛積敗,奄成貞疾,委身床玆,凜乎若朝夕之難保者,十年如一日矣。臣家世受國祿,不至食貧,粗有菽水之繼,幸免藥餌之闕,則隨衆乞郡,有所不敢,含默趑趄,式至于今,而老人筋力,漸不如前,邇來諸節,殆無寧日,纔經一番,添損輒增,數倍危綴。雖在少愈之時,恒如大病之中,若不及今陳丐,以效反哺之誠,則暮景難駐,春暉莫報,將爲臣終身之恨矣。臣安得不仰恃孝理之政,冀被及老之仁乎?玆敢略入文字,布此衷懇。伏乞聖慈,俯垂矜諒,特命選部,畀臣畿內一小邑,俾遂便養之願,千萬至祝。臣無任云云。省疏具悉。疏辭下該曹稟處。
辛未十二月初四日辰時,上御宣政殿。藥房提調持湯劑入侍時,提調沈象奎,左承旨金相休,記事官李永昆,記注官金初燮·孫錫祚,檢校直閣徐俊輔,以次進伏訖。上命促入湯劑,象奎,先嘗後,跪傳內侍,內侍奉進,上進御訖。仍還內,諸臣以次退出。
上在昌德宮。停常參·經筵。
初昏,天氣淸朗,彗星所在,十分詳察,則月光傍射,終不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調沈象奎,左承旨金相休啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。症候與昨一樣,殿宮氣候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
金啓河啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
金啓河啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
金相休啓曰,藥房提調,持湯劑來待矣。傳曰,封入。
尹鼎烈啓曰,時原任大臣,爲承候來待矣。傳曰,宣政殿入侍。
尹鼎烈啓曰,時原任閣臣,爲承候來待矣。傳曰,宣政殿入侍。
傳于金啓河曰,日寒歲暮,民事矜念,當此無前大慶之在於不月,念孜孜於蔀屋曁宿衛鄕卒。噫,一衣衣也,一食食也。若不務加惜費,豈有爲民之本意乎?令備局,各別分付。
尹鼎烈,以弘文館言啓曰,本館下番闕直,事甚未安,副修撰李允謙,旣有只推之命,卽爲牌招入直,何如?傳曰,允。
以濟州防禦使趙貞喆狀啓,薦新進上各種柑橘,不得如例封進,惶恐待罪事,傳于尹鼎烈曰,卿其勿待罪事,回諭。
尹鼎烈,以禮曹言啓曰,卽伏見濟州牧使趙貞喆狀啓謄報,則今十二月令所封柑橘,一一摘取,乳柑爲二百四十一箇,洞庭橘爲二百三十三箇,薦新,無以排數,謹援已例,都封上送于禮曹,以爲稟旨進獻事爲辭矣。在前如此之時,有減數薦獻之例,今亦依前例,宗廟·景慕宮,薦新乳柑,宗廟薦新洞庭橘,當日分排薦進,何如?傳曰,允。
金啓河,以兵曹言啓曰,慶熙宮衛將尹孝烈,文臣兼宣傳官李在秀,俱以病難供職,呈狀乞遞,守門將黃閏銓,呈辭在外,過限未上來,竝改差,何如?傳曰,近來西銓,雜官頻遞可悶,此後務當審愼事,兵判,分付西銓屬司,可也。
吏曹啓目粘連,啓下是白有亦,觀此承政院右副承旨徐俊輔上疏,則以爲臣之偏母,年今七十有五矣。臣家世受國祿,不至食貧,粗有菽水之繼,幸免藥餌之闕,則隨衆乞郡,有所不敢,而老人筋力,漸不如前,纔經一番,添損輒增,數倍危綴。若不及今陳丐,以效反哺之誠,則暮景難駐,春暉莫報,將爲臣終身之恨。特命選部,畀臣畿內一小邑,俾遂便養之願亦爲白有臥乎所,近密之臣,陳章乞養,輒許畀郡,卽朝家孝理體下之政敎是白如乎,今此徐俊輔所陳情懇旣如是,則似當許施是白乎矣,邇列之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
辛未十二月初五日辰時,上御宣政殿。時原任大臣·閣臣,承候入侍時,右副承旨徐俊輔,記事官趙璟鎭,記注官朴思彦,別兼春秋金陽淳,領府事李時秀,左議政金載瓚,右議政金思穆,直提學李存秀·洪奭周,檢校直閣李光文,以次進前。時秀等曰,日寒甚劇,聖體,若何?上曰,一樣矣。時秀等曰,寢睡·水刺之節,何如?上曰,一樣矣。各殿宮氣候,亦皆一樣矣。時秀等曰,寒威如此,卽爲還內,千萬顒祝矣。上可之。仍命退,諸臣以次退出。
上在昌德宮。停常參·經筵。
雲氣掩翳,彗星所在,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調沈象奎,右承旨尹鼎烈啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
徐俊輔啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
尹鼎烈啓曰,左副承旨金啓河,今日不爲仕進,卽爲牌招,何如?傳曰,允。
尹鼎烈啓曰,藥房提調,持湯劑來待矣。傳曰,封入。
注書趙璟鎭病,代以尹永魯爲假注書。
傳于呂東植曰,同副承旨入侍。
傳于呂東植曰,府院君,聞有愼節,遣史官,問疾以來。
以副修撰李允謙牌不進罷職傳旨,傳于尹鼎烈曰,只推。
注書趙璟鎭書啓,臣敬奉聖敎,馳往問疾于中部大寺洞一牌契,領敦寧府事臣金祖淳所住處,則以爲病勢,數日以來,漸向差減云矣,敢啓。答曰,知道。
尹鼎烈,以禮曹言啓曰,來正月初一日,王大妃殿寶齡六旬,稱慶親上致詞箋文表裏儀註,及王大妃殿·中宮殿·惠慶宮·嘉順宮,百官陳賀儀註,直爲書入各殿宮之意,敢啓。傳曰,知道。
宣惠廳啓目粘連,觀此公忠監司元在明狀啓,則以爲枚擧本廳關辭,上納遲滯委折,査問各邑,則魯城·恩津·石城·唐津·瑞山·公州等邑,以舟橋船分排邑,上納尺文,追後考還,公州第五船段置,亦已到泊入倉是如,邑報丁寧是白乎旀,堤川段,賃船載運之處,春夏間已爲畢捧,而六月以後霖雨雖頻,江水未溢。故峽流淺灘,無路運下,迄至于今是如爲白乎所,諸邑守令,若能守法勿毁,盡心擧行,則莫重正供,豈至於經春過夏,拖到秋冬,而致煩上聞乎?揆以事體,萬萬駭然,當該守令,姑先從重推考。堤川雖曰處在上流,峽水甚淺,晩澇頻仍,秋江漲溢,則亦不無運下之路,而以至氷塞跨歲不納者,論其罪狀,尤極可駭,事目成憲,至爲嚴重,爲先罷黜,令該府拿問勘處。雖以道臣言之,常時不飭之失,在所難免,推考,何如?判付啓,依允。
辛未十二月初六日未時,上御宣政殿。同副承旨入侍時,同副承旨呂東植,記事官趙璟鎭,記注官朴思彦·車翊修,以次進伏訖。上曰,今聞領敦寧有愼節云,遣史官問疾以來,可也。仍命退,承史以次退出。
上在昌德宮。停常參·經筵。
彗星爲月光所射,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調沈象奎,左承旨金相休啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,來十一日朝參日次矣,敢稟。傳曰,停。
尹鼎烈啓曰,來十一日輪對日次矣,敢稟。傳曰,當次人受點後,日次待令。
金相休啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
金相休啓曰,藥房提調,持湯劑來待矣。傳曰,封入。
金相休啓曰,吏曹郞廳來言,承旨有闕,政事,取稟。傳曰,當日爲之。
金相休啓曰,吏曹郞廳來言,政事,當日爲之事,命下,而判書南公轍,參判李肇源,俱以病不來,參議鄭東榦在外,不得開政云,判書·參判,竝卽牌招,何如?傳曰,允。
金相休啓曰,行都承旨洪義浩,監煎進,右承旨尹鼎烈,同副承旨呂東植,須資出去,右副承旨徐俊輔陳疏徑出,左副承旨未差,院中只有臣一人,伴直無人,同副承旨呂東植,卽爲牌招,何如?傳曰,允。
呂東植,以兵曹言啓曰,內三廳薦取才時,訓鍊院都正,當爲參試,而本院都正柳孝源,呈辭在外,病未上來云,改差,其代,以在京無故人,差出,何如?傳曰,允。
金相休,以兵批言啓曰,訓鍊正前望中,無故人只有二人,以二望擬入之意,敢啓。傳曰,知道。
有政。吏批,行判書南公轍進,參判李肇源牌不進,參議鄭東榦在外未肅拜,左承旨金相休進。以安廷善爲右副承旨,李得濟爲刑曹參判,崔大寔爲慶尙都事。兵批,兼判書沈象奎進,參判鄭晩錫病,參議韓鼎運差祭,參知尹之鉉入直進,左承旨金相休進。啓曰,每都政,新資五窠,例爲差出,而今番都政,營將中軍,姑無準二十朔者,雖未滿朔數,依例推移內遷,何如?傳曰,允。以李文協爲同知,申鴻周爲訓鍊都正,林載德爲曹司衛將,朴友淵·金憲柱·沈能俊爲五衛將,張溶爲忠壯將,李萬大爲景福將,洪秉漸爲慶熙將,李時晦爲訓鍊正,鄭煥昇爲主簿,柳民儉爲武兼,訓鍊判官單張德賢,護軍李羲甲·金益彬·金在潤,副護軍嚴耆·宋守淵·李惟秀·具綜·李海範·元永龜·李檍·白東運·尹芮圭·元永獜·具縉·羅儉,副司果洪仁謨·王始說·元永翼,竝單付。
呂東植,以義禁府言啓曰,堤川縣監安廷鐸拿來,與公忠監司元在明狀啓,宣惠廳粘目,憑閱處之事,傳旨啓下矣。安廷鐸,今方待命,拿囚之意,敢啓。傳曰,知道。
上在昌德宮。停常參·經筵。
雲氣掩翳,月光暎射,彗星所在,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調沈象奎,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
呂東植啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
金相休啓曰,右副承旨安廷善,今日不爲仕進,卽爲牌招,何如?傳曰,允。
洪義浩啓曰,藥房提調·副提調,持湯劑來待矣。傳曰,封入。
傳于洪義浩曰,藥房入侍。
傳于洪義浩曰,湯劑一貼,更爲煎入。
傳于呂東植曰,藥房副提調,下義禁府推考。
傳于金相休曰,藥房提調,從重推考。
金相休啓曰,藥房提調,持湯劑來待矣。傳曰,封入。
呂東植啓曰,行都承旨洪義浩,下義禁府推考事,命下矣。依定式,遞差傳旨,捧入之意,敢啓。傳曰,分揀。
呂東植啓曰,應敎李志淵,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
以右副承旨安廷善牌不進罷職傳旨,傳于呂東植曰,只推。
呂東植,以義禁府言啓曰,卽接月令醫員李德厚手本,則時囚罪人安廷鐸,素患疝積之症,處冷添劇,衝亘肚臍,有時昏窒,飮食全却,實有難保之慮云。罪人病勢如此,則一邊保放,一邊草記,曾有定式矣。安廷鐸,姑爲保放之意,敢啓。傳曰,知道。
辛未十二月初八日辰時,上御宣政殿。藥房副提調,率醫官,診候入侍時,副提調洪義浩,記事官李永昆,記注官金初燮·孫錫祚,直提學洪奭周,醫官李惟鑑·趙宗協·秦東秀·卞之淳·李彦厚,司饔僉正洪旭浩,以次進伏訖。義浩曰,朝氣猶寒,聖體,若何?上曰,一樣矣。義浩曰,寢睡·水刺之節,何如?上曰,一樣矣。義浩曰,王大妃殿氣候,何如?上曰,一樣矣。各殿宮氣候,亦皆一樣矣。仍命入診。義浩曰,司饔僉正洪旭浩,今方待令,使之入診乎?上可之。旭浩,診候訖。上命退,諸臣以次退出。
上在昌德宮。停常參·經筵。
彗星,爲月光所射,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調沈象奎,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
呂東植啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
金相休啓曰,右副承旨安廷善,今日不爲仕進,卽爲牌招,何如?傳曰,允。
尹鼎烈啓曰,刑曹參判李得濟,除拜後,過三日不爲出肅,依定式推考警責,仍卽牌招察任,何如?傳曰,允。
洪義浩啓曰,藥房提調·副提調,持湯劑來待矣。傳曰,封入。
傳于尹鼎烈曰,明日當親臨暎花堂,太學生應製,侍衛全數磨鍊,試官,以大司成·司成·入直館郞廳爲之,出宮門路,以協陽門爲之。
傳于尹鼎烈曰,日寒如此,太學生應製,後日待令。
傳于尹鼎烈曰,留院公事入之。
以右副承旨安廷善牌不進罷職傳旨,傳于尹鼎烈曰,只推。
兵曹口傳政事,副護軍單徐俊輔。
金相休,以賑恤廳言啓曰,西部挑楮洞契任掌沈小昌,今月初八日本洞路傍,得一歲遺棄女兒,同里居良女吳召史,欲爲收養,南部二間屛門契任掌金雪奉,今月初八日,本洞路傍,得一歲遺棄男兒,同里居良女金召史,欲爲收養,貧不自食,皆願受料,告于本部,自各該部,同日牒呈,故依節目竝爲給料,使之乳養之意,敢啓。傳曰,知道。
右副承旨徐俊輔疏曰,伏以臣八耋老母,長在牀玆,寧日恒少,而幸無形現之症,臣得以安意供職,今亦循例仕進矣。卽接家信,則老母諸症,忽添毒感,一倍凜綴,寒熱交作,咳嗽忒甚,食飮全却,轉側須人,邀醫問藥,一時爲急,促臣歸視,朝已三至,臣自聞此報,方寸煎灼,按住不得。玆敢忙陳短章,徑出禁扃。伏乞聖慈,俯垂諒察,亟遞臣夙夜之任,以便救護,仍治臣瀆擾之罪,以肅朝綱。臣無任云云。省疏具悉。爾職許遞。
上在昌德宮。停常參·經筵。
彗星,爲月光所射,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調沈象奎,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
呂東植啓曰,王大妃殿進御加味大調中湯五貼,製入事,榻前下敎。
呂東植啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
呂東植啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金相休啓曰,右副承旨安廷善,今日不爲仕進,卽爲牌招,何如?傳曰,允。
備忘記,造山萬戶金鼐衡下直,長弓一張,長箭一部,片箭一部,筒兒一箇,賜給。
洪義浩啓曰,藥房提調·副提調,持湯劑來待矣。傳曰,封入。
傳于尹鼎烈曰,時原任大臣·閣臣,承候,明日來待。
傳于尹鼎烈曰,職務相妨,藥房提調許遞,政官牌招開政。
有政。吏批,行判書南公轍進,參判李肇源牌不進,參議鄭東榦牌不進,右承旨尹鼎烈進。以金履度爲內醫提調,李昌瑞爲直講,宋寓錫爲愍懷墓守衛官,韓用大爲孝昌墓守衛官,成進默爲堤川縣監,故通德郞李中達,贈童敎,孝行卓異,贈職事承傳。
兵批,兼判書沈象奎進,參判鄭晩錫病,參議韓鼎運入直,參知尹之鉉病,左承旨金相休進。以崔寓鉉·洪景運·李玄植爲五衛將,鄭德采爲武兼,同知單洪秉漸,僉知三單朴友淵·沈能俊·張瑢,護軍田光祜·柳孝源,副司果朴和源竝單付。
以右副承旨安廷善牌不進罷職傳旨,傳于尹鼎烈曰,只推。
以吏曹參議〈鄭〉東榦牌不進罷職傳旨,傳于尹鼎烈曰,只推。
以全羅監司李相璜狀啓,各邑大同船,裝發愆滯,不能董飭,惶恐待罪事,傳于金相休曰,勿待罪事,回諭。
尹鼎烈,以吏曹言啓曰,全羅道都事閔英世呈狀內,矣身所患痰癖之症,當此換節之時,一倍添劇,萬無赴任之望,斯速入啓遞改云,身病旣如是,則有難強令赴任,改差,何如?傳曰,允。
尹鼎烈,以兵曹言啓曰,考見諸道今秋官·鎭門聚點狀啓,則摠戎使金基厚狀啓中,本廳束伍軍兵聚點時,南陽府器械,間多不備,隊伍亦簽兒弱云,黃海兵使趙狀啓中,道內團束軍兵聚點時,豐川等四邑鎭,戰馬瘦駑,服色麤劣,軍器什物,不無執頉云,公忠兵使白東遠狀啓中,道內編伍軍兵聚點時,定山等五邑服色渝傷,器械朽破云,水使李謙會啓本中,道內舟師軍兵聚點時,泰安等四邑,軍額闕點,器械渝破云,全羅兵使許溟狀啓中,道內束伍軍兵聚點時,康津等三邑,軍兵隊伍,間有老弱,器械服色,或爲渝弊云,慶尙左兵使申大坤狀啓中,道內束伍軍兵聚點時,靈山等三邑,裝器服色渝傷,軍兵戰馬執頉云,右兵使元永冑狀啓中,道內束伍軍兵聚點時,星州等兩邑,器械執頉,軍兵闕額云,前南兵使金燨狀中,道內各邑鎭堡軍兵聚點時,定平等五邑鎭,服色器械,間有執頉云矣。官·鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,各該道執頉當該邑鎭守令邊將,竝推考警責,何如?傳曰,允。
尹鼎烈,以義禁府言啓曰,保放罪人安廷鐸還囚,捧供以入,而病勢一向危重,仍爲保放之意,敢啓。傳曰,知道。
禁府啓目,堤川縣監安廷鐸原情云云。傳旨問目辭緣,泛稱遲晩,刑推得情,何如?判付啓,除刑推,議處爲良如敎。
知敦寧李勉兢疏曰,伏以臣省墓歸路,伏奉敎旨,以臣爲知敦寧府事,固當竭蹶肅命,而臣素無敦寧,揆以公格,在所當遞,玆敢援例陳章,仰瀆宸聽。伏乞聖上,特命鐫遞,以存公格,千萬幸甚。臣無任云云。答曰,省疏具悉。疏辭,下該曹稟處。
上在昌德宮。停常參·經筵。
彗星爲月光所射,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,議察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
進御加味定志湯停止,天王補心湯一貼式煎入事,榻前下敎。
尹鼎烈啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
金相休啓曰,右副承旨安廷善,今日不爲仕進,卽爲牌招,何如?傳曰,允。
金相休啓曰,時原任大臣,依下敎來待矣。傳曰,後日來待。
金相休啓曰,時原任閣臣,依下敎來待矣。傳曰,後日來待。
洪義浩啓曰,藥房提調·副提調,持湯劑來待矣。傳曰,封入。
傳于呂東植曰,畿湖民情,已困於己庚歉荒之餘,意者舊還,必不得畢捧之路,如有未畢捧處,特爲停退,以紓窮民難保之急事,廟堂星火分付。
金相休啓曰,吏曹郞廳來言,承旨有闕,政事,取稟。傳曰,政官牌招開政。
有政。吏批,行判書南公轍進,參判李肇源牌不進,參議鄭東榦牌不進,右承旨尹鼎烈進。以趙萬元爲左承旨,金銑爲右尹,李集玉爲北部令,高鳴鶴爲厚陵令,左尹單金銑,右尹單閔命爀。
兵批,兼判書沈象奎病,參判鄭晩錫病,參議韓鼎運入直進,參知尹之鉉病,同副承旨呂東植進,僉知單李萬,大護軍單申光軾·李宗魯,副護軍申純·李尙岳·李宗詳·權璹,竝單付。
金相休,以弘文館言啓曰,本館上番闕直,事甚未安,應敎李志淵,卽爲牌招入直,何如?傳曰,允。
以吏曹參議鄭東榦牌不進罷職傳旨,傳于金相休曰,推考傳旨捧入。
尹鼎烈,以備邊司言啓曰,西北人許通,槐院圈·宣薦事,先朝飭敎,極爲鄭重,間又因本司回啓,大臣筵奏,批旨允下,非止一再,而圈與薦之一未對揚,尙今仍循者,雖出於遵守舊規,過於難愼之致。蓋此圈與薦之不及於西北,未知創自何時,而有非用人無方之意,實爲積年抱鬰之端。況前後勿拘之敎,已成令甲,則該院該廳之迄不奉行,致使朝令失信,物情向隅,誠萬萬未安。槐圈已過,使之更無得襲謬,宣薦則今方當次,切勿如前因循,自今番另爲擧行之意,申飭分付,何如?傳曰,允。俾有實效,可也。
尹鼎烈,以義禁府言啓曰,保放罪人安廷鐸,還囚議處以入,而病勢一味危劇,仍爲保放之意,敢啓。傳曰,知道。
禁府啓目粘連,向前安廷鐸亦,正供上納,自有程限,而涉夏徂冬,尙此愆期,揆以法意,誠甚駭然,不可以囚供之自明,事勢之或然,有所參恕,以此照律,何如?判付啓,依允。
上在昌德宮。停常參·經筵。
彗星爲雲氣所蔽,不得看候,夜自一更至五更,月暈。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
金蓍根啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙未肅拜,監察茶時之意,敢啓。傳曰,知道。
洪義浩啓曰,藥房提調·副提調,持湯劑來待矣。傳曰,封入。
傳于洪義浩曰,當該司鑰,令攸司從重科治。
金相休啓曰,新除授行左承旨趙萬元,時在京畿水原地,斯速乘馹上來事,下諭,何如?傳曰,允。
卽者,吏曹郞廳來言,堤川縣監成進默,兩司俱未署經云,除在外外,未肅拜人員,竝卽牌招,以爲署經之地,何如?傳曰,允。
傳于呂東植曰,右副承旨未差之代,前望單子入之,待下批,牌招察任。
承旨前望單子入之,金蓍根落點。
金相休,以吏曹言啓曰,今日本曹褒貶坐起時,堂上不可不備員,而參議鄭東榦未肅拜,令政院牌招,以爲同參開坐之地,何如?傳曰,允。
以吏曹參議鄭東榦牌不進罷職傳旨,傳于呂東植曰,只推。
金蓍根啓曰,禁衛大將李得濟,時無職名,令該曹,口傳付軍職,何如?傳曰,允。
兵曹口傳政事,護軍單李得濟。
金相休,以弘文館言啓曰,本館上番應敎臣李志淵,以兼東學敎授,今日禮曹褒貶時,晝仕出去之意,敢啓。傳曰,知道。
金蓍根,以備邊司言啓曰,卽見京畿監司權常愼所報,則以爲本道議賑邑鎭中,喬桐穀簿,自來不敷,賑糶之資,不可不以他邑穀移轉,而沿邑無非尤甚。山邑道里絶遠,駄運有弊,江都訓·禁·御三倉留穀中,折米限四百石,姑令借貸,則還報之道,待開春,自當有方便區處,爲辭矣。本邑最爲尤甚,歲後勢將設賑,而自本邑無以辦穀,從近邑亦難移粟。沁還取用,旣有癸甲已例,島餉雖重,賑政尤急,以三營門·江都倉留庫折米四百石,許令貸下,而保障餉穀,不可一時虛留。待明春卽令還報後,形止報本司,以爲憑考之意,分付,何如?傳曰,允。
金蓍根,以訓鍊都監言啓曰,本局把摠南熙,身病甚重,勢難察任,改差,何如?傳曰,允。
右副承旨安廷善疏曰,伏以臣之素患痰喘,乃是數十年貞痼之疾,而每當寒燠之交,如期輒發,少違將攝之節,閱月彌留。蓋其氣息之促急,形症之危惡,實有頃刻難支之慮,而適因近候之乖和,重致外氣之添傷,寒痰結脅,轉側須人,虛氣亘胸,呼吸不通,委頓床玆,昏不省事,今爲三十有餘日矣。千萬不自意銀臺除旨,遽下此際,記簪之恩,迥出尋常,臣誠惝怳感激,莫省所以也。噫,臣本至庸極陋,無所肖似,不足備數於淸朝百執事之末,而謬蒙特達之殊知,獲躋緋玉之列,濫叨匪分之華銜,依近日月之光,榮耀極矣,涯分踰矣。在臣義分,固當竭蹶趨簉,以伸叨謝之忱,奔走殫竭,少效圖報之義,而目下病狀,萬無束帶供職之望,召牌屢臨,日事違傲,惶隘罔措,重添一病,玆不得不冒陳短章,仰瀆崇聽。伏乞天地父母,諒臣難強之實狀,遞臣所帶之職名,俾得安意將息,仍治臣瀆擾之罪,以肅朝綱,千萬幸甚。臣無任云云。省疏具悉。所請依施。
吏曹啓目粘連,觀此知敦寧李勉兢上疏,則以爲臣素無敦寧,揆以公格,在所當遞,特命鐫遞亦爲白有臥乎所,旣無敦寧,則公格所在,似當許遞是白乎矣,重臣所帶,遞仍當否,事體不輕,臣曹不敢擅便,上裁,何如?判付啓,依回啓施行爲良如敎。
上在昌德宮。停常參·經筵。
彗星爲雲氣所蔽,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上·兩司長官單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。
王大妃殿誕日,內閣·政院·玉堂·朝廷二品以上·六曹堂上·兩司長官單子問安。答曰,知道。大殿·中宮殿·惠慶宮·嘉順宮口傳問安。答曰,知道。文·蔭官應製罷還內後,內閣·政院·玉堂·藥房口傳問安。答曰,知道。大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。太學儒生應製罷還內後,內閣·政院·玉堂·藥房口傳問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金蓍根啓曰,行大司憲李冕膺,執義宋稚圭,持平鄭進明在外,掌令趙晉和·沈厚鎭,持平尹致謙傳旨未下,監察茶時之意,敢啓。傳曰,知道。
洪義浩啓曰,藥房提調·副提調,持湯劑來待矣。傳曰,封入。
傳于金相休曰,今日親臨明政殿,闕內入直文·蔭官,當應製,該房知悉,侍衛入直磨鍊,雲寶劍置之,試官,依前爲之,出宮門路,以協陽門爲之。
傳于金相休曰,今日當親臨暎花堂,太學儒生應製,該房知悉,侍衛全數磨鍊,出宮門路,以協陽門爲之。
傳于金相休曰,試官,奎章閣提學牌招。
金相休啓曰,今日殿座,承旨當爲備員,而行左承旨趙萬元在外,何以爲之?而同副承旨呂東植式暇出去,卽爲牌招,何如?傳曰,允。
金相休啓曰,堤川縣監成進默,兩司當爲署經,而行大司憲李冕膺,執義宋稚圭,持平鄭進明,正言李羲準在外,行大司諫尹序東,司諫朴宗琦,獻納洪遇燮,正言柳訸,掌令趙晉和·沈厚鎭,持平尹致謙牌不進,無以署經,何以爲之?敢稟。傳曰,牌招。
以司諫朴宗琦,獻納洪遇燮,正言柳訸,掌令趙晉和·沈厚鎭,持平尹致謙牌不進罷職傳旨,傳于尹鼎烈曰,只推。
金相休啓曰,堤川縣監成進默,兩司當爲署經,而憲府則行大司憲李冕膺,執義宋稚圭在外,掌令趙晉和·沈厚鎭,持平尹致謙牌不進,一員未差,諫院則行大司諫尹序東,司諫朴宗琦,獻納洪遇燮,正言柳訸牌不進,李羲準在外,不得署經,何以爲之?敢稟。傳曰,更爲牌招。
以司諫朴宗琦,獻納洪遇燮,正言柳訸,掌令趙晉和·沈厚鎭,持平尹致謙牌不進罷職傳旨,傳于尹鼎烈曰,只推。
金相休啓曰,吏曹郞廳來言,臺諫有闕,政事,取稟。傳曰,當日爲之。
以咸鏡監司趙德潤啓本,濬源殿臘享祭設行事,傳于金相休曰,本表不爲籤付入啓,當該院吏,科治。
傳于金相休曰,闕內入直文·蔭官應製,銘居首三下尙瑞院副直長李益秀,筆五枝·墨三笏,草三下尙衣院直長金義友,筆四枝·墨二笏賜給。
傳于金相休曰,太學儒生應製,銘居首三下進士尹致翼,給二分,其餘四人,考例施賞。
傳于金相休曰,入格儒生,皆令明日延英門外,施賞以送。
吏曹啓目,權知成均館學諭徐志輔·白師坤·李衡柱·金得种·卜來禎·韓發翼·金持泰·張振一·卓瑊·白光儒·李命純·金昌濟·安亨鎭·洪煥·禹錫簡·李得英·李興遂·林景祚·成龍申·吉顯範·崔浩人爲等如,口傳施行,何如?判付啓,依允。
辛未十二月十三日午時,上御明政殿,闕內入直文·蔭官應製入侍時,右承旨金相休,左副承旨金蓍根,右副承旨尹鼎烈,檢校直閣徐俊輔,記事官李永昆·趙璟鎭,記注官金初燮,記事官朴齊聞,以次進伏訖。上敎曰,文·蔭官應製,以試官擧行,可也。仍命退,諸臣以次退出。
辛未十二月十三日申時,上御暎花堂。太學儒生應製入侍時,行都承旨洪義浩,右承旨金相休,左副承旨金蓍根,右副承旨尹鼎烈,檢校直閣徐俊輔,記事官李永昆·趙璟鎭,記注官孫錫祚,記事官朴齊聞,試官奎章閣提學朴宗慶,對讀官應敎李志淵,副修撰李允謙,兵曹佐郞李埴,以次進伏訖。上敎曰,太學生應製,以試官擧行,可也。仍命退,諸臣以次退出。
上在昌德宮。停常參·經筵。
彗星爲月光所射,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
文·蔭官應製罷還內後,內閣·政院·玉堂·藥房口傳問安。答曰,知道。
大殿·王大妃殿·中宮殿·惠慶宮·嘉順宮,內閣·政院·玉堂·藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金蓍根啓曰,行大司憲李冕膺,執義宋稚圭在外,掌令趙晉和·沈厚鎭傳旨未下,持平尹致謙牌不進,一員未差,監察茶時之意,敢啓。傳曰,知道。
洪義浩啓曰,藥房提調·副提調,持湯劑來待矣。傳曰,封入。
傳于金相休曰,禮房承旨,馳詣宗廟·景慕宮,奉審摘奸以來。
傳于金相休曰,今日當親臨暎花堂,闕內入直文·蔭官應製,該房知悉,侍衛入直磨鍊,雲寶劍置之,試官,依前爲之,出宮門路,以協陽門爲之。
以司諫朴宗琦,獻納洪遇燮,正言柳訸,掌令趙晉和·沈厚鎭再牌不進罷職傳旨,傳于金相休曰,只推。
金相休啓曰,守令署經事,命下矣。司諫朴宗琦,獻納洪遇燮,正言柳訸,掌令趙晉和·沈厚鎭,旣有只推之命,與行大司諫尹序東,竝卽牌招,何如?傳曰,允
金相休啓曰,吏曹郞廳來言,政事當日爲之事,命下,而判書南公轍,參判李肇源,參議鄭東榦,俱以病不來,不得開政云,竝卽牌招,何如?傳曰,允。
以吏曹參議鄭東榦牌不進罷職傳旨,傳于金相休曰,只推。
注書李永昆病,代以趙秀仁爲假注書。
以持平尹致謙牌不進罷職傳旨,傳于金相休曰,只推。
金相休啓曰,守令署經事,命下矣。持平尹致謙,旣有只推之命,一體牌招,何如?傳曰,允。
金相休啓曰,守令署經事,命下矣。今日政新除授臺諫,待下批一體牌招,何如?傳曰,允。
有政。吏批,行判書南公轍進,參判李肇源牌不進,參議鄭東榦牌不進,同副承旨呂東植進。以李允謙爲持平,任希存爲刑曹參判,趙㯖爲肇慶廟令,金世忠爲全羅都事,李海魯爲永平縣令。
兵批,兼判書沈象奎病,參判鄭晩錫病,參議韓鼎運病,參知尹之鉉入直進,右副承旨尹鼎烈進。以李尙進爲興陽監牧官,李榮運爲晉州監牧官,大護軍李勉兢,副護軍安廷善·宋冕載,副司果李敬參,竝單付。
傳于金相休曰,闕內入直文·蔭官應製,銘居首三下一尙瑞副直長李益秀,筆七枝·貂耳掩一部賜給,之次三下尙衣直長金義友,筆五枝·墨三笏賜給。
傳于呂東植曰,番將單子,依點下爲之,巡監軍,以昨日巡監軍爲之。
吏曹啓目,權知承文院副正字李纘根·吳泰長·韓晉赫,權知成均館學諭林景祚,俱已登料,前年滿五十,竝只依法典,六品遷轉,何如?判付啓,依允。
辛未十二月十四日辰時,上御暎花堂。闕內入直文·蔭官應製入侍時,右承旨金相休,左副承旨金蓍根,右副承旨尹鼎烈,同副承旨呂東植,檢校直閣徐俊輔,記事官李永昆·趙璟鎭,記注官金初燮,記事官朴齊聞,以次進伏訖。上敎曰,文·蔭官應製,以賓廳爲之,可也。仍命退,諸臣以次退出。
上在昌德宮。停常參·經筵。
彗星爲月光所射,不得看候。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。傳曰,入侍。
金相休啓曰,時原任大臣,爲承候來待矣。傳曰,入侍。
金相休啓曰,時原任閣臣,爲承候來待矣。傳曰,入侍。
傳于洪義浩曰,吏·兵房承旨,持褒貶啓本,入侍。
尹鼎烈啓曰,行大司憲李冕膺,執義宋稚圭在外,掌令趙晉和·沈厚鎭,持平李允謙·尹致謙傳旨未下,監察茶時之意,敢啓。傳曰,知道。
洪義浩啓曰,藥房提調·副提調,持湯劑來待矣。傳曰,封入。
尹鼎烈啓曰,備邊司郞廳來言,今日賓廳日次,而上前開坼相値,不得來會之意,敢啓。傳曰,知道。
傳于呂東植曰,左副承旨許遞,前望單子入之,待下批,牌招察任。
承旨前望單子入之,徐春輔落點。
傳于洪義浩曰,藥房·內閣·政院·玉堂直宿問安,間日爲之,朝廷問安,十日一次爲之。
藥房口傳啓曰,臣等卽伏見傳敎之下政院者,有藥房·內閣·政院·玉堂直宿問安,間日爲之之命矣。成命之下,固宜奉承,而第伏念玉候調攝,姑遲復常,湯劑連進,不容少緩。此時臣等之輪回直宿,朝夕承候,係是誠忱之所不可已,而本院直宿,事體至重,尤與廷候有異,其在保護愼重之道,有不敢遽然奉承,玆敢聯進衷情。伏乞亟寢間日問安之命,以爲依前承候之地,千萬顒祝,惶恐敢啓。答曰,知道。藥院之請,依卿等所奏而許施,至於政院·玉堂問安,不緊甚矣。口啓之語,亦不疾之甚,依前下下敎,置之,宜矣。
以司諫朴宗琦,獻納洪遇燮,正言柳訸,掌令趙晉和·沈厚鎭,持平李允謙牌不進罷職傳旨,傳于徐春輔曰,只推。
洪義浩啓曰,守令署經事命下,已至多日,尙未擧行,事甚未安,司諫朴宗琦,獻納洪遇燮,正言柳訸,掌令趙晉和·沈厚鎭,持平尹致謙·李允謙,旣有只推之命,與行大司諫尹序東,竝卽牌招,何如?傳曰,允。
以持平尹致謙再牌不進罷職傳旨,傳于徐春輔曰,只推。
金相休,以奎章閣言啓曰,景慕宮望廟樓,今望奉審無頉之意,敢啓。傳曰,知道。
金相休,以奎章閣言啓曰,本閣今辛未年秋冬等褒貶,當爲磨勘,而直提學一員·直閣,俱未差,待敎李龍秀有身病,不得擧行,外閣褒貶,亦未爲之之意,敢啓。傳曰,知道。
尹鼎烈,以備邊司言啓曰,海南縣監尹永輝上疏批旨內,有令廟堂稟處之命矣。取見其疏本,則以爲本邑元還,已盡於己庚賑資。今爲還穀者,卽關西均貿錢一萬三千八百兩,移貿錢二千七百兩,移轉米一千四百石也。各項移劃錢,移用於民庫,畢竟彌縫,仍用防稅作還之例。第其作還,遍及於流亡絶戶,指徵無處,至於徵族徵里徵面,民之呼冤,甚於己庚。移貿作還中,未收與流亡者,限五年分徵,爲辭矣。己巳關西錢之移貿湖南,卽出於移粟救民之意,而伊時事勢,遠未及移粟,急不得辦穀,不得已以錢移俵,姑救目前絶巡之患,而要待年豐,添作元還者也。爲守令者,不但不能捄民,反爲攛挪破補之計,乃以稅穀之難捧,民庫之未收,竝於此錢。惟意取用,甚至吏奴犯用,與受雜費,都屬於此錢,而作還勒捧於初未受錢之民。今至三年,轉成百弊,致有該倅臣疏陳之擧,朝家所以必欲活民者,適足爲厲民,專由於守令之故也。己巳以後守令所犯之罪,卽令道臣,詳査以啓,以爲從重勘處之地,疏中分年之請,湖沿民情,非不切悶,正還捧納,大異於宿逋收殺,有不可輕開此路,今姑置之,何如?傳曰,允。
尹鼎烈,以備邊司言啓曰,糴政垂畢,民事孔艱,如有上京守令,催促當日下送之意,分付,何如?傳曰,允。
洪義浩,以議政府左右相意啓曰,今辛未年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
洪義浩,以中樞府言啓曰,本府郞廳及醫員錄事等,今辛未年秋冬等褒貶,當爲等第,而領中樞府事臣李時秀,有身病,判中樞府事韓用龜有身病,限內不得磨勘之意,敢啓。傳曰,知道。
洪義浩,以耆老所言啓曰,本所堂上,多有身病,無參坐之人,今辛未秋冬等褒貶,限內不得磨勘之意,敢啓。傳曰,知道。
洪義浩,以敦寧府言啓曰,府郞廳等矣,今秋冬等褒貶等第,當爲磨勘,而以領事身病,不得爲之之意,敢啓。傳曰,知道。
洪義浩,以忠勳府言啓曰,本府今辛未年秋冬等褒貶,當爲磨勘,而有司堂上不備,限內不得爲之之意,敢啓。傳曰,知道。
洪義浩,以宣惠廳都提調意啓曰,本廳郞廳等,今辛未秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
尹鼎烈,以都摠府言啓曰,本府郞廳及部將等,今辛未年秋冬等褒貶,當爲磨勘,而都摠管李彦植有故,限內不得爲之之意,敢啓。傳曰,知道。
洪義浩,以漢城府言啓曰,本府郞廳及五部官員,今辛未年春夏等褒貶,因堂上有故,限內不得磨勘之意,曾已頉啓矣。其時官員,已多遷轉,無可考績,依近例,本府郞廳褒貶蕩滌,而戶曹所磨勘五部官員褒貶,一體蕩滌之意,分付戶曹,何如?傳曰,允。
洪義浩,以吏曹言啓曰,曹所屬司饔院官員等矣,今辛未年秋冬等褒貶,當爲等第,而因本院都提調身病,限內不得磨勘之意,敢啓。傳曰,知道。
洪義浩,以戶曹言啓曰,本曹所屬各司,今辛未年秋冬等褒貶磨勘之際,曹郞廳啓本中一字,養賢庫啓本中一字,誤書擦改之意,敢啓。傳曰,知道。
洪義浩,以戶曹言啓曰,本曹郞廳及所屬各司官員,今辛未秋冬等褒貶,依前例磨鍊以入,而軍資監·濟用監·內資寺·長興庫·五部,因都提調·提調·漢城府堂上有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
洪義浩,以禮曹言啓曰,今此所屬各司官員等褒貶時,光陵參奉尹景成,明陵參奉金敎喜,與參判臣金魯敬,有應避之嫌,不得同議磨勘,別啓本以入之意,敢啓。傳曰,知道。
洪義浩,以禮曹言啓曰,各陵殿園墓,本曹郞廳,四學童蒙敎官,通禮院·典牲署·東西活人署·禮賓寺·圖畫署官員等,今辛未年秋冬等褒貶,等第以入,而宗廟署·社稷署·景慕宮·弘文館·藝文館·春秋館·承文院·奉常寺·成均館·掌樂院·東西氷庫,觀象監·內醫院·司譯院·典醫監·惠民署·東南關王廟官員等褒貶,各其司領事,都提調·提調及堂上有故,不得一時磨勘之意,敢啓。傳曰,知道。
洪義浩,以禮曹言啓曰,今此本曹秋冬等褒貶時,成均館司成申緯,以呈旬不爲參謁,事體未安,以本館褒貶之不爲,雖不得等第,不可置之,令吏曹中考施行,何如?傳曰,允。
尹鼎烈,以兵曹言啓曰,宣薦內禁衛取才,三技入格別單及宣部守三薦參上武臣前銜人,別取才入格矣數,落仕年條,居住薦名,各其名下,懸註以入之意,敢啓。傳曰,知道。
尹鼎烈,以兵曹言啓曰,本曹今辛未年秋冬等褒貶,等第磨鍊以入,而曹所屬軍器寺·司僕寺·訓鍊院部將等矣褒貶,因各其司提調及堂上有故,不得一體磨勘,而典設司官員,去春夏等褒貶,其時官員,已多遞易,依例蕩滌之〈意〉,敢啓。傳曰,知道。
尹鼎烈,以兵曹言啓曰,本曹今辛未年秋冬等褒貶啓本中,刀擦二處之意,敢啓。傳曰,知道。
洪義浩,以刑曹言啓曰,今初十日,本曹磨勘時,屬司典獄寺官員等,今秋冬等褒貶,本曹參議,例與刑房承旨,同爲磨勘,而該房承旨有闕,不得磨勘以入之意,敢啓。傳曰,知道。
洪義浩,以工曹言啓曰,本曹郞廳,今辛未年秋冬等褒貶及屬司掌苑署·造紙署官員等,今辛未年秋冬等褒貶,合三度磨勘以入,而屬司中,尙衣院·繕工監·瓦署·典涓司,今辛未年秋冬等褒貶,因各該司提調有故,限內不得磨勘,今辛未年春夏等褒貶及屬司褒貶,本曹堂上有故,限內不得磨勘,其時官員,多有遷轉者,依近例蕩滌之意,敢啓。傳曰,知道。
尹鼎烈,以濬川司都提調言啓曰,本司都廳及郞廳,今辛未年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
尹鼎烈,以訓鍊都監都提調意啓曰,本局從事官,禁松參軍及諸將官等,今辛未年秋冬等褒貶,當爲等第,而都提調臣李時秀,以身病,限內不得磨勘之意,敢啓。傳曰,知道。
尹鼎烈,以禁衛營都提調意啓曰,本營從事官及諸將官,今辛未秋冬等褒貶,當爲等第,而臣載瓚有身病,限內不得磨勘之意,敢啓。傳曰,知道。
尹鼎烈,以御營廳言啓曰,本廳騎士將李亨祿,受由下鄕,過限不來,爲先汰去之意,敢啓。傳曰,知道。
尹鼎烈,以御營廳言啓曰,本廳從事官及諸將官,今辛未年秋冬等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
大司成金履喬疏曰,伏以臣之重忝師儒之長,今半年于玆矣。居其官者,必有其職,任聖朝敎冑之責,致一代造髦之譽,臣之不肖,固萬萬非其人。至於使鼓篋之士,無朝夕饑渴之憂,居泮之民,有安生樂業之意,亦臣職守中一事,而自臣叨任之初,泮民蕩析之訴,交積於前,多士闕供之患,日迫一日。臣復褎如瞠然,不以一聞於上,則溺職瘝官之罪,尤何所自逃哉?太學養士之需,除度支劃給米九百餘石,凡百供億之費,一切責出於泮民者,殆不下萬兩,此皆屠肆之收稅也。泮民無他資生,惟以屠肆爲業。然在昔紀綱猶存之時,爲利之厚,上以支公家之費,下足以自私其生,挽近以來,法禁蕩然,平民私屠,無處無之。此盛則彼衰,物之理也。屠肆之利,減於昔時,不啻十之六七,而本館之應稅與各司之例納,通計一年,爲三萬五千餘兩。其他公私間侵徵之弊,又在其外,又安有餘利之自私也哉?屠肆之失利,而泮民之業,日以蕭索,泮民之失業,而養士之需,日以耗縮,轉輾爲弊,莫可收拾。泮民,亦國家之赤子耳,殆不聊生,已非細故,況多士之將致闕供者乎?夫養士之需,取給於屠肆之餘利者,原其設始,已極苟簡,而今則竝與苟簡之財,實無取給之道,寧不寒心?且食堂元額,自先朝丁酉,以百爲定,而若値設科之時,不計額數者,亦有先朝令甲,近來科場頻數,居齋儒生,比昔愈多,以日縮之財,養日滋之士,畢竟難支之患,勢所固然。由是而權輿不承,薤鹽不繼,將使賢關游學之徒,寄食於泮村,納履而歸家,國家養士之意,果安在哉?顧今太學所養之士,其學業文章,言議風節,未必如成周東漢之盛美。然冠章甫衣靑衿,身居首善之地,口讀先聖之書,賁列朝菁莪之化,爲他日公卿之需,則未嘗非國家之元氣也。旣謂之國家元氣,而不恤其饑飽,一任其聚散哉?誠不可使聞於隣國也。臣竊觀近日京外軍營,有財力不敷之處,則輒皆講究通變之策,以爲接濟之方,今夫太學之重,重於軍營,養士之急,急於餉兵,積弊之痼,如上所陳,而講究通變之擧,反在於京外軍營將卒之後,其爲壞國家之事面,起識者之嗟嘆,當如何哉?卽今泮民之齊願,咸以爲旣不能申明法紀,使屠肆復舊,則無寧優得財力,俾嬴利有賴,臣取考泮中所在謄錄,則自前財力罄竭之時,許貸公貨,得以蘇捄者,非止一再。往在肅廟丁酉,以戶惠廳及五軍門銀子七千兩,錢一萬兩,分排許貸,限年備報,其後英廟甲戌,以兵戶曹及各軍門錢二萬一千兩,分排許貸,不出期年,亦卽還報。此皆其時大司成,或疏或奏,而廟堂或覆啓或筵稟而許施者也。外此請貸許施,其例不一,亦難枚擧。蓋此事,在各衙門旣無所失,在泮民則大有所益,故有請輒施,無甚留難。臣竊料其時事勢之遑急,不至於今日,而朝家猶且曲副其所願。況今士有饑色,民失恒業,而莫之顧念也耶?玆敢不避猥越,據實仰籲。伏乞聖明,下臣疏本於廟堂,從長稟處,速賜變通,俾多士無闕供之歎,泮民有奠業之望,幸甚。臣無任云云。答曰,省疏具悉。所陳,令廟堂稟處。
辛未十二月十五日辰時,上御暎花堂。藥房提調·副提調,率醫官入診時,原任大臣·閣臣,承候同爲入侍時,提調金履度,副提調洪義浩,記事官趙璟鎭,記注官朴思彦,記事官朴齊聞,領府事李時秀,左議政金載瓚,右議政金思穆,直提學洪奭周,檢校直閣徐俊輔,醫官吳千根·趙宗協·秦東秀·卞之錞·李彦厚,司饔院僉正洪旭浩,以次進伏訖。時秀等曰,今朝日氣甚寒,聖體,若何?上曰,一樣矣。時秀等曰,寢睡·水刺之節,何如?上曰,一樣矣。各殿宮氣候,亦皆一樣矣。時秀等曰,近日臣等,久未承候矣。聖體調攝中,諸節,日來更若何?上曰,與前一樣矣。義浩曰,醫官今旣來待,特許入診,似好矣。上曰,姑置之,可也。仍命退,諸臣以次退出。
辛未十二月十五日辰時,上御宣政殿。吏兵房承旨,持褒貶啓本入侍時,行都承旨洪義浩,右承旨金相休,左副承旨金蓍根,右副承旨尹鼎烈,同副承旨呂東植,記事官趙璟鎭,假注書趙秀仁,記注官朴思彦,記事官朴齊聞,以次侍立。上未及降輿。仍敎曰,俄者映花堂殿座時,褒貶啓本,不卽待令,都承旨從重推考。出駕前下敎啓本入之,開坼入侍,依例書出,可也。義浩曰,卽伏見諸道今秋冬等褒貶啓本,則江原監司李好敏,黃海監司韓用鐸,守令無一人居中居下,京畿監司權常愼,平安監司李晩秀,慶尙監司金會淵,咸鏡監司趙德潤,守令無一人居下,殊無嚴明殿最之意,竝推考警責,何如?上曰,依爲之。出擧條鼎烈曰,卽伏見諸道今秋冬等褒貶啓本,則京畿水使李石求,開城留守柳相祚,慶尙左水使李勉植,邊將無一人居中居下,江華留守吳泰賢,公忠水使李謙會,南兵使柳相亮,邊將無一人居下,殊無嚴明殿最之意,竝推考警責,何如?上曰,依爲之。出擧條仍命書榻敎曰,王大妃殿進御加味大調中湯,依前方五貼製入。仍還內,諸臣以次退出。
上在昌德宮。停常參·經筵。
初昏,月光未升之前,彗星所在,十分詳察,則竝與尾痕,終不得見。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍,宜矣。王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,藥房提調·副提調,持湯劑率醫官,依下敎來待矣。傳曰,封入。
徐春輔啓曰,行大司憲李冕膺,執義宋稚圭在外,掌令趙晉和·沈厚鎭,持平李允謙·尹致謙傳旨未下,監察茶時之意,敢啓。傳曰,知道。
傳于金相休曰,輪對官,明日待令。
以司諫朴宗琦,獻納洪遇燮,正言柳訸,掌令趙晉和·沈厚鎭,持平尹致謙·李允謙牌不進罷職傳旨,傳于徐春輔曰,只推。
洪義浩啓曰,守令署經事命下,已至多日,尙未擧行,事甚未安,司諫朴宗琦,獻納洪遇燮,正言柳訸,掌令趙晉和·沈厚鎭,持平李允謙·尹致謙,旣有只推之命,與行大司諫尹序東,竝卽牌招,何如?傳曰,允。
注書趙璟鎭病,代以李基承爲假注書。
以京畿監司權常愼狀啓,朔寧郡守李漢臣,限麥秋仍任事,傳于洪義浩曰,依狀辭仍任。
洪義浩,以吏曹言啓曰,因備邊司草記,糴政垂畢,民事孔艱,如有上京守令,催促當日下送之意,分付事,允下矣。自臣曹,催促,則上京守令永川郡守權太應,以爲身病猝重,不得下去云。雖未知其病勢之如何,而催促之下,謂有身病,不卽下去者,揆以事體,誠甚未安,罷黜,何如?傳曰,允。
徐春輔,以義禁府言啓曰,保放罪人安廷鐸,還囚後,照律以入之意,敢啓。傳曰,知道。
徐春輔,以義禁府言啓曰,咸鏡監司趙德潤狀啓內,永興府使安宗厚罪狀,令攸司稟處事,啓下矣。安宗厚,時在任所,係是兼營將守令,依例發遣府書吏,差兼官後,拿來,何如?傳曰,待待命拿囚。
義禁府照目粘連,堤川縣監安廷鐸矣,本府議啓內,正供上納,自有程限,而涉夏徂冬,尙此愆期,揆以法意,誠甚駭然,不可以囚供之自明,事勢之或然,有所參恕,以此照律,罪杖一百收贖,告身盡行追奪,私罪奉敎依允。
上在昌德宮。停常參·經筵。
初昏以後,天氣淸朗,月光已遠,衆星畢露,而彗星所在之處,十分詳細尋察,終不得見,其已消滅,今無可疑。
夜自一更至五更,月暈。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐春輔啓曰,行大司憲李冕膺,執義宋稚圭在外,掌令趙晉和·沈厚鎭,持平李允謙·尹致謙傳旨未下,監察茶時之意,敢啓。傳曰,知道。
尹鼎烈啓曰,來二十一日,朝參日次矣,敢稟。傳曰,停。
金相休啓曰,來二十一日,輪對日次矣,敢稟。傳曰,當次人受默,後日次待令。
洪義浩啓曰,藥房提調·副提調持湯劑,率醫官,依下敎來待矣。傳曰,封入。
備忘記,穩城府使李升權下直,長弓一張,長箭一部,片箭一部,筒兒一箇賜給。
金相休啓曰,守令署經事命下,已至多日,尙未擧行,事甚未安,司諫朴宗琦,獻納洪遇燮,正言柳訸,掌令趙晉和·沈厚鎭,持平尹致謙·李允謙,旣有只推之命,與行大司諫尹序東,竝卽牌招,何如?傳曰,允。
金相休啓曰,去四月十一日,輪對官都摠經歷李緯坤,成均直講柳英喆,四月二十一日奉常正李垿,司饔主簿金照,尙衣直長金義友,六月十一日軍資主簿李裕慶,繕工監役李在紹,校書博士崔錫玄,六月二十一日廣興直長李魯俊,七月初一日義盈主簿李彦柱,東氷庫別提朴惟儉,西氷庫別提柳本學,七月十一日司圃別提李命存,造紙別提沈能鎭,瓦署別提安宗郁,七月二十一日典簿尹心約,司錄閔秉勳,中樞經歷吳相龜,儀賓都事朴宗喜,八月初一日內贍主簿秦東老,吏曹正郞孔胤恒,九月初一日戶曹正郞金鋼,兵曹正郞朴思彦,工曹正郞李遠揆,九月十一日漢城判官金萬鍾,都摠經歷李最爀,尙瑞直長李益秀,承文正字吳夏喆,九月二十一日宗簿直長李憲承,司饔奉事柳匡宇,尙衣主簿李耆秀,十月初一日軍資正任㸁,繕工副正洪秉周,司宰僉正柳晊,校書判校李顯相,十月十一日宗廟令黃仁紀,社稷令孫錫祉,典設別提安聖謩,廣興令辛景愈,平市主簿趙宅謙,十月二十一日義盈直長洪醇浩,長興主簿李時升,東氷庫別檢金宗遇,西氷庫別檢李永秀,掌苑別提王德九,十一月初一日司圃別提金致常,養賢主簿朴基宏,典牲判官趙鎭壽,造紙別提沈能鎭,瓦署別提洪禹恒,十一月十一日中樞經歷吳相龜,內贍直長李九會,司䆃僉正李羲贊,禁府都事兪武煥,十一月二十一日司僕主簿黃量源,軍器判官洪秉義,內資奉事金原淳,禮賓參奉蘇輝國,濟用判官姜運圭,十二月初一日吏曹正郞孔胤恒,戶曹正郞趙厚鎭,禮曹正郞陳錫周,兵曹正郞洪羲瑾,刑曹正郞南鼎來,十二月十一日工曹正郞趙雲會,漢城主簿趙學榮,都摠經歷具載哲,成均司藝呂榮徽,尙瑞直長嚴喆,來待矣。傳曰,雪寒如此,後日次,待令。
尹鼎烈啓曰,今此春帖子製述人中,時無職名人,令該曹,口傳付軍職,何如?傳曰,允。
兵曹口傳政事,副司果安光宇·申在植·李沆·任百禧,竝單付。
金相休啓曰,春帖子製述人,旣已抄啓矣,藝文提學南公轍,待明朝牌招,以爲出韻科次之地,何如?傳曰,允。
金相休,以弘文館言啓曰,本館下番闕直,事甚未安,副校理鄭元容,自鄕上來云,卽爲牌招,姑降入直,何如?傳曰,許遞。今日政差出。
金相休啓曰,玉堂上下番俱空,事甚未安,今日政新除授玉堂,竝待下批牌招入直,何如?傳曰,允。
金相休,以吏曹言啓曰,今日本曹開拆坐起時,考見諸道褒貶啓本,則淸風府使尹光時,以惜拋名邑,益勉矯瘼爲目,金山郡守鄭東元,以久病難醫爲目,鎭海縣監李潤俊,以益懋察奸爲目,金泉道察訪金虎振,以濫騎宜節爲目,則俱宜置下考,而置諸中考,穩城府使李禹道,以母恃僻遠,益思報答爲目,交河郡守李薰徽,以益勉綜密爲目,草溪郡守尹義儉,以生疎姑恕,謝客斯善爲目,郭山郡守李永植,以殘邑慘歉,庶幾牽補爲目,漆原縣監白東衡,以幸免顯疵爲目,則俱宜置中考,而置諸上考,殊無嚴明殿最之意,五道道臣,推考警責,穩城府使李禹道,淸風府使尹光時,金山郡守鄭東元,鎭海縣監李潤俊,金泉道察訪金虎振,竝罷黜,交河郡守李薰徽,草溪郡守尹義儉,郭山郡守李永植,漆原縣監白東衡,竝中考施行,何如?傳曰,允。政官牌招,開政差出,使之卽爲下送,可也。
金相休,以吏曹言啓曰,山淸縣監金載春,以六年窠守令,三次居中,其不治可知,依例罷黜,何如?傳曰,允。今日政差出。
有政。吏批,行判書南公轍進,參判李肇源牌不進,參議鄭東榦牌不進,右承旨金相休進。啓曰,忠州牧使,今當差出,而本府物衆地大,素稱難治,不可不擇差,他道及同道有聲積守令,竝擬,何如?傳曰,允。
又啓曰,玉堂闕員,今當差出,而擬望之人乏少,外任竝擬,何如?傳曰,允。
又啓曰,穩城府使,今當差出,而未準朔禁軍將,竝擬,何如?傳曰,允。
以曺鳳振爲副校理,朴孝成爲副修撰,徐道裕爲司藝,尹慶烈爲社稷令,朴煐爲引儀,許兟爲監察,李升權爲穩城府使,李光憲爲忠州牧使,張瀚爲淸風府使,趙咸永爲永川郡守,林長浩爲金山郡守,黃䆃爲山淸縣監,金永喆爲鎭海縣監,李在嵩爲金泉察訪,奉常奉事單韓發翼,中學訓導單吉顯範,朔寧郡守李漢臣,仍任事承傳,柳錫均爲假引儀。
兵批,兼判書沈象奎病,參判鄭晩錫入直進,參議韓鼎運病,參知尹之鉉病,左副承旨尹鼎烈進。副護軍金蓍根·趙華錫·李會植,副司直鄭元容,副司果李纘根·吳泰長·韓晉赫·林景祚,以上竝單付。
以京畿監司權常愼狀啓,陽川縣監李基完身死,其代,令該曹,各別擇差,催促下送事,傳于金相休曰,令該曹,口傳差出。
吏曹口傳政事,以尹夔欽爲陽川縣監。
以司鍊朴宗琦,獻納洪遇燮,正言柳訸,掌令趙晉和·沈厚鎭,持平尹致謙·李允謙牌不進罷職傳旨,傳于金相休曰,只推。
以司諫朴宗琦,獻納洪遇燮,正言柳訸,掌令趙晉和·沈厚鎭,持平尹致謙·李允謙牌不進罷職傳旨,傳于金相休曰,只推。
以吏曹參議鄭東榦牌不進罷職傳旨,傳于金相休曰,推考傳旨捧入。
以平安監司李晩秀狀啓,殿牌失火事,傳于徐春輔曰,卿則是重臣也,推考安徐。
金相休,以吏曹言啓曰,成均館博士裵相仁,受由過限不上來,依例罷職,何如?傳曰,允。
尹鼎烈,以備邊司言啓曰,元朝在近,賀儀將擧,卿宰侍從堂上堂下坐罷人,及給牒未收敍者,竝敍用,令該曹,付軍職,使之入參,何如?傳曰,允。
尹鼎烈,以訓鍊都監言啓曰,昨日後苑,豹虎二頭獵捉,而又有虎跡,跟尋於宮墻外,仍爲行獵,今日午時量,本局牙兵等,捉得豹虎一頭於三淸洞近處,故謹此封進,而捉虎將卒,自臣營,考例施賞之意,敢啓。傳曰,知道。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐春輔啓曰,行大司憲李冕膺,執義宋稚圭在外,掌令趙晉和·沈厚鎭,持平尹致謙·李允謙,牌招啓辭未下,監察茶時之意,敢啓。傳曰,知道。
金相休啓曰,今十二月二十日,都目政事爲之之意,敢啓。傳曰,知道。
洪義浩啓曰,藥房提調·副提調持湯劑,率醫官,依下敎來待矣。傳曰,封入。
金相休啓曰,守令署經事命下,已至多日,尙未擧行,事甚未安。司諫朴宗琦,獻納洪遇燮,正言柳訸,掌令趙晉和·沈厚鎭,持平尹致謙·李允謙,旣有只推之命,與行大司諫尹序東,竝更牌招,何如?傳曰,允。
金相休啓曰,玉堂上下番俱空,事甚未安,副應敎金學淳,校理洪敬謨,測候官旣已減下,副校理曺鳳振,有只推之命,竝卽牌招,以爲推移入直之地,何如?傳曰,嚴飭牌招。
金相休啓曰,應敎李志淵,校理李鼎秉,副校理李基崇,修撰柳台佐,副修撰朴孝成·姜世綸在外,副應敎金學淳,校理洪敬謨,測候官進,副校理曺鳳振牌不進,修撰李光文,內閣進,玉堂上下番俱空,事甚未安。副提學未差之代,政官牌招,開政差出,待下批仍卽牌招入直,何如?傳曰,允。
有政。吏批,行判書南公轍進,參判李肇源牌不進,參議鄭東榦牌不進,右承旨金相休進。以李存秀爲副提學,洪龜燮爲兵曹佐郞,李潢爲潭陽府使,李述模爲榮川郡守,沈能稷爲靈光郡守,金履祜爲盈德縣令,金萬鍾爲泰仁縣監,學諭吉顯範·卜來禎·成龍申,兼養賢庫直長單朴榮顯。
兵批,兼判書沈象奎病,參判鄭晩錫入直進,參議韓鼎運病,參知尹之鉉病,右副承旨徐春輔進。副護軍金啓河·洪秀晩,副司直金,副司果權漢緯,以上竝單付。
以吏曹參議鄭東榦牌不進罷職傳旨,傳于金相休曰,推考傳旨捧入。
以副校理曺鳳振牌不進罷職傳旨,傳于金相休曰,只推。
尹鼎烈,以兵曹言啓曰,拆見諸道褒貶啓本,則統制使吳載光啓本中,薺浦萬戶宋官英,以勉哉剛克爲目,則宜置中考,而置諸上考,南兵使柳相亮啓本中,雲寵萬戶具允鼎,以苟節觴政,可了鎭務爲目,則宜置下考,而置諸中考,殊無嚴明殿最之意,各該帥臣,推考警責,薺浦萬戶宋官英,中考施行,雲寵萬戶具允鼎,下考施行,何如?傳曰,允。
尹鼎烈,以備邊司言啓曰,虛司果未區處之前,毋得出復職之意,前後提飭,非止一再,而但兵批,異於吏批。元出六未付職者,漸益積滯,若待盡爲區處,然後始出復職,則落仕積薪之歎,無異於虛司果。兩行疏鬰,雖難遽議,一向偏塞,亦所當念。此後雖有虛司果之時,都政則以六品一窠,屬爲宣薦復職,散政則間五人一出復職,以爲漸次振淹之道,仍爲定式之意,分付兵曹,何如?傳曰,允。令西銓,另加着念事,分付,可也。
尹鼎烈,以備邊司言啓曰,每當都政,輒以柔遠疏鬰,致勤飭敎,而銓曹之以此對揚,實是大政之先務,江界人前武兼安慶,以落仕最久,八月都政,得差見職,而未及上來,該曹依通編定式,以過限出代矣。僻遠之地,無怪其得聞最晩,兼有老病,未卽登程,事勢之所固然。且法典,只於北道六鎭,以六十日爲限,江界與六鎭,邊遠則無異,而槪從他道四十日之限者,亦不無不均之歎,在朝家收拾遐外之政,不可不別加軫念。今番都政,從便區處之意,分付該曹,何如?傳曰,允。分付銓曹,各別明心擧行,可也。
尹鼎烈,以備邊司言啓曰,頃以設賑四道守令,勿爲遷轉之意,筵稟蒙允,而東北兩道,猶勝於兩西,賑邑外,若有朔滿應遷者,勿拘施行之意,分付兩銓,何如?傳曰,允。
金相休,以觀象監提調意啓曰,彗星所在,連日測候,終不得見,其已消滅,的確無疑,文臣測候官及本監別測候,自今日,竝爲撤罷,何如?傳曰,允。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝,若何,寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。王大妃殿·中宮殿·惠慶宮·嘉順宮藥房口傳問安。答曰,知道。
徐春輔啓曰,行大司憲李冕膺,執義宋稚圭在外,掌令二員,持平二員未差,監察茶時之意,敢啓。傳曰,知道。
洪義浩啓曰,藥房提調·副提調,持湯劑率醫官,依下敎來待矣。傳曰,封入。
傳于金相休曰,明日都政,當親臨,該房知悉。
尹鼎烈,以都摠府言啓曰,北所部將洪枃,去夜四五更巡更,而罷漏後,到建陽門,爲牌將所執者,極爲駭然,當該部將洪枃,不善踐更之罪,令該府拿問處之,何如?傳曰,允。
尹鼎烈,以兵曹言啓曰,北所部將洪枃,以去夜四五更,行巡部將,不善踐更,未及廻巡於罷漏之前,巡更法意,何等審愼,而有此闕更之擧,事極駭然,當該部將洪枃,令該府拿問處之,何如?傳曰,允。
尹鼎烈啓曰,卽伏見兵曹摠府草記,則北所部將洪枃,以去夜四五更行巡部將不善踐更,未及廻巡於罷漏之前,巡更法意,何等嚴重,而有此闕更之擧,事極駭然,當該部將,所當重勘,而本院請推之外,無他可施之罰,何以爲之?而常時不能檢飭之兵曹·摠府堂上,亦不可無警,竝從重推考,何如?傳曰,允。拿處。
吏曹口傳政事,以朴聲漢爲吏曹正郞,李儒象爲佐郞。
以副應敎金學淳,副校理曺鳳振牌不進罷職傳旨,傳于金相休曰,只推。
金相休,以弘文館言啓曰,本館下番闕直,事甚未安,副應敎金學淳,副校理曺鳳振,旣有只推之命,竝卽牌招,以爲推移姑降入直之地,何如?傳曰,允。
金相休,以弘文館言啓曰,新除授副修撰朴孝成,時在全羅道靈光縣任所,經筵入番事緊,請斯速乘馹上來事,下諭。答曰,依啓。
尹鼎烈,以備邊司言啓曰,三南還穀分留實數,依年前定式,別遣備郞,摘奸之意,前已筵奏蒙允矣。今當歲末,封倉在卽,文備邊郞四人,分送於嶺南及兩湖之意,敢啓。傳曰,知道。
尹鼎烈,以兵曹言啓曰,今十二月二十日,文臣朔試射日次,而內外中日,旣已停止,不得爲之之意,敢啓。傳曰,知道。
尹鼎烈,以兵曹言啓曰,五衛將沈能俊前任慶州營將,朴友淵前任尙州營將,金憲柱前任全州營將,洪景運前任公州營將,崔禹鉉前任洪州營將,俱在任所,上來間,該廳番次苟艱云,竝改差,何如?傳曰,允。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
徐春輔啓曰,行大司憲李冕膺,執義宋稚圭在外,掌令二員,持平二員未差,監察茶時之意,敢啓。傳曰,知道。
尹鼎烈啓曰,備邊司郞廳來言,今日賓廳日次,而都目政事相値,不得來會云矣,敢啓。傳曰,知道。
傳于尹鼎烈曰,親政處所,宣政殿爲之,侍衛入直磨鍊,雲寶劍置之,出宮門路,以協陽門爲之。
洪義浩啓曰,時原任大臣,爲承候來待矣。傳曰,入侍。
洪義浩啓曰,時原任閣臣,爲承候來待矣。傳曰,入侍。
洪義浩啓曰,藥房提調·副提調,持湯劑,率醫官依下敎來待矣。傳曰,封入。
以副應敎金學淳,副校理曺鳳振牌不進罷職傳旨,傳于呂東植曰,只推。
洪義浩啓曰,卽者吏曹郞廳來言,鎭海縣監金永喆,兩司俱未署經云,堤川縣監成進默,署經命下,已至多日,尙未擧行,事甚未安,今日政新除授臺諫,竝待下批牌招,行大司諫尹序東,一體牌招,以爲署經之地,何如?傳曰,允。
趙秀仁陞六,代以沈啓錫爲假注書。
沈啓錫在外,代以韓鍾運爲假注書。
韓鍾運在外,代以金周默爲假注書。
李祖馨陞六,代以金進明爲事變假注書。
洪義浩,以吏曹言啓曰,各道履歷成冊,例於每年六臘月念前修上,以爲趁都政入啓,而公忠道履歷成冊,尙不修報,以致入啓之遲滯,事體所在,誠甚未安,該道道臣,從重推考,原成冊,星火修上事,行會,何如?傳曰,允。
尹鼎烈,以兵曹言啓曰,諸道武臣履歷成冊,每年六臘月都政前,上送于臣曹,以爲入啓之地事,已有定式行會矣。諸道成冊之上來者,今方入啓,而公忠道成冊,尙不上來,都政旣在明日,則擧行之如是愆期,揆以事體,誠極未安,該道臣,推考警責,何如?傳曰,允。
洪義浩,以吏曹言啓曰,明日親政事,命下矣。依定式,本曹權減正郞·佐郞各一員復設,口傳備擬以入之意,敢啓。傳曰,知道。
洪義浩,以吏曹言啓曰,今日都目大政時,本曹堂上,不可不備員,而參議鄭東榦病不來,令政院牌招,以爲同參政事之地,何如?傳曰,允。
都政。吏批,行判書南公轍進,參判李肇源進,參議鄭東榦牌不進,行都承旨洪義浩進。啓曰,今都目大政,各岐仕滿應遷者,相避及未準朔監察禁府都事,戶曹·刑曹·工曹·漢城府郞官,平市署官員,五部令,各司久任時推人員,竝擬,何如?傳曰,允。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮。故自前雖未經九處講,亦有陞六之規矣。今秋冬等褒貶,不得爲之故,當出六品者,未免積滯,依例遷轉,何如?傳曰,允。又啓曰,直長仕日未滿十日以下者,啓稟陞六事,載在法典矣。直長中仕日未滿十日人,依例陞六,何如?傳曰,允。又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。又啓曰,禮曹參議今當差出,而擬望之人乏少,外任竝擬,何如?傳曰,允。又啓曰,蔭官陞六後,準六朔經一考,始擬於五品窠,而間因排望之苟簡,以未經一考之人,啓稟陞擬事,定式矣。今八月大政,陞六之人,至今月未準六朔之限,五品窠,無以排擬,合有變通之道,而曾前如此之時,亦有啓稟,勿拘陞擬之例,今亦依此爲之,何如?傳曰,允。又啓曰,今番都政,窠闕甚少,出六之人,將至虛司果而無所區處矣。永春縣監林淵浩,延豐縣監李正容,明年爲年滿,而不過十許日之間,竝依已例改差,以爲次次陞付之地,何如?傳曰,允。以李晩永爲濟用主簿,李晩永爲司䆃主簿,申在獻爲典籍,任弘常爲永春縣監,鄭履健爲延豐縣監,典籍李祖馨·崔錫玄竝單付,李集獜爲戶曹佐郞,金文澤爲幽谷察訪,陳錫周爲靑巖察訪,孔胤恒爲黃山察訪,南景羲爲高山察訪,任照爲活人別提,任照爲濟用主䈬,李錫周爲校檢,李彦柱爲靑丹察訪,崔厚大爲重林察訪,李厚五爲慶基殿令,金益耟爲庇仁縣監,李得馨爲光陽縣監,張泰顯爲桃源察訪,李顯英爲求禮縣監,李復鉉爲漢城判官,韓喆裕爲社稷令,閔致和爲義城縣監,李埴爲寧陵令,洪集圭爲南原縣監,李永紹爲禧陵直長,金圖遠爲吏曹佐郞,金應晦爲長鬐縣監,林昇運爲黃澗縣監,朴熙顯爲猉獜察訪,宋啓洙爲司圃別提,宋啓洙爲義盈主簿,羅元野爲宣陵直長,尹孟厚爲禮賓直長,李纘根爲典籍,韓錫倫爲禮曹佐郞,南泰德爲敬陵令,吳泰長爲典籍,劉弘九爲禮曹正郞,李遠揆爲鴻山縣監,尹尙圭爲司諫,柳遠鳴·李若洙爲掌令,沈鈁·尹錫永爲持平,兪平柱爲禁府都事,李英模爲繕工奉事,李英模爲內贍奉事,李集玉爲英陵令,趙學典爲掌樂主簿,李一中爲靖陵直長,尹大東爲刑曹正郞,宋啓洙爲刑曹佐郞,李中鎭爲禮曹佐郞,具載重爲臣濟府使,李緯坤爲明川府使,金景煥爲承文判校,金昊淳爲工曹正郞,黃儆彦爲典籍,李亨保爲溫陵令,李光文爲中學敎授,李運恒爲獻納,金陽淳爲正言,宋冕載爲禮曹參議,尹益烈爲工曹參議,黃萬齡爲奉常僉正,嚴喆爲瓦署別提,李顯綏爲司圃別提,洪善謨爲典牲直長,蔡弘䪨爲監察,尹成圭爲繕工奉事,李光植爲北部令,文養老爲工曹正郞,李纘根爲社稷令,趙學典爲工曹佐郞,金義友·李奎說爲禁府都事,李功敏爲長興奉事,閔秉勳·朴榮東爲典籍,李基承爲宗簿主簿,軍資直長單李章玉·林斗鎭,廣興直長單洪鼎燮,以曺學振爲尙衣直長,許兟爲兵曹佐郞,黃儆彦爲禮曹佐郞,李晩永爲監察,趙秀仁爲典籍,李鼎寬爲尙瑞直長,任照爲禁府都事,趙秀仁爲兵曹佐郞,任猉材爲戶曹佐郞,趙吉源爲司宰奉事,李益秀爲掌樂主簿,韓若霖·馬游爲活人別提,尹鍾烈爲尙瑞副直長,韓弘纘爲濬源殿令,嚴喆爲工曹佐郞,李基承爲監察,韓相殷爲穆陵別檢,張漢燮爲德陵直長,洪俊謨爲司饔奉事,沈英錫爲典籍,吳聖根爲宗簿主簿,文尙中爲典籍,文祖悅爲義陵奉事,安載述爲義盈主簿,金重國爲瓦署別提,洪善謨爲司䆃主簿,李光根爲引儀,韓瑗爲濟用主簿,李齊年爲工曹佐郞,柳匡宇爲典牲直長,李宗億爲濟用副奉事,李秉淳爲司饔奉事,申㫻爲監察,承文副正字單孫興祖,金殷喆爲典設別提,金載謙爲敦寧主簿,金重麗爲典獄主簿,韓百衍爲造紙別提,黃稔爲贊儀,徐殷輔爲慶基殿參奉,南履懋爲英陵參奉,兪秉柱爲崇陵參奉,朴台壽爲孝陵參奉,鄭是容爲獻陵參奉,李奎淵爲貞陵參奉,宋友淵爲寧陵參奉,金在元爲靖陵參奉,李魯應爲順陵參奉,朱鎭民爲和陵參奉。
兵批,兼判書沈象奎進,參判鄭晩錫病,參議韓鼎運進,參知尹之鉉進,左副承旨尹鼎烈進。啓曰,今日都政,本曹堂上,不可不備員,而參判鄭晩錫病不來,今政院牌招,同參政事,何如?傳曰,允。又啓曰,各道營將·中軍·虞候,今當差出,而擬望之人乏少,已準朔守令,未準朔虞候,竝擬,何如?傳曰,允。又啓曰,訓鍊正今當差出,而擬望之人乏少,外任竝擬,何如?傳曰,允。以金孝建爲副摠管,趙岐爲宣傳官,李義秀爲羽林將,尹孝寬爲曹司衛將,兪應煥爲訓鍊判官,禹拓夏爲五衛將,李光魯爲訓鍊主簿,林景鎭爲文兼,柳和中爲武兼,李魯植爲高嶺僉使,訓鍊判官孫善郁,主簿鄭道行·車龍光·皮祥獜,以上依定式減下,以徐潤璞爲守門將,鄭宅休爲上土僉使,李德純爲別害僉使,張鎔爲坡知僉使,趙汝謙爲雲寵萬戶,訓鍊主簿單金光協,金德禹爲蝟島僉使,張震禧爲車嶺僉使,金師伋爲古群山僉使,朴東源爲牛峴僉使,余敏贊爲所斤僉使,李碩遠爲五衛將,同知單李敬進,僉知三單金尙墀·閔時榮·李秉文,崔文重爲西北僉使,金光協爲乶下僉使,安慶爲兎城僉使,金光國爲美錢僉使,宋泰協爲平山浦萬戶,元永猉爲武兼,李春憲爲鹿島萬戶,李觀玄爲安骨萬戶,羅得潤爲多慶浦萬戶,金慶采爲金甲島萬戶,李洛培爲所已萬戶,李徵九爲五衛將,趙光震爲位羅萬戶,朴尙烈爲吾老梁萬戶,胡仁謙爲撫夷萬戶,金鼎泰爲阿吾地萬戶,李宗燁爲森森坡萬戶,孔志文爲武兼,任希慶爲五衛將,姜道彬爲加設訓鍊判官,朴宗樞·韓光千·洪奭弼爲加設訓鍊主簿,鄭德采爲鎭東萬戶,副司果單南周獻·李時晦爲京畿中軍,李思秀爲大丘營將,柳春源爲尙州營將,沈公俊爲慶州營將,韓奎爀爲統虞候,尹爲洪州營將,韓吉謩爲全州營將,閔時榮爲公忠中軍,鄭繼周爲公州營將,洪雲錫爲守門將,沈鍾·李顯昌爲五衛將,曺命五爲忠壯將,李近植爲宣傳官,李鍾英爲訓鍊僉正,崔得信爲林土別將,柳光濂爲武兼,柳英漢爲訓鍊判官,蔡翼永爲忠壯將,田德顯爲黃海兵虞候,吳相龜爲慶尙右兵虞候,柳相弼爲訓鍊正,金鎭九爲五衛將,李圭男爲訓鍊副正,朴文永爲訓鍊主簿,李鎭國爲中樞經歷,金彛鍾爲武兼,李恒權·李行謹爲訓鍊僉正,內乘李鍾英,仍任事承傳,鄭學莘爲都摠經歷,洪章煥爲都摠都事,京畿中軍李時晦,尙州營將柳春源,大丘營將李思秀,慶州營將沈公俊,統虞候韓奎爀,以上今加折衝,加資事承傳,具信喜爲宣傳官,韓應一·李永配爲訓鍊判官,尹豐烈爲魚面萬戶,李榮培爲中樞都事,金翼基爲訓鍊主簿,僉知禹拓夏·李碩遠·蔡翼永,竝單付,副護軍單柳春源·李思秀·沈公俊·尹喜成爲訓鍊主簿,李存敬爲武兼,李寬福爲守門將,華寧殿守門將兪致迥·崔景浩,竝單付,尹載奎爲訓鍊主簿,兪範柱爲守門將,李容鉉·金鎭永·吳致勛·具錫朋爲宣傳官,李達浩爲武兼,李禎植爲部將,鄭得齡·許潤·金正律·韓永祿爲守門將,丁若鎭爲南道參軍,權管秩,栗洞劉兌得,乾川李鎭國,嗭洞金天郁,楸仇非金篆,於汀灘崔鉉大,坡兒盧昌世,小坡兒金得明,黃拓坡方直大,竝單付。
傳于尹鼎烈曰,今已日暮,政官姑爲退去,明日開政。
尹鼎烈,以司僕寺一二提調意啓曰,兼內乘李鍾英,今日政移拜訓鍊院僉正矣。其代,卽當差出,而本寺多有擧行事,今姑仍任,何如?傳曰,允。
尹鼎烈,以訓鍊都監言啓曰,年終放砲習放,今月二十五日,洗馬臺爲之之意,敢啓。傳曰,知道。
尹鼎烈,以司僕寺一二提調意啓曰,分養馬故失·瘦瘠·不馴,守令每於畢上納後,依法典錄啓請罪矣。今年所納分養馬有頉邑守令,現告成冊,今始來到,故啓目書入,依例施罰之意,敢啓。傳曰,知道。
辛未十二月二十日辰時,上御宣政殿。時原任大臣·閣臣,承候,都政同爲入侍時,行都承旨洪義浩,左副承旨尹鼎烈,右副承旨徐春輔,同副承旨呂東植,假注書趙秀仁·李基承,記注官朴思彦,記事官朴齊聞,領府事李時秀,左議政金載瓚,右議政金思穆,兼兵曹判書沈象奎,行吏曹判書南公轍,直提學洪奭周,檢校直閣李光文,以次進伏訖。時秀等曰,日氣甚寒,聖體,若何?上曰,一樣矣。仍命義浩書傳敎曰,忠臣淸白吏子孫,西北松都人,拔例收用事,分付兩銓。又命書傳敎曰,入侍注書尙瑞院官員,依例陞六,王大妃殿進御加味大調中湯,依前方五貼製入。出榻敎惠慶宮進服加味異功散停止,香橘飮,自今日一貼式,限二貼煎入。出榻敎仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨稍減,卿等不必入侍宜矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,來二十五日,朝參日次矣,敢稟。傳曰,停。
尹鼎烈啓曰,行大司憲李冕膺,執義宋稚圭,掌令李若洙,持平沈鈁在外,掌令柳遠鳴,持平尹錫永,傳旨未下,監察茶時之意,敢啓。傳曰,知道。
洪義浩啓曰,藥房提調·副提調持湯劑,率醫官,依下敎來待矣。傳曰,封入。
金周默有頉,代以禹錫簡爲假注書。
禹錫簡在外,代以尹豐烈爲假注書。
以吏曹參議鄭東榦牌不進罷職傳旨,傳于呂東植曰,只推。
以掌令柳遠鳴,持平尹錫永,正言金陽淳牌不進罷職傳旨,傳于尹鼎烈曰,只推。
呂東植啓曰,守令署經事,命下矣。掌令柳遠鳴,持平尹錫永,正言金陽淳,旣有只推之命,與行大司諫尹序東,竝卽牌招,何如?傳曰,允。
呂東植啓曰,守令署經事,命下矣。憲府則行大司憲李冕膺,執義宋稚圭,掌令李若洙,持平沈鈁在外,掌令柳遠鳴牌不進,持平尹錫永未署經,諫院,則行大司諫尹序東牌不進,司諫尹尙圭,獻納李運恒,正言李羲準在外,金陽淳未署經,無以署經,何以爲之?敢稟。傳曰,山林外倂許遞,政官牌招開政,待下批,牌招察任。
呂東植,以弘文館言啓曰,本館下番闕直,事甚未安,副應敎金學淳,副校理曺鳳振,旣有只推之命,竝卽牌招,以爲推移姑降入直之地,何如?傳曰,允。
以南漢守禦營諸將官射講別單,傳于尹鼎烈曰,此後一樣勸課,俾有年終生新之科事,知悉事,下諭于該留守。
以慶尙監司金會淵狀啓,靈山縣民家失火事,傳于呂東植曰,民家失火,殊甚悶然,另加慰撫事,分付。
呂東植,以備邊司言啓曰,大司成金履喬上疏批旨內,所陳,令廟堂稟處事,命下矣。取見其疏本,則以爲,太學供億之責,出泮民者,不下萬兩,通計各司例納,合爲三萬五千餘兩矣。此皆屠肆收稅,而屠肆失利,養士之需,日以耗縮,將致闕供,自前罄竭之時,許貸公貨,非止一再,往在丁酉甲戌,以戶惠廳及各軍門銀錢,分排許貸,限年備報,其時事勢,不如今日之遑急,而猶且曲副其願,速賜變通,俾無闕供爲辭矣。賢闕養士之需,專責懸房,而懸房失業,責應無路,將至薤鹽不繼,章甫闕供,此實前所未有,不可使聞者,而通變之方,不容少緩,況公貨許貸,已有兩聖朝特施之例,見今事面,與事勢,固當劃卽許施,令戶惠廳,從長稟處,何如?傳曰,允。
呂東植,以備邊司言啓曰,卽見京畿監司權常愼狀啓,則以爲,喬桐等九邑鎭,待開春設賑,而饑口合爲七千二百餘口矣。容入賑穀,則道內營賑各穀二千石,別會穀三千石,壬戌穀三千石,特許劃給,空名帖三百張,亦爲頒下事,請令廟堂稟旨分付矣。畿沿邑鎭,荐入尤甚,待春開賑,卽係急務,穀物措辦,今亦有晩時之慮,而饑口不過七千,賑邑只是九處,穀摠排定,宜從精約,而別會穀與元會無異,壬戌穀,卽奴婢給代之需,俱是他衙門經用之穀,則不可擧論於賑資,以營賑穀中租一千五百石,稷八百石,太五百石,木麥七百石,豆一百石,粟四百石,常賑穀中唐米二百石,粟五百石,稷一千石,小米一百石,太二百石,合六千石,特爲劃給,使之及時取用,空名帖二百張,令該曹,成送,何如?傳曰,允。
上在昌德宮。停常參·經筵。
夜五更,月暈。
大殿·王大妃殿·中宮殿·惠慶宮·嘉順宮,藥房口傳夕問安,答知道。
藥房提調金履度,副提調洪義浩啓曰,親臨大政,酬應旣多,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
徐春輔啓曰,大司憲·掌令二員,持平二員未差,執義宋穉圭在外,監察茶時之意,敢啓。傳曰,知道。
徐春輔啓曰,臣春輔,正朝望闕禮習儀進去,下直之意,敢啓。傳曰,知道。
洪義浩啓曰,藥房提調·副提調,持湯劑,率醫官,依下敎來待矣。傳曰,封入。
徐春輔啓曰,今日正朝望闕禮習儀,憲府則監察代行矣。雖無諫院,依例行禮之意,敢啓。傳曰,知道。
傳于金相休曰,新除授守令入侍。
傳于金相休曰,新除授守令邊將,明日下直。
金相休啓曰,吏曹參判李肇源,參議鄭東榦牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安,判書南公轍受由,參判更爲牌招,何如?傳曰,參議只推,一體牌招。
有政。吏批,行判書南公轍受由,參判李肇源進,參議鄭東榦牌不進,右承旨金相休進。啓曰,判書南公轍受由,參議鄭東榦牌不進,小臣獨政未安,何以爲之?敢稟。傳曰,仍爲之。以金履翼爲大司憲,尹行頤爲大司諫,李志淵爲司諫,許臻·洪命周爲掌令,柳春東·朴升鉉爲持平,任㸁爲獻納,朴聲漢·安尙默爲正言,奉常副奉事單金持泰,吏曹正郞朴聲漢,佐郞李儒象,已上減下。
兵批,兼判書沈象奎受由,參判鄭晩錫病,參議韓鼎運病,參知尹之鉉入直進,同副承旨呂東植進。大護軍李勉兢,護軍尹序東·具錫夏,副司直尹尙圭·李運恒·柳遠鳴·李若洙·尹錫永·沈鈁,副司果金陽淳·李羲準,竝單付。
以吏曹參議鄭東榦牌不進罷職傳旨,傳于金相休曰,只推。
傳于呂東植曰,定州牧使,嘉山郡守,口傳各別擇差,今日給馬下送。
吏曹口傳政事,以申鴻周爲定州牧使,鄭周誠爲嘉山郡守。
呂東植啓曰,右邊捕盜大將申鴻周,移拜定州牧使矣。捕將之任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察,牌招聽傳敎。
兵曹,以李得濟爲右邊捕盜大將。
呂東植啓曰,新除授右邊捕盜大將李得濟,卽爲牌招,傳授命召及大將牌傳令牌,何如?傳曰,允。
金相休啓曰,今此淸國憲書,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·公忠監營·全羅監營·慶尙監營·咸鏡監營,各一件營上事,自本院依例成有旨下送,京各司應爲頒賜二十三件,亦爲依前頒給之意,敢啓。傳曰,知道。
金相休,以內醫院都提調·提調意啓曰,義盈庫主簿安載述,內贍寺主簿秦東老,俱是御醫,供上衙門直次,自多相妨,令該曹,閑司相換,何如?傳曰,允。
呂東植,以備邊司言啓曰,畿湖舊還,旣有仍停之命,而四都則未蒙一視之典,與他畿邑,一體停捧,湖南民勢,與畿湖殆無異同,舊還已捧外,竝令仍停之意,卽爲分付,何如?傳曰,允。
呂東植,以備邊司言啓曰,定州牧使李近冑,令該府,爲先發遣府都事,拿來定罪,何如?傳曰,允。
呂東植,以義禁府言啓曰,備邊司啓辭內,定州牧使李近冑,令該府,爲先發遣府都事,拿來定罪事,允下矣。李近冑,卽爲發遣府都事,拿來之意,敢啓。傳曰,知道。
呂東植,以義禁府言啓曰,卽接月令醫員李厚源手本,則時囚罪人洪枃,素患疝癖之症,添劇處冷之餘,有時衝上,昏窒不省,食飮全却,症形危重云,罪人病勢如此,則一邊保放,一邊草記,曾有定式矣,時囚罪人洪枃,姑爲保放之意,敢啓。傳曰,知道。
呂東植,以義禁府言啓曰,羅州前監牧官李重晉,令該府,拿問重勘事,傳旨啓下矣。李重晉,下去京畿楊州地云,依例發遣羅將,拿來,何如?傳曰,允。
金相休,以承文院都提調意啓曰,本院寫字官前銜全宗琰·李希白·朴時和·白秉垠·洪允學陞實代,及洪允國·崔明遠·尹和·洪必學·韓應濂·李命奎有頉代,洪允永·李東柱·康顯謨·金宗允·崔鍾敏·金鉉九·崔昌年·朴在信·朴在英·金匡漢·宋允國,依例付軍職,冠帶常仕,隷習陞補代康順弘·洪順麟·趙昌吉·朴再吉·洪同·李永侃·康晩弘·朴完吉·崔鼎鎭·鄭孟孫·趙昌義,筆才頗有成就之望,屬于本院隷習,使之鍊業,何如?傳曰,允。
辛未十二月二十二日辰時,上御涵仁亭。藥房提調·副提調,持湯劑入侍時,提調金履度,副提調洪義浩,記事官趙璟鎭,記注官孫錫祚,記事官朴齊聞,醫官吳千根·李惟鑑·趙宗協·秦東秀·卞之錞·李彦厚,司饔院僉正洪旭浩,以次進伏訖。履度等曰,日寒甚劇,聖體,若何?上曰,一樣矣。履度等曰,寢睡·水刺之節,何如?上曰,一樣矣。各殿宮氣候,亦皆一樣矣,仍命入湯劑,履度先嘗後,跪傳內侍,內侍奉進,上進御訖,義浩曰,醫官今旣來待,暫爲入診,千萬顒祝矣。上曰,後日來待,可也。仍命退,諸臣以次退出。
辛未十二月二十二日辰時,上御熙政堂。守令入侍時,同副承旨呂東植,假注書尹豐烈,記注官孫錫祚,記事官朴齊聞,巨濟府使具載重,明川府使李緯坤,延豐縣監鄭履健,黃磵縣監林昇運,永春縣監任弘常,鴻山縣監李遠揆,南原縣監洪集圭,長鬐縣監金應晦,光陽縣監李得馨,求禮縣監李顯英,以次進伏訖。上命奏職姓名,守令,以次進奏,上命退,守令先退,惠慶宮進服秋麥茶,自今日一貼式煎入事。出榻敎惠慶宮進服香橘飮停止,加味異功散,依前方,自今日五貼式,日次製入事。出榻敎又命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲金履翼,持平柳春東呈辭,執義宋穉圭,掌令洪命周·許臻在外,持平朴升鉉未肅拜,監察茶時之意,敢啓。傳曰,知道。
洪義浩啓曰,藥房提調·副提調,持湯劑,率醫官依下敎來待矣。傳曰,封入。
傳于金相休曰,下直守令入侍。
備忘記,坡知僉使張鎔,美錢僉使金光國,別害僉使李德純,上土僉使鄭宅休,乶下僉使金光協,高嶺僉使李魯植,牛峴僉使朴東源,車嶺僉使張震禧,兎城僉使安慶,雲寵萬戶趙汝謙,吾老梁萬戶朴尙烈,阿吾地萬戶金鼎泰,森森坡萬戶李宗燁,撫夷萬戶胡仁謙,魚面萬戶尹豐烈下直,各長弓一張,長箭一部,筒兒一箇賜給。
金相休啓曰,守令署經事命下,而憲府則旣已署經,諫院則大司諫尹行頤,獻納任㸁牌不進,司諫李志淵,正言朴聲漢在外,只有正言安尙默一人,無以備員署經,何以爲之?敢稟。傳曰,一司除署經。
以大司諫尹行頤,獻納任㸁,持平朴升鉉牌不進罷職傳旨,傳于金相休曰,推考傳旨捧入。
尹鼎烈,以備邊司言啓曰,兩銓多有擧行之事,兼兵曹判書沈象奎,行吏曹判書南公轍,方在呈告中,竝卽牌招,以爲進參籌坐之地,何如?傳曰,允。
尹鼎烈,以備邊司言啓曰,觀此關西道帥臣前後密啓,則嘉山土賊,初以採金之徒,至有搆亂之變,其本則專出於金禁不嚴之故也。當該地方官雲山郡守韓象默,爲先罷黜,郭山郡守李永植,單騎來過定州,而亂後猶在定州近處云,當初之擅離官次,其後之不卽還官,俱未知其委折,當令本道行査,而其不能堪任之狀可知,姑先改差,其代,令該曹竝口傳擇差,待下批當日辭朝,給馬下送,何如?傳曰,允。此時與他時異焉,竝令本道人,各別擇差。
吏曹口傳政事,以白慶楷爲雲山郡守,以鄭敬行爲郭山郡守。
尹鼎烈,以備邊司言啓曰,新除授郭山郡守鄭敬行,雲山郡守白慶楷,時在本道內,而赴任是急,除朝辭公事,定禁軍騎撥下送于本道監營,以爲傳送之地,何如?傳曰,允。
傳于尹鼎烈曰,右副承旨許遞,前望單子入之,待下批,牌招察任。
承旨前望單子入之,吳淵常落點。
尹鼎烈啓曰,臣與右副承旨徐春輔伴直。矣纔已許遞出去矣。行左承旨趙萬元,右副承旨吳淵常,在外,右承旨金相休,家在城外,同副承旨呂東植式暇,行都承旨洪義浩,所當牌招,而拘於廳規不得請牌,何以爲之?敢稟。傳曰,牌招。
諭關西道帥臣守令文武士民吏胥軍校。王若曰,嗚呼,咨爾關西之人,明聽予哀痛之誥。嗚呼,皇天不吊我邦家,維庚申之夏,我皇考正宗大王,遺棄臣民,藐予小子,以冲幼之齡,承艱大之遺,今十有二年于玆矣。予自惟凉德不克上畏天命,下答民心,夙宵耿耿憂懼,恐或顚蹶我先大王畀付之重,乃者嘉山土賊之變起,而淸北幾千萬生靈,入於塗炭魚肉之中,是予之罪也。凶年饑歲,竊發之患,何代無之,而嘯聚徒黨,盜弄兵戈,侵破城邑,戕殺命吏,凶鋒䲭張,中外騷然,卽黃巾綠林之類也。嗚呼風俗頹敗而予不能正之,紀綱解弛而予不能振之,民生困瘁而予不能恤之,貪官墨吏,縱橫恣肆,而予不能察之,無一政一事之可以迓續天命,允叶民心者,書曰,其爾萬邦有罪,在予一人。嗚呼。予豈敢自恕哉?鳴呼,彼賊魁之蔑倫敗常,自干天誅,予不敢赦,若其隨從之徒黨,太半我赤子之訛誤者,原其心,寧欲隨凶魁犯大逆哉?特其饑寒所驅迫,而凶魁脅之耳。今聞道帥臣,協力勦捕,期卽掃平,此雖不可已之事,勦捕之際,若使無辜,橫罹於鋒刃,豈曰行天討而救民命乎?其抗逆官軍者,固在勿論,其自知訛誤,脫身歸順者,齒之平民,俾復其業,其擒納賊黨,自贖其罪者,視其輕重而另加賞給,有能捕納賊魁者,千金之賜專城之職,當所不惜,予豈食言,至於各處四民,舍其井里,奔走波蕩之狀,如在目中,而最是飢民之望哺者,忽遭賊變,塡於邱壑者,必不知幾千百人,哀我民斯,何辜于天,乃罹此凶,念至於此,怛心酸鼻,咨爾方伯帥臣及守宰,克體予哀痛之言,一邊奮發威武,期於掃蕩,一邊竭心賑賙,期於拯活,毋俾予重獲戾於天命民心。嗚呼,關西一路,人風民俗,素稱質厚而尙義,慷慨磊落,忠君向上之人,自古相望,豈於今日,獨無此人?其各勉以忠義,交相告諭,各守乃業,安堵如常,毋以一時驚擾之故,遂謂國家置爾等相忘。嗚呼。爾西土之人,爾無負予,而予則不克盡爲君之責,使爾等遭此板蕩驚動之患,予實負爾等,予有何多誥,玆遣兵曹參判鄭晩錫,爲慰撫使,往代予言,咨爾道帥臣守令文武士民吏胥軍校,明聽予哀痛之言。
吏曹,平安道慰撫使單,鄭晩錫。
傳于尹鼎烈曰,慰撫使留待。
傳于尹鼎烈曰,慰撫使入侍。
尹鼎烈,以兵曹言啓曰,新除授守令邊將,明日下直事,昨伏承傳敎,而西北僉使崔文重,身病猝重,萬無登途赴任之望,呈狀乞遞,病旣如此,則不可强令赴任,依例罷黜,準期不敍,其代口傳差出,待下批使之當日下送,何如?傳曰,允。
兵曹口傳政事,以金達行,爲西北僉使。
備忘記,西北僉使金達行下直,長弓一張,長箭一部,片箭一部,筒兒一箇,賜給。
金相休啓曰,延祥詩製述人抄啓中,時無職名人,令該曹,口傳付軍職,何如?傳曰,允。
兵曹口傳政事,副司果單李儒象·李游夏。
尹鼎烈,以備邊司言啓曰,寧邊府使吳淵常,今已內遷矣。其代不可不擇差,而前前府使申鴻周,旣是熟手,且有治績,仍任定州牧使之,代以前承旨徐春輔差下,使之待開門辭朝,給馬下送,何如?傳曰,允。
傳于尹鼎烈曰,定州牧使·嘉山郡守入侍。
以咸鏡監司趙德潤狀啓,洪原等邑人物渰死事,傳于尹鼎烈曰,許多人物,若是渰傷,殊極矜惻,原恤典外,別加顧助事,亦爲分付。
尹鼎烈,以備邊司言啓曰,永興府使安宗厚,以獄囚見失,有待待命拿囚之命矣。本邑以道內災邑,此時曠官,實屬可悶,姑令察任,待麥秋擧行之意,分付該府,何如?傳曰,允。
尹鼎烈,以兵曹言啓曰,今十二月二十三日,立春改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
尹鼎烈,以義禁府言啓曰,公忠監司元在明狀啓內,前縣監李集獜罪狀,令該府,拿問嚴處事,允下矣。李集獜,時在公忠道鎭川地云,依例發遣府羅將,拿來,何如?傳曰,允。
辛未十二月二十三日辰時,上御涵仁亭。下直守令入侍時,右副承旨徐春輔,假注書尹豐烈,記注官朴思彦,記事官朴齊聞,靈光郡守沈能稷,明川府使李緯坤,南原縣監洪集圭,永春縣監任弘常,以次進伏訖。上命奏職姓名,守令,以次進奏,上曰,下去善爲之也。仍命退,守令先退,又命退,承史以次退出。
辛未十二月二十三日辰時,上御宣政殿。定州牧使,嘉山郡守入侍時,右副承旨徐春輔,假注書尹豐烈,記注官朴思彦,記事官朴齊聞,定州牧使申鴻周,嘉山郡守鄭周誠,以次進伏訖。上命奏職姓名,鴻周·周誠,以次進奏,上曰,下去後,着念爲之,以副朝家差遣之意,至若接戰募兵之際,便宜從事,可也。仍命退,鴻周·周誠先退,都承旨洪義浩,進前奏曰,密啓若還下,則喉院例皆坼見矣,今後則坼見然後,擧行之節,可無掣碍之端故,敢此仰達矣。上曰,依此爲之。仍命退,承史以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲金履翼,持平柳春東呈辭,執義宋稚圭,掌令洪命周·許臻在外,持平朴升鉉未肅拜,監察茶時之意,敢啓。傳曰,知道。
尹鼎烈啓曰,明日次對,諫院無進參之員,除在外未肅拜·呈告人員,竝待開門牌招,何如?傳曰,允。
金相休啓曰,延祥詩製述人,旣已抄啓矣。藝文提學南公轍,待明朝牌招,以爲出韻科次之地,何如?傳曰,允。
藥房提調·副提調持湯劑率醫官,依下敎來待矣。傳曰,封入。
金相休啓曰,時原任大臣,依下敎來待矣。傳曰,入侍。
傳于尹鼎烈曰,寧邊府使,定州牧使入侍。
備忘記,宣川府使金燨下直,長弓一張,長箭一部,片箭一部,筒兒一箇賜給。
備忘記,慈山府使金處漢下直,長弓一張,長箭一部,片箭一部,筒兒一箇賜給。
備忘記,价川郡守柳相弼下直,長弓一張,長箭一部,片箭一部,筒兒一箇賜給。
備忘記,博川郡守李運植下直,長弓一張,長箭一部,片箭一部,筒兒一箇賜給。
尹鼎烈啓曰,新除授右副承旨吳淵常,時在寧邊府任所,斯速乘馹上來事,下諭,何如?傳曰,允。
尹鼎烈,以備邊司言啓曰,平安監司密啓中,論勘諸守令,竝當差代以送,宣川府使金燨,价川郡守柳相弼,博川郡守李運植,竝差下,使之當日辭朝,給馬下送,何如?傳曰,允。
尹鼎烈,以備邊司言啓曰,慈山府使申在明,受由上京故,此時本邑,比他邑尤爲緊重,使之卽刻還官,則謂有身病,不卽發行,以致經宿者,萬萬駭然,爲先罷黜,其罪狀,令該府,拿問嚴勘,其代以南陽府使金處漢移差,使之卽爲辭朝,給馬下送,何如?傳曰,允,除朝辭赴任。
尹鼎烈,以備邊司言啓曰,南陽府使金處漢移拜之代,令該曹,以在京無故人,極擇口傳差出,使之當日辭朝,催促赴任,何如?傳曰,允。
備邊司,兩西巡撫使單,李堯憲。
尹鼎烈啓曰,左邊捕盜大將李堯憲,移拜巡撫使矣,捕將之任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察,牌招聽傳敎。
兩西巡撫營,兩西巡撫使中軍單朴基豐,從事官二單,徐能輔·金啓溫。
尹鼎烈,以兩西巡撫營言啓曰,從事官徐能輔,方在永刋仕版中,蕩滌敍用,令該曹,口傳付軍職,何如?傳曰,允。
兵曹口傳政事,副司果單徐能輔。
兵曹,以李溏爲左邊捕盜大將。
尹鼎烈啓曰,新除授左邊捕盜大將李溏,卽爲牌招,傳授命召及大將牌傳令牌,何如?傳曰,允。
傳于尹鼎烈曰,巡撫使啓行之日在近,其日,當於敦化門外,行推轂之禮,將官軍兵等,當犒饋,仍招五部坊民中父老,慰問,該房,以此知悉。
傳于金相休曰,瑞興府使鄭漪,京職中,口傳相換。
吏曹口傳政事,以鄭來升爲南陽府使,瑞興府使鄭漪,掌樂僉正金喆淳,相換。
傳于趙萬元曰,慰撫使鄭晩錫,仍兼監賑使。
吏曹,兼監賑使單,鄭晩錫。
吏曹,兼召募使申鴻周·徐春輔·吳毅常·金處漢,竝單付。
吏曹,兼召募使單金燨。
兵曹口傳政事,以洪㯳·柳信儉,爲宣傳官。
辛未十二月二十四日丑時,上御熙政堂。慰撫使入侍時,左副承旨尹鼎烈,假注書尹豐烈,記注官朴思彦,記事官朴齊聞,慰撫使鄭晩錫,以次進伏訖。上曰,下去善爲之也。晩錫曰,臣旣承慰撫之命,只慰撫士民乎,仍留營下,軍務亦爲參聞乎?上曰,軍務亦參聞,可也。鼎烈曰,俄者綸音中,無參聞之敎,若別下傳敎,則似好故,敢此仰達矣。上曰,旣有筵敎,自可擧行矣。仍命退,晩錫先退,又命退,承史以次退出。
辛未十二月二十四日辰時,上御宣政殿。時原任大臣·備局堂上,同爲入侍時,行都承旨洪義浩,記事官趙璟鎭,記注官朴思彦,記事官朴齊聞,領府事李時秀,左議政金載瓚,判府事韓用龜,右議政金思穆,領敦寧金祖淳,兼兵曹判書沈象奎,左參贊朴宗來,行大護軍李勉兢,戶曹判書金履度,行大護軍朴宗慶,行護軍李得濟,吏曹參判李肇源,行護軍金履永·李溏,同敦寧金基厚,以次進伏訖。時秀等曰,立春纔過,日氣稍解,日間聖體,若何?上曰,一樣矣。時秀等曰,寢睡·水刺之節,何如?上曰,一樣矣。各殿宮氣候,亦皆一樣矣。時秀曰,今此關西賊變,不過草賊,固可不日掃蕩,聖心不必驚動矣。載瓚曰,今玆土賊之變,比如關東盜之不足憂,而朝廷處分,固宜急卽稟處,故備局諸宰及諸將臣,今皆登筵矣。筵席之未及稟定者,臣等退出後,謹當商確條陳,以俟處分矣。上曰,依此爲之,可也。載瓚曰,有不可不面稟酌定者,目今禦賊之軍卒,不可專委於兩西土兵矣。宗慶曰,命將出師之際,他道軍卒,猝難調發,勢將以京營門軍,量宜調發矣。載瓚曰,發兵多寡,有不敢自下仰請,唯在上裁矣。上曰,出去後爛加商確,量宜調發爲可,而至於命將,則誰可爲之也?載瓚曰,英廟戊申年賊變時,以文宰吳命恒,爲都巡撫使矣。在前如此之時,勿拘文武,而見今將臣中李堯憲,能得軍心,實合此任,而堯憲,亦聞臣等之議,慨然自任,臣等方倚以爲重矣。上曰,文臣則誰可爲之乎?載瓚曰,從事官則戊申年,亦以文臣差出,而大將自辟矣。祖淳曰,命將之際,自有專制之法,今此巡撫使,則某官以下,使之專制乎?上曰,節度使以下不用命者,先斬後啓,而軍務等節,皆令便宜從事,可也。仍敎曰,尙方劍一口,亦當出給,而其餘擧行等節,出去爛商後,皆以文字稟處,可也。載瓚曰,西路守令新除中,如寧邊府使申鴻周,定州牧使徐春輔,亦爲差下召募使之名,使之自下去路,一邊召募似好矣。上曰,唯。仍命退,諸臣以次退出。
辛未十二月二十四日辰時,上御宣政殿。寧邊府使,定州牧使入侍時,左副承旨尹鼎烈,假注書尹豐烈,記注官朴思彦,記事官朴齊聞,寧邊府使申鴻周,定州牧使徐春輔,以次進伏訖。上曰,下去善爲之,以副差遣之意。仍命退,鴻周·春輔先退,又命退,承史以次退出。
上在昌德宮。停常參·經筵。
自人定至二十六日開東,灑雨下雨,測雨器水深二寸四分。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿,朝廷二品以上·六曹堂上單子問安。答曰,知道。王大妃殿·中宮殿·惠慶宮·嘉順宮,口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。
王大妃殿·中宮殿·惠慶宮·嘉順宮,藥房口傳問安。答曰,知道。
傳于洪義浩曰,藥房入侍。
洪義浩啓曰,藥房三提調,持湯劑率醫官,依下敎來待矣。傳曰,入侍。
傳于尹鼎烈曰,大臣·備局堂上,引見。
備忘記,公州營將鄭繼周,全州營將韓吉謩,尙州營將柳春源下直,各長弓一張,長箭一部,片箭一部,筒兒一箇賜給。
傳于趙萬元曰,瑞興府使,當日辭朝。
傳于呂東植曰,下直守令入侍。
以大司諫尹行頤牌不進罷職傳旨,傳于金相休曰,推考傳旨捧入。
傳于金相休曰,自二十七日至初一日,各司藏牌。
傳于呂東植曰,在外承旨許遞,前望單子入之,待下批,牌招察任。
承旨前望單子入之,朴宗正落點。
兵曹,以徐英輔爲禁軍別將,鄭學畊爲訓鍊都監中軍。
尹鼎烈,以都摠府言啓曰,副摠管任希存,以刑曹參判,本曹坐起,晝仕出去之意,敢啓。傳曰,知道。
趙萬元,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今春等未婚男女書啓後,過婚形止,自該部,修成冊報來,故別單書入之意,敢啓。傳曰,知道。
趙萬元,以戶曹言啓曰,時御所內各司雨漏處,每於四季朔,看審修改,而時値隆冬,依近例,待明春擧行,何如?傳曰,允。
尹鼎烈,以兵曹言啓曰,禁·御兩營中哨軍,今將出征矣。集賢門入直御營軍,以該營鄕軍,卽令代直,而自來月,依例輪回之意,分付禁·御兩營,何如?傳曰,允。
尹鼎烈,以御營廳言啓曰,禁·御兩營中哨軍,今將出征矣。集賢門入直御營軍,以該營鄕軍,卽令代直,而自來月,依例輪回事,自兵曹草記矣。本廳鄕軍二十名,自今日爲始,替代入直之意,敢啓。傳曰,知道。
尹鼎烈,以備邊司言啓曰,卽見黃海兵使趙狀啓,則所請三條,一則禁御兩營下番軍之便宜徵用也。一則接濟措施之際,當入財穀,以某樣公錢及附近邑餉穀,隨時取用也。一則前郡守柳相弼,前縣監金學淳,閑良文敬喆,令該曹,給馬下送事也。啓中條陳,俱極詳悉,目下事勢,亦爲緊急,竝依所請許施,使之隨時相機,從便施行,以此意竝爲行會於本道道臣處,柳相弼,已差价川郡守,文敬喆已往平安監營,金學淳,使兵曹給馬,罔夜下送之意,分付,何如?傳曰,允。
尹鼎烈,以訓鍊都監言啓曰,本局諸將官,講射,每於年終,都計劃,別單修啓矣。今年則旣未準次,無以計劃,依前勿施之意,敢啓。傳曰,知道。
尹鼎烈,以禁衛營言啓曰,本營諸將官講射,每於年終都計劃,別單修啓矣。今年則旣未準次,無以計劃,依前已例,勿施之意,敢啓。傳曰,知道。
尹鼎烈,以御營廳言啓曰,本廳諸將官講射,每於年終都計劃,別單修啓矣。今年則旣未準次,無以計劃,依前勿施之意,敢啓。傳曰,知道。
尹鼎烈,以摠戎廳言啓曰,本廳諸將官講射,每於年終,都計劃別單修啓矣。今年則旣未準次,無以計劃,依前勿施之意,敢啓。傳曰,知道。
趙萬元,以賑恤廳言啓曰,中部大寺洞契任掌金德順,今月二十四日,本洞路傍,得一歲遺棄男兒,同里居良女金召史,欲爲收養,西部大平館契任掌鄭興位,今月二十四日,本洞路傍,得一歲遺棄男兒,同里居良女盧召史,欲爲收養,貧不自食皆願受料,告于本部,自各該部同日牒呈,故依節目竝爲給料,使之乳養之意,敢啓。傳曰,知道。
金相休,以義禁府言啓曰,保放罪人洪枃,還囚捧供以入之意,敢啓。傳曰,知道。
金相休,以義禁府言啓曰,卽接月令醫員李德厚手本,則時囚罪人申在明,素患痰積之症,處冷添谻,有時昏窒,全却食飮,目下情勢,十分危重云,罪人病勢如此,則一邊保放,一邊草記,曾有定式矣。申在明,姑爲保放之意,敢啓。傳曰,知道。
禁府啓目,部將洪枃原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,羅州前監牧官李重晉原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
獻納任㸁疏曰,伏以,噫,今日國事,可謂無變不有,而至於嘉山土城賊之變而尤其大者也。興兵動戈,戕殺長吏,已是萬萬驚惋,而據城攻邑,凶鋒䲭張,則尤非細慮,然此不過鮮介之鱗,盜弄於潢池中耳。一二褊將,亦足以芟平,則以堂堂千乘之國,何憂乎一小醜也?但所以致此之積久源委,是實存亡所係。嗚呼,祈永之本,本在於小民之誠,理亂之效,共此者,良二千石,況以我東方彈丸之區,壃場不過八路,若自朝廷,先得可寄方面者八人,其八人,又各公明黜陟,無憚大吏,剛茹柔吐,一循實績,則臣愚妄見,竊以爲斷無今日此等變怪,蓋自谷山事以後,朝家之失民心,非但谷山一邑,乃失海西全道之心,又非但海西全道,竝與八路民心而盡失之矣。嗚呼,民心向背,卽天命去就之判,朝家之失民心至此,而惟上天仁愛之心,眷顧猶摯,旱歉爲災,星孛示警,不啻諄諄然耳提面命,而不徒伈伈泄泄,無可以回天怒而慰民情者,賞罰從而不明,幽枉無由自暴,遂至於嘉山之變而所由來者漸矣。今則事已目下,憂急眉端,旣往固不可說,施措猶有可追者,當此之時,用人爲急。噫,立賢無方,惟才是用,雖於平常無事時,聖君賢臣,亦所汲汲,然以爲急務者,況玆生靈之困於貪虐,輾轉至爲搆亂之際者乎?爲今之計,無論牧伯守令,毋拘於處地,然後方可爲一半分着手之道,而欲其如是也,則始自廟堂之上,至於銓衡之地,而惟王室是念,惟公道是恢,蕩除偏係之私,務主公義之採,或以前任有聲績者,或以在朝負夙望者,量宜揆勢,勿以交遞而爲難,毋憚官制之變常,此非但臣心臣言爲然,人見則不甚相遠,大同者自有輿論。伏乞下詢大臣,俾陳臨時制急便宜通變之策,則亦豈無對揚之道乎?噫,挽近以來,廉風掃地,慾浪滔天,貪吏墨倅,恣行苛暴,哀我民斯,盡入於塗炭之中,而畢竟嘯聚徒黨,爲盜爲賊者,職由於此,則到今正宜分遣繡衣,遍察吏治民情,矯革拯救,彰癉懲勵之道,特許以一切便宜從事,至如器械之磨勵,城池之修補,卒伍之變通,庫留之精實,亦令到處相機,隨時制宜,或與方伯邑宰,面商區劃,或以上疏粘移,陳達枚報,以爲登時收效,汲汲如捄焚拯溺之爲,一邊使之宣上威德,激起愛君向上之心,則猶可爲一半分維繫之道,伏願殿下,毋或謂臣言之迂,不待歲後,亟爲發遣,斷不可已也。且臣於目下,有萬萬駭惋者,敢此附陳焉,夫信賞必罰,有國之大政,況當此時,尤宜愼嚴,而臣卽聞嘉山郡守,已被殺害云,封壃之臣,死於封壃,固其職也。至於定州·郭山兩邑,則身爲守宰,不惟不能剿捕,逃避者跡涉知機,遲徊者,情實叵測,論以邦憲,合置何辟,見一賊酋,望風奔潰,無復餘地,則借令外寇猝至,干戈搶攘,當作何等樣子?如此之類,斷不可容貸,臣謂兩邑守令,快施極律,使朝家威令,無所不立,忠臣義士,有所激勵焉,仍伏念臣,素以無似,忝叨見職,非一非再,而第臣自來情勢,臺端一步,鐵限在前,嘗以此控籲,累蒙鞶褫之恩,則抑亦聖明之所俯燭矣。不意玆者,納言特點,又下於待罪資正之日,臣且惶且感,不知所出,在臣分義,秪宜竭蹶趨謝,又非言私之日,而非徒情踪危蹙,況臣素患嘔血之症,遇寒闖肆,委身床褥,鎭日叫痛,有非時日可瘳者,而此際賓對有命,庚牌儼臨,臣病思涔寂之中,惶懍冞切,欲爲力疾强赴,而又不得矣。玆不得不收召病魂,疾聲呼籲於仁愛之天。伏乞聖明,哀憐臣情病俱苦之狀,特許鐫免,以安私分,仍治臣慢命之罪,以肅朝綱焉。臣無任云云。省疏具悉。所陳,令廟堂稟處,爾其勿辭察職。
辛未十二月二十五日卯時,上御宣政殿。藥房三提調,持湯劑入侍時,都提調韓用龜,提調金履度,副提調洪義浩,記事官李永昆,記注官孫錫祚,記事官朴齊聞,檢校直閣李光文,以次進伏訖。用龜曰,夜間聖體,若何?上曰,一樣矣。用龜曰,寢睡·水刺之節,何如?上曰,一樣矣。各殿宮氣候亦皆一樣矣。上曰,方當出師之時,輪直似不緊,姑爲撤罷,可也。用龜曰,向筵亦有所仰陳者,而今雖出師之時,上候尙未快復,湯劑連爲進御,而輪直且無貽弊之端矣。其在愼重之道,豈可遽然撤罷乎?臣未敢奉承此敎矣。上命進湯劑,用龜先嘗後,跪傳內侍,內侍奉進,上進御訖。敎曰,當此出征之時,慶禮有難備禮而爲之,來初一日陳賀,進定於出師前,只率大臣二品以上,從便行禮於涵仁亭似好矣。義浩曰,莫重賀禮,實非臣等擅自仰奏者,今日次對,下詢大臣議定,恐似好矣。惠慶宮進服秋麥茶,前方中,加生白吉更五錢,自今日,一貼式煎入事。出榻敎仍命退,諸臣以次退出。
辛未十二月二十五日辰時,上御宣政殿。藥房三提調,率醫官入侍時,都提調韓用龜,提調金履度,副提調洪義浩,記事官李永昆,記注官孫錫祚,記事官朴齊聞,檢校直閣李光文,醫官李惟鑑·趙宗協·秦東秀·李彦厚,司饔僉正洪旭浩,以次進伏訖。上曰,此殿甚寒,入診則當於便殿爲之,三提調,隨入,可也。仍由宣政門·延英門·協陽門,詣熙政堂,諸臣以次隨入,進伏訖,上曰,只令洪旭浩入診,可也。旭浩,診候訖,義浩曰,巡撫之行,親臨推轂,卽是盛擧,而自上服色,則禮曹當爲儀注,而預先稟定,然後可以擧行矣。上曰,以戎服磨鍊,而揷羽,可也。義浩曰,再明日動駕時,承旨當爲備員,而右副承旨吳淵常在外,合有變通之道,故敢此仰達矣。上曰,許遞,前望單子入之,可也。仍命退,諸臣以次退出。
辛未十二月二十五日辰時,上御宣政殿。大臣·備局堂上引見,藥房三提調,率醫官同爲入侍時,左副承旨尹鼎烈,記事官趙璟鎭,事變假注書金進明,記注官孫錫祚,記事官朴齊聞,檢校直閣李光文,左議政金載瓚,右議政金思穆,兼兵曹判書沈象奎,行吏曹判書南公轍,行禮曹判書李集斗,左參贊朴宗來,行大護軍朴宗慶,行護軍李得濟,吏曹參判李肇源,行護軍李溏·金履永,行大司憲金履翼,持平柳春東,正言安尙默,校理洪敬謨,副修撰姜世綸,藥房都提調韓用龜,提調金履度,副提調洪義浩,記事官李永昆,醫官吳千根·李惟鑑·趙宗協·秦東秀·李彦厚,司饔僉正洪旭浩,以次進伏訖。載瓚等曰,日間聖體,若何?上曰,一樣矣。載瓚等曰,寢睡·水刺之節,何如?上曰,一樣矣。各殿宮氣候亦皆一樣矣。載瓚曰,診候久未爲之矣。醫官今旣來待,暫爲入診,千萬顒祝矣。上曰,後日來待,可也。仍敎曰,次對爲之。載瓚曰,目下急務,卽軍務事,而依昨筵所奏,謹當以文字條陳,以俟處分矣。上曰,唯。載瓚曰,都民之阻飢久矣,歲時藏牌似好,故敢此仰達矣。上命書傳敎曰,自二十七日,至初一日,各司藏牌,可也。義浩曰,慶禮事,問于諸大臣,則皆以爲雖於出征之時,莫重慶禮,固無不可行之事云矣。上曰,唯。仍命退,諸臣以次退出。
辛未十二月二十五日辰時,上御宣政殿。下直守令入侍時,同副承旨呂東植,記事官趙璟鎭,記注官孫錫祚,記事官朴齊聞,南陽府事鄭來升,以次進伏訖。上曰,下直守令進前,來升進伏,命奏職姓名,來升起伏奏職姓名,上曰,卽爲下去,着實擧行,可也。仍敎曰,南陽非賊兵所過之沿路乎?東植曰,非沿路矣。仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,行大司憲金履翼,持平柳春東·朴升鉉呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
洪義浩啓曰,藥房三提調,持湯劑來待矣。傳曰,封入。
朴宗正啓曰,來正月初一日,王大妃殿寶齡六旬,稱慶陳賀時,頒敎文,當爲製進,藝文提學南公轍,待明朝牌招,使之製進,何如?傳曰,允。
備忘記,洪州營將尹下直,長弓一張,長箭一部,片箭一部,筒兒一箇賜給。
傳于趙萬元曰,左承旨入侍。
事變假注書金進明書啓,臣敬奉聖敎,馳往傳諭于東部仁昌坊往十里二契,判中樞府事徐龍輔所住處,則以爲,臣於蟄伏窮山之中,伏聞國有大變,驚心痛惋,如不欲生,他不暇顧,蒼黃登途,來伏近郊,以爲北首死賊之計矣。不意史官儼臨,恩諭鄭重,奉聆未半,不覺感涕被面,第臣積罪如山,尙未蒙勘,冒入城闉,斷非私分之所敢出,仍爲泥首,恭俟鈇鉞之誅云矣,敢啓。傳曰,知道。
事變假注書金進明書啓,臣敬奉聖敎,馳往傳諭于東部仁昌坊往十里二契,判中樞府事徐龍輔所住處,則以爲,荐奉恩諭,祇承無路,方命之罪,尤無所逃,伏地震越,惟俟嚴誅云矣,敢啓。傳曰,知道,更遣史官傳諭。
以司謁口傳下敎曰,今聞徐判府事,來到城外云,此時異於他時,須卽入來,參聞廟謨,急於諭此意,未及以文字敦諭,史官,以此意往傳于徐判府事。
事變假注書金進明書啓,臣敬奉聖諭,馳往傳諭于東部仁昌坊往十里二契,判中樞府事徐龍輔所住處,則以爲,恩諭若是荐疊,而奉承萬無其路,聖眷愈重,而臣罪愈深,伏地涕泣,惟願速被重誅云矣,敢啓。答曰,知道。當此時,卿何爲如是乎?望卽日入城,俾答予至意事,更遣史官,傳諭于徐判府事,與之偕來。
以司謁口傳下敎曰,早朝臨殿,使承宣入侍者,專爲召接徐判事也。尙不入來,史官往宣此意,使之知此意,卽爲入來。
尹鼎烈,以備邊司言啓曰,慈山府使金處漢,方以巡撫營將官,明將出征,慈山府使之代,令該曹,口傳擇差,卽令辭朝,催促赴任,何如?傳曰,允。
巡撫營左別將單,金處漢。
尹鼎烈,以備邊司言啓曰,關西之安州,營下劇邑,海西之瑞興,直路大處,此時俱不可不拔例差遣,安州牧使趙鍾永,瑞興府使金喆淳,竝姑改差,其代勿拘常格,以武臣中有才局人,令該曹,口傳各別擇差,待下批當日辭朝,給馬下送,何如?傳曰,允。
吏曹口傳政事,以申大偀爲安州牧使,以李宗爀爲瑞興府使。
傳于朴宗正曰,新除授瑞興府使,催促下送。
傳于尹鼎烈曰,宣傳官林必榮之代,令該曹,口傳各別擇差,李近植,他司相換。
兵曹口傳政事,宣傳官單崔榮祖,宣傳李近植,工曹佐郞李齊年,相換。
傳于朴宗正曰,差使員上來守令,竝卽催促下送。
尹鼎烈,以兩西巡撫營言啓曰,臣堯憲,進詣南小營,出征將卒,令各該營,犒饋之意,敢啓。傳曰,知道。
尹鼎烈,以訓鍊都監言啓曰,巡撫營定送本局將官將校軍兵等,今日南小營,犒饋之意,敢啓。傳曰,知道。
尹鼎烈,以禁衛營言啓曰,巡撫營定送本營將官將校軍兵等,今日南小營,搞饋之意,敢啓。傳曰,知道。
尹鼎烈,以御營廳言啓曰,巡撫營定送本廳將官將校軍兵等,今日南小營,犒饋之意,敢啓。傳曰,知道。
尹鼎烈,以摠戎廳言啓曰,巡撫營定送本廳軍兵等,今日南小營,犒饋之意,敢啓。傳曰,知道。
尹鼎烈,以備邊司言啓曰,廟務今方鞅掌,有司堂上奉命赴燕之,代以兼兵曹判書沈象奎,勿拘差下,使之察任,何如?傳曰,允。
尹鼎烈,以備邊司言啓曰,卽見黃海兵使趙狀啓,則以爲,今當有事,虞侯固當擇人新虞侯雖已辭朝,卽爲改差,以年少有智慮之人,不拘資歷,各別擇差事,請令廟堂,稟旨分付矣。帥臣之啓旣如此,該營虞候田德顯改差,其代,勿拘資歷,各別口傳擇差之意,分付該曹,何如?傳曰,何必改差?且頻遞可悶,以前人差送可也。
尹鼎烈,以兩西巡撫營言啓曰,出征步軍,以七哨啓下,而其中自願軍二哨,數日召募,應募者僅爲七八十名,師期在明,充數無路,實爲可悶,以御營廳鄕軍二哨除出,以充不足之哨數,事甚便好,亟令廟堂,稟處,何如?傳曰,允。
尹鼎烈,以備邊司言啓曰,命將出師之初,固當先明賞罰,以立紀律,嘉山郡守鄭蓍,抗賊不屈,闔室竝命,危忠卓節,有足以破賊膽而風四方,無愧於戊申淸州之三忠,特贈亞卿之職,收錄其孤,別致恩侑,厚給棺槨衣衾之資,沿路護喪,優助葬具,仍爲厚恤妻孥。定州牧使李近冑,失符失印,棄城逃走,公法師律,俱合必誅,而逃還之初,旣未卽伸軍法,待拿來嚴訊用律。郭山郡守李永植,亂出之前,已爲擅離,賊入之後,仍爲逃去,與李近冑無異,而密啓辭意,姑未詳細。宣川府使金益淳,博川郡守任聖皐,所犯俱是賊關所出,尙無本道所査得者,更令道臣,詳覈以聞,以爲各用當律之地。節度使李海愚,以閫外專制之將,賊窟隔在一江,而不能爲詗探之計,凶鋒連陷五邑,而不得爲備禦之策,顧其罪自有當律,而第今未平賊之前,有難易將,姑令待罪行公,俾開立功自效之路,何如?傳曰,允。
尹鼎烈,以備邊司言啓曰,卽見巡撫營草記,則以爲,出征步軍,以七哨啓下,而其中自願軍二哨,數日召募,應募者僅爲七八十名,師期在明,充數無路,實爲可悶,以御營廳鄕軍二哨除出,以充不足之哨數,事甚便好,亟令廟堂,稟處爲辭矣。觀此草記,則自願軍二哨中,應募者爲七八十名云,若以御營鄕軍除出,以充不足之數,今所點送者,不過百餘名,以此百餘名鄕軍,苟充不足之數,未足增壯軍勢,而目今御營鄕軍,卽嶺南當番,而調送關西,殊甚齟齬,無足得力,且當初自願軍之充於軍數,雖以二哨爲限,而隨其應募之多寡,當爲實數,今不必以二哨硬定原額,置之,何如?傳曰,允。
尹鼎烈,以兩西巡撫營言啓曰,謹依下敎,訓局步軍一哨,禁衛營京中哨一哨,馬兵一哨,開城府馬軍一哨,各該將官率領,使左別將金處漢都領,明日曉頭,先爲出征之意,敢啓。傳曰,知道。
尹鼎烈,以兩西巡撫營言啓曰,左別將金處漢,纔已啓下矣。節制約束之際,多費辭說,抵死謀避,師律所在,萬萬寒心,臣師啓發之日,梟示警衆次,今方嚴囚,而明日出征都領,以中軍朴基豐定送之意,敢啓。傳曰,知道。
領府事李時秀,左議政金載瓚,判府事韓用龜,右議政金思穆,聯名劄曰,伏以巡撫使出師,期在明日,而第有區區微見,將此仰陳焉。賊報初到之時,淸北五邑,相繼失守,凶鋒所向,若將直犯安州,偵探路絶,徵發失時,果不無朝夕崩潰之慮,不可以北來豕突之勢,一委之本道故,遂有遣將之命,仍定出兵之期,昨見道帥臣二十三日所上密啓,則賊情虛實,賊徒多少,已得其槪,兵營軍勢,漸次整頓,可期其不日勦平,且念淸北列郡,古多忠義之士,尙今赫赫有遺風餘烈,而古族巨姓,世趾其美,而朝家之所倚恃久矣。必有懷忠尙義之士,同仇共憤,仗義糾合,與官兵表裏挾攻,但爲日無多,姑未及入聞矣。巡撫使,少退啓行之期,先遣一偏將,奬率幾哨精銳,疾馳至安州,與帥臣協力出戰,則淸北義士,亦當響應自至,始令巡撫使,以大衆繼之,則實是兵家先聲後實之方,亦爲師出萬全之策也。猥陳微見,惟明命是竢。取進止。答曰,省劄具悉卿等之懇,卿等所陳,正合予意,且戊申與今番,稍有間焉。卿等之深知戎體,如是敷論,予所服也。況鼠竊狗偸之自作於小窟之中者,豈可以堂堂訓局之軍,遽命率師啓征哉?依卿等劄奏,卽放團束之軍兵,使之各還其家,安心休息,以倍日後之聲勢,而明日量送訓禁御三營馬步幾許哨,一以精銳爲心,期於不日討平。仍傳于朴宗正曰,此批答,遣史官,傳諭于時原任大臣。
禁府啓目,慈山府使申在明原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
辛未十二月二十六日辰時,上御宣政殿。左承旨入侍時,左承旨趙萬元,記事官趙璟鎭,記注官朴思彦,記事官朴齊聞,以次詣閤訖,上乘輿,出宣政門,命萬元進前,敎曰,繡衣當送與否,問于廟堂以來,仍由協陽門還內,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳朝問安。答曰,知道。
大殿·王大妃殿·中宮殿·惠慶宮·嘉順宮,藥房夕問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,行大司憲金履翼,持平柳春東·朴升鉉呈辭,執義宋稚圭·洪命周·許臻在外,監察茶時之意,敢啓。傳曰,知道。
朴宗正啓曰,來初一日輪對日次,而親臨陳賀相値,頉稟之意,敢啓。傳曰,知道。
洪義浩啓曰,藥房三提調,持湯劑來待矣。傳曰,封入。
備忘記,兩西巡撫營中軍朴基豐,賜物臘藥中封五種,筒箇一部,弓矢一部,胡椒三升。
傳于朴宗正曰,頒敎文中,赦句添入。
朴宗正啓曰,頒敎文中赦句添入事,命下矣。藝文提學南公轍,待明朝牌招,以爲製進,何如?傳曰,允。
朴宗正啓曰,頒敎文中赦句添入事,命下矣。某罪以下宥之乎?敢稟。傳曰,雜犯死罪以下,竝宥。
傳于尹鼎烈曰,災歉民窮,鄕里騷擾,九重深憂,倍加平歲,況西路雄邑,賊徒來侵,京師沿路,驛啓相連,豈可以此時此狀,忘念民事乎?爾等先王之赤子,寡人之所愛恤,惻然者,爾等之仰哺,無異先王之時,寡人惻傷,繼述先王之至仁聖德,則當今日不測之憂,雖弛流離顚連之思,言念目下之事,寧忍忽於顧摩奠接之方乎?咨爾八道衆民,毋使妄動,毋致捿屑,付之於方伯守臣,以答予懇懇之意事,另飭于八道四都,至及於州牧郡縣事,廟堂星火分付。
金進明奉命進去,代以李協心,爲事變假注書。
李協心在外,代以金得种爲事變假注書。
事變假注書金進明書啓,臣敬奉聖諭,馳往傳諭于東部仁昌坊往十里二契,判中樞府事徐龍輔所住處,則以爲,恩諭聯翩,辭意愈摯,至有史官偕來之命,惶隕轉深,不知攸措,伏況此時,異於他時,小大臣庶,莫不奮臂慷慨,日俟捷音,又伏況藥院之直未撤,湯劑連進,臣雖滓纍,尙有未泯之彝性,豈不欲一造文階,仰覲耿光,兼伸憤惋之忱,而咫尺都門,如隔鐵限,每承一番敦命,輒增一層罪戾,涕泣戰恐,惟鈇鉞是俟而已矣。臣旣承偕來之命,故姑爲仍留之意,敢啓。答曰,知道。屢次批旨,終不開悟,爲卿慨然,玆以申諭,卽爲入城事,更遣史官,傳諭于徐判府事所住處。
事變假注書金進明書啓,臣於今月二十七日辰時量,兼春秋文養老所傳傳諭一度,更傳于判中樞府事徐龍輔所住處,則以爲,聖敎若是縷縷,苟使臣如有一分可進之勢,心非木石,安敢不思所變動,而大防在前,鐵限莫越,惟有仍前泥首,恭俟鈇鉞之遄加而已云矣。臣則旣承偕來之命,故姑爲仍留之意,敢啓。答曰,知道。卿之情事私耳,奮不顧他義耳。卽爲入城事,爾其更爲傳諭,期於偕來。
事變假注書金進明書啓,臣於今月二十七日未時量,兼春秋文養老所傳傳諭一度,更傳于判中樞府事徐龍輔所住處,則以爲,荐控衷懇,竊冀天日之鑑燭,及奉聖敎,諄諄誨諭,不啻若慈父之詔迷子,奉讀未半,不覺淸淚被面,臣雖頑如木石,一段秉彝,尙有未泯,豈敢專昧於私與義之輕重,而冒進近郊,固人臣赴難之義,而不敢入城,亦嚴畏大防之義也。二者毫不敢以私害義,臣情到此,抑云窮且蹙矣。伏地震恐,惟願速被金木之誅云矣。臣則旣承偕來之命,故姑爲仍留之意,敢啓。答曰,知道。卿卽入城,以答予望事,更爲傳諭。
金相休啓曰,卽伏見公忠監司元在明狀啓,二度啓本,九度到院者,則汚痕狼藉,無一潔精,奏御事體,何等審愼,而不能檢察,致有此不精,事甚未安,狀啓與啓本,所當還下送,而其中亦有關係民事者,故雖不得不捧入,該道臣,不可無警,推考,何如?傳曰,允。
吏曹口傳政事,以趙華錫爲慈山府使。
吏曹,兼召募使單,趙華錫。
兵曹,以李東善爲禁衛中軍。
兵曹,以白師誾爲摠戎中軍。
以差倭齎來書契別幅謄本,傳于呂東植曰,令該曹,卽爲稟處。
以全羅監司李相璜狀啓,光州牧民家失火,人物燒死事,傳于趙萬元曰,許多人戶之燒死,聞甚矜然,元恤典外,別加顧助事,分付。
朴宗正,以吏曹言啓曰,今此宗廟各陵殿宮園墓,正朝祭祭官,當爲磨鍊,而老病公故外,實無推移排比之路,依近例,刑官及司饔院官員年六十以上,通融塡差以入,而其中時無職名人員,令該曹,口傳付軍職,何如?傳曰,允。
朴宗正,以吏曹言啓曰,明陵別檢洪晩燮呈狀內,矣身素患痰癖之症,挾感添劇,時月之內,萬無供職之望,卽速入啓遞改云,身病旣如是沈篤,則有難强令察任,改差,何如?傳曰,允。
朴宗正,以吏曹言啓曰,成均館司成申緯呈狀內,矣身素患痰癖之症,挾感添劇,時日之內,萬無起動之路云,成均館直講申星模呈狀內,矣身素患癖積之症,當此換節之時,一倍添劇,時日之內,萬無起動供職之望云,其身病俱如是沈篤,則有難强令察任,竝改差,何如?傳曰,允。
朴宗正,以禮曹言啓曰,卽接明陵參奉所報,則今此正朝祭享,兩官當爲備員將事,而別檢有闕,未差云矣。莫重祭享,兩官,不可不備,別檢未差之代,卽令該曹,以在京無故人,口傳差出,以爲備員將事之地,何如?傳曰,允。
朴宗正,以成均館兼大司成意啓曰,本館入直,久任郞廳外,凡郞無敢入直,若有代員替直之事,則依下都監郞廳例,草記代直事,曾已定式矣。司成申緯,直講申星模,俱爲呈旬,典籍朴基宏差祭,時無入直之員,以他郞官,姑爲代直,何如?傳曰,允。
尹鼎烈,以備邊司言啓曰,此時關西馹路爲重,而大同察訪朴鳴和,病難堪任云,改差,以直講李升烈差下,使之當日辭朝,給馬下送,何如?傳曰,允。
尹鼎烈,以備邊司言啓曰,持平朴升鉉上疏批旨,有令廟堂稟處之命矣。取見其疏本,則以爲,關西之變,實是往牒之罕覩,當此災歲,流離失所之民,想應倍加騷擾,別下綸音於諸道,以鎭民心,被災東北及海西,別遣監賑御史,躬問疾苦,慈山府使申在明,敢懷全軀負國之心於艱難之會,肆然言病,尤極痛惡,尋常拿問,未足勵臣節而戒百工,乞賜處分,快施當律爲辭矣。關西監賑,則旣令慰撫使,兼管擧行,海西·東·北三道,亦爲待設賑,別遣御史董飭賑政,詢咨疾苦,果爲得宜,申在明,今方就囚,該府當考律請勘,今不必自廟堂,先爲稟處之意,敢啓。傳曰,知道。
尹鼎烈,以訓鍊都監言啓曰,本局哨官金禹鍾身病甚重,勢難察任,改差,何如?傳曰,允。
尹鼎烈,以禁衛營言啓曰,本營哨官李得運,不有將令,任自去就,揆以紀律,萬萬駭然,嚴棍汰去之意,敢啓。傳曰,知道。
尹鼎烈,以濬川司言啓曰,本司都廳金益彬,巡撫營別將遷轉,代以訓鍊都監千摠徐有鳳差下,使之察任,何如?傳曰,允。
金相休,以義禁府言啓曰,卽接月令醫員,李德厚手本內,時囚罪人李重晉,素患痰積之症,處冷添劇,衝上胸膈,勺水不下,氣息奄奄,症形危重,實有難保之慮云,罪人病勢如此,則一邊保放,一邊草記,曾有定式矣。李重晉,姑爲保放之意,敢啓。傳曰,知道。
持平朴升鉉疏曰,伏以,噫嘻,關西之變,實是往牒罕覩,臣實聾瞽,未及詳聞,而以略出於朝紙者觀之,其所肆凶稔惡,嘯聚盜弄之狀,有浮於吉州之施愛,鴻山之夢鶴,凡在含生之類,孰無沬血之志,使鼠竊狗偸之小醜,遊魂假息於潢池之中,尙未肆市而膏斧,師律紀綱,胡至於斯,繞壁長吁,寧欲無訛,伏見日前十行恩綸之下西道者,哀痛惻怛之敎,溢於字句之間,龍蛇可以化,豚魚可以孚,奉讀未半,感涕自零,雖彼冥頑蠢愚之氓,苟有一分秉彝之根性者,孰不聳聽感泣於扶杖往聽之日乎?第念近日以來,變怪層生,民情繹騷,纔經谷山之事,又値土城之賊,當此災歲,流離失所之民,想應倍加騷擾,亦爲別下綸音於諸路,以鎭浮訛驚怖之民心,恐爲今日之先務矣。歲首不遠,繡衣將行,而此日懷保安輯之方,有異常時,臣謂被災東·北二路及海西一區,另擇公明有望之人,別遣監賑御史,躬問疾苦,誕宣溫綍,俾遐土顚連溝壑之民,咸知朝家德意宜矣。當此艱虞之日,名齒朝籍者,苟懷規避,靦然無耻,則是豈臣分之所敢爲哉?慈山前府使申在明事,萬萬駭惋。噫,在明,出入邇班,秩躋緋玉,頂踵毛髮,莫非君恩,渠雖執殳前驅,生死向前,不足以小答至渥,而敢懷全軀負國之心於艱難之會,人心之陷溺,名節之掃地,至此而極矣。輿疾討賊,分義當然,而此何等時,肆然言病,其所言病,尤爲痛惡。方其受由而來也,跨鞍揚揚,千里疾馳,其身固無疾,到今假托者,如見奸肺,謂天可欺,天可欺乎?自見邸報,區區憂憤,自有按住而不得者,如此之類,合置何辟,尋常拿問,恐未足以勵臣節而戒百工,乞賜處分,快施當律,使今日東土臣民,咸知君臣大義之無所逃於天地之間焉。今於拜章之際,伏聞旌褒之典,及於殉難玉碎之臣,懲勵之政,行於躱避瓦全之人,庶使八方忠義之士,鼓動忠君愛上之心,而寒奸膽而破賊魂矣。噫,地距一息,未得賊情之要領,號召一方,未見義旅之修矛,擧邊圉之重地,委諸蕞爾之醜虜。噫,彼該道帥臣之不職辱命之狀,國人齊憤,國綱如此,師律如此,今日之事,臣不勝痛哭而流涕也。仍伏念淸朝耳目,非臣空疎所可堪承,而此時言責,尤爲緊重,以臣言議之巽軟,姿性之庸愚,將何以糾察抨彈,激揚淸濁乎?伏乞聖明,將臣所叨,移授有氣節可堪之人,以重公器,以振臺風焉。臣無任云云。省疏具悉。所陳極庸嘉乃,令廟堂卽爲稟處,至於平安道帥臣事,姑觀來頭處分,當初倉卒未辨,何可深責?勿辭察職。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,藥房口傳問安。答曰,知道。
藥房提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,行大司憲金履翼,持平朴升鉉·柳春東呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
洪義浩啓曰,藥房提調·副提調,持湯劑來待矣。傳曰,封入。
備忘記,大邱營將李思秀下直長弓一張,長箭一部,片箭一部,筒兒一箇賜給。
傳于趙萬元曰,左承旨入侍。
事變假注書金進明書啓,臣於今月二十七日酉時量,兼春秋孫錫祚所傳傳諭一度,更傳于判中樞府事徐龍輔所住處,則以爲,未敢論他事,藥院設直,今幾月矣。況當此時,聖心憂勞,一番趨造,仰覲耿光,卽臣子分義也道理也,而臣則頑於豚魚,奉此縷縷恩敎,而迷不知動,卽此一罪,萬殞亦輕,伏地泥首所仰祝者,惟鈇鉞之遄加而已云矣。臣則旣承偕來之命,故姑爲仍留之意,敢啓。答曰,知道。累次申諭,終不變動,爲卿慨然,卿大臣也。況當此時,煩出煩入此啓尤涉如何?望卿卽起幡然,以副予望事,爾其更爲傳諭,期於偕來。
事變假注書金進明書啓,臣於今月二十八日辰時量,兼春秋文養老所傳傳諭一度,更傳于判中樞府事徐龍輔所住處,則以爲,聖敎之下,尤萬萬震懍,不敢循例附奏云,仍爲席藁胥命矣。臣則旣承偕來之命,故姑爲仍留之意,敢啓。答曰,知道。前批罄悉予意,望卽入來事,爾其更爲傳諭,期於偕來。
尹鼎烈啓曰,密啓事體,何等嚴急,撥路申飭,前後何如,而卽伏見平安監司李晩秀密啓書目日子,則封發在於二十五日未時,而始到於二十八日巳時者,論以邊情戎務,萬萬稽忽,該道臣,不可無警,推考,何如?傳曰,從重推考。
傳于尹鼎烈曰,今思之,昨日出征將士,冐曉啓往,是王事赴戰者,心甚撫念,令戶曹,該營,厚給恩典,慰撫家眷事,自廟堂,申明分付,俾有實效。
以京畿監司權常愼狀啓,坡州牧使李尙謙,撥馬不卽替把,狀啓未免遲滯,令攸司稟處事,傳于金相休曰,姑令戴罪擧行事,另飭分付。
以黃海兵使趙狀啓,黃州龜洛坊亂民盧仁淡等十二名捕捉,魁首二名梟首,其餘十名,嚴棍懲勵事。
傳于尹鼎烈曰,今見狀辭,此道又出竊發,其數夥多,聞極痛惡,雖與西關少異,備禦之方,有不可少忽,申飭兵營,深加警慮,以爲攻討鎭安之道,而因此思之,帥臣之董飭該將領,勦滅賊魁,捉得賊黨,逃亡不多,深加嘉尙,合有激奬之典,今下內帑大豹皮一令,帥臣領受,將官則,賞加事,自廟堂卽爲分付。
事變假注書金進明書啓,臣於今月二十八日午時量,事變假注書金得种所傳傳諭一度,更傳于判中樞府事徐龍輔所住處,則以爲,旣無以進身,又未得蒙勘,俯仰窮隘,無所容措,仍前席藁,恭俟重誅云矣。臣則旣承偕來之命,故姑爲仍留之意,敢啓。答曰,勿爲席藁事,更爲傳諭。
尹鼎烈,以備邊司言啓曰,卽見黃海監司韓用鐸狀啓,則以爲,今以關西事,民心煽動,載寧尤甚,不能鎭安,該郡守韓用謙,爲先罷黜,其罪狀,令攸司稟處,其代勿拘常格,擇差下送爲辭矣。載寧郡守之代,令該曹,勿拘常格,各別口傳擇差,使之當日辭朝,卽爲給馬下送之意,分付,何如?傳曰,允。
吏曹口傳政事,以金思羲,爲載寧郡守。
朴宗正,以禮曹言啓曰,卽接順陵直長所報,則今此正朝祭享,兩官當爲備員將事,而參奉李魯應,身病猝重,無以擧行云矣。莫重祭享,兩官不可不備,參奉李魯應,今姑改差,其代卽令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以洪獻謨爲順陵參奉。
吏曹口傳政事,以鄭禮容爲明陵別檢。
朴宗正,以吏曹言啓曰,成均館學正任泰濬,除拜後過限不上來,依例罷職,何如?傳曰,允。
尹鼎烈,以備邊司言啓曰,卽見關西道臣密啓,則新除授雲山郡守白慶楷,以本道都事,聞亂不赴,罷黜矣,前大同察訪朴鳴和,聞有身病,昨已遞代,今見道啓,則纔以差員,往返義州,知無身病,亦合任用,雲山郡守差下,仍令除辭朝,卽刻赴任之意,分付,何如?傳曰,允。
金相休,以義禁府言啓曰,保放罪人申在明·李重晉,還囚後,議處以入之意,敢啓。傳曰,知道。
金相休,以義禁府言啓曰,黃海監司韓用鐸狀啓內,戴寧郡守韓用謙,爲先罷黜,其罪狀,令攸司稟處事,啓下矣。韓用謙時在任所云,卽爲發遣府羅將,拿來,何如?傳曰,允。
尹鼎烈,以禁衛營言啓曰,集賢門入直,以禁御兩營鄕軍,輪回代直事,自兵曹草記允下矣。本營鄕軍二十名,哨官率領,來壬申正月初一日爲始,與御營廳鄕軍,替代入直之意,敢啓。傳曰,依前以訓局軍元數十五名,限回征間,入直可也。
尹鼎烈,以兩西巡撫營言啓曰,卽見臣營中軍朴基豐馳報,則軍行,昨日戌時量,無事到高陽邑站,止宿云矣,敢啓。傳曰,知道。
尹鼎烈,以禁衛營言啓曰,本營哨官李良求,身病猝重,勢難察任,改差,何如?傳曰,允。
禁府啓目粘連,向前李重晉亦,身爲牧官,不善檢飭,馬畜之故失,數甚夥多,揆以法意,誠極駭然,以此照律,何如?啓,依允。又啓目粘連,向前申在明亦,廟堂促還,旣是申嚴,則固宜聞卽登途,罔夜還任,而乃稱調治身病,以至經宿,此時西邑守令之若是稽滯者,誠萬萬駭然,以此照律,何如?判付啓,依允。又啓目粘連,向前洪枃亦,巡綽法意,何等嚴重,而不能回巡於罷漏之前,有此報頉之擧,不可以囚供之自明,有所參恕,以此照律,何如?判付啓,依允。
辛未十二月二十八日未時,上御宣政殿。左承旨入侍時,左承旨趙萬元,記事官趙璟鎭,記注官車翊修,記事官朴齊聞,以次詣閤,上乘輿,出宣政門,命左承旨駕前入侍,敎曰,別軍職張洛賢,以何事欲送關西云也?問于籌司以來,可也。仍由協陽門還內,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮,內閣·政院·玉堂口傳問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?嘉順宮氣候,何如?臣等不任區區憂慮,敢此問安,竝爲仰稟。答曰,知道。殿宮氣候一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
金相休啓曰,行大司憲金履翼,持平朴升鉉·柳春東呈辭,執義宋稚圭,掌令洪命周·許臻在外,監察茶時之意,敢啓。傳曰,知道。
洪義浩啓曰,藥房三提調,持湯劑來待矣。傳曰,封入。
傳于洪義浩曰,藥房入侍。
前事變假注書金進明書啓,臣於今月二十八日申時量,事變假注書金得种,所傳傳諭一度,更傳于判中樞府事徐龍輔所住處,則以爲,聖敎旣如此,雖不敢席藁,惶蹙若前,縮伏俟勘云矣,臣則旣承偕來之命,故姑爲仍留之意,敢啓。答曰,知道。向卿初奏,至于今屢費辭敎,蓋出敬大臣之意,安心勿辭,卽爲入來事,爾其更爲傳諭,期於偕來。
傳于金相休曰,當該司鑰,令攸司,從重科治。
以慶尙監司金會淵狀啓,延日縣人物渰死事,傳于趙萬元曰,人物渰死,數旣夥多,元恤典外,別加顧助,渰死人,如有生前身還布,卽爲蕩減事,廟堂措辭行會。
前事變假注書金進明書啓,臣於今月二十九日午時量,事變假注書金得种所傳傳諭一度,更傳于判中樞府事徐龍輔所住處,則以爲,苟有一分可進之勢,承此縷縷下敎,何敢不卽地趨承,而莫嚴者大防,惟願遄伏慢命之誅而已云矣。臣則旣承偕來之命,故姑爲仍留之意,敢啓。答曰,知道。何必如是縷縷?勿辭,卽爲入來事,爾其更爲傳諭,期於偕來。
尹鼎烈,以都摠府言啓曰,來正月初一日,親臨陳賀時,侍衛寶劍,當爲備員,而副摠管白師誾·朴基豐在外,任希存差祭,李東善有實病,一員未差,無以備員,令政院,稟旨變通,仍令該曹,卽爲口傳差出,待下批牌招,以爲備員侍衛之地,何如?傳曰,允,竝許遞。
兵曹口傳政事,以沈能建爲都摠管,李集斗·金魯敬·申光軾·李身敬爲副摠管。
趙萬元,以賑恤廳言啓曰,今年內貧寒宗室子女,葬時顧恤數,別單書入之意,敢啓。傳曰,知道。
尹鼎烈,以兵曹言啓曰,今冬等能麽兒考講時,武臣兼宣傳官孔鐵,典獄署主簿金重麗,一次不通,訓鍊院副正李圭男,判官具載恒·徐纘修,主簿李莘耆·洪致遠·洪聖益,武臣兼宣傳官宋寬培·姜熙文·柳豐逵·林致浩·鄭珪,瓦署別提洪禹恒,二次不通,竝依定式從重推考,義禁府都事兪武煥,訓鍊院判官金鉉弼,四次不通,越捧一等,何如?傳曰,允。
尹鼎烈,以兵曹言啓曰,來壬申年各處頒給信漢符別單,及文宰二品以上,武臣蔭官曾經摠管人員,章標別單,修整以入之意,敢啓。傳曰,知道。
尹鼎烈,以兵曹言啓曰,卽接東所衛將任希慶牒報,則貳極門北邊內宮墻二間許,頹圮云,爲先令紫門監,以長木及杻把子,堅實圍排,把守軍建陽門入直軍十名除出,限修築間,嚴加守直之意,敢啓。傳曰,知道。
尹鼎烈,以都摠府言啓曰,今日未時量,貳極門上內宮墻二間許,頹壓之意,敢啓。傳曰,知道。
尹鼎烈,以訓鍊都監言啓曰,謹依禁衛營草記批旨,限回征間,集賢門入直以本局軍十五名,將官率領,來正月初一日爲始,與御營廳將官軍兵,替代入直之意,敢啓。傳曰,知道。
尹鼎烈,以訓鍊都監言啓曰,今十二月二十九日,三十日,年終起火時,次知將官將校姓名,及兼別破陣等容貌年歲,火箭數爻,竝別單書入之意,敢啓。傳曰,知道。
尹鼎烈,以兩西巡撫營言啓曰,卽見臣營中軍朴基豐馳報,則軍行今二十八日,坡州邑站中火,戌時量,無事到長湍邑站止宿云矣,敢啓。傳曰,知道。
判敦寧李彦植疏曰,伏以臣見差永寧殿告由享官,伊日,卽正朝,與私廟祭享相値,永寧殿享官,雖非臣,合有推移之道,而私廟祭享,非臣則無主祀之人,亦無替行者,事涉悶阨,玆陳短章,仰瀆崇嚴。伏乞聖慈,特垂諒察,亟命變通,不勝幸甚。臣無任云云。答曰,省疏具悉。疏辭,許令該曹付標。
正言安尙默疏曰,伏以臣自聞關西賊變之報,驚心痛惋,直欲執殳同澤,往斧其吭,凡今在廷之臣,孰無是心?如臣疲劣,加以聾瞽,未得詳聞事情,只憑爛報之所出,誠不足以發謀出慮,進一言論一事,自歸衆盲之摸象,隔靴而爬癢,第伏惟念我國家規模弘遠,制置得宜,四百餘年之間,雖或有一二土賊之變,而不過鄕曲凶頑之類,竊發於潢池之中,而天威所加,皆不旋踵而授首,今此土城之賊,亦一鼠竊狗偸耳。嘯聚徒黨,盜弄兵戈,侵犯郡邑,戕殺長吏,其器械之備造,衣巾之標異,此豈一朝一夕之所辨?必醞釀已久,排布有漸,而爲道帥臣者,漠然不聞知。噫,以崇秩而按雄藩,以宿將而莅重閫,其所以壯鎖鑰而飭軍務,宜勝於他人,苟使謀慮有素,檢察有術,則賊勢豈若是猖獗耶?雖秦楚對壘,燕越交鋒,而猶能偵探,惟彼賊徒,本皆土民,賊藪只隔一帶,而陷沒諸守令之罪犯,只憑賊關,而猶不得其詳,則賊情之虛實,賊衆之多少,尙何望其詗覘乎?西土饑饉,殆甚於,往年湖南之歉荒,自秋以後,道路流聞,令人酸鼻,道臣苟能撫摩得其道,賙賑盡其方,則唉彼生民,何至於相聚爲盜,影附賊黨,而且況以將臣之重,出鎭雄閫,糾合師旅,殲彼小醜,宜如摧枯拉朽,而賊發幾日,尙不聞出一兵殺一賊,殆若孤軍之遇大敵,嬰城自守者然,誠不可使聞於隣國也。道帥臣之失職如此,民心將何所依賴,賊徒將何以勦平耶?亂作之初,宜卽遞罷,而別擇威望聲績素著之人,以鎭撫之,一邊懷綏賑濟,一邊治兵征討,倡率淸北諸郡,腹背夾攻,則蠢爾凶醜,不難底平,又何待京營之出征哉?今以臨陣易帥爲難,而一任其恇怯昏憒,無所猷爲,則爲日漸久,而民心愈散,賊勢益張,淸川以北,盡爲賊所,而勦滅爲難,思之及此,寧不痛心?此實目下第一急務,而臣側聽屢日,未聞朝廷,有所擧措,而持憲所云國人齊憤者,誠公共之論,然而草草數語,殊欠論事峻截之意,臣竊爲之慨然,請亟命遞改道帥臣,無至僨誤國事焉。噫,西賊特其已發者耳。竊聞諸道飢荒之處,無賴之徒,在在成群,公行劫掠,閭里騷然,而守土之臣,漫不禁戢,飢困之民,益不聊生,周禮荒政,治盜居其一,則雖在平時,固當另加詗捕,而況今西警繹騷,尤宜嚴戢,亦令各該道邑,各別捕治,不使滋蔓難圖,亦爲今日之要務矣。大抵近日之變,都出於貪墨成風,民生困瘁,愛恤之德,雖切於上,而侵剝之害,常及於下,惠澤不究,愁怨胥興,雖以糴政言之,向日停捧之命,德意藹如,民咸感頌,而郡邑,猶且督徵,臨歲不休,鄕里嗸嗸,不能自保,擧此一事,他可知已,民安得不窮且盜也?當此賊變之時,懷保窮民之方,尤不容少緩,若其保民之要,則專係於方伯守宰之愼擇而已。伏願聖明,益留神焉,仍伏念臣姿愚識淺,本不合於耳目之任,而適値國家有事之日,義不敢違傲,雖不得不祗肅恩命,而此時言責,尤當授之有識慮風裁之人,決非愚陋如臣者所可堪。伏乞聖慈,亟許鐫免,以重公器,以安私分,千萬幸甚。臣無任云云。省疏具悉。道帥臣事,不允。爾其勿辭察職。
辛未十二月二十九日辰時,上御熙政堂。藥房三提調,率醫官入侍時,都提調韓用龜,提調金履度,副提調洪義浩,記事官李永昆,記注官車翊修,記事官朴齊聞,直提學李存秀,以次進伏,醫官趙宗協·李惟鑑·秦東秀·李彦厚,司饔僉正洪旭浩,以次進伏於楹外訖,上曰,醫官入診,後日待令,用龜曰,醫官旣已來待,暫爲入診似好矣。上曰,明日爲之,可也。仍命退,諸臣以次退出。
上在昌德宮。停常參·經筵。
大殿·王大妃殿·中宮殿·惠慶宮·嘉順宮·元子宮,內閣·政院·玉堂除夕單子問安。答曰,知道。
大殿·王大妃殿·中宮殿·惠慶宮·嘉順宮,朝廷二品以上·六曹堂上·兩司長官除夕單子問安。答曰,知道。
大殿·王大妃殿·中宮殿·惠慶宮·嘉順宮,藥房口傳夕問安。答曰,知道。
藥房都提調韓用龜,提調金履度,副提調洪義浩啓曰,伏未審夜間,聖體調攝若何,寢睡·水刺之節,何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。答曰,知道。症候與昨一樣,卿等不必入侍矣。
王大妃殿·中宮殿·惠慶宮·嘉順宮,藥房口傳問安。答曰,知道。
尹鼎烈啓曰,備邊司郞廳來言,今日賓廳日次,而本司坐起相値,不得來會云矣,敢啓。傳曰,知道。
金相休啓曰,行大司憲金履翼,持平柳春東呈辭,執義宋稚圭,掌令洪命周·許臻在外,持平朴升鉉差祭,監察茶時之意,敢啓。傳曰,知道。
洪義浩啓曰,藥房三提調,持湯劑來待矣。傳曰,封入。
朴宗正啓曰,時原任大臣,爲承候來待矣。傳曰,明日來待。
朴宗正啓曰,時原任閣臣,爲承候來待矣。傳曰,明日來待。
傳于朴宗正曰,禮房承旨,馳詣社稷·宗廟·永寧殿·永喜殿·景慕宮,奉審摘奸,受香諸處,一體奉審摘奸以來。
朴宗正啓曰,明日正朝望闕禮,依例爲之之意,敢啓。傳曰,知道。
傳于尹鼎烈曰,次對來會。
傳于尹鼎烈曰,大臣·備局堂上引見。
前事變假注書金進明書啓,臣於今月二十九日申時量,事變假注書金得冲所傳傳諭一度,更傳于判中樞府事徐龍輔所住處,則以爲,旣無奉承之路,祇益逋慢之罪,伏地戰慄,惟願鈇鉞之遄加而已云矣,臣則旣承偕來之命,故姑爲仍留之意,敢啓。答曰,知道。
吏曹口傳政事,以許乘爲昌城府使。
兵曹,昌城防禦使單,許乘。
備忘記,昌城府使許乘下直,長弓一張,長箭一部,片箭一部,筒兒一箇賜給。
兵曹,宣傳官單李晦植。
傳于尹鼎烈曰,明日出宮門路,以協陽門爲之。
趙萬元,以戶曹言啓曰,今年內,貧寒宗室子女,婚扶助數,別單書入之意,敢啓。傳曰,知道。
尹鼎烈,以備邊司言啓曰,茂山還穀,從時直,以一兩發賣,移俵於南關穀少邑,以詳定價,貿穀添還之意,因道臣狀請,自本司,覆啓蒙允,仍爲行會本道矣。間以此穀,屬之戶曹,以爲自戶曹,發賣取用之地,蓋此一兩定價,專出朝家爲民之意,無論本道該曹,更無得加減,而近聞該曹,爲其省弊從便之道,定送差人,則差人輩,不有本曹指揮,反爲憑藉京關,都執穀權,勒定高價,私徵民間,甚至於不計遠近,役民轉輸,以致一道騷然,怨讟朋興,災歲民勢,支保不得云,朝家爲茂民曠絶之澤,竟歸虐民之科者,專由於京差之故也。事之萬萬驚惋,更無可言,而道臣初不禁斷,一任其惟意作俑者,誠不勝寒心,不可以歉年迎送,有所曲恕,咸鏡監司趙德潤,姑先罷職,當該差人,待新道臣到界,嚴覈情節,苟有所犯,則此與劫掠平民之罪無異,卽爲梟首境上,以謝南·北關民心,何如?傳曰,允。
尹鼎烈,以兵曹言啓曰,今十二月,各廳堂下武臣朔試射,依例停止之意,敢啓。傳曰,知道。
尹鼎烈,以禁衛營言啓曰,因兵曹草記,貳極門北邊內宮墻二間許頹圮處,建陽門入直軍十名除出,出番哨官一員,率領,限修築間,輸回守直之意,敢啓。傳曰,知道。
尹鼎烈,以兩西巡撫營言啓曰,卽見臣營中軍朴基豐馳報,則軍行今二十九日申時量,無事到開城府,仍爲止宿,而該府馬兵一哨領付者,更爲點閱,領率前進計料云矣,敢啓。傳曰,知道。
朴宗正,以成均館兼大司成意啓曰,每歲末圓點準點人姓名,具別單書入事,曾已定式矣。依定式,當年條準圓點儒生,別單書入之意,敢啓。傳曰,知道。
辛未十二月三十日午時,上御宣政殿。大臣·備局堂上,引見入侍時,右副承旨尹鼎烈,記事官趙璟鎭,事變假注書金得种,記事官朴齊聞·李龍秀,領府事李時秀,左議政金載瓚,判府事韓用龜,右議政金思穆,領敦寧金祖淳,兼兵曹判書沈象奎,行吏曹判書南公轍,行大護軍李勉兢,戶曹判書金履度,行大護軍朴宗慶,行護軍李得濟,吏曹參判李肇源,行護軍李溏·金履永,工曹參判趙弘鎭,同敦寧金基厚,大司憲金履翼,大司諫尹行頤,校理李鼎秉,以次進伏訖。時秀等曰,近日日氣稍解,聖體,若何?上曰,一樣矣。時秀等曰,寢睡·水刺之節,何如?上曰,一樣矣。各殿宮氣候亦皆一樣矣。時秀曰,關西小醜,意謂不日掃平矣。今至多日,尙未聞掃平之報,聖心想多憂慮矣。上曰,廟堂多有所講究者乎?載瓚曰,臣等連日開坐於籌司,有所商確者,而第念智慮淺短,措畫之際,恐有疎漏之慮矣。上曰,有何可奏之事乎?載瓚曰,臣等以草記連爲條陳,而又有言送于喉院,已爲稟定,故今筵則別無更爲稟處之事矣。上曰,臺諫則出去傳啓,可也。鼎烈曰,兩西奉命宣傳官李晦植,依下敎來待矣。上曰,駕前入侍,可也。仍命退,上乘輿出宣政門,晦植進駕前,上曰,善爲下去,着實擧行,可也。仍由協陽門還內,諸臣以次退出。
