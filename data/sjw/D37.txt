上在慶德宮。停常參·經筵。
大殿·中殿·世子宮,政院·玉堂·二品以上·六曹歲謁問安。答曰,知道。
嬪宮,政院·玉堂歲謁問安。答曰,知道。以上朝報
義禁府啓曰,謀害本夫罪人明德,旣已拿囚,而係是綱常,依法例三省推鞫,何如?傳曰,允。
政院啓曰,三省推鞫事,命下矣,委官,何大臣進去乎?敢稟。傳曰,左相進去。禁府
禮曹啓曰,太廟展謁,每年歲首,例爲取稟,而自上方在靜攝中,不得循例啓稟之意,敢啓。傳曰,知道。
去十二月二十九日夕,政院啓辭,以全羅道古今島關王廟,香齎去書吏馬牌單子,傳曰,古今島關王廟享祀定式草記,慶尙道安東·星州兩邑關王享祀,亦令本道定式奉行事,判下矣。及見該曹回啓,則措語矇矓,而末端有分付各道之語,故意以謂一體擧行,而今入馬牌單子,只是古今島一處而已,當初判付本意,果安在哉事,命下矣。招問禮曹郞廳,則以爲,安東·星州關王廟,卽今見存形止,本曹未能詳知,卽以此發關査問於該道,姑待回移擧行爲計云。當初判付,旣有兩邑關王廟一體擧行之敎,則自該曹,當以行會本道,未卽奉行之由,措辭仰稟,而回啓辭意,不能明白,致勤下敎,殊甚未安,禮曹當該堂上郞廳,竝推考,何如?傳曰,允。
政院啓辭,傳曰,南關王廟駕次時,星州·安東兩邑關王廟見存形止,問于本道事,下敎,其時禮曹草記,亦以自今勿爲廢置,另加修補事,判下矣。今此該曹之行會本道,似由於未詳其時曲折之致,更爲問啓事,命下矣。禮曹郞廳,更爲招問,則以爲,取考文書,則癸未南關王廟駕幸時,有星州·安東關王像,有令本道啓聞之敎,又因本道狀聞,有稟處之命,而本曹回啓內,星州·安東兩邑生關王遺像及廟宇,皆唐將之所建設。星州則旣自本官隨毁隨補,不廢守護,安東則移中間建於寺刹近處,又使僧人守護云,自是一處廟宇,而安東之獨處於僧人之徒,亦無自官守護之事,殊欠着實之意,誠如聖敎,令本官定廟直,修補廟宇,一如星州例施行事,蒙允,而今番回啓時,年久文書,未能搜考,現存形止,更爲行會査問於本道云。該曹之不能考出文書,泛然行會,難免不察之失,當該堂上郞廳,竝推考警責,旣有癸未定奪分付之事,則兩邑關王廟守護等事,自本道應爲擧行,不必等待其回移,依例判付,與古今島一體施行事,分付,何如?傳曰,允。
禮曹啓曰,今此正朝陳賀各道箋文,開坼看審,則咸鏡道觀察使趙泰東,慶興都護府使崔瑋箋文中,無令節二字,全羅兵馬節度使李泓箋文中,無正朝二字,皮封所書職銜,剩書守字,黃海道兵馬節度使李澤箋文中,頌字,誤書以訟字,春川防禦使李世祥箋文中,舞字,誤書以舜字,忠淸道水軍節度使李順坤箋文中,字樣麤大,昌原大都護府使閔遠重,定州牧使李天根箋文中,紅籤所書麤大,城津防禦使崔文徵箋文中,鷺字誤書,紅籤所書亦不精,莫重奏御文字之差誤與不精如此,不可無警責之道,竝推考,何如?傳曰,允。禮曹謄錄
上在慶德宮。停常參·經筵。
大殿·中殿·世子宮·嬪宮,藥房問安。答曰,知道。
藥房啓曰,三陽已泰,日氣稍和,伏未審此時,聖體調攝,若何?核處·脚部,其有差勝之勢乎?臣等不任憂慮,敢來問安。答曰,知道。核處·脚部,差勝矣。
備忘記,噫,農者,天下之大本,而服田力穡,乃得有秋,則王者之政,莫先於勸農也。況今年節候差早,東作不遠,申諭列邑,着意勸課,種糧之乏絶者,亦爲覓給,使民及時耕播,盡力畎畝,其責專在於方伯,不可以勸農之敎,每下於歲首,而視之以文具也。且諸道中,昨年災損最甚處,將有議賑之擧,而至於湖南珍島等邑,災荒之慘,挽近所無,尤宜另加濟活,其令廟堂須卽知會,俾有實效。
政院啓曰,卽者吏曹郞廳來言,今日爲政事,命下,而判書崔錫恒以金吾兼帶,方在被論中,參判尹德駿陳疏入啓,參議李光佐病不來,不得開政云。參議李光佐牌招開政,何如?傳曰,允。
右尹梁重廈三度呈辭。入啓。遞差。
政院啓曰,謀害本夫罪人明德,三省推鞫事,命下矣,委官,何大臣進去乎?敢稟。傳曰,左相進去。又啓曰,謀害本夫罪人明德三省推鞫事,命下矣,兩司進參之意,城上所牌招言送,何如?傳曰,允。
府啓,自我國朝設科以來,未有如己卯科賊之窮兇極奸者也。罷榜之擧,出於深惡諸賊之妖變,嚴防日後之奸竇,公議大伸,輿情咸服,而追復之請,猝發於十數年之後,終至準許,其處分之顚倒,國體之壞損,莫此爲甚。當初換封竊券之獄,四年究覈,奸狀狼藉,畢竟全榜之竝罷,非不知勿罷之有受敎也,亦非不知自述得中者,混罷之爲可冤也,特以前古所未有之變怪,不可以常例處之故也。獄事猶未盡覈,群議至今未釋,而中間失科之流,經營指囑,顯有圖復之跡,人心之憤惋,到此益甚矣。噫,國家之掄才取人,士子之策名通籍,惟在於科擧,苟於此而有一毫不正之端,則其爲玷累於公私,當如何哉?此榜之不可仍存,較然明甚,今若以旣停還發爲難,而置而不論,則將無以嚴科法而服人心,請還收己卯增廣文科追復之命。答曰,勿煩。前啓,禁府前後當該堂上罷職,李師尙削奪官爵事,及前正言尹聖時罷職事,及獻納李翊漢罷職事,停啓。
吏曹參判尹德駿辭職上疏。入啓。答曰,省疏具悉。臺臣疏啓,意在擠陷,其習不美,何足爲嫌?卿其勿辭,從速察職。
吏曹參議李光佐牌不進,依承傳罷職傳旨。傳曰,只推勿罷。
兵曹判書閔鎭厚上疏。大槪,敢陳決不可仍冒兵任之狀,乞蒙鐫改,俾得專意於內局事。入啓。答曰,省疏具悉卿懇。本兵重任,決難輕遞,卿其安心勿辭,速出行公。
副校理林象德上疏。大槪,臣於南道揆之避辭,有不容泯默苟居於榮次者,昨日起居之班,亦未趨參,不得不略陳事狀,仰瀆於靜攝之中,乞蒙鐫罷,仍治辜犯,以謝人言,以警具僚事。入啓。答曰,省疏具悉。意外詆斥,不必爲嫌,爾其勿辭,從速察職。
臨昌君焜上疏。大槪,臣於賀班不參人抄出時,委折詳陳之命,有不敢冒當者,伏乞遞臣有司之任。且臣見差大祭,觸風於誓戒之時,宿病添苦,喘息危綴,未得進參於元朝起居之列,惶恐待罪事。入啓。答曰,省疏具悉卿懇。抄出委折,今已詳知,卿其安心勿辭,調理行公。
政院啓曰,禁府郞廳,以委官意來言,臣以初八日敬寧殿春享大祭獻官,昨日受誓戒,自今日至初八日,三省推鞫,不得開坐云矣,敢啓。傳曰,知道。
又啓曰,今此三省推鞫時,兩司進參之意,城上所牌招言送事,允下,而卽今諫院,大司諫李台佐在外,正言洪萬遇受由在外,獻納李翊漢被論,司諫·正言未差,時無行公之員,姑待開政,闕員差出後,牌招言送,何如?傳曰,允。
又啓曰,吏曹判書崔錫恒兼帶被論,今已停啓,參判尹德駿疏批已下,參議李光佐亦有只推之命,竝卽牌招開政,何如?傳曰,明日開政。
又啓曰,諫院城上所牌招啓稟中,獻納李翊漢,以被論懸頉矣,今則臺啓已停,卽爲出牌之意,敢啓。傳曰,知道。
持平趙翼命,月課連三次不作,依承傳罷職。
禁府,三省推鞫問事郞廳二,李眞儉·呂光周。啓。
獻納李翊漢牌不進,依承傳罷職傳旨。傳曰,只推勿罷。
京畿監司書目,臣於廚院請推之啓,有不敢晏然者,乞遞臣職,仍治臣罪事,上疏上送事。啓。答曰,省疏具悉。卿其勿辭察職。以上朝報
義禁府啓曰,以宗簿寺啓辭,刑曹啓目,琅城副正煒,琅坪副正煇竝移本府處置事,允下矣。煒·煇等,今方待命於本府,卽爲拿囚之意,敢啓。傳曰,知道。禁府謄錄
上在慶德宮。停常參·經筵。
黃海監司書目,辭職上疏上送事。啓。答曰,省疏具悉。卿其勿辭,從速察職。
都承旨金演上疏。大槪,臣於金吾堂上請罷之論,有不敢自安者,縮伏俟罪,藥房問安,元朝起居之班,亦未進參,尤增惶懍,今始露章自効,伏乞亟勘臣罪,以嚴邦憲事。入啓。答曰,省疏具悉。卿其勿辭察職。
刑曹判書李彦綱上疏。大槪,臣以前任金吾時事,重被臺劾,不可諉以停論,而晏然仍冒於職次,乞削臣本兼諸任,仍勘臣罪犯,以謝臺議,以安私分事。入啓。
政院啓曰,吏曹郞廳來言,今日爲政事,命下,而判書崔錫恒呈辭受由,參判尹德駿,參議李光佐俱以病不來,不得開政云,竝卽牌招開政,何如?傳曰,允。
吏曹參議李光佐上疏。大槪,召牌荐降,而顧臣所遭,決無冒出之理,謹詣闕外,瀝血陳籲,退俟處分,伏乞亟遞臣職,仍治臣罪事。入啓。
文學趙錫命辭職上疏。入啓。答曰,省疏具悉。爾其勿辭,調理察職。
政院啓曰,吏曹判書崔錫恒,參判尹德駿牌招不進,推考傳旨,今方捧入,而參議李光佐陳疏入啓,判書崔錫恒,參判尹德駿更爲牌招開政,何如?傳曰,允。
政院啓曰,吏曹判書崔錫恒,參判尹德駿再牌不進,推考傳旨,今方捧入,而參議李光佐疏批未下,判書崔錫恒,參判尹德駿所當牌招,而一日三牌,有傷事體,日勢且暮,何以爲之?敢稟。傳曰,明朝竝牌招開政。
答刑曹判書李彦綱疏曰,省疏具悉。韓配夏保放未久,卿移職則未及還囚,勢固然矣,須勿過辭,從速行公。
答吏曹參議李光佐疏曰,省疏具悉。不公不正之臺言,何必深嫌?爾其勿辭,從速察職。以上朝報
同義禁洪萬朝疏。伏以臣,賤疾危苦,差復無期,金吾新命,尙稽祗謝,嚴召之下,又不免違慢,私心惶悚,只俟鈇鉞之誅,日昨憲臣,以金吾前後堂上罷職事,論啓,臣於是不勝瞿然之至。李師尙之保放,適在臣忝叨本職之日,毋論臣中間出外,畢竟移職,若論不卽還囚之罪,則臣固難免矣。臺劾峻發,辭意至嚴,則誘以停論,抗顔苟冒,斷無是理,況三省推鞫,不可不備員,而臣以應遞之人,尤不可冒據職次,致有苟簡之弊。伏乞聖明,俯賜諒察,亟遞臣同義禁之任,以礪廉隅,以謝臺議,不勝幸甚。答曰,省疏具悉。卿其勿辭察任。
慶尙監司兪命弘疏。伏以臣,才分空疎,不合藩任之狀,非但儕友之所共知,抑亦聖鑑之所洞燭,一自受命以後,辭避不獲,冒沒仍據,嵬然自處於七十一州之上者,倏已八箇月矣。負乘之譏,姑置勿論,冒寒原隰之餘,宿患風痺之症,因感重發,負席呻痛,恰有一旬,多般醫治,僅得少蘇,而源委旣深,餘症尙苦,頭目旋暈,精神昏瞀,手足痿痺,運用甚艱,若不及今解職,任便調養,則將未免爲廢疾人矣。且臣伏見諫臣疏本,則以擇送監司,爲今日先務,而至以急急隨便擧行爲請,如臣庸陋,尤不可因仍蹲據於是職也,決矣。玆敢疾聲仰籲於天地父母之前,伏乞聖明,俯察才地之難堪,曲軫情病之難强,亟許鐫改臣本職,以重名器,以安私分,公私不勝萬幸。答曰,省疏具悉。卿其勿辭,從速察職。
未時,上御會祥殿。召對時,參贊官柳鳳輝,侍講官李正臣,檢討官權世恒,假注書柳萬重,記事官金啓煥,記事官金在魯入侍。李正臣進讀節酌通編第十六篇,答林正卿書,自季通書來,至答汪叔耕書,求其所謂通者,奏曰,通字,他本作道字,此爲是,故以道字讀之矣。上曰,枵然之枵字,當作豪音,以肴音讀之,可乎?正臣曰,考見字彙,作肴豪二音矣。上曰,唯。缺鳳輝又讀至答陳衛道書,必竟終滅,奏曰,必字,當作畢字矣。上曰,畢字是矣。鳳輝讀至放不下,看不破也。上曰,下番翰林讀之。金在魯讀答陳才卿書,自秋試不遠,至卷終。旣畢,正臣釋文義曰,聖賢道學,具在經傳,義理精微,縱橫錯綜,必須參互考證,然後可得理會,而世人多以淺迫之見,覷得一邊,便欲就此執定,盡廢他說,故所見狹隘,未能深造,此實學者之大病也。朱子於答林正卿書,深以此譏斥之,夫自信之病,非但讀書爲然,人君聽言之道亦然,自是非人,訑訑拒諫,則讜言何可得入,嘉謨何由得達?此等處,尤當留意而深戒也。上曰,儒臣所達之言,好矣。予當留意焉。正臣又曰,士子之用力文詞,汲汲科第者,求名之士也,恬靜自守,探求義理者,好學之士也。求名者,利欲勝於義理,好學者,義理勝於利欲,故龔伯著以門戶之故,兩用其心,而朱子,譏其以彼易此,不但士子之所當明辨取舍,人君亦宜重經學之士,以懲利慾之習也。臣每以科擧之弊,欲一陳達而未及矣,今因文義而敢達。今我國,專以科擧爲取人之階,顧不重歟?庭謁聖,春塘臺,每出表題,而騈儷者尙之,儒士未必盡是實才,若出數字缺策,輪回出題,而兼取行文,然後實才可得矣。缺上曰,庭謁聖科場,甚爲紛沓,故其時有此議論,而武科則設初試,文科則不設初試,自是規例紛沓之弊,只可臨時申飭矣。親臨之科,若設初試,則不免埋沒,故予意如此,庭謁聖,卽日唱榜,策文則形勢有所不及,表·賦則輪出亦無不可矣。鳳輝曰,士子或不無願設初試者,而親臨之科,士子之盡爲觀光,自是古規矣。上曰,儒臣所達,大意則好矣。然而當初有此議論之時,不爲允從者,蓋以庭謁聖異於他科,若設初試,則必至埋沒,事甚重難故也,而且策文則決不及於卽日唱榜之科矣。世恒曰,近日專尙騈文,故士子無能爲行文者,朱子之答汪叔耕書,亦曰,文字小技,邇則不足治己,遠則無以治人云,而至於騈儷,尤爲無益,專尙此文,而不尙行文,故文體大變,賦·策輪出之言,似爲得矣。鳳輝曰,經學詞翰,各道取人,法非不好,而末世,經學專尙口讀,詞翰專尙尋摘,其弊甚矣。然而事大文字,亦不可專廢矣。上曰,騈儷,是事大文字,何可廢也?鳳輝曰,庭試謁聖策文,勢有不及,至若別科,則以策取人,似好矣。上曰,庭試謁聖,決不可出策文矣。正臣曰,臣曾於年前待罪春坊,屢侍胄筵,而春宮邸下,於講讀之際,質問文義甚罕,如臣者,固無經學之功,他餘宮僚,多有博洽之才,苟許其辨論文義,則可無一分開發之益乎?顔子之以能問不能,以多問寡,實進益之道矣。伏願聖上,使春宮邸下臨筵辨論,不恥下問,何如?上曰,儒臣之言,好矣,當言于世子,使之着實講問矣。世恒曰,朱子答吳斗南書,所論收放心,先正臣李滉,以此戒門人,其時門人奇大升,以所聞陳達於榻前,宣廟大加稱賞,大抵收放心之道,當以持敬工夫,爲先務矣。上曰,然矣,當留心焉。世恒曰,與趙致道書,所論心體本善,流於私意,然後爲惡,此乃推演濂溪之說,善主惡客,是也。五峯所謂東西分主之言,與呂祖謙同體異用之說,相同,其言非矣。上曰,儒臣所達,似是矣。正臣曰,弘文館官員,甚爲苟簡,居中居下之類,蕩滌,何如?上曰,居中居下人員,自該曹別單書入,可也。出榻前下敎上曰,我國良役,實爲痼弊,前後章疏,言之者多,白骨徵布,侵徵隣族之弊,國家非不知之,而實無善處之道,因循至今,怨苦益深,爲民父母之心,當復何如?旣知其弊,而終不變通,誠有所不忍者,此意申飭廟堂,各別講究,以解吾民倒懸之急,可也。竝下,參贊官所達,皆出擧行條上曰,前有戶布之議,而此亦缺矣。鳳輝曰,所謂良役,如騎·步兵之類,其名甚賤,其役最重,名賤役重,人所厭避。故擧皆投入於京外各色歇役,生齒非不及於古也,軍額非有加於今,而良丁簽丁,日以益難,必須別立科條,峻防其投入歇役之路,已入者,抄出移定,然後或可少革此弊矣。上曰,承旨所達,誠是,竝出擧條,令廟堂相議,稟處,可也。
鳳輝曰,向來藥院之事,已悉於前後聖敎,而伊時大臣,設或有未盡之事,究其本情,豈有他哉?其後合啓,臚列成罪,無非粧撰,自上終不準許,群下固知聖意之所在矣。凡臣子之得罪於君父,而情實未白者,孰無自悼之心,而況崔錫鼎,以平日倚毗之臣,得罪於侍藥之際,尤當死不瞑目,今則歲事已新,而尙置罪籍,恐有歉於聖上包荒之德,故惶恐敢達。上曰,放其門黜,可也。出擧行條諸臣退出之際,上曰,承旨前。鳳輝進伏。上曰,湖堂被抄人,明日齊會銀臺事,分付,可也。出榻前下敎遂退出。
上在慶德宮。停常參·經筵。
下直,阿山萬戶李鵬翔。
中殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?核處·脚部,日漸差愈乎?再昨有差勝之敎,昨日召對儒臣,群下之情,曷勝欣幸?益存少愈之戒,以適節宣之宜,是臣等區區之望也,臣等尙切憂慮,敢來問安。答曰,知道。核處·脚部,比再昨姑無加勝之效,間二日問安,宜矣。
政院啓曰,吏曹參議李光佐疏批已下,亦爲牌招,何如?傳曰,允。
又啓曰,湖堂被抄人員,來會銀臺事,命下矣。在京者,只是任守幹·林象德兩人,而林象德今方入來,任守幹則稱有情勢不爲來待云。任守幹卽爲牌招,何如?傳曰,允。
以掌樂正任守幹牌不進,依承傳罷職傳旨。傳曰,推考傳旨捧入。違牌事體未安,更卽牌招。
政院啓曰,吏曹判書崔錫恒,參判尹德駿,參議李光佐牌招不進,推考罷職傳旨,今方捧入,而開政命下,已至多日,一向遷就,事甚未安,判書崔錫恒,參判尹德駿,更爲牌招開政,何如?傳曰,允。
吏曹參議李光佐牌不進,依承傳罷職傳旨。傳曰,只推勿罷。
政院啓曰,吏曹參議李光佐旣有只推之命,更爲一體牌招,何如?傳曰,允。
禮曹判書李墪辭職上疏。入啓。答曰,省疏具悉。卿其勿辭,安心行公。
左尹南致熏上疏。大槪,臣於金吾前後堂上罷職之啓,有不敢晏然者,伏乞亟罷臣職,以謝臺議事。入啓。答曰,省疏具悉。卿其勿辭察職。
政院啓曰,吏曹判書崔錫恒,參判尹德駿,參議李光佐,再牌不進,推考及罷職傳旨,今方捧入矣。判書·參判,所當更請牌招,而一日三牌,有傷事體,何以爲之?敢稟。傳曰,明日開政。
吏曹參議李光佐再牌不進,依承傳罷職傳旨。傳曰,只推勿罷。
掌樂正任守幹再牌不進,依承傳罷職傳旨。傳曰,推考傳旨捧入。明日則趁早來會事,分付。
平安監司李濟上疏。大槪,匪分之職,不可終冒,已痼之疾,有難自强,連章申籲,未獲登徹,日者諫臣之疏,又添難安之端,在銓之臣,相繼自列,臣何敢以方帶外任,而獨自晏然乎?玆敢冒死陳懇,伏乞聖慈,俯諒危悃,特命刋臣之職,治臣之罪,以重藩任,以明國法事。入啓。答曰,省疏具悉。過當之論,不必深嫌,卿其勿辭焉。
副應敎李正臣上疏。大槪,臣於江華留守閔鎭遠之疏,有不可晏然於職次者,伏乞亟遞臣職,以安愚分,仍陳所懷,以備財察事。入啓。答曰,省疏具悉。上款所陳,是書全帙,果在於金潗家,則宜自玉署,斯速收致,以爲考閱後稟處之地,麗祖墓道,象設破落,所見埋沒至此,依前覆啓,修治無妨,令該曹稟旨擧行。疏末所論,十年廢痼,足懲其罪,到今通淸,未爲不可,臺言過矣。有懷陳達,自是常事,守臣疏語,何必深嫌?爾其勿辭,從速察職。
右參贊黃欽上疏。伏以,臣伏見憲府請罷金吾前後堂上之啓,不勝惶悚之至。頃當韓配夏保放之日,臣亦忝在金吾堂上之列,而未能堅守邦憲,厥後雖未久在職,而在職之日,旣不卽還囚,則奉法不嚴之罪,無以自解。今者執法之論,果發於掌憲之地,而辭意甚嚴,臣何敢諉以臺啓之旋停,而有所晏然於職次乎?伏乞聖明,將臣本兼諸任,竝賜斥罷,以嚴公法,以伸臺議,不勝幸甚。答曰,省疏具悉。卿其勿辭,從速行公。
左尹南致熏疏曰,伏以,日昨憲臣,以金吾前後堂上罷職事,論啓,語意極峻,臣不勝瞿然之至。前秋,臣待罪金吾,亦且數朔矣,保放罪人,不卽還囚,以致臺啓,缺發缺至此,何可諉以缺之論,而晏然仍冒於職次乎?缺臣衰病轉甚,眼患添劇,詞訟重地,決無堪任之望,缺益復難强,不得不缺罪,尤無所逃。缺四行批答見上
平安監司李濟疏。伏以,缺瀝血陳籲,反汗是缺有非賤分之所堪,莊誦感隕,不覺涕泗之交逬,固缺趨承,不暇他計,而顧念缺藩任,職雄而地重,前後缺視他有別,其中,由三品階而陞授是職者,必極一時之人望,以臣薄才晩進,最出廷臣之下,而敢當此選也耶?此臣之所以必期遜避,不敢爲貪榮苟進之計,而宿患下消之疾,前冬以來,已有復發之候,近又症情添苦,今欲强起冒赴,則劇務酬應,必致沈頓,職事多瘝曠之慮,一身有死生之憂,亦宜早自控免,已遭公私狼狽,據實申懇,見阻喉司,悶蹙抑塞,不知所處矣。日者諫臣之疏,又添難安之端,蓋臣於向日之叨參政席也,其間銓注之有枳有通,皆所商議,而至於李命世之文學聞望,本爲儕流之所推許,只因一時妄率,已經十年放斥,滌蕩甄敍之後,進擬淸塗,實循公議。今謂之遽通臺職,而見詆至深,此非意慮之所及,而在銓諸臣,相繼自列,臣何敢以方帶外任,而獨自晏然乎?反揣才分,難任重務,自數辜犯,合被譴斥,玆敢冒干嚴威,更暴危懇。伏乞天地父母,俯察辭非外飾,特命刋臣所授之職,治臣所負之罪,以重藩任,以明國法,不勝萬幸。批答見上
副應敎李正臣疏。伏以臣,譾劣庸愚,最出人下,才具短淺,學術空疎,十數年來,僨職者何限,招譏者亦何限哉?頃承嶺邑之命,惟以殫心撫摩,竭力奔走,爲少補洪造之圖,而逖違宸陛,未近耿光,已有歲月,其間玉候違豫,藥院移設,而未參起居之班,翌瘳告慶,法宴旋缺臣子情禮,於缺四行夫之所目覩而心愍者,豈有一分可以供仕之望哉?猶且不敢言病,黽勉赴直者,誠願一瞻天顔,少效區區之忱矣。卽伏見江華留守閔鎭遠疏本,則以故參議洪命亨,不可腏享於忠烈祠之意,有所陳稟,而其疏有曰,以一筵臣之陳白,遽命追配,豈非未安云云,其所謂筵臣,卽指臣而言也,臣於此不勝瞿然之至。夫命亨之沁都殉節,旣著於丁丑政院之啓,曾在辛酉年,已施褒旌之典,則猶不與於籩鉶竝享之列,人皆嗟惜,故臣采其公議,年前入侍時,敢達於筵席,而該曹覆啓蒙允矣。今者守臣之言,乃至於此,臣之妄采公議,率爾奏達之失,終難倖逭,不可晏然於職次也,決矣。伏乞聖明,亟削臣職,仍治臣妄言之罪,不勝萬幸。且臣適有所懷,敢此附陳焉。昔我世宗大王,命詞臣偰循·徐居正等四十餘人,聚集賢殿,修正資治通鑑,而博採群書,隨事箋釋,上親加讐正,其考校之精,允邁白虎之臨決,書成,賜名曰思政殿訓義資治通鑑,當時文治彬蔚之盛,卓冠百王,垂裕列聖者,實基於此矣。臣於年前入直本館,求見是書,則館吏對以累經兵燹,散失殆盡云,甚可惜也。臣竊伏念,此書曾經聖祖之親校,勒成本朝之完書,而終至闇沒不傳,則豈非聖世之一大欠典乎?臣頃以訪問謄書之意,猥陳於疏中,而獲蒙采納,命下嶺南,未及搜得矣。及臣待罪安東也,廣加采問,則此書全帙,果在於禮安士人金潗家矣。且臣於日昨禁中,又聞宮僚之言,則曾於先王朝,已有此書刊行之命,缺則表章此書,不但聖上之已垂頷許,先朝成缺不可不缺亟命收致其冊缺四行右文,貽厥子孫缺。且臣於已酉春,待罪缺,親自看審,則四面欄干石,只存其缺碎,且石人瘦細,皆截其頭,三尺墓碣,字劃剝落,所見缺埋沒,此雖異代陵寢,豈可如是草草乎?夫革代之後,優待前朝,實是帝王之盛節也。肆我太祖大王,特命移安麗祖神位於麻田郡而祭之,世宗朝,又命禁其樵·牧,文宗朝,命創崇義殿,以奉其祀,粤在先朝,命立祭廳於其廟下,而置官守護,逮至當宁,駐驆故都,遣官致祭,則我朝忠厚之德,足以有辭於天下後世,而今其墓道,尙未有修治之擧,此實聖朝之欠典。昔漢之竇融,以河西歸,漢光武嘉之,修其父祖墳塋,宋之吳越王錢俶,不過有納土稱藩之功,而神宗,因守臣趙抃奏請,特命修其錢俶三代丘墓,慰答一方之民心,況高麗太祖,統合三韓,有功德於東方,民到于今,受其賜,不可與竇融·錢俶比而同之,則我聖上崇德報功之典,亦豈讓美於漢·宋二主耶?臣曾以麗太祖墓道及祭廳修繕事,陳達於章疏,廟堂覆啓蒙允,命下松都,未卽擧行,尋常慨然矣。又於問安之列,副提學趙泰老,以此事語臣曰,旣已浮出石物,請得曳運軍,而以朝家不給之故,迄未得修治云。苟如是,則聖朝崇報之美意,其將因一時軍丁之弊,而終至於廢閣而不行乎?況其石物已治之後,仍寢其役,則事體尤未安也。朝家若難給軍,則雖使本府擔當運入,松都之民,豈敢憚勞於此役乎?伏願更加申飭本府,修治其石物,繕葺其祭廳,以示優待前朝之意也。且臣伏見前正言魚有龜之疏,則吹毛覓疵,必欲擊去銓地,此習誠可駭也。其中李命世通淸一款,尤有所慨惋者,夫李命世之所坐,只缺固缺妄言之大者,而原其缺四行永痼其人之理哉?缺命世則不敢以此有所自缺其訟罪之深,處義缺人莫不嘆服,況其志操之堅確,學識之博洽,求諸古人,亦罕其儔,則今聖明特敎陞六之後,有何可論於循例通淸,而猶且終始忌嫉,必欲齮齕若是其甚者,抑獨何心哉?噫,命世之竄逐者四年,廢錮者六年,而今其顚髮已白種種矣。當此人才渺然之日,宜速隨器進用,以展其素蘊,而彼操切之言,不顧公議,乃以一時妄發,欲爲其平生斷案,聖明,竝加澄省焉。臣無任激切屛營之至。批答見上
前縣監洪受濂等疏。伏以臣等,人至微也,跡甚疎也。陳章籲呼,極涉猥越,而事係先祖,情理痛迫,有不得自已者,敢冒萬死,仰訴於天地父母之前,庶幾聖明之垂憐也。臣祖父故參議臣命亨江都舍命之事,在人耳目,昭乎其不可掩焉。故丁丑亂後,承旨金霱等啓辭,歷擧臣祖父殉節之實狀,而以爲,與先正臣金尙容,同死於烈焰中,俱不得屍體,此則明白無疑,非可誣者云云,而曾在顯廟朝,先正臣宋浚吉,亦於筵中,與筵臣前後陳達,不啻縷縷,當初政院之啓,先朝儒賢之言,豈不審知臣先祖殉節之章章較然者,而缺陳白乎?此可見義烈之感人,公議之不泯,而綽楔之典,久未蒙施,非但子孫之痛愍缺抑亦士林之興惜,久矣。何幸聖明,缺年,筵臣朴泰遜亦缺浚吉之語,故先正臣缺四行言曰,故相臣金尙容缺人使之亟避,則洪命亨缺相臣殉國之心,固無異同,遂死於鬱攸中,缺及焉,非但渠家子孫至今稱冤,公議亦皆咨嗟,合有缺之典云,自上特下旌閭之命,臣等感戴聖恩,于今缺年耳。至於與臣先祖同死義烈之人,皆入於忠烈祠,而獨臣祖未與俎豆之享,未免爲欠典,故昨年儒臣李正臣博采公議,陳聞天聰,事下該曹,該曹覆啓,方有追配之擧,恩徹九泉,榮生後孫,臣等聚首感激,不覺涕淚之盈襟也。卽伏見江華留守閔鎭遠狀啓及疏本,則沮遏成命,誣辱臣祖,託以祠宇之狹窄,諉以士論之所不擧,至以不無曲折,又有訾議等語,極意侮辱,無復餘地,一則曰,祀之他祠可也,一則曰,求諸神道,亦必有所不安者,臣等看來未半,不覺氣塞膽慄。噫,人之無忌憚,不樂成人之美者,從古或有之,而豈有如鎭遠此言之無倫者哉?所謂冊子,臣等曾未目擊,雖未知何人所記,而想不過海島中一幺麼人之所爲耳。箚記事實,題評人物者,必須身負重望,公議所歸者,立言著論,然後方可以徵信於後,豈可以所不知何人之一言,有所取斷也哉?臣祖當初舍命之事,如有一毫未盡者,則丁丑政院之啓,何得與先正臣金尙容齒列,而上聞乎朝廷乎?且當世士論,無過於宋浚吉·宋時烈兩人者,而或條陳於筵中,或追奬於年久之後,至蒙聖明特允所請,終爲旌表之擧。噫,兩儒賢之爲臣祖前後陳白者,豈敢以虛妄之言,上達於天聰乎?此固出於耳聞目覩,而崇奬節義,允副公論之意,則其所爲言,顧不重於海島中所不知何人之論,而鎭遠藉一冊子雜記,以背兩賢之意,抑獨何哉?旣擧旌表之典,則追配一事,自是次第應行之例,而鎭遠以爲祀之他祠云者,其意所在,尤未可知也。缺於其舍命之地者,考諸缺顔杲卿,祀於常山及戰缺四行前後何限,而至於尹棨缺之處也。臣祖死節,旣在江都缺疑,今乃謂之以可祀他祠者,亦何心也?所謂訾議缺從古忠賢,多被誣謗,若許遠之成就卓卓,而猶不免缺之詬,故先儒韓愈,立說稱恨,雖以金尙容之表表大節,而不無當時媢嫉者之言,乃使公議久而得伸,臣祖之見訾於或人者,何以異於此哉?鎭遠旣曰,其言未必徵信,又曰,不當祀之於此書所藏處云者,前後之言,矛盾如此,亦不足多辨也。獨怪夫鎭遠必欲祖述於未必徵信之言,而反忽之於兩儒賢前後陳達明白正大之論也。臣等先祖炳然忠烈,曾有儒賢之稱奬,終蒙聖明之旌褒,則一體追配,永享俎豆者,豈不有光於顯忠之聖德,而亦豈不安於臣祖之神道乎?若因意外之訾謗,以致神道之不安,則夫子之廟,不當設於伐樹之匡矣。臣等,得聞臣祖當丙子之亂,罷散家居,誤聞大駕幸江都,蒼黃就道,行至露梁,路遇正郞朴知警,與之相訣曰,此島形勢,必敗無疑,吾當一死殉國云云,其時完陵君崔後亮在傍,親聞而傳說。嗚呼,臣祖死難之心,固有素定,非如蒼黃急遽之際,偶然一死之比耳。臣祖母成氏,避兵在摩尼山中,聞江都失守,哭謂臣父處濬曰,汝父必不苟免,吾何生爲?遂自縊而死。臣祖殉節之心,已誓於儕友,孚信於一家者,此亦可見,而不幸搶攘之餘,傳聞失誤,致令一人之雜錄,反爲守臣之所藉,良可於悒。今若徵信於此書,終致成命之反汗,則人臣死義,初非要身後之名也,臣祖遺靈,固無所欣慽,而其爲子孫之隱痛,曷有其極?臣等且見忠烈祠創建時江都通文,則主論者,卽贊儀愼得義,前參奉鄭楗,前察訪尹演,幼學睦景善·辛後元,七八人,皆爲一邦之士類也。通文中,首書先正臣金尙容,次書臣祖及死節諸人姓名,呈于道臣缺,則死地多士通文,不必缺中,元不擧論云者,缺四行愼得義等通文,在於缺多士通文,固出於一島之公議,先正陳達缺其當世之士論,則惜乎,鎭遠獨以陋隘之見,遽發輕缺之言,不有公共之通文,筵白之的論,而乃拈出幺麼人缺毁之說,以爲憑藉詬辱之地,抑未知愼得義等通文,兩儒賢陳達,獨不免阿其所好而然耶?其疏所謂,搜訪同時死義之人,一體追配云者,容有所見,而其所謂許配還寢云者,實未可曉也。仁廟朝祀享之典,非不審定,而孝廟朝,猶慮夫闕典之未擧,尙許追配,矧惟我當宁,凡所以顯忠遂良,以樹風聲者,有光於前烈者乎,而今謂之先朝之所未遑,終有所寢閣而不爲修擧者,其於事體,何如也?辛酉年,先正臣宋時烈請褒臣祖之時,故判書金鎭龜同在筵中,因陳其祖益兼,與先正臣金尙容同死江都,仁祖朝得蒙追贈之典,又配忠烈祠,而未有旌閭之事云。噫,益兼未有旌閭之前,已配於忠烈祠,則臣祖之旣旌且配,獨何傷損於事體耶?今此追配一事,旣係朝命,且有公論,則在臣等私義,惟當俟朝家之處分,而遽見先祖酷被誣辱,隱痛所切,不忍泯默,敢陳前後之實狀,冀蒙天日之下燭,伏願聖明,特垂憐察焉。臣等無任痛迫激切之至。答曰,省疏具悉。疏辭,知道。
疏錄。典簿洪受澤,幼學洪禹昌·洪禹明·洪禹章·洪禹復,前郡守趙泰興,幼學李世禧,正郞金天與,幼學金天晶等九人。出燼餘
上在慶德宮。停常參·經筵。
辰時申時,日暈。
柳鳳輝,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管李基泰,以御營別將馬兵等中日試射事,南小門洞進去之意,敢啓。傳曰,知道。
柳鳳輝,以兵曹言啓曰,卽接內禁衛將洪彪所報,則入直禁軍朴昌華,昨日夕食代出去,不爲入來,以致闕直云,事極可駭,令攸司囚治,何如?傳曰,允。
又以備邊司言啓曰,本司武郞廳黃再徵,奔走勤仕,又至十五朔,依例陞敍,或守令除授事,捧承傳施行,何如?傳曰,允。
以備忘記,傳于柳鳳輝曰,崔錫鼎職帖還給。
以平安監司龍岡縣監官黃信行等二名,爛傷致死,誠極驚慘事,狀啓,傳于柳鳳輝曰,爛傷致死人等,令本道恤典擧行。
傳于柳鳳輝曰,大臣·備局堂上引見。
以吏曹參議李光佐牌不進罷職傳旨,傳于宋正明曰,推考傳旨捧入。
宋正明啓曰,吏曹判書崔錫恒,參判尹德駿,參議李光佐,皆違牌不進,開政遷就,極爲未安矣。崔錫恒辭疏,纔已入啓,而參議李光佐旣有只推之命,參判·參議竝卽牌招開政,何如?傳曰,明日牌招。
傳于宋正明曰,王子出閤命下之後,該曹卽爲擇日擧行,例也。延礽君明年出閤事,上年下敎矣,歲前則雖未及爲之,而歲後尙無涓吉啓下之事,何故耶?
傳于宋正明曰,湖堂被抄人,明日來會事,分付。以上燼餘
獻納李翊□□度呈辭。入啓。遞差。
政院啓曰,湖堂被抄人,趁早來會事,命下,而掌樂正任守幹,以其情勢難安,不爲入來,事甚未安,卽爲牌招,何如?傳曰,依啓。昨日再度違牌,殊甚未安,更勿撕捱,卽爲入來事,分付。
右議政金昌集箚子。大槪,敢陳所懷,冀蒙澄省事。入啓。答曰,省箚具悉。湖堂之選,本出於國家儲材之意也,被選之人,有昨年未製者,故有此來會之命,予實未知此事未安之至此也。卿其思量焉。
掌樂正任守幹辭職上疏。入啓。答曰,省疏具悉。爾勿過辭,從速應命。
左承旨李敏英上疏。大槪,病勢猝劇,無望供職,乞蒙恩遞,以尋生路事。入啓。遞差。
傳,前應敎李晩堅,〈掌樂〉正任守幹,司果李宜晩,副修撰李世瑾·李廷濟,居中居下,竝勿論。
校理林象德上疏。大槪,臣於湖堂之任,實無堪承之望,而又於大臣之箚,尤有惶恧之端,不得不陳疏退歸。伏乞聖明,亟收來會之命,治臣不言之罪,仍刋臣姓名於新錄湖堂之列,以靖私義事。入啓。
吏曹判書崔錫恒上疏。大槪,以臣臲卼之蹤,謬當權要之任,遲回盤礴,坐速駭機,諫疏憲啓,相繼迭發,罪狀狼藉,身名僇辱,方在縮伏俟譴之中,以開政遷就,數日之內,嚴召荐降,而顧臣情勢,斷無冒進之理,竟未祗承,臣罪尤大,乞削臣本兼諸任,仍治臣前後罪犯,以爲人臣循私蔑公,奉法不嚴者之戒事。入啓。
疊出大臣·備局堂上引見時,兵曹參判朴弼明卽爲牌招察任事,榻前下敎。樂安郡守魏赫萬改差事,及水原府使兪集一推考,使之從速赴任事,榻前定奪。
答校理林象德疏曰,省疏具悉。爾其勿辭,從速應命。
答吏曹判書崔錫恒疏曰,省疏具悉卿懇。予觀臺臣疏啓,一篇精神,專在於吹毛求疵,擊去銓地,其習極可駭也。卿無所失,何至深嫌?安心勿辭,速出行公。
京畿監司書目,驪州呈,以判府事李畬上疏上送事。啓。答曰,省疏具悉卿懇。前疏之批,開示無餘,於卿少無不安之端,而一向祈免,造朝漠然,日夕思想,曷有其已?須體至意,安心勿辭,斯速就道。仍傳曰,遣史官傳諭。已上朝報
午時,上御會祥殿,大臣·備局堂上引見時,左議政徐宗泰,右議政金昌集,行兵曹判書閔鎭厚,工曹判書金錫衍,禮曹參判金鎭圭,刑曹參判趙泰老,左副承旨柳鳳輝,副應敎李正臣,掌令梁聖揆,假注書柳萬重·李廷弼,編修官洪慶先,記事官金在魯入侍。徐宗泰進伏曰,陽和發生,日氣比歲前稍勝,而朝候尙寒,聖體調攝,若何?上曰,核處·脚部稍勝,而寢饍一樣矣。宗泰曰,日前藥房之批,有差勝之敎,昨又召對儒臣,臣雖未詳症候之果如何,而似必加勝矣。群下憂煎之餘,已不勝其慶喜,而軫恤民瘼,備忘繼下,輿情之忻聳,尤當如何?伏願益加缺之戒,幸甚。
徐宗泰曰,缺備忘勸農之敎,孰不感動,而白骨·隣族之弊,下敎中德意藹然,群下非不欲奉承變通,而此事經畫,匪今斯今,實無好策,尙今因循。此是積久之弊,雖不能一擧盡革,而必須祛其十分之七八,然後民可少紓,而不然則弊日滋生,將至於國不爲國矣。臣未諳外方,不能經度,未知何以則可救此弊,少蘇民生也。臣實茫然不知所以指陳者矣,而大抵軍額,比中歲爲多,良丁有歇役司屬,故近日生齒,非不繁息,而簽括充定,每患不足,此必有大擧措,然後庶可整頓。如戶布口錢之法,或可救得此弊,而至若多得閑丁之道,莫如私賤良産從母之規,自朝家旣已三變此法,國體豈容如是?今若改行此法,則亦不無助,臣頃聞權尙游之言,而有所稟達矣,其時,以待首相出後爲之之意,自上下敎,大則戶布,小則此類,可以少救,而以今日國綱民心,卒難創行新法矣。次對頉稟之日,特敎來會,而諸人有故,未能盡入,自上下詢于入侍諸臣,何如?金昌集曰,我國隣族之弊,百姓之怨毒,極矣。大小臣僚,皆已習知能言,朝家亦輒欲變通,而前日戶布之規,旣以朝議之不一而未行,釐正廳亦以他無善策,終未變通,因循至今,實爲可悶。今日軍額,雖曰比前爲多,而生齒漸息,良丁多漏,至於校生澄汰之事,或可少紓其患,而國無紀綱,旋又中止,校生澄汰,雖有其怨,若比之隣族,則實爲有間,而法未耐久,每每如此,或戶布,或口錢及他搜括良丁之策,若果講究,則豈無變通之道,而只緣議論岐貳,不能有終,以此擧動,將何所做得耶?上曰,備局諸臣,以次陳達。閔鎭厚曰,向年有此議時,故判書李寅燁,欲行戶布·口錢之法,而臣以爲缺常漢則或能善納,而兩班則必不善納,論罪之際,不得不偏及於兩班矣,如此則名分之乖,尤當如何?臣以此持難,而寅燁亦以爲然,其日筵中,以布·錢不便陳達,而詢問之下,臣以爲宜罷禁衛營,下敎亦然,而李寅燁以爲,罷出後更當稟處,事終不行,臣至今慨然。釐正廳亦以國無紀綱之故,未有實效,而自其廳得若干運穀,亦不可謂無少補矣。臣方待罪本兵,矯弊之策,雖非聖敎,固不敢忘,而小小搜括,亦不能大有所補,且各邑或有軍額多於民戶者,兩南未必然,而京畿·海西爲多,以其民戶,決難充其軍丁。卽今形勢,雖不可盡除軍額,而如此之邑,則或使之推移之他邑,似爲一時救急之道矣。金錫衍曰,白骨·隣族,爲我國痼弊,如欲變通,則必有大擧措,然後可以有效,近來雖小小變通之事,亦無終始善成之道,臣之迷淺之見,實不知所以仰達者矣。金鎭圭曰,我國民役之弊,中國所未有,自前屢欲變通,而不過一時小小矯救而已,況自前冬以後,國家異於無事時,深以邊備爲慮,治兵之規,先務安民,不矯身役,而欲使繕兵,乃是遺本治末,必無可成之道矣。臣愚無所見,而若其憂慮則有之,欲以所懷仰達,而連値靜攝,久未登對,文字繁複,又未敢陳,只自耿耿而已。昨聞筵敎,特軫此弊,使之變通,此誠可爲之幾會矣。凡事無論大小,舍本而救其末,則豈能有效?大較軍制民役,相爲表裏,兵民初非有異,而石軍受布,我國中間,始分其制,井田出軍之盛規,固不容議爲,而唐時租庸調法,此最爲好矣。天之生民,本無貴賤,而我國則兩班·常漢有別,分民之半,應國之役,其間且有苦歇之不同,弊之如此,其勢必然,無論戶布與口錢,必先講究軍制數行缺白骨·隣族之弊,自前有之,而至于今日而極矣。自上每每軫念,首春之月,渙發德音,今日筵席,又下此敎,其在聽聞,孰不感泣?然而戶布·口錢之法,非一時猝然可行,校生汰定,雖曰可爲,而亦不能大有所益,只可申飭監司·守令,使之自官隨得代定,則似無此弊,而守令未必得人,故其弊如此。大抵逃限十年,十年之前,勢不得不隣族當之,今雖大爲變通,此弊固已難免,而至若流亡絶戶,則雖戶布·口錢,亦將侵及於隣族矣。若或時遣御史,考察侵徵之弊,而別樣科罪,則似爲少益,而至於大變通,則恐難卒然爲之矣。柳鳳輝曰,近來奸僞日滋,雖新充軍役之人,圖囑面任,以逃亡報官,而所納之布,稱以隣族所納,以待十年之限而頉下,此弊實爲難祛矣。泰老曰,臣待罪水原時,有水軍以逃頉下,而自稱幼學,上京閑遊,臣適聞知,而還爲充定,如此之弊,固多有之,而至於物故之代,每年必令充定,此則係於守令之能否矣。宗泰曰,守令固是緊重,而以此一款言之,各邑若得良牧·守,則牽掣文法,縱不能於大事任意爲之,而至若軍丁逃故之充定,在於其手,若有惻怛誠心,而必須親執爲之,則奸僞自不至甚害,而充定必趁其時變通,雖是祛弊之本,而守令果能擇差,則此亦祛弊之一端矣。鎭厚曰,守令擇差之有益,孰不知之,而以次調遷,不可全塞其例遷之路,且知人甚難,監司是朝家極選,而銓曹猶不必盡擇,況三百餘邑守令,何能一一善擇乎?此亦爲難矣。宗泰曰,物故,少有奸僞,而逃亡則奸僞甚多,蓋詐稱逃亡,隱匿圖頉者,一村同居之人,似皆知之,故頃聞一二守令,凡於逃故之代,皆令其面任充定,欺隱之弊,頗除云,此則雖非自朝家所以分付之事,而亦是一時守令之能事耳。四行缺若終不救此弊,則其害必至於民不保而國隨亡矣。此等弊瘼,凡於狀聞或民訴之際,必須各別留意,苟有一分可以□除顧恤之道,惟當不弛聖念,孜孜爲之,是臣區區之望也。上曰,隣族之弊,其來久矣,今日民憂,孰大於是?然而難於變通,因循至今,而予心憫焉。殆未嘗忘,有此下敎,而此非今日立談間可變,必須從容講究,反覆商議,以爲救弊之道,可也。宗泰曰,時無首席,待首席出後,更當究度以陳,而勸農特敎之餘,敢以災邑賑救之事,仰達。珍島等六邑,災荒特甚,聖敎之下,不可無別樣蠲減之道,此六邑春收米每結一斗,以上敎特減,未知何如?有司之臣,以稅入減縮爲慮,今於入侍之際,詢問而定之,爲宜矣。昌集曰,珍島,年年被災,身役等事,旣多蕩滌,且或停俸,而此六邑賑恤之事,已令有司,偕巡撫使,使之相議善賑矣,今以特敎,蠲減一斗,尤似好矣。鎭厚曰,湖南沿海,自昨年連被歉災,朝家別樣顧恤,歲首且下特敎,一時稅入之減縮,何暇顧乎?上曰,珍島等六邑春收米,每一結各一斗,特爲蠲減,以示軫恤之意,可也。鳳輝曰,直以下敎出之,而不必出於擧行條乎?上曰,唯。宗泰曰,今年嶺南稍優,而畿甸則收穫之後,始知歉甚,以上上年稍豐之故,目前雖無餓殍之患,而春後饑患,可慮云矣。上曰,然矣。宗泰曰,臣於校生汰定之事,有所誤達,故惶恐敢啓。上曰,校生事,尹德駿上疏論之矣。宗泰曰,尹德駿則請行之,而崔錫恒,以其騷擾,請寢矣。上曰,臺諫皆以此爲言矣。缺七行昌集曰,卽今外方,如校生·書院生冒屬之類,甚多,一時變通,雖涉屑擾,而較之隣族之怨咎,則有間矣,外方,頗以備啓之□變,爲慨然云矣。上曰,左相因北咨,爲此鎭定之計,何必深以自咎乎?卽今欲論隣族救弊之策,此事亦當入於講究矣。鳳輝曰,京衙歇役投入者,亦多詐僞,未必其是入屬圖出,假公事以頉免於捧招之際,校生若果汰降,則此等亦當一體査出汰定矣。鎭厚曰,外面見之,雖似歇役,而皆是不得已之役,若是歇役而不必存者,則去其名色,宜矣,而己卯年,抄其緊歇,各邑已定名數,此則稍勝矣。宗泰曰,非但各邑,虞候·營將等官,亦多有率屬之名目云矣。李正臣曰,閑丁非特二字缺外邑各處冒屬甚多,鄕校已自朝家,劃給奴婢,而又有募入,或過半百,各處書院亦然。至於鄕廳·軍官廳,亦多所屬,故軍丁之數,所失甚多,左相所達各其面充定之法,臣亦在任時,行之,民不容奸,自前簽丁,每至冬末始畢云,而其年則卽爲磨勘,可謂有效,而上年則臣遞歸,未及爲之,而其害始發,或至衝火云,此非永久可行之道,而非特安東隣邑亦多有行之者云矣。鎭厚曰,募入之類,充定軍額,業有朝令,而校院則儒生齊訴,鄕廳則官屬齊訴,有所拘攣,難望實效矣。以下缺已上燼餘
疊出備邊司啓曰,本司武郞廳黃再澂奔走勤仕,又滿十五朔,依例陞敍,或守令除授事,捧承傳施行,何如?答曰,允。
今日,大臣·備局堂上引見入侍時,右議政徐宗泰所啓,東萊府使權以鎭再有狀啓,因裁判倭所請首譯下送事,請令廟堂稟處矣。壬戌年信使行前,以節目講定事,仍便送渡海譯官於馬島矣,今番則差倭,以渡海譯官差送爲請,廟堂覆啓防塞,故差倭又請下送首譯,依其言下送,何如?上曰,此是非難之事,首譯速爲下送,可也。行兵曹判書閔鎭厚所啓,似聞黃海監司鄭是先以病陳疏,而蓋因乘轎事,不安而然云,受敎中所謂蔭武,必非竝指留守·方伯,而此宜有明白定式之擧,下詢大臣而處之,何如?左議政徐宗泰曰,受敎雖有武蔭不可乘轎之文,而官至留守·監司,則不當以尋常蔭官論之,體貌所在,何可不乘?在前出蔭路而爲藩任者,例皆乘之,而朝無禁令,蓋出於此,今不當出新令而禁之,許令乘轎,似宜矣。右議政金昌集曰,在前南武之爲方伯·留守者,必皆乘轎矣。其後受敎有曰,堂上官曾經承旨,則乘雙轎,未經承旨,則乘獨轎,南武不可乘云,而頃日尹就商,以巡撫使出去,事體與方伯相敵,故臣意以其乘轎,謂無所妨矣,終至臺諫論啓,臣卽陳箚論列,而心實不安矣。雖有南武不可乘之法文,旣至監司·留守,則豈有不可乘之理乎?上曰,監司異於他職,許令乘轎,可也。鎭厚曰,留守亦爲一體許乘乎?上曰,依爲之。
左議政徐宗泰所啓,方當憂邊之日,畿甸沿海等邑,最爲可慮,故臣於頃日登對時,以南陽·仁川差遣武臣事,仰達,水原亦是濱海之地,亦以曾經將任武臣差送,似合事宜。將臣亦有以此爲言者,自本司草成啓辭,以竝與富平·安山等邑,一體差遣之意,欲爲稟達,而一時遞易有弊,故中止,廟堂之意,非謂卽今在任者之不及於武臣也,而水原前府使李海朝,以此爲嫌,至呈辭狀,新除授府使兪集一,亦謂海朝旣以非武臣辭免,則今又往赴,有傷廉隅,連呈辭狀,尙不出肅,若夫威鎭重地,不以文武而有間。兪集一素有才略,群議咸屬,故雖職在承宣,品秩亦踰,而爲其得重而首擬矣,集一之以此引嫌,誠爲過當,事體亦涉未安,兪集一推考,催促赴任,何如?右議政金昌集曰,李海朝未遞之前,臣與僚相相議,待其早晩遞歸,以武臣差送爲宜之意,有所酬酢矣,海朝,以此不安,至呈辭狀矣。移拜湖南監司之後,武臣適無可合之人,而兪集一雖非當品,旣有才略,故果爲擬差,今乃引嫌,久未出肅,臣未知此果爲可嫌之端也。李濟之初爲全羅監司時,以賑政時急之故,促令赴任矣。今已移拜西藩,而新監司李海朝,當待兪集一赴任後,始可交龜上來,卽今本道賑政方急,兪集一爲先催促發送,李海朝則待其上來,亦卽催促赴任,似宜矣。上曰,水原府使兪集一推考,使之從速赴任,李海朝上來後,亦爲促令辭朝,可也。上曰,開城留守使號,登對時定奪事,回啓矣,今日議定,可也。右議政金昌集曰,當初開城府,築大興山城後,朝家,擬授以管理使,先授密符,而至今因循,尙無定奪之事矣。今因趙泰老疏陳,有稟定之命,臣意則以爲,旣有密符,又以軍丁,專屬本府,獨於使號靳惜,未知其當矣。左議政徐宗泰曰,大興山城,當初朝家大段設置,使留守主管,其後自至委置,管理使之稱,亦仍而中寢矣。大興遮截京口,關防形便,好矣,而靑石之外,旁有他歧,似非十分要衝之地,視江都·南漢,則有間矣。然而旣例兼籌司,亦有密符,今又以本府民丁,專屬山城,體貌固重,凡事雖不必待使號而有所增益,旣是當初所議之事,授以使號,恐無不可矣。刑曹參判趙泰老曰,定奪使號後,凡干事權,始可叶宜,而前後在任人,以嫌於得號,不曾自言,因循寢閣,尙無將領之稱號,故文移間只稱開城營,事權體貌,甚多難便之端矣。行兵曹判書閔鎭厚曰,有實則有名,名實相乖則事不成矣。開城留守自備局議薦,且兼備局堂上,且授以密符,且專管大興山城,而獨於使號,有所慳惜者,臣實未曉也。但松都凋殘莫甚,若因此而張大體貌,或生弊端,則此不可不慮,節目啓下之時,詳察爲之,好矣。金昌集曰,靑石洞,儘爲要路,作一關防,早晩緩急,似可得力,而旣設關防,則別有稱號,自是應行之事,而中間委置者,不過爲留守者,嫌難自請,朝家亦不擧論故耳,到今雖授使號,似無貽弊之端矣。泰老曰,此處險阻,儘可捍守,而西路關防,無如大興,苟能堅守,則賊不敢窺靑石,而路必由白峙,白峙亦甚險阻,若有能守之將,則足爲掎角之勢矣。上曰,旣設軍門貌樣,則未必以稱使有弊,管理使號,授之可也。泰老曰,敎書之外,無他增加之事矣。金昌集曰,管理廳,曾屬於訓鍊都監,故有所帶軍官矣,開城留守旣兼管理使,則都監自無干預之事,軍官亦當減去矣。上曰,依爲之。
今日引見時,左議政徐宗泰所啓,渭原按覈御史狀啓,以捕捉人論賞事,爲請矣。犯越人等,先捉之人,旣已回啓論賞,而今此追後指示,捕捉者加資免賤,錢布施賞事,當依事目施行,而助捕者則雖曰有功,與捕捉有異,而亦許免賤,事涉過重,有違當初事目,且非法例,此則錢布間參酌施賞事,分付,何如?行兵曹判書閔鎭厚曰,大儻助捕者,必待所捕數多,然後方爲施賞,而此則與大儻有異矣。上曰,雖異於大儻,而助捕比捕捉,則有間參酌論賞,可也。右議政金昌集曰,頃日回啓,助捕之類,亦許免賤,此是不察之致也,當初事目,指告·捕捉同賞,而公私賤官奴婢則免賤,且給錢布。至於助捕人,則元無擧論之事,而今若一體免賤,則誠爲過濫,亦關後弊,雖以旣許免賤,旋卽還收爲顚倒,此係事目之外,非朝家之失信也。前後助捕,只以錢布參酌施賞,似爲得宜矣。鎭厚曰,當初節目,無助捕者免賤之事,而前日覆啓之際,偶未照檢,一倂免賤,今若仍用前例,則節目相左,獨不論賞,則前後又不免斑駁,以錢布參酌施賞,實合事宜矣。上曰,以還收之近於失信,而今番亦爲免賤,則殊涉太重,前日免賤,而今番只給錢布,則亦涉不均,前日免賤之賞,今雖還收,係是事目之外,非如失信之比,依大臣所達爲之,可也。
今日引見時,刑曹參判趙泰老所啓,臣纔經松都留守,有惶恐不安之事,故敢達。本府乃舊都,自祖宗朝,百姓無賦,只納田稅,一年所捧,僅至二百七十石,留守·經歷·敎授等官,祿俸及往來公行供億之費,皆以此取辦,而一年會減,不過一百二三十石,其餘謂之會內,而盡爲錄付於戶曹矣。本府處於孔道,官員且多,百餘石穀,決不能繼用於一年,而曾前則旣有戶米,且用耗穀,故賴以支過矣。近米旣罷,還穀且盡,不得不侵用會付之穀,或償或貸,所貸漸多,卽今會內虛錄之數,多至六百六十餘石。臣於在任之時,亦未免因襲謬例,臨歸時,始爲査考,則癸酉以上會錄閪失,無憑可査。癸酉以後至庚寅,十八年之間,貸下未報者,雖多寡不同,而無歲不然,無等不然,此雖與還上虛錄有間,且其事勢不得不然,而其爲未安則甚矣。臣於其時,卽當首實,而欲一於登對時,陳達變通,今始仰達矣。大抵高陽·坡州·長湍三邑官需劃給之數,俱過二百餘石,松都與三邑,路傍則一也。只以不設大同,元無官需劃給之事,使客支供,亦如數會減,故以致如此,今若不得變通,則前頭尤多難處,下詢而處之,何如?上曰,此事,何如?左議政徐宗泰曰,趙泰老所達詳細矣。臣於此未詳曲折,而大抵松都,土地甚小,田稅盡歸本府,未有上納之事,而除公外當爲會付,故有會外·會內之規也。旣是公用,則宜有會減之事,而曾見本府,凡百公用常患不能支繼,依江都例,田稅悉給本府,似當矣。右議政金昌集曰,松都壤地褊小,田稅甚些,故致有犯用會內之患,若依江都例,專屬本府則似好,而戶曹判書,不爲入侍,更爲商議後稟處,似當矣。上曰,悉給本府似好,議于戶判,更爲稟處,可也。上曰,守禦使狀啓,南漢廟社奉安所營建事,旣已回啓,今日登對時定奪,宜矣。左議政徐宗泰曰,今日旣得登對,廟社室宇事,宜先稟達,而昏未覺得,有此下敎,不勝惶恐。守禦使尹世紀狀啓,廟社室基址,已爲擇定矣。間架制度,無所依準,雖禮官,只宜稟旨奉行,自下有不敢定其規制,廟社事體,雖甚重大,而事與常時營建有異,有難稱備,自上亦以此爲敎矣。太廟·永寧殿列聖位及永禧殿影幀,永昭·敬寧殿,若欲每位各安於全間,則其勢甚難,未知當如何,待下敎,然後可以量宜定之矣。右議政金昌集曰,江華長寧殿奉安御容,又有餘間,以備日後待變之地,今亦倣此營建,恐或得宜,至於永昭·敬寧兩殿,方以闕內殿閣推移奉安,雖不別建,亦豈無臨時推移權安之道乎?禮曹參判金鎭圭曰,本曹判書李墪,適不入侍,臣入侍,故敢達。廟社事體甚重,此雖預備不虞之事,恐不可不備事體,守禦使雖病,只遣其從事官看審似輕,宜一遣禮官,偕本官審視矣。行兵曹判書閔鎭厚曰,尹世紀方有實病,而成命之下,不敢久稽,故出送從事官,與府尹擇定基址而來云,臣曾經守禦使,熟諳形勢,所定處,安靜精潔,實爲合當,而更遣禮官審察,亦無不可矣。左副承旨柳鳳輝曰,自該曹圖出間架,仰稟定奪,然後發遣禮官,與本官相議營建,似爲得宜,卽今則必不更遣也。鎭圭曰,承旨之言,亦然矣,基址則已定,稟定間加架後,禮官下去,指揮本官而來,似宜矣。上曰,廟社奉安之所,江都則有之,南漢則無之,故欲爲造成,而此與常時營建有異,不可張大,故前日已爲下敎矣。只宜模倣長寧殿爲之,可也。鎭圭曰,長寧殿圖形以來,依樣造成乎?上曰,依爲之。鎭圭曰,禮官下去一款,臣未能諦聽聖敎,故敢爲更稟。上曰,圖形來後,遣禮官,好矣。鎭圭曰,然則長寧殿圖形,自備局分付江華乎,抑自禮曹擧行乎?□□曰,自禮曹擧行,似宜矣。上曰,依爲之。備局謄錄
疊出傳曰,王世子出宮命下之後,該曹卽爲擇日擧行,例也。延礽明春出閤事,上年下敎矣。歲前則雖未及爲之,而歲後尙無涓吉啓下之事,何故耶?禮曹謄錄
今日引見時,行兵曹判書閔鎭厚所啓,鷹師身布事,前後節目甚嚴,上年,又以十月後更爲啓達之意,草記矣。今已歲改,而庚寅條未收尙多,解由拘礙,監色治罪等事,固當依事目擧行,而其中開城府,未收幾至二百疋,當該經歷趙錫周,當爲準期不敍,而錫周以有治聲,備局纔請仍任,今又罷遞,則實爲可惜。況本府鷹師數多,前頭亦將每有此弊,不可無變通之道,臣曹則奉行令甲之外,宜不容別議,而民弊可慮,故敢以所懷仰達,下詢大臣處之,何如?上曰,此事,何如?左議政徐宗泰曰,上供事體甚重,近日改定節目之後,尤難免罪罷之科,而趙錫周旣因治績仍任,其爲未收之多,非出於慢忽,本府迎送,亦極有弊,罷遞誠爲可惜,而獨令勿罷,亦涉不便,未知處分宜如何也。本府民戶,同一郡邑,而鷹師之數,多過三百云,其勢決難支吾,或除半移之他邑,則似便矣。右議政金昌集曰,開城府鷹師最多,而擧皆疲殘,每年決無盡捧之理,若一如事目,則此後經歷,皆當罪罷矣。臣未知何以則可革此弊,而若又不罪,則法令不行,亦無可捧之道,實爲難處矣。刑曹參判趙泰老曰,該曹新定令甲,自上裁處,似宜矣。上曰,年年長如此乎?泰老曰,鷹師甚是苦役,逃亡者多,而雖卽今見存者,亦皆窮殘,決不可捧,小臣在任之時,經歷,每以此爲憂,只待罷遞之期矣。上曰,年年如此,而經歷纔已仍任,亦難每罷,推考之外,他無可施之罰,趙錫周從重推考,可也。鎭厚曰,監色則依法治之矣。上曰,依爲之。鎭厚曰,松都前未收邑監色,依事目治罪事,旣已陳達,而己丑年未收守令,論罪之後,或有如干疋上納者,或有全不上納者,事甚駭然,全不上納處,監色更爲拿致治罪,何如?上曰,依爲之。兵曹謄錄
判中樞府事李畬疏。伏以,三陽回泰,萬象昭蘇,臣伏惟聖體日康,聖化日新,天休滋至,邦運增熙,畎畝賤臣,跡阻筵班,但切華封之祝,莫伸嵩岳之呼,瞻望宸極,罪實難逃。仍念臣恩深報蔑,罪重責輕,嚴誅不加,寵數無替,歸身故里,月糜廩粟,日夕兢隕,靡所自容。前冬命召之下,益增罪戾,再陳苦懇,請就刑章,仍乞解免諸司提擧之任,撫己追愆,萬殞是甘,而天慈曲諒,德音渙發,十行如綸,慰撫丁寧,至以未察心事,過加疑怒,曷勝未安爲敎。開示淵衷,廓然無滯,不翅若慈父之恕愚子,臣拜稽莊誦,惶慄無地,不覺感涕如雨。臣雖粉骨糜身,何足以仰答殊知之萬一也?噫,臣之本末長短,非可缺月之下,臣立朝,餘三十年,未有缺德,蒙恩顧名缺樹立不固缺四行前後非一,至於忝位缺位,涓埃莫效,缺實聖德之至,而臣缺病沈痼,朝暮待盡,獲保桑楡之暖,以畢缺分足矣,尙復以大臣自居,欲靦然於周行乎?缺雖無損於寢膳之節,而根委則尙不輕,臣民之情缺慮邊虞,雖不比於北咨之初,而戎備則不可忽,牖戶缺宜急綢繆,臣雖身退田野,義同休戚,當此之時,非敢惜微軀,而至於冒嘲罵忘廉義,扶曳道路,終作枉死之屍,則臣實恥之。前疏承批之後,臣旣不敢趨命,缺瀆冒爲懼,悚息泯伏,遂至經歲,顧念臣所帶諸兼缺課之政,緣臣在外,擧歸廢閤,最是卽今缺之務,何等緊重,而將士殿最,亦不免頉稟,其在克詰缺甚矣。臣固萬死俟罪,而朝家亦豈容一向缺以修明法度乎?及今變通改令,無故大臣領之缺各考,申嚴師律,其餘軍器·奉常兩寺所管,亦缺比,不可仍廢黜陟之典,玆敢席藁申籲,以情缺聖明更加察諒,將臣所兼訓局及軍器寺·奉常寺提調之任,亟賜遞改,使政法無墜,仍治臣逋命之罪,以嚴邦憲,不勝萬幸。臣無任望闕翹情,伏地俟命之至。答曰,省疏具悉卿懇。前疏之批,開示無餘,於卿小無不安之端,而一向祈免,造朝漠然,日夕思想,曷有其已?卿其須體至意,安心勿辭,斯速就道。仍傳曰,遣史官傳諭。
吏曹判書崔錫恒疏。伏以,臣於病伏涔涔中,伏見前正言魚有龜之疏,其所以罪狀臣身者,不一其端,缺不覺寒粟之遍體也。缺第其中有缺已乎?蓋合啓參缺四行私義,固不當干預缺加罪案,抑獨何哉?缺所謂若欲嫌避,則不處銓地缺誠切至之言,而亦有不諒情實者,臣於拜銓之初,三疏瀝血,悉暴危苦之忱,而溫批不許,促臣上來,進退路窮,逃遁不得,黽勉一出,只爲少伸分義,本非因仍久叨之意,而適値春臺試才,太廟展謁之時,不得不趨造於陪衛之末。又於其後,以玉候未寧,連有起居之禮,偃息在家,亦甚惶恐,又不得不進詣候班,仍參政席,此固出於事體之使然,夫豈臣得已而不已者耶?臣之前後疏中,輒以牽礙多端,爲必遞之計,雖不敢顯言,微意所在,可以推知,而迫於嚴命,終至冒出,事與心違,慙悔莫及,臣猶自知,人謂斯何?若李命世,則雖於奏對之時,引喩失當,竄謫炎海,十年廢棄,旣蒙疏放,又被恩敍,則終身禁錮,恐非聖世之美事。況其文學志操,見推流輩,而一自放還之後,杜門屛迹,甘心自廢,恬靜缺有足多者,臺憲之擬,實循公議,遽通之斥,吁亦異矣。且儒臣乞郡,事體自別,回啓之後,例當必施,李夏源之老母在忠州,成川路遠,難於將往云,故不得已啓遞,適有嶺窠,擬望受點,今若嫌於曲副,終靳移差,則當初覆啓蒙允之意,果安在哉?崔錫弼,於臣爲再從弟,而在法旣無應避之文,曾經四品,已至九年,西邑之窠,適當大政不遠,儲闕方急之日,以其方在實職,循次擬望,退而思之,終覺未安,因其呈狀,旋卽啓罷,區區畏懼之心,此亦可見,而猶復云云,更何言哉?至於朴斗山,則臣素昧平生,本無情分,而或言其累擧不中,可合收錄,設有一時缺久之後,始擬末職,庸何所傷?缺之說,元無是事,缺文字耶?臣實缺四行金吾事,臺論峻發,缺韓配夏之保放,雖在缺李師尙事,已悉於前疏中,今不敢更缺薄罰,不足以塞其罪,則今於執法之論,臣何敢自缺第憲臣避辭,掇拾魚有龜之餘論,極意張皇,而演出有龜所不道之缺使朝廷一半之人,盡歸於枳塞,又謂若其趨合之缺計訾謗,乃遽冒通,噫嘻,是何言也?合啓諸人之事,臣固不敢參涉,而除被謫在罷居中補外之人,則其實無多,其他無故之人,連次檢擧,位著如故,則盡塞一半之語,其果成說乎?聖明在上,照燭無餘,臣不敢多辨也。第其所謂趨合者何人,訾謗者何事,而初不的指,囫圇爲說,欲使異己之人,驅而納之於誣衊不韙之域,其心所在,不難知也。噫,以臣臲卼之蹤,謬當權要之任,旣不能跧伏郊坰,固守微分,又不能殫誠力辭,感回天聽,擿埴冥塗,見幾不早,遲回盤礴,坐速駴機,罪缺出,拳踼沓至,餘波所及,殆無完人,皆臣自取,尙誰咎哉?缺念如臣疎鹵,百無肖似,材資駑下,名論輕微,所望不過沾丐寸祿,以養老母,備員州縣,以報國恩而已。崇班顯秩,本非臣夢寐之所敢到,而蒙聖上特達之知,年除歲遷,致位至此,臣之自頂至踵,何莫非殿下之賜也。涯分已溢,眷遇愈隆,徊徨悚惕,食息靡寧,集木履氷,未足爲喩,小心謹愼,恪勤奉公,爲圖報之萬一者,是臣夙夜耿耿於中者。且觀近來搢紳之間,嫌避缺廣,至煩於章牘者,亦多有之,心常以此爲未安,凡係缺怨,多所脫略,人或以太無分界病之,而畢竟同歸於循私蔑公,逞快私缺辜負聖恩,下以僇缺身缺慙悼,將何顔面復廁周行乎?缺六行所逃,伏乞聖明,缺鐫削,仍勘臣前後缺不勝幸甚。批答見上
掌樂正任守幹疏。伏以,無狀小臣,最出人下,夤緣幸會,承乏攝官,前後所叨,俱係分外,旅進旅退,雖乏尺寸之效,自見黨議之乖激,用舍之偏係,耿耿一念,不敢自謀,妄擬稍張公道,欲恢用人之路,而大觸時諱,自取顚沛,論思之長,投袂先攻,章缺之疏,接踵坌起,其所爲說,無非缺侵侮從享之儒臣,甚缺書,索指於言意之表,求罪於缺日月之明,容光必照,則如臣脆弱缺膏矣。幸賴缺田廬,分爲明時缺六行適會聖躬之違豫,缺命,黽勉供職,而缺兩考居中,蓋爲情地窮蹙,進缺域佐价缺選之職,卽今朝廷缺乏使,亦非如臣淺薄缺役之義不缺遜避,環顧循省,已極愧忸,至於缺則寔爲文士之極望,而國家儲材之地也。臣本所學鹵莽,文才淺短,粗習程文,倖竊科第,而若淸朝藻缺之職,非獨臣意望之所不到,而雖儕友中雅知臣者,亦不以此而期臣也。特以一玷選中,遁逃不得,抗顔當之,則其爲貽譏於一世,傳笑於四方者,必不淺尠矣。且以臣情勢言之,則向年之被人詬斥,不翅再三,到今年久之後,雖不欲一一追提,以傷事面,而每一念至,駴汗如瀉,其缺決不可冒當一世之榮選,召牌之下,未克祗赴,迹缺無所逃罪,只推之命,旣出格外,至以事體未安缺庚牌荐降,嚴畏分義,不得不趨詣闕外,而缺終難冒進,情窮勢蹙,敢暴危懇,祗冀聖明之下燭,而喉司之臣,以爲微官陳疏,殊涉僭猥,累次往復,終始退却,臣誠抑鬱,不知所出。臣之職名,雖甚卑微,旣以湖堂應製之事,召牌累下,而顧臣情迹,萬無冒出之理,一向泯默,坐違嚴命,亦有所不敢,冒昧陳懇,尤增僭猥之罪,臣之去就,實甚狼狽。第以近例言之,昨年應命之人,以軍銜陳疏,亦無阻搪之擧矣,今何獨於臣疏,缺其僭猥,則此莫非臣之疲劣,不比他人之缺靦然就列乎?兩度違命,罪戾山積,缺只推之命,臣誠缺十行,今於召命之下,冒進闕外者,豈出於一分缺旣已被抄之後,一番應製,事體與古之缺試相近,缺亦可因此呈露,故揆分畏義,不敢苟且缺遁者,意蓋如此。至於當邊封憂虞之際,廟算,方事乎經遠,時務,政急於武略,則文字之事,儘非其時,而身居經幄,愚不及此,至煩大臣替當而陳箚,臣前旣有才分難冒之嫌,後乃有尸素不職之失,更不敢抗顔承命也,決矣,不得不陳疏徑退。伏乞聖明,亟收來會之命,治臣不言之罪,仍命刋臣姓名於新錄湖堂之列,以靖私分,不勝萬幸。批答見上
上在慶德宮。停常參·經筵。
下直,江界府使金重三,東里僉使朴貴建,井浦萬戶金鼎三。
政院啓曰,吏曹判書崔錫恒疏批已下,亦爲一體牌招,何如?傳曰,允。
又啓曰,湖堂被抄人來待事,命下已至多日,辭疏亦皆承批,而俱稱情勢難安,又不應命,事甚未安。副校理林象德,掌樂正任守幹推考,更卽牌招,何如?傳曰,允。
吏曹參議李光佐上疏。大槪,臣負罪如山,而蒙被曠絶之異數,今復召命荐臨,臣雖無狀,亦非木石,豈敢頑然無動,而顧念冒被醜詆,獨出行公,實非廉隅之所敢出,更進闕下,畢陳情實,伏乞亟遞臣職,仍勘臣罪事。入啓。答曰,省疏具悉。今玆臺言,意在敲撼,此所謂不公不正者也。今若因此許改,適足以中其逐去之計,揆以國體,寧有是哉?須勿固辭,宜速察職。
京畿監司書目,驪州呈,以副校理洪致中辭職上疏上送事。啓。答曰,省疏具悉。爾其勿辭,從速上來察職。
假注書李廷弼出使,代金取魯。
都承旨金演三度呈辭。入啓。遞差。
掌令梁聖揆所啓,請還收己卯文科追復之命。措語見上上曰,勿煩。
政院啓曰,吏曹判書崔錫恒,參判尹德駿牌不進,參議李光佐疏批已下,竝卽更爲牌招開政,何如?傳曰,允。
副校理林象德,掌樂正任守幹牌不進,依承傳罷職傳旨。傳曰,只推勿罷,更爲牌招。
大司諫李台佐上疏。入啓。答曰,省疏具悉。爾其勿辭,從速察職。
掌令朴萬普上疏。大槪,離違病母,日夕焦迫之中,家僮卽到,得聞老母病情添劇,氣息奄奄,若將垂盡,臣方寸如灼,一刻難掩,不得不徑尋鄕路,敢伸哀籲。伏乞聖慈,將臣職名,亟許遞罷,俾得及時歸護事。入啓。答曰,省疏具悉。爾其勿辭往省焉。
靈巖郡綱常罪人前後同推官罷職現告,靈巖前郡守金一夔·南泰徵·申度濟,長興前府使金得汶·朴星錫·申弼賢,康津前縣監吳命增·金重呂·鄭啓章·朴壽仁,海南前縣監申伯周,羅州前牧使朴重圭,務安縣監朴泰三。
副校理林象德再牌不進,依承傳罷職傳旨。傳曰,只推勿罷。
政院啓曰,副校理林象德旣有只推之命,所當更爲牌招,而一日三牌,有傷事體,何以爲之?敢稟。傳曰,再明日趁早來會。以上朝報
禮曹啓曰,以延礽君出閤吉日,歲後尙無啓下之事,下敎矣。歲後所當卽爲推擇以稟,而本曹堂上,或陳疏引入,或難於每事替當,以致差遲,有此下問之擧,不勝惶恐。卽招日官涓吉日,今正月三十日巳時,來二月十二日巳時,三月十七日午時,爲吉云,以何日定行乎?敢稟。傳曰,二月念後,無吉日耶?
禮曹啓,延礽君出閤擇日草記,傳曰,二月念後,無吉日耶事,傳敎矣。更令日官推擇,則二十六日午時,平吉,此外皆拘忌云,何以爲之乎?敢稟。傳曰,定於二月十二日,可也。禮曹謄錄
吏批啓曰,判書·參判竝牌招不進,小臣獨政未安,何以爲之?敢稟。傳曰,允。
吏批啓曰,侍從臣年七十者,每於歲初,該曹抄啓事,曾已定奪矣。侍從臣父年七十,及前以年七十加資,至今年滿八十之人,竝爲別單書入之意,敢啓。傳曰,竝加資。
吏批啓曰,大司成今當差出,而擬望之人乏少,承旨竝擬,何如?傳曰,允。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
閔周憲爲樂安郡守,姜琂爲礪山府使,李晩堅爲校理,金啓煥爲持平,趙遠命爲正言,金日佐爲橫城縣監,趙世望爲竹山府使,張萬里爲溫陽郡守,權世恒爲獻納,宋宅相爲弼善,申命式爲明川府使,黃翼再爲務安縣監,李世弼爲漢城右尹,尹五商爲泰安府使,呂光周爲持平,朴弼明·吳命峻·韓配周爲承旨,兪命咸爲兵曹佐郞,柳鳳輝爲大司成,柳貞章爲鳳山郡守,李眞儉爲校理,權爲輔德,洪好人爲司藝,趙泰耆爲連山縣監,鄭履祥爲三和府使,李世最爲司諫。吏曹政事
成均館官員,以知館事意啓曰,今正月初七日儒生上旬輪次,當爲設行,而春享大祭齋戒相値,限內不得爲之,今月內無故日退行之意,敢啓。傳曰,知道。成均館謄錄
上在慶德宮。停常參·經筵。
夜一更二更,月暈。
中殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?核處·脚部,日益差勝乎?臣等久未入侍,今日與諸御醫入診,詳察症候,宜當,不任憂慮,敢來問安,竝此仰稟。答曰,知道。核處·脚部,別無加勝矣。
備忘記,近來士大夫廉隅太勝,罔念分義,惟事撕捱,事之寒心,固已久矣。湖堂被抄人林象德,昨已陳疏承批,又有只推之命,而荐違召命,無意入來,其在事體,極爲未安,從重推考。
吏曹啓曰,臺諫有闕,政事,取稟。傳曰,明日爲之。
正言趙遠命牌不進,罷職傳旨。傳曰,只推勿罷。
檢閱金在魯,弼善宋宅相牌不進,依承傳罷職。
謝恩,都承旨朴弼明,右承旨吳命峻,大司成柳鳳輝,同副承旨韓配周,正言趙遠命。
傳曰,史官二員待命,騎馬六匹立之,春享大祭所內摘奸。
謝恩,兼春秋鄭雲柱。
觀象監,辰時,日暈,自午時至酉時,日暈。啓。以上朝報
義禁府啓曰,全羅道靈光郡充軍罪人金尙奎,以其父歸葬事,依定式啓稟給由矣。今已過葬限,還發配所之意,敢啓。傳曰,知道。禁府謄錄
今日藥房入診時,都提調李頤命所啓,禁衛中軍鄭履祥,昨日政,移拜外邑,今當差出其代,而可合之人,則他軍門或已差除,或有秩高武臣,而多傷炎瘴,年且衰老,不堪軍門之役,雖以履祥言之,重爲水土所傷,差下中軍之後,不參習陣者居多。大抵武將,當用膂力不愆之人,而當品中,旣無可差者,前兵使尹慤,居官淸謹,且有聞望,年力方强,正宜擢用於此時,陞資啓下,似爲得宜,已與大將相議,故敢達。上曰,自前亦有如此之事,尹慤特爲陞資,啓下中軍,可也。訓局謄錄
禮曹啓曰,取考謄錄,則己巳年珍山郡太祖大王胎室碑石改立時,觀象監提調下去,與本道監司,會同修改矣。今此瑞山郡明宗大王胎室碑石改立與石物修改之役,事體重大,依前例兩營提調及監役官下去,與本道監司,監董畢役後,仍瑞山大興郡顯宗大王胎室裳石動退處,亦爲監董修改,趁卽擇吉日擧行之意,爲先分付本道及該營,何如?傳曰,允。禮曹謄錄
上在慶德宮。停常參·經筵。
自辰時至未時,日暈。夜三更,月暈。
下直,善績僉使金,鐵串僉使吳時翊。
尹世綏啓曰,大司憲趙泰東在外,掌令梁聖揆呈辭,朴萬普受由在外,持平呂光周·金啓煥未肅拜,執義未差,今日以監察茶時之意,敢啓。傳曰,知道。
以都摠府言啓曰,今日入直軍士,中日習射出去。傳曰,知道。
吳命峻啓曰,湖堂被抄人任守幹·林象德,來會政院矣。
以御製,傳于吳命峻曰,七言二十韻排律,自將幸澶淵,押淵,限未時。
朴弼明啓曰,今日吏曹郞廳來言,今日爲政事,命下,而判書崔錫恒,參判尹德駿,參議李光佐俱以病不來,不得開政云。判書崔錫恒,參判尹德駿,參議李光佐竝牌招開政,何如?傳曰,允。
吳命峻啓曰,下番兼春秋朴徵賓身病猝重,兼春秋之任改差,禮曹他郞廳中差出事,分付該曹,何如?傳曰,允。
尹世綏,以備邊言啓曰,平安監司李濟除拜旣久,尙不出肅,一向辭免,事體未安,本道之事,亦涉可慮,卽爲牌招肅謝,何如?傳曰,允。
又以備邊司言啓曰,會寧開市,旣已完畢,令承文院撰出回咨,別定禁軍,下送于義州府,使之傳給鳳凰城將處,以爲入送北京之地,何如?傳曰,允。
又以兵曹言啓曰,武藝別監金碩謙,內中日試藝時,鳥銃,無間連三次沒技入格,所當依定奪直赴殿試,而事係恩典,臣曹不敢擅便,上裁,何如?傳曰,直赴殿試。
傳于吳命峻曰,大提學命招。
有政。吏批,行判書崔錫恒牌不進,參判尹德駿陳疏入啓,參議李光佐進,都承旨朴弼明進。啓曰,判書崔錫恒牌招不進,參判尹德駿陳疏,小臣獨政未安,何以爲之?敢稟。傳曰,只出緊任。
以李壄爲承旨,尹行敎爲執義,韓永祚爲弼善,金演爲兵曹參判,尹樟爲兵曹正郞,趙鳴鳳爲兵曹佐郞,朱格爲端川郡守,崔必蕃爲鎭海縣監,鄭夢海單付兼春秋。
兵批,行判書閔鎭厚病,參判未差,參議李壄進,參知任胤元病,左副承旨吳命峻進。以宋正明·宋奎成·鄭行百付副護軍,兵使尹慤,折衝,今加嘉善。
疊出吏批,以崔必蕃爲鎭海縣監,李壄爲承旨,尹樟爲兵曹正郞,尹行敎爲執義,金演爲兵曹參判,趙鳴鳳爲兵曹佐郞,韓永祚爲弼善,朱格爲端川郡守。吏曹政事
上在慶德宮。停常參·經筵。
自卯時至未時,日暈。
政院啓曰,禁府都事,以委官意來言,今日三省推鞫,當爲開坐,而判義禁崔錫恒,方在陳疏辭免中,令本院稟旨擧行矣。判義禁崔錫恒卽爲牌招,何如?傳曰,允。
又啓曰,戶曹判書金宇杭,以身病引入,已過累日,度支重務,不宜久曠,刑曹判書李彦綱辭疏批下之後,一向引入,尙不行公,詞訟積滯,委屬可慮。戶曹判書金宇杭,刑曹判書李彦綱竝卽牌招,何如?傳曰,允。
答兵曹判書閔鎭厚箚曰,省箚具悉。別單中付籤處外,竝依施焉。
備忘記,居首,副校理林象德,貂皮笠·耳掩一部,之次,掌樂正任守幹,虎皮一領賜給。
持平呂光周啓曰,臣累叨臺端,無所裨補,做錯見遞,尙懷愧懼,而曾未幾何,又承新除之命,臣是何人,荐蒙恩數,過至此哉?臣惶悚感激,不敢不趨詣祗謝,而第臣與執義尹行敎,有婚家之嫌,在例當遞,不可仍冒於臺次,請命遞斥臣職。答曰,勿辭,退待物論。
政院啓曰,判義禁崔錫恒牌招不進,推考傳旨,今方捧入,而莫重省鞫,不可遷就,判義禁崔錫恒更爲牌招,以爲趁卽開坐之地,何如?傳曰,允。
又啓曰,守令及監察,多有未署經,而兩司或在外,或呈辭未肅拜,無以備員署經,除在外引避外,呈告未肅拜人員,竝卽牌招,使之署經,何如?傳曰,允。
禮曹判書李墪上疏。入啓。答曰,省疏具悉。卿其安心勿辭,速出行公。
政院啓曰,禁府都事,以委官意來言,判義禁崔錫恒再招不進,省鞫一向遷就,事甚未便,合有變通之道矣,敢啓。傳曰,判義禁今姑改差。
謝恩,大司諫李台佐,司諫李世最,獻納權世恒。
傳曰,召對爲之。入侍,承旨韓配周,玉堂林象德·洪重休,假注書柳萬重,兼春秋洪度先·鄭夢海。
院啓,卽今海防,未知其必爲可虞,而其在有備無患之道,警飭防守之策,不容少忽,分遣巡撫,固出於此意,而節目之間,或涉疎略,試以巡閱一款言之,只行於沿海及邊路,而其餘陸邑,則全不擧論,脫有警急,迎敵遮截,豈沿邑之所能獨辦乎?其所得力者,正在陸邑,而略不巡審,全然抛棄,誠極疎虞。況海西則已令竝巡陸邑,而他道則不然,其在擧措,終涉斑駁,請令各道巡撫使,陸邑限一半,與沿海一體巡審,而一半遠海處,則抽栍往巡,其中軍備尤甚疎漏之邑,嚴飭增修,再往看審,俾有實效。新除授司憲府執義尹行敎,時在忠淸道尼山地,請斯速乘馹上來事,下諭。答曰,令廟堂稟處,下諭事,依啓。
政院啓曰,判義禁今姑改差事,命下矣。政官卽爲牌招,開政差出,何如?傳曰,允。
京畿監司書目,果川呈,以判尹鄭載禧辭職上疏上送事。啓。答曰,省疏具悉。卿辭至此,本職今姑勉副焉。
持平金啓煥牌不進,依承傳罷職。
今日召對時,刑曹判書李彦綱牌招察任事,榻前下敎。
政院啓曰,吏曹判書崔錫恒,參判尹德駿牌不進,推考傳旨,今方捧入,而判義禁,不可不趁卽差出,使之進參鞫坐,判書崔錫恒更爲牌招,參判尹德駿今方待命於金吾門外云,循例請牌,有異常例,何以爲之?敢稟。傳曰,勿待命事,分付,竝牌招。
黃海監司書目,海州等四邑呈,以去月二十九日酉時初,有星離其躔次,其狀如鉢,起自北方,流落南方,將滅之時,有聲如隱雷,事係變異事。
禁府,三省推鞫問事郞廳李眞儉病,代洪廷弼·呂光周,臺諫,代韓永祚。啓。
政院啓曰,吏曹判書崔錫恒,參判尹德駿再牌不進,推考傳旨,纔已捧入,所當更請牌招,而夜已向深,一日三牌,亦傷事體,何以爲之?敢稟。傳曰,判義禁前望單子,明日入之。又啓曰,禁府郞廳,以委官意來言,今日省鞫,將爲開坐,而判義禁時未差出,明日乃是弦日,自今日至明日,不得開坐云矣,敢啓。傳曰,知道。禁府謄錄
上在慶德宮。停常參·經筵。
下直,咸從縣令趙東彬,高靈縣監李宜相,唐津縣監姜聖復,智島萬戶鄭弘信。
中殿·世子宮·嬪宮,藥房問安。答曰,知道。
藥房啓曰,日氣陰濕,伏未審此時,聖體調攝,若何?核處·脚部,漸有差勝之勢乎?臣等不任憂慮,敢來問安。答曰,知道。核處·脚部,姑無加勝矣。
政院啓曰,持平呂光周引避退待,處置今已經宿,而大司憲趙泰東,執義尹行敎,掌令朴萬普竝在外,掌令梁聖揆呈辭,持平一員未差,除在外外,呈告人員,卽爲牌招,以爲處置之地,何如?傳曰,允。
又啓曰,刑曹判書李彦綱,昨日特敎之下,來詣闕外,旋卽退去,其在事體,殊涉未安,更爲牌招,何如?傳曰,允。
傳曰,吏曹判書崔錫恒,勿待命事,分付。
吏曹判書崔錫恒上疏。大槪,情窮勢蹙,席藁待罪,前後違逋,已過十度,分義掃地,罪合萬死,不得不疾聲呼籲於靜攝之中,乞削臣本兼諸任,以正典刑,仍治臣前後辜犯,以肅朝綱事。入啓。答曰,省疏具悉卿懇。予意已悉於前疏之批,須勿固辭,宜速行公。
吏曹啓曰,臺諫有闕,政事,取稟。傳曰,明日爲之。
刑曹判書李彦綱上疏。大槪,兩日之內,嚴召三降,分義所在,不得不趨詣闕外,而顧臣情勢,終難冒出,玆敢投疏徑退,乞削臣職,仍勘臣罪,使公議獲伸,私分粗安事。入啓。答曰,省疏具悉。前疏之批,已悉予意,昨日筵敎,亦非偶然,勿復撕捱,卽日行公。
明日崇政殿文臣殿講時,考官二,李彦綱·趙泰老,參考官四,李大成·李宜顯·洪重休·任守幹。
政院啓曰,明日崇政殿文臣殿講時,命官何大臣進去乎?敢稟。傳曰,右相進去。
府啓,請還收己卯文科追復之命。措辭見上引嫌而退。相避之法,在下當遞,請持平呂光周遞差。答曰,不允。處置事,依啓。
以判義禁前望單子入之。
傳曰,判敦寧府事趙相愚爲判義禁。
謝恩,左副承旨吳命峻。
校理李眞儉上疏。大槪,臣於向日兩臺疏避,有不容泯默者,玆將事狀,仰瀆於靜攝之中,仍陳病勢難强之狀,冀遞新授職名,以安微分,以謝人言事。入啓。答曰,省疏具悉。臺臣疏避,斷非公平之論,則今玆引嫌,無已太過,爾其勿辭,從速察職。
禮曹啓曰,戊子十月專經文臣殿講時,以講官私自下鄕者數多,啓請推考,則有罷職之命矣。今此殿講,各司擧案考見,則軍職下鄕一員,承文參下下鄕九員。近來朝士之冒禁自便,雖已成習,下鄕之數,至於此多,事甚可駭,似當有別樣警責之擧,而本曹請推之外,更無他道,故敢稟。傳曰,事之可駭,莫此爲甚,竝罷職。罷職現告,承文副正字趙彦臣·洪廷相·洪·趙尙絅·呂必禧·金濰·柳綎·金重熙·申滌,司果尹聖時。
政院啓曰,新除授判義禁趙相愚卽爲牌招,以爲趁明早,省鞫開坐之地,何如?傳曰,允。
又啓曰,刑曹判書李彦綱疏批已下,更爲牌招,以爲卽速察任之地,何如?傳曰,允。
獻納權世恒上疏。大槪,敢陳切迫情理,冀蒙矜許事。入啓。答曰,省疏具悉。疏辭令該曹稟處。
政院啓曰,判義禁趙相愚違牌不進,推考傳旨,今方捧入,而省鞫遷就,事甚未安,更爲牌招,何如?傳曰,允。
禁府,李鳳祥·李漢珪拿囚。啓。
政院啓曰,判義禁趙相愚再牌不進,推考傳旨,又爲捧入,所當更請牌招,而一日三牌,有傷事體,何以爲之?敢稟。傳曰,明日牌招。
判義禁趙相愚上疏。大槪,敦府新命,病未祗謝,金吾特除,又出此際,且因省坐,天牌狎臨,而顧臣情病,萬無趨承之勢。莫重省鞫,緣臣遲稽,公私狼狽,罪無所逃,伏乞亟遞臣職,仍治臣罪,以警具僚,以安微分事。入啓。答曰,省疏具悉。藥院提擧時事,頃觀卿疏,已知委折矣。臺論未免過當,不必追嫌,卿其安心勿辭,速出行公。以上朝報
禮曹啓曰,考諸謄錄,則曾在壬戌年,信使入送與行期,竝爲報知于彼中矣。今亦似當有移咨之擧,令廟堂議處,何如?答曰,允。備局謄錄
上在慶德宮。停常參·經筵。
下直,楊根郡守李彦緯,蛇渡僉使朴旻梓,乫坡知僉使申翊震。
政院啓曰,吏曹郞廳來言,今日爲政事命下,而判書崔錫恒,參判尹德駿俱以病不來,參議李光佐呈辭受由,不得開政云,判書·參判竝卽牌招,開政,何如?傳曰,允。
又啓曰,判義禁趙相愚牌不進,推考傳旨,今方捧入,而省鞫遷就,事甚未安,更爲牌招,以爲開坐之地,何如?傳曰,允。
今日文臣殿講時,考官李彦綱病,代閔鎭厚改落點。
平安監司書目,永柔呈,以巡撫使尹趾仁辭職上疏上送事。啓。答曰,省疏具悉。卿其勿辭,從速發巡。
政院啓曰,吏曹判書崔錫恒,參判尹德駿違牌不進,推考傳旨,今方捧入,而政事命下之後,不宜遷就,更爲牌招,何如?傳曰,允。
謝恩,判義禁趙相愚。
今日文臣殿講時,副正字成胤光,司錄愼爾晉,易純通。副正字金就剛,易通。司果洪尙賓,易略。直長洪尙寅,書略。副正字李景遠,易粗。司書南一明,說書金始爀,書粗。正金普澤,副正字沈尙鼎,詩粗。
備忘記,居首副正字成胤光,司錄愼爾晉,各半熟馬一匹賜給。
政院啓曰,吏曹判書崔錫恒,參判尹德駿再牌不進,推考傳旨,今方捧入,而前後違牌,已至十餘次,其爲未安,莫此爲甚,而開政亦不可一向遷就,所當更爲請牌,而一日三牌,有傷事體,何以爲之?敢稟。傳曰,明日更稟。
假注書李廷弼書啓,臣承命馳往于驪州睡谷村判府事李畬所住處,傳宣聖批則以爲,臣伏蒙天地寬涵,父母慈覆之大德,始旣免於刑誅,得歸故里,終又恕察微情,寬其罪戾,深仁厚澤,河海莫量。臣雖至愚,尙有人心,寧不感激思報?然念臣之愆負,終有不可自逭者,臣猥當匪據,忘分冒進,辜恩僨職,種種無狀,撫己追思,萬死難贖。雖賴天慈曲貸,得有今日,而尙敢復廁朝列,以無故大臣自居乎?最是諸司兼任,尙在身上,考課大政,擧皆緣臣而廢閣。當此飭勵武備之日,竝與軍門殿最而不行,其在戎政,關係尤重,而朝家迄無處分,臣心悚慄,益無所自容。冒昧申籲,實出於萬不獲已,而伏承史官傳宣聖批,恩旨愈勤,藹若春溫,謂臣少無不安之端,至以日夕思想,曷有其已爲敎,令臣斯速就途。臣於牀簀垂死之中,奉讀綸音,不覺威顔之遠隔,惶感交極,直欲速就滅死而不能得也。臣情迹之外,疾病方劇,迷瞀昏頓,一縷僅延,此史官之所目擊也。起身趨程,斷無其路,惟望體下之仁,丐與殘骸,及此未瞑之前,卸脫兼領諸務,得以安分就盡,瞻望宸極,但有涕咽,伏地震越,不知所達云矣,敢啓。傳曰,知道。
兵曹佐郞申靖夏,司果魚有龜,禮曹佐郞朴徵賓,文臣殿講時,稱病不進,依承傳罷職。
三省罪人明德,元情不服。
京畿監司書目,衿川縣監魚有鳳,遭擊錚人悖辱,撤還京中,身病危重,廢衙數月,瘝曠可慮。災邑賑民,一日爲急,不得已罷黜事。
三省罪人明德,刑問一次不服。傳曰,推鞫姑罷。以上朝報
備邊司啓曰,珍島郡守下考之代,旣已差出,本郡災荒特甚,賙賑之政,不容一日少緩,軍器戰船繕修等事,亦甚緊急。務安亦以設賑之邑,罷職代新差之官,亦不可不疾速往赴,料理賑事。道臣俱以給馬發送之意,馳啓,而因吏曹堂上有故,未卽稟達,兩邑守令辭朝稽滯之弊,委屬可慮。新除授珍島郡守李思牧,務安縣監黃翼再,一兩日內,給馬發送,何如?答曰,允。備邊
禮曹啓曰,日昨臣鎭圭以故梁山郡守趙英圭,故東萊敎授盧蓋邦等配食忠烈祠事,陳達筵中,而允下矣。其時諸臣筵奏多端,日勢已晩,故臣只擧此事梗槪,若其節目間事,未暇覼縷,而今將以擧行條件,知委該曹,則節目之未盡陳達者,不可不稟定矣。蓋東萊府使權以鎭狀啓中以爲,建數間祠,以祀英圭·蓋邦及與蓋邦同死者諸生文德謙,又爲翼廡以祭,一時戰死者裨將宋鳳壽·李希壽,府吏宋伯,府民金祥,故東萊府使宋象賢之謙人申汝櫓云。今英圭·蓋邦,旣以配享忠烈祠定奪,則德謙以下諸人,自在一體移享之中,而聞忠烈祠未有翼廡,若以本府爲英圭等所建祠廡之材,移建於忠烈祠,以祭鳳壽等諸人,如錦山從容堂主享高敬命·趙憲,配享高因厚等諸人,又以敬命·憲等幕佐士卒,次第配食之例,則似爲合宜。且德謙雖是儒生,事體恐不可與英圭·蓋邦同堂,竝亦宜移置鳳壽等之首,配食兩廡,以此分付本道·本府,何如?傳曰,允。禮曹謄錄
上在慶德宮。停常參·經筵。
夜一更二更,有霧氣。
下直,中和府使梁益命,雲山郡守梁彬。
吏曹參議李光佐三度呈辭。入啓。遞差。
政院啓曰,吏曹判書崔錫恒,參判尹德駿,所當更請牌招,而昨因本院啓辭,今日更稟事,批下矣。政事,何以爲之?敢稟。傳曰,參議有闕,問于大臣差出,仍卽牌招開政。
假注書柳萬重病,代沈尙鼎。
備邊司啓曰,近來各道校生考講,多不着實,終歸文具,前後嚴加申飭,而不遵朝令,事體固已未安。今觀諸道都事校生考講啓本,則慶尙道落講二十九人,全羅道落講及呼不,合二十人矣。校生之數多,兩道爲最,只以若干人塞責啓聞,殊涉駭然,不可無警責之道,兩道都事,竝罷職,何如?傳曰,允。
備邊司,吏曹參議李大成。
吏曹參議李大成上疏。大槪,銓部佐貳之除,又及於已試僨敗之身,聞命悸恐,不知置身之所。顧臣前日所被臺斥,不比尋常,實無冒沒復當之理,況臣慘慽之餘,精力消亡,亦無堪承之望。乞遞臣新授銓任,以便公私,千萬幸甚事。入啓。答曰,省疏具悉。爾其勿辭,從速察職。
政院啓曰,吏曹參議李大成疏批已下,所當更請牌招,而日勢已暮,何以爲之?敢稟。傳曰,過國忌後爲之。以上朝報
政院啓曰,今此渾元情中,祖字以字誤書,致勤下敎,此與文書間他字誤書有異,當該堂上·郞廳,竝推考警責,下吏令攸司從重治罪,臣亦於多撓中,有不察之失,不勝惶恐,敢啓。傳曰,知道。禁府謄錄
成均館官員,以知館事意啓曰,本館儒生陞補及通讀戊子條,今方設行,己丑·庚寅兩年條,亦當次第設行矣。在前科日迫近,則陞補開坐,雖或未滿十次,亦爲變通抄錄,被抄中分數之多者,許赴會試,而頃因大司成李濟陳疏,覆啓必準十次事定式,今當依此擧行,而監試會試,定於二月十八日,其前不過三十餘日,陞補己丑·庚寅兩年條應行之數,當爲二十五次,戊子條未畢之數,又至三四次,四學合製,亦將爲三次,而且於其間四學設製之日及釋菜入齋之日,將不得設行。論其事勢,決難必行於會試之前,日字之急迫如此,不可無變通之道。開坐雖未準十次,取其中分數稍多者,許赴會試,何如?傳曰,知道。成均館謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審數日來,聖體調攝,若何?核處·脚部,其有加勝之勢乎?五六日一診,前已定奪,今日臣等與諸御醫入診,詳察症候,宜當,不任憂慮,敢來問安,竝此仰稟。答曰,知道。核處·脚部,別無加勝之勢矣。
檢閱朴弼夢牌不進,罷職傳旨。傳曰,禁推。以上朝報
今日藥房入診時,提調閔鎭厚所啓,頃因江華留守閔鎭遠所啓及報狀,各司貸用米布,有從速還償之令矣。臣所兼賑廳各年貸來者,米七千三百九十石零,又有木七百七十七同零,銀一萬二千五百兩,以木折銀,以銀折米,則都合米二萬九千九百七十七石零,而己丑·庚寅兩年,自本廳劃送江都,稱以別餉米者,三萬二千七百十三石零,以此準償,所貸之外,尙餘二千七百三十六石零。禁衛營則文殊山城役時,所貸米二千九百八十五石零,而上年江都亦貸用禁營木八十同。若木一疋折米六斗,則當爲一千六百石,以此可以移施,而不足者一千三百八十五石零。御營廳貸用於江都者,其數亦多云,今以賑廳餘米,充償禁營及御廳之米,而其代自兩軍門直送於賑廳,則可無輸運之弊,御營大將金錫衍之意,亦然矣。以此分付江華,使之詳錄於會案中,何如?此涉煩瑣,而江都事,例皆稟旨,故敢達。上曰,依爲之。又所啓,左議政徐宗泰送言以爲,頃日筵中,以摠戎使金重器出往北漢時,仍佩密符事,陳達,而捕盜大將李宇恒,則忘漏不得再請,宜有一體分付之事,故敢達。上曰,一體爲之,可也。鎭厚曰,臣頃以京畿海防〈事〉,使李宇恒往審之意,陳達蒙允,而宇恒連有事故,尙未得擧行矣。今聞數日後,欲爲出去云,除朝辭乘馹官供等事,當如前日尹就商往南漢例爲之,而密符仍佩一款,自下不敢仰請,何以爲之乎?上曰,仍令佩去,可也。備局謄錄
又所啓,臣曾以別薦武人差下哨官事,稟定擧行矣。其中李彦詳以在喪之故,不爲竝論矣,聞已闋服,待闕差下事,分付各軍門,何如?上曰,依爲之。御營
藥房入診入侍時,提調閔鎭厚所啓,邊上尙武之地,尤宜敎之以禮法,使知親上死長之義。臣聞西路鎭堡,或有不奉殿牌之處,事甚未安。雖猝難創建,而有館舍處,竝爲奉設殿牌,每當誕日·正朝·冬至·朔望,或以公服,或以戎衣,必行望闕禮之意,分付道臣,使之申飭,而諸道亦爲一體行會,何如?上曰,當初各鎭堡,何以無殿牌奉安之事乎?鎭厚曰,或有疲殘未成館舍者,或有新設處,旣成館舍而未及奉安者云矣。上曰,只令有客舍處,奉安殿牌,可也。
藥房入診入侍時,提調閔鎭厚所啓,道民不以禮,不可以爲國。我朝不娶同姓之禁,實是亘萬世不易之盛擧,國綱漸弛,寒微之輩,娶同姓恬若當然,西路此弊尤甚云。臣於昨年奉使往來時,稔聞而慨然,欲一陳達,而未及矣。分付道臣,別樣嚴飭,而諸道亦爲一體擧行之意,申明知委,何如?上曰,申明知委,可也。制司
今日藥房入診時,提調判書閔鎭厚所啓,頃日臣以鷹師事,發端,而日勢已暮,恐妨靜攝,未及畢辭而退,又此陳達。鷹師節目中,閏月不爲磨鍊,故若値有閏月之年,翌年正月,當移施於十二月,一年之內,或有再捧身布之時,其爲民弊,可勝言哉?每年有五六小朔,而國忌·私忌進素饍之日,則又停雉供,如以此等空日支計,則足以充補於三年一有之閏朔。今後每當閏月,則使十二〈月〉當亦掌務,同力措備,分日進排,爲當。且節目中,每歲十月內,捧布以給,其後有掣肘之端,分當捧布,而與騎兵有異,元無餘數,故番次一定,無所進退,農月當番,不免偏苦,此亦輪回定式,設若第一番爲今年春等當番,則明春等第二番爲當番,又明年春等三番爲當番,又明年春等四番爲當番,循其次序,周而復始,俾無鷹師呼冤之弊,何如?上曰,依爲之。鎭厚曰,鷹師逐日供上之外,又有十一月令食醢雉一百首,大院君房·仁嬪房·愼妃祠宇·昭顯廟祭雉七十六首及各宮移還安祭,雉進排之事,蓋渠輩所受,一日木十疋,米四石。泛言則其數有裕,似若可以當此,而不但軍布未收常多,供上進排之際,亦有耗費之弊,其勢實難支堪云。食醢雉,雖涉無名,係關御供,不敢輕議,而祭雉之不給其價,事體大段未安,況大院君房·仁嬪房·昭顯廟所用生鮮,旣自惠廳給價進排,則生雉何可異同乎?今後則凡祭享進排之雉,依京營貢物例,每首米五斗,自宣惠廳磨鍊上下,何如?上曰,依爲之。兵曹謄錄
上在慶德宮。停常參·經筵。
自卯未時至酉時,日暈。夜自一更至四更,月暈,廻土星。五更,有霧氣。以上朝報
傳曰,延礽君出閤,退定於秋間事,分付該曹。
禮曹啓曰,延礽君出閤,退定於秋間事,分付該曹事,傳敎矣。出閤嘉禮廳,自前冬設置,凡諸器皿,今幾措備,而出閤之期,旣已退定,則本廳似不必仍設,今姑停罷,待秋更設,出閤吉日,亦待秋初,更爲擇入,何如?傳曰,允。制司
兵曹啓曰,左邊捕盜大將金重器,以北漢看審次,今方出去。往還間,使右邊捕盜大將李基夏,姑爲兼察,何如?傳曰,允。
政院啓曰,命下矣。右邊捕盜大將李基夏,卽爲牌招,以爲聽傳敎,何如?傳曰,知道。捕廳謄錄
上在慶德宮。停常參·經筵。
夜三更,流星出亢星下,入南方天際,狀如鉢,尾長二三尺許,色赤。
下直,豐德府使邊是泰,沔川郡守李漢珪,平安兵虞候郭基之,赤梁僉使李元著,所乙萬戶景後翼。
政院啓曰,吏曹郞廳來言,今日爲政事命下,而判書崔錫恒呈辭受由,參判尹德駿病不來,參議李大成未肅拜,不得開政云。參判尹德駿,參議李大成,竝卽牌招開政,何如?傳曰,允。
又啓曰,右副承旨尹世綏,同姓七寸叔故通德郞均妻孺人李氏身死,服制已行四日,出仕,何如?傳曰,允。
謝恩,吏曹參議李大成。
備邊司啓曰,前全羅監司李震壽,除拜掌隷院判決事,適因趁未交龜,尙未上來矣。詞訟之地,事務彌月曠廢,誠爲可慮,判決事李震壽,今姑改差,何如?傳曰,允。
忠淸監司書目。韓山呈,以應敎權忭辭職上疏上送事。啓。答曰,省疏具悉。爾其勿辭,從速上來察職。
黃海監司書目。臣之病勢,近益添劇,乞蒙鐫遞職名事,上疏上送事。啓。傳曰,還爲下送。
府啓,請還收己卯文科追復之命。措辭見上臣於日昨進參省鞫之坐,與聞稟啓之議,此獄文案,多有疏漏之端,竊想聖明業已洞燭無餘矣。蓋置毒一款,實爲此獄之肯綮,而金召史招內,更爲作粥云者,與當初告狀勸飯之說,未免相違,累度推案,終無明覈歸一之事。且參證三人中,兩人則諉以出往隣邑,使他人替供,一人則係是童孩,其所納招,亦甚朦朧,而前後推官,全不致審,其按獄疏謬之狀,據此可知。罪人明德及應問各人等,旣有移刑曹究覈之命,則前後推官,不可以曾已譴罷,而置而不論,請竝罷職不敍。國制,罪犯雖係綱常,訊問必以法杖者,實出於審愼刑獄之意也。今此靈巖罪人明德,以其久不承款,故至用周牢之刑,拿來羅卒,目見其痕云。夫所謂周牢者,刑杖中最酷者也。除非强竊盜外,未嘗輕施,而其時推官,不諒法意,不稟營門,濫用酷刑,事之痛駭,莫此爲甚。當該推官,請令本道査出啓聞,繩以濫刑之律,以杜枉法之弊。答曰,不允。末端兩件事,竝從重推考。
判敦寧趙相愚,戶曹判書金宇杭,禮曹參判金鎭圭上疏。入啓。答曰,省疏具悉。卿等勿辭行公。
謝恩,兵曹參議任胤元,兼春秋趙鳴鳳。以上朝報
備邊司啓曰,水原府使兪集一,除拜逾月,不爲出肅,連呈辭狀於本司,其所引嫌過當,事體未安,故頃日筵中,有推考催促赴任之敎矣。兪集一又以曾在禁府堂上,參涉於囚人保放啓辭,今於臺啓之後,廉義決難冒赴爲言,連呈辭狀,無意赴任,雖是外任,而今所引嫌,不爲無據,朝家之簡委重鎭,實非偶然,而一向强迫,重傷事體,本府官事,亦涉可慮,水原府使兪集一,改差何如?答曰,允。備局謄錄
吏批啓曰,判書呈辭受由,參判牌不進,小臣獨政未安,何以爲之?敢稟。傳曰,只出緊任。
吏批啓曰,新除授三和府使鄭履祥戶奴呈狀,奴矣上典,年限已滿。金海府使權克升戶奴呈狀內,矣上典,前任南陽府使,解由姑未成出。溫陽郡守張萬里戶奴呈狀內,奴矣上典,家在公州地,相距四十里,勢難冒赴云。竝改差,何如?傳曰,允。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
吏批啓曰,三和府使·金海府使,今當差出,而兩邑俱是海防重地,不可不擇差,未赴任營將,竝擬,何如?傳曰,允。
有政。以韓世緯爲禁府都事,安世煜爲溫陽郡守,李景說爲禮曹佐郞,朴弼震爲衿川縣監,權熀爲兵曹佐郞,李光佐爲兵曹參議,都永成爲萬頃縣令,李汝玉爲金海府使,鄭碩賓爲三和府使,李垣爲判決事,李命世爲持平,兪命咸爲持平,趙泰億爲戶曹參議。吏曹政事
政院啓辭,預備兼春秋鄭雲柱,身病極重,不得行公云。兼春秋今姑減下,其代令該曹卽爲差出,何如?傳曰,允。
上在慶德宮。停常參·經筵。
下直,牛峴僉使姜㬘。
中殿·世子宮·嬪宮,藥房問安。答曰,知道。
藥房啓曰,伏未審數日來,聖體調攝若何?核處·脚部,漸有加勝之勢乎?臣等不任憂慮,敢來問安。答曰,知道。核處·脚部,姑無加減矣。
自辰時至申時,日暈兩珥。
刑曹參判趙泰老辭職上疏。入啓。答曰,省疏具悉。朴重圭等上言,令京兆覆奏爲宜,卿其勿辭察職。
兵曹,觀察使薦,李㙫·趙道彬·金興慶。
禁府啓目,粘連朴弼俊·河等更推云云。朴弼俊亦更推內檢驗之日,項間初無縊痕,累施法物,良久之後,始有帶白之痕,以此觀之,初死臨喪之時,不見其痕,其勢固然是如爲白乎旀。又以爲未諳法例,生前死後縊痕區別之文,全不聞知,率爾着名是如爲白有置,所謂項痕,旣非顯著,弼俊又非法吏,則其當初乍見而未能知有痕,後於檢驗時不免着名者,似不無可恕之端是白乎矣,毋論屍體項痕之如何,其前後所爲,有所差謬,自下不敢直請分揀,上裁敎是白乎旀。河段判付嚴問之下,猶欲抵賴,而求其說而不得,乃以再檢時,檢屍官以下諸人,初不按摩項痕,柔軟與否,非所的知,爲其飾辭之端是白乎所,再檢時,河旣往參,捧招之際,初無一辭是白如可,今乃以此藉口,自不免爲詖遁之歸,其言有不足聽理是白乎矣。此獄關係非常,罪人又是宗臣,則其所覈治者,必須十分審克,使罪人無辭而後,方爲得體。前下判付之不許三檢,固知聖意之有在,而卽今事勢旣如此,則三檢之擧,恐不容已。請令刑曹發遣郞廳,與地方官依例三檢後,更爲稟處,何如?啓依允。朴弼俊分揀。
疊書備邊司啓曰,水原府使兪集一,除拜踰月,不爲出肅,連呈辭狀於本司,其所引嫌過當,事體未安,故頃日筵中,有推考催促赴任之敎矣。兪集一又以曾在禁府堂上,參涉於囚人保放啓辭,今於臺啓之後,廉義決難冒赴爲言,連呈辭狀,無意赴任。雖是外任,而今所引嫌,不爲無據,朝家之簡委重鎭,實非偶然,而一向强迫,重傷事體,本府官事,亦涉可慮,水原府使兪集一改差,何如?傳曰,允。
江原監司書目,春川府使李世祥,謾辭馳狀,自專軍政,壞損體統,擧措放縱,罷黜事。
咸鏡監司書目,新除大司憲辭免上疏上送事。啓。答曰,省疏具悉。卿其勿辭,從速察職。
傳曰,召對爲之。入侍,承旨尹世綏,玉堂林象德·李世瑾,假注書沈尙鼎,兼春秋鄭夢海·洪慶先。
刑曹判書李彦綱上疏。大槪,前後疏批筵敎,開釋備至,而顧臣情勢,終難冒出。且於省鞫罪人推案之疏漏,有昏昧不察之失,金吾囚人供辭之侵詆,有循私推諉之語。以此以彼,俱不可一日仍冒於職次,乞削臣本兼諸任,仍治臣罪,以安私分,以謝人言事。入啓。
京畿監司書目,高陽呈,以兼文學李縡辭職上疏上送事。啓。答曰,省疏具悉。爾其勿辭,上來察職。又書目,果川呈,以右尹李世弼辭職上疏上送事。啓。答曰,省疏具悉。卿其勿辭,上來察職。
答刑曹判書李彦綱疏曰,省疏具悉。卿其安心勿辭,速出行公。以上朝報
禁府啓曰,卽接刑曹啓辭,則杞城正楺三檢時,被告人河,不可不一處對檢,而河方囚禁府,令禁府依再檢時例,啓稟起送云。河依前保授其族人,仍定書吏押去對檢後,還爲囚禁,何如?傳曰,允。禁府謄錄
上在慶德宮。停常參·經筵。
下直,綾州牧使鄭思孝,珍島郡守李思牧,務安縣監黃翼再,龍岡縣令吳命恒,西平萬戶金斗萬,豆毛浦萬戶李,加背梁萬戶宋瑞熙。
吏曹判書崔錫恒三度呈辭。入啓。只遞本職。
同義禁洪萬朝,司諫李世最三度呈辭。入啓。遞差。
副校理李眞儉牌不進,罷職傳旨。傳曰,只推勿罷。
咸鏡監司書目,咸興判官申鍴,冒犯濫率之科,罷黜事。
右承旨南就明上疏。大槪,臣於成平副守擊錚原辭,有不敢晏然於職次者,乞蒙鐫遞,以謝人言事。及右副承旨尹世綏上疏。大槪,臣於成平副守原辭,有不可獨爲晏然者,乞遞臣職,以謝人言事。入啓。答曰,省疏具悉。爾其勿辭,從速察職。
參知李光佐上疏。大槪,騎省恩除,病未祗謝,嚴召遽降,一倍惶隕。作力强起,僅詣闕外,而兼文學李縡之疏,又有不可晏然者,咫尺天陛,竟不敢入肅。伏乞亟遞臣職,仍治臣罪事。入啓。答曰,省疏具悉。爾其勿辭,從速察職。
吏曹啓曰,本曹判書及臺諫有闕,政事,取稟。傳曰,明日爲之。
副校理林象德上疏。大槪,臣於兼文學李縡之疏論,有不可不辨者,敢陳委折,仍乞亟遞臣本兼諸任,以謝人言,以全微志事。入啓。答曰,省疏具悉。李命世事,頃於儒臣疏批,已悉予意,而今見爾疏,他餘陳辨,殊甚明白,所失在彼,於我何嫌?爾其勿辭,從速察職。
上在慶德宮。停常參·經筵。
政院啓曰,吏曹郞廳來言,今日爲政事命下,而判書未差,參判尹德駿呈辭受由,參議李大成病不來,不得開政云。參議李大成,卽爲牌招開政,何如?傳曰,允。
平安監司李濟上疏。大槪,臣於藩任,累辭不獲,今當辭陛赴任,乞得恩暇,往省父母墳,以伸至情事。入啓。答曰,卿其依疏辭往省焉。
謝恩,參知李光佐。
校理李眞儉上疏。大槪,臣於兼文學李縡之疏,有不可晏然者。昨日嚴召之下,坐速違慢之辜,罰止問備,恩出格外,宜卽陳章自列,而眼眚添劇,未暇治疏,今始略暴情實,以冀淵鑑之照燭,伏乞聖明,亟許遞臣本兼諸任,以謝人言事。入啓。答曰,省疏具悉。意外疏斥,在我何嫌?爾其勿辭,從速察職。
政院啓曰,吏曹判書趙相愚牌不進,推考傳旨,纔已捧入,而聞其身病,極爲危重,參判尹德駿呈辭受由,參議李大成以相避引嫌出去。成命之下,不得開政,何以爲之?敢稟。傳曰,參議李大成改差,其代問于大臣差出。
忠淸監司書目,溫陽呈,以邑內面南山下大川,去十二月二十八日夜,斷流百餘步許,至二十九日辰時量,更爲復流,事係變異事。
開城留守書目,本府囚推罪人金永澄等見逃,限內不得搜捕。經歷趙錫周不得已依例罷黜,留守段置,難免不職之失,惶恐待罪緣由馳啓事。傳曰,特爲只推勿罷,勿待罪事,回諭。
注書金尙奎服制,代假注書李鳳翼。
平安監司書目,永柔呈,以巡撫使尹趾仁,巡撫邊塞,旣係往役,批旨催督之下,不敢更煩陳籲,而至於玉署本職,萬無仍因苟冒之理,伏乞亟行鐫免,俾以軍銜竣事事,上疏上送事。啓。答曰,省疏具悉。卿其勿辭察職。
全羅監司書目,巡撫使權尙游辭職上疏上送事。啓。答曰,省疏具悉。卿其勿辭察職。
備邊司,吏曹參議趙泰億。
政院啓曰,新除授吏曹參議趙泰億,家在城外,夜已向深,明日待開門牌招,仍爲開政,何如?傳曰,允。
吏房承旨,以司謁啓曰,新判書趙相愚落點之後,參議李光佐,與判書異姓四寸男妹相避,仍爲出去,判書趙相愚,牌招開政,何如?傳曰,允。
吏房承旨,以司謁再啓〈曰〉,吏曹判書趙相愚牌不進,不得開政,罷黜之意,敢啓。傳曰,知道。吏曹謄錄
上在慶德宮。停常參·經筵。
下直,咸鏡都事權大恒,玉果縣監洪可相,康津縣監申混。
中殿·世子宮·嬪宮,藥房問安。答曰,知道。
藥房啓曰,春寒料峭,伏未審此時,聖體調攝,若何?核處脚部,其有差勝之勢乎?今日臣等與諸御醫入診,詳察症候,宜當,不任憂慮,敢來問安,竝此仰稟。答曰,知道。核處脚部,姑無加勝之勢矣。
左副承旨吳命峻上疏。大槪,臣母,素有乘轎眩暈之症,昨日發行之後,路上撼頓,眩症益甚,嘔吐不止,昏昏不省,臣於此方寸焦迫,不得不留疏出去。伏乞亟遞臣職,仍治臣罪,以警具僚,俾伸至情事。入啓。答曰,省疏具悉。爾其勿辭往省焉。
吏曹參議趙泰億上疏。大槪,千萬意外,勿叨選部佐貳之命,召牌之下,不敢不趨詣闕下,而揣量才分,萬無堪承之望,玆瀝肝血,乞蒙恩遞,以重名器,以安微分事。入啓。答曰,省疏具悉。爾其勿辭,從速察職。
政院啓曰,吏曹參議趙泰億疏批已下,卽爲牌招開政,何如?傳曰,允。
全羅監司書目,臣旣犯獄事稽滯之科,且有考課不審之失,乞遞臣職,仍治臣罪事,上疏上送事。啓。答曰,省疏具悉。爾其勿辭焉。
府啓,請還收己卯文科追復之命。前後推官,不可以問備而止,請竝罷職不敍。當該推官,請令本道査出啓聞,繩以濫刑之律,以杜枉法之弊。措辭竝見上答曰,勿煩。
今日藥房入診時,自二十四日脚部受針事,榻前定奪。
司直崔錫恒上疏。大槪,臣於兼文學李縡之疏,已難自安,又被擊錚人渾之所構誣,臣之蹤迹,不可冒廁於朝列,將臣兼帶諸任,一倂鐫削,仍許丐臣餘生,俾得畢命松楸,以卒天地生成之澤事。入啓。答曰,省疏具悉。過當之言,何必深嫌,下款事,不足介意,卿其勿辭,安心行公。
謝恩,吏曹參議趙泰億。
漢城府西部聚賢洞居私婢禮香,一胎三男事。以上朝報
禁府啓曰,本府時囚罪人河,因刑曹草記,杞城正楺屍體三檢時,令書吏押去對檢矣,今已檢屍入來,卽爲還囚之意,敢啓。傳曰,知道。禁府
今日藥房入侍時,都提調李頤命所啓,臣時代禁衛大將,行習陣於操場矣,宣傳官,以朝命來在陣上,當初則必欲其學陣法,而近日終爲文具,一揖而退,觀光而去。大抵武臣出身,入內三廳,陞摠府·訓鍊院,仍擢營將,而多不識陣法,極爲寒心矣。宣傳官乃近侍,雖不可執事於軍門,而陣法與號令,不可不知,每於習陣時,大將招問,欲作何陣,當用何號令,如此講習,則渠輩必惕念習熟,不至如前日之鹵莽,今後習陣時,依此擧行之意,分付大將,何如?上曰,如是爲之,則好矣。御廳謄錄
吏批啓曰,判書未肅拜,參判呈辭受由,小臣獨政未安,何以爲之?敢稟。傳曰,只出緊任。
吏批啓曰,臺諫闕員,今當差出,而擬望之人,外任竝擬,何以爲之?傳曰,允。
李坦爲水原府使,徐命遇爲京畿都事,李宜遂爲咸興判官,金重元爲春川府使,兪命凝爲司諫,洪尙賓爲兵曹佐郞,洪璛爲同知,鄭以規爲監察,崔錫恒爲漢城判尹,李世最爲宗簿寺正,李東相爲軍器僉正,李宜顯爲戶曹參議。吏曹政事
上在慶德宮。停常參·經筵。
下直,竹山府使趙世望,咸安郡守李墇,橫城縣監金日佐,上土僉使邊緝,濬源殿參奉朴洵。
假注書沈尙鼎病,代黃璿。
政院啓曰,今日賓廳坐起日次,兩司當爲來待,而諫院無行公之員,除在外外,呈告人員,竝卽牌招,何如?傳曰,允。
又啓曰,左副承旨吳命峻,昨已受由遠出,還朝未易,右副承旨尹世綏,方有親病,連日不爲仕進,左承旨李壄,以亡妻歸葬,受由將爲出去,卽今無故行公者,只有臣弼明及右承旨南就明,同副承旨韓配周,不但出納之際,極其苟簡,前頭公私事故,有未可知,在前如此之時,亦有稟旨變通之例,惶恐敢稟。傳曰,左副承旨改差。
傳曰,大臣·備局堂上引見。
吏曹啓曰,承旨有闕,政事,取稟。傳曰,明日爲之。
今日引見時,同義禁洪璛,牌招肅拜後,備員開坐事,及前檢閱金在魯敍用事,及杞城正楺屍體埋葬事,榻前下敎。水原府使李坦,不多日內,催促發送事,及全羅監司李海朝交龜上來後催促發送事,榻前定奪。
謝恩,同義禁洪璛。
京畿監司書目,果川呈,以待敎宋成明辭職上疏上送事。啓。答曰,省疏具悉。爾其勿辭,從速上來察職。
今日引見時,掌令梁聖揆所啓,請還收己卯文科追復之命。措辭見上上曰,勿煩。又所啓,前後推官,請竝罷職不敍。措辭見上上曰,勿煩。又所啓,當該推官,請令本道査出啓聞,繩以濫刑之律,以杜枉法之弊。措辭見上上曰,勿煩。獻納權世恒所啓,新除授司諫兪命凝,時在忠淸道洪陽縣任所,請斯速乘馹上來事,下諭。上曰,依啓。上曰,檢閱朴弼夢,禁推後有別判付之事,而違拒朝命,不爲行公,事極可駭,今若與洪啓迪·宋成明終始撕捱,迭相遞罷,則行公無期,揆以事體,豈容如是?曾以甘寧事,有所下敎矣。凌統則甘寧射其父,而孫權一言,統不敢與寧修隙,則弼夢豈敢以一時嫌端,任意違命乎?今之翰林,雖曰極選,乃是參下官,而今日蒙放,明日違牌,國家命令,不行於參下官,則豈不寒心乎?別爲申飭,可也。左議政徐宗泰所啓,近來違牌,益甚紛紜,恬不以爲異,小臣,在前亦曾不免犯此罪過,以此陳達,深知惶恐,而此誠痼弊,有難矯革,事體之未安,甚矣。臣子之義,雖嚴畏上命,而如係廉義大段,則或有終不敢趨承者,而今則少有難便,輒以爲例事,此非舊時所有也。至於玉堂·春坊之官,投疏徑出之事,近來亦甚頻數,禁省在直,職備顧問,或有不時之召,其重如何,而若於章牘爭辨之間,少有不安,則乃敢容易爲之,不以爲難,豈非未安之甚乎?事非大段,則直次陳疏,亦有是例,而近日則絶罕,而惟以徑出爲能事,此亦恐當申飭矣。上曰,大臣所達,是矣,今後申飭,可也。以上朝報
今日大臣引見時,左議政徐宗泰所啓,此黃海巡撫使尹就商狀啓也。平山等數三邑,癸未·甲申受去江都·京倉移轉米太,合二千餘石,上年秋,因本道狀請,許令停捧,近因江華府狀啓,更爲頒令,使之趁卽輸納本所矣,今尹就商,據平山·金川·海州數邑牒報狀啓,以爲三邑入於尤甚,他邑之移轉,未收亦多,今當窮春,民間方在飢困,一倂督捧,誠有所不忍,毋論尤甚·之次·稍實,江都·京倉未收米太,特許待秋收捧,海州之所捧米太五十餘石,亦許留賑,一體待秋收納,宜當,請令廟堂稟旨分付矣。江都移轉,則尤係軍餉之重,而旣是積逋,其中流散之類,必有侵及隣族之弊,三邑外,他邑移轉未收,則未知其數果爲幾何,而大抵海西,荐被災荒,卽今民間,政在遑急,一時督捧,必有所難,似當依狀請施行矣。至於稍實邑,則其難捧之勢,到今雖與災邑無異,而全無區別,竝許停捧,未知,何如?右議政金昌集曰,軍餉米,本道待變穀物,而各邑以移轉受去後,所當十分惕念,秋後還納本所,而近來外方,率多遷就不納,凡軍餉,擇有根着可捧之民分給,則豈有未捧之理乎?無依之民,亦皆分給,秋則趁未收捧,春則仍稱留賑,致有逋欠之弊,事極寒心矣。今此金川等邑,則黃海監司災實分等,入於尤甚,故旣令捧留本邑賑民後,待秋收納本所,而尙未畢捧云,殊可駭然。此則旣有留賑之令,而此時江都軍餉,散置各邑,事涉虛疎,稍實邑則勿許,可也。金昌集曰,稍實邑,京倉米留賑,何如?上曰,京倉米留賑,江都米捧納,可也。
兵曹判書閔鎭厚所啓,近來紙地過厚之弊,不但冊紙爲然,長興庫進排各樣紙地,勿爲過好事,曾前累度申飭,近來此弊漸甚。試以疏箚紙言之,不翅倍勝於前日,科場擧子之以紙好相尙者,未必不由於此。宜自朝家,先示從儉之意,今後凡係用紙處,各別申飭,勿用過好之紙,似宜矣。上曰,依爲之。
今日入侍時,開城留守金萬埰所啓,松都凋殘之狀,朝家旣已軫念,而弊端積苦,民不堪忍,逐年逃散,戶口漸減,軍額代定,實無其路,下詢大臣而處之,何如?上曰,大臣之意,何如?左議政徐宗泰曰,本府民丁,旣令全屬,如砲保騎步等名額,其數頗多,代定之路,甚難之故,尙多仍存矣。旣是保障重地,則終當盡屬本府,有司之臣,量宜推移,隨續代定爲當矣。右議政金昌集曰,朝家旣以松都爲保障之地,民丁宜屬本府,代定之數,令兵判閔鎭厚相議爲之,似好矣。鎭厚曰,凡全屬云者,一境人民,沒數句管,而他餘役名,一倂蠲罷之謂也。近來全屬處,漸多之故,不能一時盡爲移給,如水原則經營數年,僅得充數,松都亦先以伊川軍相換,未及推移者尙多,今聞金萬埰之言,則欲以本府所管軍兵居他邑者,換定云,如是則實爲便當,爲先依其言許之,而如或不足,則前頭觀勢,漸次換定,俾有專屬之實效,宜矣。上曰,雖不能一時盡換,爲先如是變通,似好矣。備局
今日入侍時,上曰,勸武試才事,何以爲之乎?工曹判書金錫衍曰,臣欲以此事陳達而未及矣。勸武之數,幾至五六百人,而其中多有猥雜之類,出身之後,見塞於宣薦,故臣未及待罪將任之前,因筵臣陳白,有抄擇改定之命,而許多之中,有難精擇,甲申以後,勸武試才,不得爲之,故臣近與訓將李基夏,欲爲相議稟達矣。基夏適有身病,不得入侍,而大抵勸武之數甚多,若又仍置舊案,使其中抄出,則猥雜之弊,猶夫前日,臣意則使武臣曾經閫任之人,各薦可合之人,前頭若有見枳於宣薦之人,則薦主論罪,似宜矣。上曰,薦主論罪,可也。左議政徐宗泰曰,勸武所抄選,旣甚猥雜,此則置之,別爲新選爲當,勳戚世祿家子弟,鄕曲衆所共知表著之人,精約抄擇,務令數少,依例試才,直赴爲當矣。右議政金昌集曰,當初勸武軍官設置,蓋爲將材儲養之意,而近來猥雜莫甚,至有見枳於三廳者,此豈朝家勸武之本意哉?舊案盡爲沙汰,各別精抄則好矣。上曰,曾前勸武試才,年年爲之矣,中間以其猥雜之故,停而不行,是仍噎而廢食也。不可全然廢之,盡棄前抄,更爲精擇試才,則實爲激勸之道矣。兵曹判書閔鎭厚曰,臣以此事每欲陳達,而未及矣。勸武之猥雜如此,故李基夏,曾請棄去舊案,而因議岐還寖,基夏亦嘗慨然矣。且三軍門,不宜異同,若令一體抄出,而毋論舊案入錄與否,各別精擇,且定額數,則濫雜之弊,可救矣。上曰,依爲之。鎭厚曰,禁衛營,亦當一體爲之乎?上曰,一體爲之,可也。御營廳謄錄
今日入侍時,左議政徐宗泰所啓,近來各邑守宰,於上納還納之穀物,多不趁時擧行,因仍而轉成積逋,朝命之下,不思恪遵,而專務姑息,其意雖出於軫民,而已成弊習,大同則正供,事體旣重,出於田結者,以升斗收斂,舊時罕有未收之事,而近來則各邑之未收處,亦多有之,事甚怠緩,宜有隨現警責之道矣。上曰,田稅·大同未收,前古所未有之事,極爲寒心,隨現警責,爲可。不但田稅,近來外方,專務姑息,比古不爲着實者,多矣。右議政金昌集曰,田稅·大同,雖在凶年,出於實結,豈有未收之理,而近來朝家,每施恤民之政,故外方田稅·大同應納之穀,不但不爲督捧,或以請減爲計,仍成未收之弊,其習可惡矣。上曰,田稅·大同未收之邑,其守令隨現論罪事,分付該曹·該廳,可也。湖西廳
今日入侍時,開城留守金萬埰所啓,本府東外〈門〉外長湍一面,移屬本府事,前留守趙泰老,曾爲陳達,時未處分矣。本府地形偏小,官門五里之內,則無平夷可合操練之場,行伍列之,馳逐閱武,其勢末由。本府接境長湍,所謂松西一面,荒廢居多之地也,以此劃給本府,則可以爲操場,而松民亦皆起墾,故敢稟。右議政金昌集曰,松都幅員甚狹,長湍松西面移屬事,臣與留守,在外時相議矣。所謂板門橋近處,使之割屬本府,則可以開墾,亦可爲操場矣。左議政徐宗泰曰,分屬境界,實涉重難,長湍亦是四輔重地,而松都地方甚狹,東出五里許,便是他境,士民深以爲不便,松西一面之內,或以其半,或以三分之一,以水川爲限,移屬松都,似無不可矣。上曰,松都土地甚隘,移屬長湍一面,可也。金昌集曰,一從汾池川,東西定其界限乎?上曰,依爲之。戶曹
今日引見時,摠戎使金重器,往審北漢城址,旣已入來,後日次對時,入侍陳達事,榻前定奪。摠戎廳謄錄
今日引見時,兵曹判書閔鎭厚所啓,兵曹書吏一人,冒入學製,因事現露,移送刑曹,則決笞放送矣。曾聞受敎,大小科場冒入者同律,朔試射用情者,亦用科場用情之律,則陞補·學製,亦係科場,似當一體論之,而近來陞補·學製,隨從率入之弊,極其紛擾,故現露者,皆笞罰云,宜有明白定式之道,下詢大臣而處之,何如?上曰,此言,何如?左議政徐宗泰曰,學製·陞補,至以書吏爲寫手,則事誠駭異,陞補·學製,乃課試也,與科場有間,全用科場之律,雖似過當,禁制旣有大小科場之文,則不必有所區別,繩以科場之律,以嚴其防,似當矣。右議政金昌集曰,小臣少時,亦嘗出入學堂矣,未見有寫手帶入之事,而近來士習不古,學製寫手隨從,已成弊習,宜有定律嚴禁之事矣。禮曹參判金鎭圭曰,丙子合製,儒生之未被抄者,冒入而捉送刑曹矣。上曰,陞·學製冒入之律,一如大小科場,未知其何如也。宗泰曰,禁制雖當主嚴,陞·學異於科場,則參酌減律,無妨也。昌集曰,陞·學隨從,亦有禁令,旣曰大小科場,則似不必區別矣。上曰,大小科場冒入之律,何如?鎭厚曰,似是充軍矣。鎭圭曰,率入儒生,則水軍充定,書吏寫手,則定配矣。上曰,參酌減律,可也。鎭厚曰,別議律名乎?抑減其一等乎?上曰,減一等,可也。聽傳敎謄錄
上在慶德宮。停常參·經筵。
夜三更,月暈兩珥。四更,月暈。
下直,陽城縣監元命益,葛頭山僉使韓爾溫。
右副承旨尹世綏上疏。大槪,臣之老母,觸寒感傷之中,又以臣兄之病在危境,日夜焦憂,症情添劇,在臣情理,決無離側供職之望,伏乞聖慈,俯諒微悃,亟賜遞改,俾得專意救護事。入啓。遞差。
傳曰,召對爲之。入侍,承旨南就明,玉堂李世最·李廷濟,假注書黃璿,兼春秋洪慶先·鄭夢海。
謝恩,右承旨兪命雄,左副承旨金弘楨,右副承旨南就明,副應敎李世最。
今日召對時,禮曹判書李墪牌招察任事,及吏曹判書趙相愚處,遣御醫看病事,榻前下敎。
謝恩,檢閱金在魯。
副修撰李世瑾,檢閱朴弼夢牌不進,依承傳罷職傳旨。傳曰,只推勿罷。以上朝報
今日召對時,李世最,讀節酌通編之十八,自答湖伯量書,止答郭子從書。上曰,下番讀之。李廷濟,讀自答葉仁父書,止回互而曲從也。上曰,承旨讀之。南就明,讀自答孫仁甫書,止答周深父書。廷濟曰,第三張,有害乎涵養踐行之功,敬之一字,爲涵養工夫,聖上方在靜攝之中,涵養本源,非但爲聖學上肯綮,治病之道,亦不外是矣。上曰,此說最好,當留意焉。廷濟曰,第十一張,有謂不必王道之行,而天下之治,可立而待云云,此言非矣。三代以後,佛老恣行,王道之不明,久矣。臣謂王道,非高遠難行之事,其要不過行仁政而已。我朝列聖相承,成己成物之功,至矣盡矣,而卽今隣族之弊,實爲危亡之兆,前後筵中,隣族變通事,累次陳達,此不過轉移間事,而數三字缺講究之策,終歸空言,極可慨然也。卽今以時事邊憂,發遣巡撫使,整齊二字缺遍閱軍務,而若生民倒懸,無所救恤,則城池器械,雖或整齊,實爲無用之物,須令廟堂更爲講究,亦令巡撫使,從長變通,以祛此弊缺校生應講不通者,不卽充軍,只令納布,只於三次居不,然後降定軍役,其所納之布,未知用於某處,而若以此移充於流亡軍布,則可祛隣族侵徵之弊矣。巡撫使則倉卒間,有難變通,更令廟堂,從容商確稟處,似好矣。缺以上燼餘
今日入侍時,上曰,昨日引見時,禮曹參判金鎭圭,以高山里僉使申慶弼等更推事,有所陳達,而予久不發落者,蓋禁府規式,捧招禁推之外,更推請刑行査等事,必有長官,乃可行之,長官有故,然後次官替行,是其例也。金鎭圭,以金吾次堂上,敢請更推,其在事體,極爲非矣。禮曹參判金鎭圭,推考警責,昨日所達更推事,勿出擧條,可也。禁府
吏批啓曰,判書未肅拜,參判呈辭受由,小臣獨政未安,何以爲之?敢稟。傳曰,只出緊任。
有政。以李正臣爲東萊府使,宋正明爲判決事,韓重熙爲洪陽縣監,李世最爲應敎,呂光周爲文學,金弘楨爲承旨,兪命雄爲承旨。
上在慶德宮。停常參·經筵。
下直,咸鏡監司李善溥,衿川縣監朴弼震,文山萬戶金啓陽。
中殿·世子宮·嬪宮,藥房問安。答曰,知道。
藥房啓曰,風寒甚緊,伏未審此時,聖體調攝,若何?核處脚部,漸有差勝之勢乎?臣等不任憂慮,敢來問安。答曰,知道。核處脚部,別無加減矣。
傳曰,咸鏡監司李善溥,留待引見。
假注書李必重病,代李以濟。
刑曹判書李彦綱,副校理林象德三度呈辭。入啓。遞差。
檢閱朴弼夢上疏。大槪,臣於累次嚴召之下,固當不顧私計,顚倒承命,而第以大臣之斥,有非尋常,終難冒沒强進,玆於再招之下,不敢坐違,謹詣闕外,而情勢危迫,末由入謝恩命。伏乞聖慈,俯諒危悃,亟削臣職,仍治臣罪,以爲人臣慢命者之戒事。入啓。答曰,省疏具悉。大臣之言,亦不宜一向深嫌,勿復撕捱,從速察職。
京畿監司書目,長湍府使李世維,今月二十一日身死事。
兵曹判書閔鎭厚上疏。大槪,竊伏聞昨日筵中,以臣再昨奏對之語,追降責辭,極其嚴峻,驚惶震越,席藁俟譴,藥房起居之班,亦未進參,臣罪至此,益無所逃。乞命有司,勘臣負犯,以爲妄言者之戒事。入啓。答曰,省疏具悉。單巡沒技,武藝超凡,直赴殿試,非今創行,而沒技之頻數,以其武藝之漸熟,則有何可惡之事,而必欲紛紜變更耶?況所謂外中日沒技之類,施以賜馬之賞者,卽指將官,軍兵自如此等舊章,斷不可變改,使武士解體也。卿其勿辭行公。
判決事宋正明上疏。大槪,隷院新命,忽下意慮之外,驚惶感激,靡所容措,詞訟劇地,決非才疎病痼者可堪,且於成平副守渾之供辭,有不可晏然,乞蒙鐫遞,以安微分事。入啓。答曰,省疏具悉。爾其勿辭,從速察職。
忠淸監司書目,尼山呈,以諮議尹東洙辭職上疏上送事。啓。答曰,省疏具悉爾懇,爾其須勿固辭,安意上來察職。
平安道巡撫使書目,肅川府使成德望,全然懦軟,未有醒覺,其所處事,多有可駭,爲先罷黜,其代擇差,給馬下送事。
卯時,日暈兩珥。辰時,日暈。
上在慶德宮。停常參·經筵。
政院啓曰,連日監察茶時,事甚未安,憲府除在外外,呈告未肅拜人員,竝卽牌招察任,何如?傳曰,允。
又啓曰,詞訟重地,不宜久曠,掌隷院判決事宋正明,牌招察任,何如?傳曰,允。
檢閱朴弼夢牌不進,罷職傳旨。傳曰,禁推。
持平李命世·兪命咸,牌不進,罷職傳旨。傳曰,只推勿罷。
謝恩,判決事宋正明。
府啓,請還收己卯文科追復之命。措辭見上正言洪萬遇,去年八月初,除拜本職,冬間入城,終不一日行公,旋爲受由下去,亦已三箇月矣。諫職異於庶官,而自秋至春,一任虛帶,揆以事體,豈容如是?請正言洪萬遇,遞差。答曰,不允。末端事,依啓。前啓,前後推官,竝罷職不敍事,及當該推官,令本道査出啓聞,繩以濫刑之律,以杜枉法之弊事,停啓。
吏曹啓曰,臺諫有闕,政事,取稟。傳曰,明日爲之。
吏曹口傳政事,兼中學敎授洪致中。
京畿監司書目,果川呈,以右尹李世弼病重上去不得事。啓。傳曰,卿固勿辭,宜速上來察職事,回諭。以上朝報
今日入侍時,兵曹判書閔鎭厚所啓,臣頃以勿娶同姓事,申飭分付之意,有所陳達矣。伏聞京中亦有之云,一體申飭,何如?上曰,依爲之。
成均館官員,以同知館事意啓曰,各年條學製,自四學設行齊報,然後當爲合製,而南學兼敎授李縡在外,中學兼敎授未差,學製不得爲之,監試會試不遠,不可無變通之道,南學則以中學兼敎授林象德代行,中學兼敎授未差之代,亦令該曹口傳差出,以爲趁時設製之地,何如?傳曰,允。節製謄錄
上在慶德宮。停常參·經筵。
申時,日暈兩珥。
下直,平安兵使李弘述,機張縣監崔震一。
中殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?核處脚部,其有差勝之勢乎?今日受針,曾已定奪矣。退與諸醫,更爲反覆商議,則皆以爲,脚部受針,終有所未安,不若受灸之穩當云。入侍後稟定受灸,宜當,時刻定以何時乎?臣等不任憂慮,敢來問安,竝此仰稟。答曰,知道。核處脚部,別無加勝之勢,時刻,定以午正,宜矣。
正言趙遠命三度呈辭。入啓。遞差。
傳曰,平安兵使李弘述,留待引見。
兵曹判書閔鎭厚上疏。大槪,伏承聖批,誨責丁寧,感戴恩渥,益無所措,惶怖靡定,席藁縮伏。今日受針入侍,又不敢進參,罪戾如山,實合萬死,乞遞臣本職及內局提調,仍命斥退,以幸公私事。入啓。答曰,省疏具悉。疏中所引矢步增加之例,大不襯合,而种世衡之漸小其的,果可爲法,則貫革亦何不斲削乎?今日綱紀,雖曰凌夷,傳敎之下,安敢務勝若是耶?誠可駭也。
謝恩,正言呂光周。
大殿受灸後,大殿·中殿·世子宮,藥房·政院·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
刑曹參判趙泰老上疏。大槪,臣之素患冷疝之症,挾感復發,經旬危死,今日候班,不得進參,罪戾增深,生不如死。且臣於擊錚人之供辭,重臣·大臣之筵白之語,俱不可仍冒,不得不冒死呼籲於靜攝之中,伏乞聖慈,先遞臣職,仍治臣罪,以戒具僚,以安微分事。入啓。答曰,省疏具悉。兩款引嫌,非係大段,卿其勿辭,從速察職。
吏曹,長湍府使李世維身死,曾經臺侍。啓別致賻。
吏批啓曰,判書未肅拜,參判未差,小臣獨政未安,何以爲之?敢稟。傳曰,只出緊任。
吏批啓曰,臺諫闕員,今當差出,而擬望之人乏少,外任竝擬,何如?傳曰,允。
有政。金禹重爲金山郡守,李鳳祥爲長湍府使,金聖淵爲禮曹佐郞,張萬里爲肅川府使,林象德爲校理,權德載爲禮曹佐郞,趙錫命爲正言,李大成爲禮曹參議,呂光周爲正言,洪致中爲中學敎授,崔錫恒爲刑曹判書。
上在慶德宮。停常參·經筵。
卯時辰時,日暈兩珥。未申時,日暈兩珥。
下直,潭陽府使柳泰明,慈山府使李台望,樂安郡守閔周憲,甑山縣令趙宇衡,雲峯縣監韓以重,康翎縣監韓載萬,廣梁僉使黃萬昌,許沙僉使尹址,防垣萬戶金燦益。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?核處其有差勝之勢,而脚部受灸後,亦有差減之效乎?臣等,不任憂慮,敢來問安。答曰,知道。核處脚部,與昨一樣矣。
江華留守書目,臣於前縣監洪受濂等之疏,有不敢晏然者,玆敢略陳委折,乞伏妄言之罪事,上疏上送事。啓。答曰,省疏具悉。卿其勿辭察職。
傳曰,召對爲之。入侍,承旨兪命雄,玉堂李世最·李世瑾,假注書黃璿,兼春秋趙鳴鳳,史官金在魯。
今日召對時,玉堂罷散人員,別單書入事,榻前下敎。
通信使趙泰億,副使任守幹,書狀官李邦彦,請對入侍。
司直李彦綱上疏。大槪,蒙恩解職,私分粗安,而賤疾尙苦,未參起居之班,惶恐俟罪中,又於刑官引嫌之疏,有不敢獨爲晏然者,乞遞臣兼帶諸任,仍治臣罪,以警具僚事。入啓。答曰,省疏具悉。兩款事,於卿別無所嫌,卿其安心勿辭,速出行公。
傳,前輔德金始煥,弼善申鐔,校理李眞儉,副修撰洪重休,竝敍用。
京畿監司書目,高陽呈,以校理李晩堅辭職上疏上送事。啓。答曰,省疏具悉。爾其勿辭,從速上來察職。
今日召對時,檢討官李世瑾所啓,國家每尙優老之政,雖蔭官·武臣,年滿八十,則例施加資之典,前判尹鄭載禧,今年八十二歲,而尙未蒙加資例典,已是欠事,判府事尹拯,奉朝賀南九萬,今年俱已八十三歲,禮待儒賢,休致元老,尤宜有別樣優異之擧,而此兩臣加資例典,俱無可施之地,以相等之典,特爲參酌施之,似宜,故敢達。上曰,判尹鄭載禧加資,兩大臣則無他可施之典,衣資食物,別爲優厚輸送,可也。
今日通信正使趙泰億,副任守幹,從事官李邦彦,請對引見時,正使趙泰億所啓,彦千代圖署下送一款,朝家尙無處分,臣等渡海後,彼人必問此事,其所對之辭,必須預爲講定以去,故敢此稟達矣。此事,彼人之來請,已至累年,而朝家相持,迄不准許,甲申年,韓後瑗下送對馬島,取來義眞兒名圖署時,諭以其圖署若爲送納,則義方兒名圖署,當造給云矣。義眞圖書,旣已送納,而朝家尙無處分,竝與彦千代圖署而不許之,彼人固以我國失信疑之,頃年廟堂書契,微示給送之意矣。邊臣狀啓,以倭國犯奸人,不爲捉送,而朝家曲從其欲,造送圖署,事理未妥云,故持疑未決,蓋其事是非之間,可許則許之,不可則防塞爲可,而因犯奸人不送之故,不給圖署,揆以國體,當何如也。外議以爲,當給之物,依願許給,而可責之事,則據理致責,事體當然云。使行未發之前,必須指一處分,然後可以有辭於彼人,請令廟堂更加商確,作速稟處,使臣下去後,彼此問答之際,俾無難處之端,何如?上曰,令廟堂商確,趁速稟處可也。
又所啓,通信使軍官,自前極擇一時之望,雖宣傳官,亦爲率去,無防塞之事,戊午年故相臣吳允謙爲信使時,宣傳官李眞卿率去,故判書臣趙珩之行,宣傳官鄭斯翰率去,壬戌之行,宣傳官梁益命亦爲率去,則使臣之率去宣傳官,非止一再,而頃日廟堂之防啓,臣疏似由於未詳前例而然矣。卽今軍官,已爲啓下,而前頭或不無改付標之事,故敢達。鄭以雲,當初副使任守幹,欲爲率去矣,巡撫使,今方帶去,四月初六日前,勢難回還,其餘曾所留意者,或在宣傳官中,而旣已防啓之後,不敢更議。且閔濟章,副使任守幹,亦欲率去矣,今拜監察,監察卽臺府之職也。不得任意啓請,換差他職,曾無前例,監察之任,今姑改差,似當,故敢達矣。上曰,閔濟章監察改差,率去宣傳官,亦勿拘,可也。
又所啓,使行潛商,隨現科罪事,禮曹當以禁制科條啓下分付,而使臣下往時,罪重之人梟示事,每行輒請,故商譯輩,視爲循例之事,恬不畏法,犯禁者甚多,今番別爲嚴飭,如有犯重科者,隨現梟示,何如?上曰,依爲之。
從事官李邦彦所啓,渡海時使臣所乘船,自前以莞席爲帆,倭人所見處,不但埋沒莫甚,便疾之勢,亦不及布帆,故壬戌年,因使臣陳達,以三升造給事,定奪矣。其後大臣,以三升之猝難辦出,陳達於榻前,依前以莞席爲帆,倭人極以爲疲弊,至有渠輩自辦之請云矣。大抵三升,則其直不貲,而綿布無甚難辦,且三船容入之數,未滿三同云,若自統營新造以送,使行回還後,還送本營,則物力不至多費,而事甚便好,未知,何如?差倭則乘船,以三升爲帆,紅綿爲帳云。雖不必與渠輩爭其侈靡,而莞席則甚似埋沒,故敢達。正使趙泰億曰,壬戌年,因使臣陳達,帆席改以三升事定奪,旋因統營之無所儲三升而還寖,故使臣下去時,倭人甚以爲疲弊,且對馬島主,欲生我國之顔面,至願自備以給云矣。上曰,分付統營,以綿布造帆,可也。
副使任守幹所啓,彼中齎去禮單中,倭人所貴者,無如人蔘,近來蔘品,殊甚僞雜,蔘體稍大者,則必刳破其中,納以蔘尾及他藥草,甚者,至充以鉛鐵,累百斤人蔘,雖難一一極擇,若以詐僞之蔘,往給彼人,則倭人性本苛細,摘出示之,則非特使臣之無顔,其傷損國體,亦不細。臣等亦以此爲慮,曾移關戶曹,申飭外方,關伯若君及執政以下,某處禮單,以某人處所捧蔘齎送事,列名成冊,納蔘人處,申嚴捧招事,雖已知委,此時人心詐諼,難保其一切禁斷。人蔘捧上時,禮郞亦爲眼同,每斤數三條折破看審,或有見捉僞蔘者,各別論罪事,分付該曹,何如?上曰,近來人心之詐僞如是,此等事,若或見摘於彼人,則損傷國體,誠不細矣。所達爲是,今番則各別嚴飭,俾無詐僞之弊,可也。守幹曰,雖蠻貊之人,不可不接以誠信,如或示以詐僞,則見侮不少,宜自戶曹別樣嚴立科條,凡有以詐僞之蔘來納,而現發者,雖難斷以一罪,或以次律定罪,似好矣。上曰,雖難以一罪論斷,以次律隨現重究,可也。守幹曰,外方人蔘,例納於東萊,而臨行急迫,雖或點退,亦難及期改備,使之來納京中,一體捧上爲宜,竝此仰稟。上曰,依爲之。以上備局謄錄
今日引見時,正使趙泰億所啓,信使下去時,自前例爲忠州·安東·慶州·東萊設宴之擧矣。乙未·壬戌年信使時,以年凶之故,三處則竝爲停宴,只東萊,以彼人所見之處,設宴云,卽今嶺南,雖曰稍稔,使行接待時,供億浩大,今番使行設宴事,不必復舊,東萊外安東·忠州·慶州三處,竝爲停減,似宜,亦必先期知委,然後庶可無許多浮費之弊矣。上曰,今番使行,亦依前例,只於東萊設宴,可也。
又所啓,信使之行,壬戌後三十年,今始下往,故事在久遠,凡干前例,本道未得詳諳,使行接待之費,不免過多云。此雖敬待王人之意,而近來嶺南,累經凶歉,彼國所給禮單及行中所需,不得已持去之物,自可依例措辦,至於一行供饋等事,不過接待間浮費,而過爲豐厚,事極未安,今番則一行供饋等事,務從精簡之意,一體分付,何如?上曰,壬戌年謄錄,必爲見存,依謄錄勿爲浮費事,着實分付,可也。
又所啓,信使軍官中,固多有實職者,而勿論實職有無,口傳後給料,自有壬戌前例,亦依前爲之,製述官書寫,則自前給料,書記則前例以中人帶去,今番則擇取能文翰有知識者,以前銜文官帶去,亦與軍官一體給料,何如?上曰,依此爲之,可也。
又所啓,信使之行,異於燕行,或經年始還,故四時衣服,俱爲齎往,且彼人風俗,崇尙華靡,故衣服不得從儉者,例也。三使臣則朝議,所給盤纏優厚,足以措備,而譯官·軍官輩,則只以所給盤纏,決難成樣,聞壬戌倭行時,一行員役,自戶曹貸給,人各銀子五六十金,還來後卽償納云。小臣待罪戶曹參議時,與本曹判書金宇杭相議,則以爲,壬戌文書,今無可考之處,莫重國用銀子,多數出給爲難云。行期漸迫,治裝一事,不得措辦,事將狼狽,譯官·軍官及製述官·書記·寫字官·畫員·醫員等,則自戶曹從優貸給,內禁衛·別破陣·馬上才·典樂·理馬,則皆米布衙門所屬也,令各衙門從優許貸,以爲及時措辦之地,何如?上曰,依此分付,可也。司譯院謄錄
上在慶德宮。停常參·經筵。
下直,水原府使李坦,新昌縣監金宇集,永春縣監李必相,溫陽郡守安世煜,古群山僉使李楗。
中殿·世子宮·嬪宮,藥房問安。答曰,知道。
藥房啓曰,日氣陰曀,伏未審夜來,聖體調攝,若何?核處脚部,其有差勝之勢乎?今日受灸時刻,依前定以午正乎?臣等不勝憂慮,敢來問安,竝此仰稟。答曰,知道。核處脚部,別無加減矣。
持平兪命咸三度呈辭。入啓。遞差。
傳曰,水原府使李坦,留待引見。
引見時,刑曹判書崔錫恒牌招察任事,榻前定奪。
以備邊司坐起堂上進不進單子,傳曰,兵曹判書閔鎭厚,勿爲待命。
校理林象德辭職上疏。入啓。答曰,省疏具悉。爾其勿辭,從速擧行。
藥房口傳啓曰,針灸最忌風雨,今日非但雨勢如此,日候亦甚不淸,此時受灸,伏切悶慮,今日停止之意,惶恐敢啓。答曰,依爲之。
院前啓,請令各道巡撫使,陸邑沿海,一體巡審事,停啓。
吏曹啓曰,臺諫有闕,政事,取稟。傳曰,明日爲之。
全羅監司李海朝上疏。大槪,臣待罪畿邑,猶不稱塞,事多曠廢,宜被譴責,而遽膺南藩之新命,臣誠震駴罔措,此時方伯之任,決非如臣者所可堪承,且臣所患消中之症,近日一倍添劇,今方僅僅擔曳,來伏城外,而雖欲黽勉承命,亦難自力,不得已使軍官替納密符,益切惶恐,玆敢冒死呼籲,乞遞臣職,以重官方,以安私分事。入啓。答曰,省疏具悉。卿其勿辭,速往欽哉。以上朝報
今日引見時,水原府使李坦所啓,外方校生落講者,兵曹例以餘丁收布矣。乙酉年釐正廳,以初次落講者,査定軍役,宜有渠輩稱冤之端,再次落講,方降軍役,而初次落講之類,則使之勿去校案,收捧罰布,乙酉·丙戌則自備局句管,而丁亥以後,兵曹收捧云。以水原一部言之,收捧罰布,其數幾何,而一年落講,少則一二人,多不過八九人,本府以獨鎭,專屬摠戎廳,納布之類,不宜分屬京司,亦多軍器修補試射行賞等事,而元來物力不足,此等罰布,勿論在前在後,若令本府收捧,以爲補用軍需之資,則於上司所損不關,而在本府,似或有益,故敢此仰達。上曰,水原一邑所捧,其數必不多矣。京司所損不關,而於本府則可爲一分補益之資,依所達爲之,可也。摠戎廳謄錄
上在慶德宮。停常參·經筵。
夜五更,木星入南斗第五六星內。
中殿·世子宮·嬪宮,藥房問安。答曰,知道。
藥房啓曰,雨後寒洌,伏未審夜來,聖體調攝,若何?核處脚部,其有差勝之勢乎?今日有針灸之忌,前已陳達,而明日再明日,俱無拘忌云矣。臣等不勝憂慮,敢來問安。答曰,知道。核處脚部,別無加勝之勢,明日再明日,受灸宜矣。
假注書黃璿病,代崔守慶。
禁府,朴守綱拿囚。啓。
政院啓曰,近緣兩司不備,守令多未署經,遠方夫馬留滯之弊,誠爲可慮,除在外·服制及陳疏·呈辭入啓外,兩司竝爲牌招,使之卽爲署經,何如?傳曰,允。
右議政金昌集請對入侍。入侍時,判尹李彦綱牌招察任事,榻前定奪。未署經守令,署經後卽爲催促下送事,榻前下敎。
謝恩,判尹李彦綱,持平南一明。
禮曹判書李墪上疏。大槪,臣伏見京畿監司狀聞中,高陽囚推罪人門孽李壝之供辭,構誣臣兄弟,極其陰慘,臣不勝痛惋之至,略暴事狀,乞蒙鐫斥事。入啓。答曰,省疏具悉。李壝情狀,殊極痛駭,何足爲嫌?卿其安心勿辭,從速行公。
大司諫李台佐辭職上疏。入啓。答曰,省疏具悉。爾其勿辭,調理察職。
京畿監司書目,抱川呈,以奉敎洪啓迪辭職上疏上送事。啓。答曰,省疏具悉。爾其勿辭,從速上來察職。以上朝報
吏批啓曰,判書未肅拜,參判未差,小臣獨政未安,何以爲之?敢稟。傳曰,允。
吏批啓曰,新除授成歡察訪柳瑍呈狀內,身病沈痼,數朔之內,決無起任之勢云,夫馬留滯,亦甚可慮,改差,何如?傳曰,允。
崔泰厚爲監察,洪重休爲修撰,李眞儉爲校理,朴乃貞爲文學,南一明爲持平,陳溟翰爲成歡察訪,李彦綱爲漢城判尹,金志道爲監察。吏曹謄錄
上在慶德宮。停常參·經筵。
下直,石城縣監南漢明。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?核處脚部,其有差減之勢乎?今日受灸時刻,依前定以午正乎?臣等不任憂慮,敢來問安,竝此仰稟。答曰,知道。核處脚部,一樣矣。
右參贊黃欽三度呈辭。入啓。只遞本職。
韓城君李基夏辭職上疏。入啓。答曰,省疏具悉。卿其安心勿辭,調理行公。仍傳曰,遣御醫看病。
府啓,請還收己卯文科追復之命。答曰,勿煩。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
今日藥房受灸時,兵曹判書閔鎭厚牌招察任事,榻前定奪。
副修撰李世瑾上疏。大槪,臣於日昨筵中,宰臣年歲,誤達一字,惶悶之極,敢此首正,乞被重誅,以爲人臣奏辭不謹者之戒事。入啓。答曰,省疏具悉。偶然差誤,元非大段,勿辭察職。
忠淸監司書目,韓山呈,以輔德權辭職上疏上送事。啓。答曰,省疏具悉。爾其勿辭,從速上來察職。以上朝報
成均館官員,以同知館事意啓曰,今正月初七日儒生上旬輪次,今月內無故日退行事,曾已啓達矣。大提學金鎭圭,方在辭職中,政府西壁有故,限內不得爲之之意,敢啓。傳曰,知道。節製謄錄
上在慶德宮。停常參·經筵。
下直,春川府使金重元,肅川府使張萬里,鎭岑縣監韓□□。朝報
吏批啓曰,判書未肅拜,參判未差,小臣獨政未安,何以爲之?敢稟。傳曰,允。
吏批啓曰,臺諫春坊闕員,今當差出,而擬望之人乏少,外任竝擬,何如?傳曰,允。
有政。金始煥爲修撰,洪舜衍爲奉常判官,李相說爲司書,尹就履爲持平,權世恒爲修撰,李景說爲祥原郡守,李宜晩爲獻納。吏曹
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,連日受灸,伏未審夜來,聖體調攝,若何?核處其有差減之勢,而脚部亦有加勝之效乎?臣等不任憂慮,敢來問安。答曰,知道。核處·脚部,別無加勝之勢矣。間二日問安。
備邊司啓曰,近日本司堂上參坐之員甚少,或有出令而不得備員開坐之時矣。有司堂上,專管文書,而刑曹判書崔錫恒,陳疏尙不出肅,禮曹參判金鎭圭,累日呈辭,不爲參坐,秋曹久無長官,禮官近又多事,刑曹判書崔錫恒,禮曹參判金鎭圭,竝卽牌招察任,何如?傳曰,允。
判府事李頤命箚子。大槪,敢陳惶悸之私,乞伏妄言之誅事。入啓。答曰,省箚具悉。卿其勿辭,亦勿待罪,速出行公。
備邊司啓曰,崇陵白虎補土當否,大臣·禮官·觀象監提調,招集地師等,廣加詢問稟定事,旣已定奪矣,卽當擧行,而觀象監提調閔鎭厚,連日呈辭,不爲行公,尹趾仁奉使在外,合有變通之道。金吾時囚,旣是多人,又有重獄久未覆讞者,連因長席有故,有此獄囚淹滯,亦甚可慮。判義禁趙相愚,身病尙爾沈篤,旬月之內,行公未易云,亦爲今姑改差,何如?傳曰,依啓。兩提調竝改差。日記廳郞廳金聖佑書。郞廳愼基慶校正。
上在慶德宮。停常參·經筵。
謝恩,副修撰權世恒。
修撰金始煥,牌不進,依承傳罷職傳旨。傳曰,只推勿罷。以上朝報
禮曹啓曰,卽接宗廟署所報,則去夜,第二室龕室上斑子,及龕室內塗紙綱巾仰帳·冊欌上西邊柱上雨漏,第八室龕室上斑子,龕室內塗紙綱濕,永寧殿第二室東邊寶欌上斑子第一井滲濕云。臣曹,與本署提調,眼同奉審後,稟處,何如?傳曰,允。
又啓曰,卽接永昭殿參奉所報,則昨夜大雨,正殿前正西邊第二間分閤道里外二處,雨水滲漏,所鋪地衣,至於沾濕云,本曹堂上郞廳,依例進去奉審後,稟處,何如?傳曰,允。
又啓曰,臣鎭圭,進詣太廟,與都提調李□□,眼同奉審,則宗廟第二室龕室上斑子,及龕室內仰塗紙綱巾仰帳·冊寶欌上與欌內仰塗紙,本室西邊斑子及柱,皆有雨漏沾濕之迹,第八室之龕室上斑子,龕室內仰塗紙,亦有滲漏處,永寧殿第二室龕室上東邊斑子第一井之漏濕,大槪如本署所報,而第二室雨漏處,最爲大段,修改吉日,令日官推擇,則今月旬前,日子太迫,旬後連有拘忌,十五日辰時爲吉云。宗廟,自第一室至第十一室,永寧殿,自第一室至第四室,先告事由祭,行於同日曉頭,而宗廟則望祭兼行,移安同日同時,遷安及還安祭,事畢後臨時設行,而永寧殿,自第五室至第十一室,告由祭,一體設行,所用雜物,令各該曹急速磨鍊進排,臣曹與戶曹堂上·本署提調,眼同看檢,何如?傳曰,允。
又啓曰,臣鎭圭,進詣永寧殿,與本殿參奉朴弼健,眼同奉審,則正殿前正西邊第二間分閤道里外二處,雨水滲漏,所鋪地衣,至於沾濕,如其所報,修改吉日,令日官推擇,則今月十五日辰時爲吉云。先告事由祭,望祭兼行,移安同日同時,遷安及還安祭,事畢後臨時設行,所用雜物,令各該司急速磨鍊進排,亦令繕工監,別定監役官,趁卽擧行事,分付,何如?傳曰,允。典享司謄錄
上在慶德宮。停常參·經筵。
下直,平安監司李濟。
政院啓曰,昨因備局草記,判義禁及觀象監提調改差事,命下矣。政官卽爲牌招開政,何如?傳曰,允。
傳曰,平安監司李濟,留待引見。
慶尙監司書目,副率成晩徵,正月十五日身死事。
京畿監司書目,水原呈,以司直尹德駿辭職上疏上送事。啓。答曰,省疏具悉。卿其勿辭,從速上來察職。
府啓,請還收己卯文科追復之命。措辭見上新除授持平尹就履,時在平安道祥原郡任所,司諫院獻納李宜晩,時在忠淸道堤川地,請竝斯速乘馹上來事,下諭。答曰,不允。下諭事,依啓。
傳曰,召對爲之。入侍,承旨金弘楨,玉堂李眞儉·權世恒,假注書崔守慶,兼春秋鄭夢海,史官金在魯。
謝恩,司書李尙說,兼漢學敎授李眞儉。
忠淸兵使書目,今歲抄時,保寧縣案付軍蔡千石等十一名,以病廢冒頉瞞報,同縣監申以衡,罷黜事。
吏曹判書趙相愚牌不進後上疏。大槪,垂死之喘,虛帶職名,嚴召之下,亦未祗承,倩人治疏,略陳危懇。伏乞亟收新除之命,俾得安意就盡事。入啓。答曰,省疏具悉。疾患如此,予用慮念,卿其安心勿辭,調理行公。仍傳曰,更遣內醫看病。
文學朴乃貞牌不進,依承傳罷職傳旨。傳曰,只推勿罷。
備邊司啓曰,崇陵白虎補土當否詢問事,欲於一兩月內擧行,觀象監提調,纔已變通差出矣,提調崔錫恒,本職時未出肅,尹德駿,方在外,地師招集等事,不容遲緩,提調崔錫恒,卽爲牌招察任,何如?傳曰,允。
卯時辰時,有霧氣。自午時至申時,日暈。
今日引見時,平安監司李濟所啓,邊方異於內地,守令固宜擇差,而第其關西邊邑,則異於六鎭,地望較輕,見差守宰,未必盡皆得人,曾前有文武間差之議,而亦無擧行之事,卽今朝家,軫念邊憂,沿邊文南窠,亦以武臣擇差事定奪,而平時治民,則文臣多勝於武臣,雖以防守之道言之,文臣又未必讓於武臣,此後則本道邊上守令,以文官曾經臺侍者,間間擇送,似好,故敢達矣。上曰,令該曹稟處,可也。
今日召對入侍時,侍讀官李眞儉所啓,臣有所懷,因文義敢達。童蒙敎官之任,蓋在成就人才,當初朝家設官之意,良不偶然,而近年以來,擧職之人漸少,士夫家子弟,絶無往學者,爲敎官者,徒費廩料,作一虛窠,禮曹開講之時,至以親舊間子弟,借去應講云。事之無據,莫此爲甚,若令該曹,另加申飭,考其職事之勤慢,而或褒或汰,以爲懲勸之地,則庶可有責效之道矣。前頭隨闕差出時,以有識能文翰者,各別擇差事,亦爲分付該曹,似宜矣。上曰,儒臣所達,誠是,敎官擇差事,着實分付,可也。以上朝報
禮曹啓曰,南漢所營建社稷權安處,依國社神室例爲之事,前日自廟堂覆啓,允下矣。宗廟權安處制度,前已稟定,神室制度,亦當圖形以去,故議于大臣,以爲本曹堂上進詣社稷,與本署守直之官,奉審圖形爲當云。依此擧行,而宗廟權安處,旣不得用太廟之制,則社稷權安處,似亦不必一依神室例,奉審後略倣其制,而務從簡約,如何?傳曰,允。
有政。
吏批啓曰,判書牌招不進,參判未差,小臣獨政未安,何以爲之?敢稟。傳曰,只出緊任。
崔錫恒爲觀象提調,崔奎瑞爲判義禁,尹德駿爲觀象提調,李眞儉爲漢學敎授。政軸
今日引見時,平安監司李濟所啓,嚴明黜陟事,旣承聖敎,監司責任,此最爲大,臣雖聞見不逮,敢不惕念,而第所易新吏,反或有不及於前者,如下等之代,必須另加擇送,然後可有殿最之效,此意分付該曹,何如?上曰,下等交代,各別擇差事,分付該曹可也。承傳謄錄
上在慶德宮。停常參·經筵。
下直,洪陽縣監韓重熙,鳳山郡守柳貞章,連山縣監趙泰耆,咸興判官李宜遂,蝟島僉使鄭松齡。
巳時午時,日暈。夜自一更至三更,南方有氣,如火光。
藥房都提調李頤命,副提調朴弼明啓曰,雨雪之後,春陰不解,伏未審此時,聖體調攝,若何?核處其有差減之勢,而脚部受灸已數日,亦有加勝之效乎?臣等,不勝憂慮,敢來問安。答曰,知道。核處·脚部,別無加減矣。
中宮殿,藥房問安。答曰,知道。
韓配周啓曰,大司憲趙泰東,持平尹就履在外,執義尹行敎未肅拜服制,掌令梁聖揆,持平南一明呈辭,掌令朴萬普受由在外,今日以監察茶時之意,敢啓。傳曰,知道。
又以禮曹言啓曰,先陵補土處,更爲聚會地官,廣問更稟事,定奪矣。地官則已爲分付待令,而士夫中曉解堪輿之術者,亦不可不一體會議,而密城君栻,前執義金栽,前牧使金洵,進士張重軾,竝熟諳風水家說云,一齊來參事,分付,何如?傳曰,知道。
全羅監司李海朝疏曰,伏以,臣於藩任,萬不近似,疾病且苦,決難强赴,陳疏乞遞,誠非飾讓,而微誠未格,終靳允兪,屢煩控籲,有所不敢,不計顚敗,黽勉出肅。且以沿海賑政,廟堂促令發行,近將辭陛,而臣之父母墳山,在於京畿嘉平地,往來不費多日,倘蒙恩暇,得以展掃,則臣之區區私情,庶可少伸,玆敢不避煩猥,仰瀆宸嚴,伏乞聖慈,曲加諒察,許令往省,不勝幸甚云云。答曰,省疏具悉。卿其依疏辭往省焉。
慶尙監司兪命弘疏曰,伏以,臣於日昨,猥將情病難强之狀,封進一疏,疾痛之呼,雖出至懇,而瀆擾之誅,自知難免,及承聖批,至以勿辭察職爲敎,臣一倍隍隕,不知死所,在臣分義,不宜復有煩控,而顧念臣風痺之病,根委已久,自中歲,右邊不仁,手臂之拘攣,脚部之痿弱,往往而劇,南來以後,不服水土,仍致傷損,左邊亦然,殆至於全身不能遂矣。加以阿睹之疾,已自十數年而有之,兩弦全澁,開睫甚艱,前夏赴任之初,猝當劇務,暑熱外攻,翳瘼內障,司明之職,幾乎冥廢,多般醫治,幸得少差,而卽今餘症未祛,暫有酬酢,輒復發作,以此病狀,其何以按察七十一州之簿書,而裁決無誤乎?當此邊備申飭之日,又有鳥嶺經紀之役,此時此任,決非如臣才疎病痼者所可承當,而今春巡審之行,亦將廢閣,其在分義,又豈可一任其癏厥,而不之恤哉?伏乞聖明,念藩任之不可暫曠,憫臣病之不可自强,亟下恩命,俾解重負,公無僨事之患,私免負乘之災,千萬幸甚。答曰,省疏具悉。卿勿固辭,須速察職。以上燼餘
修撰金始煥辭職上疏。入啓。答曰,省疏具悉。每引前嫌,殊涉太過,爾其勿辭,從速察職。
左承旨李壄上疏。大槪,臣獲蒙恩暇,歸葬亡妻,纔還私次,始伏見高陽囚人門孽李壝供辭,其所搆捏臣兄弟,不遺餘力,竊不勝痛惋之至。臣身被誣,固不足道,而以臣之故,辱及家兄,將何顔面,復玷近密之列乎?且臣素患休息痢之症,添加於累日觸風之餘,決無旬日內差可之望,出納重地,不可暫曠。伏乞聖明,俯諒臣情病之俱苦,亟許遞免,千萬幸甚事。入啓。答曰,省疏具悉。此等搆捏,不足爲嫌,爾其勿辭,從速察職。
上在慶德宮。停常參·經筵。
下直,神光僉使吳達海。
韓配周啓曰,大司憲趙泰東,持平尹就履在外,執義尹行敎未肅拜服制,掌令梁聖揆,持平南一明呈辭,掌令朴萬普受由在外,今日以監察茶時之意,敢啓。傳曰,知道。
兪命雄啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
朴弼明啓曰,左承旨李壄,昨已陳疏承批,而今日不爲入肅,卽爲牌招察任,何如?傳曰,允。
傳于金弘楨曰,今下弓矢,神光僉使吳達海處給送。
南就明,以訓鍊都監意啓曰,都監分授都城西邊牛首臺近處體城將頹處及女墻,今二月十一日始役改築矣。別將李森,都廳差下,使之監董,而毁築之際,不可無夜直,役軍四十名除出,牌將率領守直,而所用石塊,先爲輸入,然後方可取用,故東城外所置石塊,今月初六日爲始,每日二哨軍兵二字缺以送,運致役所之意,敢啓。傳曰,知道。
南就明,以漢城府言啓曰,今二月初二日,平安監司李濟留待引見入侍時,平安監司李濟所啓,戶籍,重大事也,自丙午以後,事目纖悉,比古頗勝矣,近緣紀綱解弛,頒行事目,視爲尋常,多不擧行,至於移來移去之類,亦無着實管束之事,殊欠事目本意,近來良丁之難得,邊民之渙散,皆由於此,尤宜申明擧行,小臣下去後,當爲申飭,而二字缺,行於一邑一道,則必無其效,請令該府,別爲措辭,一體申明之意,分付八道,何如?上曰,所達,誠是。八道一體申飭事,分付,可也。濟曰,申飭之時,如守令親執査正虛僞,別擇面任照檢等事,添入節目,未知何如。上曰,依爲之事,命下矣。此一款,元事目中付標添入之意,敢啓。傳曰,知道。以上燼餘
密城君栻上疏。大槪。入啓。答曰,省疏具悉。疏辭,令該曹稟處。朝報
備邊司啓曰,本司武郞廳,訓鍊院僉正韓範錫,奔走勤仕,已滿十五朔,依例陞敍,或守令除授事,捧承傳施行,何如?答曰,允。備局謄錄
上在慶德宮。停常參·經筵。
下直,車嶺僉使鄭時雄。
有政。吏批啓曰,判書趙相愚未肅拜,參判未差,小臣獨政未安,何以爲之?敢稟。傳曰,只出緊任。
又啓曰,大司諫今當差出,而擬望之人乏少,外任竝擬,何如?傳曰,允。
金弘楨,以都摠府言啓曰,副摠管洪以度,以御營中軍軍兵等中日試放事,南小門洞進去之意,敢啓。傳曰,知道。
傳于金弘楨曰,今下弓矢,車嶺僉使鄭時雄處給送。
金弘楨啓曰,今日賓廳日次,而兩司無行公之員,除在外服制外,呈告未肅拜人員,竝卽牌招,以爲推移入侍之地,何如?傳曰,允。
吏批,行判書趙相愚未肅拜,參判未差,參議趙泰億,右承旨兪命雄進。
以宋正明爲大司諫,權大臨爲保寧縣監。
兵批,行判書閔鎭厚病,參判金演病,參議任胤元進,參知李光佐病,左副承旨金弘楨進。
以李台佐·金萬增付副護軍。
臨陽君桓,掃墳呈辭。傳曰,給由馬,澆奠牀備給。
傳于金弘楨曰,大臣·備局堂上引見。
午時,上御會祥殿。大臣·備局堂上引見入侍時,左議政徐宗泰,判尹李彦綱,工曹判書金錫衍,禮曹判書李墪,副護軍金重器·李宇恒,刑曹判書趙泰老,同副承旨韓配周,持平南一明,副校理以下缺,假注書崔守慶·李以濟,記注官鄭夢海,記事官金在魯,同爲入侍。
左議政徐宗泰曰,近日風氣寒凜,日候不佳,聖體調將之節,曁核處·脚部,竝何如?上曰,寢膳之節,如常,核處·脚部,一樣矣。宗泰曰,伏見藥房批答,聖候一樣,今下敎又如此,群下不能無慮矣,別無大段稟定事,而日次,連數次不爲,故來會矣。崇陵補土事,事甚重難,聖敎旣以勿爲擧行判下矣,巽乙方稍低處,今宜長養樹木。右議政金昌集送言,欲使上達禮官,亦當以此陳達,松木外檜柏等冬靑之木,分付二字缺今多數種植,宜當矣。禮曹判書李墪曰,聞陵內穉松多生,若過數年,可以蔥鬱,而檜木最易成林,多數種植則好矣。上曰,此時正當種植之節,着實分付,可也。判尹李彦綱曰,檜木亦未易得,惟獻陵內多有之矣。上曰,獻陵素多此木,多採移種事,分付。出擧條上曰,守令之差除北道者,以其爲邊地而厭避,下去未幾,旋卽圖遞,極爲不當。且該曹,每以年老人差送,至謂之北道,老人星常照之,亦爲非矣。今後則勿復如前擇差以送事,分付該曹,守令下去後,盡心職事,勿復圖遞之意,令監司申飭,而勿置中考,循其圖遞之意事,亦爲申飭監司,可也。宗泰曰,蓋北地道荒遠,去後官況,亦甚荒涼,故人情不願久住,如六鎭,豈非重處,而武臣之年力盛壯者,亦多厭避矣。墪曰,此三字缺之致也。趙泰老曰,六鎭守令,舊以曾經閫帥人差送,而近來則絶無矣。上曰,曾經閫帥人差送事,申飭矣。彦綱曰,古則經六鎭者,拜閫帥矣。抄出擧條
宗泰曰,按覈御史鄭栻,以獨子,偏母年過七十,其母之病,聞方在危重,情理可愍,鄭栻,使之先爲上來,他餘罪人,令本道畢爲推覈,何如?墪曰,鄭栻私情不必言,正犯旣已捉得,取服按覈之事已畢,他罪人,付之監司而上來,宜矣。上曰,然矣。彦綱曰,按覈御史狀啓中,罪人之請爲勘處者,姑令仍囚寧邊,以待廟堂覆啓,正犯及未及推覈者,則御史未離本道之前,使之移囚營獄,仍令道臣,按覈啓聞,似可矣。上曰,所達,宜矣。依此爲之,可也。抄出擧條
重器曰,金昌奎跟捕事,親承傳旨矣。若他罪人,則捕廳累年跟捕,可以捉得,而昌奎則至今未能詗知矣。渠之一族,多在京中,豈無窺俟報知之事,而自義州方囚刑鎖輩而訊問云,罪人聞此聲息,尤當絶迹深匿,誠難以歲月之久而得以捕捉矣。今若姑放刑鎖輩而緩之,則庶可有跟捕之道,惶恐敢達矣。上曰,第着實跟捕,可也。
持平南一明所啓,請還收己卯文科追復之命事。措辭見上上曰,勿煩。又啓曰,請還收潛越宮城罪人金敏才參酌定配之命,依律處斷。措辭見上上曰,勿煩。又啓曰,邊邑異於內地,數字缺民,使不得任意遷徙,設有逃亡,輒卽刷還者,蓋所以實邊固圉之意也。伏聞灣府民千餘戶,逃移于他境深谷,而其說至發於筵中云,遠外之事,雖未詳因何致此,而許多民戶,任其流散,爲守宰者,不能安集,則其常時之忽於撫摩,據此可知,邊防之空虛,亦甚可慮,決不可置而不論。請義州府尹沈壽賢,從重推考。上曰,民戶之移徙,至於千餘,所當請罷,而只請推考律輕矣。又啓曰,臣伏聞義州居民,逃入他境之說,心甚驚駭,以府尹沈壽賢,從重推考事,有所論啓,而遠地之事,姑未詳因,無事流散,參酌擬律矣,聖批以千餘戶移徙,只請推考,律輕爲敎,臣於是不勝瞿然之至,臣新入臺閣,觸事生疎,有此擬律乖當之失,何敢晏然仍冒於臺次乎?請命遞斥臣職。上曰,勿辭。承旨韓配周所啓,持平南一明,再啓煩瀆,退待物論矣。上曰,知道。
正言趙錫命啓曰,金川郡守李厚根,居官以來,無一善狀,凡干政令,仰成於鄕所,而有同土偶,一邑文書,專委於吏手,而不識何事,守令之能否,惟在於田政軍政,而覆審之時,虛實相蒙,賦役不均,簽丁之際,吏緣爲奸,貨賂肆行,怨謗朋興,而蒙不省悟,其他擧措之駭異,有不足殫論。道臣之置之中考,雖責來效,而貽害闔境,有甚於貪饕,如此昏騃之人,不可仍置字牧之任。金川郡守李厚根,請命罷職。上曰,不允。又啓曰,亡命罪人金昌奎,罪狀絶痛,摠戎使金重器,卽承跟捕之命,已經累歲,尙未機捕,而敢以灣府所囚刑鎖輩請釋之意,至達於筵席,事甚未安,請命推考。上曰,依啓。重器卽爲退出。上曰,旣已允從,不宜退去矣。重器還就坐,錫命又曰,此以所懷,仰達矣。助捕論賞事,當初節目中,旣不擧論,則到今行賞,未知其可,且賞太煩則亦非愼賞之道矣。上曰,助捕論賞,未知其不可矣。宗泰曰,臣有所懷,敢達矣。一王子出閤之期,擇吉不遠,聞第宅間架,揆以祖宗朝規制,未免過侈,而此則已成之事矣,出閤時凡百日用,皆自國家辦給,蓋自古然矣,毋論辦給之自內自外,凡干服飾器用等物,務從儉約,爲宜。此非物力之多入爲慮,近來士夫家及閭巷間,奢侈之弊極,王子出閤時,凡百從簡,豈不觀感而化之乎?小臣,常見自上親御被服,遵我朝家法,無一奢靡者矣。人臣不宜贊美君德,而著於外者,誠然矣。王子雖貴,凡物宜從簡儉,自上訓誨之際,每以此飭勉,宜矣。凡人處地,貴者謙虛,然後可養福祿,此理通古今較然,仰惟聖學高明,自吾身而導率之,則其於訓飭之道,豈不好乎?上曰,大臣所達,誠是。訓誨之言,當留意焉。自內無造給之物,禮曹所給之物,畫文椀畫器云乎?墪曰,乃畫器也,不以畫器納之,以價當納,而蓋謄錄無之矣,且以謄錄見之,則別無大段奢侈者矣。上曰,畫文椀,謄錄中所無,則除之,可也。以榻前下敎出之宗泰曰,前縣監宋奎明,在湖中,今年爲七十九歲云,經四品年八十,方許加賀,此乃令典,而奎明於明聖王后,爲外家三寸親,聞其常有疾病,朝夕難保,其年秩,雖少不及於令式,而旣是聖母至親,特爲推恩而加資,恐或無妨,臣以格外事,陳達,深知惶恐,而旣有所據,敢達。上曰,特爲加資,可也。出擧條宗泰曰,武臣柳重起,其年爲八十三,自孝廟朝筮仕,至先王朝而登科,官經統制,其爲從二品,已三十餘年矣,朝家待臣隣恩數,文武雖異,而或有一例視之者,柳重起,特命變品加資,何如?上曰,然則變品加資,可也。出擧條以上燼餘
右議政金昌集箚子。大槪,賓廳之坐,病未進參,不勝惶恐,乞遞職名,以幸公私事。入啓。答曰,省疏具悉卿懇。有疾未參,別無所傷,卿其安心勿辭,從容善攝。仍傳曰,遣史官傳諭,遣御醫看病。
禮曹郞廳,以左右相意啓曰,臣等與禮曹判書李墪,參議李大成,觀象監提調崔錫恒,來會闕外,崇陵白虎補土當否,更加廣詢後稟處事,依日昨榻前下敎,招集前執義金栽,前牧使金洵,進士張重軾,僉使崔斗明,前僉使金夏錫,前別提南世郁,前護軍金興胄,前僉使趙重廉,前萬戶朴信赫,兼敎授洪遇箕,敎授鄭倬,前正朴宗儉,奉事韓斗翼等,與副司果林晚楨反覆問難,則論議參差,故列錄其語,別單入啓,而林晚楨所懷中長生位之說,前日疏中所無者,而今始創出,諸地師,皆斥其謬妄,而渠旣書進所懷,故竝爲書入,密城君栻之曉解風水家言,得於風聞,竝入於啓達之中矣。今聞平日實無留意之事,今方陳疏,所懷不得書進云。臣等,不能詳審,竝爲擧論,不勝惶恐,今此崇陵補土之說,何以爲之乎?敢稟。傳曰,勿爲擧行。
京畿監司書目,廣州呈,奉朝賀南九萬上疏上送事。啓。答曰,省疏具悉卿懇。渾之搆捏元老,極可駭惋,於卿少無不安之端,至於衣資食物輸送之命,予意誠非偶然,卿其安心勿待罪,宜卽領受焉。仍傳曰,遣史官傳諭。以上燼餘
今日引見時,左議政徐宗泰所啓,此全羅監司李震壽狀啓也。備陳珍島等災邑,今方移穀賑救,而無以繼給之狀,以爲災邑田稅大同,上納期限不遠,大同米每結減斗之命,僅已頒布,民必感泣,而海南·務安·珍島·靈巖等邑,雖升斗之穀,實難收捧,莫如待秋成准捧上送,咸平·興陽則視四邑稍似有間,兩邑稅米,減半退捧,羅州災面兩邑,一體減半退捧,似合事宜,請令廟堂稟旨分付矣。正供事體爲重,不當輕許退捧,而卽今湖南珍島等四邑,方在設賑中,飢荒孔劇,其難捧之勢,誠如狀啓辭緣,而宜有參酌於其間,海南·務安·珍島·靈巖四邑,今春上納田稅大同,一半則退捧,一半則上納,而咸平·興陽·羅州災面稅米,則勿爲退捧,使之依例上納,宜當,以此分付,何如?上曰,大臣之區別陳達,宜矣,依此爲之,可也。
今日引見時,上曰,武臣以弓馬爲業,所當常習不怠,而一經閫帥,多不善射,此由於官秩稍高,則任便不習之致也,從今以後,勿襲前套事,分付申飭,可也。
今日引見時,左議政徐宗泰所啓,此黃海兵使李澤狀啓也。李澤牒報本司,以爲今春習操,當爲擧行,而本道上年年事,未免失稔,今年春耕節早,民事不可不慮,使各其邑,預爲點閱軍兵,趁農前各其營居中處,排日定期會後,兵使直往于軍兵聚會處,與營將眼同鍊習,軍器則巡撫使,方爲遍巡列邑,待各邑畢修補後,兵使亦當點視云。以此啓聞之意,題送矣,有此馳啓,今宜使之依此擧行矣。日昨巡撫使尹就商,以私書通於臣等,以爲海西,聞當有巡撫之行,各邑,自冬間累次私點軍兵,殆無息肩之日,春後飢困益甚,今又春耕迫近,巡撫之行,旣遍閱列邑軍兵,兵使又復疊行,則雖云直到於其處,其齎糧赴操之弊,實難支堪,今春權行停止,只令各邑或司鍊或隊鍊,則民弊可除,而軍政亦不至疎缺云。此時操鍊停閣,雖爲可慮,而前秋旣已設行,卽今事勢,誠如就商所言,兵使操鍊,則姑令停止,使各邑隨便鍊習似當,未知何如。上曰,巡撫使之言,好矣。判尹李彦綱曰,兵使,乃一道主將,而不令點閱,未知於事體如何也。宗泰曰,李澤之意,出於除弊,而裹糧往會,其弊則同矣。彦綱曰,巡撫使雖已點閱,巡撫與兵使旣別焉,且兵使是主將,許其點閱,似可矣。上曰,尹就商之言,亦好,而彦綱所達,主將當爲點閱之說,誠是,兵使亦欲除弊往點,依狀請爲之,可也。
又所啓,按覈御史鄭栻啓本,昨又上來,渭原犯越罪人等,悉皆承款矣,今旣畢捕而就服,當送齎咨官,報于彼國,以信使事,齎咨官,旣已差出,以此譯官急速入送,而信使事咨文順付,似便矣。彼中事端,未知如何,先往齎咨譯官之回還,當在不遠,知彼中聲息而後入送乎,抑當急先發送,可乎?判尹李彦綱曰,犯越在逃人,畢捕後卽爲飛報事,已及於前日咨文中,正犯人,今旣捉得取服,則齎咨官之回還,似不必遲待矣。上曰,依大臣所達施行,而武臣則不必竝送,只令譯官,齎咨急速入送,可也。
判尹李彦綱所啓,渭原犯越罪人捕捉人論賞事,臣頃與諸宰,相議回啓矣。當初購捕事目,信稱捉告,至於助捕人論賞與否擧論之事,而如明火賊指示捕捉助捕人,亦有分等施賞之規,今此犯越之變,關係甚重,罪人未捕之前,査使命或出來,其爲國家之慮,有不可言者,故至於懸賞購捕之擧,在逃五人中,二月先爲捉得,首捕之外,亦有同力助捕之人,而其數不多,故回啓之時,差等施賞,以爲聳動激勸之地矣,及至諸罪人畢捕之後,因其助捕人名數之猥多,謂非當初事目中所載,而不許論賞,竝與前日已施之賞典而還收,此固出於朝家愼賞之意,而遐外之民,未詳事目之如此,若以爲罪人畢捕之後,還收賞典云爾,則不惟聽聞爲訝,日後邊上,雖復有此等事,人懷不信之心,必無效力應命者,此固不可不慮矣。臣意,助捕人之已許免賤者,勿爲還收,追後啓聞中,猥雜之類,待本道更査,一體論賞,似可矣。玆事定奪之日,臣適未入侍,旣有所懷,敢此惶恐仰達。左議政徐宗泰曰,罪人再次捕捉時,助捕之數猥多,其中必有混入,故令本道更加精査啓聞,而姑未及上來矣。初捕時,助捕免賤施賞,旣已分付,而還寖在於罪人畢捕之後,朝家命令,則雖異於失信,而旣涉顚倒,且邊上民聽,豈能詳知事目本意?臣意以爲不便,而助捕,終與捕捉有間,備局群議,以爲免賤賞典太重,宜爲還寖,而施以錢布之賞,爲當,故臣於頃日,以此陳達矣,今李彦綱所達如此,其言,近於事情矣。上曰,諸臣之意,何如?工曹判書金錫衍曰,李彦綱所達,是矣。朝家初以爲大事而懸賞購捕,旣捉之後,還收其賞典,終歸於失信也。第助捕之數,未必如是之多,精抄上來後量處,似好矣。禮曹判書李墪曰,玆事顚末,臣未能詳知,而槪聞之,李彦綱之言,似是矣。第節目旣不擧論,則初何有論賞之事乎?是未可知也。刑曹判書趙泰老曰,賞格還收之日,臣果入侍,意謂此擧似近失信,欲爲爭執,而節目中所無之賞,不可仍施云者,亦有所據,故囁嚅而退矣。前後助捕之類,今欲一倂論賞,則其數太濫,只許當初助捕之類,則又涉不均矣。且此犯越人,乃是死罪,捕捉之際,其勢固難助捕,名數之多,亦以此也。賞典,若以錢布磨鍊,則其數甚多,恐不如免賤加資之省費矣。李彦綱曰,捕捉之賞,出身矣,加資賞職除授,閑良則加資竝加給錢布,公私賤官奴婢則免賤勿定軍役,而今此助捕之賞,只爲加資或免賤,與捕捉之賞,輕重有間矣。上曰,李彦綱所達,不非矣。邊民之認爲失信,不可不念,且有關日後勸激之道,當初免賤之還收者,特爲還給,追後助捕之類,待其査啓,亦爲一體施行,可也。
今日入侍時,左議政徐宗泰所啓,摠戎使金重器,副司直李宇恒,旣觀北漢山城而來,使之各陳所見,何如?上曰,各陳所見。金重器曰,北漢形便,前後大臣及諸臣,皆已陳達,而但議者,或以爲水口低平,或以爲脫有緩急,則都民當盡入,而內狹難容,或以爲水泉亦甚不足,而臣旣留四日遍見,請詳細陳達。井泉之多少,則初到之日,問諸寺僧,一一書錄,大旱不竭之井,凡三十餘處,而溪澗亦十五處云矣,臣親往見之,則寺僧所言之處,皆方不枯,其他井泉亦多矣,至於廢井,則不知其數,老僧輩又言,鑿地則無不出水,雖不可盡信,而大約水泉則饒足矣。周回亦可三十里,比都城,不及者十里也,其中多有亂石成堆之處,雖計除,足爲都城之半,臣之所見,則雖使都民盡入,似不爲不足,而前後所見之皆異,有所以然矣。臣初入洞中,仰見則溪壑深邃,左右泰山壁立,石角嵯峨,似無容接之地矣。半以後則稍爲開豁,及其遍視周回之後,則始覺其廣矣。自中臺以下,則尤爲寬闊,其中大洞則能容許多人處,亦多有之,遍審之後,方知其可容都民矣。倉庫可作處,則十餘間數十間許,間間有之,而似不多矣。且有平治基址之處,此則似是古者人居也。但水口低平,漢尾山爲對峯,或者以是爲欠,而左右兩峯削立,只通一條路,而峻石巉巖,若有兵守,則雖以石塊轉擊,賊必不得入矣。漢尾山遠近,問于居人,則以爲七里,而臣意則似爲五里矣,大砲雖或越來,而砲力必緩,人若少避深入,則固無害矣。臣之所見山城處亦多,而未有如此山之險阻也。雖以南漢言之,固有方賊接足之處,而此處則實無此慮,前頭朝家定計,雖未敢預知,而諸處山城,則皆不能無欠,脫有不幸,則駐蹕之所,恐無過於此也。但若築是城,則軍餉倍蓰於他城,然後可以接濟,而至於築役,則不過引其石而完築耳。雖不大段高築,亦足以防守矣。李宇恒曰,泉井,果如金重器所達,似無不足之慮矣。此山東南北,極其絶險,可謂難得之險,而或者雖以內狹爲言,初入時則果似太狹,而入其洞壑,則藏身處最多,水口則以主山高峻之故,雖似低平,而實則亦不甚低,漢尾山,雖有壓臨之勢,大砲未必越來矣,設令越來矣,自我亦豈無備御之道乎?但輸入軍餉一款,不比平地,城內石路危狹,距水邊爲二十里云,此似難矣。築役則間間有半築體城,或築女墻處,功役固不至大段用力矣。但中興寺基,不甚廣闊,宗廟移入,則似不免狹窄之患,龍巖寺,亦甚不廣闊,且衆石層疊,塡滿溪壑,馬軍似難容矣。金重器曰,山城,元非用軍馬之處也?雖以都城言之,賊在於外,而城門一閉,則摠戎·守禦兩廳,則當用於外,固不足論,而訓鍊·禁衛·禦營三軍,則當扈駕入城矣,三軍門馬軍,竝與朝士將校之所騎,則將近數千,何處取草而喂飼乎?平居無事時,宜有變通之道矣。李宇恒曰,平時無軍調養之事則已,旣有馬軍則臨急,亦何可直爲棄去乎?此亦預思而定計,宜矣。上謂判尹李彦綱曰,卿亦曾經審,宜陳所見。彦綱曰,外方山城,臣雖不能多見,若言其形便,則無如此城矣,南漢·鐵瓮等處,則雖曰絶險,猶有寇賊薄城之慮,而此處少無可慮,水口稍似低平,兩邊俱有削立峻峯,其間不至闊遠,足可防守,漢尾嶺,大砲雖或越來於外邊淺近處,而必不及於深處,亦不可以是爲病,臣等往見之時,適當水泉凍涸,今聞水泉甚多,此亦無慮,又或以狹窄爲言,而城甚廣,周回三十里內,東邊及西北門內,地勢稍平衍,足作軍營及庫舍,此外長谷,處處有之,似無狹隘難容之患,都城至近之處,有此天險,他日國家,不幸有避兵之患,奉君父於萬全之地,計無踰於此矣。但糧餉則必有糶糴之道,然後可以永久,儲置一款,極似難處,或可以一半,置諸城外平地耶?禮曹判書李墪曰,此地雖險,水門比南漢南門,則反似平易,牛馬亦可行矣。金重器曰,水門則卽今巖石堆積,似不可通路,而北門稍低,可行牛馬,南門亦可出矣。李宇恒曰,古東門邊,有小谷踰越曹溪之路,居僧以爲若載輕卜,則牛馬亦可行云矣。同副承旨韓配周曰,臣於數年前,以急築北漢,以備日後之意,對故判書李寅燁及戶曹判書金宇杭,有私相酬酢之語,而又於昨年冬初,以急時築城之意,略陳於辭疏中矣。厥後聖明,深軫經遠之慮,特下備忘,至引漢昭烈不忍棄民之事,以北漢爲大計,蓋聖意特慮日後之民魚肉之患,有此下敎,滿城都民,孰不欽仰我殿下聖德哉?在廷諸臣,固宜奉承聖意,一番看審之後,卽當料理築城,而今則不然,四大臣三大將及諸宰,皆已次第往審形止,則足以決定,而今已四朔,猶不能完定,末乃以李宇恒又復看審,非但大傷事體,今日國事,實爲泄泄沓沓,北漢基址之絶險,不待臣言,諸臣亦已目擊而詳達,且故相臣李德馨,亦以爲都城咫尺之地,有此天險,而尙今棄置,誠爲可惜,以此觀之,城址形便,從可知矣。今日急務,固當不容他議,急時築城,若待朝議之歸一,然後方可始役,則有同作舍路傍,無時可成。大凡做大事之道,貴在速決,惟在聖上之自斷爲之而已,今之言者,以役糧及役軍爲慮,而此則固不足爲憂矣。都下民戶,多至於累萬餘戶,大戶則各出三名,中戶則各出二名,小戶則只出一名,使之自裹糧三日赴役,則今日築斯,實是都民之至願,孰不樂赴而自來耶?其中至殘貧民,則給糧使役,亦無不可,而自朝家給料者,不過工匠而已。昨年聞故判書李寅燁之言,則爲其築城米一萬石,別爲儲置于賑廳云,以此給料,足以需用,而猶且不足,則臣之兄配夏,昨年爲忠淸監司時,朝家有漢院築城之命,而役糧全無出處,故與李寅燁相議,貸得賑廳略干米錢,卽爲立本,而出其餘利米一千七百餘石,錢五千兩,以爲築城漢院之地矣。今則漢院了無始役之期,以此先爲取用於此城之築,則亦爲一助矣。臣聞判尹李彦綱及摠戎使金重器之言,則城址絶險,用人力築斯處甚少,不過三分之一云,此兩人,必有經營料度于心者,付諸此兩人,使之監董築城,則數月之內,可以完畢,而此等重事,必使大臣主之,然後亦可以成其事,亦令大臣中一人主管,似好矣。若賴聖算之快斷,築斯金湯之地,則實爲國家深遠之謀,而脫有事變,國家可無去邠之憂,都下士民,亦皆携其父母妻子,同入一城,則莫不以死固守,皆爲精兵銳卒,何患外寇之衝突,何盧守城之不固耶?以北漢爲駐蹕之所,使一二大將,兼守都城,則都城亦無失守之慮,而與南漢聲勢相倚,足成接角之刑,豈非萬全之計耶?惟聖明,不謀於衆,斷自宸衷,無使大計遷就,不勝幸甚。徐宗泰曰,相臣將臣皆往審後,金重器·李宇恒,最後出去,故外議或爲朝家將待末後二人之往審,而決其築城與否,有非事體所宜云,此有所不然矣。此兩臣,以將任之人,當初偶未同往,故朝家使之往見,且欲更審水泉而已,初非欲以此兩臣之言而判斷矣。韓配周所達,唯在睿斷之說,亦有意見,然北城事,前後諸臣所達旣詳,仰惟聖上,必已有經度於睿念矣,而今日則臣等,不得備員入侍,本兵諸宰,亦未入侍,待後日竝招原任諸大臣及諸宰,更加審問後斷定,宜矣。上曰,謀之雖多,決之欲獨。時原任大臣備局諸宰及將臣,旣皆往見,更無詳察之事矣。易云,王公設險,以守其國。孟子云,鑿斯池也,築斯城也,而斯民守之。詩云,迨天之未陰雨,撤彼桑土。今此北漢,乃溫祚舊都,而實爲天險,都城咫尺,有此天險之地,若不及今修築,則又待何時乎?請守都城之意,非不好矣,而第周回闊大,終不可守,今此欲城北漢者,是與民同守之意也。前日則惟以水泉爲慮矣,今聞水源亦多云,險阻旣如彼難得矣,水泉又如是甚足矣。若待廣聚而決定,則事難成矣,決爲築城,可也。徐宗泰曰,此事重大,待原任大臣中,兵之臣入侍時,更爲下敎,何如?上曰,原任旣已往見,不必更待後日矣。大計已定,則物力多少,固不必計,而聞石子皆在近處,物力亦不多入云矣。宗泰曰,築役則似不至甚難,而行宮及大小公廨等營建,雖當略具規制,比諸築役,其功尤難,豈是數年內可辦之事,必有委畀之人,然後乃可爲也。韓配周所達,以民戶出役,裹糧三日赴役事,決不可爲矣。都民困窮,城事難重,有難責以別役,若大戶之民,使之一日赴役猶可,至於計其民戶,累日赴役則不可爲矣。李彦綱曰,此乃與斯民同守之地也,豈不可使斯民築之乎?國家如以不急之興作,勞民役衆,則民雖迫於朝命,不得不赴役,而其心必怨咨,此則係是君臣上下早晩依歸之所,雖至愚之民,必無怨矣。金重器曰,都民乃三萬餘戶,一日赴役,則所餘之役,必不多矣。刑曹參判趙泰老曰,古語云,作事謀始,必須詳審定計,然後可無中撤之憂矣。臣亦年前,往見北漢,則險阻足憑,而但與南漢有異,南漢內險外平,故守易敗難,而此處不然,內多傾側,接應守堞,其勢亦不易,且如宮闕倉庫及百官軍卒避風雨之處,皆不可無,而似無排置之所,若其築役,則石子甚多,雖似省功,而內甚峻險,故在下之石,運上極難,議者謂其易築者,臣不之信也。當量其人力及前頭事勢,然後可以經始,而我國事,旣定之後,或有浮議,或有弊端,多有作始而無終者,臣私與承旨韓配周及判尹臣李彦綱相難者久,而多有難處之事矣。議者,或以爲北漢旣築,則都城亦可守,夫都城,旣以闊大爲不可守,則況入守北漢之後,以何兵力,乃能竝守兩處乎?且北漢旣築之後,軍餉及戎器,預皆備置,然後可以入守矣。不然則用力多,而終爲空城矣。地形雖曰險狹,架巖鑿石,或可以經過,而其中最難者軍餉也,今者國無三年之蓄,糧餉實未易措辦,若欲以江都·南漢之穀,移入于此,有同毁東壁而補西壁矣。雖以軍兵言之,必如守禦·摠戎之例,預置軍門,然後可以臨急入守,今若不儲軍糧,不定軍兵,則雖築是城,將焉用哉?孤峯絶頂,生理甚艱,募民入居,亦必逃散,一築之後,修葺無人,軍餉則必糶糴,然後可以久遠儲置,而此處則糶糴亦甚有弊矣。且江都·南漢,皆有守將,而此處非設官守備之地,只以僧軍居守,則徒築虛城,將不免頹圮,此豈非難處事乎?韓配周曰,趙泰老之言,雖似周詳,全無着落矣。外方之城,則歲月旣久之後,不能如初修築,至於北漢,一築之後,則在此至近之地,凡事着念擧行,何患後日之爲空城耶?臣頃聞金重器之言,則渠之所將兵二萬,亦可以守城云,今金重器方入侍,下詢則必不面謾而直陳矣。數月前,見戶判金宇杭,則以爲,五日役民,民必無怨,而臣則減其數,以三日仰達矣。金重器曰,臣日昨受牌來到政院,則韓配周,以是事問臣,臣偶然酬答曰,唯在朝家之斷定而已,物力則何必多入云矣。今以此言爲證,着實陳達,誠爲未安矣。副校理洪致中曰,此係國家大計,臣亦惶恐敢達。趙泰老之言,極有意見,亦頗詳盡矣。有糧餉,然後可以守城,雖金城湯池,無食則不可守也,百官軍兵及守牒士民,其數必不下累萬,國家將何以供給乎?若有糧絶之患,則必須自外運入,而南漢旣以孤絶爲欠,則此處孤絶,亦無異於南漢矣。東西南三面,皆有廣野留陣之處,賊以大陣分屯三面,間出游騎,往來抄掠,則糧道絶矣,援兵亦阻矣,不待賊兵薄城,而其勢自危,以此觀之,固非萬全之地,且旣入北漢,則竝守都城,決知其難矣,若不幸都城失守,賊兵入據,則以北漢孤危之地,何能盡容都民乎,亦何以久守孤城乎?且內地稍平,然後易於往來接應,而此處則內亦絶險云,賊若犯城,倉卒報警,則調兵往救之際,賊已登堞矣,我軍有仰攻之難,賊兵有建瓴之勢,雖以地形論之,其險不足恃矣。韓配周曰,賊豈有可接之處乎?全不知形便之言也。李彦綱曰,趙泰老所謂作事謀始之言,固是也,而此城則故相臣李德馨書啓中,有承命往審之言,以此觀之,築城之議,蓋自朝宗朝有之矣。雖以今番事言之,自前冬以後,大臣將臣及諸臣,皆已往見,備陳形便,謀始之道,不可謂不盡矣。至如糧餉一款,自是築城後事,我國雖疲,豈不能辦出十萬石穀乎?但糶糴之道甚艱,必須擇人委畀,善爲措置,可也。上曰,如此之議,誠爲泄泄也。夫都城,闊大難守,故前後儒生武臣之請,予皆不許矣。江都則海寇及氷凘時,非可恃之地,南漢則以渡津爲難,此則距都城至近,無異都城,故欲與民入守,而人之所見,如人面之不同,若必待諸議俱同,然後作事,則無可成之日,眞所謂待汝議論定時,我已渡江者也。定築之後,設有未盡措置者,猶可入守矣。今若一年二年,無一定處,則將何往乎?軍餉等事,不過節目間事,且與遠地有異,商量措置,似不難矣。徐宗泰曰,人之所見,如人面不同之下敎,誠然矣。爲國家大事,故諸臣不敢不畢陳其見,人之意見,何能必同,無所苟同,互有是非之言者,此未必非朝廷之美事也。上曰,予亦何嘗以諸臣之各陳所見爲非乎?只恐有議論定時,虜已渡江之患也。宗泰曰,諸議或以城成後,穀物糶糴爲不便,而臣議則穀物運入,誠爲不便,然餉穀不必盡爲輸入城中,水口城底,設置倉舍,漕運京江穀物,常使幾皆儲置於此,而出入支用,則二十餘里之地,豈至甚遠乎?判府事李濡箚辭,以築倉於蕩春臺爲言,亦似便好矣。如丙子數日薄城之寇變,雖復有之,雖累萬石之數,旬月之間,咫尺之地,豈不可運入城裏乎?北京漕運到通州,距都爲三十餘里,麗朝後西江,距都爲三十里,雖今日事力,大有所不及,大體如以築城爲重,則一二不便之端,自可從容商度處之而支過矣。配周曰,軍餉路險,難運於城內,則倉舍作於山城門外,臨時取用無妨,古者兩者相對之時,雖四五十里,築甬道運糧,脫有緩急,運入城下之穀,有何難哉?上曰,然矣。以上訓局謄錄
今日大臣·備局堂上引見時,禮曹判書李墪所啓,此則溫陽人姜玳上疏也。以爲溫泉在於本郡,世祖大王·貞熹王后,臨幸溫泉時,有神井溢出庭中,味甚甘冽,以爲瑞應而建碑,尙今猶在,而風雨之所磨洗,不無刓缺之患,請建碑閣。且以爲顯宗大王,自乙巳至乙酉,屢擧湯沐之幸,得其神效,設科蠲賦之事,深仁厚澤,民至今感祝,請竝立碑記實云矣。聞世廟時所建短碑,在於行宮墻內,非如在於荒野無人看護之比,則今二百餘年從前所不爲之碑閣,今始創開,未知其妥當,且當先王行事,凡所以恤民施惠之政,下則銘在人心肝,大則昭在於實錄,豈以數尺碑所可形容者哉?且於國體,似有不可,下詢于大臣而處之,何如?左議政徐宗泰曰,靈泉舊碑,旣在行宮墻內,而自前不設碑閣,則今不必創建,恐我先朝車駕,累次臨幸於其邑,雖有特施惠澤,而盛德厚澤而滲漉在人,擧國民庶,咸切感慕之誠,偏於一邑,樹碑紀載,恐非國家事體之所宜,臣意以爲立碑,似未得當矣。上曰,禮官所達,實合予意,依爲之。李彦綱曰,然則置之乎?上曰,置之。制司
上在慶德宮。停常參·經筵。
酉時,雨雹,狀如小豆。
藥房都提調李頤命,副提調朴弼明啓曰,日氣陰濕,伏未審數日來,聖體調攝,若何?核處其有差減之勢,而脚部亦有加勝之效乎?間間入診,曾已陳請,今日臣等,與諸醫入侍,詳察症候,宜當。不任憂慮,敢來問安,竝此仰稟。答曰,知道。核處·脚部一樣矣。
李壄啓曰,左副承旨金弘楨,右副承旨南就明,一時呈病,不爲仕進,出納之地,事甚苟簡,竝卽牌招察任,何如?傳曰,允。
韓配周,以兵曹意啓曰,今二月初六日,幼學李之幹稱名人,自開陽門入來,差備門外擊錚,極爲駭愕,令攸司囚禁治罪,同門守門將河挺龍常時不能禁斷雜人,以致闌入,亦難免其責,推考,何如?傳曰,允。
南就明啓曰,統制使,以蛇梁等官居私奴準昌等十一名渰死事狀啓。傳曰,渰死人等,令本道恤典擧行。
朴弼明,以吏曹啓曰,今此文宣王釋奠祭初獻官,當以文宰正二品塡差,而除老病,則可差之人絶少,在前如此之時,亦有刑官通融塡差之例矣,今亦依此塡差以入之意,敢啓。傳曰,知道。
又以吏曹言啓曰,文宣王釋奠祭,許多執事,文臣中有故人員外,一竝塡差,猶恐不足,在前如此之時,亦有蔭官通融塡差之規,今亦依前例塡差之意,敢啓。傳曰,知道。
金弘楨啓曰,密符親納例也,而卽者咸鏡前監司趙泰東,來到城外,稱以病重,使其軍官替納,事體未安,推考,何如?傳曰,允。
中宮殿,藥房問安。答曰,知道。
執義尹行敎啓曰,庸碌如臣,前後叨冒,無補絲毫五字缺其濫廁於言議論思之地者,不惟自知已明,實亦通朝之所共知,且臣父年過大耋,私情切至,有不可遠離從宦者,自分屛迹鄕廬,以守老父餘日而已,不意今者又蒙除命,恩召遠下,驚懼惝怳,罔知所措。第伏念玉候,經歲違豫,小大罔不憂遑,臣於此際,息偃陳辭,義不敢出,冒昧赴命,祗肅恩除,而本府方有己卯科請罷之啓,榜中洪禹行,卽臣友壻,在法當避,宜卽引嫌自列,而適遭緦慽,入城數日,今始來避,臣罪至此,尤無所逃,請命遞斥臣職。答曰,勿辭。
韓配周啓曰,執義尹行敎,再啓煩瀆,退待物論。傳曰,知道。
正言趙錫命·呂光周啓曰,請金川郡守李厚根,罷職。措辭見上答曰,依啓。
禮曹參判金鎭圭疏曰,伏以,臣愚迷疎闊,未解體例,頃於前席,妄以金吾囚人事,仰陳所懷,及奉聖敎,臣之專燼餘缺,輒無所逃罪,震悚之極,措躬無地,尋單露章,乞免請罪者幾浹旬,而見阻喉司,迫於嚴召,黽勉冒出,値春曹首席之有故,昨詣太廟永昭殿奉審之役矣,今旣承命,則固不敢復事撕捱,而惟是金吾之職,其所嘗越職侵官者,有非薄過微眚之比,縱聖度包容,不加重譴,以此負犯,其不宜復與議讞之列,不特臣私義之較然,實淸朝公議之所未允,則臣何敢以恩宥爲幸,塵慁爲嫌,冒罪供職,如無罪之人哉?玆敢仰首自列,伏乞聖明,俯垂諒察,遞改臣所兼同知義禁,以存事面,以伸廉義,公私不勝幸甚。答曰,省疏具悉。卿其勿辭察職。
午時,上御會祥殿。藥房入診時,都提調李頤命,副提調朴弼明,記事官金尙奎,記注官鄭夢海,記事官金在魯,醫官金有鉉·柳瑺·丁時梯·權聖徵·崔萬尙·吳重卨·李得英·卞三彬。李頤命進曰,春雨頻數,日氣連曀,數日來聖體寢膳,一向安寧乎?上曰,寢膳連爲無事矣。又進曰,昨日引對,趁暮始罷,或有酬應疲勞之氣乎?上曰,別無所妨矣。又進曰,核處別無加減乎?上曰,別無異於前矣。又進曰,脚部受灸後,前日有覺其牽痛之敎,今亦有牽引之氣耶?上曰,卽今不無牽疼之氣矣。又進曰,行步之際,艱澁如前否?上曰,間間差勝,再昨則頗勝,而今日則不如再昨,還爲艱澁矣。又進曰,累日久不診脈,令醫官診脈乎?上曰,唯。有鉉以下,次次入診後,有鉉奏曰,脈候左右以下缺頤命曰,諸醫所見如此,此後間間入診,姑觀症候加減,議定針灸,宜當。上曰,依爲之。頤命曰,丸藥連進否?上曰,進御頗多矣。又進曰,五加皮,不輟進御乎?上曰,然。又進曰,艾葉·蛇牀子,久無劑入之敎,連爲淋洗,而亦不廢之耶?上曰,連爲淋洗矣。又進曰,日氣陰濕,中宮殿玉候,何如?上曰,無事矣。又進曰,王世子嬪宮氣候,何如?上曰,平穩矣。遂以次退出。
上在慶德宮。停常參·經筵。
下直,鐵山府使李弘規,大靜縣監權倫,成歡察訪陳溟翰,彌助項僉使崔斗明。
右副承旨南就明上疏。大槪,臣於直中,重得寒感,症情猝劇,伏枕昏倒,作一僵尸,乞蒙恩遞,以便調治,以尋生路事。入啓。遞差。
京畿監司書目,交河縣監趙泰壽,父病危重,實難强令赴任,罷黜事。
弼善韓永祚上疏。大槪,臣於直中,猝聞母病甚重,情理煎迫,玆敢冒死仰籲,懇乞亟遞臣職,俾得及時救護,以伸至情事。入啓。答曰,省疏具悉。爾其勿辭,救護母病。
吏曹啓曰,承旨有闕,政事,取稟。傳曰,過齋戒後爲之。
府啓,請還收己卯文科追復之命。措辭見上請還收潛越宮城罪人金敏才參酌定配之命,依律處斷。措辭見上臣伏聞灣府居民逃移他境之說,至發於筵席,臣於此不勝驚駭也。遠外之事,雖未能詳知,而似聞寧邊之境,有一深谷,土地稍饒,民戶之轉徙入居者,幾至成邑,不獨義州一境,傍近列邑,在處皆然,西來之人,多有傳說,噫,邊邑異於內地,民戶之不得任意遷徙,朝令至嚴,法意有在,況許多民人之屯聚於山谷,作一逋逃之藪,其爲後日之慮,有不可言,今此義州千餘戶之逃移他境,雖未知果是沈壽賢到任後事,而若如傳者之言,則身爲邊任,誠有不能安集之失,而隣近他邑,擧皆如此,則亦不宜不待行査,徑先論罪,請令本道,詳査啓聞後處之,竝引嫌而退。邊民流徙,未詳其實,先請推考,亦有意見,嫌不聯名,已有近例,不可以此輕遞言官。請持平南一明,執義尹行敎,竝命出仕。答曰,不允。第三件事及處置事,依啓。前啓,義州府尹沈壽賢,從重推考事,停啓。
韓城君李基夏上疏。大槪,頃陳血懇,未蒙矜許,太醫臨視,異恩更加,驚惶感泣,不知死所。顧臣病情,實無復起之望,敢復控籲,冀賜恩遞,兼附所懷,以備財擇事。入啓。答曰,省疏具悉卿懇。疏中陳懷事,令本兵稟處,卿其安心勿辭,益加調理行公。
上在慶德宮。停常參·經筵。
卯時,日有兩珥。
朴弼明啓曰,左議政金昌集初度呈辭到院,而以社稷大祭齋戒,留院之意,敢啓。傳曰,入之。
金弘楨啓曰,持平南一明,再啓煩瀆,退待物論矣。傳曰,知道。
又以都摠府言啓曰,今日入直軍士,當爲中日習射,而社稷大祭齋戒相値,不得爲之之意,敢啓。傳曰,知道。
右議政金昌集初度呈辭。傳曰,不允批答。
備忘記,史官一員待命,騎馬三匹立之。
持平南一明,就職後啓曰,灣府民人流移之說,至發於筵中,有非泛然風聞之比,則臣之只請問備,非不知擬律之太輕,而槪出於審愼之意也。及承聖批,不勝惶愧,引避縮伏,恭俟物議,處置請出,出於意外,臣於是已極難安,況臣所發之啓,僚臺旋卽停止,又變其說,但請行査於本道,是則以推考之請,亦歸之於過當也。傍近列邑之事,臣未及聞,而灣府千餘戶之說,僚臺亦不曰全無是事,則發緘一問,在所不已,雖以方請行査爲諉,而請推行査,其果有妨於竝行乎?旣停其所啓,又强請出仕,臣未知其於臺體何如也。如臣庸懦,忝叨言地,草草一啓,釁尤層生,初旣有論事過愼之失,末復有見輕同僚之差,以此以彼,決難一刻仍冒於臺次,請命遞斥臣職。答曰,勿辭,退待物論。以上燼餘
記事官趙鳴鳳書啓,臣承命馳往于廣州樂生驛村舍奉朝賀南九萬所住處,傳宣聖批,則以爲,臣之罪戾,當被沒身之誅,方此惶懼俟罪,誠不宜敢有陳疏,仰煩天聽,而恩典之下,亦不敢泯默而不受,故不得不略將數行文字,仰暴窮迫之懷,本罪之外,又難免唐突冒濫之誅,只自席藁待命矣,不意史官辱臨,諭旨勤懇,有若慰安無故大臣之例,臣於此驚惶感愧,涕淚橫迸,跼天蹐地,益不知措身之所云矣,敢啓。傳曰,知道。
上在慶德宮。停常參·經筵。
下直,萬頃縣監都永成。
夜一更,流星出北極星下,入艮方天際,狀如拳,尾長二三尺許,色白。五更,流星出大角星下,入西方天際,狀如鉢,尾長二三尺許,色赤。
藥房都提調李頤命,副提調朴弼明啓曰,日氣近甚不調,伏未審此時,聖體調攝,若何?核處·脚部,其有差勝之勢乎?臣等不任憂慮,敢來問安。答曰,知道。核處·脚部,別無差勝之勢矣。
中宮殿,藥房問安。答曰,知道。
兵曹判書閔鎭厚再度呈辭。傳曰,只遞本職。
金弘楨啓曰,左承旨李壄,同姓五寸姪前判官箕錫身死,服制已行四日,出仕,何如?傳曰,允。
韓配周,以兵曹言啓曰,今二月初九日,良人馬萬柱稱名人,自興元門入來于差備門外擊錚,極爲駭愕,令攸司囚禁治罪,同守門將李鼎夏,常時不能禁斷雜人,以致闌入,亦難免其責,推考,何如?傳曰,允。
金弘楨,以兵曹言啓曰,今二月初九日,軍官崔光錫稱名人,自開陽門入來,差備門外擊錚,極爲駭愕,令攸司囚禁治罪,同門守門將李碩海,常時不能禁斷雜人,以致闌入,亦難免其責,推考,何如?傳曰,允。
有政。吏批啓曰,判書趙相愚未肅拜,參判未差,小臣獨政未安,何以爲之?敢稟。傳曰,只出緊任。
又啓曰,濟州牧使白時耉,拿來之代,今當差出,而擬望之人乏少,堂下曾經侍從中,可合人備擬,何如?傳曰,允。
吏批,以尹行敎爲承旨,尹德駿爲判決事,成壽雄爲金川郡守,李翊亮爲交河縣監,李翊漢爲濟州牧使,李喜聃爲禁府都事,鄭纘先爲文學,崔錫恒爲兵曹判書,鄭栻爲執義,前縣監宋奎明,今加通政承傳,濟州牧使李翊漢,今加通政,訓鍊都提調御營廳提調崔錫恒。
兵批,以張漢相付副護軍,南就明付副司直。
掌令梁聖揆啓曰,伏見僚臺避辭,至有見輕等語,臣於此不勝瞿然也。淸北民戶流徙山峽之說,傳播於都下,而不獨灣府一境,傍近列邑皆然之狀,臣亦聞之,只諭灣尹,似涉疎略,故敢以査處之意,論啓蒙允矣。擬律輕重,待其査啓,方可勘斷,故姑停前啓,蓋出於此,非以推考歸之過當而然也。至於强請出仕,臺諫何如云者,尤未曉也。請推請査,有妨竝行,厥啓之停,在所不已,而邊民之事,旣未詳其實,則問備之請,亦不無所見,故臣果措辭請出,而今其反斥,至於如此,臣之處置乖當之失,亦無以自解,其何可苟然仍冒於臺次乎?請命遞斥臣職。答曰,勿辭。
金弘楨啓曰,掌令梁聖揆再啓煩瀆,退待物論矣。傳曰,知道。
吏曹參議趙泰億疏曰,伏以,臣卽詣政廳,得伏見擧行條件,則有前縣監宋奎明加資,行副護軍柳重起變品之命,此因大臣陳達,至降特敎,有司之臣,所當奉行之不暇,而抑臣有區區所懷,敢此仰暴焉。柳重起,以年八十,曾經閫帥,己丑春,旣陞嘉義,到今三年之間,復許變品,終爲煩複之歸,而此則猶可諉之於文宰之前例,至於宋奎明,以年則未滿八十,以官則未及四品,揆以法式,俱不當陞資,特以先后近戚,輕撓舊章,事無前規,有關後弊,臣職在該曹,心知不可,而泯默擧行,義不敢出,玆敢仰陳迷見,伏乞聖明,更加裁處,臣無任祈懇之至。答曰,省疏具悉。宋奎明事,爾言誠有所執,而此出於一時特恩,未知其大段不可也。
右議政金昌集初度呈辭不允批答,王若曰,小子若涉淵氷,方倚卿而共濟,大臣不忘社稷,胡棄予之若遺。安危所關,進退奚遽。惟卿,專槐宿望,喬木世臣。諸葛亮之盡瘁王家,忠勤益篤,韋玄成之繼入相府,典刑猶存。立朝以繩墨自持,世爲模範,居家以淸白自勵,門從苞苴。當文正處野之時,不弛憂國之念,逮衛士遮道之日,冞切匡辟之誠。肆予倚毗之實深,每期休戚之與共。行方道直,朝夕之啓沃斯勤,識博才周,廊廟之裁決無滯。旣見垂紳正笏,國勢賴安,譬如作礪調鹽,台德是輔。夫何丐閑之請,乃在仰成之辰。閱歲賢勞,雖致榮衛之或損,及時將理,可見神明之有扶。君臣之間,所貴者情志交孚,輔相之責,豈在於筋力奔趨。矧今國家之艱虞,曷堪寡昧之憂嘆?星妖示警,嗚呼,天意難諶,飢饉相仍,奈此邦命將蹶,內則朝象波蕩,寅協難期,外則邊憂日深,綢繆無策。雖上下馳騖而不足,而宰輔休退之何心。須體至懷,勉思大義。於戱,殫誠盡節,庶幾匹義於前人,釋負就閑,豈忍忘情於世事?予不多誥,卿且深思。所辭宜不允,故玆敎示,想宜知悉。知製敎李邦彦製進以上燼餘
文學朴乃貞三度呈辭。入啓。遞差。
大司諫宋正明辭職上疏。入啓。答曰,省疏具悉。爾其勿辭,從速察職。
京畿監司書目,楊根呈,以知事崔奎瑞辭職上疏上送事。啓。答曰,省疏具悉。今玆陞擢,實循公議,卿其勿復撕捱,從速上來行公。
謝恩,右副承旨韓配周,同副承旨尹行敎。
左議政徐宗泰箚子。大槪,臣有輕撓令典之罪,乞賜遞免事。入啓。答曰,省箚具悉卿懇。日昨稟達本意,予豈不知,銓官之言,不必深嫌,卿其須體予意,安心勿辭,速出行公。仍傳曰,遣史官傳諭。
上在慶德宮。停常參·經筵。
申時,日暈兩珥。夜五更,流星出北斗星下,入乾方天際,狀如鉢,尾長四五尺許,色白,光照地,有聲。
韓配周啓曰,大司憲趙泰東,執義鄭栻,持平尹就履在外,掌令梁聖揆,持平南一明避嫌退待,掌令朴萬普受由在外,今日以監察茶時之意,敢啓。傳曰,知道。
右議政金昌集再度呈辭。傳曰,不允批答。
慶尙左水使沈澍,以長鬐居成信立等六十八名渰死事狀。傳曰,事極驚慘,令本道各別恤典擧行。
金弘楨啓曰,今日賓廳日次,兩司當爲入侍,而大司憲趙泰東,執義鄭栻,掌令朴萬普,持平尹就履在外,掌令梁聖揆,持平南一明引避退待,大司諫宋正明未肅拜,司諫兪命凝,獻納李宜晚在外,正言趙錫命呈辭,正言呂光周陳疏入啓,宋正明·趙錫命,卽爲牌招,以爲推移入侍之地,何如?傳曰,允。
備忘記,前修撰權詹敍用。
傳曰,大臣·備局堂上引見。
吏曹口傳政事,以洪以度爲楊州牧使,權世泰爲安山郡守。
尹行敎,以御營廳言啓曰,因禮曹啓辭,恭陵·順陵陵內,大虎入來,齋室近處,踪跡狼藉,白晝橫行,陵卒不敢任意巡山,令御營廳,出送將校捕捉事,命下矣。本廳將校,善放砲手五十五名率領,今日出送之意,敢啓。傳曰,知道。
又以兵曹言啓曰,新除授判書崔錫恒,時在京畿楊州地,斯速乘馹上來事,下諭,何如?傳曰,允。
正言呂光周疏下備局未推。答曰,省疏具悉。進言之誠,予用嘉尙,白骨徵布,實是王政之所不忍,不可不善變,故已有熟講更稟之命矣。他餘事,令廟堂稟處,爾其勿辭往來焉。
右議政金昌集再度呈辭不允批答,王若曰,予惟國家所托之重,亶在於股肱,古者君臣相與之際,貴孚乎情志。昨予旣已備示乎至意,今卿胡乃再尋乎辭單。念玆朝野艱虞之秋,豈是輔相休退之日?時論岐貳,必須如司馬光之公明,邊圉疎虞,必須如范文正之經略。加以天災時變,有衰亂將亡之形,至於民心國綱,無收拾可支之勢。惟卿,以喬木世閥,爲時之柱石良臣。宋庠之兄弟立朝,文采蔚爲世範,平晏之父子繼相,忠孝蓋其家傳。故自再登乎廊樞,愈欲一委以軍國。機務無滯,豈獨救時之才?獻替靡遺,蓋存格君之念。予欲救生民隣族之弊,非卿孰咨,予欲講城池保障之宜,亦卿是賴。夫何釋負之請,遽出仰成之辰?雖夙夜勤勞,以致霜露之爲祟,然筋力强旺,何難藥物之奏功?中朝屢嘆,不但寡躬之虛佇,首席久曠,奈此左揆之獨賢。我固不可以捨卿,卿亦豈果於忘我?須思大義,勉回遐心。於戱,朝廷尙有老成,正冀戮力而共濟,國事茫無畔岸,未可袖手而傍觀。毋庸復辭,豈在多誥?所辭宜不允,故玆敎示,想宜知悉。知製敎林象德製進
同日午時,上御會祥殿。大臣·備局堂上引見入侍時,左議政徐宗泰,判尹李彦綱,工曹判書金錫衍,禮曹參判金鎭圭,刑曹參判趙泰老,左副承旨金弘楨,大司諫宋正明,修撰洪重休,假注書崔守慶·李以濟,記注官鄭夢海,記事官金在魯。
左議政徐宗泰曰,雨後日氣陰濕,伏未知聖候,何如?上曰,核處·脚部,一樣矣。宗泰曰,昨日藥房批答,以無加勝爲敎,伏悶矣。北漢城事,旣有成命,當於備局諸宰中,出主管堂上而後,可以經紀其事矣,敢達。上曰,備局堂上中一人主管,可也。宗泰曰,聖意或有所屬,謹俟下敎。上曰,大臣之意,以誰爲可?宗泰曰,小臣之意,恐無出於前判書閔鎭厚矣。鎭厚所陳北城形便,甚爲周詳,其所經意審矣,專畀之,以爲主管堂上,何如?臣議於僚相,亦以爲好矣。上良久曰,依爲之。宗泰曰,築役重且浩大,又有同事之人,如參攷之爲爲便,以武臣中差出堂上,似宜矣。上曰,使武臣中一人,同事,可也。宗泰曰,金重器,精鍊於事,使之同事董役,何如?上曰,大臣之言,是矣。予意亦然。摠戎使金重器,使之同事,可也。以下缺出擧條
今日入侍,左議政徐宗泰所啓,此忠淸監司洪重夏狀啓也。以爲本道水陸操,今當設行,而春耕已屆,沿海邑則未免災歉,巡撫使,纔已點閱試藝,又復行操,則軍兵裹糧赴操,困苦難支之弊,實甚矜愍,旣與巡撫使相議,水陸操竝停止事,請令廟堂稟定矣。因黃海兵使李澤狀請,兵使巡歷則停止,軍兵等,各其邑居中處聚會後,兵使馳往操練事,使之依此施行矣。今當農耕之節,軍兵弊端,尤甚可念,而湖西年事,與海西之歉荒不同,軍政有難全然停廢,本道行操,依黃海道例擧行,似當,以此分付,何如?在外相議,則諸議皆然矣。上曰,何可停止?依海西例爲之,似好矣。刑曹參判趙泰老曰,海西則巡撫使,無不遍審矣,至於湖西,則巡撫使,旣不盡審,兵使亦不一一往審,則點閱之道,似甚疏闊矣。上曰,然。徐宗泰曰,陸操旣已稟定,而水使李順坤,旣已罷職,水操自不得設行矣。上曰,前例,何如?判尹李彦綱曰,罷職者,似不可爲矣。徐宗泰曰,水操雖不可行,若自朝家特命爲之,則可以奉行,而巡撫使,旣遍歷沿邑,沿邑軍兵,未得休息,困頓已極,事勢誠似難矣。且閫臣罷職後,停操與否一款,當有定式之事矣。上曰,前者忠淸兵使申漢章,以罷職發巡還停,以此推之,則罷職者,似不可爲矣。徐宗泰曰,旣罷之後,水使自不得行操,而覆啓回下中,當有明白分付矣。上曰,水使旣罷,水操則當停止之意,分付,可也。
徐宗泰啓曰,以已往事言之,反正初,南漢築城時,完豐府院君李曙,以元勳主其事,竟能就緖,而未聞大臣領之,頃年江都墩臺之役,故相臣金錫胄,受委主管,而亦未有大臣摠察之事,然臣之區區之見,以爲原任大臣,有經畫於此城事,靡不周審,今若自上特命委授,俾有所懷,隨事通議而指揮,則事必着實,未知何如。此非事例,而臣旣有所懷,惶恐敢達。上曰,頃日承旨韓配周之言,亦如此而此非設立都監之比,予意則不必別爲委授,時任·原任,隨事通議爲之,似好矣。
判尹李彦綱所啓,使臣之行,例有外方求請,而湖西·京畿兩道求請,則自惠廳給價通信使行,宜無異同,而卽者使臣送言,以爲行期已迫,該廳謂無可據前例,不爲覓給,請自廟堂分付云,故敢達矣。蓋使行求請,自壬戌年始爲變通,以此似無可據之例,而以事理言之,信使時,戶曹所給盤纏,比燕行加優,獨於京·湖求請之價,豈有不給之理,而其數稍加於燕行所給之數矣。上曰,然矣。似當加於燕行矣。左議政徐宗泰曰,信使越涉重溟,回還淹速,亦難的定,且是稀闊之行,故朝家之資給,本自從優矣,頃日因信使送言,再問于該廳,則以爲遍考文書,而畿湖則求請上下,無可據謄錄云,雖未知其故,而以事理言之,似不當與燕行有所異同矣。上曰,無可據之例云者,殊可訝也,使覓給,宜矣。彦綱曰,當直爲分付覓給乎?抑使之稟處乎?上曰,稟處,可也。
今日入侍時,禮曹參判金鎭圭所啓,南漢廟社權安處基址,依下敎已定,而殿宇制度,則頃日筵中,以長寧殿則七間,此則添一間,而限隔其半,西奉永寧殿,東奉宗廟之意稟定矣。更爲商量,若不幸權安於此殿宇,則享祀之禮,雖不得擧行,如朔望香火之節,恐不可全廢,而至於永寧殿,在平時亦無朔望之祭,則權安處香火,非所可論,而第同奉一殿宇,而或行或否,誠爲未安,今若各造殿宇,而間以短墻,則香火之節,可無難支之患矣。且向日大臣陳達時,以每一間奉安三位,定奪矣。卽今永寧殿·宗廟,各十一室矣。日昨下往南漢時,令木手尺量間架,而審度之,則一間三位,雖奉安龕室,前設牀卓,則尙難容旋於其間,況不設龕,以奉安旖子磨鍊,則尤甚苟艱,此事初不經始則已,旣已爲備預之計,則一二間增建,何可計其所費乎?宜於兩邊,各添造一間,以爲東西兩殿宇,在外時,已與左相議,而右相,以在呈告中,故就議則以形勢果如此,則加造一間,各立殿宇,爲宜云。本曹判書李墪,則方遭服制,故送書吏問議,以爲當初稟定時,旣未入侍,又未能親往看審,次官與大臣,稟定榻前爲可之故,啓達矣。上曰,宗廟·永寧殿奉安處,必爲各建,可乎?大臣之意,何如?左議政徐宗泰曰,初則間架,爲一字之制,故不能比於常時爲隔間權安之計矣。今旣各加一間,十間連架,非但易致傾圮之可慮,太廟·永寧殿,事體宜別,中置空隙而各建,似當矣,旣已營建,則添造一二間不難,頃以一間奉三位,雖已定奪,而牀卓排設,終爲苟艱,若添造一間,兩殿各爲五間,則奉安之際,可以容旋,禮官所達,宜矣。上曰,初爲四間,然則當各添一間,諸臣所見,何如?判尹李彦綱曰,如係不可已之役,而四間之制,果爲狹窄,則依禮官所達,兩殿各加一間,似可矣,第小臣有所懷,惶恐敢達矣。南漢是國家早晚依歸之地,不幸而有播越之患,行宮之外,亦多公廨,廟社之一時權安,豈無可合之所,而如以公廨之湫隘爲慮,則分付守臣,使之留意加造一坐廨宇於淨潔之地,可也。今以廟社奉安爲名,別爲營建,則名稱未安。且南漢旣建廟社,則北漢築城之後,亦當有廟社乎?江都之長寧殿,方奉安御容,非爲奉安宗廟而預建,未知於事體何如也。工曹判書金錫衍曰,只造四間,則其勢之狹窄難容,誠如禮官所達,若令添造一間,則似好矣。刑曹參判趙泰老曰,小臣之意,與判尹李彦綱所達,同矣。若於不卑不湫之地,擇定基址,不必倣廟社制,而造成一宇,則豈不可一時權安乎?若以奉廟社爲言而創建,則誠爲未安矣。上曰,禮官則以判尹之言,爲何如?鎭圭曰,外間議論,亦或有如李彦綱之言者,而臣之愚見,與此不同,所謂保障者,蓋爲備不虞而設也。軍國之事,固重,而廟社之重,在於軍國之上,旣爲軍國預備之圖,則何可不慮及於宗社奉安處之不爲經營,未免爲闕典,今者聖慮之及此,臣竊欽仰,故不知此擧之爲未安矣。諸臣苟有異議,則當初陳達,可矣,而今於始經之後,事體其可中止耶?且若以稱之以廟社爲不便,則南漢行宮,城中人稱以大闕,旣有大闕,則有廟社權安處,亦何未安之有乎?彦綱曰,大興·鐵瓮等山城,皆擬他日駐蹕之所,室宇帳御等物,無不備具,而至於廟社奉安之所,獨無營建之事,雖以南漢言之,丙子後七十年來,不立廟社,豈其未遑而然耶?蓋以爲未安而不爲矣。鎭圭曰,南漢凡百漸備,卽今事體,幾如陪都,非鐵瓮等之所可比也。大司諫宋正明曰,當初聖敎,出於經遠之慮,而以廟社爲名則未安,當稱以別宮而建之矣。修撰洪重休曰,初不經始則已,成命旣下之後,不可中止,且廟社奉安之稱,未知其安矣。上曰,旣有宮闕,以備不虞,則不可無廟社奉安,此所以下敎者也。判尹之言,不無意見,亦非不知下敎本意,而旣已完定之事,不可中止,如以直稱廟社,爲未安,則以別殿爲名,文書中,亦以別殿稱之,可也。鎭圭曰,廟社權安處,則當稱以別殿,而社稷神室,則當何以稱號乎?徐宗泰曰,神室,只是一間之制,不必別立名號耶,未知以何稱號,而爲好矣。泰老曰,若稱以別字,則何如?鎭圭曰,臣意則以虛室稱之,未知何如。上曰,虛室之稱,亦未知其何如矣。徐宗泰曰,虛室之稱,似未穩矣。彦綱曰,倉卒難定,此則禮官,退與本曹長官,相議以定,似宜矣。鎭圭曰,當從容相議,定其稱號,而啓稟矣。因殿宇名號之事,而辭說更端,間架事,無明白發落,故敢此更稟。上曰,兩殿各建,而各一間添造,可也。鎭圭曰,南漢此役事,守禦使,付其將校之在城中者,經始矣。此擧,與本廳戎務,事體不同,恐不當只付將校,宜令府尹,摠察將校,監董其役,下詢于大臣而下敎,何如?徐宗泰曰,金鎭圭所達,似宜矣。上曰,然矣。備局謄錄
禁府啓曰,以黃海道巡撫使尹就商狀啓,刑曹帖目,前椒島僉吏李有華,移本府處置事,允下矣。李有華,自任所時未上來云,依例發遣府書吏拿來,何如?傳曰,允。
今日入侍時,上曰,知中樞府事崔奎瑞,向來無端下去,終不上來,實無意義,故予以爲非,而不必每以此爲嫌,君臣之義,無所逃於天地之間,自非果於忘世者,何可一向不仕乎?崔奎瑞去國,已至十三年之久,予亦有欲見之意,渠獨無是心乎?卽今金吾罪囚多滯,勿復撕捱,速上來之意,別爲下諭,可也。禁府
今日引見時,大司諫宋正明所啓,今因人才收用事,臣亦有所懷矣。前後兵亂時節死人子孫,每有錄用之敎,而兩銓亦無着實收用之事,當此虞憂之日,不可不另加收用,以爲激勸人心之道,申飭兩銓,表表死節人子孫中,可合錄用者,使之另加採訪,隨才調用,若無子孫之人,則行會諸道,守墓之人,給復除役,以示褒恤之意,實合事宜矣。上曰,所達,好矣。依爲之。承傳謄錄
今日引見時,判尹李彦綱所啓,北咨初來時,登對之日,以兩西人收用事,小臣有所仰達,而大臣亦爲繼陳,有亦別申飭之敎矣。其後兩銓,終無奉行之事,殊無申飭本意,更爲申飭,何如?左議政徐宗泰曰,兩西人特加收用事,頃日旣有成命,過大政後,臣對前兵曹判書閔鎭厚問及,則略有所收用之矣。大政時,碧潼郡守田種英,有同知陞授之命,而此則恐涉無漸,此外武臣中承旨望擇擬,西路人通淸事,亦有特敎,聖意非偶然矣。此雖非臨政猝然爲之之事,而特命之下,俱未得擧行,其時頗覺落莫矣。上曰,北道人吳羽進,已爲通淸,而西路人則尙未得通淸,武臣承旨,雖未知儲望之有人,而下敎之後,皆不奉行,良可慨然。武臣承旨,西路人通淸事,勿爲抛置,着實擧行,兩西人收用事,亦爲申飭,可也。刑曹參判趙泰老曰,武臣承旨及西路人通淸事,長官及郞廳備員,然後可以擧行矣。承傳謄錄燼餘上曰,守禦使之病,近來,則何如?鎭圭曰,近來則少減云矣。守禦廳,方移文於禮曹,以爲營建物力,今方措備,各陵蟲損木,諸軍門,啓請得用此役事,更重於諸軍門之役,英陵火巢外蟲損木,願得取用燔瓦,可以啓稟云云,下詢于大臣而下敎,何如?上曰,如何?宗泰曰,陵內多蟲損木,則害於新木,又色白所見不好,近因各軍門之啓請,蟲損木斫用,屢許於英陵,而第當斫木之際,不能從容,小臣曾見軍門多人,往伐樹木,甚不安心矣。鎭圭所達,爲火巢外云,此與陵內逼近處有異,而又爲燔瓦而取用,則不必爲體大之木,然則量所入許斫,而竝令陵官眼同監伐乎?上曰,火巢外云乎?彦綱曰,陵內蟲損木,從歸腐朽,非是樹木之可惜,斫伐之際,例多亂雜,斧斤之聲,未安。且此燔瓦之役,若此大段物力,不必多入,何必許斫陵木乎?上曰,燔瓦樹木,不至多入,勿許,可也。鎭圭曰,當依傳敎回報矣。
鎭圭曰,此乃忠淸監司,以林川胎室碑石傷缺事,啓聞者也。此狀啓,下本曹,而判書李墪遭服制,臣要其出仕後回啓,則墪,以事體不當稽置,使次官擧行,故臣在外議于大臣,而仰達矣。此狀啓以爲,碑石前面三字之畫傷缺,而守護軍等招內,壬戌年禮曹堂上奉審,以白蠟補畫,厥後補處剝落云,而節錄其營上,其時本曹回啓關文之辭以實之,故臣取考本曹謄錄,則當初本道監司,因本官所報狀聞碑石之爲傷,而以其將遞歸,未及奉審,遣禮官與新監司,同審其傷處,以紙印出以上,則本曹與大臣相議,以仍存舊碑,略加磨治,補其微缺之似便,回啓允下後,遣郞廳及繕工監役董役矣。堂上奉審狀聞而已,所謂以蠟補畫者,非所可論,郞廳監役,爲董役進去。且回啓中,使之補其微缺者,乃磨治後補刻缺畫之謂,非使以蠟補缺,而果有補蠟之事,則誠爲可駭。若問於其時郞廳監役,可知實狀,故考出其姓名,則監役閔衡重,已物故,郞廳尹鼎和,生存矣。下詢于大臣而處之,何如?宗泰曰,鄕所石手等招辭如此,事體爲重,似當問之矣。上曰,問之,宜矣。鎭圭曰,令攸司稟處乎?上曰,拿問,可也。鎭圭曰,此狀啓,又以爲丁亥己丑監色等,使石手依倣壬戌用蠟之事,私自補畫云。兩年事,本官知而不報監司,則甚可駭,若是監色等,私自爲之,而本官不察,則此奉命修治而補蠟之郞廳監役,其罪雖似爲重,雖然事體亦不可置之,下詢大臣,何如?彦綱曰,輕重有間云者,謂地方官,輕耶?鎭圭曰,然矣。彦綱曰,不然。知之不知之間,地方官,似重矣。宗泰曰,其時無報知營門之事,而鄕色輩,私自補缺,地方官知之,固有罪。雖不知之,亦難免其責。先施以罷推之罰,似無不可,而事體爲重,禮郞旣被拿問,當該守令,似當一體施行矣。上曰,亦爲拿問,可也。出擧條鎭圭曰,忠淸監司狀啓以爲,林川胎室碑石之傷缺處,比瑞山胎碑傷處,稍淺而似闊,瑞山碑將改,則此碑恐無異同云,而臣議于兩大臣,則皆以爲,舊石之仍用,似合愼重之道,臣意,碑石若至大段傷缺,則當改新石,而只爲缺傷,輒改舊時所建,似非愼重之道。壬戌年,本曹與大臣請磨治補刻者,蓋以此也。且伏見此碑後面印本,則書以隆慶年號矣。宣祖大王胎室碑石之以中朝年號刻建者,今若改以卽今年號,則豈無怵惕之心乎?區區愚見如此,下詢于大臣而下敎,何如?上曰,傷缺處不至大段,仍用舊石而磨刻,可也。鎭圭曰,壬戌年林川碑役,則禮郞及繕工監役,下去董役,今番瑞山石役,以兩監提調進出定奪矣,今此林川事,則何以爲之乎?宗泰曰,胎室雖重,而舊例則無提調下往之事云,且改立新石,與仍用舊石而磨刻,事體亦別,用壬戌例,似宜矣。上曰,兩監提調之竝往,似太重,只送禮郞與監役,則又似太輕,禮曹堂上及監役,下送,可也。瑞山之碑,不可磨治云耶?若不大段傷損,則磨補,似好矣。宗泰曰,下敎誠然,石品若堅好,則恐不當輕改舊石矣。上曰,全石若不傷損,而只字畫有缺,則依林川例磨刻,可也。鎭圭曰,此是長官所已回啓,而允下者也,非自下所敢更議,而聖敎至當,移文本道,問碑石傷處輕重而後,更稟矣。上曰,然。鎭圭曰,瑞山事,前日大臣,以待秋擧行定奪,林川事,亦依此爲之乎?上曰,依爲之。出擧條上曰,頃日前水使白時耉拿來推考,舊例則當云如此如此,而中間謬誤,以致襲用,此非擧行條也,當考前例矣,金吾官入侍,故下敎矣。鎭圭曰,小臣惶恐敢達矣。向日入侍時,全昧事體,有所越職冒陳,致勤嚴旨,卽今禁府公事,有不敢晏然,更當敢以辭疏自列,不賜允許,久爲撕捱,冞增惶隕,而誤事之後,終不宜冒沒行公,此累疏而不能已也。雖承勿辭之批,而臣之不可行公,與無故而祈免者有異矣。榻前非敢辭職,而顧臣情地誠然,前下聖敎,分付承旨,以文字出擧條,何如?上曰,非大段事,不當出擧條矣,一向引嫌未安,從速察任。宗泰曰,金鎭圭之言,非矣。當初下敎之下,宜其未安,而旣已陳疏承批之後,更爲陳疏,必欲圖遞,過矣。非敢爲辭職之言,而以不可行公爲言,未免太固滯矣。上曰,當初推考,出於事體上,非過自引嫌之事,從速行公,可也。
宗泰曰,畿邑一守令之事,非本司所知,而楊州牧使崔昌大,監司罷黜之後,自上特命勿罷,以道理言之,守令所當卽還官次,察其職任,而聞其勢實有不能然者,昌大老母之病,積月危重,近來少有差道,而完復尙遠,雖不遠之地不可離側云,情勢旣然矣。且監司之當初罷黜,非泛然之事,以見過而罷黜,雖有勿罷之恩旨,爲下官者,豈可還官乎?以此以彼,俱難察任,本州之曠官之累月,事多可慮,崔昌大,宜有許遞之道矣。上曰,然則改差,可也。榻前下敎
彦綱曰,今初一日筵中,以犯越助捕人論賞事,有所仰達,而其中有疏漏之失,故惶恐敢達。大抵賞典,出身則加資賞職除授,閑良則加資竝加給錢布,公私賤官奴婢,則免賤勿定年役,而伊日陳達時,公私賤三字疎漏,令政院付標添入,何如?上曰,依爲之。彦綱曰,臣待罪本職不久,而回啓文書,以曾前嫌礙,不得爲者有之矣。申卓·李俊等訟事,年前待罪畿營,昨因訟官所報處決,而到今回啓之際,拘於嫌礙,不得爲之之意,敢達。上曰,此等事,不可盡爲引嫌,似過矣。
宗泰曰,安山郡守尹寔,以檢屍事罷職就囚之後,禁府有故,尙未照律,卽今曠官多日,民事誠爲可慮矣。上曰,非特敎,乃因臺啓而囚禁矣。宗泰曰,因臺啓而就囚矣。上曰,其時以參酌照律定奪,而以無長官,不得磨勘矣。彦綱曰,守令拿問,則出代矣。上曰,旣令照律處之,出代後從速發送,可也。楊州牧使崔昌大改差,安山郡守尹寔拿囚之代,今日內,竝爲口傳差出事,榻前下敎。
大司諫宋正明啓曰,平安道犯越在逃罪人,以重賞懸購,蓋出期於必捕之意,旣捕之後,論賞等事,固不可失信邊民,而若或有混雜之弊,則人情亦自不服矣。本道監兵使前後狀聞中,首捕或以兩人懸錄,助捕之類,其數亦甚猥多,雖因備局稟定,纔有更査之令,而當初旣有不能詳審啓聞之失,不可無規警之道,請當該監兵使,從重推考。上曰,依啓。又啓曰,伏聞日昨筵中,有前縣監宋奎明特爲加資之命,臣竊以爲不可也。年八十曾經四品者,始許加資,乃是令甲所載,今奎明,年未滿八十,官未經四品,而特以聖母至親之故,格外陞資,終有乖於法意,後弊所關,不可仍置,請還收前縣監宋奎明加資之命。上曰,不允。又啓曰,持平南一明,掌令梁聖揆,竝引嫌而退。兩臺避辭竝見上邊臣擬律,宜待行査,徑請問備,未免疎略,請査之啓,事體卽然,處置乖常,勢難仍在,請持平南一明,掌令梁聖揆,竝命遞差。上曰,依啓。又啓曰,新除授執義鄭栻,以按覈御史,時在平安道寧邊府,請斯速乘馹上來事,下諭。上曰,浚事後自當上來,勿爲下諭。正明又曰,臣以所懷,敢達矣。北漢築城,廟算已定,凡國家大事,不厭熟講,向日引對,備局諸宰,未得備員,處分未免太遽,而以大體言之,地利不如人和,卽今生民,擧在倒懸中,國儲爲急,城池爲次,留待原任備局畢聚後,講論商確,務歸至當,如何?若始役而有中撤之擧,則曷若愼重於事前乎?且人君爲國之道,不過節用而愛人,顧此築城之役,糜費多端,又値凶年,宜爛漫思之,免生後悔,爲可矣。上曰,北漢事,所達,好矣。第此非倉卒論定事也,大臣諸宰,皆已往見,非如都城之闊大難守,又非可閱歲而畢役,蓋已熟講而處之也。節用之言,所達爲好,當留意矣。
宗泰曰,今日入侍臨時,正言呂光周上疏,下本司矣。未能詳見,而槪其陳戒切實,隣族侵徵之弊,斯速變通事,上敎切至懇惻,群下感動,民聽咸聳,惟當趁時奉行,以宣惠澤,非敢不視以切急之務,直爲擔閣不行,實緣變通之無善策,而未免稽滯也。卽今首席已曠,右相念外引入,備局諸堂上,所管職務多有之,每於開坐時,來會者少,有時出令而不得會,光周疏中,以敎命之下,不爲奉行爲非,不勝惶恐矣,前頭當與諸宰相議爲之,而變通之際,實爲未易矣。外方民憂日甚,正到極盡地頭,身役田役,特許蠲減,朝家德意,非不至矣,而猶未足以解其倒懸之急矣。疏中,又及守禦使尹世紀當有變通之道,光周之言,未免於輕遽矣。世紀所患,非一時感傷之比,源委不輕,心神不能如常,其勢不能察任矣。小臣亦與之爲親載,頃因渠遭兄之喪,往問之,言語酬酢,猶能爲之,而筋力則數月內,不可以參公會班列矣。所任旣重,而所患又是實病,雖臺諫直以變通爲請,是亦出於念國事之意,而終爲輕遽矣。上曰,隣族之弊,倉卒變通爲難,熟講何害乎?燼餘
上在慶德宮。停常參·經筵。
卯時,日有兩珥。夜一更,月暈廻土星火星。
下直,平海郡守李弘肇。
兪命雄啓曰,來十五日儒生殿講日次,而宗廟永寧殿雨漏處修改相値,頉稟。傳曰,知道。
韓配周啓曰,大司憲趙泰東,執義鄭栻,持平尹就履在外,掌令二員,持平一員未差。今日以監察茶時之意,敢啓。傳曰,知道。
朴弼明啓曰,吏曹郞廳來言,臺諫有闕,政事,取稟。傳曰,明日爲之。
韓配周啓曰,正言呂光周,再啓煩瀆,退待物論矣。
金弘楨啓曰,今日入直軍士,中日習射,請出標信。傳曰,知道。
又啓曰,副摠管李箕泰,以御營別將,馬兵等操練事,露梁進去之意,敢啓。傳曰,知道。
兪命雄,以弘文館言啓曰,本館上番副校理臣洪致中,以中學兼敎授,今日儒生製述坐起時,晝仕出去,而一日之內,勢難畢考,每每草記,亦涉煩瀆,限畢試,除草記,直爲出去之意,敢啓。傳曰,知道。
正言呂光周啓曰,臣妄以瞽說,仰瀆宸嚴,猥承批,方切惶悚矣。伏聞昨日筵中,大臣以臣疏中論守禦使臣尹世紀事,至謂之係是重治,直請變通,未免輕遽云。筵席語秘,雖未得其詳,而臣竊不勝訝惑之至。此時保障之責,國之重任,誠如大臣之言也。惟其任重,故不宜一任其瘝曠戎務,以貽疎虞之患。廟堂尙無變通,臣之此言,亦云晩矣,何可謂之輕遽乎?且臺閣之體,凡於大小之官,如有可論之事,則或遞或罷,隨宜直請。臣雖疲劣,官以諫名,豈可以言涉重治爲嫌,不論其曠職乎?緣臣無似,致有大臣意外之斥,其何敢晏然於職次乎?昨緣日暮,今始來避,所失尤大,請命遞斥臣職。答曰,勿辭。
行副提學尹趾仁疏曰,伏以,臣疾痛之極,求死不得,呼天不足,又呼父母,雖出於衷情之迫隘,未暇擇聲,而瀆浼之罪,實所難逭,或冀聖明曲加垂憐,許允所辭,不然則宜有威命,以正前後負犯,而及承聖批,不惟不加之罪,至有開釋之敎,竝與匪分之職名,猶靳鐫免,臣於是惶汗感涕,益不知置身之所也。顧臣所叨本職之濫猥,固不暇言,而人雖萬萬不稱,官則淸朝極選,旣遭駁罷之啓,萬無仍冒之理。且金吾諸臣,雖已去其位者,竝皆祈免,得蒙解職,況臣當其在職,致勤嚴敎,則論其罪罰,宜先他人,而特以奉命在外之故,引罪之章屢上,恩諭之批輒降,當罷之職,尙縻身上,區區廉義,喪盡無餘。此身所以俯仰懷慙,跼蹐靡容,不能無憾天地之大,日月之明也。聖明仁恕,禮使臣隣,三司宰列之臣,或有難安之勢,則未嘗不許其遜避,俾伸私義,此不但爲士夫持身之大防,其所以勵世磨鈍之道,亦在於是也。如臣無似,固不敢以三司宰列自處,而猶以進退以禮之恩,妄冀於聖明之下,於分雖僭,其情甚蹙。擊鼓宗臣妄悖之言,雖不足恤,被劾之後,仍帶其職,終非一日所可爲者,玆敢不避煩複,冒死更申前懇於宸嚴之下,伏乞聖明,亟命鐫遞臣玉署之任,得與在朝諸臣,同其去就,粗安微分,千萬幸甚云。答曰,省疏具悉。卿辭至此,本職許遞焉。
傳曰,召對爲之。
同日午時,上御會祥殿。召對入侍,參贊官尹行敎,侍讀官李眞儉,檢討官洪重休,假注書崔守慶,編修官洪慶先,記事官金在魯。李眞儉,讀自答蔡伯靜,至三十五張答羅縣尉。上曰,下番讀。洪重休讀自與趙昌甫,至四十四張答馮奇之。上曰,承旨讀。尹行敎,讀自與長子受之,至五十三張盡卷。眞儉曰,二十九張矣。其時朱子,以按發贓吏之故,而反被其害,誠可痛惋。以近來言之,贓吏所當嚴斥,淸白吏所當褒嘉,以示懲勸之道,而末世私意交蔽,雖有贓吏,絶無擧劾之人,設或有之,旋被其陰中報復之害,豈不可痛乎?贓罪顯著之類,自上申飭該曹,使之勿復檢擧,雖有擬望之事,靳點,爲可矣。重休曰,我國贓吏之法不嚴,臺諫·御史,雖有擧劾,一番行査,盡歸白脫,故贓吏又從以含憾肆毒,興訛造謗,無所不至,此不過國無紀綱而然也。自今以後,必須詳審於按覈之際,使贓吏俾有懲戢之道,勿復如前日之太寬,或似得宜矣。上曰,贓法當嚴事,當留意矣。眞儉曰,淸白吏子孫收用事申飭,而無別爲褒用之事矣。行敎曰,生民休戚,係於守令之賢否,而近來廉白者甚少,朝家繡衣按察,而以其預有先聲,故或有未得其實而還者,數數發遣,則庶可有飭勵之道矣。雖一時不能遍送各邑,若今日送一邑,則日送一邑,使繡衣先聲,相續不絶,則爲守令者,庶不敢放心,思所以謹飭矣。上曰,然矣。眞儉曰,繡衣發送時,不無一時之效,而事過之後,旋復如前,若數送,則似可有益矣。行敎曰,如以玉堂·臺諫,不時發遣,守令必有忌憚之道矣。重休曰,小臣,亦嘗以咸鏡道御史往來,無他實效,然守令輩,聞其暗行先聲,頗有惕念恪勤之心,而及其回程,復踵前習。自今以後,勿爲治裝,特命出送,而抽栍數三邑,使之巡視,待其回還,又復如此,則守令輩,庶無怠惰放肆之弊矣。眞儉曰,第三十張矣。仍讀所喩以下,至自然之平而止曰,此語甚好矣。凡天下之事,固有是有非,人亦有邪有正,若不復辨別,務欲一切調停,則外似寬平,而終無可平之理,此元祐·元符之所以敗也。前代已然之迹,足爲監戒,此等處,伏願勿復泛看。上曰,然矣。重休曰,三十二張矣。譸張眩惑之輩,敗人國家,而朱子猶不能預陳其說於君上,以冀或悟,則是所謂當言而不言也,故吾輩亦不得無罪。然人臣之所以囁嚅不敢言者,只恐觸忤人主之意,以致雷霆之威也。人臣雖有謇諤之風,君上苟無容受之量,則讒諂面諛之人日益進,忠言讜論,不可得以聞矣,此古今治亂之所係,可不戒哉?伏願熟察焉。上曰,然矣。當留意矣。眞儉曰,朱子之賢,而其時君臣,不能相得,誠爲千古之恨矣。不能上爲明主,預陳此說云者,世主政宜監戒矣。君上雖假顔色以導言,嚴威之下,自難進言,無假借顔色之事,則不能畢其辭而退者,自古然矣。重休曰,三十五張矣。治心之法,莫切於持敬,窮理之要,莫先於讀書,以致其知,而讀書貴在專一,不專一則泛濫而不精,不精則無以發其趣,而致其知,故朱子曰,專一悠久爲成,二三間斷爲敗。讀書治心之法,無過於持敬之熟,專精之久矣,伏願加意焉。上曰,然矣。眞儉曰,第四十一張矣。此書中處晦觀明,處靜觀動之說,好矣。此乃工夫上事,而凡政令事爲之間,可以察見其得失之道,其要無過於是矣。重休曰,事務紛擾中,是非難察,況人主萬機至煩乎?易曰,用晦而明。先儒范氏曰,以靜制動。皆與此書之旨,相爲表裏矣。上曰,然矣。眞儉曰,第四十五張矣。與其長子受之書也。第六條中,所謂凡敦厚忠信,能攻吾過者,益友也,其諂諛輕薄,傲慢褻狎,導人爲惡者,損友也者,眞格言也。卽今春宮學業日就,漸造高明之域,仰惟殿下,遇物則誨之,未嘗少忽,而第九重之內,親宦官宮妾之時多,接賢士大夫之時少。宜念損益之所以判,而常存警省,伏願訓誨之際,加意於斯。上曰,所達,最好矣。重休曰,第四十六張矣。勤謹二字,固於學者工夫,親切人君修德,上亦宜體念矣。上曰,唯。眞儉曰,向日大臣以宋圭明加資事仰請,聖上特以親親之意允許,而終違於法典,銓官執法之疏,臺臣還收之請,是矣。必官已往四品,年滿八十者,方許陞資,而今圭明以官以年,俱未準式,此等當守三尺無疑矣。上曰,儒臣所達,好矣。第未及者只一年,特爲加資,未知其大段不可矣。眞儉曰,然則年七十八,或七或六者,亦將漸次陞資乎?臣以爲決不可也。上曰,當更思處之。行敎曰,臣竊有所懷,敢達。近日民生之困,極甚矣,陸民海氓,何莫非可念,而第陸民,則雖有隣族白骨之冤,恒應之役,結役·身役·煙役而已,其他徵斂,猶不如海氓之受困,沿海之民,則隣族白骨及恒應者,與陸民一般,而其所生涯,專在漁採,卽今沿海滄波,莫不爲各營門各衙門諸軍門諸宮家所折受,無一片無屬之處,一小船數把網,亦莫不皆有所屬,持船持網而入海者,旣有水稅·船稅·網稅,而出海發賣之處,又莫不皆有地稅,其他無名之徵,罔有紀極,故漁採者,無以爲資,或散入絶海深島,或全家寄在船上,不定厥居,故沿海舊日百家之村,今不能存十戶,此實海氓偏困難支之勢也。當此海防致慮之日,若不趁時招懷,則彼無恒之民,實不無可憂之端。此等若不還集,則雖申飭軍機,極其精利,恐爲無用之歸。若令巡撫使與本道監司·沿海守令,講究安集招懷之道,則似乎合宜。臣曾爲沿海守令,習聞此事,故敢此仰達。上曰,令廟堂斯速稟處。出擧條
掌令朴萬普疏曰,伏以,臣之虛帶言責,已至四朔矣,猥受恩由,亦過數旬矣。顧思分義,豈容盤桓,而老母病情,一向危苦,不忍離違,罪積逋慢,封章縣道,冀徹哀懇,而本道道臣,謂有朝禁,不以上聞,臣呼籲路絶,進退益窮,惶隕罔措之中,又伏聞聖體有受灸之節,不遑顧私,抑情離側,行到近畿,而家伻隨至,報以臣母於送臣之日,開戶移晷,觸冷添傷,胸膈痞塞之症,一倍危惡,臣聞來煎灼,五情如潰,不忍前進,還尋鄕路,瞻望五雲,但有涕淚,從今以往,無復有造朝之望,惟有速解臣職,名以畢禽誠,而或恐天日之明,猶未能盡燭於微物之情,敢冒萬死悉暴危情,伏乞孝理之下,少垂憐愍焉。今臣母病,本非老人衰疾之比,受病源委,實有所不可救藥者,臣母於昨年,以及耄癃疾之喘,連喪兩子,繼哭三孫,驚心痛骨,晝夜號絶,大火攻中,眞源都鑠,且緣家事之傾覆,不免飢寒之逼肌,奄奄氣息,苟延朝夕,以至今日,臣之爲子不孝,日夕遑遑之狀,誠不敢煩於天聽,以此情境,尙安有違離供職之望哉?臣之向來趨朝,今日登途,只欲少效忱誠,而俱不免顚倒蒼黃,則於此可見其實狀矣。今復因仍蹲冒,引日踰時,臣罪輕重,雖不足言,而臺憲重地,其將一任瘝曠乎?此臣之夙夜悚惕,氷炭交中者也。噫,螻蟻賤臣,幸蒙洪造,濫叨匪據,糜身粉骨,所不敢辭,而至情所迫,偃伏在外,卒未有一言報效,輒將私懇,徒事瀆擾,論其負犯,洽被重誅,臣雖無狀,寧不知罪,岐路彷徨,俯仰悲隕,撫躬流涕,不知所言。伏願天地父母,特垂矜諒,亟賜鐫遞,仍治臣辜恩負職之罪,俾得守分安意,以終養老母餘日,不勝幸甚云云。踏啓字。以上燼餘
疊書今日入侍時,參贊官尹行敎所啓,臣竊有所懷,敢達。近日生民之困極甚矣。陸民海氓,何莫非可慮,而第陸民,雖有隣族白骨之冤,恒應之役,結役·身役·煙役而已,其他徵斂,不如海氓之受困,沿海之民,則隣族白骨及恒應者,與陸民一般,而其所生涯,專在漁採,卽今沿海滄波,莫不爲各營門各衙門諸軍門諸宮家所折受,無一片無屬之處,一小船數把網,亦莫不皆有所屬,持船持網而入海者,旣有水稅·船稅·網稅,而出海發賣之處,又莫不皆有地稅,其他無名之稅,罔有紀極,故漁採者,無以爲資,或散入絶海深島,或全家寄在船上,不定厥居,故沿海舊日百家之村,今不能存十戶,此實海氓偏困難支之勢也。當此海防致慮,若不趁時招懷,則彼無恒之民,實不無可慮之端,此等若不還集,則雖申飭軍機,極其精利,恐爲無用之歸,若令巡撫使與本道監司沿海守令,講究安集招懷之道,則似乎合宜,臣曾爲沿海守令,習聞此事,故敢此仰達。上曰,令廟堂斯速稟處。
上在慶德宮。停常參·經筵。
下直,高原郡守李萬楨。
夜一更,月暈廻火星。四更,月入軒轅右角星內。
藥房都提調臣李頤命,副提調臣朴弼明啓曰,春雨浹旬,伏未審此時,聖體調攝,若何?核處·脚部,其有差減之勢乎?臣等依前定奪,率諸醫入診,詳察症候,宜當,不勝憂慮,敢來問安,竝此仰稟。答曰,知道。核處·脚部,別無加減矣。勿爲入診。
韓配周啓曰,大司憲趙泰東,執義鄭栻,持平尹就履在外,掌令二員,持平一員未差。今日以監察茶時之意,敢啓。傳曰,知道。
又啓曰,正言呂光周,引避退待,今已經宿,大司諫宋正明,正言趙錫命,竝卽牌招,使之處置,何如?傳曰,允。
傳于韓配周曰,右議政金昌集三度呈辭,不允批答。
兪命雄,以禮曹言啓曰,本曹郞官六員內,正郞·佐郞二員,有闕未差,二員方以生進會試考講事,分往一二所,見存之員,只有二人,而今十五日宗廟·永寧殿·永禧殿·永昭殿·敬寧殿五處春奉審及修改時,無以推移進往。正郞·佐郞有闕之代,今日政使之差出,何如?傳曰,允。
韓配周啓曰,今二月十二日,忠義衛李榮徵稱名人,自興化門入來,差備門外擊鉦,極爲駭愕,令攸司囚禁治罪。同門守門將金聖臣,常時不能禁斷雜人,以致闌入,亦難免其責,推考,何如?傳曰,允。
吏批啓曰,新除授長湍府使李鳳祥戶奴呈狀內,奴矣上典老母,水土所傷之症,當此換節之日,一倍添重,旣無將往之望,又以無妹獨子,不忍暫時離側,斯速入啓處置云。端川郡守朱格呈狀內,臺閣之間,有不可赴任之言,廉隅所在,不可冒赴,斯速入啓處置云。李鳳祥母病添重,旣不忍離側,則勢難强令赴任,依近例罷黜。朱格所遭如此,則亦不可使之赴任,改差,何如?傳曰,允。
有政。吏批,行判書趙相愚未肅拜,參判未差,參議趙泰億進,右承旨兪命雄進。
兵批,行判書崔錫恒在外未肅拜,參判金演進,參議任胤元進,參知李光佐受由在外,左副承旨金弘楨進。
吏批啓曰,判書趙相愚未肅拜,參判未差,小臣獨政未安,何以爲之?敢稟。傳曰,只出緊任。
吏批,以權·朴熙晉竝爲掌令,洪致中爲持平,黃欽爲刑曹判書,崔錫恒爲軍器提調,李衡祥爲長湍府使,趙之重爲端川郡守,申弼誨爲禮曹正郞,李增祿爲禮曹佐郞。
兵批,閔鎭厚·尹趾仁·朴萬普·崔昌大·吳重周付副護軍,梁聖揆·朴乃貞·南就明付副司直。
尹行敎啓曰,全羅監司,以羅州居良人朴無甲等十八名渰死事狀聞。傳曰,事極驚慘,令本道各別恤典擧行。
兪命雄啓曰,檢閱朴弼夢,旣有放送之命,卽爲牌招察任,何如?傳曰,允。
又以禮曹言啓曰,今十五日宗廟·永寧殿·永禧殿·永昭殿·敬寧殿五處奉審時,本曹郞官,無以推移分詣,故草記變通差出矣。聞今日政新差正郞申弼誨,時在忠州地,佐郞李增祿,時在尙州地,合有變通之道,申弼誨·李增祿,今姑改差,令該曹口傳差出其代,以爲趁明日出肅行公之地,何如?傳曰,允。
吏批口傳政事,以鄭以規爲禮曹正郞,洪禹道爲禮曹佐郞。
大司諫宋正明啓曰,正言呂光周,以引嫌而退。正言避嫌見上有懷疏陳,臺體卽然,大臣之斥,不必爲慊,請正言呂光周出仕。答曰,依啓。
副護軍李震壽疏曰,伏以,臣伏見日昨臺啓,以靈巖弑夫罪人明德獄案中,多有疎漏處,有當該同推官請罷之論,臣於是不勝瞿然之至。大小獄案,通一道殆近百數,雖欲一一照檢,以臣昏劣,固知其多有不逮,而至於考覈,親問上聞之事,是誠何等重獄,尤宜十分詳繹,俾無一毫未盡,而病餘精神,一倍迷憒,首尾肯綮,不能統管,以致違錯多端,省鞫中輟,苟求厥罪,臣實爲首,何可諉以臺啓之只論推官,而獨自晏然乎?因一獄事,累聒宸聽於靜攝之中,臣罪至此,益無所逃。伏乞聖明,亟命攸司,勘臣罪罰,以爲人臣不職者之戒,千萬幸甚云云。答曰,省疏具悉。爾其勿待罪。
右議政金昌集三度呈辭不允批答,王若曰,纔宣再諭之批,謂卿心之可回,繼上三辭之章,愧予誠之甚淺。何必邁邁,玆復申申。言念今日之艱虞,曷勝中夜之憂嘆?世道如水益下,孰任挽回之圖,天災式月斯生,政急燮和之責。矧玆邊鄙之騷繹,尤宜廟算之綢繆。海堧之疎虞多端,須講防守之責,山城之便否纔定,必藉區畫之宜。苟非諳練世務之才,曷委弘濟時艱之任?惟卿本以世胄,出自相門。慕賢祖之遺風,惟忠惟孝,襲名父之家訓,聞禮聞詩。胡文德之廉淸,佇見繼世之美。王晉公之事業,可驗毓慶之徵。肆致輿望之皆歸,特煩鼎位之重畀。朝議時象之轉激,思與卿而調停,民憂國計之方殷,要待卿而裁決。卿自以世祿之義,休戚與同,予喜得公輔之良,安危是仗。夫何仰成之際,遽見乞退之辭?精力未衰,寧有疾病之難强,眷注不替,亦無情勢之可言。時事方艱,正上下協心之日,廟謨多滯,豈輔相便身之時?宜竭濟屯之誠,毋懷嘉遯之志。於戱,寡昧之倚毗冞篤,庶情志之交孚,大臣之責任不輕,奚去就之遽決?毋替玆命,卒相予治。所辭宜不允,故玆敎示,想宜知悉。知製敎李眞儉製進
上在慶德宮。停常參·經筵。
下直,惠山僉使鄭思義。
韓配周啓曰,大司憲趙泰東,執義鄭栻,掌令權,持平尹就履在外,掌令朴萬普,持平洪致中未肅拜。今日以監察茶時之意,敢啓。傳曰,知道。
朴弼明啓曰,今此監試覆試考講時,文監察二員,分差兩所,而二所監察鄭以規,昨日移拜禮曹正郞,他監察當爲進去,而文監察崔泰厚,時未署經,無他推移進去之員云。在前如此之時,例有除署經分送之事,何以爲之?敢稟。傳曰,依爲之。
備忘記,傳于金弘楨曰,今下弓矢,惠山僉使鄭思義給送。
李壄,以戶曹言啓曰,礪山君枋,以明陵守陵官,恩賜田結,尙未準受矣。黃海道文化縣數外官屯田畓竝三結三負七束,望呈願受,依例折給,何如?傳曰,允。
韓配周啓曰,今月十三日,主簿李萬成,自開陽門入來,差備門外擊錚,極爲駭愕,令攸司囚禁治罪,同門守門將河挺龍,常時不能禁斷雜人,以致闌入,亦難免其責,推考,何如?傳曰,允。
尹行敎,以禮曹言啓曰,陵官兩員皆有故,則自本陵呈本曹,以忠義差出假官者,例也。頃者貞陵直長·參奉,皆有實病,故依例差出假官,限五日守直矣。卽接嫡長忠義廳行首掌務報狀,則貞陵假官,嫡長忠義孟萬章差送,則陵下人,以不干人韓哥者任自率去,入直陵齋云。所謂韓哥者之以不干人,擅自代直陵所,極爲可駭,故陵書員捉來推問,則忠義孟萬章假官差定,而適爲下鄕,其寓所韓哥者,自稱亦是忠義,與孟萬章爲四寸親,欲替行其任云,故與之進去陵所云。韓哥者,捉來問名則名是時亮,亦不能掩其假托代直之事。莫重陵寢之以假官代直者,出於不得已,而必以忠義假官差送者,乃所以重事體也。今此韓時亮,陵書員,雖以爲亦是忠義,而考其號牌,則書以學生,元非忠義,雖是忠義,非係本廳所差出,則稱以假官,亦難免詐冒之罪,況以非忠義而詐稱忠義者,尤爲痛駭。至於陵卒,則孟萬章下鄕之事,所當往告該廳,更定他無故忠義,而中間與時亮私自符同,致令不干之人,累日冒直陵所,其罪亦不可不懲,竝令攸司囚禁科罪,何如?傳曰,允。
兼文學李縡疏曰,伏以,臣私懇切至,情迹危蹙,猥上辭章,冀蒙恩遞,及奉聖批,不獲所圖,至令上來察職,兢惶悶塞,無地措躬。繼伏見校理林象德·李眞儉疏本,以臣引咎之語,過生嗔恚,極力詬詆,臣誠駭嘆,莫知所以致此。蓋臣前疏,不過自引受侮之端,以暴難冒之勢,本非欲出氣力,與人爭是非,則今於橫逆之來,直當笑而受之,豈可盛氣辨明,以犯效尤之譏哉?第其簡問一款,儘有委折。大凡銓法重,郞僚無論在遠在近,大小新通,率皆簡報者,古例卽然,非同僚獨於臣爲此數事,委曲問議也,自臣在鄕以來,前後僚簡,一不坼見而還之,蓋自附於不在位不謀政之義,他餘銓注之得失,固非臣所可知,而至於數人,則曾已見枳於臣,參下參上,均是淸選,其在政格,理宜一經臣可否,同僚旣知臣不曾坼見,臨擬送簡,只循他例,夫簡問云者,卽問其可否之謂,不答則姑宜徐之,彼一邊通擬,一邊送報者,惡在其簡問之意,而及臣引咎,則曰我已簡問矣,欲以此爲禦人之欛柄,臣恐僚友之義,告君之辭,不當若是其不誠實也。兪命咸疵謗之喧藉,固已久矣。濁亂賢關之擧,人孰不唾鄙,而今乃稱揚救護之資,良可笑也。況其陞六纔一日,而直擬淸塗,除非在參下,已通淸者,未有若是之驟,蓋必欲角勝於向間枳議,何莫非臣見輕而然也?然而此猶不足言,彼罪關名義者,夫豈微眚薄過之比,奬詡推挽,略無所顧忌,臣竊爲世道寒心。至若下僚之徑升,雖極意周遮,猶不敢曰格例當然,乃謂施罰云爾,苟如其言,臣未知春坊右遷,果可懲壞亂朝廷之罪耶。似此銓法,非臣攸聞也。至於遙執之斥,承受之目,造意至深,令人危怖,如臣疲劣望輕,動被侮辱者,寧有一毫彷彿於此等題目耶?天鑑在上,臣復何言,顧臣情私煎迫,不堪從宦,固已自畫于中,苦心血懇,罄竭無餘。若向日所引情勢,特其難進之一端,而被人詆詈,又至於此,尤豈有冒沒承命之望哉?臣於銓職,不容一日仍帶者,不待臣自言,而聖明之所俯燭,至於胄筵輪直之緣臣苟簡,南庠課試之使人替行,不獨私心之惶慄,實非國體之所宜,決不可一向虛縻,以重曠職慢命之罪。輒敢冒死申控於宸嚴之下,伏乞聖慈,亟將臣本兼諸職,竝行鐫改,俾臣得以斂迹息影,以全微尙,不勝大幸云云。傳曰,只遞本職。
副修撰權世恒疏曰,伏以,臣本無似,最居人下,匪據之地,固非臣一日所自安者,而每於除命之下,怵迫分義,不敢力辭,黽勉冒出,苟然就列,居常愧懼,若無所容措,臣之蹤跡,可謂萬萬窮蹙矣。卽見前端川郡守呈遞之狀,則多有挨逼駭異之語,如使今日朝廷,少有紀綱,安敢乃爾?臣雖疲劣,實不欲呶呶說道,以重傷事面,而玆事儘有委折,不得不略陳其槪焉。格前任文川郡守時,不治之聲,鄙瑣之事,遠近唾罵,今尙未已。雖以其狀中,媢嫉謗毁等語觀之,其訾謗之多端,亦可見矣。此外又有所聞之言,而不欲一一索言者,竊恐有傷於忠厚之風也。況又十年中風,全身不遂,升降拜跪之節,不能自力,且其心病深痼,事多乖常,決不堪任事之狀,人多傳說,如此而其可責字牧之任乎?臣在臺閣時,稔得其實,果使之勿赴,夫臺閣旣受糾察之責,隨其見聞,或有所論啓,或使之勿赴,卽臺例然也,而今格怒其不得赴,張皇呈狀,去其切已不好底言,只擧謫客一事,有若此外無可指意者然,良可笑而不足怒也。臣初不能擧實彈劾,反受其慢侮至此,不職之失,固所難免,而且臣自數日以來,重感風寒,熱勢頗盛,嘔氣大作,食飮專却,落席昏涔,以此病狀,萬無供職之望。伏乞聖慈,亟遞臣職,俾便調將,不勝幸甚云云。答曰,省疏具悉。爾其勿辭,從速察職。
禮曹判書李墪疏曰,伏以,臣年至病痼,已斷陳力之望,而引年之請,旣未蒙許,不敢遽爾決退,黽勉隨行矣。向於次對罷退之餘,筋力澌盡,無復更起之望,又遭一家功戚,纔經成服,易致添傷,勢固然矣。臣職忝賓僚,適値僚員竝有故,臣當侍講,而無以自力,致有連日頉稟之擧,無論臣之私心惶懍,而事體之未安甚矣。夫講筵之任,至重且緊,非如臣老耄癃廢者,所可一日叨冒者,且臣卽今見帶本職,尤非垂死精神已銷亡者,因仍久據之地,伏乞聖慈,天地父母,俯垂矜憐,將臣本職及兼帶賓客之任,爲先遞改,俾臣得以軍銜隨分效力,以便公私,不勝幸甚云云。答曰,省疏具悉。卿其勿辭,安心行公。
校理林象德疏曰,伏以,臣之抑情從仕,亦已久矣。父母俱年七袠,此豈人子遠遊之日,而顧以名在邇班之故,除命頻煩,義難屢逋。又臣所生家偏親,方在京寓,往來省視,亦私情之所不可廢者,故前冬赴召,蓋出於一瞻禁扃,仍省孀母之計,而旣來之後,勢有不能遽歸,遲廻荏苒,歲色已改,而春事已將半矣。朝起占夢,暮坐瞻雲,思歸一念,如水滔滔。近又得父母書,其思戀欲見之語,有倍於臣之戀父母,臣看書未半,怛然潜傷,自怪心非木石,何以捨臨年篤疾之雙親,貪榮忘歸,乃至許久耶?但念家鄕,去京師絶遠,一番辭朝,歸期杳然,而所帶經幄胄筵之任,俱係緊重,他餘兼職,亦綰數處,其在公義私分,有不可循例受暇帶職下往,故輒敢構成短疏,悉暴情勢於天地父母之前,伏乞聖慈,鑑臣至懇,盡遞臣本兼諸任,仍許臣趁時歸省,安意留視,公私萬幸。抑臣竊伏念國典親年七十則一子歸養,祖宗敦孝念老之政,炳在金石,只緣近來名顯之士,率皆家在京洛,故無所事乎歸養,而此法便成弁髦矣。臣嘗仰念聖朝之法意,內度自己之情勢,有以知先王定制,政爲如臣者準備,而臣不自言,誰復爲臣援白者?臣本策名科目,自求進取,原其志尙,非逃遁爵祿之人,生於京華,親黨儕友,皆在城裏,何苦而厭承明之廬,自就寂寞之濱哉?只爲臣父自少抱病,厭喧喜靜,携家下鄕,足不入城,今已三十年矣。中年筮仕,亦不赴就,至于白首,保守初志,今則年已篤老,氣力全衰,雖欲將携入城,共樂君恩,亦不可得。臣以孑然一身,落在遐方,旣鮮兄弟,又無親戚,居常菽水之供,病時藥物之節,臣若不在,無人看檢,細量此等情事,臣豈可一日捨親,而遊宦哉?昔晉臣李密,陳情乞養,有曰事君之日長,事親之日短,臣之衷曲,古人已先獲矣。惟是臣誠不足以感君,愛不足於愛親,雖有苦心血懇,不能自達於仁覆之天,每使鶴髮之親,倚閭於窮鄕,而身獨翺翔於金馬玉堂之間,有臣如此,朝廷亦安所用之?伏願聖明,特依國典,永許歸養,以終親壽,仍命銓部,解臣朝籍,以敦孝理,以崇名敎,臣雖退伏田野,長與父母妻孥,歌頌聖德,隕結圖報,區區此心,天地鑑臨,臣無任瞻天祈懇之至云云。答曰,省疏具悉。爾其勿辭往省焉。
司諫兪命凝疏曰,伏以,無狀小臣,待罪下邑,政乏蠲瘼,效蔑蘇殘,尋常愧負,若負大戾。前月二十四日,祗受承政院成貼有旨,以臣爲司諫院司諫,令臣斯速乘馹上來者,臣誠感激惶隕,罔知所以自措也。離違京闕,倏已三載,犬馬戀主,寸心耿耿,況伏聞玉候久在靜攝之中,豈不欲竭蹶走詣,瞻拜宸嚴,以少伸臣子之分義,而第臣病狀,有萬分難强者,不得不冒死哀籲於仁覆之聽,以冀憐察焉。竊念臣命途畸窮,禍殃偏酷,服闋纔過一朞,又於己丑春,慘見獨子之夭逝,喪心失性,忽忽如狂,形影相弔,萬念俱灰,猥蒙如天之聖恩,受任於父母丘墓之鄕,感舊傷今,無以爲懷,抑情視事,隨處憒憒,癏官之罪,已無所逃,而宿患痰火之症,轉痼於慘慽之餘,少失將護,輒至危惡。自前冬以來,添得寒感,數朔沈頓,氣息綿綴,意外新命,遽及此際,力疾登途,症勢增劇,火升而頭疼,痰盛而膈痞,終日忘食,達曙不寐,精神迷罔,僵臥村閭,欲擔曳前進,則死生可慮,欲淹留調治,則分義未安,臣之情事,實爲狼狽。臣本庸陋,不合言責之任,此則聖明,固已洞燭,今不敢更煩臚列,而惟是賤疾,非一朝一夕之發,旬朔之間,理難回甦,伏乞聖慈,曲垂矜愍,亟許鐫遞臣所帶職名,使得屛伏將息,以尋生路,則自今至死之年,皆覆幬之恩,豈勝幸甚云云。答曰,省疏具悉。爾其勿辭,從速上來察職。
上在慶德宮。停常參·經筵。
金弘楨,以都摠府言啓曰,今日入直軍士,請出標信。傳曰,知道。
備忘記,傳于李壄曰,濟州牧使,以大靜居寺奴,應先等七名,渰死狀啓矣。渰死人等,令本道恤典擧行。
尹行敎,以禮曹言啓曰,南漢營建處,殿宇制度,頃已稟定矣。守禦廳將校來言,開基以後,諸吉日必須預爲擇定,可以經紀工役云,故問于日官,則子坐午向及丙坐壬向開基,二月二十五日辰時,二十九日卯時定礎,三月二十日卯時二十四日卯時,立柱上樑,四月初三日卯時,初九日卯時爲吉云。以此分付該廳,使之從便推移擧行,何如?傳曰,允。
尹行敎,以弘文館言啓曰,本館上番副應敎臣李世最,以諡號合議事,明日奉常寺晝仕出去之意,敢啓。傳曰,知道。
兪命雄啓曰,右議政金昌集四度呈辭。答曰,日昨卿以病陳箚,謂卿積瘁之餘,縱有榮衛之少愆,精力未衰,勿藥自愈矣。不料仰成之辰,遽見丐閑之章,愕然失圖,無以爲喩。噫,大臣人主之股肱,身佩安危,義同休戚,雖在治泰之時,其去就不宜自輕。矧當極艱屯之會,不思協心共濟之圖,袖手恝視,則予將誰與爲國?甚非平日所望於卿者也。惟卿體國誠深,肆予倚毗冞篤,此時此任,斷無勉副之理,卿其須體至意,速出論政,毋孤予虛佇之望。仍傳曰,遣承旨敦諭。
兪命雄啓曰,臣敬奉聖旨,傳諭于右議政金昌集處,則以爲,臣衰朽日甚,疾病漸痼,實無供仕之望,深有曠職之懼,冒呈辭單,恭俟兪音,不意聖慈,未垂矜察,至遣近臣,宣諭丁寧,敦勉之旨,隆異之渥,非臣賤分之所敢承當,驚惶感隕,不知置身之所。臣雖愚蠢無狀,旣非全昧分義,亦非不知時勢之孔艱。如其病狀,有可以自力,則此時何時,不思盡瘁之義,乃敢引疾丐免,以爲私便之圖哉?顧臣年迫七旬,重經死疾,形骸雖存,眞元已耗,種種症情,皆有根柢,固非一日之積,而頃自添感以來,一倍作劇,長事昏痛,復起爲人,恐難自期,其可望陳力就列,以效奔走之勞哉?今於聖諭之下,末由祗承,臣罪至此,益無所逃,伏地震越,不知所達矣矣。敢啓。傳曰,知道。
掌令朴熙晉啓曰,請還收己卯文科追復之命及潛越宮城罪人金敏才,參酌定配之命。新除授掌令權,時在忠淸道韓山地,請斯速乘馹上來,下諭。答曰,勿煩。下諭事,依啓。
知中樞府事崔奎瑞疏曰,猥陳血懇,祈收新命,恩批優奬,不賜開允,繼又伏承別諭聖旨,奉讀未半,感激嗚咽,不覺前襟之盡濕也。聖敎至此,竭蹶趨承之外,宜不敢更有所言,而第念臣之病狀,尙爾沈篤,若使强以作行,斃於中道,則非但仰孤聖上眷顧之至意,微臣犬馬之戀,亦終無以自伸,玆敢仰恃恩遇,復煩呼籲,伏冀少賜寬暇,俾便調息,以訖天地生成之澤。且臣十年在外,有命輒逋,及至今日,若或膺受寵秩,則是臣從前所處,率皆歸於索價要恩之計,臣何以自立於世而爵賞?人主之大柄,不可不愼,臣之前無可紀之勞,後有罔赦之誅,國人皆知,今者反以崇資寵異之,使功罪舛施,勸懲無方,非可使聞於四方也。儻蒙聖慈,俯察公法私義,許還臣新授資級,臣亦憑荷寵靈,少延微命,以西樞散班,得備特進之列,仰覲淸光,退塡溝壑,是臣區區至願,其何敢辭?疾病沈瞀,語無倫次,尤增死罪,臣無任徊徨感泣,瞻望懇禱之至云云。答曰,省卿疏辭,良慰予心。金吾新除,不宜過辭,卿其安心,卽日登途。
上在慶德宮。停常參·經筵。
夜五更,月暈。
下直,金海府使李汝玉。
藥房都提調李頤命,副提調朴弼明啓曰,伏未審數日來,聖體調攝,若何?核處脚部,其有差勝之勢,而灸瘡已盡完合乎?臣等久未入侍,今日率諸醫入診,詳察症候,宜當,不任憂慮,敢來問安。答曰,知道。核處脚部,別無差勝之效,而灸瘡猶未完合矣。
吏曹口傳政事,以李基泰爲長湍府使。
崔守慶病,代以李廷弼爲假注書。
金弘楨,以禁衛營言啓曰,本營分授水口門修改之意,曾已陳啓矣。新石子,今旣畢運,明日當毁舊門始役,而行人則可以由東大門出入,城內喪行之出東道者,似當阻絶,亦涉可慮,城門左右,亦有當毁改築處,城門造成間,開出一路,夜閉晨開,如城門之例,因使守門將部將及軍卒,各別嚴守,則恐爲便當,而此非本營擅便之事,令兵曹卽爲發遣郞官,看審地形,稟旨擧行,何如?傳曰,允。
又以備邊司言啓曰,頃日吏曹參判尹德駿上疏中,有宜令備局諸臣,各陳防守之策,曾經將任武臣,亦令書進,仍令大臣與在外大臣原任大臣,通議折衷而稟定,別錄一冊,以備睿覽之語,批旨以儘有意見,依此爲之爲敎矣。本司堂上及曾經將任諸臣,各以所懷書進,而時月之間,自致淹遲,近日纔已畢到,故爲先淨書,連幅入啓之意,敢啓。傳曰,知道。商確稟處。
又以兵曹言啓曰,禁衛營啓辭,水口門明日當毁舊門始役,而城內喪行之出東道者阻絶,城門左右,亦有當毁改築處,城造成間,開出一路,夜閉晨開,如城門之例,使守門部將及軍卒,各別嚴守,則恐爲便當。令兵曹卽爲發遣郞廳,看審地形,稟旨擧行事,命下矣。明朝發遣郞廳,體城當毁,改築處看審後,分付該曹,令繕工監,門形造成之意,敢啓。傳曰,知道。
掌令朴熙晉所啓,請還收己卯文科追復事,金敏才依律處斷事。措辭見上新啓,新除守令,若有物議不敢赴任,則只以病狀情勢圖遞,廉義道理,自當如此,而前端川郡守朱格,久抱難强之痼疾,曾有不治之謗言,則臺臣之勿令赴任,固所當然,而渠乃張皇呈狀,遣辭絶悖,侵逼臺官,略無顧藉,如許風習,曾所未聞。今日朝綱,雖曰頹廢,此等微官,安敢乃爾?不可以該曹之啓遞,置而不論,請前郡守朱格,罷職不敍。答曰,不允。末端事,依啓。
金弘楨啓曰,備邊司郞廳,以大臣意來言,今日賓廳坐起日次,而宗廟修改相値,不得來會云矣。敢啓。傳曰,知道。
尹行敎啓曰,兵曹郞廳來言,闕內各處入直軍士,夜巡檢云矣。敢啓。傳曰,知道。
副護軍閔鎭厚疏曰,伏以,臣罪在罔赦,恩出更生,特寬鈇鉞之誅,但許鞶帶之褫,感戴惶隕,涕汗交迸,益不知置身之所也。顧臣負犯,非如微眚薄過之比,正古人所謂持此而安歸者,雖荷聖慈,得保首領,有不敢晏然趨班,翺翔於大夫之後,忝藥院保護之任,而久曠起居之禮,承北漢主管之命,而莫效版鍤之勞,分義掃地,罪戾如山,恭俟威譴,尙無處分,不得不冒死呼籲於天地父母之前。伏乞聖明,特垂鑑諒,將臣所兼內局籌司提調,亟賜遞改,仍命有司,勘以重律,以嚴邦憲,以警朝紳,千萬幸甚。答曰,省疏具悉。卿其勿辭,從速行公。
刑曹判書黃欽疏曰,伏以,臣景迫桑楡,病深膏肓,衰朽癃殘,更無餘地,而加以年來,哭子悲傷,生意都盡,縷息雖存,作一僵尸,此固通朝之所共知也。顧此病狀,斷無陳力從宦之望,謝事投閑,乃分之宜,而前後除命之下,輒事控籲,極涉煩猥。且緣前此所叨之職,無晨夕奔走之勞,强疾承命,黽勉隨行,而亦不敢因仍久蹲,請急居多,供職時少,尋常慙悚,悶縮度日矣。不自意司寇新除,遽下於千萬夢想之外,臣聞命惝怳,罔知所以自處也。夫六部之長,孰非任重,而至於職務之煩劇,則秋曹爲最,雖使年富神旺者當之,尙有負米之憂,況臣年老神昏,朝暮待盡,寧有一分筋力,可以堪供劇務耶?此不唯臣自畫於私心,在朝家任官之道,亦不宜强委重於篤老濱死之身,使刑獄詞訟,一任其曠廢也。竊念臣本以無似,偏蒙隆恩,無勞冥升,致任至此,其願爲圖報之階者,豈後恒人,而誠以沈淹之疾,終有所不可强者,乃敢冒萬死哀籲於仁覆之天,仰惟日月在上,無幽不燭,伏乞聖慈,俯諒臣衰病之實狀,亟將臣新授職名,先賜遞改兼帶摠管,竝許遞免,仍以軍銜散秩,任便養病,以終餘年,不勝幸甚。答曰,省疏具悉。卿其勿辭,從速行公。
京畿監司申銋疏曰,伏以,臣病勢危重,方欲乞免之際,得見擊錚人韓時相原情,侵辱臣身,無所不至,臣看來不勝駭然之至。今此時相與金斗壽山訟,訟官初定於楊州,依所報決給之後,斗壽又爲呈狀,以訟官不爲尺量步數,且渠之兩兒塚及州吏金雄占葬之處,同在一局至近之地,而訟官掩置不論,以此極口稱冤,果如其言,則莫重啓下之訟,不可不明白査處,而凡干詞訟,一度決折之後,如有冤端,則更定訟官,反覆明覈,自是法例,而旣決之官,不可再當,故取其隣近,移定積城,以便其摘奸。時相果爲理直,則一番就辨,何憚不爲,而訟官移文催促,京兆囚禁次知,尙且謀避,終不兩造,今乃徑先登聞,唯以詬辱道臣,疑亂脅制爲能事,何也?斗壽是臣素昧平生,而時相敢以監司至親之說,白地做出,欺罔天聽,其奸慝無嚴,已極駭怕,若其自監營多發軍夫,持杖結縛,使不得抗衡云者,尤甚叵測。臣自忝本職以來,謹守朝令,不敢撓改,只於士夫喪葬,或因面言,或因傳請,循例私通,而所謂私通者,不過使色吏·里任,借給器用之意而已,此是通行之舊規,故臣亦間或有之,至於軍丁,則雖切親之間,亦且堅塞不許,況於斗壽不識何狀之人乎?其言之節節虛僞,伏想天日之明,亦必洞燭無餘,臣誠不欲多辯也。噫,臣之更爲移訟,實出於明辨曲直,使彼此無辭之意。雖以時相爰辭所擧,前後題辭觀之,臣之初無適莫,未嘗左右之狀,亦可知矣,而時相不以就訟速決爲意,反以擊鼓延拖爲利,其間情狀,誠有不可測者矣。臣以無似,忝居藩任,絲毫蔑效,而又以訟者之搆捏,輒此披控,疲勞,甚矣,羞辱,大矣。臣何敢晏然冒據,以損傷事體乎?伏乞聖明,曲加諒察,遞臣職名,以安微分,以存國綱,不勝幸甚。答曰,省疏具悉。訟者之構誣,不必爲嫌,卿其勿辭察職。
右議政金昌集箚曰,伏以,臣之衰病已極,無望陳力,尋單請急,萬不獲已,而不料聖明,不卽允兪,特遣近臣,宣諭慰寵,夐出常格,責之以股肱休戚之義,勉之以協心共濟之圖,實非賤分之所敢承當。臣誠感隕,繼以惶悶,不知置身之所也。臣本世祿,受國厚恩,名位已極,報效蔑如,平日所自勉者,只在於盡瘁之義,奔走之勞,則托病例讓,豈臣之所敢出哉?誠以臣之病根漸痼,傷敗已多,形殼雖存,眞元全耗,宿患頭疼·眩瞀等症,乍有觸感,輒至添劇,居常昏昏,不辨人事,言語動作,每失常度,如是而寧復有供職之望乎?況臣智慮淺短,識見鹵莽,軍國機宜,兵民弊政,茫然都不省識,聖上憂勤,屢命講究,而迄未有一事之區畫,一言之建明,臣心愧恧,已不自勝,一世嗤點,當復如何?其不可因仍盤礴,以貽尸素之譏也,亦已明矣。臣之才分,旣不能稱職,且其疾病,又不免廢務,而虛帶職名,都妨賢路,揆之私義,實涉難安。引疾丐免,非臣所樂爲者,至於時勢之極艱屯,臣雖愚頑,亦豈不知,而若只以去就,不可自輕爲諉,而當此之時,一向苟冒,曾無毫分利益,而徒使重任瘝曠,則其於濟艱之道,亦何有哉?今臣所以釋負者,正爲國事之艱屯,而有不容一日之曠職瘝官也。苟或不然,而敢萌私便身圖之意,則臣雖萬被辜恩負國之罪,亦所不辭。臣之此言,皆是斷斷實情,豈敢文飾,以瞞天聽哉?臣坐辱寵命,不得祗承,終宵懍惕,無地自容。伏乞聖慈,曲垂矜察,亟許遞免臣職,仍加違慢之誅,公私不勝萬幸。答曰,省箚具悉卿懇。昨者批旨,罄悉至意,更何多誥?此時望卿造朝,不啻大旱雲霓,卿其勿復以疾病爲辭,安心視事,用副予如渴之望。仍傳曰,遣史官傳諭。
午時,上御會祥殿。藥房入診,都提調李頤命,副提調朴弼明,記事官金尙奎,編修官洪慶先,記事官金在魯,醫官金有鉉·柳瑺·丁時悌·權聖徵·崔萬尙·吳重卨·李得英·玄孝綱·卞三彬·崔泰齡。李頤命進曰,春事將半,日氣猶陰寒,近來寢饍之節,如何?上曰,連爲無事矣。又進曰,核處,比頃日入診,亦無所異乎?上曰,比其時別無加減矣。又進曰,脚部向日受灸後,乍有微效,而今番則至今別無加減爲敎,灸瘡近處,以手按摩,猶爲牽痛乎?上曰,前日牽痛處,頗移次矣。又進曰,行步,近復如何?上曰,別無快勝之事矣。又進曰,令醫官診脈,如何?上曰,唯。有鉉以下,次次入診後,有鉉曰,脈候,左三部乍數,而頗有力,亦不大段矣。瑺曰,左脈乍數,而別不顯然度數,去來調均矣。時悌曰,此是春升之節,左脈乍似浮數,而大抵脈體調均矣。萬尙所達,亦與時梯相同。頤命曰,令鍼醫診察核處乎?上曰,唯。聖徵以下入診後,聖徵曰,核處大勢,比前一樣,而少無牽着於腎丸之氣矣。重卨曰,核處別無加減,似無牽礙之氣矣。得英曰,核處銷減,與前差勝時一樣矣。孝綱·三彬所見,別無異同。泰齡曰,小臣久未入侍,今日診察,則堅硬前後一樣,而囊丸間凝結之氣,似爲柔緩矣。頤命曰,仍令診察脚部,何如?上曰,唯。聖徵入診曰,別無指摘處耶?上曰,然。聖徵曰,難便處,不出於此近處乎?上親自指示曰,唯。頤命曰,牽痛處,別不顯然,而亦爲移次,似當更爲受灸。第灸瘡猶未完合,更令問議,何如?上曰,依爲之。聖徵曰,鍼灸間,若無變動之事,則極爲悶慮,而卽今則兩次受灸之後,乍有移次之事,姑爲觀勢更當議定。卨·英·綱·彬·泰齡所達,亦與相符。有鉉曰,鍼醫所達,是矣。姑觀前頭,顯然知其移次之事,然後更議鍼灸,似好。頤命曰,諸醫之言如此,姑觀前頭議定乎?上曰,依爲之。上曰,長湍府使身死之代,不可不急速下送,而連次遞易,尙未赴任,官事可慮。李衡祥,今姑遞差,其代卽爲口傳差出,可也。上曰,長湍乃文武交差之窠耶?弼明曰,然矣。頤命曰,不必一一交差矣。上曰,長湍雖不必一一交差,而今見李鳳祥之代,以李衡祥差出,曾前雖是文武交差一定之窠,或以武臣,暫除旋遞,未及足履其地,而卽以文官代之,惡在文武交差之意哉?弼明曰,當以武臣差出之意書出,榻前下敎,分付該曹矣。上曰,依爲之。出榻前下敎遂以次退出。郞廳金聖佑書。郞廳愼基慶校。
上在慶德宮。停常參·經筵。
世宗大王忌辰齋戒。
自辰時至午時,日暈。申時·酉時,日暈兩珥。夜一更二更,月暈兩珥,自三更至五更,月暈。
李壄啓曰,右議政五度呈辭到院,而以國忌齋戒留院之意,敢啓。傳曰,入之。
以右議政金昌集五度呈辭,傳于兪命雄曰,安心調理。
兪命雄啓曰,待敎宋成明,自鄕纔已入來云,卽爲牌招察任,何如?傳曰,允。
金弘楨,以備邊司言啓曰,行副護軍閔鎭厚,所帶諸務,俱係緊重,近日又有北漢主管之命,凡事經繣,有不容遲緩,而久不出仕,秋曹之無行公長官,今已閱月,□□□□□□□慮。行副護軍閔鎭厚,刑曹判書黃欽,竝卽牌招察任,何如?傳曰,允。
尹行敎,以御營廳言啓曰,因禮曹草記,恭陵·順陵陵內捉虎事,本廳將校,率領砲手出往矣,今已捉虎入來,軍兵等,今姑撤罷之意,敢啓。傳曰,知道。
上在慶德宮。停常參·經筵。
世宗大王忌辰。
兪命雄啓曰,右議政六度呈辭到院,而以國忌留院之意,敢啓。傳曰,入之。
以右議政金昌集六度呈辭,傳于兪命雄曰,安心調理。
金弘楨,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
兪命雄,以禮曹言啓曰,今此式年監試覆試試官,磨鍊以入,而二品以上及堂下中,無故可擬之人乏少,不得已依近例,以堂上官,通融擬望,而每望各二員備擬之意,敢啓。傳曰,知道。
又以禮曹言啓曰,今此監試覆試時,設場於本曹,郞廳無入直處,依前例朝房直宿之意,敢啓。傳曰,知道。
又以禮曹言啓曰,上年秋,因宗廟署所報,宗廟正殿,自第一室至第四室,樑上塗灰,庫庫剝落,永寧殿樑上塗灰,間間剝落,兩殿神門東門東西月廊,樑上塗灰剝落處,本曹堂上與本署都提調奉審後,以工役浩大,秋冬短晷,勢難完役於一日之內,姑待明春,擇日擧行事,啓稟矣。今番修改時,臣等更加詳審,則宗廟正殿,樑上塗灰,自第一室至第四室剝落處,當去其舊灰,以新灰全改,然後可無剝落之患,而第四室與第五室,新舊灰相接之處,則略爲削去其舊灰,接以新灰,然後縫合之處,似無生隙。永寧殿則樑上蓋覆之制,與宗廟差別,莫沙上塗灰,間間剝落,而其下塗灰,則俱爲完全,莫沙上塗灰,似當一體竝改。以此意,問議于都提調李濡處,亦以爲然。令日官推擇吉日,則來三月二十日卯時爲吉云,先告事由祭,同日春奉審執頉改備告由兼行,移安同日同時,還安及還安祭,事畢後臨時設行,所用雜物,令各該司,急速磨鍊進排,依前例,別定監役官,趁卽擧行事,分付,何如?傳曰,允。
又啓曰,今此監試覆試試官,行副護軍閔鎭厚,戶曹判書金宇杭,判尹李彦綱,左參贊尹世紀,牌招不進,推考傳旨,今方捧入,而將無推移備員之勢,更爲牌招,何如?傳曰,允。
尹行敎啓曰,今此監試覆試,一所試官,行副護軍閔鎭厚,戶曹判書金宇杭,二所試官,左參贊尹世紀,再招不進矣。推考傳旨,今方捧入,而正二品試官,將不得備員,揆以事體,殊甚苟簡,而一日三牌,亦涉未安,何以爲之?敢稟。傳曰,勿爲牌招。
執義鄭栻啓曰,臣奉使在外,倏已四朔,違離老母,度日如年,而按事未了,抑情耐過矣。不自意聖慈憫憐,許令臣歸護母病,臣聞命感祝,有隕如瀉,奔馳上途,卽纔入來,急於復命,不得不入謝新除,而第本府方有己卯復科還收之請,臣則復科人中,有親嫌應避者,已難參涉於連啓,而且臣去日當寒,旣犯乘轎之禁,歸時趲程,又有越犯之失,以此以彼,俱不可仍冒於臺次,請命遞斥臣職。答曰,勿辭。
金弘楨啓曰,執義鄭栻,再啓煩瀆,退待物論矣。傳曰,知道。
上在慶德宮。停常參·經筵。
自巳時至申時,日暈。夜五更,月暈兩珥。
下直,安山郡守權世泰,交河縣監李翊亮。
藥房都提調李頤命,副提調朴弼明啓曰,伏未審數日來,聖體調攝,若何?核處·脚部,其有差減之勢乎?臣等不任憂慮,敢來問安。答曰,知道。核處·脚部,別無加減矣。
中宮殿,藥房問安。答曰,知道。
以右議政金昌集七度呈辭,傳于朴弼明曰,安心調理。
金弘楨啓曰,近因秋曹長官,久未行公,刑獄積滯,事甚可慮,刑曹判書黃欽,卽爲牌招察任,何如?傳曰,允。
又啓曰,奉朝賀南九萬,有身病云,係是大臣,故敢稟。傳曰,遣御醫看病。
又以兵曹言啓曰,今二月十六日,司果金重呂稱名人,自開陽門入來,幼學李弘秀稱名人,自興化門入來,十七日,諸員嚴時憲稱名人,自興化門入來,差備門外擊錚,極爲駭愕,竝令攸司,囚禁治罪。開陽門守門將李碩海,興化門守門將白弘老,常時不能禁斷雜人,以致闌入,俱難免其責,推考,何如?傳曰,允。
又以刑曹言啓曰,因兵曹啓辭,擊錚罪人李弘秀,本月十六日囚禁,而連値拘忌,未及施行原情矣。卽接典獄署牒呈,李弘秀,今十八日,遭母喪云。乙酉承傳內,治獄所繫雖下吏遭親喪,死囚外限成服,啓稟保放事,定式矣。李弘秀依定式,限成服保放之意,敢啓。傳曰,知道。
以備忘記,傳于兪命雄曰,史官二員待命,騎馬六疋立之。
兪命雄啓曰,奉敎洪啓迪,自鄕入來云,卽爲牌招察任,何如?傳曰,允。
又以內醫院官員,以都提調·提調意啓曰,湖南改刊東醫寶鑑,二十件印出上送事,曾已啓下矣。今始印來,進上二件,世子宮供上一件封進,其餘十七件,院上之外,分給三廳諸醫之意,敢啓。傳曰,知道。
李壄啓曰,監試一所圍排內摘奸時,有頉處察推事,命下矣。外墻軍士尙伊·德男,無緣闕點,令攸司推治,何如?傳曰,允。
又以兵曹言啓曰,今二月十八日,良女金召史,自興元門入來,幼學安尙禮私奴於吉等,自開陽門入來,差備門外擊錚,極爲駭愕,竝令收司,囚禁治罪,興元門守門將李鼎夏,開陽門守門將李碩海,常時不能禁斷雜人,以致闌入,難免其責,推考,何如?傳曰,允。
以全羅監司狀啓,靈巖郡居私奴莫金等,二十一名渰死事,傳于李壄曰,事極驚慘,令本道各別恤典擧行。
以京畿監司狀啓,水原居盲人有昌等二名,南陽居私婢禮進等三名燒死事,傳于李壄曰,燒死人等,令本道恤典擧行。
持平洪致中啓曰,請還收乙卯文科追復之命。措辭見上又啓曰,國綱解弛,人不畏法,識者之寒心,固已久矣。武藝別監金敏才,以掖庭所屬,豈不知潛越宮城之爲一罪,而慮其後時闕直,乃敢乘夜踰入,則實非無知妄作之比,該曹議啓,旣引當律,而參酌定配之命,遽下於意外,此特出於聖上好生之德,而三尺至嚴,斷不可饒貸。請還收潛越宮城罪人金敏才參酌定配之命,依律處斷。北漢築城之擧,實出於我聖上,深軫陰雨之備,與民共守之計,今日群下,孰不知聖意所存,然而大小廷臣,尙持甲乙之論,中外有識,擧切憂歎之心,蓋爲事係重大,有不容輕遽故也。向日筵中,時任原任大臣及備局諸宰,多不入參,而不復詢及,輕決大議,至出主管堂上,臣竊以爲未安也。夫斯役也,至重且鉅,非如外方城池設置之比,則其得失利害,關係安危,議事之初,固宜商確可否,十分講究,灼見其萬全無疑,然後方可議築,其不可遽然取決於造次之間也,明矣。大凡作事做時,不如說明謀始,貴在慮終,苟或不加審愼,輕擧重役,萬一有他日之悔,則其耗財病民,固不可言,而朝家擧措之顚倒狼狽,當復如何?書云謀及卿士,易稱衆允悔亡。古聖人臨事博訪,執端用中之意,此可見矣。國家大計,終非試可之地,而率爾斷定,不少留難,深有乖於採二字缺之議,集衆思之道,請令二品以上及數字缺會議朝堂,兼又下詢于在外諸大臣,更加參缺事。
行兵曹判書崔錫恒疏曰,伏以,臣受暇焚黃,來省丘墓,榮及泉塗,光生里廬,感激恩分,銜縷冞深,伏奉承政院有旨,以臣爲兵曹判書,令臣乘馹上來,聞命惶駴,措躬無地。夫本兵之職,何等重任,主一國之戎政,而武弁之進退由焉,掌三軍之司命,而國家之安危係焉。毋論古事,雖以挽近觀之,必擇才猷地望,允合輿論之人,而苟非其人,莫或輕授,臣本庸迂蹇拙,百不猶人,徒藉世蔭,濫通朝籍,分外冥升,致身崇班,而至於韜靲之事,尤所茫昧,不趐如聾瞽之於聲色,不但自視欿然,雖素相知臣者,未嘗以此相期,而臣於昨年,忝叨是任,自知已審,旋叨恩遞,感祝之忱,至今未已。纔過一年,誤恩反加,臣誠惝怳爽惑,莫曉其何以致此也。雖在平常無事之時,固宜十分愼簡,當此艱虞溢目之日,不問人器之如何,只以資歷之相當,輕擧而濫授,則不亦累聖上則哲之明,致四方瞻聽之駭乎?此臣所以徊徨踧踖,不敢冒進者也。況臣向來所遭,實非尋常章劾之比,罪名狼藉,僇辱備至,雖蒙聖鑑在上,無幽不獨,委曲開釋,靡有餘蘊,在臣自處之道,雖散班閑局,猶不當晏然在職,顧此所叨,無異東銓,而貪恩戀寵,知進而不知退,則自毁廉隅,從他笑罵,臣雖淟涊,亦不忍爲此也。且臣區區危迫之懇,尤有所不敢自安於官次者,不得不冒死畢陳焉。臣本家世單寒,四無墻壁,而兄弟叔姪,濫沐洪造,竝列華膴,輒礙賢路,被人惎惡,理勢之所必至,氣焰威福之說,前後造發,自聞此言,心驚骨寒,若受鋒刃,幸賴聖慈肉骨之恩,曲加周全,得保今日,臣若徒恃眷遇,不思斂避,早自遠於勢利傾奪之場,則人之指斥臣家,恐不止此,此又臣難進之一端也。伏乞聖明,俯諒危懇,將臣新授職名,亟命改正,以重國事,以安微分,公私不勝幸甚,臣無任祈懇屛營之至。答曰,省疏具悉卿懇。復授本兵之任,意非偶然,卿其安心勿辭,從速上來行公。
副校理李眞儉疏曰,伏以,臣昨伏見兼文學李縡再疏,以臣前日對擧之章,大加慍怒,譏詆非常,臣於此,誠不勝其駭歎也。臣不欲連章累牘,每事爭辨,有若務勝者然,而第於其疏,亦不無一二可言者矣。李命世事,自有諸臣前後疏陳,亦非臣所可擔當辨論,而至若兪命咸之訾謗,擧世之所不聞,縡獨云云,以其前疏觀之,似若有大瑕巨累之可擧,而今其指摘者,不過泛以濁亂賢關等語,抑勒爲說,無所摹捉,未知命咸之濁亂者何事,而自夫黨議岐貳之後,章甫之出入館學者,互相忌嫉,在所不免,若以此輒枳淸塗,則歷數今日儒衿之曾涉於賢關言議之際者,前後幾人,而及至通籍,未聞以此枳之,縡獨於命咸,持之不已者,果出於公心耶?古之人,必於有過中求無過,今也則必欲求過於無過之中,世道之險巇,一至此哉?申譚之陞品一款,備悉委折於前疏,而堂堂政格言之,則出補外邑,顯示黜罰,是乃第一等道理,而姑陞春坊,雖出於酌量之意,終未免苟簡,以此謂之,不足懲壞亂朝廷之罪,則臣之巽軟不職之責,烏得免乎?念臣不諒時勢,冒據銓地,數次參政,釁尤百出,僚席之間,咎責備至,此莫非臣平日言議,不能見孚於人而然也,尙誰咎哉?臣之卽今情勢,實無盤礡榮次之理,伏乞聖明,亟遞臣所帶之職名,以安私分,以謝人言,千萬幸甚。臣無任屛營祈懇之至。答曰,省疏具悉。爾其勿辭,從速察職。
上在慶德宮。停常參·經筵。
下直,金山郡守金重禹,祥原郡守李景說。
金弘楨啓曰,大司憲趙泰東,掌令權,持平尹就履在外,掌令朴熙晉受由在外,持平洪致中呈辭,執義未差。今日以監察茶時之意,敢啓。傳曰,知道。
以右議政金昌集八度呈辭,傳于朴弼明曰,安心調理。
有政。吏批,行判書趙相愚未肅拜,參判未差,參議趙泰億進,都承旨朴弼明進。
兵批,行判書崔錫恒在外未肅拜,參判金演監試試官進,參議任胤元進,參知李光佐受由在外,左副承旨金弘楨進。
吏批啓曰,判書趙相愚未肅拜,參判未差,小臣獨政未安,何以爲之?敢稟。傳曰,只出緊任。
又啓曰,臺諫及玉堂·春坊闕員,今當差出,而擬望之人乏少,外任竝擬,何如?傳曰,允。
又啓曰,龜城府使有闕之代,不可不擇送,而擬望之人乏少,未準朔禁軍將,竝擬,何如?傳曰,允。
以權詹爲執義,洪致中爲副校理,鄭栻爲修撰,金始煥爲輔德,達城都正棡爲司饔副提調,崔琥爲龜城府使,李基聖爲監察,兪命咸爲持平,梁弼漢單付軍器直長,李世興單付軍器奉事。兵批,以李衡祥付副護軍,鄭栻·李縡付副司直,金始煥付副司果。
以全羅道巡撫使權尙游狀啓,珍島郡軍器點閱時,火藥失火燒盡,帶率軍官前府使李岋,巡營軍官前郡守魏赫萬,面部傷爛,同郡吏人都砲手等七名,一時被傷,德奉·貴萬,仍以物故,二名方在生死間,不勝驚慘事,傳于金弘楨曰,爛傷致死人等,令本道恤典擧行。
傳于兪命雄曰,召對爲之。
兪命雄,以侍講院言啓曰,本院新除授輔德金始煥,時在京畿漣川地,書筵入番事緊,斯速乘馹上來事,下諭,何如?傳曰,允。
知中樞崔奎瑞疏曰,伏以,臣再疏陳病,敢乞須臾之命,而聖批不許,辭旨益隆,在家累疏,旣涉偃蹇,而又惟金吾滯囚,重勤聖念,臣以必不可冒進之人,縣道封章,動費累日,不敢自計性命,欲稍近京輦,以爲瞻望象魏,兼畢微悃之計,而病情沈篤,不任鞍輿,由船作行,今已數日,春寒尙峭,江風甚厲,舊感添加,新症交發,萬無前進之路,不得已卸下江岸,以爲調治之計,而以此病狀,必無更起爲人之望,若或溘然於路中,則臣之情狀,終無以自白於紸纊之下,玆敢不避煩猥,悉布肝膈,以冀聖明之垂察焉。臣伏覩日昨別諭,以不必每以此爲嫌爲敎。臣於前後,雖累承嚴旨,俱出於責誨微臣,必欲其仕之至意,則雖其惶隕悶蹙,有不可言,而感激恩遇之意,亦未嘗不銘在心腑,豈敢以是而自阻於仁覆之下哉?曾在丙戌,伏承守禦之命,仰暴事狀,遽遭嚴旨,今又提起,極涉惶恐,而難進之義,旣在於是,又不得不略陳顚末焉。臣於辛巳議藥之際,未伸臣子之義,痛恨之極,無所容於天地。由是以後,遂決自廢之計,當其奔哭之時,不得入謝憲職,蓋由於此。伊後春宮遭罔極之變,諸臣俱進保護之說,而臣不敢爲一言。乙酉殿下有非常之擧,坊民廝役,亦知遑遑叫閤,而臣不得進詣洛下。凡此數件,皆罪難容誅,然而儕友之間,不以此棄絶,朝廷之上,尙不替仕籍者,只以其自廢一簡耳。若使國有大事,則偃然在家,如不動念,身縻好爵,則欣然樂赴,猶恐不及,則雖殿下聖度,亦安得容忍此等人物,而臣之守此一着,今已十年,一朝捨此,其將何所執,而自列於人數耶?松都之除,近於左遷,出疆之命,係是往役,而俱不得趨承,及至今日,遽膺新擢,則辭卑居尊,旣有闕於廉隅,至於昨年聖候違豫,上下憂遑之時,臣不得入參候班,大爲衆論所非,而今乃以眷遇之隆,始欲爲承命之計,則要君固寵之疑,臣亦何以自解於人乎?士夫進退,關係風俗,而於其義不當受,則虞人之不往君招,聖人取之,然則臣之不可拜受新命,於義灼然,其何以眷渥之深摯,分義之不安,而爲冒進之計乎?抑臣之所自恕者,犬馬微物,亦知戀主,而臣之違離禁闥,已至十三年之久,自絶于天,以貽伊戚,昨奉聖敎,尤不勝感泣之至。或冀俯允所請,以西樞舊階,仰瞻天光,而微誠未格,又犯違慢之罪,自知死有餘戮,無復更近威顔之望,是爲耿結,惟有涕淚而已。臣無任席藁竢命之至。答曰,省疏具悉。旣往之事,不必追嫌,卿其宜遵前旨,安心上來行公。
申時,上御會祥殿。召對入侍時,參贊官兪命雄,侍讀官李眞儉,檢討官權世恒,假注書李廷弼,編修官洪慶先,記事官金在魯,入侍。
李眞儉,讀節酌通編第二十篇,自二姦雖去,至伏地增悚。上曰,下番讀之。權世恒,讀自單守人還,至痊發狂病,曰痊字,唐本作婁,以婁字讀之耳。上曰,婁字是矣。讀至王興之。世恒曰,十三卷有王興之,而註云王十朋字,此亦似是王與之耳。上曰,然矣。至道心惟微者,此也。上曰,承旨讀之。兪命雄,讀自閑中讀書,至遷謫之懷也乃止。李眞儉,釋文義曰,第一張詔書怒詬大臣云者,蓋其時冬雷,故策免大臣,因災罷相,衰漢謬規,而前脩非之,況奴詬乎?若有天災,則當修省以應之,豈可移咎於臣隣乎?譬之人子事親之道云者,誠爲切實矣。人主心益肆勢益孤云者,蓋謂人主不納忠諫,而無所忌憚,自以爲是,而臣無所助,則孤立於上,而其勢危矣。此宜警惕處也。上曰,遇災恐懼,當如人子事親之道,朱子取譬之言甚切,而怒詬大臣,殊極不是矣。權世恒曰,寇日深者,蓋其時金兵深入,禍逼門庭,而尙主和議,根本之病已痼,故朱子之言如此。小人之禍,甚於外寇,進退之際,尤宜審察矣。上曰,指湯思退事也。世恒曰,然矣。眞儉曰,小人壅蔽天聰,而國不亡者,未之有也。有小人則賢才壅閼,而國不爲國,此尤人主之所警省處也。上曰,開國承家,小人勿用之義也,可不戒哉?眞儉曰,十一張,痛加懲窒云者,此正克己工夫,前後筵臣,屢已陳白,無容更達,而以聖躬切己病痛言之,則懲窒爲第一緊要工夫。蓋就學問之人,惟怒難制,自上凡於政令之間,雖有不槪於心者,不必遽怒,而發怒時,愼勿遽決,徐待經宿後,平心更思,則前日之怒已息,而其事之是非可見,如是則凡干處事,萬無錯了矣。上曰,經宿更思之說甚切實,可不留意焉?世恒曰,先儒丘氏論窒慾,比懲忿尤難,蓋忿者見於外,故易懲,慾者潛諸內,故難窒。必見理之精,然後可知懲窒之道,而朱子曰,懲忿如摧山,窒慾如塡壑,着意用力當如是,願聖上之留意耳。上曰,唯。世恒曰,十三張恬養工夫云者,亦爲緊要處。況聖上躬莅萬機之繁,必須加意於恬養工夫,然後治心治病,俱有所裨矣。上曰,唯。世恒曰,十四張,專務持守云者,卽中庸誠明之意,大學格致誠正之工,而雖能明理,苟不持守,則必有間斷,雖能持守,苟不明理,則易致撓奪,此亦宜所加意耳。上曰,唯。世恒曰,十五張,大體切於上心者,天下萬事,皆有本末,而人主一心爲之本,是非得失,皆係於心,心一正則何事不正乎?朱子,書牘章奏之間,每以格君心三字,眷眷不已,心上工夫,各別留念,何如?上曰,所達好矣。眞儉曰,人臣陳戒,莫切於格君心,而臣欲格君開納未易,然臣不可以君不從而不言,故朱子,勸之以尋繹而終其說,言甚切實矣。世恒曰,十六張絶句,蓋朱子,時帶鴻慶宮之職,而鴻慶宮已爲金人之地,徒帶虛號,故有不知何日去朝眞之句,忠愛感慨之意,溢於辭表,千載之下,令人興感矣。上曰,然。
權世恒進伏曰,臣極知惶悚猥越,而旣有區區所懷,敢達矣。眞寶徒配罪人金世欽,延日徒配罪人權斗紀,向者疏語,雖涉妄率,五年投荒,必有追愆悔罪之心,而昨年赦令之下,道臣置諸稟秩,聖上許令減等,今則律名差輕矣。況聞屢年瘴海,疾病沈篤,至於世欽,死生可慮云。當此三陽交泰之時,萬物藹然有生意,其在聖上發育之仁,似當有參酌疏釋之道矣。上久不發落。李眞儉曰,世欽等疏語,極其謬妄,不可輕議矣。上曰,此則儒臣以所懷陳達,而兩人疏語,極涉駭異,上番之言如是矣。眞儉曰,此非終不赦之罪,當有漸次疏釋之道,若於大臣登對時,或可稟處,而姑難容易擧論矣。上曰,然矣。
上謂承旨兪命雄曰,南奉朝賀處,加遣御醫一人,看病,可也。出榻前下敎
李眞儉所啓,臨科時,不捧朝臣辭單,自有定式,而我國之事,久則解弛,向來捧單甚紛紜,至於臺諫呈辭,次第捧入,政院之事非矣。此後更爲申飭,何如?上曰,申飭政院,可也。出擧條
又所啓,堂下官之不得乘轎,自有法例,旣知朝令,則宜不敢犯禁,而近來則臺諫之承召,或奉命之人,初自乘轎,歸輒引避,以爲遞職之妙計。日者鄭栻亦以此引嫌卽遞,豈非未安之甚者乎?此後則各別申飭,何如?上曰,儒臣所達,誠是矣。果爲未安,各別申飭,可也。參贊官兪命雄曰,以乘轎引避者,曾有勿捧之敎,而此則不徒乘轎,又有越犯之失,故不得不捧入矣。眞儉曰,此後則以乘轎或乘船引避者,一倂勿捧,似宜矣。上曰,依爲之。出擧條遂退出。
上在慶德宮。停常參·經筵。
金弘楨啓曰,大司憲趙泰東,執義權詹,掌令權,持平尹就履在外,掌令朴熙晉受由在外,持平兪命咸未肅拜。今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而堂上位不齊,不得來會云矣,敢啓。傳曰,知道。
以右議政金昌集九度呈辭,傳于朴弼明曰,安心調理。
金弘楨,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管尹德駿,掌隷院坐起進去之意,敢啓。傳曰,知道。
又以備邊司言啓曰,龜城府使南崙,以前任金海府使時,兒弱充定事,入於決杖之科,而本道監司,以南崙,品是嘉善,自營門不得決杖,依事目罷黜之意馳啓,旣已出代矣。西關方在飢荒,而卽今又當農節,此時遠邑迎送,極有弊端,不可無變通之道。龜城府使南崙,除決杖推考,使之仍任,何如?傳曰,允。
兪命雄,以弘文館言啓曰,卽者本館下番副修撰權世恒,以加土事辭朝,副修撰李世瑾,受由在外,修撰洪重休,今日文臣朔試射時,病不進,修撰鄭栻時未肅謝,下番將未免闕直,修撰鄭栻,卽爲牌招察任,何如?傳曰,允。
以修撰鄭栻牌不進罷職傳旨,傳于兪命雄曰,推考傳旨捧入。
傳于朴弼明曰,全羅監司李海朝,留待引見。
事變假注書李以濟出使,代呂必禧。
兪命雄,以弘文館言啓曰,修撰鄭栻,旣有只推之命,更爲牌招入直,何如?傳曰,允。
尹行敎,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
草莽臣尹拯疏曰,伏以,垂死賤臣,喘息僅存,而匪分官名,尙在身上,猥瀆是懼,不敢申籲,日夜兢戰,長負罪戾,卽於意外,伏蒙天恩,有衣資食物賜給之命,不勝驚惶隕越之至。臣以溝壑賤分,螻蟻微物,隆恩異數,昊天罔極,終無涓埃之報,今至老死之境,孤恩負國之罪,死有餘誅。卽得蒙聖朝涵容,罪殛不加,而伏蟄牖下,待罪於聖化之中,已是倖事,豈宜更冒恩典,以罪爲寵,重被古人素餐之責也?況於前秋,亦蒙推恩之賜,而今玆所蒙,三倍前秋,旣涉頻煩,而又復優厚,當此民窮財匱之日,僭施濫費,乃至於此,又豈國家節用愛人之意耶?臣老而不死,罪添耗蠹,誠切惶恧,措躬無地。揆以義分,終有不敢冒昧承受者,不得不仰暴微衷,冒死敢辭,猥越之誅,有不暇避。伏乞聖慈,天地父母,特垂諒察,收還恩命,以重天賚,以安微分,千萬幸甚。臣精神昏塞,語無倫次,無任恝恩負義,惶恐悸慄之至。答曰,省疏具悉卿懇。今玆衣資食物輸送之命,意非偶然,卿其勿辭領受,從容就道,以副至望。仍傳曰,遣史官傳諭。
行都承旨朴弼明,左承旨李壄,右承旨兪命雄,左副承旨金弘楨,同副承旨尹行敎,聯名疏曰,伏以,臣等伏聞,昨日筵中,儒臣以辭單紛紜捧入爲非,而至有申飭之敎云,臣等不勝瞿然之至。凡朝臣辭單,有不可一切阻搪,故不得不觀其情病之緊歇,卽相議捧入矣。今此儒臣之非斥如此,臣等何敢晏然於出納之地乎?伏願聖明,亟命鐫遞臣等之職,以謝公議,不勝幸甚。臣等無任屛營祈懇之至。答曰,省疏具悉。卿等勿辭察職。
京畿監司申銋疏曰,伏以,臣於日昨冒上辭疏,未蒙恩許,臣誠驚惶罔措,不知所爲。念臣氣賦虛薄,疾恙纏綿,卽在盛壯之年,尙且虺羸痿貧,見者莫不危之。奇兆敗症,逐年層加,輾轉危惙,不敢以陽界人自處者,殆三四十年,幸賴砭焫藥餌之功,雖得僅支殘骸,晩竊科第,而計在爲貧而祿仕,望斷策名於榮塗,從前忝叨,罔非涯分之外,不但臣才地之所不堪,實緣積痼之身,萬無奔走陳力之勢。前後內遷要銜,輒多控免之狀,伏惟聖明,亦已鑑燭也。以臣長年濱死之疾,誠不自意,尙此支離,得至耆耋之年,驟躋卿宰之列,何莫非天地生成之澤,造化陶甄之力也。臣之一身,雖磨頂放踵,豈足以酬聖恩之萬一?粤自待罪畿輔,不稱之懼,倍切于中,惟思殫竭心力,以圖報效,而不幸二三年來,老病轉加,精力日減,每値寒節,症情添劇,經冬入春,長在死域,去秋巡歷之後,道路所傷,又狹感重發,宿患諸症,一倂纏縛,食不近口,長委枕席,已至六朔于玆。大段公務,雖不得不忍死報酬,顧此衰廢已甚,決雖仍冒重寄。至於露章請急,迹涉圖便,思欲自力,以待日候之稍和,而近緣惡風連日,寒感之餘,重患泄痢,殆近數旬,度數無算,百體不能收拾,眞元無復餘地。卽今病勢,斷無復起爲人之望,當此各邑告賑之日,尸居曠職,坐糜廩祿,無所施措,積罪如山,惶懼冞增,不得不披瀝肝血,敢此疾聲號籲,伏乞聖慈,諒臣病重實狀,亟許鐫免,俾公事無廢,私分得安,而以便醫治,以尋生路,不勝萬幸。答曰,省疏具悉。卿其勿辭,調理察職。
修撰鄭栻疏曰,伏以,臣頃在西關,得聞母病猝重,倉黃就途,歸復使命,而旣犯禁制,不容隱默,首實引避,幸蒙恩遞,庶幾隨便將護,獲伸至情矣。館職新命,又下此際,召牌降臨,促臣就直,而私情煎迫,坐速違慢之誅,揆以邦憲,合被重何,只推之命,出於格外,恩召狎至,分義是懼,不得不祗詣闕外,而第臣母病,非一時偶感之比。蓋自昨年秋冬之交,屢經寒疾,元氣積敗,逮臣西出之後,四朔相離,思戀添病,又自前月晦間,重感風寒,轉成黃疸,症情危綴,彌留兩旬,病裏情弱,日望臣還,及至相見,握手語臣曰,吾幾不復見汝矣。出涕於邑,語多悲苦,人子情理,當復如何?顧今母病,尙爾沈頓,眞元澌削,氣息如縷,貼身牀席,轉側須人,精神筋力,殆無餘地,似此症形,非時月所可完復。臣以單孑一身,無他兄弟,晝夜扶救,不忍暫捨,今若怵迫嚴命,抑情持被,又復貽戚於病母,則臣之頑忍,有不足言,而其於累聖朝孝理之化,爲如何哉?且臣伏聞,昨日筵中,館僚以乘轎引避事,有所陳達,而聖敎亦以爲未安。臣於是,益不勝惶悚之至,玆敢疾聲哀籲於仁覆之下,伏乞聖慈,亟命削臣職名,治臣罪犯,俾得母子相守,專意救護,不勝幸甚。臣無任涕泣祈懇之至。答曰,省疏具悉。爾其勿辭,救護母病。
左參贊尹世紀疏曰,伏以,臣戴不世之恩,而報蔑涓埃,抱必死之疾,而尙延危喘,懇章屢徹,天聽未回,辭單日上,喉司輒阻,以至兼任軍務,尤係緊急,而一向虛帶,掉脫無路,臣誠抑塞悶鬱,罔知攸措。乃者變通出代之請,果發於臺疏,仍有令廟堂稟處之命,顧臣從前苦口之懇,今可坐而得之,心竊欣喜,如病得蘇。信知今日臺閣公議,不徒有補於國家,實亦爲幸於臣身,不料廟堂回啓,不卽許遞,遷就彌縫,事歸苟且,在身狼狽失圖,固不足言,而其於嚴公議重國事之意,果何如哉?今臣所患,轉輾沈痼,筋力精神,摧敗無餘,復起供職,非所擬議,而同居長兄,頃忽傾隕,悲苦刺心,生意都索。且臣老母,日夜號擗,宿病益重,以此情病,雖微人言,寧容冒進?設令臣初無疾病之難强,數年以來,情勢危苦,有不敢以平人自同者,奉身而退,以避賢路,是實區區之至願,而況今母病身患,俱在危境,雖欲擺脫廉義,苟趨榮祿,其勢末由。今此回啓中,所謂近得差可之說,從何而出耶?臣不勝訝惑焉。昔宋臣歐陽脩,求退不已曰,豈可更待驅逐。後之君子,以爲至言。念臣平日言行,未見孚信,求遞不獲,尙爾蹲據,畢竟自處,迫於拶偪,回思昔賢,愧溢心顔。固知司直之地,必有繼發之論,而一日帶職,如坐鍼氈,玆敢不避猥越,仰首嗚號。且於日昨,以監試覆試試官,天牌再降,而踪地窮蹙,疾狀委頓,竟未免坐速違慢,臣罪至此,尤萬萬矣。伏乞聖慈,天地父母,曲加矜諒,將臣兼帶守禦之任,亟先遞改,其他本兼諸職,亦命次第鐫削,以安微分,以伸臺議,千萬幸甚。臣無任惶隕祈懇屛營之至。答曰,省疏具悉。卿其勿辭,調理行公。
敎守全羅道觀察使兼兵馬水軍節度使巡察使全州府尹李海朝書。王若曰,蓋古昔岳牧之薦,必惟其人,伊今日藩臬之司,莫難斯選。諒非卿而誰任?肆在廷之僉諧。惟湖南八方之上腴,寔我東百濟之舊壤。人物滋阜,在漢海岱臨淄,王迹肇基,卽周漆沮豳谷。魚鹽竹箭,比嶺表而最饒,財穀甲兵,亦京甸之攸仗。玆爲根本之地,久號繁雄之區。不幸中歲以來,無復曩時之盛。弊瘼交沓,紛氄倍加,耗蠹多端,凋攰又甚。屢經災旱,杼柚蓋亦已空。雖蠲賦徭,膏澤猶未盡洽。武備一任廢弛,難望牖戶之防,賊徒公行剽攻,頻聞桴鼓之警。予憂若何缺能濟共理,今得惟良。惟卿才識通明,局度俊邁。承大家之文獻,夙擅詞華,屈蔭路而栖遑,愈著雅望。龐士元未展驥足,遠駕雖淹,謝超宗殊有鳳毛,奇彩寧閟。遂揚名於科第,能獨步於輩流。藹然時譽之方隆,確乎素守之彌固。力辭瀛館,寵辱奚驚,勇涉滄溟,夷險一視。登臺省而直舌斯凜,莅郡府而治跡可觀,而聲實之允孚,故裏外之咸可。名標藝苑,已儲養於東湖,器別盤根,又超遷乎左輔。人皆惜陸君之惠,專於一州,予欲倚子駿之賢,福我南土。玆授卿以守全羅道觀察使兼兵馬水軍節度使巡察使全州府尹,卿其祗若休命,益恢良圖。勸穡以峙糧,明條而布敎。折獄訟必辨金矢,懲貪猾一用惠文。維匡調娛,紛劑寬猛,興革變通,率循便宜。敦風化整紀綱,固政治之所本,鍊士卒修城塹,詎邊虞之可忘?專使發巡,宜講撫綏之道。遠邑告歉,方急賙賑之憂。抑念卿曾佐完山,而到今尙留餘澤,輕車熟路,造父之馭何難?族節大軱,庖丁之技已進。凡其情形謠俗,皆所備諳,若夫專斷稟裁,何待申誥?於戱,非勤勵無以綜事物,非公正無以宣化威。慮遠則機衡不差,志壹則精神自壯。褰帷行部,丕盡諮度之方,授鉞托權,可體分委之重。庶無替乎終始,期永樹於功名。故玆敎示,想宜知悉。戶曹參議知製敎李宜顯製進
午時,上御會祥殿。全羅監司李海朝,留待引見時,左承旨李壄,假注書李廷弼,編修官洪慶先,記事官金在魯入侍。全羅監司李海朝進伏。上曰,卽今不無邊虞,當此之時,宜各別留意於軍務,而湖南方當設賑之政,別樣申飭,俾無小民顚連之患,可也。海朝曰,聖敎如此,敢不竭慮,而猥叨不敢當之任,恐有僨敗之患耳。上曰,無稟定之事乎?海朝曰,他餘民瘼,未及目覩,姑不敢煩陳,而略有所稟達之事矣。因以笏記陳達此下擧條曰,朝家每以湖·嶺間賊患爲慮,雖未知果有據險劇賊,而扶安·雲峯等五六邑,明火賊徒,藏蹤祕跡,出沒橫恣,或擊屯將,或奪死囚,或殺都領將,締結官屬,合散無常,故討捕使·守宰等,亦畏㤼不能窮治云。傳聞,虛實雖未的知,而一任縱弛,結黨盤據,則不無滋蔓難圖之慮。討捕使之任,本來不輕,夫治盜之際,操縱緩緊,誠難得中,而近來則此任尤不擇人,率多解弛,機捕失宜,漸至熾盛云,前頭固當審察其能否,隨事啓聞,而此後討捕使有窠之代,令銓曹各別擇差申飭,詗捕,則庶有一分之益,故敢達。上曰,討捕使各別擇差事,申飭可也。出擧條李海朝又所啓,湖南沿海七邑被災之慘,前古所無,枯旱三年,至於牛馬渴死,自秋冬以後,流徙之民,不知其數。雖以務安一邑言之,境內民戶,不過五千戶,而流亡者,已至二千餘戶,遞來守宰及南來之人,無不傳說其慘然之狀。若良民輩,則化爲龍蛇,嘯聚成群,則誠非細慮。且聞南邊三冬無雪,前頭麰麥,若又失稔,則沿海一帶,必無孑遺矣。前監司李震壽,以四邑稅大同,全數退捧,三邑稅米,減半退捧之意,頃已啓聞,廟堂以四邑則折半退捧,三邑則依前上納之意,覆啓蒙允,而雖以啓聞中辭意見之,災邑官需,全未收捧,鎭日乞貸,不成官家貌樣,卽今升斗之穀,實難徵捧云。今雖一半徵捧,當捧之數,亦至五千餘石,決無徵納之勢,而徒益騷擾,漸致流散,則莫如一倂退捧,以示德意。災邑守宰及民人等,非不知秋成後新舊稅大同,一時徵納之倍難,而目前實無可捧之勢,故竝請退捧,蓋出於萬不獲已。此異於一道之竝被災荒,六七邑凶歉,至於此酷,則各樣身役稅米,雖一倂蕩減,亦無不可。漢文時,非凶荒之歲,而特減天下田租之半,今此若干邑稅米,姑許退捧,似不必留難,待秋準捧,無所損於經費,而塡壑之民,蒙惠則大矣。臣已以此意,更稟於廟堂,則正供事體重大,雖不倂許退捧,一邊設賑,誠難督徵,徐當觀勢,更爲變通云。靈巖·務安·珍島·海南等四邑稅大同,全數退捧,咸平·興陽·羅州被災面稅米,則折半退捧事,更令廟堂,稟旨施行,則賑活之道,莫急於此,流散之民,庶有還集之望,故敢達。上曰,頃已參酌處分矣。災邑民事之切迫如此,則不可無變通之道。四邑田稅大同全數,待秋退捧,三邑則折半退捧,可也。出擧條
上曰,生民休戚,係於守令,殿最之際,嚴明黜陟,可也。海朝曰,臣才分素下,而聖敎如此,敢不奉承?承旨李壄,讀傳敎及別諭,海朝聽畢,起拜退伏,內官持賜送藥物及弓矢而授之,海朝擎奉出,諸臣遂皆退出。
上在慶德宮。停常參·經筵。
下直,碧潼郡守元百揆,鎭海縣監崔必蕃。
藥房都提調李頤命,副提調朴弼明啓曰,伏未審數日來,聖體調攝,若何?核處·脚部,其有差勝之勢,而灸瘡已盡完合乎?臣等不勝憂慮,敢來問安。答曰,知道。核處脚部一樣,灸瘡猶未完合矣。
中宮殿,藥房問安。答曰,知道。
尹行敎啓曰,大司憲趙泰東,執義權詹,掌令權,持平尹就履在外,掌令朴熙晉受由在外,持平兪命咸未肅拜上疏。今日以監察茶時之意,敢啓。傳曰,知道。
以右議政金昌集十度呈辭,傳于朴弼明曰,安心調理。
金弘楨,以都摠府言啓曰,副摠管尹德駿,掌隷院坐起進去之意,敢啓。傳曰,知道。
又啓曰,近因憲府無行公之員,連以監察茶時,事甚未安。除受由在外外,未肅拜人員,卽爲牌招察任,何如?傳曰,允
又啓曰,事變假注書呂必禧,時無職名,依例付軍職,冠帶常仕,何如?傳曰,允。
以備忘記,傳于兪命雄曰,史官一員待命,騎馬三匹,卜馬二匹立之。已上朝報
行副護軍閔鎭厚疏曰,伏以,臣之所負罪名,至重且大,滅身猶輕,擢髮難贖,而乃蒙聖度特弘,恩私曲庇,得逭刑章,仍保祿秩,臣雖冥頑,豈無感激銘鏤之心哉?其欲追省愆尤,別圖報效者,實是人情之所不自已,而顧臣積釁之蹤,餘怖未已,揆以分義,不敢冒近淸禁。兩日之內,三違召牌,臣之罪戾,至此而又加一倍矣。最是玉候,猶未復常,間又累日受灸,而臣不得一參於入診問安之列,上而事體苟簡,下而情禮虧缺,臣心悚蹙,固未常頃刻少弛,而其在四方聽聞,亦豈不竊怪而大駭哉?臣情隘勢蹙,事窮理極,玆敢不避瀆擾之誅,更慁蓋高之聽,伏乞聖明,特垂諒察,亟先遞臣內局之任,仍令有司勘處,以爲人臣慢命者之戒,千萬幸甚。臣無任惶隕戰慄之至。答曰,省疏具悉。卿勿固辭,速出行公。
知中樞崔奎瑞疏曰,伏以,臣於昨疏,全忘猥越之誅,罄竭衷赤,庶幾天地父母,俯賜鑑憐,伏承聖批,未蒙允許,臣於是愕然失圖,不覺五內之俱隕也。臣之扶舁垂死之身,來泊近京之地,實出於感泣聖敎,欲爲一瞻象魏之計,而微誠未格,資級尙存,臣不當冒受之義,旣已悉暴於前,則判金吾峻秩,豈是臣一伸分義之地哉?玆不敢冒入脩門,而旅次荒涼,調攝無路,一縷微命,奄奄將盡,臣旣未蒙許改之恩,又不被違慢之誅,進退路窮,莫知攸措。不得已復賃歸舟,以爲寸寸前進,歸死弊廬之計,終南入望,感淚自零。臣之罪戾,自有應伏之常刑,當席藁私次,屛伏以俟,而若蒙聖明,終始生成之恩,收還臣新授職秩,則臣雖滅死萬萬,亦當瞑目入地。精神迷塞,語無倫次,死罪死罪,臣無任瞻望戀係感泣徊徨之至。答曰,省疏具悉。卿辭至此,判金吾之任,今姑勉副,卿其安心入來。
持平兪命咸疏曰,伏以,臣本譾劣,無所肖似,倖竊科第,循資陞品,備員郞署,亦踰始望,不意前者,猥添臺職,重惹譏訕,南道揆之藏頭陰詆,李縡之擧名顯斥,前後迭出,如治大敵。噫,今日世道,雖曰險巇,安有新入臺端,未開一喙,而移鋒擊去,若是其忙急耶?臣情窮勢蹙,坐違嚴召,幸逭刑章,只被推勘。仍尋長單,得蒙恩遞,感戴鴻私,糜粉難酬,只得優游散地,爲一分自靖之計矣。曾未幾何,柏府新除,又下於千萬夢寐之外,臣誠感激驚惶,益不知置身之所也。顧玆職責之難堪,人器之不稱,臣固未暇一二言宣,而伏見李縡之再疏,拈出濁亂賢關四字,以實疵謗之說,其所臚列,有加於前,令人駭惑,莫曉其由。臣於少日出入芹泮,首尾數年之間,只有再次陳章,請召儒賢一事而已,未嘗一以重罰加人,謂之巽軟則可也。濁亂之誚,何爲而至哉?苟使臣,有一毫近似於今日持臣者之言,則承臣後而秉齋綱者,豈無不悅於臣者,而疵詆之論,寂然無聞。乃於年久之後,追提成罪,竝與通擬之銓官而力攻之,此豈常情之所可測者乎?毋論其事之有無,其言之虛實,被人侵困,旣至於此,則臣雖欲戀恩貪榮,冒沒趨承,其如廉隅何哉,其如嗤點何哉?臣治疏將上之際,卽因政院啓辭,庚牌儼臨,臣怵分畏蒙,不得不趨詣於禁扃之外,而顧臣所遭,不比尋常,反覆思惟,終無冒出之理。咫尺天陛,無路入謝,臣罪至此,又萬萬矣。伏乞聖慈,特加察諒,亟許遞改臣新授職名,仍治臣違慢之罪,以肅朝綱,以謝人言,不勝萬幸。臣無任激切祈懇之至。答曰,省疏具悉。爾其勿辭,從速察職。
全羅道幼學權鉉等疏曰,伏以,正士習而淑人心,惟在於表章賢德,扶世敎而立民彝,必先乎崇奉師道,不但章甫簪紳之所共傾嚮,抑亦王政之急務,無過乎此也。臣等懵陋,生在南陲,幸而免馬牛之襟裾,知揖讓灑掃於黨塾之間者,深有賴於儒先賢師之立法設敎,訓誨誘掖之功也。伏惟贈祭酒臣尹舜擧,嘗分憂于金溝縣蒲蘆之化,口碑之頌,迄于今六十年,有洋洋餘澤也。至於學校勸課之政,尤致意焉,敦之以出入弟子之職,勉之以菑畬經傳之訓,絃誦儒化之盛,泝古罕比。臣等雖生晩而不獲躬薰親灸於函丈之間,攀條敎之留揭,習父老之傳誦,相與慕遺風而悅之,懷舊德而感之者,曷維其極?舜擧天稟甚高,學且有淵源,自其先父大司諫臣煌,倡明尊周之義,日星吾一片東土於天地晦塞之餘者,卽其功也。舜擧,粤自稚齒,得之家庭者,固已邁於常倫,且以文簡公成渾之外孫,克有宅相之美,亦嘗從遊於文元公金長生之門,講明道學,德望蔚然,同游之士,蓋未有及者,見識超詣,自得於昭曠之原,處義嚴正,兼濟以溫粹之德,介而不至於絶俗,和而不至於同塵,一時先輩長老,感以古之大人,期而目之。若其班·馬之文章,鍾·王之筆藝,特一餘事,未足爲舜擧稱道,而亦有以見其得於天,而垂於人者,大抵然也。略以其所嘗志述鋪施者言之,爲南孝溫·姜沆而建祠鋟稿,標顯其節義,不使之湮沒不稱用,以警動後人,蒐輯魯陵遺事,著爲誌記,以見其意,設宗法作一家之準則,立鄕約正一鄕之風習,常喟然有三代之遐思焉。噫,其弟贈議政臣宣擧,毅然之操,廓然之見,汚不至阿其所好者,其恒言曰,吾輩之粗有樹立者,先生倡之也。及沒而誄之曰,斯文不幸,有一老不遺之嘆,我宗無祿,有樑摧安仰之慟。且故掌令臣趙涑,淸名高節,拔俗千丈,平生少許可,每謂舜擧,筆可以銘鍾鼎,文可以煥黼黻,道可以範世俗,斯二老之言,豈不信而有徵乎?臣等謀於南州士林,已於十有年前,立祠於舜擧所莅之邑,春秋蘋藻,以寓多士慕悅之誠,而祗緣臣等愚迷,不卽仰請,聖朝錫號之典,尙今闕然,斯文之嗟慨,昭世之虧欠,有不容勝陳者。臣等遂叫率同志,裹足千里,不揆僭妄,仰溷宸嚴,伏願聖明,亟命禮官,特賜美號,一以彰國家表章賢德之意,一以副士林崇奉師道之望焉。臣等無任瞻天望聖,激切祈懇之至。答曰,省疏具悉。疏辭令該曹稟處。
行副護軍權以鎭疏曰,伏以,孟子曰,有官守者,不得其官守則去,此人臣事君之第一義也。無狀賤臣,忝叨邊寄,則邊臣之所守者,莫大於城池,故臣上任之初,金井山城事,再度狀聞,寔出於法例事理之所不可已,徒增猥越之罪,未蒙採施之效,祗蒙廟堂指揮,令與道臣商量,而至今三載,亦未有道臣之的確分付。臣於官守,旣不能得,又不能去,安坐哺啜,滿瓜而歸,若臣之幺麼一邊吏,固不足與論於進退之義,而辜負聖恩,哺啜爲事,則臣雖賤如螻蟻,亦不忍自待如是之賤,玆敢冒萬死,陳暴此城事理,欲以效職分之萬一,伏乞聖明,試垂察焉。竊照我國地方,東南際海,與之爲仇而爲之備者,海中之倭奴而已。當知其海路衝要,而爲之備禦,臣謹稽前人文字,詢之海氓漂人等,則倭之地方,以間島爲地盡頭,而間島之右,則海波連接於我國之寧海·平海等處,而千里無島,波濤洶浩,不可以涉。在昔高麗睿宗時,倭舶數隻,來圍三陟,頃歲邊氓安龍福,自鬱陵島,爲漁倭所執,四晝三夜,始至倭國之伯耆州,而去時只見一島在海中,前後寧海·長鬐等漂氓,漂數晝夜便達倭奴之長門·伯耆等處,卽水勢極洶,不見島嶼云,此我國與倭奴,東界相接之海路也。自倭奴上松浦長崎島,直西以泛則,出於我國濟州之南,過羅州黑山島,以達於中國之閩浙地方。崇禎己巳年間,平調興,因譯舌,自言渠在江戶時,將倭等以漢商往來時,路經一島,水險而人惡,頗有所拘礙,將率兵往攻,以便往來,而渠審其處,則乃我國濟州,故極力沮止云。其言固不可信,而嘉靖乙卯,倭與唐商,來犯濟州·長興等處,姜沆久在倭中,審知水路,而乃曰閑山島以西,海路遙遠,不可容易過涉,此我國與倭奴,西南界相通之海路也,而但聞自間島,至一歧之風,本三百八十里,自一歧,至馬島,四百八十里,自對馬島之鰐浦,至釜山,三百十里,島嶼錯峙,無異連陸,而輕舟倏忽,又非陸行之比,寔是接壤聞聲之地,而以兵入人之國,不可不利其往來其國之道,故高麗末,倭寇侵掠,陸至燕岐,水至江華,必以東萊爲窟穴,四出剽掠,不可支吾而後,用朴葳·鄭地等議,城金海·東萊·蔚山三處,使寇來無所止接而後,海氛以息。壬辰之變,倭奴陷東萊,卽使居民耕種,給種曁糧,秋取其半,而萊民不足,則掠他邑民五百人,名爲農軍,歸之東萊以耕作,以做根本之計,七年充滿於國內,而根本家計,只以此一邑,其時諸人記事,皆云賊以東萊爲窟穴,以蔚山·金海爲左右翼,而臣聞土人流傳之言,亦皆如此。蓋其地勢道里,不得不然,如南宋之襄·樊爲國藩蔽,襄·樊不破,則不可以入寇,以蒙古之强,攻襄城六年,降而後始渡,宋之六年爲宋,只以一襄陽不破也。沿江·淮七千里,非無一處之可渡,而必以襄·樊爲之的者,地勢道里,自有便利缺牽掣之勢,故江·淮尙如此,況海路乎?今之城築,固有多處,其爲衝要,不可不城者,固無與東萊若也。本府昔有府城,蓋麗築也。破於壬辰,僅認基址,背負小山,前臨平野,外絶遠望之矚,內無據險之勢,一時固守,亦在人和,而賊爲曠日持久之勢,則似不能堪也。金井山城之議,自古有之,先朝材諝之臣,如故參判任義伯,常以此議,陳達榻前云,則未知當時之所欲區劃,果如何,而癸未之築,寔出於輿誦,蓋以大勢言之,則西臨長江,東俯大路,乘山可達於蔚山·慶州等地,浮水卽通于金海·熊川等邑,北可泝于大丘·星州,而彼之馬島及吾地之泊船之所水營·釜山等處及自馬島,西浮巨濟·熊川之水路,皆在眼前,歷歷可知,而又與金海,隔江相望,水陸竝三·四十里,眞所謂襄陽·樊城,隔水相援,互爲輔車之勢也。以城基言之,東南二方則山勢崱屴,而衆石犖确,望之眞似天險,卽之寔失地理,崱屴者,非有峭絶不可攀之勢,犖确者,皆有孔可隱有梯可躡,賊來可迤而進,賊止可休蔽而伏,安身放意,以射城上,而我則看不能見,放不能中,此必敗之勢也,故兵書曰,城外有土葑石墻,爲不守之城,有土葑石墻,尙不可守,況巨巖大石之有孔隙可容人者乎?楊元之守南原也,賊來依城外墻壁,以防砲丸,故吾人不能立城上,則仍以塡壕以入,郭䞭之守黃石也,賊伏在城外巖石間,而城中不能知,以至於敗,此已事之明驗也。西北二方,山勢峛崺,而長谷唅呀,山長而谷深,賊來不能成列,固可謂險隘,而旣入谷而薄城,則地皆平夷,足以成陣,若中城外以西,卽是外城,高臨而寬平,可以屯大衆,可以俯下城,大衆居外而俯臨,則支吾誠難矣。以廣狹言之,癸未之築,合上下城而共計之,則周回四十餘里,固難議爲,丙戌改築中城之後,計其周回,則以三指三·二指二之尺,爲六萬八千四百五十九尺,以六尺爲一步計之,則一萬一千四百六十步,以三百六十步爲一里計之,則爲三十一里,而西門陷在兩谷間低下之地,在城內無一處可望可見,若移設於高平之地,則城周旣縮,門勢亦好,故臣欲以移設西門,以縮城綱,以上年冬操習時,臣率三邑束伍七百餘人,及本府牙兵五百人及本府軍官吏奴作隊合千餘人曁僧軍將校摠三千餘人,登城列立,則十步之間,僅列數人,而臣登將臺以望之,臣病目力短,不能辨其有無南門一帶十里之間,則風定而不能聞其砲響,日暎而不能辨其旗色,送人傳語,一往一來,在東之日,亦將沒矣。臣用王可道執傘進退,以定開城府城周之例,使軍人皆執槍多旗旄,循其所欲,進築之地,聳器列立,則其地比本城,可減一萬六千五十三尺,而數步一人,不成模樣,列立之形,無甚大異於本城,若用一堞五人之法,非二萬人決不可守也,而臣伊日所將軍卒,皆招呼於數旬之內,鳩集於百里之間,非一日一號令所得也。本府地勢,處於海上,往來馬島,只費兩三時辰,中間所謂水宗者,纔望倭舟之過此,瞥然有釜浦之泊,其地勢之密邇,形勢之疾速,有如此者,設有倭若海盜,出於不知不覺之間,泊舟登陸,則守臣未及措一令,百姓必已駭散,三千軍士,無處得來,況二萬人乎?其城周之大,地形之不便,似不待智者而可知。臣十度往來,百爾思量,則丙戌所棄外城,似可修築,蓋自龍巖以北,迤至梵魚寺後麓,以泝於姑母峯,而姑母之南支,西臨洛江,而爲城之西堞,龍巖之西支,東俯內城而爲城之東堞,龍巖以北,地皆峭絶,梵魚之後麓,則城基之底,雖頗平夷,比城基之地,亦低數丈,則登城基,皆可俯臨其平夷者,纔得十餘步之地,卽臨深壑,其西臨洛江者,側坂皆數十丈,臨江而止,其東俯內城者,亦臨數丈之谷,又皆幸無隙巖巨石之多在城外,而北門外一崗十餘步之地,俯視門內,當費屈曲之築,以爲曲城之門,南門外側坂,亘數百步,以臨城內,亦當別築曲城,以防游兵,而周回則以指尺爲四萬三百四十四尺,以步則六千七百二十四步,以里則爲十八里,比內城幾減其半,此一可也。內城之內,陵谷高深,皆不能相見,而此則內旣狹窄,皆相望見,此二可也。在內城則姑母爲對峯,而相距近,其上廣可屯軍,而此則氷巖爲對峯,而相距遠,巖尖峭危,劣容十數人,攀上眺望而已。水泉草木之饒,本不相讓,但內城則襟護深密,在外無窺瞰之處,而此則西南一方稍開,在甘同倉後望之,則如昂箕然,一見可盡第十數里外之望,未必分明,而城築旣高,屋舍旣多,則又未知如何耳。事理無形,言固人人而殊,地形一定,宜有的確之議,而隨其眼目,亦各相反,臣固一見之,又再見之,固已自信於心,而未知人之見之者,又以爲如何,則固不可據臣淺見,以定大事,而禦賊於門屛,則堂宇有靖寧之福。當此詰戎之日,當賜從速之處分,而碎石碁累,固不足以爲城,數堞,一人亦不足以爲守,邊民爲撫掌之資,而不肯有一毫入保之計,決不得爲他日之用,而將吏有月料之費,百姓有補壞之勞,國費民弊,亦云不貲,變通之策,一日爲急,決不當置之泛泛悠悠談議之間而已。以物力言之,則前後道臣·守臣之所措畫,米過千石,布至二千五六百匹,鐵物雜色,亦頗有儲,而米當有耗,布亦歲輸,此足爲萬一之補。臣聞本道各營所管還上穀,殆過五十餘萬石,取耗歲常至五六萬石,遠海之邑,其數極多,窮民苦其斂散,而年年取耗,當至無限。旣斂卽散,在倉僅至數三朔,則平時祗爲病民,有事未必得力,若得歲致此穀一萬石,通計前所有米布,則可募游手五百人,人可月給二石穀,冬夏優給衣資,則數口之家,足以爲生,爲具室屋家具於城內,使之恒居力役,則一日五百人,一月爲一萬五千人,十朔爲十五萬人,若以二年爲限,而除其風雨寒暑疾病事故,則二年之中,可得十萬人三日之役,而心能耐久,手能熟事,又當預定址廣幾尺,城高幾尺,無苟簡速就之心,有永久完好之計,而又必得勤幹不怠,忠信不欺,只以盡職爲務,不以功賚爲望者,使監董之,然後方可就緖,而亦可以其隙,移設官舍,經紀新寓矣。以城守言之,城周幾減其半,雖以三千之士,可得一堞數人,而海寇倏忽,不可豫期,濱海之地,便是敵境,府治在此,山城在彼,則賊在五里坦途之內,城在數十里險路之外,倉卒決不能入保,此其勢,不城無以爲邑,不邑無以爲城,不得不移邑入城,而城下直江之路,僅至五六里,雖係長谷,路實坦夷,旣無登陟之憊,而府民之爲生,太半以載鹽,上江持物,浮海爲業,則有官府銀錢之債以爲本,有江海便利之勢以爲運,生理旣便,民豈不聚,而初有築城之丁,具家以居,而事畢之後,稍加經理,使不移散,則眞是守城之卒,城內之民,而又有商賈吏奴之不得不隨府移徙者,數年之後,自可排戶成邑。夫以本府之雄據江海要衝之會,受上下舟楫之利,則豈有民不聚之慮?非若南漢架山之徒高絶而無生理也。且南有梁山之甘同倉,在城十數里之地,煙火相望而受嶺南之委輸,簇南北之舟楫,有富民豪商數百千戶,割屬本府,使之爲守,則皆列堞之健卒,守城之巨糧,而否則移梁山邑治於此地,爲之輔車,有急入保,而北有梵魚寺,在數百步之內,有壯僧數百千指,有穀千石,有醬數百甕,倉卒收入,亦足爲補,此皆守城之大助也。其餘區畫,皆一時守臣事耳。臣迂賤書生,於軍旅城池等事,直是聾瞽,萬不知一,而但以已在其任,不敢不竭其愚慮,而此事亦不可不速賜處分,故目見心思,已積三歲,非敢以瞥然一時之見,聞人說好之語,仰于天聽,伏乞廣詢而速處之,毋久爲此泄泄也。臣聞地理不如人和,城池雖具,甲兵雖修,民無死國之心,徒爲委棄之資。邊邑遐遠,儒化未暢,其民皆習於利販,未知死長之義,是當崇奬節義,以聳民聽,而臣取考遺籍,詢之父老,則萬曆庚戌,府使臣尹暄,爲壬辰節死臣宋象賢,立廟於殉節之地,以鄭撥配,賜額忠烈。其後故參判臣尹文擧,爲府使,以象賢,本有學行,非倉卒立慬之比,可爲後學之師表,而廟在邑底之啾喧,非士子藏修之所,移建萊山之下,更爲書院之判,一以尊象賢,一以敎邑士,又欲爲廟中別屋,各祀撥,仍爲別廟於舊地,以祀他死節諸人與一時諸人,往來講定,而故參判臣兪棨,爲文以記,仍及別廟之由,而文擧意外罷去,未及爲別屋別廟之役。故殉節舊地,因無表識,其後立碑其傍,而吏民每以城陷之日,以盂飯祭死節諸人於其地,臣尙前輩之定論,感吏民之餘悲,到任之初,卽於其地,立別廟以祀,梁山郡守臣趙英圭贈都承旨,敎授臣盧蓋邦以下諸人,廟成而狀聞,以請賜祭,以聳一邑之觀聽,發忠憤之本心,而稽遲一歲,始得回啓,奉旨一方,方以爲幸,而伏見禮曹參判臣金鎭圭,榻前定奪及啓下關文,令撤別廟,合享於忠烈本祠,泛以論之,似無不可,而前人之移建靜地,更爲書院之意,吏民之必欲其地,仍立別廟之事,儘有曲折,終不可違,而廟原三間,廣僅二丈,追享二臣,若與象賢竝列,固有游地,而若爲之配,與撥竝列,則雖東西相向,聯配之邊,僅排牀卓,無以出入將事,其屋又當拆改,別廟亦已成緖,而又卒然撤移,亦費功力,種種難便,非止一二。今但不必別賜他額,又非有別件守護,一人守廟,祭自官辦,但謂之忠烈別廟,可矣,實無一毫難便之事。但以殉節而已,則撥與象賢,文武雖殊,地位年代,不必爲配,以書院尊師之事,則撥武人,亦有所不合。蓋邦造詣,固未知何如,元來邑儒之師,以蓋邦配象賢,而移撥首別廟,則各伸其尊,事或合宜。伏乞更賜處分,一依該曹初啓,以慰邑人之望。臣幺麼邊吏,雖已去職,而職分之當陳而未陳者,固當畢愚,以俟聖明之裁處,而至於邊計廟算之猥陳,誠爲僭妄,而區區憂愛之忱,寔不敢以遠外微賤,而有所自已。臣伏聞北咨之後,聖主憂勤於上,諸臣區劃於下,必有一定之猷,以收十全之效,而臣之愚意,閩·浙之有海寇,無世無之,成化以後,又與倭奴之爲賊者,相結爲盜,故王世貞曰,倭結海氓,海氓結邑氓,所以難禦也,而其所往來道里,寔逼於我國之湖南,高麗之時,宋之商賈·使節,皆由湖南,故治舟開帆,皆在靈光等處,而宋使亦曰,自明州定海縣,開洋七日,至其國黑山縣,我朝之後,倭結閩商,爲盜我國,皆在長興·靈巖等地,則明宗朝,特遣宋純,請禁閩商之往來倭中。上年夏,浙商往倭者之飄到此中也,臣問其道里,則自蘇州上海縣離發,不過十餘日,已至此處,海中道里,此亦可識,而海之有寇,自古至今,百年以來,姑無是患,則今何必搶掠於我邊也?設令搶掠其所備禦之方,以其一至遼·薊之故,遂以兩南爲不急,則是誠刻舟而求劍也。臣嘗爲吏於湖南海邑,又待罪萊府,今三年矣。目見諸營諸鎭,防戍之形,蕩無可恃,所有者,眼前使喚若干人曁一二軍官而已。所會箕斂,收聚錢布,旣至防所之後,皆歸邊將之花使,而所謂公用者,給代於若干使喚之人,什物若干之補,而其所給代者,或一匹,或一匹半,給二匹者常少,況三匹乎?若僉·萬戶之類,皆宰相之跟隨人,軍門之老牙兵,不存模樣,但顧金錢,擧以風和爲利,風和正當農作之節,而防布之數倍多,追呼督徵於方農之日,不但病其目前,遂誤其一年生計,生民之困,一至於此,而寔無一卒一兵可以執干戈者,豈不痛哉?臣謹按祖宗朝防戍之法,皆一卒有三保,想其一保納米,一保納布,一保資裝,如今御營軍之例,而不知何時,遂變爲戶保皆布之規,而臣聞故相臣李浣,申明此法,施之於御營軍,則今日軍兵之可用者,只御營軍爲然,而役不甚苦,民盡樂爲,今於海浦防守,亦申此制,雖不如御營軍之制,而稍祖其意,戰船一隻之費,風和六朔各八十名,風高六朔各四十名,一年之中,合爲七百二十名,每一人納布二匹,而合二人又有一保,謂之竝保,則其人亦當爲三百六十人,亦納布二匹,當於七百二十人中,擇其在鎭下精壯者八十人,爲之戶主,除其身布,備其器械,則其餘當爲六百四十人,人納二匹,則布當爲一千二百八十匹,竝保三百六十人,人納二匹,則當爲七百二十匹,合爲二千匹,此八十人者,分爲二番,隔月相遞,而每番四十人,人給三匹,則一年當用一千四百四十匹,其餘尙有五百六十匹,以此爲邊將料將吏雇使喚修什物之費,而年年有餘,足造戰船,鎭底精壯者,皆隷名尺籍,無不得布,則國有精兵,民有生計,入番而持弓挾銃,日事放射,下番而任其農漁,使之爲生,有事則此八十人者,皆登戰船,各持兵器,則皆爲待變之精兵矣。卽今戰船之上,元無持兵戰卒,故別抄射砲手,竝三十八人,自三月至八月,給糧待變,以費大同米累千石,而然天下之早寒,莫甚於遼·薊,上年之九月,卽他年之十月,海賊能掠遼·薊,則設有抄掠我邊之事,安知必在於三月以後八月以前哉?若行此法,則十二月之中,無非待變之日,而累千石之費,亦可以除,此非細事也。此等軍布,秋成之後,卽爲收儲於地方官,至其番次,呼名以給,如宋使守臣掌軍糧之制,而餘布輸之鎭所,使自爲用,而但湖南地沃而民庶,其民驕惰,稍有錢財者,無不納賂偸遊,貧弱之民,皆入此役,而倂保絶少,皆自納三匹,當嚴飭守令,畢使充定,庶除生民一分之困矣。臣見兩湖海戍之所雖云錯置,其實一庸人與十數漁人同居,決無一毫可恃之勢,而相距遠者,或至六七十里,倉卒之際,又無以相應,宜各倂省二三小鎭於要害處,特設一大鎭,擇忠勇積勞可堪將帥者爲之帥,久任而責效,否則竝聚諸鎭於一處,如嶺南左水營之有四鎭,釜山之會三鎭,則庶有倉卒可悍之勢。宋之州郡,雖曰力分,一州猶有數萬之卒·十萬之糧,而李綱,汪立信,文天祥諸人,皆以合倂而後,可以禦敵,況於十數殘人,名之爲鎭者乎?與其散處而一無所防,寧其合聚而猶有所悍,此固無可擬者也。臣於此等事,非有萬分一之所知,特以前後仕宦,皆在海邑,目見海防之疎虞如此,而適當國家惕慮嚴飭之日,敢陳其所知,以爲採芻蕘屈群策之一端,伏乞聖明,特賜留神而廣詢之,則庶乎或有萬一之可採焉。答曰,省疏具悉。有懷諸陳,深用嘉之。宜令廟堂,商確稟處。
上在慶德宮。停常參·經筵。
金弘楨啓曰,大司憲趙泰東,掌令權,持平尹就履在外,執義權詹,持平兪命咸未肅拜,掌令朴熙晉受由在外。今日以監察茶時之意,敢啓。傳曰,知道。
又以都摠府言啓曰,副摠管尹德駿,備邊司坐起進去之意,敢啓。傳曰,知道。
又啓曰,金吾滯囚,未有甚於近日,事極可慮。判義禁有闕之代,政官牌招,開政差出,仍卽牌招察任,何如?傳曰,允。
以右議政金昌集十一度呈辭,傳于兪命雄曰,安心調理。
尹行敎,以御營廳言啓曰,本廳分授都城南邊女墻,今月二十三日爲始,改築意,敢啓。傳曰,知道。
有政。吏批,行判書趙相愚未肅拜,參判未差,參議趙泰億進,右承旨兪命雄進。
兵批,行判書崔錫恒在外未肅拜,參判金演監試試官,參議任胤元進,參知李光佐受由在外,左承旨李壄進。
吏批啓曰,行判書趙相愚牌招不進,參判未差,小臣獨政未安,何以爲之?敢稟。傳曰,只出緊任。
以崔錫恒爲判義禁,鄭纘先爲修撰,龜城府使南崙仍任事承傳,崔琥付副護軍,呂必禧付副司正。
行兵曹判書崔錫恒疏曰,伏以,臣於日昨,冒上疏本,言出肝膈,事非飾讓,及承下批,辭旨優渥,伏地莊誦,惶感罔措,區區危苦之忱,不敢自阻於仁覆之下,不避煩瀆,敢此申暴焉。夫本兵之職,寔主戎權,若具責任之至重,才分之難堪,已悉於前疏,今不敢更贅,而衆武坌集,動以千數,苟不能稱量長短,隨器授任,則無以甄敍群才,厭服物情。以臣昏昧之鑑,其何以盡器使之道?軍兵操練,殆無虛月,苟不能曉解陣法,臨機指授,則無以明其得失,憚壓衆心,以臣迂腐之資,其何以任節制之責乎?與其畏義怵分,容易一出,以致國事之僨誤,毋寧早自審量,固守微尙之爲寡罪?此臣所以寧被重何,不敢冒進者也。假令賤臣,眞有分寸之長,可堪任使,奉職無狀,受人拳踢,前後被詆,不趐狼藉,如循私蔑公之斥,罪合誅殛,威福榮辱之語,意在湛滅,追思至今,怵然驚心,惟有屛迹朝端,冥心事外,可以少補前諐,得保餘生,雖凡官末職,猶不敢冒沒趨承,顧臣所叨,何等重任,用捨人物,與東銓無異,加以兼摠親兵,事權尤重,世所稱權要之職,無過於此。臣若諉以移職,而晏然承當,則私義之不安,姑舍勿論,日後駭機危穽,將不勝其層疊。夫以我聖上寬大之仁,顧復之恩,雖欲曲加庇護,終始周全,恐不可得,臣之情事,良亦戚矣。伏乞聖慈,察臣悲苦之辭,憐臣危迫之懇,將臣本兼諸任,竝賜鐫革,使臣得以優游田廬,隨分飮啄,以畢天地生成之澤,不勝幸甚。臣無任瞻望雲霄,煎迫祈懇之至。答曰,省疏具悉卿懇。前後詆斥,用意至深,世道至此,寧不慨惋?卿若因此不安,必欲奉身而退,則不但適足以中其計,當此朝論橫潰,吹毛求疵之日,末流之弊,將至於位著殆空,寧有是哉?本兵任重,斷不可許改,亦不宜久曠,卿其須體此意,勿復撕捱,從速上來,安心行公。
大司憲趙泰東疏曰,伏以,臣頃在北藩,猥封辭章,備陳職名之不可冒當,病情之亦難强起,以冀聖明之特賜矜許矣。還到嶺下,伏承聖批,旣靳兪音,反降溫諭,使之從速察職,臣惶感震惕,汔不知措躬之所也。臣於交龜之後,扶舁病軀,僅到郊次,疾勢轉㞃,末由詣闕,敢令賤裨,替納密符,兼具小疏,仰請譴罰,見阻未徹,祗增惶隕。臣之離違輦轂,倏已三載,況今玉候,久在將攝之中,區區犬馬之誠,豈無進身淸禁,一瞻象魏之戀哉?顧臣宿患風痺之症,復發於前秋參操之餘,未及差愈,遽遭慘慽,轉輾添重,形殼徒存,歸路撼頓,症情越加,肢體旣艱於運用,神精殆至於迷瞀,退伏荒村,貼席呻囈者,已一旬餘矣。恩命之下,爲日已多,臣宜連章陳暴,期速解免,而搆一文字,亦不能辦,一日二日,稽逋至此,此可見臣之病重實狀也。臣之不稱是職,不待人言,臣固自知。設令輿議允愜,卽玆癃痼之疾,斷無陳力之望,而風憲重地,緣臣久曠,臣之罪尤大矣。不得不更此呼籲於天地父母之前,伏乞聖慈,俯加憐察,亟遞臣所帶之職,以重名器,以延殘喘,千萬幸甚。臣亡任屛營祈懇之至。答曰,省疏具悉。卿勿固辭,調理上來察職。
右尹李世弼疏曰,伏以,臣非分之榮,終不敢冒昧承當,縣道申狀,實出於哀鳴之血懇,而微誠未格,天聽莫回,恩諭鄭重,俾臣勿辭,臣誠惶感,繼以悶蹙,殆不省措身之所。顧臣螻蟻之微,糞土之賤,厚誣當世,屢叨非據,每一念及,魂夢亦驚。不意今者,誤恩層加,隆命稠荐,躐躋橫金之列,濫廁卿宰之後,名器至重,公議至嚴,不有人非,必有鬼責,臣之一身狼狽,固不足恤,其於朝家擧措,亦復何如?況臣年至病痼,衰落日甚,精神旣耗,視聽俱廢,殘喘如縷,坐臥須人,種種老魂之狀,雖不敢盡擧,而其無陳力就列之望,則固已決矣。詞訟劇地,以臣之故,久不得備員,臣之罪戾,於是尤大。伏乞聖慈,俯諒臣悶迫之至懇,將臣新授職秩,竝行改正,以重官守,以安微分,千萬幸甚。臣無任屛營祈懇之至。答曰,省疏具悉。卿勿固辭,調理上來察職。
上在慶德宮。停常參·經筵。
仁宣王后忌辰齋戒。
李壄啓曰,右議政十二度呈辭到院,而以國忌齋戒,留院之意,敢啓。傳曰,入之。
以右議政金昌集十二度呈辭,傳于兪命雄曰,安心調理。
尹行敎,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又以兵曹言啓曰,頃因禁衛營啓辭,水口門改築間,開出假門事,入啓矣。發遣本曹郞廳看審,則同門北邊體城當毁處,門形造成,事甚便宜云。故依此開出之意,分付該監矣。今始撤毁,排立假門,晨昏開閉,亦依舊門擧行之意,敢啓。傳曰,知道。
上在慶德宮。停常參·經筵。
仁宣王后忌辰。
藥房都提調李頤命,副提調朴弼明啓曰,伏未審數日來,聖體調攝,若何?核處·脚部,其有差勝之勢乎?今日臣等與諸御醫入診,詳察症候宜當,不勝憂慮,敢來問安,竝此仰稟。答曰,知道。核處別無加減,脚部差勝矣。
兪命雄啓曰,右議政十三度呈辭到院,而以國忌留院之意,敢啓。傳曰,入之。
以右議政金昌集十三度呈辭,傳于兪命雄曰,安心調理。朝報
午時,上御會祥殿。藥房入診時,都提調李頤命,副提調朴弼明,假注書李廷弼,記注官鄭夢海,記事官金在魯,醫官金有鉉·柳瑺·丁時悌·權聖徵·崔萬尙·吳重卨·李得英·許坫·方震夔·玄孝綱·卞三彬入侍。
李頤命進伏曰,日氣猶未和暢,寢膳之節,何如?上曰,無事矣。頤命曰,核處加減,何如?上曰,與前無異矣。頤命曰,朝承脚部差勝之敎,不勝喜幸。上曰,四五日內,行步頗勝,而姑觀前頭,然後可以的知矣。頤命曰,灸瘡今則何如?上曰,尙未完合矣。頤命曰,蓋骨近處,曾有作痛之候矣。今亦何如?上曰,痛勢已歇,故行步頗勝耳。頤命曰,伏聞醫官之言,則左邊齒齦浮痛云,不勝驚慮。上曰,曾有齒痛,而上邊脫落後,不復作痛矣。今卄一日微痛,翌日頗劇,不能進水刺,而以粥代之,姑未差歇矣。頤命曰,或有感觸風寒而致然耶?上曰,曾前齒痛時,服月經及九味淸,則收效矣,今則連服而姑無效矣。頤命曰,久未入診,醫官使之診脈,何如?上曰,唯。金有鉉入診曰,左三部皆數,右邊脾肺經亦數,似有熱候矣。頤命曰,診脈後,仍令診察齒齦,何如?上曰,唯。有鉉招權聖徵而診察,聖徵趨診齒齦曰,顯有浮氣矣。丁時悌,診脈曰,左邊關脈·寸脈浮數,右邊寸脈亦數,齒齦之浮,似是風熱所致矣。權聖徵,又進而診脈曰,齒齦外邊,抑有疹痛之候乎?上曰,雖不疹痛,然硬格而甚矣。許坫,入診曰,脈候比再昨夜則頗數,肺大腸經,微有熱候矣。其餘諸醫所見略同。頤命曰,醫官皆云風熱所致,而水刺不能如常,疏散之劑,問醫進御,何如?上曰,唯。有鉉曰,一時風熱,不必用苦口湯藥,姑觀前頭議藥,而進御牛黃,則如有裨於淸熱矣。諸醫以次進白,大略皆同,而許坫曰,金銀花茶,和牛黃進御,則無異於湯劑之效矣。頤命曰,諸醫之議如此二字缺議藥,而使之診察核處,何如?上曰,唯。權聖徵·吳重卨入診曰,比前頗勝,今不爲慮耳。金有鉉亦入診曰,此非容易可消之核,亦非猝然作孽之物,願勿爲慮,而置之,何如?李得英趨診,李頤命曰,今不必遍令入診,此醫之外,更勿就診,何如?上曰,唯。頤命曰,每與諸醫相議,則皆以爲,此非時月內可消之核,自上莫如忘却置之云,而臣等忝在保護之地,尙未見平復之效,罪悚徒深。脚部亦令診察,何如?上曰,唯。諸醫趨診曰,比前稍勝,按之而不疹,可冀漸差,而時時習步,似宜耳。頤命曰,脚部雖漸向差,而前以更爲受灸之意,有所定奪。三里等穴,趁開月未甚暖之前,而更灸,何如?上曰,唯。頤命曰,王世子健陽固本丹,劑入已久,果有藥效乎?國家深憂,無過於此,而漠然未聞,不勝鬱慮。伏望時時下敎,而明間令醫官入診,驗其有效與否,且使老熟之醫,詳議可進之藥,何如?上曰,依爲之。遂退出。燼餘
上在慶德宮。停常參·經筵。
下直,楊州牧使洪以度。
金弘楨啓曰,備邊司郞廳,以大臣意來言,今日賓廳坐起日次,而別無時急稟定之事,來會本司云矣,敢啓。傳曰,知道。
又以都摠府言啓曰,副摠管尹德駿,備邊司坐起進去之意,敢啓。傳曰,知道。
又以兵曹言啓曰,今二月二十五日,幼學沈堩稱名人,自開陽門入來,差備門外擊錚,極爲駭愕,令攸司囚禁治罪,同門守門將李碩海,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,今二月二十三日,幼學鄭煥稱名人,自開陽門入來,差備門外擊錚,極爲駭愕,令攸司囚禁治罪,同門守門將金聖臣,常時不能禁斷雜人,以致闌入,亦難免其責,推考,何如?傳曰,允。
以右議政金昌集十四度呈辭,傳曰,遣承旨敦諭。
兪命弘,以弘文館言啓曰,本館上番副校理臣李眞儉,以御營廳郞廳,今日坐起時,晝仕出去之意,敢啓。傳曰,知道。
又以弘文館言啓曰,本館下番,無他推移之員,連以上番姑降,事體未安,而修撰鄭栻,親病受由,已過累日,修撰鄭纘先,除拜之後,尙不出肅。竝卽牌招察任,何如?傳曰,允。
又以承文院官員,以都提調意啓曰,本院寫字官李春發·李春芳,在喪終制,依例付軍職,冠帶常仕,前實官李圭錫身病,及金震秋·鄭世弼·李渭福,他司有闕代習隷,李缺雄·金廷範·金世爀·李喜晩等,試才陞賞肄習,洪受龜段,朔試才,連三次居首,竝爲陞實,依例付軍職,冠帶常仕,肄習陞實,及前後有闕,本學生宋相奎·全重崙·崔齊崇·朴泰迪·鄭寅起·吳聖佐·金有慶·張龍瑞等,試才入屬,使之鍊業,何如?傳曰,允。
尹行敎,以戶曹言啓曰,卽接廣興倉所報,則來三月朔頒料次,倉官進去于右議政金昌集家,請受祿牌,則以爲,方在呈辭中,祿牌不爲出給云。係是大臣祿俸,何以爲之?敢稟。傳曰,令倉官輸送。
兪命雄書啓,臣敬奉聖旨,敦諭于議政府右議政金昌集處,則以爲,臣疾病彌痼,職務久曠,只願速解重負,少延危喘,而兪音尙閟,悶蹙方深,不意聖明,又遣近臣,宣諭丁寧,恩數優異,匪臣陋賤所敢承當,驚惶感泣,不知措躬之所也。臣雖至愚無狀,豈不知聖眷之難孤,國事之可虞,而不幸狗馬之病,根委旣深,調治有日,少無所減,最是頭痛常苦,眩瞀兼作,昏仆居多,若將悶絶。以此寢食殆廢,氣息澌頓,陳力就列,實無其望,而日月之明,猶未下燭,前後聖敎,敦勉至此,莫非臣誠意淺薄,未能上格之致,臣撫躬慙悼,生不如死。病勢如此,又不免坐違嚴明,臣罪益無所逃,伏地震越,不知所達云矣,敢啓。傳曰,知道。
以江華留守狀啓,城役監董官李時蕃,爲境內居黃應千等歐曳,擅離役所,常時不能檢飭,有此變怪,惶恐待罪事。傳于金弘楨曰,勿待〈罪〉事,回諭。
以黃海兵使狀啓,安岳鎭中營習操時,束伍砲手金順益,中丸致斃事,傳于金弘楨曰,事極驚慘,令本都,各別恤典擧行。
掌令朴熙晉啓曰,請還授收己卯文科追復之命。啓辭見上潛越宮城罪人金敏才,依律處斷事。啓辭見上北漢築城,請令二品以上及三司長官,會議朝堂,兼又下詢于諸大臣處,更加商確而處之事。啓辭見上答曰,勿論。
行兵曹判書崔錫恒疏曰,伏以臣,再上辭本,仰瀆宸嚴,罄竭衷懇,冀收誤恩,庶幾蓋高之天,有以曲諒而準許矣,伏奉下批,不惟不賜矜允,辭意隆摯,夐出尋常,委曲開示,反覆諄切,感極出涕,罔知所措。自惟無狀,何以得此於君父之前也?臣本譾劣,百不猶人,歷試內外,無一可記,長短本末,畢露無餘。蓋嘗屢入銓地,動速瑕衅,被人詆斥,前後非一,輒蒙聖慈,周全庇護之大造,拔之坑坎之中,置之袵席之上,喣濡剪拂,以至于今。欲報之德,與天無極,不辭夷險,恪勤盡悴,以報涓埃之萬一者,非徒分義之當然,抑亦區區之至願,而第臣向來所遭,乃朝家罔赦之罪,搢紳難洗之羞,雖冗官閑局,尙難盤礡。顧此本兵之長,主武弁用捨之柄,摠戎壇節制之權,觀委任之得失,卜國家之安危,雖無難安之勢,固不當晏然僥冒,今乃以衅累滓穢之踪,迫於嚴命,冒沒承當,則微臣一身之廉義,雖不足恤,其於國體之損傷,名器之玷辱,何哉?自非然者,臣策名登朝,初非高蹈之士,而年除歲遷,致身崇顯,眷顧之恩,愈往愈篤,所當憚誠盡節,竭蹶圖報之不暇,何苦而徊徨郊次,累辭恩旨,上孤知遇之殊私,下負願忠之宿心,而曾莫之恤乎?又於此際,金吾兼任,忽及於已試僨敗之餘,聞命驚惶,不知所出。臣於昨年,忝居首席,奉法不嚴,自速臺評,論以邦憲,合被重究,而聖度涵弘,終逭刑章,雖因省鞫之稽遲,只得例遞,追思至今,寢有餘悸。其時在僚席者,雖移職補外之人,竝許遞改,而臣初旣主張議讞,終又首被重彈,今若諉以月日之稍久,官銜之乍解,揚揚入府,冒恥行公,行人之嗤點,姑置勿論,將何顔面,復對郞屬,重按獄事乎?此尤難進之一端也。臣雖欲感激恩數,黽勉行公,其勢有不可得矣,瞻望雲霄,撫躬自悼,伏乞聖慈,天地父母,俯諒危懇,特加哀矜,將臣本職及金吾兼任,亟賜鐫改,以重國事,以靖私義,不勝幸甚。臣無任惶隕煎灼之至。答曰,省疏具悉卿懇。前後疏批,備悉予意,卿胡不諒,累疏控辭至此耶?新除兼帶,旣往之事,不必追嫌,卿其安心勿辭,作速上來行公。
江原監司李肇疏曰,伏以臣於前冬,叨授藩任也,才分不逮,無稱塞之望,情理甚急,有難强之勢,瀝血陳懇,未蒙矜諒,末乃爲藩任,體例所拘,見阻喉司,微悃未徹,進退不得自由。仍竊自念,臣母病之沈痼,今已二十餘年矣。臣以獨身,尋常憂迫,不得專意供職,自出身以來,偏蒙拂拭,言其踐履,則淸貫華班,無不染指,而若考覈其實仕,則爲日無多。臣是何人,受恩至此,而旣不得陳力於內職,又且控辭於外官,則是臣終無報效之地,分義誠有所萬分不敢者。且臣家本貧寒,病母藥餌便養之資,恒患艱匱,今幸蒙恩除,携置病母於界外相近處,以爲頻接音信之地,廩俸之餘,得以少伸反哺之情,臣自抑情赴任,管理公務,以效一分裨補之悃,公義私情,或可兩伸。先輩名臣,亦有已行此例者,臣遂祗承恩命,將來病母於砥平丘墓之鄕,去營門數地矣,母病自去月,宿患崩漏之症重發,失血無算,病勢日以危急,臣爲官守所係,不得躬護病側,至情所在,不能自抑。計出萬不獲已,搬移病母於稍進十餘里原州之界,臣仍留連相守,臣於此,惶懍竢罪,食息靡安,而卽今母病,一向沈淹,眞元旣竭,胃氣大陷,飮啖不下,委頓澌綴,日夕懍懍,蘇完無期。當初區區受命之意,到今爲無限狼狽,臣憂惶焦灼,方寸錯亂,目前酬應公務,已多妨害,前頭巡歷列邑,亦無趁時擧行之勢,以此情理,實難强抑在職。趁速自處,在所不已,玆敢露章自列,疾聲呼籲。伏乞聖慈,天地父母,特垂矜察,亟命先遞臣職,仍治臣罪,公私不勝幸甚。臣無任惶怖煎迫之至。答曰,省疏具悉。藩臬重任,不可輕遞,卿其勿辭,抑情察職。
執義權詹疏曰,伏以臣,冥墒之行,屢犯危塗,狂妄之性,最受憎嫉,跋疐相望,釁尤層積,向非仁覆之天,曲賜庇庥,則臣安得自全於群弧衆鏑之間哉?早宜引分斂迹,避遠坑穽,而係戀明時,遲徊祿養,頻遭駴機,猶不知戒,卒之妄攖嚴威,重陷大戾,臺劾峻發,罪狀狼藉。聖度天大,薄施譴黜,寬貸之私,欲報無地,散迹江潭,隨分優游,默數愆殃,寢夢亦怕,脩門如天,無望重入,不自意微鎖之賤,又蒙記識,旣霈放宥之澤,荐降收敍之音。數月以下缺
燼餘京外儒生幼學金翊周·張震烈·趙尙謙·趙尙恒,生員金世璋·李恒茂·韓㶅,進士具禭,生員韓滌等六十六人疏曰,伏以高麗侍中文忠公鄭夢周之道德節義,實爲百代之所共瞻仰,而國朝之所以尊禮之者,至矣盡矣,無以加矣。不幸昨年夢周之不肖支孫,乃敢偸葬於祠院禁斷之地,事端乖戾,遂成斯文之一大變怪,是非曲直,無處可辨,延拖歲月,以至今日,則臣等,安得不齊聲叫閽,冀垂日月之明哉?伏惟聖明,特加聽察焉。夢周衣履之藏,在於龍仁縣香秀□□□建祠宇,以爲俎豆之所,惟其處地狹隘,棟宇崩圮,偪側苟簡,不便於禮法之場,藏修之所,故年前京外多士,相議移建於其西,室寮堂陛之制,齋庫門廚之規,悉遵古法,而比舊稍加寬大之,以爲京外士子往來容息之便,伏想儒臣,請蠲貸錢之啓,聖明亦已悉此移建之事矣。蓋書院舊基,卽新書院對案至近之地,而近來風水之說,蠱人心術,移建之後,或欲圖占舊基,以爲葬地之說,行於一鄕,故臣等爲是之懼,戊子春釋采時,通議于夢周之內外孫居在院下者,以爲苟有圖葬者,則與士林齊聲禁斷之意,完議付壁,而其時內外孫同參祀列者,竝皆列名而着署之。昨年之春,鄭銋·鄭銑等,俱以夢周之後孫,而同參完議之人,乘院儒赴擧,齋中一空之時,偸葬其祖父於完議之所祠院之舊基。其不有祖先,罔畏士論,多犯完議,自禁偸葬之狀,不可以人理責之,其在多士之義,有不容泯默者,掘移之議,發於齋中,則鄭錪·鄭銑等,突入齋中,公肆詬辱,口語醜穢,辭氣兇悖,恐喝百端,至有殺害之言。先賢享祀之地,慘被汚衊之變,從容禮法之所,便作鬪鬨之場,此實世道之大變,斯文之大恥,諸生輩,不能抵當其兇鋒,各自屛避,齋堂一空,有同經亂。士林沮喪,不敢出頭,無有主張於院事者,而經營創始之意,許多未訖之工,一任銋輩所壞了而廢弭,莫之振擧焉。蓋院事雖重,而此事是非未決之前,諸生輩不敢冒沒居齋,主治凡事故耳,顧此賜額書院,何等重地,而銋等之肆行悖亂,無所嚴畏,至於此極耶?銋等,雖是愚頑無識之人,必知士論之終不可抑,而其所以爲此者,姑□暴戾相加,使院儒不敢復言,而以爲一時圖免之計,爲名祖之悖孫,斯文之異類,沮敗院事,一至於此,可勝痛哉,可勝痛哉?然而鄭銋輩,肆然偸葬,蓋有□源,往在癸未年間,有李瑬者,偸葬於墓山之對案。李瑬,卽故文康公臣李石亨之末裔,而石亨爲夢周之孫,故監察臣保之女婿也。保,盡節□廟,抗言當戮,而左右有對以夢周之孫者,故我□廟,遽命減死,全家南竄,而托其墓山於石亨矣。石亨夫人鄭氏死後,入葬於夢周墓麓之左支,故其後鄭·李兩家,互相占用於一洞之內,至於對案,則一帶空山,禁養惟舊,非兩門子孫所敢生意者,而李瑬,猝然着禁偸葬,則士論齊憤,累呈縣官,捧招李瑬,使之掘移,而抵賴隱避,終不行。此國綱頹弛,人心不淑之致,而自院中,亦嘗更呈本縣,使之掘移,而士林,亦無主張擔當之人,不能刻期督迫,其流之弊,至使銋等,視此爲例,踵作駭擧,以冀僥倖,實亦臣等之罪也。今日臣等之所深痛恨者,一自銋輩變出之後,多士擧呈營門,請與李瑬之葬,一倂掘移,則此實爲先賢爲學宮,公共不可已之論,而道臣,不審委折,只見銋·瑬輩,追呈構捏之辭,先加不韙之目於諸生,使銋·瑬輩,兩造置對,有若私家山訟者然,未知諸生今日之所爭,其果出於一己之私,而乃欲令章甫之士,驅迫於縣官之庭,與此輩呶呶爭辨耶?大抵李瑬之葬山,卽新院後逼近之處,而已經縣官之査治,當掘而未及掘者也,銋輩之葬山,卽舊院之基,新院之對案,而自在完議必禁之地,當掘而不可少緩者也。當初李瑬之捧招,與其後本官掘移傳令,及院中多士舊基禁葬完議,俱經巡營,則此與私家山訟之擧法文量步數者有異,似當更申前禁,一依院規而決之,而累度行査,〈了〉當無期,院齋之空曠,歲已換矣,豈非大可悶慮者?自巡營題辭之後,此輩一倍增氣,愈肆怨毒駭悖之擧,又不知至於何境也。昔者,宋臣朱熹,□□□□鄕書,有禁止白鹿葬地,尤快人意之語。以此觀之,先賢所以禁葬於儒宮之地者,其意豈偶然哉?且故副提學臣李端相,卽文康公後孫,而士林之所宗仰,故縣監臣鄭鎬,卽文忠公之宗孫,而無後身死,宗中之所愍念,而猶不許葬其處,完議之嚴重,訟理之肯綮,此爲不見諸生,何所利害於其身,而樂爲此爭詰之擧哉?誠以不掘此葬,則祠院之側,將化爲白楊石馬之域,而院規將不可復守矣。雖然,掘移一款,尙沒巡營之明決,而巡營之前後題辭,竝不問鄭銑輩,作拿儒宮,詬辱多士之事,而只以訟理曲直爲問。今若不懲此人頑悖之罪,則章甫之士,皆遠跡儒宮,無復絃誦揖讓之盛,而經營草創之事,不免中途廢弛,無以奉揚于我聖上隆待先賢之至意矣。伏望聖上,特下明敎,申飭有司,亟治銑等作拿之罪,以勵其後,仍命道臣,明決是非,俾院規無□焉。臣等,稽之古事,在中廟時,享夢周於文廟,而因命環丘墓所在十數里而封植,厥後當國陵之卜,特以夢周之墓山而勿占焉,厥後再入於昌陵香炭之封,而因該曹之啓,特蠲之,國朝之所以待異代之臣,求之古史,未有此比。至於我聖上,出官財而建私廟,頒宸章而褒大節,雲漢之文,昭回于棟樑之間,而將與日月竝明,天壤俱弊,崇德象賢之意,此臣等所謂至矣盡矣,無以復加者。伏想聖明,聞此駭擧,不待臣等之覼縷,而當亟治而痛戢之矣。臣等昨年,構此疏將進之際,道臣明白之疏,先發而阻敗之,喉司推允之地,累却而阻搪之,原疏未徹,而先受無限之辱,士論莫伸,而又無將辨之路,退伏私庭,已閱歲矣。今若以事過而不復陳白,則雖殿下日月之明,必有所未盡洞燭者,玆不得不贅陳焉。前者,道臣□□□曰,無識鄕生,謀逐道伯與地主之計,又曰,□□煽動,樂爲此和應助成之擧,噫嘻此何言?臣等之疏,原本在右,今可按覩,不知何事,爲近似於謀逐助成之擧,而乃反徑加疑怒,先自投疏,恣意構誣,罔有紀極,臣等相顧駭惋,實未知其故也。若使道臣,當初處事,果合物情,則臣等固無是非之可言,而一査再査,事端漸異,儒宮之變,終莫可正,則臣等之一疏請命,烏可已者,而事出鄕院,則謂之謀逐,京外同聲,則謂之和應,然則今日章甫之士,必袖手房觀,緘口無辨,徒畏方伯之威,一聽其乖戾之處分而後,方可爲知義理之人耶?今按其疏之首尾臚列者,只謄訟隻誣罔之言而左袒之,不顧士林共公之論而鉗制之,反以臣等,爲其所煽動,此臣等之所未曉者也,若以訟隻之言爲可信,而多士之言爲不可信,則臣等,請一辨之。前後道臣之採訟隻之言而發爲問目者。其一,卽李瑬·鄭銋之葬地,本非本院正案,此外亦多有不禁葬云云,而此則本縣看審文報,不甚明白,一依訟隻之言,則宜乎道臣之致感,而若復一經明査,自可辨別,不須强爲辭說也。其一,卽院文,本非公議,且僞着鄭錪之名云云,而此是釋采時,數十餘靑衿之同坐完議,則其非公議云者,殊甚抑勒,而完議之成,在於戊子,偸葬之擧,在於昨年,院儒輩,何能逆覩其有此,而僞着錪名,若是其巧哉?錪之倩手着押,此渠不解文字畫之致,而所以自倩者,十目其嚴,烏可誣也?況其從弟銑,亦參言議,初無異辭,則錪與銑何異,而道臣,必以僞着,作一欛柄者,豈不謬哉?設令院中,初無完議處,此卽惟當觀其葬地之可禁與不可禁而已,豈可以完文之公不公,着名之僞不僞而決之哉?其一,卽鄭纘祖,許其葬云云,而書院案對,自非私許入葬之地,齋中完文,是衆議僉同之約,則此豈纘祖所敢自專者?固不待多解,而已知其無此理也。設令纘祖,有私相□□□□,是纘祖,誠可罪矣,書院之禁葬與否,果〈係於〉一人之許與不許乎?今後,有一院儒,許人以廟庭〈一〉畝之地,則亦將以其許而使之入葬,莫保其數仞之墻耶?其一,卽院垈相換曲折,而移建之時,自院換舊基平衍之地,則院後陵岡,固非渠所可圖占,而況在完議之後,則雖是自己之物,豈有擅用之理乎?惟此數段,實爲此事之緊要者,其他紛紜辭說,何足多辯?槪自書院移建之初,鄭纘祖等數人,主管凡事,於此禁葬,亦不無參論之事,銋·瑬輩之所憎嫉而援引者,其勢固然,而纘祖,不過一院儒而已。禁葬之擧,自是儒林之公議,則道臣之所盤詰諸段,有若一纘祖私訟者然,臣等安得不致疑於偏聽一邊之言,而曲副其憎嫉之願哉?噫,鄭銋輩,作拿儒宮之事,實前古未有之變,而至登於縣官之文報,則在外憲之職,而任一道之責者,所當先正此輩□□,而曾不之驚聽焉,惟於鄭銋追呈議巡之題則曰,院儒之誣罔呈狀,極爲無據,又曰決立案連爲成給,題辭之左右彼此者如此,則其所向意,已難掩實,臣等之所以仰徹宸嚴者,蓋欲令道臣,毋主先入之言,更加詳察而處之耳。道臣之以臣等,爲不待結末,沖動徑許者,誠加哂也。臣等,固知言發而徒受道臣之反詈,疏進而又見喉司之退却,有害於身,無益於事,而目見儒宮之變,至今含默者,實爲士林之羞恥,玆敢更率同志,仰籲於宸聽之下,竝乞聖明之聽察焉。臣等,無任瞻天望聖激切屛營之至。答曰,省疏具悉。鄭銑輩所爲,誠極駭異,令攸司,先治其作拿之罪,仍卽處決焉。
上在慶德宮。停常參·經筵。
日出時,日色赤。
下直,長湍府使李基泰。
金弘楨,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,副摠管尹德駿,掌隷院坐起進去之意,敢啓。傳曰,知道。
韓配周,以禁衛營言啓曰,四番海西別驍衛五十六名,步軍標下一名,已爲點閱整齊,來三月初一日,與本營入直別驍衛,依例替代後,舊軍放送之意,敢啓。傳曰,知道。
又以御營廳言啓曰,本廳屬海西九番別馬隊五十六名,標下軍一名,已爲捧點整齊矣。來三月初一日,與北二營入直入番別馬隊替代後,舊軍放送之意,敢啓。傳曰,知道。
又以御營廳言啓曰,今此下番別馬隊,別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以禮曹言啓曰,貞陵參奉一員,身死之代,未及差出,而頃接本陵書員所志,則直長申尙華,連爲入直,而猝得感寒,症勢極涉可疑,不可留直於淸齋之所云,故不得已假官,限五日差送矣。今又呈訴,以爲症勢,萬分危重,人鬼未分云,又不得不差送假官,而莫重陵寢,使假官累日替直,事體極爲未安,身死參奉之代,令該曹變通差出,以爲守直之地,何如?傳曰,允。
又以禮曹言啓曰,來四月初九日,行宗廟夏享大祭。親祭及親傳香,例爲取稟,而自上方在靜攝之中,依前例攝行擧行乎?敢稟。傳曰,知道。
領議政金昌集箚曰,伏以,臣之因病廢仕,殆浹二旬,尋單請急,亦過十度,兪音之降,日以恭俟,不意昨者,近臣臨門,替宣聖諭,十行綸綍,不趐勤懇,恩數優異,有愈常格,此豈微臣所堪承當?感激之餘,惶媿交至。噫,臣之呈告,非敢恝視國事,爲私便之圖也,非敢忘聖眷,爲決退之計也。至於無不安之情勢,實有如聖旨中所云者,亦豈有必爲斂避之地也?只以痼疾在身,陳力無望,冀欲得釋重負,少延殘喘,上以無傷聖明生成之仁,下以無重微臣尸竊之罪而已。斷斷此心,一毫無他,而聖明不諒,尙靳允許,乃以無難强之疾病爲敎,以聖上燭下之明,獨不垂察於賤臣之情實,則臣於此,益復悶塞危蹙,不知所以自處也。目今國危民困,憂虞萬端,朝家設施,不做一事,兼且鼎席未備,僚相獨賢,臣之疾勢,如不至萬分難强,則當此之時,豈敢爲引入之計,而況承此恩諭之荐加,亦豈敢一向撕捱,以速違慢之誅乎?顧臣所患,根委已深,固非一朝一夕之發,頭疹眩瞀,自是相引之症,而方其作劇之時,其所刺痛,頃刻難忍,輒卽暈倒,仍不省事。又自一兩日來,腹痛猝作,泄瀉不止,飮啖幾廢,氣息澌薾,一日二日,冀或有一分之減,而輾轉添重,危惙若此,自分鬼事非遠,雖欲更意周行,以效奔走之勞,恐不可得矣。不然,臣雖無狀,亦非木石,何敢頑然不動,以負曠世之恩命哉?伏乞聖明,更加矜察,亟罷臣職,仍治臣罪,不勝大願。且昨者倉官,稱有上敎,輸致來月祿俸,臣於前秋一字缺告之日,亦受不當受之廩粟,雖緣懇辭不獲,至今愧恧在心,今又迫於嚴命,不免冒受,則其所辭免,非巧飾例讓,揆以廉義,尤豈非無據之甚乎?仍乞命,以安微分,千萬幸甚。取進止。
答曰,省疏具悉卿懇。如渴之旨屢宣,而遐心莫回,巽牘又上,愧情志之未孚,實不知所以爲諭也。噫,目今時事,憂虞萬端,廟堂亦多設施,而卿之引入,適在此時,缺然思想,久而益切。予志堅定,日呈十章,萬無允許之理,卿毋困我,卽起視事,以副予望。至於薄廩,不宜過辭,安心領受焉。仍傳曰,遣史官傳諭。
李壄,以戶曹言啓曰,來三月朔頒料,依傳敎,令倉官輸送于右議政金昌集家,則以爲,方在呈告辭職中,雖勤輸送之命,終不敢冒受云,辭而不受,何以爲之?敢稟。傳曰,更爲輸送。當在上
上在慶德宮。停常參·經筵。
辰時,日有兩珥。自巳時至申時,日暈。
下直,明川府使申命式。
金弘楨啓曰,大司憲趙泰東,掌令權,持平尹就履在外,執義權詹,持平兪命咸未肅拜呈辭,掌令朴熙晉呈辭,今日以監察茶時之意,敢啓。傳曰,知道。
藥房都提調李頤命,副提調朴弼明啓曰,伏未審數日來,聖體調攝,若何?核處其有差勝之勢,而脚部漸益減歇,齒齦浮氣,已盡平復耶?臣等不勝憂慮,敢來問安。答曰,知道。核處,別無妨礙,脚部頗似減歇,齒齦浮氣,已盡消減矣。間六日問安。
以右議政金昌集十五度呈辭,傳于朴弼明曰,安心調理。
以刑曹判書黃欽三度呈辭,傳于朴弼曰,只遞本職。
韓配周,以都摠府言啓曰,副摠管尹德駿,掌隷院坐起進去之意,敢啓。傳曰,知道。
兪命雄,以弘文館言啓曰,本館上番副校理臣李眞儉,以御營廳郞廳,今日坐起時,晝仕出去之意,敢啓。傳曰,知道。
燼餘。京畿監司申銋疏曰,伏以臣,疾病沈篤,決難虛帶□審,一日爲急,而亦不得及時辭朝,分義虧缺,情□將隘,連上辭本,冀蒙矜許,而聖明不諒,汔□開允,臣誠抑塞悶鬱,罔知所出。方欲披竭衷悃,欲伸哀籲之際,得見金翊周等疏本,侵辱臣身,罔有紀極,辭語麤厲,全不擇發,臣看來愕眙,不勝駭惋之至。臣於前冬,旣已枚陳委折,伏想聖聰,亦必洞燭矣,臣何敢復與此輩,呶呶較挈,以傷事體乎?第其所謂使院生與鄭銑等兩造云者,尤不成說。蓋鄭錪之着名,旣出於鄭纘說,僞着而寫完文,孔重魯實爲,伊時之緊証,則因本縣之査報,使之招問虛實,訟理之當然,豈可以名載院錄之故,莫之敢詰耶?今翊周等疏,全沒實狀,有若臣,使院儒輩,一倂對造於訟庭者然,其意所在,亦可見矣。又前監司題辭中,旣有問於院儒等說,則設令臣,仍前□問,亦無不可,而臣乃爲院儒地,每以招問院奴爲題,則可謂太委曲,而彼乃或恐屢度査明之際,實狀之綻露,不待結末,徑先疏訐,粧撰文飾,脅持道臣,使不敢一言,良可異也。噫,外方章甫,憑藉書院,弊端不些,此誠近日之痼弊也。若如此輩之言,則自今以後,雖有萬萬無據之事,事關書院,則道臣邑倅,將不得問耶?此蓋由於鄭纘祖與錪等,爭山之釁,而纘祖之大慾,尤在於守禦屯田之圖占,故臣前冬所見此輩〈登〉徹之疏本,縷縷辭意,以屯田請得,爲其必歸。至於山則不過爲藉重登徹之計,而一二京儒,墮於纘輩術中,首倡疏事,經年再擧,刪略措語,只存環數里封植之說,旣違纘祖之素計,又失封章之本意,所謂之龍無角,謂蛇有足者,而臣於其間,橫受困辱,可笑之甚者乎?且其鄭錪,作拿儒宮云者,臣前疏略擧□□纘祖,以錪元隻,呈單院中,只自稱以山事□□□,此是其族屬間相詰之事,而非係書院,據此可知。況今一如纘祖之言,決訟後査治,有不可言,而今以此爲誣脅臣身之計,尤可駭矣。玆事曲□今有令攸司處決之敎,自當畢徹於淵鑑之下,臣不必更事架疊,而旣受其無限詬辱,揆以廉義,何可晏然在職乎?伏乞天地父母,俯察臣情之萬萬難强,亟許遞改,以靖私義,以快人心,不勝萬幸。臣無任屛營祈懇之至。答曰,省疏具悉。卿其勿辭察職。
全羅道生員柳綋·盧斗望·潘榮來·李弼基·崔彦煦·趙器全·羅天心·權曼衡·權玉衡·金·申命休·權俊雄,幼學蘇德恒,進士蘇斗元·沈天祺,幼學柳·朴弼興等一百二十三人疏曰,伏以,褒功旌節,有國之令典,記實貼行,多士之公議,故人雖有窮達,世雖有遠近,先王所以表揚崇奬,愈久而愈不忘者,罔或以窮達而有間,遠近而或異,斯莫非崇德報功,風勵斯世,而爲後人觀感之則者也。昔者汴宋末,精忠節義之士,視漢唐不趐倍蓰,先儒,皆以是爲祖宗尊賢敬士之報,此言誠確論歟?獨惜乎以漢高之英明,酬功報德,罔不備至,而當時奮節捐軀者,莫如紀信之忠也。至於獨無旌美烈將軍之語,起千載騷人之怨,此豈不爲明君之累,而若其窮而在下,世莫我知,雖能臨難奮義□賊忘身,而當時不能表而出之,後世因以寂乎無聞,此非在上者之過也,豈不誠爲當時多士之一大羞乎?臣等所居道內益山郡,卽古所稱馬韓者也。上下千載,非無一二節義之士,或者可稱於世,而其中發前後卓然有烈丈夫風者,莫如我李寶·蘇震二臣者之爲最也。夫李寶,乃故延城府院君臣〈廷華〉子也,故延平府院君臣貴之長兄也。其平居,以□□倜儻有奮發高厲之,常曰,丈夫□□□□不純,達施行道,而樹功盛於致澤,則必難忘身,爲國家,能得其所矣。逮于壬辰倭亂,□□充斥於錦山,湖南五十州,罔不望風奔潰,而時則有若臣趙憲·高敬命,皆已陷沒。寶乃掖腕憤起,〈倡〉義募兵,英聲所曁,聞風而起者,四百餘人,自備軍餉戎器,直向錦山,誓以一死,當時親戚故舊,皆□之曰官軍已潰矣,倡義使諸人,皆敗矣。子以烏合〈之〉卒,奚益於機肉投虎哉?寶乃絶袖奮罵曰,方今主上播越,宗社將淪,此誠主辱臣死之日也。忍能恤其私,而與此賊俱生哉?遂別其故舊親戚,手成遺書,以給妻孥,且於袴帶上,自書其名以示之曰,余死後,視此書,收吾屍。遂行到錦山,堅壁梨峙,及其八月二十七日,與賊兵遇,自朝過午,厲聲督戰,矢窮力竭,軍卒皆斃,寶獨立拒戰,意氣益礪,左手推鼓,右手揮忍,其奴三人,欲扶而泣曰,事已去矣,徒死何爲?本郡武士吳應弼,亦上馬促師曰,隻手無奈,公獨何爲?寶乃揮兩奴罵曰,死以自誓者,顧安有去志?汝等歸報吾死于吾家。竟能挺身奮勇,擊殺甚衆,兵絶蟻援,身斃凶鋒,其奴二人,亦共扶而死。賊退後,竟以袴帶之書,收骨歸窆於本郡。蘇行震,亦與李寶同時人也。其平居自期者,必以精忠大節,爲自家總腦處,而當倭寇時,身在衰服,乃奮憤喟然曰,君親旣同,忠孝無二,則當此主辱之時,吾何以居憂而倖生哉?遂挺身倡義,協心李寶,盡□賊期以同死,而列郡風靡,援兵永斷,以一身之□,當數萬之賊,而力竭靡諭,身死罔悔,時命不造,雖不能蕩揚讎賊,而其所催敗,亦足以暴於千載高山矣。趙汝忠,卽故開國功臣趙浚之後,判尹臣趙乙鼎之□,而倜儻忠孝出天,常曰,士窮見節義,世亂識忠臣。忠爲名,意蓋有在矣,適會壬辰之亂,奮□□□□□慨然發歎曰,此誠大丈夫得展控負之秋也。馬革裹屍,豈有與草木同腐?卽爲治裝,白衣從戎,率其庶弟及奴子,馳赴都元帥臣權慄陣中,不避艱險,誓同生死,及夫幸州之戰,趙汝忠,獨冒矢石,勇先三軍,竟不旋踵,遂死於敵。身雖催敗於一時,□挫賊勢之方張,迹當日元帥之樹勳,未必非此人之力,雖古之烈丈夫,無以過此,故當大亂旣平之後,趙汝忠之名,得參原從二等功臣,其庶弟及奴子,亦參三等,一室之內,忠勳成三,而甲子再周,旌典尙□,原其效忠,實與李寶·蘇行震,元無異同。噫,衣君衣食君食,荐被天恩者,雖能臨難取義,爲國捐生,斯固我分之所當爲,已歷驗前,或多其人,而惟玆三人者,自是當年一布衣也。雖或見賊秘蹤,惟圖倖生,惟能强挽迫蹙,而驅之於當死之域哉?惟其見得□心,節義確乎中,而死生得喪,皆不能介其□室者也。此視近君食祿而取其義者,尤足驗其無所爲之者也。於戱,自當時賊平之後,舍生取義之士,咸入於崇奬之典,或俎豆用享,使多士矜式,或贈職旌門,使一世觀感,此三臣,湮沒無聞,空山荒靜,誰妥當日之英靈?孤墳白楊,謾帶百歲之風聲,收平沙楚些之哀唱如昨,草沒荒閭,漢家之褒旌□欠則三臣之當初自期者,固不在於樹名揚譽,而在國□義報功礪世之道,此未必不爲聖朝之遺闕也。方今維新,遺典畢擧,數百載忠憤節義之士,靡不表〈著〉今來,則況此三臣之奮義忘生,而歲不甚相後者,獨不蒙褒崇之典乎?臣等,生長本道,習熟見聞,玆敢裹足千里,呼籲於九重之天,伏乞聖明,特念三臣之殉國,俯□多士之至願,渙發綸音,亟擧褒典,則九原之魂,亦知感恩於百世之下,可見廉頑,其於振世道而聞風興起也,亦豈曰小補之哉?答曰,省疏具悉。疏辭,令該曹稟處。
上在慶德宮。停常參·經筵。
金弘楨啓曰,大司憲趙泰東,掌令權,持平尹就履在外,執義權詹,持平兪命咸未肅拜呈辭,掌令朴熙晉呈辭,今日以監察茶時之意,敢啓。傳曰,知道。
以右議政金昌集十六度呈辭,傳于朴弼明曰,安心調理。
韓配周,以扈衛廳別將,以大將·左議政·判中樞府事·領敦寧府事意啓曰,本廳軍官別試射,間年設行事,曾於丁亥年間,啓下定式,而今年爲當次之年,故初試則上年十月,已令本廳別將等設行,三廳各取五十人矣。今二十九日,將行覆試於御營廳南小營,臣宗泰·臣頤命·臣柱臣,同會開坐,試取之意,敢啓。傳曰,知道。
又以禁衛營郞廳,以都提調意啓曰,本營大將崔錫恒,今日入城云,將任不可久曠,習陣當前,而臣又有不堪跨馬之病,將不得擧行,大將崔錫恒,令政院稟旨牌招,使卽察任,何如?傳曰,知道。
金弘楨,以司僕寺官員,以提調意啓曰,庚寅年分,養馬中故失瘦瘠病傷者,當該守令等,依例錄啓請罪,而此外,又有以病請報,仍留不送者,有秋後來納者,如此之類,別單書入,竝依例推考,何如?傳曰,知道。
傳于兪命雄曰,召對爲之。以上燼餘
今日召對入侍時,侍讀官李眞儉啓曰,臣有所懷,敢此仰達。昨年九月十六日引見時,今平安監司李濟,以國姓子孫,定代數,充定相當役之事,有所陳稟,令該曹稟處,該曹,依丙子年重臣所達,以大王子孫九代以前,入於璿源錄之外,十代以下則降定軍役,覆啓蒙允矣。自是以來,國姓後裔,各邑皆充軍役,故莫不呼冤,國姓子孫,至欲陳疏,仰達天聽,而如此之疏,例自政院退却,故不敢爲之云云。大槪軍役充定,自古甚難,且國姓,亦不無冒錄之弊,故代遠者則不分眞僞,有此充定之論,而十代以後,雖似疎遠,皆是大王後裔也,如前朝子係,猶且軫恤,而我朝則同姓甚多之故,似有此擧,以事理論之,有國之前,則豈以始祖之後裔,充定軍役乎?曾在己巳七月二十一日晝講時,睦昌明,以國姓之不宜充定軍役,縷縷陳達,至曰雖非大王子孫,豈有不得閑丁之理云云,此言誠是矣。今若猝然充役,則甚非待同姓之道,雖忠臣之後,猶將十世宥之,況大祖後裔乎?臣意,同姓雖代遠之後,決難充役矣。如校生之類,圖免軍役,皆投入校籍,此則不能査正,以國姓子孫,降定軍役,豈不有乖於事理而待之太薄耶?自今以後,宜明査其冒錄與否,世系分明,則雖代遠者,勿侵軍役,實合事體,故敢達。上曰,其中豈無冒錄之類,而儒臣所達,固有意見,令廟堂,更爲稟處,可也。備局謄錄
上在慶德宮。停常參·經筵。
下直,魚游澗僉使趙斗珍。
政院啓曰,近因憲府無行公之員,連以監察茶時,事甚未安,除在外外,呈告人員,竝卽牌招察任,何如?傳曰,允。
右議政金昌集十七度呈辭。入啓。傳曰,安心調理。
兵曹判書崔錫恒上疏。大槪,三控血懇,批旨愈渥,分義所在,他不暇顧,玆敢躬詣輦下,以俟處分矣。玆因軍草記,召牌遽下,不得不來詣闕下,而臣於本職,已無可堪之勢,且兼金吾之任,尤無冒出之理,懇乞將臣本職及判金吾之任,亟賜遞改,以幸公私事。入啓。傳曰,上疏還出給,更爲牌招。
謝恩,兵曹判書崔錫恒。
兵曹參判金演上疏。大槪,臣旣被儒生金翊周等疏斥,有難晏然於職次,乞賜遞免,以靖私義事。入啓。答曰,省疏具悉。卿其勿辭,從速察職。
刑曹參判趙泰老上疏。大槪,臣,旣被擊錚人無限醜詆,不可以外至橫逆,而晏然在職,乞遞本兼諸任,以靖私義事。入啓。答曰,省疏具悉。誣詆之言,不足爲嫌,卿其勿辭,從速察職。
吏曹口傳政事,奉敎單洪啓迪,待敎單宋成明,檢閱單朴弼夢。
執義權詹,持平兪命咸,牌不進,罷職傳旨。傳曰,只推勿罷。
備忘記益陽正檀,韓原副正樞,封進太祖大王御筆,極爲可嘉,竝加資。
左承旨李壄上疏。大槪,臣於益陽正檀等疏,有不敢晏然於職次者,玆敢略暴委折,伏乞亟遞臣職,以安微分事。入啓。答曰,省疏具悉。爾其勿辭察職。
知事李光迪上疏。大槪,敢陳故相臣建白之圖說,冀賜省察,仍陳父母墳省掃之私懇,乞蒙還收職秩,畢命松楸事。入啓。答曰,省疏具悉。疏陳之事,當量處之,卿其勿辭往來焉。
京畿監司書目。楊根呈,以崔奎瑞辭職上疏上送事。啓。傳曰,此上疏,還爲下送。
判府事李頤命箚子。大槪,宿病漸痼,無望自力,乞蒙曲加憐憫,許遞本兼諸任,俾尋生路,仍命治臣曠職之罪事。入啓。答曰,省箚具悉卿懇。疾恙如此,深用慮念。卿其安心勿辭,亦勿待罪,從容善攝,仍傳曰,遣史官傳諭,遣醫看病。
上在慶德宮。停常參·經筵。
申時,日暈兩珥。
政院啓曰,今日賓廳日次,兩司當爲入侍,而俱無行公之員,除在外外,呈辭陳疏未肅拜人員,竝卽牌招,以爲推移入侍之地,何如?傳曰,允。又啓曰,宗臣之投進列聖御筆,皆出於希望賞典之意,故筵臣及本院,以勿爲捧入事,陳達蒙允,永爲定式,而昨者,益陽正檀等,來呈一疏,兼進太祖大王御筆眞本一張·印本一帖,而其疏以爲,前秋觀武才時,有還宮後捧入之敎云。數百年之後,眞贋雖未可知,旣曰太祖大王御筆,則至今留傳於閭巷之間,亦是稀有之事,且其疏所云,果是實狀,則亦不可一例退却,故臣等相議啓稟捧入,至有特爲加資之命,而循例捧傳旨,不爲繳還矣。卽見左承旨李壄疏本,則其時所呈,乃大將軍都膺敎旨云,今此所進,旣非昨年所進,而今此疏中,全沒實狀,有若前後所進,同是一本者然,其希望賞典,妄冒投進之狀,極爲可駭。況來呈御筆者,雖或捧入,切勿施賞事,曾因筵臣所達,有下敎矣,尤不當濫施恩典於此等希賞之輩,請益陽正檀,韓原副正樞,從重推考,仍爲還收加資之命。答曰,推考。還收事,不允。
假注書李以濟書啓,臣承命馳往于忠淸道尼山縣酉峯村,判中樞府事尹拯所住處,傳宣聖批,則以爲,臣冒死拜章,祗俟處分,史官又臨,恩諭彌溫,至於就道之敎,每致眷顧之意,捧讀惶隕,繼以感泣,不知所以仰喩也。夫長而無述,老而不死,聖人謂之賊,如臣之馮生偸食,本同一蠧,加以所負罪戾,萬隕難贖,不但爲無述而已,則犬馬之齒,雖或過此,只一不死之賊耳,何足以每辱聖朝優老之恩也?況當此民生困窮,國儲板蕩之日,臣以垂死微物,獨受便蕃之錫,以侈口體之養,其爲僣濫,莫此爲甚,恐懼慙恧,置身無地,雖蒙申命,使之領受,而反復私義,決知其不敢也。臣疏章煩慁,敢因近侍之回,更暴微衷猥越之罪,又合萬死,無任惶恐戰之云矣,敢啓。傳曰,知道。
右議政金昌集十八度呈辭。入啓。傳曰,安心調理。
謝恩,持平兪命咸。
執義權詹牌不進,依承傳罷職。
傳曰,大臣·備局堂上引見。
觀象監,今月二十九日,辰時巳時,日暈。啓。
吏曹啓曰,臺諫有闕,政事,取稟。傳曰,當日爲之。
政院啓曰,吏曹郞廳來言,政事當日爲之事,命下,而判書趙相愚未肅拜,參判未差,參議趙泰億病不來,不得開政云。判書·參議,所當牌招開政,而日勢已暮,開政之際,必致夜深,何以爲之?敢稟。傳曰,過國忌後爲之。
今日引見時,前內乘具爀,自軍門收用事,及通信三使臣,假銜以送事,榻前定奪。
前寧邊府使李文海,禁錮蕩滌事,榻前下敎。
今日引見,大司諫宋正明所啓,年八十曾經四品者,始許加資,乃是令甲所載也。前縣監宋圭明,年未滿八十,官未經四品,而特以聖母至親之故,格外陞資,終有乖於法意,後弊所關,不可仍置,請還收前縣監宋圭明加資之命。上曰,不允。又所啓,昨伏見備忘記,有益陽正檀·韓原副正樞,竝爲加資〈之〉命,臣竊以爲未安也。宗臣之封進列聖御筆,皆出於希望賞加之意,曾因筵臣陳達,以勿爲捧入,永爲定式。且有雖或捧入,切勿施賞之敎,蓋所以重賞典而杜弊習也。設令檀等所進,果是實蹟,決不宜輕改定式,濫施恩典,以開希倖之路,請還收益陽正檀·韓原副正樞,竝爲加資之命。上曰,不允。又所啓,訓鍊院試場居民數十戶,曾有摘奸毁撤之令,而似聞當毁之家,多至六十餘戶云,不審此何擧措也。當初雖因科場事重,有此定奪,而此非數年來入接之民,科場亦非今日創行之事,苟非木箭基址,最爲逼近之所,則不必廣加毁撤,以貽窮民失所之害。至於有文券之地,則令戶曹,從優給價,買取後撤去事,旣已稟定,而該府不待給價,徑先督迫,許多民戶,一時撤出,怨呼盈路,景象愁慘,都下民情之洶洶,亦不可不慮,請令漢城府,發遣郞官,更爲詳査,試場最近處外,勿令毁移。上曰,旣知其爲試場,而侵犯作舍,其習可惡。且聞南致薰之言,則矢入人家云,科場事,亦爲虛疎矣。曾前御路侵犯作舍者,亦已撤毁,今此撤毁,少無所矜惜,而臺言如此,更爲摘奸,最近處外,置之無妨者,則勿毁,可也。
持平兪命咸所啓,請還收己卯文科追復之命。措辭見上上曰,勿煩。又所啓,請還收潛越宮城罪人金敏才,參酌定配之命,依律處斷。措辭見上上曰,勿煩。又所啓,北漢事,請令二品以上及三司長官,會議朝堂,兼又下詢于在外諸大臣,更加商確而處之事。上曰,今雖會議朝堂,所見必不歸一,而予志旣已堅定,更爲詢問,徒歸文具而已。亟停勿煩。又所啓,守御使尹世紀,素無知人之明,固非將兵之才,況其疾病沈痼,差復無期,曠廢職事,誠非細慮。累疏乞遞,出於實情,而廟堂之覆啓防塞,殊有乖於重軍務之道,請守禦使尹世紀,遞差。上曰,病勢如此,則因其辭疏,或可許遞,而駁遞則過矣。不允。又所啓,臣伏聞晉州牧使沈枋之受由上京也,邑民百餘人,會哭官門,數罪驅逐,執捉官差,至加亂杖,此乃前古所未有之大變。其中十餘人,僅得捉囚云,此不可以常例處之,請令捉致京獄,首倡作變之人,嚴覈究得,別樣科罪,以爲懲礪之地。晉州牧使沈枋,旣遭非常之變,亦不可仍在其職,請命罷職。上曰,不必捉致京獄,令本道監司,嚴査啓聞可也。旣令査覈,則請徑遽罷職事。不允。又所啓,臣以守禦使尹世紀遞差事,有所論列矣。大臣,至以世紀病勢,已至差復,職事少無曠廢,縷縷陳達,終以見斥臺官,至於辭職,此誠意慮之所不到也。世紀聚集鉽宰鉽宰似誤而燼餘缺承諸兇徒,待以腹心,其不知人如此,而可以爲將乎?宰相諫官之相可否,自是淸朝之美事,求之前史,未聞一語不相入,而遽自引咎求退者也,世紀之病重實狀,雖以辭疏見之,可知其非飾辭,而今以病勢已愈爲言者,抑獨何哉?臣新入臺閣,妄陳一言,重觸大臣之怒,不可一刻抗顔於臺次,請命罷斥臣職。上曰,以大臣之言,引嫌可矣,而避辭亦過矣,勿辭,退待物論。
今日引見時,戶曹判書金宇杭所啓,臣待罪司僕寺,有稟定事矣。司僕諸員,與他軍門有異,一年十二月,逐朔排番,不立番者,收布上送,然後可以雇立,而近年以來,外方各邑,不畏朝令,置之度外,當其番次,旣不起送諸員,又不收布上納,自本司給價雇立,故蓄儲耗竭,無以成樣,未收居多,終歸蕩滌。甲申以上,五年條蕩滌之數,一百五十餘同,而乙酉以後未收,又近百同,貧民之不能納布者,則可以起送立番,不然則所當收布上送,而色吏頭目,旣已收捧之後,中間消瀜希望蕩滌者,淊淊皆是,而守令慢不致察,有未收之弊,事極寒心,若不嚴加責罰,無以矯革此弊。乙酉以後,至庚寅各年條,二同以上未收前後守令,罷職,三十疋以上未收者,從重推考,各其邑鄕所色吏,自本道拿致嚴刑,以爲懲礪之地,宜當。以此分付諸道,而諸員之逐朔收布,與他役之年終納布者有別,己丑以上,雖有停捧之令,各其守令,其等內解由,亦爲拘礙,何如?上曰,外方如此之弊,實爲寒心,依所達爲之。已上燼餘
今日入侍時,禮曹判書金鎭圭所啓,頃日入侍時,義禁府憑閱傳旨,規例錯謬處釐正事,下敎,故退考文書,則甲申以前,傳旨問目內辭緣,一一直招,亦推考敎是臥乎在亦云云下,書罪人姓名年歲,而自丙戌,移書罪人姓名年歲於傳旨是白沙餘良云云下,故規則文勢順,而近來所啓文書倒錯,其爲謬誤,果如聖敎矣。上曰,在前則如此,而必緣中間一番錯誤,馴至于今矣。金鎭圭曰,考見丙戌文書,着名堂上則或生或已死,問其錯誤之由於生存者,則亦不知,蓋開坐時,只觀罪人供辭而已,若其文書頭辭,則付該書吏之不爲致察故也。今旣承下敎,當爲釐正,故臣與知義禁金□□同義禁洪□□,已有相議,而判義禁崔錫恒,自外纔以入來,從當相議,而復古規矣。上曰,依爲之。
禮曹判書金鎭圭所啓,禁府文書,間又有錯誤處。臣於李萬成,擊錚刑推後,請加刑時,觀其啓目,則訊杖三十度云云下,以爲前招內,無加減云,初無捧招之事,而謂以前招者,殊非實狀。刑曹判書則擊錚刑推時,有拒逆不着一節,而禁府則亦無此一節,直以差備門外擊錚,極爲駭慢,依例刑推云云矣。刑曹之以拒逆不着,諉以前招者,已涉苟簡,而況禁府之元無節次耶?旣知其誤,則似不可仍置,與長僚相議,釐正,何如?上曰,旣無前招,而以前招爲辭,殊涉無謂,與判義禁相議,改之,可也。禁禁
今日引見時,江華留守閔鎭遠所啓,本府境內,兩班子枝,本來鮮少,而本營將官,雖或仕滿,銓曹絶不收用,間或以遠惡地權管一窠,塞責差送,故兩班子枝,擧皆厭避,將官不欲學習武藝,必有別樣激勸之道,然後可望其聳動起興,故臣於前日待罪本府時,陳達榻前,作爲節目啓下後,表表兩班子枝中,極擇十人,移送訓局,使之許屬於勸武軍官矣。今聞各軍門,勸武軍官改案時,自訓局,此十人皆拔去云,啓下定奪之軍官,無端拔去,事體極爲未安,此十人,還屬勸武軍官,元額外別錄事,分付訓局,何如?如以十人爲太多,則或七或五,更爲定數,宜當。大臣及訓局大將,今方入侍,下詢而處之,何如?上曰,此事,何如?左議政徐宗泰曰,頃者,臣亦以勸武抄選,必當簡少之慮,陳達矣。江都異於他處,抄選旣是兩班子枝,則三軍門所選,今雖數滿,江都勸武十人中,更加精選,參酌許屬,似當矣。韓城君李基夏曰,勸武事變通時,臣未入侍,擧行條下後,三軍門始爲抄擇,而額數,定以五十人矣。蓋都監,曾前所屬,幾至數百餘人,而今番擇定時,非不十分精審,而或有可合而見漏者,故見汰稱冤,願入者紛爭者,至於外方武士之不得入屬者尤多,今若獨許江都人還屬,臣恐益有難便之端矣。上曰,三軍門各抄五十人乎?工曹判書金□□曰,當初臣意則欲令曾經閫帥人,各薦十餘人後,分屬三軍門矣,聞訓局已抄五十人,禁營亦選五十人云,故其後,臣亦抄五十人矣。江華之人,則不可盡棄,十人則太多,擇其可合者,一體分屬於三軍門,則似好矣。上曰,江華人還屬,則當在元額之外乎?鎭遠曰,江華,保障之地,故朝家,待之異於他所,宜以別額處之矣。金曰,其中,今式年初試者亦多,會試後則當有閑良窠矣。上曰,三軍門,旣以五十人定額,有闕則以江華人,充數,可也。鎭遠曰,擇定六人,軍門各屬二人乎?上曰,依爲之。
韓城君李基夏所啓,勸武中,以榻前陳達,而勸出者如申光夏之類,皆以軍門將官調用之意,奉承傳擧行矣。其中前內乘具爀,得罪宥還之後,敍命之下已久,似當一體收用,欲除將官,而未曾稟旨,故敢達。上曰,依所達用之。大司諫宋明曰,具爀之事,臣未詳知,而似聞曾以代射,得罪被謫,武臣,豈不能自射,至於犯科,則將安用哉?恐不可輕議復用矣。上曰,曾聞前領議政崔錫恒之言,則渠無與知之事,而特以差備官之私增畫數,現露被罪,當初渠若自首則爲善,而雖未自首,容有可恕矣。基夏曰,臣於其時,問于試官府院君金□□,則亦以爲,固無同情之事,何可終棄云矣。判決事尹德駿曰,具爀未入格,而差備官輩,增錄矢數,渠不能自首而已,非代射也。增畫之事,渠則全然不知,故人皆稱冤矣。正明曰,朝家之用武臣,其道自別,若有可用之材,則不可以一時罪過,終身廢棄,而具爀所坐,雖與代射有間,科場用情,罪亦不輕矣。左議政徐曰,具爀,其時創卒之際,惝怳未及自首,而旣不自首,則雖不得無罪,然以諸試官之供辭見之,實無用奸之跡,且旣被罪定配,則至今未蒙收用,群議多稱冤矣。判尹李彦綱曰,旣非代射,且無用情增畫之事,則竄謫蒙宥之後,似無以此終棄之理,自軍門姑先收用,恐無不可矣。上曰,渠於其時,聞而驚駭云,可知其不同情矣。旣非代射,又不同情,則無終棄之理,且是可惜之武士,故前旣敍用,今以將官收用,可也。御營謄錄
今日引見時,左議政徐宗泰所啓,東萊府使狀啓,以爲護行大差倭出來後,差備譯官之差送,本府無謄錄,請勿下送,而司譯院,有壬戌護行大差倭出來時,差備譯官差出文書,未詳其由矣。今番則與常時有異,尙有事情探問之事,差備譯官一人,擇送,何如?上曰,擇送,可也。
今日引見時,徐宗泰所啓,東萊府使狀啓,先來差倭,所言中數款,禮曹回啓,竝令廟堂稟處事,允下矣。執政以下,大臣與參判,抗禮不便,所贈禮物,除去關伯儲君,時無定封禮物等事,一倂除去等說,皆違前例,此乃交際之禮節,流來已久,而今有減除之請,至於抗禮不便云者,尤涉可駭,大抵必有奸情矣。大差倭出來後,其言若如差倭所言,則令東萊府,詰問其由,以觀其氣色,且以所言難信,當書問於島主之意,言之似可,遠人事情,難以測度,待大差倭等答何如,當更爲稟達而有所處,則姑無以爲覆啓,故敢達。禮曹判書李墪曰,其所謂與參判抗禮不便之說,情狀叵測。蓋首譯,問其禮單減除之由,則其所言如此,而終以島中度見爲辭,此實出於先事嘗試之計,不可不嚴辭責諭,而至則儲君時未定封云者,尤似難測。乙酉,已有封儲文書到者,而今以時未定封爲言者,未知其由,或有廢主之擧而然耶,誠有未可測矣。徐宗泰曰,或疑倭人,難於回答禮物,故有此請,而此亦難測知矣。彼若不持,以勿送禮物爲請,或有書契請改之事,則朝家,當嚴截責諭也。畢竟未有禮單,亦前送贈之事,則渠所稱抗禮不便之說,無以摧折其慢肆之情矣。上曰,參判與執政抗禮,非今斯今,而禮單勿送之言,顯有輕侮之意,堅守勿許可也。徐宗泰曰,大差倭來後,可知其事情,而渠若必念減除,則何必强送乎?若以抗禮不便爲詞,則在所必爭矣。判尹李彦綱曰,東萊府使,當初狀啓,則以爲,禮單減除,出於除弊之意云,而今番狀啓,乃有抗禮不便之說,狡倭情狀,誠不可測矣。大差倭出來後,抗禮不便之說,不爲提起則已,若或有改書契之請,則不可不嚴詞峻斥矣。上曰,大差倭出來後,未知其言之當如何,而若或請改書契,則終始可爭矣。徐宗泰曰,贈幣儲君之禮,與問遣執政,事體有別矣。仍其勿送之言,而仍爲不送,則自舊交際之禮,未免缺闕,此則使之申複爲言,似當矣。戶曹判書金宇抗曰,前例所送之禮單,不可不送,大差倭出來後,詰問其由而處之宜矣。李彦綱曰,持往而不受,則爲辱不輕矣。上曰,然矣。徐宗泰曰,關伯子處,所送禮幣,自此依例備送之意言及,以示優異之意,似好矣。上曰,此則似當給送矣。禮曹判書金鎭圭曰,臣意則關伯子禮幣,渠雖有勿送之言,其在與國之道不可不送,而然彼於乙酉定封後,果有事故,則亦不必送之,宜問其曲折後處之。至則執政以下禮幣,初以除弊爲言,後以爵秩高下爲言,似有奸情,而其所云云,槪是馬島所臆料之說,姑未知江戶事情之果如何。大抵當待大差倭之出來而探問矣,彼若以爵秩爲言,則據前例責諭,明其不可不送,而彼終不聽,則亦不可必强送。蓋此禮單之不受,與改書契有異,若要我以改書契抗禮,則當必力爭,而禮幣則渠所不願得者,强付使行,而終不受,則其取辱甚矣。行判決事尹趾善曰,大差倭出來後,可以明知,而大抵我國,自前與倭人相爭,終必不勝,倭人狡詐多端,彼以執政,與禮曹參判,抗禮不便爲辭,而請其除請,則我國無辭不送,事甚疲軟,宜以我國,優其禮,不可除禮,爾國必受其財矣。若然則量減答幣爲言,則終雖不送,似爲逆折奸萠之道矣。自古交隣之際,以辭令得力者有之,我國,豈可無辭不送而自示弱乎?李彦綱曰,受財之說,近於臆料,恐不可以此爲言。彼若以改書契而請,則決不可許,而只以抗禮不便爲辭,則一番責諭而已。至於禮單,不必强送之矣。上曰,大差倭來後,詰問責諭,可也。司譯院啓辭謄錄日記廳郞廳金聖佑書。郞廳愼基慶校正。
上在慶德宮。停常參·經筵。
自卯時至午時,日暈。申時,日暈。
京畿監司書目,果川呈,以右尹李世弼,病重上去不得事。啓。傳曰,卿辭至此,本職許遞事,回諭。
右議政金昌集十九度呈辭。入啓。傳曰,安心調理。
上在慶德宮。停常參·經筵。
右議政金昌集二十度呈辭。入啓。傳曰,安心調理。
上在慶德宮。停常參·經筵。
未時,自乾方至東方,地動。夜自一更至五更,西方有氣,如火光。
下直,端川郡守趙之重。
政院啓曰,吏曹郞廳來言,今日爲政事,命下,而判書趙相愚未肅拜,參判未差,參議趙泰億陳疏入啓,不得開政云。判書趙相愚,牌招開政,何如?傳曰,允。
右議政金昌集二十一度呈辭。入啓。傳曰,安心調理。
江原監司書目,寧越府使丁時潤病重,罷黜事。
慶尙監司書目,長鬐縣監李東益,母病由歸,其母病狀,一向危重,備陳私悃,無意還官,不得已罷黜事。
吏曹判書趙相愚,牌不進。
成均館官員,以知館事意啓曰,今三月初三日,儒生課製,當爲設行,而政府西壁,或有故,或未差,限內不得爲之,今月內無故日,退行之意,敢啓。傳曰,知道。
吏曹參議趙泰億辭職上疏。入啓。答曰,省疏具悉。此等無倫之言,何足爲嫌?爾其勿辭,從速察職。已上朝報
有政。
吏批啓曰,判書牌招不進,參判未差,小臣獨政未安,何以爲之?敢稟。傳曰,只出緊任。
又啓曰,三和府使,今當差出,而擬望之人乏少,禁軍將未准朔,竝擬,何如?傳曰,允。
以李眞儒爲奉敎,徐命淵爲文學,柳述爲執義,李萬選爲寧越府使,鄭栻爲修撰,李世瑾爲修撰,崔元緖爲三和府使,兪集一爲漢城右尹,李彦綱爲右參贊,李端章爲臨陂縣令,李萬衢爲長鬐縣監,韓配兪爲貞陵參奉,尹德駿爲刑曹判書。政軸
疊書。成均館官員,以知館事意啓曰,今三月初三日,儒生課製,當爲設行,而政府西壁,或有故,或未差,限內不得爲之,今月內無故日,退行之意,敢啓。傳曰,知道。節製謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,日候不調,伏未審此時,聖體調攝,若何?核處其有差勝之勢,而脚部漸益減歇乎?臣等久未入侍,今日與諸御醫入診,詳察症候宜當,不任憂慮,敢來問安,竝此仰稟。答曰,知道。核處一樣,脚部姑無益勝之效矣。
政院啓曰,王府衆囚,累月積滯,判義禁崔錫恒,頃日承牌,來詣闕外,以兼任金吾辭免之意,陳疏入啓,則自上還給其疏,卽爲出謝之後,金吾之任,不爲行公,連呈辭疏。觀其措語,與前日特命還給之疏一般,事涉煩複,不敢捧入,而罪囚議讞,因此無期,甚非前後恤囚變通之意。判義禁崔錫恒,卽爲牌招,使之開坐,何如?傳曰,允。
右議政金昌集二十二度呈辭。入啓。傳曰,安心調理。
吏曹啓曰,本曹判書有闕,政事,取稟。傳曰,明日爲之。
藥房再啓曰,臣等,王世子症候入診,退出後,與金有鉉等諸御醫,反覆商議,則皆以爲,脾肺脈浮數,引飮頻數,進食無味,失音頗甚,此由於感冒不卽和解之致。柴胡升麻湯,加前胡一錢,連進三貼,絶骨穴受灸,姑待和解後,擇日,宜當云。此藥三貼,爲先劑入之意,敢啓。答曰,知道。
奉敎李眞儒上疏。大槪,臣之不孝無狀,罪通天地,旬日之內,酷禍荐疊,一息苟延,祥禫倐過,呼痛疚心,無復有生人之念。不意此際,新命遽降,嚴召狎至,不敢坐違,秪詣禁門之外,而第臣宿痾,日就癃痼,實無復起爲人之望,而情地之窮蹙,又非一端,僨誤薦事,屢被人言之危怕,身處苫堊,名入章疏之指證,咫尺天陛,終不得抗顔趨謝,玆敢投疏徑退,伏乞聖明,削臣之職,治臣之罪,以存館規,以嚴邦憲事。入啓。答曰,省疏具悉。過當之論,不必追嫌,爾其勿辭,從速察職。
修撰鄭栻上疏。大槪,臣於日昨,屢逋召命,罪合萬死,罰止例罷,曾未幾何,恩敍復下,昨承館職新命,朝又天牌降臨,而母病尙爾沈頓,私情煎迫,又未免坐犯違慢之科,席藁私次,誅殛是俟,而格外只推,荐承恩召,不得不趨詣闕外,而卽今情理,斷無違離就直之望,玆敢冒死仰籲於仁覆之下,乞賜遞改,以便救護,仍治臣前後積逋之罪,以肅朝綱事。入啓。答曰,省疏具悉。爾其勿辭,救護母病。
京畿監司書目,情病有萬分難强之勢,冒萬死更申前懇,冀蒙恩遞事,上疏上送事。啓。答曰,省疏具悉。卿辭至此,本職許遞焉。又書目,楊州呈,以大司憲趙泰東病重,上去不得事。啓。傳曰,卿辭至此,本職許遞事,回諭。
上在慶德宮。停常參·經筵。
大殿·中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?核處·脚部,益有差勝之勢乎?王世子患候,亦何如?昨日劑入湯劑,其已進服,而有和解之效乎?臣不任憂慮,敢來問安。答曰,知道。與昨一樣。世子患候,別無加減矣。
右議政金昌集二十三度呈辭。入啓。傳曰,安心調理。
備邊司啓曰,判義禁崔錫恒,本職肅謝之後,金吾兼帶,以其情勢,有所難安,連疏辭免,無意開坐,昨因政院啓辭,有特招之命,而違牌不進,事體旣甚未安,而仍又以金吾辭免陳疏,頃來雖有一時難安,以此一向引嫌,事涉過當,金吾久無行公首席,循常議讞,亦至累月淹滯,事甚可慮。判義禁崔錫恒,更爲牌招,使之趁卽開坐,何如?傳曰,允。
判府事李頤命箚子。大槪,昨日强疾詣闕,病勢添重,今日不得進參起居之禮,乞蒙矜憫,先遞臣內局之任,仍命鐫削職名,治臣瘝曠瀆冒之罪事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭。
政院啓曰,藥房提調閔鎭厚,久不行公,問安時,不得備員,事甚未安,卽爲牌招察任,何如?傳曰,允。
忠淸監司書目,韓山呈,以掌令權辭職上疏上送事。啓。答曰,省疏具悉。爾其勿辭,從速上來察職。
謝恩,判尹閔鎭厚。
奉敎李眞儒再牌不進,依承傳罷職。
平安監司書目,本月初一日亥時量,冬至使先來,出來事。已上朝報
吏批啓曰,新判書命招,同參政事,何如?傳曰,允。
又啓曰,判書牌招不進,參判未差,小臣獨政未安,何以爲之?敢稟。傳曰,只出緊任。
又啓曰,京畿監司,今當差出,而擬望之人乏少,承旨竝擬,何如?傳曰,允。
有政。以李晩成爲大司憲,閔鎭厚爲漢城判尹,趙相愚爲禮曹判書,朴弼明爲京畿監司,尹弘績爲司䆃寺僉正,洪重休爲副修撰,李台佐爲掌隷院判決事。吏曹
禁衛營啓曰,頃以本營中軍,當品中無可合之人,因大臣陳達,前兵使尹慤,超資啓下矣。今以前任全羅兵使時,故失馬事,降資遞任,當初旣難其人,變通差下,曾未幾何,所坐元非大段,而旋卽遞任,殊無稟達擢授之意,他軍門,曾有變通仍存之例,何以爲之?敢稟。傳曰,降資還授,仍存,可也。禁營謄錄
上在慶德宮。停常參·經筵。
夜四更,流星出北極星上,入西方天際,狀如鉢,尾長三四尺許,色赤。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體調攝,若何?核處·脚部,其有漸勝之勢乎?王世子連服湯劑,感冒失音之候,已得和解乎?臣等不任憂慮,敢來問安。答曰,知道。核處脚部,別無加勝。世子患候,差減矣。
右議政金昌集二十四度呈辭。入啓。傳曰,安心調理。
兵曹判書崔錫恒兼帶辭免上疏。入啓。答曰,省疏具悉。金吾兼帶,每引前事爲嫌,終涉太過,須勿固辭,速出行公,無使獄囚久滯。
京畿監司書目,水原等三邑呈,以本月初三日地震,事係變異事。
江華留守書目,本月初三日午時量,地震,震聲殷殷如雷,屋宇掀動,暫時而止,事係變異事。
左議政徐宗泰,兵曹判書崔錫恒,禮曹判書金鎭圭,請對入侍。入侍時,修撰鄭栻牌招事,榻前下敎。刑曹參議許玧,今姑改差,口傳差出事及參覈使,以堂上中擇差,而除拜刑官,催促發送事,榻前定奪。
謝恩,修撰鄭栻。
都承旨兪集一上疏。大槪,頃遞外職,退伏田里,恭俟譴罰之加,不料恩除,荐降於兩日之內,駭惶震惕,罔知攸措。伏聞玉候,尙未復常,春宮,近有不安之候,驚遑憂慮,不敢仍蟄鄕廬,扶病上來,僅到江郊,症情添劇,末由運動,玆敢冒死呼籲,伏乞聖明,亟命削臣之職,治臣之罪,以安愚分,以肅朝綱事。入啓。答曰,省疏具悉。卿其勿辭,從速察職。
京畿監司書目,果川呈,以同副承旨尹行敎,辭職上疏上送事。啓遞差。
吏曹口傳政事,參覈使宋正明。
吏曹,刑曹參議單宋正明。朝報
今日入侍時,上曰,昨見使臣狀啓,則以犯越事,彼國不送査使,而只令禮部,送賢能章京一員,盛京章京一員,偕我國官員,同査于鳳凰城云,事係緊急,故爲先出給矣。左議政徐宗泰曰,彼不委之於我國,而送差同査者,欲知我民,犯越淸人冒禁之地方與根由也。大抵比出送査使,事體已緩矣,所謂章京,職秩雖卑,旣是皇帝所遣,且究覈我民死罪,則差送之官,不可不擇,雖秩高邊倅,差定不便,都事亦不可送,京官堂上中,別爲擇送,以示重其事之意,似宜,在外相議,僚相與諸原任大臣之意,亦如此矣。上曰,都事守令,皆不可送,京官堂上中,擇送一人,可也。徐宗泰曰,當言于吏曹,相議擇差,而此爲無前之事,盤問周旋,事任不輕,苟非諳練有計慮之人,則莫可,係是使命,雖承旨近侍,擬差爲當矣。上曰,依所達擇差可也。徐宗泰曰,差出後,數日內催促發送,何如?上曰,催促發送可也。兵曹判書崔錫恒曰,名號不可不稟定,以按覈使爲之乎?徐宗泰曰,彼人歸奏文書,必稱我國差送之官名,而旣是兩國同査之事,則以參覈使爲號,似宜,而在我國,則似不必以參覈爲名,未知如何?禮曹參判金鎭圭曰,我國彼境,何可各稱其使號乎?只宜竝以參覈稱之矣。上曰,旣與彼國人,同査於彼境,則異於自我國獨爲按治之事,以按字爲號,有所未妥,參覈之名,得宜矣。徐宗泰曰,査按之任,當以刑官結銜,而時任參議許玧,年衰旣不得遣,今姑遞差,以差出之人,帶刑官以送,何如?上曰,以刑官差送爲宜,而許玧遞差,當日內口傳差出,可也。徐宗泰曰,前日御史,亦有軍官,此則有事於彼境,軍官二人,使之自擇帶去,何如?上曰,依爲之。
今日入侍時,兵曹判書崔錫恒所啓,參覈之行,雖異於赴燕之使,盤纏亦當略給,而不必自戶曹備送,令本道,量宜助給,何如?禮曹參判金鎭圭曰,凡其行具,未發行前,預爲分付監司,待其去而給之,宜矣。上曰,自監營給送,可也。左議政徐宗泰曰,此是急往之行,略辦行具以待事,當分付監營,而且前日凡有事於我,通官之來,給賂之事已開,近此路,此則奉命之人,與監司·灣尹,相議參酌,從略以給,而還來後,當聞於朝廷矣。錫恒曰,此亦有朝廷分付,然後可以出給矣。上曰,分付,可也。
左議政徐宗泰所啓,正犯罪人等,時在平安監營,押領以去之差員,亦宜分付監營擇定,俾無疎漏之患矣。上曰,在逃僅捕之罪人,押去之際,不容虛疎,差員別爲擇定,着實押付事,各別嚴飭,可也。徐宗泰曰,罪人等,雖已承款,査問之時,未知納供之更如何。上曰,依此分付,可也。
又所啓,罪人承款文書,亦當抄出,成案以送矣,禮曹參判金鎭圭曰,此文案,枝葉甚繁,只宜抄其正犯承款之辭矣。上曰,曾前罪人,入送査庭時,其當供之言,有一一敎送之規,此文書,亦當簡抄以送矣。徐宗泰曰,如放砲奪去等,罪在我國者,皆不當擧論,諸人供辭支蔓,今宜簡約爲辭,只擧承款之言矣。按覈使鄭栻,詳知其委折,聞以母病,不爲行公云,卽爲牌招,撮要修成,何如?鎭圭曰,鄭栻,還朝後見之,則知査事頗詳,此文書之付栻,好矣,而聞栻有母病,難於入直,昨至違牌,今若牌招,使之姑勿入直,而修此文書,則尤便好矣。上曰,鄭栻,旣知本末,令政院牌招,使之抄出成送,可也。左承旨李壄曰,卽日牌招乎?上曰,依爲之。
又所啓,會査時,宜有譯舌,義州雖有任譯,京譯中堂上一人,亦爲別擇以送之,何如?上曰,依爲之。
又所啓,渭源前郡守李後說,前後所爲,雖極無狀,而但變生於渠未赴任之前,行査時,似無待令之事,前郡守尹淰,邊將林震澤·申慶弼,則當待於灣上,而初招發明之後,金吾堂上不備之故,尙不更推云。鳳城按問之前,自此取服入送爲當,速令更推,何如?上曰,令禁府從速更推後,入送灣上,可也。徐宗泰曰,兵判崔錫恒,於判金吾之兼任,有難安之端,兼任則尙不行公,政院備局,相繼請牌,而亦不承命,頃日臺啓後,雖有不安之情,明旨之下,何可一向撕捱,使王府獄事,一任遲滯乎?卽今朝士見囚,爲多人奏讞淹延,旣甚可慮,尹淰等更推亦急,其所引嫌數事,變通令次官替行,而其他則趁卽擧行,爲宜,故敢達。兵曹判書崔錫恒曰,臣前承聖敎之屢勤,惶悚之餘,豈敢復辭,而第李師尙·成平副守等事,則臣義不敢當耳。上曰,判義禁之連爲引嫌誠過,而大臣所達如此,難安數事,則令次官回啓,他餘事,則須速擧行,可也。上曰,賚咨官之姑留灣上者,今無可往之事,還爲上來事,分付,可也。左議政徐宗泰曰,今欲以此仰稟矣。自彼旣有行査,則今復移咨,似涉不緊,而初咨,旣以罪人畢捕後,當卽續報爲言,到今不送,未知何如?會査時,或不無差違之慮,追後現發正犯四名,當入於咨文中,若入送,則措語當改送矣。上曰,會査鳳城罪人,皆當押送,則與前時有異,不必更送咨文矣。徐宗泰曰,臣意以爲,仍令入送,以示誠實之意,爲好,今依上敎勿送,亦宜矣。兵曹判書崔錫恒曰,當初欲送賚咨官者,蓋爲未知彼中處置之如何,而今則已令査勘於鳳城,爲此更送,未免煩複。且上年韓範錫之往也,彼人,頗有疑訝之色云,事甚不緊,而亦不無慮矣。禮曹參判金鎭圭曰,灣上事,彼人似無不知之理,若知其旣發還停,則彼意將如何耶?徐宗泰曰,以通信使事,例咨兼附於是譯之行矣。此咨則旣有前例,信使發行臨時,更爲入送,無妨矣。上曰,若無鳳城一節,則仍送無疑,而旣有此節,則送之不緊。昨年韓範錫之行,彼不無疑訝,而有緣何入來之說,果如兵判所慮矣。信使行期尙遠,追後送報,不晩矣。
今日入侍時,禮曹參判金鎭圭所啓,關白儲君禮單之以時未定封,要以勿送者,考見前例,則有未可解。仁廟壬午年,以關白之生子,遣信使,而有禮物於儲君,雖在於襁褓,亦送禮物,而今以位號之未定,請其減除者,未解其由。此一款,引前例詰問于大差倭事,分付東萊府使,何如?上曰,引前事詰問事,分付,可也。
又所啓,大差倭出來,而以其纔來,未及講定信使禮節云。狀啓上送後,想必有探問之事,而朝家所以指揮者,時未及分付,前日筵中,諸臣所達,多士設疑之辭,不必盡爲謄送,而若其責諭之使旨,則宜有所分付,自備局以此措辭,別關東萊,何如?上曰,依爲之。備局
禁府啓曰,時囚罪人尹淰·林震澤·申慶弼,更推事,榻前定奪矣。今方開坐,而問目中,多有參考按覈御史啓本之事,備局所置前後啓本,取來參考之意,敢啓。傳曰,知道。禁府
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?核處·脚部,其有漸勝之勢乎?王世子所服湯劑,已盡於昨日,臣等,今日與諸醫入診,詳察症候,議定繼進當否,宜當,不任憂慮,敢來問安,竝此仰稟。答曰,知道。與作一樣矣。再啓曰,王世子患候入診,退出後,與諸醫相議,則皆以爲,卽今諸症,皆已差歇,脈度和平,失音雖未如常,而亦不大段,湯劑姑爲停止,宜當云矣,敢啓。答曰,知道。依前,間六日問安。
右議政金昌集二十五度呈辭。入啓。傳曰,安心調理。
明日,生進放榜時,開門差早。
吏曹啓曰,承旨及臺諫有闕,政事,取稟。傳曰,再明日爲之。朝報
禁府啓曰,以全羅道巡撫使狀啓,京畿監司狀啓,刑曹粘目,重林前察訪丁達行,樂安前郡守崔處大,移本府處置事,允下矣。丁達行,今方待命,卽爲拿囚,崔處大,時在慶尙道泗川地本家云,依例發遣府羅將,拿來,何如?傳曰,允。禁府
上在慶德宮。停常參·經筵。
右議政金昌集二十六度呈辭。入啓。傳曰,安心調理。
刑曹參判趙泰老上疏。大槪,敢陳淺見,以備裁處事。入啓。答曰,省疏具悉。賚咨官之仍爲入送,終涉不緊,而疏辭如此,令廟堂稟處。
府啓,請還收己卯文科追復之命。措辭見上請還收潛越宮城罪人金敏才,參酌定配之命。措辭見上北漢事,請令二品以上及三司長官,會議朝堂,兼又下詢于在外大臣處,更加商確而處之事,臣於日昨筵中,以守禦使尹世紀遞差事,有所論列矣。伏承聖批,以因其辭疏,或可許遞,而驟遞則過矣爲敎,臣竊以爲不然也。世紀,素乏鑑識,乃使凶孽,出入於門庭,肆行不法,卒之身幾陷於不測,卽此一事,已不合處之以將任,況其疾病沈篤,差復無期,曠廢軍務,誠非細慮。人旣不稱,病亦難强,則請遞之論,在所不已,何可必待其辭疏而後,方許遞改乎?當此軍門責應多端之日,不宜一任其虛帶,不思所以變通之道,請守禦使尹世紀,亟命遞差。新除授大司憲李晩成,以巡察使,時在忠淸道,執義柳述,時在江原道淮陽地,請竝斯速乘馹上來事,下諭。答曰,不允。李晩成,竣事後,自當上來,勿爲,下諭。柳述,下諭事,依啓。前啓,晉州牧官門作變人,捉致京獄,嚴加究覈事及牧使沈枋罷職事,本道査處間,姑停。
院啓,請還收前縣監宋奎明加資之命。措辭見上伏見備忘記,有益陽正檀·韓原副正樞,竝爲加資之命,臣竊以爲未安也。宗臣之封進列聖御筆,皆出於希望賞加之意,故曾因筵臣陳達,以勿爲捧入,永爲定式,且有雖或捧入,切勿施賞之敎,蓋所以重賞典,以杜後弊也。設令檀等所進,果是實蹟,決不宜輕定式,濫施恩典,以開希倖之路,請還收益陽正檀·韓原副正樞,竝爲加資之命。答曰,勿煩。
京畿監司朴弼明上疏。大槪,畿藩新授之命,決非如臣已試僨敗者,所可堪承,乞垂睿察,亟許鐫改,以重藩任,以安私分事。入啓。答曰,省疏具悉。卿其勿辭,從速察職。
刑曹判書尹德駿上疏。大槪,司寇寵擢,決非如臣凡短所堪,乞收恩命,以安賤分事。入啓。答曰,省疏具悉。今玆超擢,意非偶然,卿其勿辭,安心行公。
吏曹判書李墪上疏。大槪,臣於銓地,已試僨敗,決不可以聖慈之復申前命,有所自恕而冒沒承當者,不得不罄控血懇,乞垂矜諒,速賜鐫遞,俾重任無曠,私分獲安事。入啓。答曰,省疏具悉。卿其勿辭,安心行公。
判府事李頤命上疏。大槪,更進危痼之疾,且暴崩迫之懇,乞蒙刊名朝籍,歸死田里,以卒終始生成之澤事。入啓。答曰,省疏具悉卿懇。李眞儒疏中云云,殊涉過當,何必介意?卿其須體予意,安心勿辭,速出行公。仍傳曰,遣史官傳諭。
吏曹參議趙泰億上疏。大槪,敢陳私懇,冀蒙矜許,仍乞遞臣職名,以便往來事。入啓。答曰,省疏具悉。爾其勿辭,依疏辭往來焉。
禁府,李師尙,廣州府良才驛,徒二年半,定配。啓。已上朝報
韓配周,以都摠府言啓曰,今日入直軍士,當爲中日習射,而生進放榜相値,不得爲之之意,敢啓。傳曰,知道。
以李光普爲假注書。
金弘楨,以兵曹言啓曰,今三月初九日,禁軍等,戎器點考,設行於盤松亭矣。入直禁軍等,依前例除標信出來,逢點後,還爲入直之意,敢啓。傳曰,知道。
又以兵曹言啓曰,新差梁永萬洞權管李松老呈狀內,其母年今八十五歲,人子情理,亦不忍遠離赴任云。邊將之親年七十五歲以上者,許遞其職,已有定式,李松老改差,何如?傳曰,允。
刑曹參判趙泰老疏曰,臣伏聞昨日大臣請對時,以留灣賚咨官金慶門,不爲入送事,有所定奪云,臣竊以爲不然也。今此禮部回咨主意,專在於査明殺人地方,至於犯越一款,姑不擧論,則在我應之之道,惟當依咨文,遣官會勘而已。金慶門賚去咨文之送與不送,似無關緊,而第伏念,前冬咨文中,旣以犯越五人中,二人捕捉,三人逃躱,待見囚者承款,在逃者就捕,具由續奏爲辭,到今諸罪人,畢捕就服之後,如無更報之擧,則我國之所以大加驚動,重購嚴覈之事狀,終無以見知於彼中,而與初咨所謂續奏之語,大相逕庭,其在誠實之道,恐不當如是。況在逃見捕者三人及追後承款者四人,俱係彼中之所未及知者,而突然聽勘於鳳城參覈之際,揆以事體,亦涉不便。臣之愚意,以爲留灣之譯官,不可不仍爲入送,就其咨文前本中,略加刪補,且於末端,添入遣官參覈之意,似爲完備,伏乞殿下,下臣此疏於廟堂,卽速稟旨擧行,千萬幸甚。玆事關係不輕,臣忝在籌司之末,旣有所懷,敢此冒陳,惟聖明之留神焉。批答見上
吏曹判書李墪疏曰,伏以,臣以年則恰滿休致之期,以病則已至癃廢之境,陳力就列,斷無其望,而只感激洪造,不敢遽爾辭退,姑且黽勉隨行,而其不免於受人嗤點,則多矣。今此天官長席之命,遽出於千萬夢寐之外,臣不勝惝怳驚懼,不知聖明何以委此重任於老病垂死之臣耶。此時此任,必以望實可以鎭服浮議,鑑識可以甄別庶品者,當之然後,庶有以少裨朝政,而時世漸下,士習不勵,其責之難稱,尤萬萬倍於曩昔,豈如臣耄昏者,所可一日而叨冒者哉?況臣昨年,忝居是任,重被臺臣,拈出註措間事,陳疏攻斥,而至謂之排擯計較,聖批,亦有不可謂至公之敎,臣追思至今,餘悸在心,蓋以國家所以付人材進退之柄於銓地者,實有世道之責,非等閑職委,而爲銓官者。若有排擯計較,以爲一濟己私之計,則其罪,何可勝誅哉?而批旨中,不可謂至公者,尤無所逃罪矣。前日之所以聲罪臣者如此,而今乃自諉以已陳,而又敢承命,則無論臣自處廉義之如何,而在聖朝,亦安用如此無狀人哉?此係於朝政,得失非細,非暇論私義當否,至於老耗不堪職事之狀,則有不待臣言,而聖鑑,亦必有以諒之矣。伏乞聖明,天地父母,俯察臣曾受重任,已有僨敗之罪,今垂死境,更難委任之狀,亟命鐫斥新授職名及兼帶諸任,以重朝體,以安私分,千萬幸甚。批答見上
備局啓曰,日昨忠淸監司洪重夏,以水使李順坤,方在罷職中,虞候朴泰道,代行公事,元山島待變瞭望,軍官中擇送,而當此海防申飭之日,不可不加意惕念,水使罷職之代,急速差除,給馬發送爲請矣。新水使金洙,旣已肅拜,聞其夫馬,亦爲來到,若其下直如常例,則當費多日,戎務久曠,候望替行之弊,不可不慮,使之特除下直之節,一兩日內,陛辭發行,何如?答曰,允。備局謄錄
判府事李頤命疏曰,伏以,臣居保護之地,而廢起居之禮,罪合萬死,而聖慈,特憫其危病,反許從容善攝,臣誠感結泣涕,繼以惶悶,罔缺養病虛帶,聖候猶未復常,而臣乃恃恩缺而圖一身之便也。賤疾缺六行,命不受,致位崇高缺復有一分世念,而猥蒙聖明特達之知,拔之萬死之中,缺使之列,節次推排,濫叨三事,閤門百口,相對感祝,庶幾奔走効力,以缺曾不料同朝之所指目者,乃與逆宗之家,同類而竝論之。噫,臣之從前感恩而畏義,偪側於周行者,羞當世辱淸朝,亦已久矣。到今終陷於覆載難容之地,尙何顔面,更對明廷之士夫哉?臣自聞此語,心骨俱寒,精爽飛越,寢驚寤擗,寧欲無生,伏惟日月高懸,無微不燭,倘蒙聖明,深察危苦之情,崩迫之懇,永刊臣名於朝籍,俾保殘命於田里,則終始生成之澤,非臣隕首結草,所可仰酬,情迫理窮,不免疾聲哀號,死罪死罪。批答見上燼餘
上在慶德宮。停常參·經筵。
未時申時,日有左珥。
注書金尙奎病,代假注書李光普。
禁府,李自興,富寧府石堡驛,徒一年定配。啓。
持平尹就履啓曰,臣於臺憲之職,決無承當之望,故陳疏控辭,見阻喉司,未得上撤,承召旣久,稽謝至此,分義是懼,不得不入謝恩命,而第本府,方有己卯復科還收之請,復科人中鄭壽期,卽臣之外從也,旣有應避之嫌,而不可參涉於其間,則勢難仍冒於臺次,請命遞斥臣職。答曰,勿辭,退待物論。
政院啓曰,吏曹郞廳來言,今日爲政事,命下,判書李墪未肅拜,參判未差,參議趙泰億病不來,不得開政云。判書李墪,參議趙泰億,竝卽牌招開政,何如?傳曰,允。
右議政金昌集二十七度呈辭。入啓。傳曰,安心調理。
院啓,請還收益陽正檀·韓原副正樞竝爲加資之命。措辭見上新啓,近來闕中不嚴,跟隨闌入,多有猥雜之弊,固已寒心矣。昨日生進放榜時,闌入尤甚,奔突之狀,極其狼藉,大庭肅敬之地,便作紛囂之場,班行諸臣,莫不駭異,此由於兵曹不能檢飭之致,兵曹當該堂上·郞廳,竝命從重推考。答曰,不允。末端事,依啓。前縣監宋奎明,加資還收事,停啓。
參覈使宋正明,請對入侍時,掌令權改差,待明朝,政官牌招,開政差出事,榻前下敎。
忠淸監司書目,天安郡守李之星,慍其居中,累呈辭狀,稱有子病,不待受由,徑先上京,有損事體,且關後弊,爲先罷黜事。
謝恩,右副承旨金弘楨,同副承旨韓配周。
正言趙錫命啓曰,忝居臺職,殆至三朔,無所裨補,罪積尸素,而所患眩症,近復作苦,日尋長單,見阻喉司,言責重地,一任瘝曠,居常愧恧,已不可言,而新除授大司諫尹星駿,卽臣之妻同姓三寸也。揆以法例,不可一日冒居於職次,請命遞斥臣職。答曰,勿辭,退待物論。已上朝報
李壄啓曰,新除授右副承旨李震壽,時在京畿衿川地,斯速乘馹上來事,下諭,何如?傳曰,允。
兪命雄,以禮曹言啓曰,新榜生員二等二十二人任瑭,呈狀本曹,以爲其名玉邊,而白牌中,誤書以土邊,請考秘封所寫,以給云,故取考其秘封,則果是玉邊唐字,而取試所啓下榜目所書相考,則書以土邊。此蓋出榜時,紛擾之中,未能詳准,以致白牌之傳訛以書矣,所失不在吏曹,而在於試官。臣鎭圭,亦係其時試官,難免不察之失,不勝惶恐,而此白牌,旣知其誤書,不可仍置,令吏曹,加畫於其邊而改給,元榜目中,其名字,亦付標改入,何如?傳曰,允。
金弘楨,以備邊司言啓曰,今此參覈使行中盤纏,令本道量助之意,日昨雖已稟達,而凡使行,盤纏必當資給,則未行之前,依曾前瀋陽問安使盤纏例,令戶曹,趁速給送,何如?傳曰,允。
韓配周,以義禁府言啓曰,參覈使宋正明,請對入侍時,罪人尹淰·林震澤·申慶弼,當日內,押送灣上事,榻前定奪矣。罪人尹淰等,發遣府吏羅將,卽爲押送灣上之意,敢啓。傳曰,知道。已上燼餘
今日入侍時,參覈使宋正明所啓,章京出來,雖異於査使通官輩,出來之後,則必不無從中需索之弊,雖不可依其言濫給,而亦不無因此䌤縫之道,給賂之物,旣令本道量宜入送,接見之時,亦或有面幣贈給之道,此亦自本道量宜持去,如或不用,當還給本道之意,敢達。上曰,依爲之。
又所啓,臣於到灣後,罪人等,當更捧招,取服以待,而此是應死之罪人,且李萬枝等,凶獰太甚,按覈時,亦不卽承款,酷刑之後,始爲吐實云。今於平問之下,若又抵賴,則勢將施以刑杖,且若或變辭,則當爲孥戮之意,嚴加戒諭,罪人等一族,亦爲捉囚之意,敢達。上曰,依爲之。
又所啓,臣得見乙丑査使時館所行査文案,則罪人等招辭,預爲搆給,使之依此納供矣。今亦就按覈時文案,問目供辭,抄出啓下持去,而凡罪人推覈文書,從簡爲宜,兩國會査,尤不宜漫及枝辭,且彼人,或不無別出問目之事,此則臨時便宜,刪改以用之意,敢達。上曰,此則勢將便宜爲之矣。
未時,上御會祥殿,參覈使請對。參覈使宋正明,右副承旨金弘楨,假注書李光普,編修官洪度先,記事官金在魯入侍。參覈使宋正明所啓,臣於意外,猝當參覈之任,朝廷,使之數日內發行,而按覈文書,未及抄出,罪人等,亦未及押去,當於數三日後,辭朝出去,而行中,不無一二稟定之事,故臣敢請對矣。上曰,唯。正明曰,彼國咨文中,只欲査明被殺地方,則雖無罪人狎待之語,査覈時,必問於罪人,勢將一倂狎留於灣上,而臣亦往灣上,探問鳳城差官出來,知其必令押送罪人進去之意,然後始爲入去之意,敢達。上曰,依爲之。正明曰,淸人被殺境界及姓名,御史按覈時,不爲明白捧招,到灣後,當先以此,更加鉤問矣。上曰,依爲之。正明曰,缺且彼國咨文中,旣曰朝鮮國官一員,堂郞入去,入去便作兩員,亦似未穩,軍官中一人,別擇能文解事者,郞官結銜入去,到彼後,使之專管文書則似便,敢此仰稟。上曰,似當有郞官,依所達爲之。正明曰,當以訓鍊副正李思晟,刑曹郞官結銜入去矣。上曰,依爲之。出擧條正明曰疊書,章京出來,雖異於査文通官輩,出來之後,則必不無從中需索之弊,雖不可依其言濫給,而亦不無因此彌縫之道,給賂之物,旣令本道,量宜入送,而接見之時,亦或有面幣贈給之道,此亦自本道,量宜持去,如或不用,則當還給本道之意,敢達。上曰,依爲之。正明曰,今行遲速難必,事情亦難預料,而章京,若留在鳳城,文書往復,則臣亦還留灣上,以待其持文書入去,然後臣當復命之意,敢達。上曰,依爲之。正明曰,本道在囚諸罪人,則已令本道,押送灣上,而禁府罪人尹淰·林震澤·申度弼等,斯速押送于灣上,何如?上曰,依爲之。榻前定奪
金弘楨所啓,明日文武覆試時,憲府四員當進,而大司憲李晩成,執義柳述,掌令權在外,只有掌令朴熙晉,持平兪命咸·尹就履在外,臺諫,合有改差之道,何以爲之?上曰,權遞差。弘楨曰,臺諫有闕之代,卽當牌招政官差出,而日勢已暮,明日待開門牌招,何如?上曰,依爲之。榻前定奪諸臣,以次退出。已上燼餘
吏批啓曰,判書牌不進,參判未差,小臣獨政未安,何以爲之?敢稟。傳曰,只出緊任。
以尹星駿爲大司諫,申銋爲漢城左尹,申瓛爲司䆃寺僉正,李震壽爲承旨。
上在慶德宮。停常參·經筵。
右議政金昌集二十八度呈辭。入啓。傳曰,安心調理。
府啓,請還收己卯文科追復之命。措辭見上請還收潛越宮城罪人金敏才,參酌定配之命,依律處斷。措辭見上請守禦使尹世紀,亟命遞差。措辭見上引嫌而退。嫌不聯名,已有近例,不可以此輕遞言官,請持平尹就履出仕。答曰,不允。處置事,依啓。前啓,北漢事,請令二品以上及三司長官,會議朝堂,兼又下詢于在外諸大臣處,更加商確處之事,停啓。
院啓,請還收益陽正檀·韓原副正樞竝爲加資之命。措辭見上引嫌而退。相避之法,在下當遞,請正言趙錫命遞差。新除授大司諫尹星駿,時在京畿衿川地,請斯速乘馹上來事,下諭。答曰,不允。處置及下諭事,依啓。
持平尹就履就職。
戶曹判書金宇杭上疏。大槪,臣於使臣狀聞中,歲幣木綿,見縮之說,不敢晏然,略陳委折,乞遞臣職,以爲奉職不謹者之戒事。入啓。答曰,省疏具悉。卿無所嫌,安心行公。
副修撰權世恒上疏。大槪,臣旣有踰越由限之失,今於申飭之下,已難自安,而且臣先祖墓山,猝然爲京居進士趙文命之所偸葬,一門老少諸宗,皆將訟辨於長湍府,而臣方繫官,無路進往。伏乞聖慈,亟遞臣職,俾得安意就訟,以伸尙先之微誠事。入啓。答曰,省疏具悉。爾其勿辭,往來焉。
判府事李頤命上疏。大槪,冒死更申情跡疾病之危苦,乞蒙鐫削職名,俾得退塡溝壑事。入啓。答曰,省疏具悉卿懇。日昨疏批,已諭予意,而今又陳章,無已太過?良用缺然。卿其亟遵前旨,安心行公。仍傳曰,遣史官傳諭。
副校理洪致中上疏。大槪,臣於憲府前啓之徑停,有不可晏然於榮次者,乞遞臣職,以安私分事。入啓。答曰,省疏具悉。爾其勿辭察職。
明日式年文科,講經,一所試官三,金宇杭·柳鳳輝·任埅,參試官四,鄭纘先·金栽·徐命淵·權熀,二所試官三,尹德駿·南致熏·元聖兪,參試官四,洪致中·李德英·李邦彦·金相玉。武科覆試,一所試官三,梁重厦·南五星·崔鼎鉉,參試官三,金普澤·柳就章·李徵休,二所試官三,金演·金重器·鄭履祥,參試官三,沈得良·閔鎭斗·韓範錫。
兵曹口傳政事,司直洪好人,司果申思喆。
謝恩,刑曹判書尹德駿,左尹南致熏,可諫兪命凝。
謝恩,掌令尹樟,正言申。
政院啓曰,諫院行公之員,只有三人,文武四所,無推移之勢,獻納罷職之代,政官牌招,開政差出,仍卽牌招,何如?傳曰,允。
謝恩,獻納李眞儉,兵曹正郞申思喆。
監試官,文科一所,朴熙晉·李眞儉,二所,尹就履·申。武科一所,尹樟·呂光周,二所,兪命凝·兪命咸。已上朝報
卯時,日有兩珥。自辰時至午時,日暈。申時,日暈。
金弘楨,以備邊司言啓曰,因慶尙監司狀啓,自本司覆啓,巨濟縣陞府,擇差府使事,允下矣。時任縣令宋繼商,以秩在堂上之故,該曹仍以府使啓下,而繼商,武弁中,未有名稱,素無履歷,又未經守令,今此變通陞號之擧,專爲統領一島內八鎭,捍禦海門,則必以有地望風力之人差遣,然後可以責其成效。宋繼商改遞,令該曹,各別擇差,疾速下送,何如?傳曰,允。
兪命雄,以禮曹言啓曰,今此式年文科,講經一所,設場於本曹,而郞廳,無入直處,依前例,朝房直宿之意,敢啓。傳曰,知道。
又以禮曹言啓曰,今此式年文科,講經試官磨鍊,而二品以上及堂下中,無故可擬之人乏少,不得已依近例,以堂上官,通瀜備擬,每望各二員,備擬以入,而擬望中,前修撰鄭纘先,前司藝洪好人,前正言申思喆,前正言金相玉,時無職名,令該曹付軍職,何如?傳曰,允。
有政。吏批,判書李墪牌招不進,參判未差,參議趙泰億進,同副承旨韓配周進。
兵批,行判書崔錫恒習陣進,參判金演病,參議任胤元進,參知李光佐在外,右副承旨金弘楨進。
吏批啓曰,判書李墪牌招不進,參知未差,小臣獨政未安,何以爲之?敢稟。傳曰,只出緊任。
假注書李光普服制,代金取魯。已上燼餘
上在慶德宮。停常參·經筵。
下直,忠淸水使金洙。
右議政金昌集二十九度呈辭。入啓。傳曰,安心調理。
疊書。假注書李光普服制,代金取魯。
疊書傳曰,召對爲之。入侍,承旨韓配周,玉堂李世最·權世恒,假注書金取魯,兼春秋洪慶先,史官金在魯。
今日召對時,玉堂罷散人員,別單書入事,榻前定奪。
修撰洪重休上疏。大槪,臣父,猝得奇疾,口眼喎斜,言語艱澁,種種諸症,有難名狀,臣心神慌亂,方寸煎熬。當此僚員苟簡之日,萬無黽勉就職之路,乞遞臣職,以便救護事。入啓。答曰,省疏具悉。爾其勿辭,救護父病。
傳,前執義權詹,前獻納李宜晩敍用。已上朝報
金弘楨啓曰,大司憲李晩成,執義柳述,掌令朴熙晉,文一所進,掌令尹樟,武一所進,持平兪命咸,武二所進,持平尹就履,文二所進,今日以監察茶時之意,敢啓。傳曰,知道。燼餘
未時,上御會祥殿。召對時,參贊官韓配周,侍講官李世最,檢討官權世恒,假注書金取魯,編修官洪慶先,記事官金在魯入侍。世最,進讀節酌通編第二十一篇壬午封事,自八月七日,至第九張第六行,其亦不思也哉訖。上曰,下番讀之。世恒,繼讀自至於請復土疆,至篇末訖。上曰,承旨讀之。配周,繼讀庚午應詔封事,自四月二十一日,至第九張初行取勘知通。世恒曰,此下當有吐,而誤懸於官字下矣。上曰,然。讀至第二十一張一行缺。上曰,此迺朱子於孝宗時所上,故深斥和議。蓋宋,以和之一字,誤了國事,眞宗澶淵時,則賴有寇準之言,而不能用,竟送曹瓊而通和,高宗時,則雖有武穆之忠,而亦不能用,只一日無牌而連十二牌,召還以殺之,至令虜人,酌酒相賀,如使時事,無可奈何則已,旣有可爲之勢,而竟誤於小人之手,不能返徽·欽,不能復中土,千古之慨惋,實深也。世恒曰,秦檜之殺岳飛,實爲千古之痛恨,而所謂雪冤枉,亦追復飛官矣。上曰,高宗,用汪黃,故和議行,而不能恢復中州矣。配周曰,私相往復書札,則無大段有益治國之道,而今日所講,則實有益於治國之道矣。上曰,然。配周曰,所謂疑事無功,疑行無名等語,實爲要約,凡事有疑,則豈有成效之理乎?世恒曰,宋以和議亡,而大抵撓奪於小人之和議者,君德不足之致也,故封事中,捄弊之策,盡歸之於君德,此五張,亦以極致誠正精一執中,反復言之,而其要則在於謹獨,獨者,物慾易肆之地也。子思曰,戒愼乎所不睹,恐懼乎所不聞,謹獨工夫,自上各別留念,幸甚。上曰,當留念矣。配周曰,自古治國之道,係於守令之臧否,而守令之臧否,係於方伯,必擇方伯然後,守令,可得其人,而前後申飭缺。上曰,書曰,祈寒暑雨,小臣,亦惟曰怨咨,蓋以此也。世恒曰,十二張,以致偏聽獨任之譏云云,古語云,偏聽生奸,獨任成亂,人主,必須秉心至公,折衷諸言,然後無偏聽之患矣。上曰,然。世恒曰,十九張,今將帥之選,率皆膏梁子云云,宋時之將,皆麤悍武夫,故有此言,而今則黨論尤甚,至有向日銀帥錢倅之語,豈非淸朝之羞乎?我國立法仁厚,按贓不嚴,故貪官汚吏,不爲畏戢矣。上曰,此則豈不嚴明處乎。配周曰,贓法不嚴,亦由於不擇人矣。世恒曰,二十張,臣僚遷代之速,至有一歲再易者云云,卽今守令,數遞之弊尤甚,必須久任責成之,然後似有實效矣。上曰,非但外方,凡皆久於其任,然後可以責成,而以其數遞,仍爲弊邑矣。配周曰,勿論中外,須用久任之法,似好矣。上曰,久任之法,亦必得人而後,可行矣。世最曰,近日所謂善治之類,尤不可久任,才得民譽,旋爲棄歸,故前日,亦仰達徼譽之弊矣。今別擇人久任,則徼譽之弊,可除矣。配周曰,京各司,有久任之規,故雖入純褒之人,銓曹,不敢擧擬於守令之窠,此則久任之法,反有害矣。世恒曰,二十一張,莫大之禍,必至之憂,近來朝夕云云,此乃孝宗,怒除朱子江西提擧時也。蓋告君之辭,有所激切,然後可以動君,故雖似太過,語甚切,而時君,不賜察納,反有斥補之擧,極爲慨惜矣。數行缺,世最曰,以戊申封事見之,所謂一二近習之臣,似是覿大淵輩也。上曰,似然矣。配周,進伏曰,臣有所懷,敢達。昨年冬至三使臣等所遭,出於無妄,而以事體之重,自上,先加罷職之罰,臺啓,繼發加罪之請,而累次靳許,旣停之後,再發而始允者,可想聖意之有所持難也。職牒還給之命,非久卽下,而在罷已至經年,今則使臣回還狀啓中,有彼國免議之語,則恐不可一向置之於罷散中矣。上曰,此非一向罪廢之意,而使臣之失咨文,前所未有之事,事實不善,而承旨請敍,事體未安矣。諸臣,以次退出。
忠淸道公州閑良尹弼殷疏曰,伏以,北咨出來之後,中外騷屑,久而後定,雖未知目前之有急,而第以北咨觀之,所謂浪賊侵掠之患,似非全然孟浪之比。賊人情缺難遙度,使賊不來則已,萬有缺安得晏然缺六行,北城詰戎缺誠有得於有備陰雨之道,大小臣缺而無憂,孰不欽仰哉?臣竊伏草莾,目缺時艱,愚忠所激,不能自已,敢將有補軍務者七策,條列以聞,伏願殿下,勿以人微廢言,試垂察焉。一則臣竊惟備禦之械,則我國軍器中長技,只是弓矢·鳥銃·火砲之具,而此不足專恃之物也,其故何哉?夫弓矢者,以筋角交附,常時取居溫突點火,然後粗免折角之患,而應寇蒼黃中,點火溫突,何所得之,風雨霜雪,何能避之?臨急則決不可得力,而且見各邑軍器,則或置於冷突,或藏於卑濕庫間,過夏數朔,則箭羽破落,筋骨相離,監兵使巡歷時,如不改修補,則便作無用之物,如有不意之變,其將奈何?臣意則另加申飭於各邑,弓矢所置庫間,勿令官封,作爲房舍,別爲點火,而使監色,恒留其處,俾不至此弊,則似無逐年修改之端矣。以其馬兵言之,他國馬兵,則耐寒耐暑,人馬俱不困於飢渴,而我國馬兵,則不然,非但弓矢之不足恃,人馬,一日不再食,則必有顚蹶之患,時急軍行,熟太軟草,誰能進排,使無此弊哉?況馬兵所騎者,亦駑駘也。以駑駘缺戰場,亦將奈何?且名雖馬兵,缺不如缺六行我國而缺他國亦然,而如當霖雨彌久之缺難發放矣。臣愚以爲,一二三穴銃,不可缺也。閣其一二三穴,則渾鐵爲體,雖當陰雨,暫時厝於火上,則苟無發放之難矣,可以爲關防禦敵之具乎。此等物,雖難一時優備,以各邑還上耗穀,除出措備,以給馬軍改定之流,則事亦便好矣。其二則臣竊見,外方習陣,每以方陣操鍊,其當初制作,至矣。蓋此法,出於鳥銃未出之前也。火砲旣出之後,與古有異,其禦敵不便者,有八焉。夫方陳,前後左右,不得相救,如四肢結縛,不得屈身,一方或潰,三面隨潰者,一也。排陣櫛比,重疊如束,敵之砲石不得避者,二也。四面排置,拒馬作菱鐵,進退間,自相踐踏,反受其害者,三也。行伍稠疊,旌旗壅塞,如一驚動,則將不見賊形,軍不知將令,一潰難合者,四也。敵放大礮,比肩之軍,所傷者必多,潰散之患,立至者,五也。敵軍進退之際,放則徒費矢丸,不得殺一賊者,六也。如逢大賊,則非奇兵,難以制强者,七也。況他國之卒,輕生敢死,我軍,輕㤼畏死,以畏死,當輕生,豈無變通之法也?故臣以爲鍊兵之法,不如申令之嚴也。方陣之法,莫如變用之奇也。器缺不如戰地之得形便也。缺六行軍餉,卽軍國所重,而先自焚蕩,則是猶惡衣缺之垢而焚之也,豈不痛哉?臣意以爲,賊兵忽至,如有難守之擧,有山城處則運入無心,穿窖藏之,有舟船處則運置島嶼,或載舟中流,如其不及,則洞開倉舍,使民取食,亦勝於全棄也。此雖非時急,如不平時預定,事難及矣,故敢此附陳焉。臣以迂拙淺陋之見,期有補於萬一,縷縷至此,而疏中所陳器械,則文辭短拙,語不達意,竝爲圖形,粘後以進,伏願特察微誠,恕其猥越之罪,仍加採納焉。臣不勝戰慄屛營之至,謹眛死以聞。答曰,省疏具悉。疏陳之事,令該曹稟處。燼餘
上在慶德宮。停常參·經筵。
右議政金昌集三十度呈辭。入啓。傳曰,安心調理。
同副承旨韓配周上疏。大槪,臣於昨日筵中,以昨年冬至三使臣事,妄有所陳達矣,未蒙頷可,反承嚴敎,臣之猥越妄論之罪,實無所逃,伏乞聖慈,亟罷臣職,仍治臣罪,以爲妄言者之戒事。入啓。答曰,省疏具悉。爾其勿辭察職。
京畿監司書目,衿川呈,以左副承旨李震壽辭職上疏上送事。啓。答曰,省疏具悉。爾其勿辭,調理上來察職。
今日召對時,檢討官鄭栻所啓,宋時,東宮官屬,名號不備,無師·傅·賓客,只令使臣掌之。我朝則不然,春宮官屬,無未備者,而書筵進講之際,未嘗顧問,且無常常引接之事,春宮聖學,已臻高明,固知無資於講問,而其於輔翼之方,則不爲無歉矣。此書所論陛下,亦當以時召之云云者,言甚切實,若於燕閑之暇,以此言從容啓迪,則所益多矣,此等事,尤當體念處也。侍講官李世最曰,臣方備位春宮兼官,頃日連爲參講,而賓客一不來參,殊非朝廷設官之本意也。且會講,積年不行,此必待師·傅之無故,然後爲之故然矣。此後賓客,申飭參講,會講,亦令時時設行,則必有所益矣。上曰,儒臣所達,好矣。賓客之連不入參於書筵,予意亦以爲未安,此後別無大段事故,則連爲入參,可也。已上朝報
韓配周,以備邊司言啓曰,頃日洪以徵等,除授守令,以其巡撫使軍官,啓下隨去之故,啓請遞改矣。再昨政,李汝迪,除授巨濟府使,而方以全羅道巡撫使軍官,在本道湖南沿海鎭堡,數多其所,巡審點閱,比他道,想必差重,而巡撫未竣事前移送,亦應有所不便,本邑,又是陞號之初,多有變通講定之事,府使之除朝辭赴任,亦必有窒礙之端,巨濟府使李汝迪改差,以無故人可合者,擇差之意,分付該曹,何如?傳曰,允。
李廷弼病,代以柳萬重爲假注書。
以平安監司,寧遠官婢准京來等七名,渰死事狀啓,傳于韓配周曰,渰死人等,令本道,恤典擧行。
備邊司啓曰,犯越罪人等,承款文書,按覈御史鄭栻,抄出謄書,送于本司,故今方別單書入矣。在前使時,時犯越之拿致京獄者捧招文案,自刑曹修正入啓,而今番則有異於前,別單中,以按覈御史,捧招修啓之意,追塡日月,啓下後,付送于參覈使之行,鳳城會査時,彼人,如有求見本文案之擧,此別單,使之出示,而御史之稱,似或有礙於彼人眼目,故以按覈官改稱,而當初勅文中,旣有遣近臣爲言,則書以軍銜,亦涉不便,以差遣時實職,校理書塡之意,敢啓。傳曰,知道。
韓配周啓曰,大司憲李晩成,執義柳述在外,掌令朴熙晉,文一所進,尹樟,武一所進,持平尹就履,文二所進,兪命咸,武二所進,今日監察茶時之意,敢啓。傳曰,知道。
韓配周缺六行臣李墪,因東萊府使缺時,江戶執政以下所贈禮物,元啓目中付標減去事,覆啓允下,擧行之後,萊府狀啓,又有以彼此爵秩,抗禮不便之說,故自廟堂,以責諭差倭之意,別關萊府矣。卽者慶尙監司,移關本曹,信使賚去禮單雜物,某處所用,某物幾許內,幾許自京司措備,幾許自某道卜定,某事停當不行,某事未及定奪與否,欲其區別謄送,以爲憑考擧行之地。所謂執政以下禮物,似當指一分付矣,本曹前所覆啓,則萊府狀啓,只以除弊爲言,故以付標減去仰請,而今所爭,在於禮節,此當堅守不撓,則事體所關,恐不可遽以減去之事,宣布外方,先自示弱。且許多物種,亦非倉卒所可措辦,元啓目則雖已付標,自本曹,依當初所磨鍊,知委京司及各道,使之準備以待,何如?傳曰,允。
韓配周,以兵曹言啓曰,今三月十二日,禁衛保金子龍,學生李墾等稱名人,自開陽門入來,差備門外擊錚,極爲駭愕,竝令攸司,囚禁治罪,同門守門將金聖臣,常時不能禁斷雜人,以致闌入,亦難免其責,推考,何如?傳曰,允。
韓配周,以備邊司言啓曰,頃日,洪以徵等,除授守令,以其巡撫使軍官,啓下隨去之故,啓請遞改矣。再昨政,李汝迪,除授巨濟府使,而方以全羅道巡撫使軍官在本道,湖南,沿海鎭堡數多,其所巡審點閱,比他道,想必差遅,而巡撫未竣事前移送,亦應有所不便。本邑,又是陞號之初,多有變通講定之事,府使之除朝辭赴任,亦必有窒礙之端,巨濟府使李汝迪改差,以無故人可合者,擇差之意,分付該曹,何如?傳曰,允。
同副承旨韓配周疏曰,伏以,臣於昨日筵中,以昨年冬至三使臣事,妄有所達矣。拙訥之語,不槪聖心,至以事體未安爲敎,臣誠悚縮震駴,不覺汗之沾背也。蓋伊時表咨之見失,雖是前所未有之事,而旣出於無妄,則經年罷免,罰已行矣。況今先來狀啓中,又有彼國免議之語,則在聖朝滌瑕之道,恐不必一向置之於罪罷之中,故臣職在近密,竊附無隱,敢有所仰達,而未蒙頷可,反承嚴敎,臣之猥越妄言之罪,實無所逃。且所患右脚不仁之症,一倍添劇於三朔供職之餘,多試鍼灸,小無分效,以此病狀,尤無陳力之望,出納惟允之地,決非如臣蹣跚者所冒居也,明矣。伏乞聖慈,亟罷臣職,仍治臣罪,以警妄言,以安私分,不勝萬幸。臣無任屛營祈懇之至,謹眛死以聞。批答見上出燼餘
上在慶德宮。停常參·經筵。
疊書假注書李廷弼病,代柳萬重。
右議政金昌集三十一度呈辭。入啓。傳曰,卿之引入,殆浹四朔,予之缺然思想,已不可言,而調將許久,昔疾庶幾今愈,其在一體相須之義,決不宜棄予邁邁,卿其亟斷來章,安心視事,勉副至望。仍傳曰,遣史官傳諭,仍與偕來。
傳曰,召對爲之。入侍,承旨兪命雄,玉堂李世最·鄭栻,假注書柳萬重,兼春秋趙鳴鳳,史官金在魯。
京畿監司書目,高陽呈,以校理李晩堅辭職上疏上送事。啓遞差。
假注書金取魯書啓,臣承命馳往于右議政金昌集所住處,傳宣聖批,則以爲,臣之尋單引入,今已過三十度,而浹四旬矣。其瀆擾之誅,瘝曠之罪,臣亦自知其難逭,而只以病勢漸痼,難於就列,尙不免撕捱矣。不意今者,特遣近侍,傳宣聖敎,至有偕來之命,臣之情實,未蒙天日之下燭,反紆曠世之異數,臣惶怖戰慄,直欲鑽地以入也。噫,臣之疾病,如可一分自力,則豈宜一向祈免,輒犯違慢之科?而所患諸症,雖加調治,迄無蘇差之望,近又添傷於目前夭慘,一倍作劇,委頓床席,精神都喪,氣力頓盡,所當歸命司敗,以請鈇鉞,而跬步之間,末由自致,致令恩命虛辱,近侍相守,論其罪犯,萬戮猶輕,席藁私次,以俟威譴而已云矣。臣旣承偕來之命,姑爲仍留之意,敢啓。傳曰,知道。
江原監司書目,母病一向沈淹,私情煎迫,公務曠廢,辭職上疏上送事。啓。答曰,省疏具悉。卿勿固辭,抑情察職。
武二所出榜,詣闕。
持平兪命咸啓曰,臣於日昨,承牌詣臺,得伏見副校理洪致中之疏,以臣北漢會議停論事,大加非斥,臣不勝瞿然,繼之以訝惑也。夫北漢之天險,甲於東方,雖在遠道僻壤,固當建置關防,而以爲禦暴控制之所,況是京城至近之地乎?其地利形便,旣已備載於前輩定論及近日大小臣僚之章奏,臣固未暇爲疊床之論,而我殿下,斷自宸衷,克定大計,莫非眞知的見,孰不欽仰聖算之出尋常萬萬哉?況大臣·重臣及將臣之往來審視,前後幾許,而未聞有異議,其所愼重,亦已至矣,又何可謂之率爾定計也?臣於入臺之初,竊見前啓,有些不合於淺見,而其博詢廣採之說,亦不害於重其事之道,故臣雖再次連啓,而曠日持久,致誤大事,則非臣之本意也。大凡臺閣論事之體,必有所執然後,乃可以力爭,而今若以築城,爲大有害於國家,而啓請還寢,則累牘連章,經時閱月,夫誰曰不可,而初不明言利害之所在,而只請會議商確,將何所執而,準請爲期耶?且事苟是也,能斷爲貴,何可徒以愼重爲主,而終取遲疑不決之譏也?其疏所謂遽爾獨停者,蓋出於不量事勢,伊時僚臺之行公者二人,而俱未行相會禮,凡事不得問議者,例也,臣雖欲往復停當,其可得乎?至於簡問當否,而不復通議,終至徑停云者,亦是不能諦視臣書意之致也。臣於停論之後,以儒臣首發是啓,走書以報問,今日不得不停啓,未知物議,果以爲如何云者,初非商量當否之議,則又何有復相通議之事乎?臣竊觀近規,發論之人,旣離臺地,則或簡通問議,或不問直停,其例不一,今以似此臺體,未或前聞,見斥者,亦臣之所未曉也。臣新入臺端,觸事生疣,決難抗顔冒據,卽以此意自列,而喉司之臣,以試期旣迫,終不捧入,臣遂黽勉,進詣試所,出榜之後,今始來避,所失尤大,請命遞斥臣職。答曰,勿辭,退待物論。
判府事李頤命箚子。大槪,更申危懇,乞蒙先遞內局之任,仍削臣職名,治臣瀆擾之罪事。入啓。答曰,省箚具悉卿懇。再諭予意,更何多誥?藥院提擧,決難勉副,勿復以情勢爲辭,速出行公。仍傳曰,遣史官傳諭。
京畿監司書目,衿川呈,以大司諫尹星駿辭職上疏上送事。啓。答曰,省疏具悉。爾勿過辭,從速上來察職。
禁府,李行儉拿囚。啓。已上朝報
韓配周啓曰,大司憲李晩成,執義柳述在外,掌令朴熙晉文一所進,掌令尹樟武一所進,持平尹就履文二所進,持平兪命咸武二所進,今日以監察茶時之意,敢啓。傳曰,知道。
又以春秋館郞廳,以監事意啓曰,本館所藏實錄,五年一次曝曬,太白·赤裳·五臺史閣實錄,間年一次曝晒,乃是定式,而今年皆爲當次矣。本館曝曬,則依例趁時擧行,五臺則上上年,因曝曬史官書啓,史閣道里動退,蓋瓦傷破處,上年春修改事,榻前定奪,而旋因江原監司狀啓,以本邑災荒中,設場相値之故,仍爲不得擧行,事甚未安。史官從速發送,使之曝曬後,仍留修改宜當,太白·赤裳史閣曝曬,亦令次第擧行,何如?傳曰,允。
又以備邊司言啓曰,近日諸宰臣所進,防守方略,入啓後,有商確稟處之命,以遣本司郞廳,問議于在外原任諸大臣之意,啓達矣。四大臣處所送郞廳二人,今皆竝來,奉朝賀南九萬病患,方在危重,不能有所仰對,領中樞府事尹趾完,以爲伏見諸臣所獻之議,備禦防守之方略,各自論列,無慮累十人之多,外此而,有何別樣奇謀異策乎?唯在廟堂二行缺下詢之時,已略貢其愚見,更無別策可陳,今玆諸臣獻說,其於修內攘外之策,大抵備矣。此在聖上,與廟堂裁酌可否而行之,務令群策咸擧,至於僣論是非,定其取舍,則實非病昏愚賤之臣所敢及者,玆於俯詢之下,莫知所以爲對,不勝惶恐。行判中樞府事尹拯以爲,草莾賤臣,朝暮且死,而分外官銜,尙在身上,日夜兢懼,恒負罪戾,不意備局郞廳,又以收議事下來,臣誠惶蹙,罔知所措。螻蟻微分,旣不敢當大臣之名,則輒預於朝廷末議,實所不敢,每遇一事,只添罪戾,卽今垂死之中,精神昏塞,日用酬酢,觸處茫昧,雖欲忘分妄對,亦不可得。況伏見諸臣前後所論,立志建極之道,保民求才之方,固圉禦侮之策,本末巨細,殆無不具,擇而行之,可以底績,亦有何別樣意見,出於其外,虛辱朝命,每至於此,唯願亟伏刑章,以塞臣責而已。無任慙恐戰慄之至云矣,敢啓。傳曰,知道。
又以武一所差備官,以試官意啓曰,擧子忠義衛李時漸,應講之際,多有可疑之事,考見其單子,則前後着名各異,故監試官,招致首保武兼宣傳官康濟夏,與應講人對面,則以爲應講者,非李時漸云,故推問應講者,則不敢隱諱,以其本名直告,乃禁衛保人趙壽南也。代講之罪,旣已現露,時漸·壽南,竝令該曹,依律科罪,何如?傳曰,允。
又以義禁府言啓曰,以江華留守,京畿監司·全羅道巡撫使狀啓,刑曹粘目,前郡守李時蕃,前權管黃應千,前縣監邊震一,前郡守李行儉等,移本府處置事,允下矣。李行儉,今方待命,卽爲拿囚,李時蕃·黃應千,時在江華地本家,邊震一,下去楊根地云,依例發遣府書吏羅將,拿來,何如?傳曰,允。以上燼餘
今日入侍時,檢討官鄭栻所啓,小臣奉使西關時,犯越事情形勢,敢達。上曰,唯。鄭栻曰,江邊犯越之事,自古已然,而初非大段者,則邊將守令,潛自彌縫,比比有之,今番亦欲如前彌縫,而事端彰大,至於此境矣。大抵彼人,初不近江結幕,我民,亦不近江居住,則聲聞絶遠,初無如此之事矣。今則不然,彼若以採獵而來,則糧鹽等物,實無可儘之道,故必緣江結幕,或以三升蔘皮等物,求換糧鹽,其間或不無不欲與之相通者,而江邊,民居甚疎,一村或不過一二戶,彼人乘馬,尙卒然越來,肆其劫掠,且其糧絶之際,則或以三升一疋,易升粟者有之,無知邊氓,誰有見利不爲者乎?彼人,或以參升許貸,而我民,不能卽償,則至有緩徵之弊,頻頻越來,作挐恐嚇,我民之與彼人相通者,事若現露,則在法當死,小不下決棍,故今此罪人等,不能支堪,敢生戕殺滅迹之計,仍欲偸取參貨,以至於生變矣。今番咨文,及罪人文案中,或以爲宜刪鹽漿相通等語,而刪去此語,則前頭移咨,無以爲張本,故不爲刪去矣。今若不爲別樣變通,則法禁雖嚴,決無懲戢之理,而必當每每生事,臣意以爲,今宜移咨彼國,使其人不得結幕於江邊近處,我民亦不令沿江居住,而撤移一二家孤村於距江稍遠之地,或以十里爲限,以絶彼人潛相往來之路,則自無如此之患矣。大抵彼人作拿,必於村落孤單之處,故高山里則民居稠盛,彼人未嘗來挐云矣。且古例,武臣之爲閫帥者,必經六鎭及江邊守令,然後爲之矣,今則有名望形勢者,率皆厭避,雖曰堂上武弁,以年老形單者,差送居多,而堂下年少,又是疲殘無識之類,旣不自愛其身,是能謹守其職乎?臣意以爲,沿江守令,從今以後,依古例各別擇差,堂上官,則必以曾經內禁將及閫帥者爲之,堂下,則以曾經訓鍊副正及都摠·經歷等職者爲之,似好矣。上曰,今番犯越人,雖已捕捉取服,而前頭,亦必連有此患,移咨彼中,使其人,不爲近江結幕,我民亦令移住,實合事宜,令廟堂稟處,江邊守令擇差事,申飭該曹,可也。
又所啓,小臣下直之日,已聞正犯中二人捕捉之奇,而其餘,亦幸次第畢捕矣。當初事目,以指捕者重賞事,行會,而希望賞典之人,極力捕捉,初頭捕捉二人者,卽爲施賞,而其餘追後捕捉之人,則不但首捕助捕,而名數過多。他官絶遠處,官婢指示,尤涉殊常,故頃自備局,兩邑守令,以決杖事,來到臣所住處,面覈其虛實而後,回報備局矣。兩邑守令未及來之前,臣因朝令徑歸,故臣以未及行査之意,報備局,而罪人尹信萬·金致誠等所指告,又出於官婢,亦極怪訝,一體行査之意,論報備局矣。備局旣已發關査實云,畢査後,則自當區別冒濫者,而第初頭捕捉,卽爲施賞,追後捕捉者,則賞典至今不行,渠輩,或以爲國家失信,而不無缺望之心,宜有從速査實施賞之擧矣。正犯五人外,李枝渾·李俊建·尹萬信·宋興準,亦以正犯承款,則當與李萬枝等五名捕捉者,一體施賞,劫囚罪人捕捉者,當初事目中,與正犯捕捉同賞云,然則放砲承款捕捉人,亦當一體施賞,不爲失信矣。上曰,助捕者,令本道行査後,一依事目施賞事,前已下敎,而儒臣所達如是,追後捕捉者,及中道奪去之人捕捉者,亦依當初事目,一體施賞事,分付,可也。
行判中樞府事李頤命箚,伏以,臣連章瀆擾,極知惶缺四行容者,只是感結聖恩,未忍便訣,且疾病猶未危劇,庶可陳力故耳。今則毋論情迹之狼狽,無餘地,病纏骨髓,與年俱深,亦嘗懇乞解職,亦非因情托病,天地父母,或已俯察矣。臣百不猶人,而致身此地,徒糜廩祿,蔑效涓埃,自入藥院,起居之禮,粗伸微誠,診察之時,數近淸光,縱未能快覩平復之慶,區區榮幸之心,實期自盡其筋力之勞矣。災生福過,事與願違,撫躬傷悼,無以爲心,今承缺然之敎,尤不覺感涕之沾衣。噫,犬馬之微,猶知戀主,臣雖至愚,豈欲離違淸禁,忍負眷顧之至恩也?數日以來,半身之頑痺轉甚,戶庭之內,須人行動,明日爲問安日次,東宮受灸,亦當稟定日期,而無計致身於問候之列。瘝曠之罪,日加一日,不得不冒死哀籲,伏乞聖慈,俯賜憐察,亟許先遞臣內局之任,仍命鐫削臣本兼諸任,以治臣瀆擾之罪,不勝幸甚。批答見上
大司諫尹星駿疏,伏以,臣於田廬病伏之中,伏承本月初十日有旨,以臣爲司諫院大司諫,從速乘馹上來者,臣誠惶隕震駴,靡所措躬,不禁感涕之籟籟盈襟也。念臣賦性甚愚,行世昧方,一經泮職,百矢同的,疑謗之來,無所不有,喚虛做實,和而唱之,極意噴薄,交口醜詆,上以羞辱朝廷,下以汙衊身名,臣於伊時,固不得默然自阻,悉暴委折,備陳於蓋高之聽,伏想日月之明,已盡下燭矣。臣雖無狀,粗聞事君之義,其何忍飾辭文過,以欺我聖明哉?而䝱持之論,猶不相信,彈章重發,勒加深文,必欲擠缺於罔上黨惡之科,噫噫甚矣。彼隨指搏噬之缺四行之棄物,庶盡自靖之私義,不料剪拂之恩,遽下夢寐之外,鄕廬動色,蓬蓽生輝,臣誠感激,不知死所。固當擔曳進詣,叩謝新命,少伸區區之義,而薇垣長席,實非負罪微臣,所可叨冒者,何敢抗顔强進,復玷於已試蔑效之地哉?況臣狗馬之疾,閱歲沈篤,脚膝痿躄,腰䝱拘急,宛轉床褥,無計自力。噫,以言乎踪地,則十分危蹙,以言乎病情,則一向綿惙,矯望天門,末由致身,臣之情勢,誠可悲也。玆敢披瀝肝血,仰籲宸極,伏乞聖慈,特垂哀憐,臣之職名,特許鐫遞,俾臣得以隨意養疾,歌咏聖德,以終天地生成之澤,不勝大幸。答曰,省疏具悉。爾勿過辭,從速上來察職。出燼餘
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,雨後陰濕,伏未審此時,聖體調攝若何?核處·脚部,其有漸勝之勢乎?臣等久未入侍,今日率諸醫入診,詳察症候,宜當。王世子失音之候,已得如常乎?臣等不任憂慮,敢來問安,竝此仰稟。答曰,知道。核處差勝,脚部別無加減,世子失音之候,幾盡如常矣。
副修撰權世恒上疏。大槪,臣以先山應訟事,旣已得由,今將登途,而規外恩暇,終有所不安於心者。且訟事了當,亦未知其費了幾何日子,當此館直苟簡之時,決不可一任虛帶,以益其瘝曠之罪,乞賜鐫遞,以便公私事。入啓。遞差。
武科覆試一所,出榜詣闕。
右議政金昌集箚子。大槪,千萬意外,猥承異恩,而病勢益苦,不得趨承,冒死申籲,冀蒙亟命,召回史官,仍罷臣職,以安微〈分〉事。入啓。答曰,省疏具悉卿懇。昨於辭單之批,諭予思想之意,仍有偕來之命者,予意非偶,而卿胡不諒,祈免至此耶?愕然之極,無以爲諭。此時望卿造朝,不啻若大旱雲霓,卿毋困我,卽起視事,用副予虛佇之望。仍傳曰,此批答,使偕來史官傳諭。
假注書金取魯偕來,代李必重。
今日藥房入診時,梁丘左右穴,自今月二十一日受灸事,榻前下敎。
今日入診時,上曰,農者,天下之大本,年年每下勸農之敎,今春亦已下敎,而每當播種之節,多有旱乾之患矣。今年則春雨頗爲優洽,誠爲多幸,而懶惰之民,不能趁時播種,易致愆期。申飭之意,出於擧行條件,頒示外方,可也。副提調兪集一曰,前日之雨,旣洽早播,而今番之雨,尤爲周洽,若能儲水,則晩付種,亦無可慮,而農糧種資,必須趁時分給,可無失時之患矣。聖上軫念民事,有此下敎,卽當頒布申飭,而依聖敎,出於擧行條件乎,別爲下諭于諸道監司乎?上曰,別爲下諭,可也。
今日藥房入診時,提調閔鎭厚所啓,頃日,臣以學製隨從事,問于刑曹則曾無定律云,故陳達榻前,仍有比科場減一等之敎矣。其後詳考受敎輯錄,則癸亥年,以此議大臣學製及公都會隨從見露者,儒生則杖一百,徒三年,書吏,一體論斷事,已有定式矣。上曰,充軍減一等,亦爲徒三年矣。鎭厚曰,聖敎,允當矣。臣初未詳知,而有所仰達,極爲惶恐,旣已定律,則該曹之不爲擧行,誠未可知,而今無更爲定律之事,以此依前受敎,惕念擧行之意,申明分付,恐宜矣。上曰,依前受敎,申明,可也。已上朝報
韓配周啓曰,小臣,聖節望闕禮習儀,議政府進去下直。傳曰,知道。
又啓曰,大司憲李晩成,執義柳述在外,掌令朴熙晉,文一所進,掌令尹樟,武一所進,持平兪命咸,避嫌退待,持平尹就履,文二所進,今日以監察茶時之意,敢啓。傳曰,知道。
又以都摠府言啓曰,今日入直軍士,當爲中日習射,而聖節望闕禮,習儀相値,不得爲之之意,敢啓。傳曰,知道。
兪命雄啓曰,卽今廳中,位甚不齊,都承旨臣兪集一,藥房問安進去,左承旨臣李壄,受由下鄕,左副承旨臣李震壽,在外未上來,右副承旨臣金弘楨式暇,同副承旨臣韓配周,聖節望闕禮習儀進去,廳中,只有臣命雄,出納之際,不成貌樣,同副承旨韓配周,習儀罷後,卽爲牌招,何如?傳曰,允。
韓配周,以義禁府言啓曰,因幼學李顯允擊錚原情,刑曹啓目判付內,有李湛篤疾如此,特爲勿論事,分付禁府之敎,李湛,方在保放中,依傳敎放送之意,敢啓。傳曰,知道。
兪命雄,以禮曹言啓曰,卽接光陵假官忠義所報,則王后陵上戌亥方,三十二步許,橡木一株,今月十三日未時量,風雨中腰折云,陵上不遠之地,有此樹木摧折之患,不可無慰安之擧。慰安祭,不卜日,來十六日設行事,知委,而摧折之木,則依例令本陵官員除去之意,分付,何如?傳曰,允。
又以吏曹言啓曰,光陵祭官,必於行祭前二日差遣事,曾有定式,而今此光陵王后陵上,橡木腰折慰安祭,不卜日,今十六日設行事,啓下矣。今日日勢已暮,勢未及受香,使之趁明朝受香之意,敢啓。傳曰,知道。
午時,上御會祥殿。藥房入診時,提調閔鎭厚,副提調兪集一,假注書柳萬重,記事官趙鳴鳳,記事官金在魯,醫官金有鉉·柳瑺·丁時梯·權聖徵·崔萬尙·趙慶基·吳重卨·卞三彬,入侍。
閔鎭厚進伏曰,時雨可喜,而連日陰濕,氣候不佳,聖體調攝,若何?上曰,寢睡·水刺,一樣矣。鎭厚曰,核處,每以一樣爲敎,而醫言閭閻間,亦或有如此之病,卒難去根,常時或不覺其有病,是乃如常時節也。卽今亦或不至大段乎?上曰,常時不至牽痛矣。鎭厚曰,脚部,或時如常云,今則何如?
上曰,今番頗爲日久平勝,三四日前,少不如前,今日則缺諸節幾盡復常,而失音之候,姑未盡勝矣。令諸醫診察,可也。鎭厚曰,聖候,先令脈醫入診乎?上曰,唯。金有鉉以下,以次診脈,有鉉曰,脈度左右,皆調如平時,近來初爲勝矣。柳瑺曰,左邊少數,不如右邊,而大體調均矣。丁時梯曰,左右脈和調,無異常時矣。權聖徵曰,左右三部,脈度調和矣。崔萬尙曰,左右三部和平,帶緩去來,度數適中矣。趙慶基曰,左右脈度,和緩最好矣。鎭厚曰,核處脚部,亦令一體診察乎?上曰,依爲之。聖徵曰,核處,與前日診察時無異,雖非時月可以消散,而姑無深慮矣。吳重卨曰,核處,與前一樣,而近處,頗柔軟矣。卞三彬曰,核形一樣,而核處柔軟頗勝矣。鎭厚曰,前日有水頭穴及三里節骨受灸之議,而以前灸瘡未完,故欲爲更稟矣。如有一分向差之勢,則更加灸毁爲難,而若少無差效,則今日內,受灸似宜矣。上曰,近日脚部,比前稍勝,三四日間少加,而今日則復勝,然而所謂稍勝時節,猶不如右,以此觀之,則日未甚暑之前,受灸爲宜矣。鎭厚曰,更問于醫官,何如?上曰,雖勝而猶不如常,更問而定之,可也。聖徵曰,若有一分向差之勢,則日子雖長,只冀調攝,而旣不向差,則趁天時未暑,念後擇日,受灸,似好矣。重卨曰,不能一向差勝,三里節骨處,受灸宜矣。上曰,前日所議,梁口穴,何如?聖徵曰,梁丘,是罕用之穴,穴亦未瑩,三里受灸,爲勝矣。重卨曰,梁口,卽是水頭穴,與三里,竝灸宜矣。鎭厚曰,閭閻間,亦有灸水頭穴,向得神效者云矣。三彬曰,或有灸此得效者,而穴是罕用,故趑趄未果,三里節骨爲優矣。時梯曰,三里,是陽明胃經穴,梁口,亦同經穴,若灸三里,則不灸梁口穴無妨,節骨,於脚部甚緊,灸之爲宜,水頭穴,鶴膝風症,或灸之,而梁口穴則與此有異,凡穴法,必待師受而定之,何如?强以爲膝上二寸,而輕試之玉體乎?萬尙曰,梁口·三里,皆同諸穴,而三里則人皆恒用,而良於病,梁口則或有得效者,而穴不分明,不可捨三里而灸,灸梁口也。重卨曰,小臣未嘗診察脚部,以藥房批旨觀之,近日似爲稍勝,則以爲三里,亦不必灸,而今日始爲詳知,脚部,猶未向差,三里不可不灸,而至若梁口則穴若不明,何可輕試乎?上曰,三里·梁口,穴不相遠,則灸一處,節骨則竝灸,可也。有鉉曰,穴不明白,何可試之於玉體乎?聖徵曰,若有一分未妥,則不可輕試,而亦與全然不經驗者有異,今若定灸,則三里節骨,俱不必灸矣。重卨曰,若欲定灸梁口,則除節骨,亦無不可矣。兪集一曰,醫官之言,臣實未曉也。試之閭間,而果有所效,則其穴,豈不分明乎?鎭厚曰,聖敎如許,諸醫亦多以爲然,除他穴,只灸梁口,何如?上曰,當灸梁口一穴,而更爲詳問,定其左右,可也。三彬曰,左右竝灸,好矣。聖徵曰,不宜只灸一邊,俱灸左右,可矣。重卨亦曰,竝灸左右,宜矣。上曰,依三里規,竝灸左右,可也。鎭厚曰,二十二日,有拘忌矣。二十一日或二十三日,何日定灸耶?上曰,二十一日始灸,可也。榻前定奪兪集一曰,臣因勸農之聖敎,敢以所目見者仰達,畿甸農作之民,不能聊生,擧家流丐者,比比有之。上年凶歉,不至太甚,而民事如此,臣則栖遑江郊之日,親見其狀,憐而問之,則皆言八九歲稚兒,皆入軍保,且有隣族之侵,勢難保存,廢農流移,以爲乞食資生之計云。臣之所見,不啻百分之一,而猶且如此,若不別爲變通,則將無餘存之民,必須申飭廟堂,從速變通,俾有實效,何如?鎭厚曰,軍役矜愍之狀,何可盡達?頃者自上,軫念白骨隣族之弊,特令廟堂變通,而事不容易,姑未稟定矣。臣自待罪兵曹時,晝思夜度,終無善策,惟有一事,庶可以救得一分,今因言端,請陳之。兵曹騎步兵,凡八番,而每二朔爲一番,一年十二朔,當番之外二番,則爲閒軍,故稱以三年一納布,而其實則五六年,僅得一年之間,況凶年不許災減,各樣兼役又多,此可謂苦役也。且每番額數不齊,或至一萬四五千,或僅過一萬,自今均定額數,每番,通番上者,以一萬二千爲準,而只取七番減其一番,如陵軍撥軍等役,則別爲除出,勿令混入爲當,雖減作七番,每年輪番之際,猶有餘數,其不入番者,則一倂收布,而或値凶歲,與他軍一體災減,則軍額可以整齊,而兵曹收布,亦可以有加無減矣。如是磨鍊,則所減一番之數,當爲一萬四千一百五十餘名,以此出給各邑,使之充定於逃故之代,而仍爲革罷其元額,則白骨隣族之弊,可以漸祛,而民之蒙惠,豈不大哉?且臣曾以忠翊衛事陳達,今方査正,而冒僞者甚多,査畢後,亦宜缺稟處,何如?上曰,前旣下敎,而所達儘好,先令廟堂,稟處,可也。出擧行條鎭厚曰,頃年忠〈翊〉衛査正時,定其代數,親功臣則長派,世世承蔭,支派,限以五代,原從則長·支派,限三代,以此忠翊衛,漸至減縮,此雖不足言,而長·支之無差別,豈不未安乎?然當初,旣廣詢博訪,有此定法,故不敢以一人淺見,妄爲追論矣。曾與勳府堂上議此事,則其意,亦〈如〉臣,欲於同入筵中之日,合辭仰達,而至于今未果,適因言端,敢陳所懷,令該曹議大臣稟處,何如?上曰,令該曹問議于大臣,而稟處,可也。
上曰,今番犯越人,雖已捕捉取服,而前頭,亦必連有此患,移咨彼中,使其人不爲近江結幕,我民亦令移住,殊合事宜,令廟堂稟處,江邊守令擇差事,申飭該曹,可也。出擧條栻曰,疊書,小臣下直之日,已聞正犯中二人捕捉之奇,而其餘,亦幸次第畢捕矣。當初事目,以指捕者重賞事,行會,故希望賞典之人,極力捕捉,初頭捕捉二人者,卽爲施賞,而其餘追後捕捉之人,則不但首捕助捕者,名數過多,他官絶遠處,官婢之指示,尤涉殊常,故頃日備局,使之行査,而渭原等兩邑所査,一如當初所報,臣欲待兩邑守令以決杖事,來到臣所住處,面覈其虛實之後,回報備局矣。兩邑守令,未及來到之前,臣因朝令徑歸,故臣以未及行査之意,報備局,而罪人尹萬信·金致成等,所指告,又出於官婢,亦極怪訝,一體行査之意,論報備局矣。備局,旣已發關査實云,畢査後,則自當區別冒濫者,而第初頭捕捉,卽爲施賞,追後捕捉者,則賞典至今不行,渠輩,或以爲國家失信,而不無缺望之心,宜有從速査實施賞之擧矣。正犯五人外,李枝渾·李俊建·尹萬信·宋興準等,亦以正犯承款,則當與李萬枝等五名捕捉者,一體施賞,劫囚罪人捕捉者,當初事目中,與正犯捕捉同賞云,然則放砲承款者捕捉人,亦當一體施賞,不爲失信,宜矣。
上曰,助捕者,令本道行査後,一依事目施賞事,前已下敎,而儒臣所達如是,追後捕捉者及中路奪去之人捕捉者,亦依當初事目,一體施賞事,分付,可也。奏事畢,以次退出。已上燼餘
藥房入診時,提調閔鎭厚所啓,臣曾以忠翊衛事陳白,令本府及兵曹郞廳,査出其冒濫者,今過累朔,而二郞廳,互有事故,尙未了當,且與大臣所帶衙門有異,外方趁未奉行云,依前良役査正,例自備局句管,而使郞廳一人,亦爲眼同査出,恐無所妨,故敢達。
又啓曰,臣頃日,請令捕盜大將李宇恒,審察畿甸海防矣。宇恒往來時,有言於臣,而屛蟄久未入侍,今始仰達。宇恒以爲,富平石串浦,潮退之後,及弦水時,泥浌成坪,決非賊船駐泊之地,不必別設防守,水原三串浦,旣有興天峯烽燧,亦不必疊設瞭望,而浦路透迤,水淺且遠,尤非可慮之地,南陽花梁鎭所處,正是要害,又與大阜,隔水竝峙,作爲一戶之勢,不宜撤罷,合屬於大阜,而但無藏船之處,此爲可欠,然鎭廨前,有可掘港處,自廟堂分付本鎭,使之掘港藏船爲好,大阜·德積兩島設鎭,誠爲得策,而第大阜之西,有延興,延興之西,似有紫月,紫月之西,有積德諸島,相距雖遠近之不同,而其間各有海路,大阜一鎭,勢不能扞蔽東南洋諸路,大阜鎭,若移置延興,使與德積各轄兩海路,似爲得宜,而第新設兩鎭,徒爲虛號,而無倉卒舟艫之備置者,不可不速爲變通。仁川府文鶴山城,幅員雖小,處地險要,且有烽臺,西南海路,通望無礙,濟物舊鎭,在於仁川府西十餘里,而與月辰·永宗兩島對峙,藏船之處亦好,而移鎭江華之後,已成廢基,極爲可惜。永宗之設防營,月辰之置行營,甲串·德積兩津之阻澌,則仁川,乃是渡海初程,自失龍樓·無衣等諸島,漸至蕩敗,無以收拾,此何異於自毁藩籬乎?爲今之計,莫若以仁川爲防營,修茸濟物舊城,藏置舟艦,使之管轄花梁·延興·永宗·德積諸鎭,又爲設烽於德積,由紫月·延興·大阜,至南陽念彿峯,應仁川文鶴峯,則警報之道,可以無虞。萬一有海寇,則領四鎭舟師,捍禦前洋,有陸警,則率其邑兵,進守要害,以爲致後之地,則可以得力云云。其言似今有利,而如難以一人之見致定,則或廣詢諸人,或更送他將,俱無不可,至於濟物舊鎭,雖難更設,而仁川府使,爲先招聚人民,文鶴山城,亦自本府修治,而大阜·德積兩鎭節目,分付兵曹,使之趁速成送,德積等處設烽,則與陸地有異,使其居民暸望,尤無難便之端云。此等事,可以急先擧行,竝令廟堂,稟處,何如?上曰,令廟堂斯速稟處。又所啓,又聞李宇恒之言,則烽臺,例設墻壁若城堞,藏置若干軍器等物,而畿甸,則烽軍無庛身之所云,分付各其邑,使之從速設築,而邑力不逮,則自朝家,別爲顧助似宜,令廟堂稟處,何如?上曰,此言亦好,速令廟堂,從速稟處。
又所啓,頃日戶曹判書金宇杭,以開城府移送穀一萬石內,四千石則自戶曹移送,六千石則自常平·賑恤廳移送事,陳達蒙允矣。當初此事,非但爲松都之凋弊。蓋以南中還穀太多,反成民弊故也。戶曹會計,如或不足,則或請減,或請更令廟堂稟處,可也。何可自戶曹勒定石數,推諉於賑恤廳乎?蓋常·賑兩廳,本無應入之穀,不過空中料理而已,雖有若干穀物於各邑,若頻頻劃送於他處,則其勢,將不能支堪。今此松都所送穀六千石,或仍令戶曹移送,或減去而不送,或以他穀別爲劃給,而常·賑兩廳穀,則竝勿擧論爲宜,令廟堂稟處,何如?上曰,令廟堂稟處。備局謄錄
藥房入診時,提調閔鎭厚所啓,外方邑鎭城門,皆有砲樓,而都城則東南兩門外,竝皆無樓,雖不爲守城之計,豈可以都城,而反不如邑鎭乎?諸門以無樓之故,雨水滲漏,石易生罅,修治未久,旋卽動退,門樓工役,固不許多,寧不逾於城門之頻數修治乎?諸門,雖不一時盡設,水口門,方有修改之役,爲先設置門樓,而不必如東南門樓·南漢砲樓。自上,曾已臨矚,若依南漢制爲之,則似爲得宜,以此分付於該軍門,何如?上曰,不必如興仁·崇禮門之高大,只如南漢城門樓之制爲好,依所達分付,可也。訓局謄錄
今日入診時,提調閔鎭厚所啓,通信使時,湖西求請價上下事,有令該廳稟處之命,而壬戌年謄錄,元無所載,未知其故矣。曾聞戶判之言,則通信使,與燕行有異,行中所須,無巨細,皆自公家備給,故似如此云,其或然矣。卽今凡事,當以省約爲務,前謄錄所無之事,何以創開乎?兵曹判書崔錫恒,亦以爲不可,欲陳白於榻前,而未及爲之,故臣適入侍,敢此仰達。上曰,壬戌謄錄中,無之耶?鎭厚曰,再三考見,而無載錄云矣。上曰,無謄錄所載,則置之,可也。宣惠湖西
今日入診時,提調閔鎭厚所啓,臣適有所聞,玆敢仰達。文川淑陵靑龍之支,或高或低,迤邐至於水口,每致霖潦,水蓄山內,以致傷穀,故愚氓無知,劃斷山腰,移住其流云,誠極未安矣。此非一二人風聞,似是實狀,且或謂非謂文川,他陵亦有如此處云,令本道監司,奉審啓聞,何如?上曰,果若如此,則極爲驚駭,淑陵及他陵,竝令監司,斯速奉審啓聞,可也。典享司
右議政金昌集箚曰,伏以,臣病伏已閱月矣,辭單已屢上矣。竊意聖明,俯察臣病之不可復起,相職之不可久曠,亟賜處分,以幸公私,而尙靳命許,已非始料,至於昨日,特降聖諭,遣史官傳宣,仍令與之偕來,其敦勉之旨,虛佇之意,溢於十行之表,臣拜稽莊誦,精爽震越,罔知所以攸處也。使臣之病,有可以一分自力,則何待恩數之猥加,始乃變動,有若要寵者然哉?顧臣衰病積敗之餘,種種症情,迭相作劇,眞元漸削,無復餘地,非如一時偶感之疾,可以旬月調治,責其蘇完之效,此臣所以屢違嚴命,至于今日者也。仍念聖上之必欲勉起者,豈不以念國勢之艱危,望臣之或可救得一分?而臣之本乏才長,觸事茫然,前後添竊,曾蔑毫髮之裨補,固已爲一世之所嗤點,則今雖黽勉復出,不過伴食朝堂,徒糜廩粟,如前日而止耳。其於國事,果何益哉?今此偕來之命,自是隆異之典,有非如臣愚賤,所可濫膺,其在不竢駕之義,有不容一刻稽慢,而百爾揣量,實無趨造承當之勢。故昨於書啓,略有所陳暴,而未蒙諒察,至今近侍,留滯陋巷,臣罪於此,益萬萬矣。玆敢冒死申籲於宸嚴之下,伏乞聖明,亟命收回史官,仍罷臣職,加臣以違慢之誅,以尊國體,以安私分,千萬幸甚。取進止。批答見上出燼餘
上在慶德宮。停常參·經筵。
下直,鉢浦萬戶李東芳。
政院啓曰,持平兪命咸,引避退待。已過數日,尙未處置,連以監察茶時,亦甚未安,掌令尹樟,卽爲牌招,以爲處置之地,何如?傳曰,允。
江華留守書目,本府私婢德伊,産一胎一男二女,事係變異事。
府啓,請還收追復己卯文科之命。措辭見上請還收潛越宮城罪人金敏才,參酌定配之命,依律處斷。措辭見上引嫌而退。或啓或停,俱有意見,不可以此輕遞言官,持平兪命咸出仕。答曰,不允。處置事,依啓。前啓,守禦使尹世紀,遞差事,停啓。
政院啓曰,昨日入診時,勸農事,別爲下諭于諸道監司處,而兩都留守處,亦爲一體下諭乎?敢稟。傳曰,兩都留守處,一體下諭。
上在慶德宮。停常參·經筵。
右議政金昌集箚子。大槪,敢冒萬死更申號籲,冀蒙鐫罷臣職,仍治臣違命之罪事。入啓。答曰,省疏具悉卿懇。前後批旨,予意已竭,而只緣情志不孚,巽牘繼至,造朝漠然,益用愧恧,無以爲諭。噫,當此艱虞溢目之日,卿之引入許久,左揆獨賢,言念國事,予心何安?予所以勉出乃已者也。卿其深思君臣之大義,勿復以疾病爲辭,卽日偕來,毋孤予望。仍傳曰,此批答,令偕來史官傳諭。
副應敎李世最上疏。大槪,臣於直中,猝得危疾,急灌藥物,僅得少定,而痛勢轉劇,奄奄垂盡,實有汚穢淸禁之慮,玆敢疾聲哀籲於仁覆之下,懇乞亟遞臣職,以延殘喘事。入啓。答曰,省疏具悉。爾其勿辭,調理察職。
假注書呂必禧病,代柳綎。
修撰洪重休牌不進,依承傳罷職。
江華留守書目,因史官之疏,不勝危怖之情,玆敢瀝血控籲,乞命有司,亟勘臣罪,以幸公私事上疏上送事。啓。答曰,省疏具悉。卿其勿辭,從速察職。
京畿監司書目,衿川呈,以左副承旨李震壽辭職上疏上送事。啓遞差。又書目,果川呈,以檢閱朴弼夢辭職上疏上送事。啓。傳曰,此上疏,還爲下送。
右議政金昌集箚,伏以,濫被不常有之異恩,冒陳不敢當之危懇,庶冀收還成命,鐫免職名,及承聖批辭旨冞勤,寵眷冞隆,至有大旱雲霓,卿無困我之敎,臣莊誦未半,不覺慙惶震悸,不知所以自措也。噫,臣之不肖無狀,猥荷剪拂,久被任使,其本末長短,固已畢露於聖鑑之下矣。且臣之曾罹毒疾,幾危僅甦,一縷之延至今日者,專賴我聖上,特加軫恤,濟以醫藥之德,而自是以後,癃癈殘敗,不敢供職,其前後引疾請急之非出於私便之圖,亦或俯諒之矣。今伏見聖旨,其所期望敦勉,有踰常例,似若以臣才分,可以稱塞其缺四行癃癈者乎?爲今之道,惟當斥退如臣抱病無用者,而改卜賢德之士,托以勻軸之重,是爲急先務也,而顧乃不然,必欲勉起,已試蔑效,方委牀簀者,猥加以不世之恩數,臣身顚沛,固不足恤,其於國事,何哉?近侍之臣,久淹陋巷,其屑越君命,壞損國體,誠非細事,臣日夜悚惕,若負大戾,今欲黽勉趨承,則疾勢難强,又欲一味違拒,則分義未安,臣之情勢,可謂大窮蹙矣。不得不更冒萬死,疾聲號籲於仁覆之下,伏乞聖明,更垂矜諒,亟罷臣職,仍治臣違命之罪,以肅朝綱,以安賤分,千萬幸甚。批答見上燼餘
上在慶德宮。停常參·經筵。
假注書金取魯書啓,臣伏奉聖批,傳宣于右議政金昌集處,則以爲,臣之請急,只緣賤疾沈痼,望絶陳力,罪積瘝曠,不得不冒眛煩籲,而誠意淺薄,未格天聽,辭單屢上,終靳允許,恩數反出常格,近侍久辱陋巷,而病勢雖强,末由趨承,又未免連章祈免,仍請違慢之罪矣。今伏承聖批,辭旨愈益隆重,仍命卽日偕來,到此地頭,一向退伏,亦非分義之所敢安,而數日以來,添感益苦,當待少蘇,扶曳趨命,以俟進退云矣。臣旣承偕來之命,姑爲仍留之意,敢啓。傳曰,知道。先爲入來。
府啓,請還收己卯文科追復之命。措辭見上請潛越宮城罪人金敏才,參酌定配之命,依律處斷。措辭見上答曰,勿煩。
禮曹,奉朝賀南九萬,當日卒逝云,自今日十九日至,停朝市。啓依允。新喪元老,震悼曷諭?禮葬等事,卽爲擧行,棺板一部,令該署擇送,而祿俸,限三年仍給,以表予意。
政院啓曰,因弘文館草記,上下番闕員,令本院稟旨變通,盡數差出事,允下矣。政官,卽當牌招開政,而停朝市相値,何以爲之?敢稟。傳曰,過停朝市後,爲之。
右尹申銋,京畿監司,遞來。
判府事李頤命箚子。大槪,冒死申懇,乞蒙矜悶,先遞內局之任,仍治臣瀆擾瘝曠之罪事。入啓。答曰,省箚具悉卿懇。予意已悉,而卿之引疾至此,無已太過乎?所辭內局之任,斷無允許之理,卿其亟遵前旨,安心行公。仍傳曰,遣史官傳諭。
左參贊李彦綱上疏。大槪,衅累之蹤,不可復踐宿硏,重以衰年孔懷之慽,悲哀成疾,決無復起爲人之望,不得不仰首號籲于宸嚴之下。且臣於前任刑官時事,重被罪人子擊錚爰辭之詆斥,揆以廉隅事體,尤難晏然於職次,乞蒙恩遞,以安微分,以謝人言事。入啓。答曰,省疏具悉。此等搆捏之言,不足爲嫌,卿其勿辭,安心行公。
江原監司書目,金化等七邑呈,以今月初三日地震,事係變異事。已上朝報
下直,椒島僉使金重九。
金弘楨,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管崔鼎鉉,以能麼兒坐起事,訓鍊院進去之意,敢啓。傳曰,知道。
又以都摠府言啓曰,今日入直軍士,中日習射事,命下矣。停朝市相値,不得爲之之意,敢啓。傳曰,知道。
兪命雄,以禮曹言啓曰,五禮儀,大臣之喪,自上有擧哀之節,而此禮,非但廢閣已久,自上方在靜攝之中,擧哀一款,不爲磨鍊之意,敢啓。傳曰,知道。
又以禮曹言啓曰,今此奉朝賀南九萬,曾經世子師,五禮儀,師傅之喪,王世子,有擧哀臨弔之禮,而喪出遠地,臨弔之節,有難擧論,擧哀一節,春宮患候,差歇未久,似不可擧行,何以爲之?敢稟。傳曰,勿爲磨鍊。
金弘楨啓曰,卒奉朝賀南九萬之喪,遣承旨致弔事,命下矣。何承旨進去乎?敢稟。傳曰,右承旨進去。
敎京畿監司朴弼明書,王若曰,十連統馭之寄,自古素難,三輔按察之權,在今尤重。玆煩喉舌之長,庸畀股肱之藩。惟卿,濯習綺紈,服訓詩禮,良玉蘊彩,美哉栗溫之資,淸氷照襟,炯然廉潔之操,自發軔於高第。遂縱靶於亨衢,絆身動遵於規繩。予則知其謹飭,持論每戒於矯激。人亦許以和平,藹蔚聲望之冞彰。踐敭華要之無礙,用試盤錯之地。保障藩翰之咸宜,屢處近密之班。周旋出納之惟允,嘉匪懈於一節。許晉秩則貳卿,蓋欲置卿於禁中,以資啓沃。逾當擇人於方面,必藉才良,睠玆一域畿封,異乎諸路屛蔽。密邇京輦,冠蓋之來往孔繁。左右國陵,州縣之供億甚夥。人貧土瘠,田土起愁歎之聲。役重賦煩,甸服有渙散之勢。矧伊飢饉之連歲,重以疆域之有虞。修城池繕甲兵,固不可緩,鎭人心宣惠政,最所當先。當是時寄任之隆,非平日保釐之比,諒非人則不可,今舍卿而其誰?玆授卿以京畿觀察使,卿其益殫乃心,往欽厥職。輟銀臺之邇列,想有望宸之思。侈玉節之新榮,須念作翰之義。而賢勞固無內外,庶王事克勤始終。軫黎元之困窮,若救焚拯溺。嚴郡邑之黜陟,必以公無私。布德澤於陽春,宜思鎭撫。撤桑土於陰雨,少紓憂虞。官通訓則自裁,罪大辟則稟處。其他區畫設施,一皆視事便宜。於戱,中外顧瞻,嗟無可爲之勢。根本凋瘵,實有將蹶之形。凡厥保民綏邦之謨,□□若其□承流宣化之□故玆敎示,想宜知悉。已上燼餘
疊書入侍時,提調閔鎭厚所啓,外方邑鎭城門,皆有砲樓,而都城則東南兩門外,竝皆無樓,雖不爲守城之計,豈可以都城,而反不如邑鎭乎?諸門,以無樓之故,雨水滲漏,石易生罅,修治未久,旋卽動退,門樓工役,固不許多,寧不愈於城門之頻數修治乎?諸門樓,雖難一時盡設,水口門,方有修改之役,爲先設置門樓,而不必如東南門樓·南漢砲樓。自上曾已臨矚,若依南漢制爲之,則似爲得宜,以此分付於該軍門,何如?上曰,不必如興仁·崇禮門之高大,只如南漢城門樓之制爲好,依所達分付,可也。
行判中樞府事李頤命箚,伏以聖候,未盡康復,而藥院之臣,以病乞免,卽臣子分義之所不敢出者,臣雖萬萬愚昏,豈至全眛此義?又豈不知惶恐死罪?而前月以來,敢以狗馬之病,干冒宸嚴者,實有萬分危厲,無以自振故耳。若其區區情勢之不可抗顔者,適出於其間,果非因此而始有乞免之計也。以臣痼疾,得以朞月效力缺四行竝無少效,煩渴缺扶杖行動,已多日矣。伏聞聖體受灸,遄定日期,臣以此病狀,實無詣院入侍之勢,傾朝起居之日,居保護之任者,獨自息偃牀席,不但臣情禮廢闕,事體亦極惶悚,病裏徊徨,罔知所措。伏乞天地父母,曲加憫憐,亟許遞臣內局之任,卽出其代,俾得備員於受灸之時,仍命鐫削臣職名,以治煩瀆瘝曠之罪,不勝幸甚。批答見上
左參贊李彦綱疏,伏以,臣偏荷滌瑕之洪私,荐承踰衮之恩諭,由是感激,糜粉爲期,衰年劇地,非所可堪,而黽勉從事,不敢告勞,雖識眛才短,無所裨益,而惟以筋力奔奏,爲報效萬一之地矣。不料三宰新命,又及於千萬意慮之外,臣兢惶震越,益不知收措也。政府西壁,地望自別,曾前踐歷,已極僥冒,矧今衅累之蹤,更叨於十數年之後,臣心之愧懍,已不可言,而其如物議之嗤點,何哉?且臣孤露之餘,兄弟相依,乃於白首垂死之日,奄遭孔懷之慽,至情所在,果爲無益之悲,甫過成服,氣息澌綴,宿痾新恙,迭攻交劇,委身牀席,無復起色,誠恐國恩未報,朝露先晞,瞻望象魏,但有涕淚。臣於疾病之外,又以前任秋曹時事,重被擊錚人沈堩之譏斥,玆事顚末,已悉於臣之前疏及刑曹參判趙泰老之疏,今不必更費辭說,而當初覆奏,臣實主之。佐貳之臣,不過連署於啓牘,今堩供辭中,怨毒構捏之言,偏及於佐貳,豈其意,以臣爲不能有無而然耶?臣誠疑惑,莫知其故也。雖然,臣旣被其侵斥,何可諉以已知缺四行。批答見上燼餘
上在慶德宮。停常參·經筵。
待敎宋成明牌不進,依承傳罷。
文科二所出榜,詣闕。已上朝報
韓配周,以訓鍊都監言啓曰,三營勸武軍官試取事,已有定奪矣。勸武軍官應試之人,來待已久,數日內,趁速設行之意,敢啓。傳曰,知道。已上朝報
兵曹啓曰,訓鍊都監啓辭,三營勸武軍官試取事,已有定奪矣。勸武軍官應試之人,來待已久,數日內,趁速設行之意,敢啓。傳曰,知道。
上在慶德宮。停常參·經筵。
文科講經一所,出榜詣闕。
奉敎洪啓迪再牌不進,依承傳罷職。
政院啓曰,永昭殿,獻官全山君深,預差靑陵君模,推考之後,累度催促,而終不入來,日已向暮,不得不改付標以入之意,敢啓。傳曰,知道。靑陵君,親病陳疏云,容有可恕,而全山君,推考催促,而終不入來,日已向暮,尙未受香,殊甚駭然,罷職。已上朝報
金弘楨啓曰,大司憲李晩成,奉命在外,執義柳述在外,掌令朴熙晉,文一所進,掌令尹樟,受由在外,持平尹就履·兪命咸呈辭,今日以監察茶時之意,敢啓。傳曰,知道。
又以禁衛營言啓曰,三營勸武軍官試才事,已爲啓下矣。本營勸武軍官五十人,別單書入之意,敢啓。傳曰,知道。
又以訓鍊都監言啓曰,三營勸武軍官試取事,已爲啓下矣。都監勸武軍官五十人,職姓名別單書入之意,敢啓。傳曰,知道。
又以御營廳言啓曰,三軍門勸武軍官試取事,已爲定奪矣。本廳勸武軍官,應試實數五十人姓名,別單書入之意,敢啓。傳曰,知道。已上燼餘
訓鍊都監啓曰,今日中旬鳥銃試放時,一所六貫革,及二所一貫革,其間相距,不過咫尺,應放軍兵等坐地,幾至相接,而左部·左司後哨軍曺雲,鳥銃耳穴藏藥之際,隔坐軍兵,所持火繩之焰,因風飛落於曺雲鳥銃之火,門前隊軍韓俊永,中丸卽斃,事極驚慘。喪葬諸具,當自都監,依例題給,而曺雲之放丸,實是意外之事,雖非渠之本情,俊永,旣因此殞命,則不可無警責之道,故卽於軍前,決棍二十度之意,敢啓。傳曰,知道。訓局謄錄
上在慶德宮。停常參·經筵。
下直,臨陂縣令李端章。
政院啓曰,吏曹郞廳來言,今日爲政事,命下,而判書李墪未肅拜,參判未差,參議趙泰億受由在外,不得開政云,判書李墪,卽爲牌招開政,何如?傳曰,允。又啓曰,式年文科會試試官,今日當爲磨鍊以入,而禮曹判書趙相愚,時未肅謝,參判金鎭圭,遭服制,參議李大成,宗廟永寧殿修改進去,無他推移之道,判書趙相愚,參判金鎭圭,竝卽牌招,以爲備擬試官之地,何如?傳曰,允。
慶尙監司書目,英陽縣監洪重範,病重的實,不得已罷黜事。
政院啓曰,吏曹判書李墪,牌招不進,推考傳旨,今方捧入,而開政不可遷就,判書李墪,更卽牌招,何如?傳曰,允。
謝恩,吏曹判書李墪。
正言呂光周上疏。大槪,敢暴病難供職之狀,且陳農民失業之弊,冀蒙裁察事。入啓。答曰,省疏具悉。當初判付本意,不過取考立案文券,辨其眞鷹而處決而已。豈計較於宮家得失哉?已令宮家勿買,而今玆疏辭,誠甚得宜,宜令有司,從速處決,爾其勿辭,從速察職。
明日式年文科會試,試官三,崔錫恒·金演·南致熏,參試官四,李㙫·洪致中·金裁·洪廷弼。
謝恩,校理李眞儉。
政院啓曰,式年會試試官,行司直黃欽,戶曹判書金宇杭,右尹申銋,司直任弘望·趙泰東,左尹南致熏,戶曹參判洪璛,牌不進,推考傳旨,今方捧入,而試官,將無以備員,竝更爲牌招,何如?傳曰,允。
參試官尹世綏·李世最·李允文,牌不進,依承傳罷職。
京畿監司書目,衿川呈,以大司諫尹星駿辭職上疏上送事。啓。答曰,省疏具悉。爾勿固辭,從速上來察職。
忠淸監司書目,鎭川呈,以修撰李世瑾辭職上疏上送事。啓。答曰,省疏具悉。陳戒殊切,予當留心。爾其勿辭,從速上來察職。
兵曹判書崔錫恒上疏。入啓。答曰,省疏具悉卿懇。人之意見,有萬不同,有懷疏陳,何所不可?第念都城之不可守,料之熟矣。今玆北漢築城出於與民共守之計,斷不可已也。已上朝報
韓配周,以備邊司言啓曰,備邊司郞廳,以大臣意來言,今日賓廳坐起日次,而宗廟修改相値,不得來會云矣,敢啓。傳曰,知道。
又啓曰,小臣,南奉朝賀致弔事,進去下直。傳曰,知道。
又啓曰,大司憲李晩成,奉命在外,執義柳述在外,掌令朴熙晉,持平尹就履·兪命咸呈辭,掌令尹樟,受由在外,今日以監察茶時之意,敢啓。傳曰,知道。
又啓曰,式年文科會試試官,行司直黃欽,戶曹判書金宇杭,右尹申銋,司直任弘望·趙泰東,左尹南致熏,戶曹參判洪璛,牌不進,推考傳旨,今方捧入,而試官,將無以備員,竝更爲牌招,何如?傳曰,允。
兪命雄,以禮曹言啓曰,今此式年文科會試試官,磨鍊以入,而堂下中,無故可擬之人乏少,不得已,依近例以堂上官,通融備擬之意,敢啓。傳曰,知道。
吏批啓曰,武臣堂上通淸,承旨竝擬事,命下已久,而頃日又有筵中下敎云,所當趁卽擧行,而武臣通淸,事體不輕,以臣孤陋之見,有難率爾備擬,姑待佐貳郞官俱備後,博詢擇擬之意,敢啓。傳曰,卽爲備擬。
又啓曰,四館積滯,依例春別遷,何如?傳曰,允。
又啓曰,因漢城府,辛卯正朝老人歲饌單子判付內,李國哲,以年滿百歲,無加資之事耶?令該曹稟啓事,命下矣。取考本曹文書,則李國哲,曾以年九十陞通政,己丑年,又以年滿百歲,陞嘉善資矣,敢啓。傳曰,知道。
以吏曹言啓曰,通信使,依前例借銜以送事,命下矣。副使從事官借銜單子書入,而正使則曾前以吏曹參議等職,借銜以送,而今番則正使趙泰億,方帶吏曹參議,不爲借銜之意,敢啓。傳曰,知道。
又以備邊司言啓曰,新除授東萊府使李正臣,以病難赴任之意,再次呈狀,則本司,以調理從速赴任,題退矣。連呈辭狀,至今不爲下直,聞其呈狀,不專爲身病。蓋以頃日筵席所達,差倭接待間,新府使辭朝,姑令差遲之語,而自上有催促下送之敎,則其所引以爲難赴之嫌者,殊涉過當,邊任交替,旣係緊重,遠地夫馬之閱月留滯,亦甚可慮,東萊府使李正臣催促,使之不多日內,辭朝,何如?傳曰,允。
以慶尙監司兪命弘,以晉州居私奴鄭同等二名燒死,牧子郭善男等二名渰死事狀啓,傳于兪命雄曰,燒死渰死人等,令本道恤典擧行。
有政。吏批,判書李墪進,參判未差,參議趙泰億受由,都承旨兪集一進。
兵批,判書崔錫恒,勸武坐起進去,參判金演進,參議任胤元病,參知李光佐受由,左承旨李壄進。
以李鳳祥爲承旨,李晩成爲□□□,李眞儉爲校理,□□□□□,李虔爲英陽縣監,沈□□爲通禮,韓識爲監察,鄭海尙爲直講,鄭重海爲宣陵參奉,尹行敎爲忠淸監司,白以成爲敦寧都正,南世郁爲禮賓別提,邊震英爲巨濟府使,崔仁垕單付典籍,金器之單付學錄,李以濟·張世良單付學諭,愼爾晉單付承文博士,成胤光單付著作,崔守慶單付正字,柳萬重單付副正字,金就綱單付校書正字,黃啓垕單付副正字,朴敬遠單付學正,軍器奉事宋斗萬,參奉池永達,前僉使禹濟博,陞堂上。年八十曾經三品,以柳鳳鳴爲典籍,梁聖揆爲獻納,尹趾仁爲大司憲,愼惟益爲司藝,李震壽·李汝迪·宋奎明·尹弘績付副護軍,李晩堅付副司直,權世恒·趙儐付副司果,柳綎付副司正,洪重夏付僉知。已上燼餘
兵曹啓曰,臣錫恒,今日與訓鍊大將李基夏,御營大將金錫衍,同坐于慕華館,三局勸武軍官等,眼同試才,則訓局軍官,入格三人,禁衛軍官,入格六人,御營軍官,入格七人,合十六人別單書入,而取考久遠前例,雖單技入格之類,附陳於末端,或有分等參酌施賞之規,故今亦依此附錄以入之意,敢啓。傳曰,知道。訓局謄錄
兵曹判書崔錫恒疏曰,伏以,今此北漢之議,詢問廟堂,斷自淵衷,差出主管之臣,使之經理,固知此擧,出於與民共守之大計,而抑臣區區愚慮,終未知此城之萬全無疑。日後難處之端,有難殫記,而前後登對時,適有難安情勢,不得隨諸臣之後,一陳膚淺之見,何敢以處分之已定,有懷囁嚅,自阻於博採好問之下哉?蓋北漢,處於三角·文殊之間,地形險絶,殆同劍閣,且去都城未滿由旬,險固便近,誠無過於此者。第念作事之要,必須挈長量短,謀始慮終,方可有成效,而無後悔矣。臣請先言不便之狀,後及難處之端焉。夫山城保守之道,外險內夷,然後敵無因緣傅近之虞,我有往來接應之便,而此則不然,內外俱險,守堞士卒,勢難周旋,此其難便者一也。且夫築斯之意,若爲竝與都民,同入一城也,缺已不及於都城缺四行則兵力事勢,已難遍及,況北漢缺之所,各軍門親兵勁卒,必將盡屬於此城,若以都民,控守京城,則力分勢孤,萬無捍禦全安之理,一或疎失,則北漢之孤絶,甚於南漢,而外城已破,獨保內城者,古未嘗有也,此其不便者二也。使敵盤據都城,因糧於公私餘蓄,則此軍志所謂反客爲主之法,彼雖看不薄城,據守要害,遮絶勤王之師,則我內乏糧餉之可繼,外無援兵之可恃,到此地頭,將何以爲計?此其不便者三也。都城士庶老弱,無慮數十餘萬,其中富戶絶少,多是朝不謀夕,射利資生之類,臨急奔迸,坌集孤城,則渠輩,旣無自食之道,國家又無周給之資,不過旬日,必生變亂,此其不便者四也。假使此城,得以完役,前頭設施之方,節節難便。旣爲他日駐駕之所,則宮闕,不可不建也,省府,不可不置也,寺刹,不可不營也,量其木石瓦甎,其數不億,勢難猝辦於數年之間,積數十年經營,庶可以成緖,當此國儲罄竭,民生困悴之日,爲此巨役,則傷財病民,已非細憂,矧又不可不廣置者資糧,而設令多般拮据,能聚數十萬米穀,必待糶糴斂散而後,可無陳腐之患,勢必散給都民,與近畿州縣,而都下士庶,素多貧薄,頃年賑穀,已不能收捧,常時公債,亦不能備償,此其已然之驗,而累萬糶穀,其不能盡捧,較然明甚,畿邑民人,爲南漢江都移轉之備納,莫不怨苦,實爲難堪之巨弊,蓋轉輸之勞旣多,穀物之費亦倍故也。今又以北漢軍餉,多數分給,則村閭窮窘,已無準捧之路,石路險峻,又多顚踣之患,未及見敵,吾民先困,此爲必至之形,無窮之害,雖有智者,無以善其後矣。夫以京城咫尺之地,有如許天作之險,而歷累朝數百年,終不設築者,深謀遠慮,必有所在,今日此擧,臣竊爲缺四行前有長江之阻,論其形勝,甲於一國缺雖曰闊大,南北皆是巖阻,地形無異山城,東西二面,雖似平夷,可守之處,折長補短,不過三之二焉,如使軍門精鍊之兵,分把城堞,抄擇都民之年少壯健者,分配各營,則足以據守,旣無簽丁擾民之弊,又無闊大難守之慮。或謂都城所築之石,形體薄小,易於頹毁,而伏聞東城改修時,石根深入,毁撤甚艱云,此可見國初董役之縝密完固,不比後世,粉飭外面,以美觀瞻也。今又如城之夷圮者,體城之傾危者,已盡增修,一倍安固,不必大加營爲,分付各軍門,定其信地,預備守城之具,以爲應猝之圖,則次第修擧,可保萬全,取辨於目今甚易,而收效於異日甚大,何乃舍此取彼,爲此耗財厲民,至重至難之役乎?設或不幸,不得已有去邠之事,昔在仁廟朝,設築南漢,以備依歸之所,此實我國之晉陽也。當丙子之亂,倉卒移蹕,守卒單弱,而彼以天下無敵之兵力,終不能攻陷,雖其末梢,未免有城下之盟,此蓋出於糧盡力屈之致,本非城子不牢之故,而今之議者,或以爲孤絶難守,或以爲津路難涉,或以京中糧械,棄以資敵病之,以臣觀之,亦有不然者。南漢雖無傍近聲援,號令可達於三南諸路,勤王之兵,亦無阻礙之處,至於津路,或多設舟船,或造浮橋,以待不虞,則半日之內,可以利涉。且國家儲置,多在江倉,可以津船,運致於松坡,雖內倉穀物,各營戎器,數日之間,可以畢輸,何至有籍寇資盜之慮乎?今若以北漢營築之力,專意於都城及南漢,則旣無許多耗橐之費,又無許多難處之弊,難易得失之所在,不難知也。伏願聖明,更與廟堂諸臣,廣加商確,留神於作事謀始之道,缺於衆允悔无之戒,以爲萬全之圖,不勝幸甚。臣無任祈懇之至。謹昧死以聞。批答見上
大司諫尹星駿疏曰,伏以,臣情地危蹙,病狀沈篤,縣道封章,以冀鐫免,此實出於萬不獲已之勢,而誠意淺薄,未蒙矜許,反降溫批,速令察職,臣誠惶霣感激,繼以憂窘鞠縮,不省措躬之地也。顧臣腰脚之疾,幾至廢躄之境,種種賤陋之症,雖不敢一一臚陳於宸嚴之下,而其不敢强策陳力則決矣,此實通朝之所共知也。臣何敢罔念分義之重,飾辭煩籲,徒取能讓之名哉?況念臣跧蟄省愆,迹阻天閽者,已周一載矣。犬馬戀主,乃其常性,一入修門,瞻望象魏,少伸區區之誠,是臣至願,從來情勢之臲卼,固不足暇言,而反復思量,無計自力,撫躬兢惶,但有涕泣而已。玆敢不避煩複,披瀝申籲,臣罪萬死萬死,伏乞聖慈,特垂矜察,臣之職名,亟許遞斥,仍治臣瀆擾之罪,以安私分,以肅朝綱,不勝大幸。臣無任屛營悚仄祈懇之至。謹昧死以聞。批答見上
修撰李世瑾疏曰,伏以,臣蒙恩受暇,歸省先壠,雨露私懷,得以少伸,頌祝聖渥,河海莫量,臣雖無狀,亦知分義,豈不欲趁卽趨朝,奔奏效職,而不幸賤疾復㞃,無許自力,浹月牀簀,常限奄踰,犯科之罪,固已難逭,況伏聞日昨筵臣,以大小臣僚,休告曠日爲言,而至有申飭之令,臣於是,尤不勝悚慄惶懍,更添一病,千萬夢寐之外,新命又降,馹召遠辱,在臣賤分,榮耀已極,重以恩點,越數臣而猥及臣身,自惟無似,何以獲此殊私於聖明之下?手擎天書,感涕自迸,此豈臣粉骨糜髓,所可仰報其萬一者哉?危衷到此,惟當陽身輦下,一謝恩命之後,雖明日退塡丘壑,無復餘恨缺乃擔舁登途,寸寸前進,未抵一舍,痛勢轉劇,暈眩昏缺四行冀蒙矜諒,苟有一分可强之缺何敢晏然不動,自陷於孤恩慢命之誅哉?伏乞聖慈,天地父母,憐臣悲苦之情,察臣肝血之懇,特許鐫免,俾得瞑目就盡,則雖死之日,猶生之年也。臣於伏枕兢惶之中,竊有所耿耿於懷者,玆敢附陳焉。臣伏見邸狀,向來聖候諸症,漸有差勝之效,抃慶之忱,曷有其極?而第小愈之加,古人攸戒,凡諸節宣調養之方,益加審愼,導復天和,快臻穌完,是臣區區至祝也。近以地震之變,諸處狀聞,屢謄朝紙,臣看來愕然,惟我殿下,宵衣旰食,勵精圖治,一念匪懈,三紀于玆,對越之誠,修省之道,靡不用極,宜其天地和泰,休祥盻蠁,而竊怪夫比年以來,非常之災,可愕之變,式月斯生,靑臺之告警相續,太史之記異不絶,未知方來,有何徵應,而變不虛生,終必有驗,雖使今日,國勢鞏固,疆域靖謐,識者之憂,已不可勝言。矧乎邦內,無可恃之形,海外有方張之賊,韁艫相通,縱幸姑息,北穢天厭,南狡日逞,百年昇平,理無常泰,此正君臣上下,戮力同心,轉危爲安之一大機會也。殷憂啓聖,多難興邦,果能因此奮發,一意振刷,終使金甌罔缺,寶曆長綿,則向者災異之屢警,邊鄙之多聳,顧反不爲玉成聖躬之資歟?然常情狃安,凡事易退,伏願殿下,勅勵臣工,毋事恬憘,殿下,亦宜自圖,益篤寅畏之心,以答天譴,克盡內修之策,以攘寇患焉。臣神識迷錯,辭不達意,罪尤萬萬,臣無任瞻天望雲屛營祈懇之至。謹昧死以聞。答曰,省疏具悉。陳戒殊切,予當留心,爾其勿辭,從速上來察職。
上在慶德宮。停常參·經筵。
下直,金川郡守成壽雄,丑山萬戶金信雄。
中宮殿·世子宮·嬪宮,藥房問安。答曰,知道。
藥房啓曰,伏未審近日,聖體調攝,若何?核處脚部,其有漸勝之勢乎?梁丘左右穴,自今日受灸事,前已下敎矣。時刻定以何時乎?臣等不任憂慮,敢來問安,竝此仰稟。答曰,知道。核處脚部,別無加減,受灸時刻,定以已正,宜矣。
輔德金始煥三度呈辭。入啓。遞差。
謝恩,同副承旨李鳳祥。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
傳曰,史官一員待命,騎馬三匹立之,文科試所內摘奸。
黃海監司書目,辭職上疏上送事。啓。答曰,省疏具悉。卿勿固辭,更加調理察職。
禮曹參判金鎭圭上疏。大槪,病狀又添,承牌之際,情勢難冒讞囚之任,乞蒙竝解本兼諸任,以便調治,以存事體,附陳所聞犯越罪人事情,以備裁處事。入啓。答曰,省疏具悉。上款引嫌,非係大段,疏末所陳,令廟堂稟處,卿其勿辭,從速察職。
慶尙監司書目,彦陽縣監宋光林,今月十六日身死。又書目,柒谷呈,以前持平李柱天,今月十三日,身死事。
平安監司,義州府尹書目,冬至使一行,今月十八日未時量,還渡江事。已上朝報
兪命雄啓曰,大司憲尹趾仁,執義柳述在外,掌令朴熙晉監試官進,掌令尹樟受由在外,持平尹就履·兪命咸呈辭,今日以監察茶時之意,敢啓。傳曰,知道。
疊書,韓配周,以兵曹言啓曰,臣錫恒,今日與訓鍊大將李基夏,御營大將金錫衍,同坐于慕華館,三局勸武軍官等,眼同試才,則訓局軍官入格三人,禁衛軍官入格六人,御營軍官入格七人,合十六人別單書入,而取考久遠前例,則雖單技入格之類,附錄於末端,或有分等施賞參酌之規,故今亦依此附錄以入之意,敢啓。傳曰,知道。
兪命雄,以弘文館言啓曰,新除授副校理李縡副修撰權詹,時在京畿高陽地,經筵入番事緊,請竝斯速乘馹上來事,下諭。答曰,依啓。
以同副承旨李鳳祥,牌不進罷職傳旨,傳于李壄曰,推考傳旨捧入。
又啓曰,同副承旨李鳳祥,旣有只推之命,更卽牌招察任,何如?傳曰,允。
韓配周,以備邊司言啓曰,卽見參覈使宋正明報狀,則犯越變生地方官,及邊將等捧招文案,分付該府,卽速謄送,以爲憑閱之地云。犯越罪人等,承款招辭,旣已抄出,啓下付送,則地方官邊將等,捧招亦當依此例修送,分付該府,使之抄出,別單啓下後,定禁軍急速下送,且參覈使,入往鳳城,與査官相接時,似當有名帖,令政院擧行,何如?傳曰,允。
李壄,以戶曹言啓曰,奉朝賀南九萬祿俸,限三年仍給事,命下矣。奉朝賀南九萬,生時在外,故令本道,月廩題給,而無給祿之事矣。今有限三年祿俸仍給之命,以奉朝賀本祿,頒給之意,敢啓。傳曰,知道。
韓配周,以兵曹言啓曰,今三月二十一日,匠人尹次萬稱名人,自興化門入來,差備門外擊錚,極爲駭愕,令攸司囚禁治罪,同門守門將金聖臣,常時不能禁斷雜人,以致闌入,亦難免其責,推考,何如?傳曰,允。
李鳳祥啓曰,卽者全羅幼學洪履範等,來呈一疏,以孝廟追崇,顯廟世室事陳請,而其中遣辭造意,極其陰險非常,至有貶薄之議,卒起於萬歲之後,悖亂之說一出,而宗嫡之統遂乖等語,臣看來,不勝驚怖駭惋之至,履範等,假托褒揚之名,欲售嫁禍之計,綴拾向日凶徒之言,構捏恐動,罔有紀極,豈料聖明之世,有此罔測之輩耶?所當退却,而旣稱多士之疏,不得已捧入之意,敢啓。傳曰,知道。
又以捕盜廳言啓曰,左邊捕盜大將金重器,改差之代,以右邊捕盜大將李宇恒,姑爲兼察事,允下矣。右邊捕盜大將李宇恒,卽爲牌招,使之兼察事,分付,何如?傳曰,允。
以全羅監司李震壽,以扶安縣居校生高效參等四名渰死事狀啓,傳于鳳祥曰,渰死人等,令本道恤典擧行。
正言呂光周疏曰,伏以,臣才疎病痼,不堪供職之狀,累陳於章牘,伏想聖明,業已照察,而匪分之職,尙未解免,適値試場之開,僚員不齊,監試之任,無以充數,不敢言病,黽勉進參,連日受風,宿患痰滯之症,一倍添劇,僅僅罷試,扶曳還家,連呈辭單,喉司不諒,一向退却,曠日虛帶,益憎惶蹙,玆不得不冒死呼籲於宸嚴之下,伏乞聖慈,亟遞臣職,以便公私,不勝幸甚。臣於乞免之章,不宜更有贅陳,而愚衷所激,不敢自隱,輒復妄發,惟聖明裁察焉。臣伏聞聖上於筵中,以勸農之事,諄淳下敎,飭勵丁寧,辭意懇惻,至若懶惰之民,不能趁時播種,易致愆期申飭之意,頒示外方等敎,尤極勤摯。噫,孟子之論王政,惟曰不奪農時,而殿下勸農之意,不惟不奪而已。惟恐其時之或愆□□□之民,孰不□□□一視同仁之德焉?臣伏聞,向因□□□□渾之惹起爭端,失所之民,殆過數百,尙在未決,農節已迫,抱耒耟而不敢耕,以聖上憂切愆期之意,豈無矜憫之念哉?設令渾,有可辨之端,朝家,惟尙委之攸司,責其公正速決,而今殿下,別降判付,已非盛世美事,而況伏聞渾,賣此田於王子宮云。目今人心不淑,渝薄成習,儻或以此,窺君上之淺深,則其爲聖德之累,當復如何?噫,持價買田,無處不可,何必買此相爭之田,以貽口實耶?且頃者,奉朝賀臣南九萬,亦因此事,受渾之侮辱不少,不安其居,僦寄旅舍,亦非凡民失所之比也。似聞南九萬所居之地,亦不盡入於所爭之處云,如使此事早決,則庶可以還歸故居,以便調息,而終未結末,竟至栖遑而逝,此誠有司之過,而追念平日之眷待,亦豈無惻然於淵衷者耶?不幸此事,係干於王子之宮及大臣之家,動輒窒礙,久未決折,徒使小民,失業於其間,此不可一向恝視也,明矣。今若使宮家,勿買此田,以絶嫌疑之端,速令攸司,從公處決,使無告小民,無等待廢農之歎,則庶幾群聽渙釋,聖德有光矣。當初判付之降也,凡在群下,莫不以貽累爲慮,而渾爰辭中,指南九萬謂之勢家,至以論啓之臣,有若受其指嗾者然,爲鉗制一世之計,孰敢開口,自陷於不韙之目乎?噫,南九萬,以望九之年,諭事之臣,子孫又弱,卽非勢家之狀,竊想聖明之所洞燭也。且輿情之所共歎者,亶在於累百民人之失所,而只緣南九萬所居,適入其中,爲渾嗃矢之資耳。然旣在原任之列,人之爲言,又至於此,臣亦囁嚅而不敢言矣。今則農節漸晩,適當聖上軫念農民之日,不得不冒昧陳瀆,妄論之罪,無所逃免矣。答曰,省疏具悉。當初判付本意,不過取考立案文券,辨其□□□□□□而已。豈計較於宮家之得失哉?以下缺
疊書備局啓辭,卽見參覈使宋正明報狀,則犯越變生地方官及邊將等,捧招文案,分付該府,卽速謄出,以爲憑閱之地云。犯越罪人等,承款招辭,旣已抄出,啓下付送,則地方官邊將等,捧招文案,亦當依此例修送,分付該府,使之抄出,別單啓下後,定禁軍急速下送,且參覈使,入往鳳城,與査官相接時,似當有名帖,政院擧行,何如?答曰,允。
今日入侍時,摠戎使金重器,北漢看役時,仍珮密符,除朝辭往來,兼帶捕盜大將之任,今姑改差事,榻前下敎。
禮曹參判金鎭圭疏曰,伏以,臣自前冬,勉出承命以來,不計踪迹之畸危,材具之空疎,祗欲以服勤匪懈,爲小答隆私之圖。故蚤夜鞅掌,策應諸務,凡所奔走者,雖未能有裨於國事,而若其榮衛之受傷,眠食之失時,則固多矣。頃於公坐,霍亂遽作,僅得還家,大痛大吐,廢食累日,胃氣益敗,轉成黃疸,重以膈痞脚麻,心瞀神昏,症情不輕,醫治無效,而昨以考官望之擬進,承牌强起,從而添增,不但前症之有加,頭目眩暈,殆不能省視,喉嚨喘急,幾不成語音,此蓋宿患痰火,乘比來積瘁而發作也。其根抵之深痼,旣如此,苟非釋謝事務,專意將理,則誠難其痊愈,惟聖慈,俯垂矜察焉。抑臣於病難供仕缺情勢之不安者,日者李顯允。缺二行,知而顯允所引尹世休等諸人之以缺啓稟缺皆係其時長官所爲,則今可以次次官擅行變通之事乎?故於郞吏之來言,使之往告長官,長官,以方在辭免,不得啓稟,遂至就囚,是豈近於督迫哉?其翌日醫官,以湛病狀,呈手本于臣與長官在賓廳時,此蓋欲爲其變通之地也。而長官旣同坐,尤何可侵官而替當乎?及至開坐本府也。臣與同僚二人先到,湛之子,自門外呼吏人,再三送言,言其父病難納供,臣等,相謂以自上,旣以原情後當爲處分爲敎,則本府,有難啓稟,且首席當來,非次官所可變通,仍語吏人,以囚人之子弟,送言之事體未安矣。夫豈自壞事體,令下吏傳言於顯允乎?況其所謂雖過多日,決難保放云者,元非席上所言,未知顯允,何所從聞耶?其後二日,醫員又告其病之有加,故長官,始爲啓稟保放,夫豈豫以保放與否,要勒其納供哉?且囚人之保放者,還囚而議啓,卽法例,而顯允,乃責金吾以不直請先勘者,豈其未諳王獄法例之至嚴而然歟?若其以本府之守法遵例,歸之於過,懲向來保放之事者,亦有不然,向來事,不特非臣之所可懲。雖其參涉前事者,事段旣別,何可攙彼証此,以爲䝱持之資耶?抑臣聞諸同僚,頃年亦有病風委頓,而不免就囚置對,至被決杖者。然則今湛之事,設令金吾,無憫憐之心,而惟以法律從事,爲囚人子弟者,尙宜不敢以誚讓之言,騰諸奏御文字,況臣心實憫憐,而其所以不得爲之變通方便者,蓋緣體例之不可不守,聖敎之不敢不遵而已,則有何可怒,而咎責備至,有若故行刻覈之苛法,而不體欽恤之德意者然。噫,爲人子而憫迫其病父之入囹圄,則不於其日,而以血懇登聞,必待節拍之累過而始爲之者,己未缺不顧法體,橫侵有自者缺二行,其言,亦何足與較哉?惟是缺官之列,厚被囚人之子所詆斥,其不可諉以橫逆,而仍冒議讞之任也,審矣。顯允供辭之到本府有日,而臣遭功戚,俟過成服,今始仰籲,伏望聖明,先遞臣金吾兼任,以謝人言,仍將本職及諸務,倂賜解免,保得處閑養痾,毋底膏肓之域,不勝幸甚。且臣適有所聞,而所關緊重,故附陳章末。臣昨聞,前江界府使崔重泰之言,以爲渭源罪人李萬枝等,以自高山里境,犯越納供者非實狀。在彼時,座首金世一,聞高山里鎭吏之因他事囚本府者所言而告曰,萬枝等,諉致淸人打殺於吾老梁境,其血染江邊荻叢之迹。鎭吏目覩云,又言其地形曰,禿魯江,北流入鴨綠江,高山里,在禿魯之東,卽係江界地,吾老梁,在其西,卽係渭源地,自渭原,如欲由高山里而犯越,則當迤渡禿魯,而始越鴨綠,其勢,必不捨便近之本境,迂往他境,而其以高山里爲言者,淸人之越來作挐也。渭源則欲掩匿,而發自高山里,故萬技等,以此懷恨,計在嫁禍云。玆事旣爲御史所推覈,則今以傳說,似難更加退覈,而然其地形之必不捨便近,而從迂遠則有不可誣者。且取考前後,道臣御史之啓,亦有可疑者,張斗文之以所聞於淸人者,納供江界,則以爲,萬技等,自渭源境,直爲越來,其後諸罪人,承款於御史,則以爲往由高山里,還由吾老梁,淸人與罪人之言,已相違,罪人所自謂往還者又異,終是必有委折而然矣。罪人之前所納供,苟有隱情,而若綻露於彼此會覈之際,則其將何以䌤縫耶?然則不如自我更覈,盡得實狀,改勘推案,以去之爲無弊矣。問於高山里僉使,果如是言,則當以其差員不察缺本罪罪之,而若以犯越地缺二行旣無冤焉,今何可以其已勘而缺或以缺一字事雖如此,移咨之中,旣擧僉使之名,今不可更勘云。臣於咨文,素所回避,未知其辭語之如何,而若使更覈,而果得其不由高山里犯越之狀,則亦當據實退報,豈可以已擧其名爲拘耶?參以數事,宜莫如趁參覈使之在灣上,急使更推萬枝等,以地形之必不迤往,仍逮問江界座首與鎭吏,期以鉤得其實狀矣。臣所聞私室之言,恐不可以此施行,伏願令廟堂,緘問重泰,而稟旨以處之,臣旣職在籌司,此事,又與彼中文書有異,則雖方辭免,義不可越視,敢此煩浼,還切悚惕,臣無任隕越屛營之至。謹昧死以聞。批答見上燼餘
巳時,上御會祥殿。藥房受灸入侍時,提調閔鎭厚,副提調兪集一,記事官金尙奎,記注官鄭夢海,記事官金在魯,醫官金有鉉·柳瑺·丁時悌·權聖徵·崔萬尙·吳重卨·玄孝綱·李敏夏·卞三彬。閔鎭厚進曰,伏見本院批答,玉候連爲安寧,欣幸曷勝,第未知脚部,亦有所減否,上曰,脚部加減無常,別無分明差勝之效矣。又進曰,核處加減,何如?上曰,終始無漸勝之事矣。又進曰,梁口穴受灸,以五七壯定奪,而今日壯數,何以爲之耶?上曰,今日則定以十一壯,可也。又進曰,王世子,失音之候,幾至復常乎?上曰,幾至如常矣。鎭厚曰,然則王世子,三里·絶骨穴受灸,曾已定奪,大殿受灸畢後,擇日以入之意,敢達。上曰,依爲之。鎭厚曰,令醫官,點穴,何如?上曰,然。重卨曰,右核界限分明三字缺左核則雖無所慮,比前稍大矣。孝綱曰,核體大小,與前一樣,左邊囊丸,比右邊稍大矣。敏夏曰,小臣,久未入診,而核處,別無作孽之慮矣。泰齡所達亦同,聖徵·重卨以下,趨入點穴,有銓,唱奏左右梁丘穴點穴,又唱受灸,諸醫環視後,孝綱,施艾炷,有鉉,自一壯至十一壯,連爲唱奏,又唱受灸畢。
上正,衣冠而坐。上曰,每當科時,試官牌不進之弊,極甚紛紜,朝家申飭,前後非一,而國無紀綱之故,少無其效,誠可寒心。昨日文科會試試官金宇杭等六人,一時違牌,承牌入來者,只是三人,故盡數落點,殊無多數備望之意,其疾病事故,雖未可知,而事體極爲未安,分義亦不當如是,宜有別樣警責之道,竝從重推考,更爲申飭,可也。集一曰,聖敎至當,而政院則請推之外,無他道理,臣曾爲都承旨時云云。語未卒,上曰,卿在政院時,慨然於斯,試官違牌之人,直請禁推,此雖太過,其意則蓋欲矯革此弊而發也。鎭厚曰,今日大臣及備局諸宰,以備邊郞送言曰,北漢事,臺啓旣停,卽當始役,欲爲請對稟定,而適値受灸之時,惶恐不敢,要臣入奏,故敢達。上曰,以臺啓之故,尙此遷就矣。今已停啓,卿與摠戎使,俱是主管堂上,速爲擧行,可也。鎭厚曰,大凡城役固未易,而今此北漢,則亦多有是非之言。小臣受此重任,豈無僨事之慮乎?宜擇文官中有地望,武臣中識事務之人,以畀此任,而臣則許遞,宜當矣。上曰,朝家旣命主管,榻前謙讓,太過矣。此條出擧措鎭厚曰,城役凡事,不必別設都監,當分排三軍門,使之監築矣。上曰,似然矣。鎭厚曰,三軍門,雖監築,物力少難辦出,勢將以戶曹□備以給□□□則戶曹判書金宇杭,未知臣之本意,至有陳達榻前,未償之米,旣已蕩滌,此則臣不敢更請還推,而但得聞趙泰采之言,則渠曾長度支時,別備地木數百同,下地木一千數百同,欲作不時之需,至達于天聽云。今以此下地木六百同,爲先取用,而如有餘剩,則還送本曹,不足則亦可以某條推移用之矣。上曰,依所達爲之。出擧條鎭厚曰,北漢定築之日,都民使役一款,或言其可,或言其不可,終未歸一,而以事勢言之,都民異於農民,赴役固無不可,況此築城之計,實出於與民共守之計,則渠輩,豈敢呼怨,雖或呼怨,亦何可徒徇其意乎?議于廟堂,宜計大中小戶,使之赴役矣。且前此年歉之時,賑廳,例有減價發賣之事,而今年則因歲稍稔,姑未行之,第當此大役之日,不可無軫恤之道。若令如前發賣,則雖未盡償其力役之勞,而貧殘之類,亦必聊賴矣。其中亦有難於力役者,或願納錢云,此則當觀勢隨便處之,不必出於擧條矣。上曰,都民事,或言其當役,或言其不當役,而築城之計,專出於與民共守,依所達使之赴役,而亦爲發賣,可也。鎭厚曰,城役時,雖不別設都監,而亦不無使喚之人,此則依都監例,有料布衙門書吏,輪替使喚,何如?上曰,依所達爲之,好矣。鎭厚曰,摠戒使金重器,雖明日,當往城所,而辭陛一款,旣知難處,所帶密符,前或仍佩往來,而自下有難直請,故敢達。上曰,除朝辭,仍佩密符往來,可也。鎭厚曰,聞金重器之言,則前頭董役時,別無拘礙於本職,而以兼管捕廳之故,事多牽掣云,捕盜大將則宜有變通之道矣。上曰,其言誠然。捕盜大將,則今姑許遞,可也。除朝辭,佩密符往來事,及捕盜大將許遞事,出榻前下敎。鎭厚曰,都提調李頤命,以情勢難安,不爲行公,而當此受灸之日,不敢爲辭免,計黽勉行公,而至於京兆本任,則詞訟重地,非但卽今瘝曠可慮,前頭城役時,亦當頻頻往來,有難管察,宜令許遞矣。極知惶恐,而敢此仰達。上曰,京兆,雖是詞訟重地,非如秋曹之比,勿辭行公,可也。奏事畢,遂以次退出。
上在慶德宮。停常參·經筵。
下直,保寧縣監權大臨。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝若何?核處其有差勝之勢,而脚部受灸後,亦或有效乎?臣等不任憂慮,敢來問安。答曰,知道。與昨一樣矣。
全羅道幼學洪履範等上疏。大槪,臣等,以孝廟追崇,顯廟世室,兩朝褒揚事,敢陳愚見,以備裁察事。呈政院。疊書,政院啓曰,卽者,全羅道幼學洪履範等,來呈一疏,以孝廟追崇,顯廟世室事,陳請,而其中遣辭造意,極其陰險非常,至有貶薄之議,卒起於萬歲之後,悖亂之說一出,而宗嫡之統遂乖等語,臣等看來,不勝驚怖駭惋之至。履範等,假托褒揚之名,欲售嫁禍之計,綴拾向日凶徒之言,構誣恐動,罔有紀極,豈料聖明之世,有此罔測之輩耶?所當退却,而旣稱多士之疏,不得已捧入之意,敢啓。傳曰,知道。
備忘記,今觀幼學洪履範之疏,一篇精神,專在於構誣先正,嫁禍朝廷之計,而命意遣辭,極其陰慘,所謂追尊世室,不過假托之辭,事之痛惋,孰甚於此?如此鬼蜮之輩,不可不決施投畀之典,明示好惡,疏頭洪履範,極邊定配,此疏,還出給。
副摠管金錫命三度呈辭。入啓。遞差。
吏曹,前持平李柱天身死,曾經臺侍,啓。別致賻。
刑曹,洪履範,甲山府極邊定配。啓。
院啓,前鐵原府使洪處武,以災傷差錯,爲江原都事鄭一寧所啓,罷,以此含憤矣。乃於前月,其弟處龜,突入一寧之家,名呼一寧曰,汝何敢咨罷吾兄乎?醜辱狼藉,擊破門戶,其家,適無男丁,只有女僕,無以禁抑,將有直入內屋之勢,幸賴隣里之遮攔而止,如使國家,少有紀綱,何敢逞憾於啓罷之上司,有此叵測之擧乎?元魏·張仲瑀,上封事論人,其見論之人,闌入仲瑀之家,捶曳其父,而魏,不能深治,識者知其將亂,綱目書之,此而不加重究,則其流之弊,將使內外執法之官,不得糾治不法,幾何不至於與魏之覆轍同歸乎?處龜悖擧,本爲其兄而發,則不可罪止其弟,請前府使洪處武,其弟處龜,竝命拿覈重處。新除授司憲府大司憲尹趾仁,以巡撫使,時在平安道,請斯速乘馹上來事,下諭。答曰,依啓。竣事後,自當上來,勿爲下諭。前啓,益陽正檀·韓原副樞,加資還收事,停啓。
修撰鄭栻上疏。大槪,臣於直中,得見宰臣之疏,則以犯越罪人及高山里鎭屬,更推改勘爲請。臣案獄不審之罪,自無所逃,其不可晏然仍冒於榮次也決矣。玆敢陳章徑出,恭俟譴罷,乞命鐫削臣職,仍治臣罪,以重獄體事。入啓。答曰,省疏具悉。爾其勿辭察職。
修撰鄭栻再牌不進,依承傳罷職。已上朝報
李鳳祥啓曰,大司憲尹趾仁,奉命在外,執義柳述在外,掌令朴熙晉,監試官進,掌令尹樟,受由在外,持平尹就履·兪命咸呈辭,今日以監察茶時之意,敢啓。傳曰,知道。
金弘楨啓曰,開城留守金萬埰,以鷹師保人番錢,不能刻期申嚴,拖過時日事,待罪事,狀啓。傳曰,勿待罪事,回諭。
李鳳祥,以弘文館言啓曰,本館下番,無他推移入直之員,而修撰鄭栻,疏批已下,卽爲牌招察任,何如?傳曰,允。
又啓曰,卽者,修撰鄭栻,以情勢難安,陳疏徑出,所當依定式,直捧禁推傳旨,而此與無端徑出有異,旣犯擅離之科,推考,何如?傳曰,允。
又以弘文館言啓曰,修撰鄭栻牌不進罷職傳旨。傳曰,推考傳旨捧入。
又以弘文館言啓曰,修撰鄭栻,旣有只推之命,更爲牌招入直,何如?傳曰,允。
修撰鄭栻疏曰,伏以臣,卽伏見禮曹參判金鎭圭之疏,則缺臣於是,竊不勝瞿然,而繼之以訝惑焉。缺府張斗文缺一字以其所聞於淸人者,納供於江界府推案,不入於臣所狀聞中。其所謂萬枝等,自渭源境,直爲越來之說,載錄與否,今能記得,而第高山里鎭兵房軍官金海方,納供於寧邊府推官時,果以萬枝等,自吾老梁淋漓村犯越之說,得聞於張斗文,通傳淸語之時爲言。故臣到寧邊,取招於張斗文也。以此爲問,則斗文,以爲渭源監色等,欲知犯越之的在某處,使渠探問於淸人,則淸人答曰,此必由渭源境犯越云。只聞此言,而淋漓村潛越之說,今始得聞,此不過海方,以高山里鎭屬,謀免不能檢察之罪,欲爲推諉於他地方之計云。海方,旣是高山里鎭屬,則犯越之不欲出於其境,推諉於他鎭,其勢固然,而淸人之言,又出於臆料泛稱,無他證明之端,不復盤問矣。及至萬枝等承款之時,往由高山里,還由吾老梁者,九人之言,如出一口,而兩鎭地缺有如宰臣疏論者,不但捨便近而從迂遠,實涉可疑,往還果從一路,而兩鎭混被其罪,則亦極冤枉。故諸罪人,再三詰問,則渠等以爲,淸人結幕處,迫近高山里把守境,江岸相近,未滿一帿地,便於呼喚誘致,而吾老梁則距結幕處頗遠,非言語相聞之地,故約會於高山里境,仍爲犯越而歸時,吾老梁及邑底居人,乘馬當順流,直下於吾老梁境,而先義·俊元兩人,居在口幕洞者,則高山里爲渠家直路,故付泊馬尙於煙臺洞口而還來云,其言皆有可據者,而往來所從之路,旣已歸一,則此等委折,不必盡入狀聞,故敢不收錄於供辭中,今此驟聞而致疑者,不是異事,而獨怪夫重泰,果因座首金世一所傳鎭吏之言,明知其誘致打殺於吾老梁境,而血染荻叢之狀,又是鎭吏之目覩,則臣在關西時,與重泰書札相通問答事情者,亦數次矣。其時若以所聞根因,明白示及,則端缺數字打殺之際,豈不爲一大明證,而不此之缺二行府座首則豈重泰,嫌於自明其變缺境內,而或以歸罪於他郡,故初不通報於臣,而今乃傳說耶?是未可知也。雖然,重泰之以其傳聞,言及於宰臣者,果爲眞的,則臣之累月窮詰,取服於諸囚者,自歸虛套,且宰臣,旣以綻露於會覈之際,何以䌤縫爲慮?而又曰,夫所謂王法者,使有罪不漏,無罪不枉罹後,法必行而民無冤焉。至有此更推改勘之請,則臣之按獄不審之罪,終無所逃。虛實未覈之前,卽臣俟譴之日,其不可晏然仍冒於榮次也決矣。玆敢露章自列,兼暴事實,徑出禁門,恭俟處分,伏乞聖明,亟削臣職,仍勘臣罪,以重缺不勝萬幸。臣無任屛營惶悚之至。謹昧死以聞。批答見上
慶尙道生員權大規等疏曰,伏以殺身成仁,固志士之義烈,顯節褒忠,亦聖王之所務,故世有忠臣義士,圖國大節,扶國脈於板蕩,植秉彝於昭代,則必褒崇之,旌異之,樹之風聲,著之令甲,雖曠世異代之士,亦且嘉奬。況聖朝死難之臣,近在數十年之前,朝野之所共艶歎者哉?然不有爲之上聞者,殿下,亦安能盡得其詳,而崇隱之際,亦能無闕典耶?此臣等所以裹百舍之重繭,干尺五之宸嚴,而願效愚焉,惟聖明裁之。崇禎丙子之難,死義者,蓋若而人,而故工曹參判贈諡貞武公臣崔震立之死,尤爲壯烈,其所居之鄕,有所謂忠烈祠者,鄕人報祀震立之所也。震立,淸名義烈,俱載於太常諡狀及海東名臣錄,炳烺竹素,則不容臣等一二證,而試爲殿下,槪擧其平生終始焉。震立,慶州人,年纔弱冠,値壬辰之亂,慨然謂府尹臣尹仁涵曰,倭缺一字封豕長蛇,荐食我國,無敢嬰其鋒者,今且衄吾缺請與里中健兒,先嘗之,仁涵壯而缺遂設機缺二行又破之,扼彦陽之吭,以遏其衝缺妥帖者,皆其力也。丁酉,賊將淸正,築壘于蔚山西生浦,放兵四劫,旁十餘郡,皆被其毒,時諸軍帥,擔重兵不敢前,震立,獨以孤軍缺一字薄賊壘,藏甲窟中,自出誘敵,賊近窟,乃引滿射之,輒殪無算,震立,亦丸中臍下,氣揚揚如常。是冬,中朝經略楊鎬,與元帥臣權慄,進兵擊島山倭。是役也,震立,屬馬直馳,入賊陣以突,丸汨右頰入左顋,刮骨出丸,不少挫,其忘身殉國,素所蓄積也。始仁廟改玉之初,多爲邊吏,治身潔素,在職公廉,道臣·帥臣及御史之廉問者,咸曰,淸白勤幹,盡心國事,居官如僧,苦節可尙,御史李敬輿,絲毫無犯,撫愛軍卒之啓,而有賜馬表裘之命。又因御史李行遠,陳白其淸操實狀,而有特加嘉善之命。庚午,以全羅水使,特除工曹參判,震立,自以武弁,上章固讓,仁廟批曰,癸亥以後,皆缺一字改心易慮,而染汚旣深,獨卿廉簡愛我民生,予甚嘉尙,所授亞卿之任,卿實合宜,其後聖敎丁寧,絲綸相繼,有曰,得淸簡者,付畿閫,予無憂矣。有曰,心貞氷蘖,業專韜鈐,有曰,予不肩好貨,惟廉謹敍欽,其平生見知於大聖人也如此。丙子,西事急,駕次南漢時,震立,爲公州營將,年方七十,監司臣鄭世規,將赴難,愍其老,易以他將,震立,憤然曰,主將,何老我耶?吾老,不合戰陳,固也,老者,獨不能一死報國哉?君父在圍,而謂何以敢後死哉?乃鞭馬先出,淚流沃甲,主將禁不能止,軍中爲之灑然,行至龍仁之險川,鐵騎四圍,勢如風雨,震立,獨植立不動,射賊發無不中,軍潰,仰天而呼曰,老臣,得死所矣。言訖仆于地,其所蹈烈,可謂卓冠千古者矣。故大提學臣趙絅,撰其碑曰,以身易節者,無論往古,丁卯之難,南以興·金浚,死於安州,戊午缺金應河,死於深河,丙子,金尙容缺二行應河,以褊裨立名異域,比公幾缺應河方壯缺旣愆,應河,束於全,公斥於帥,進而不進,在吾闊狹,而自不勝報主之心,從容立陣前辦一死,此非心安乎義,七十年如一日者,不能也。此誠知言也,亦可以考信矣。及軍退,得其屍,果不離尺寸地,顔貌如生,事聞,仁廟,震悼嗟惜,命有司贈兵曹判書,令道臣庀襄事,遣史官致祭。判府事臣金時讓,上箚曰,崔震立捐生之志,素定於胸中,非倉卒戰死者比,請表其門。於是,有旌閭之命,判書臣鄭世規,因登對陳達甚悉,仁廟缺卽命官其子,庚寅舊缺金禹績等,陳疏請諡,仁廟,下其議,以爲忠節無缺數字最宜,如故常近例。於是缺太常缺該曹錄其缺自古精忠壯烈,死於缺十六行褒揚先德之擧,殿下,豈得闕然而已乎?以殿下巍蕩之功德,復有此莫大之盛擧,則所以增光於聖躬者,爲如何哉?至如次第應行之典,臣等不欲妄論,重觸時諱,但未知稱揚兩朝之說,得無犯駴機而惹疑惑否乎?噫,殿下所以待臣僚者,可謂至厚,而臣僚之所以待殿下者,可謂太薄矣。事雖當爲,渠所不欲,則百計阻遏,終必角勝,煽動驚擾,其心可知。前冬北咨之來,彼意不難揣得也。誇耀乎威武,覊縻乎我邦,彼國情狀,本來如此,適仍小醜之出沒,遂乃飛書而報急者,豈不爲示好意而有德色之地乎?我國雖曰褊小,宜勿先㤼於風聲鶴唳,而視若犯境之賊,驅入庭戶之內,上以驚動君父,下以波蕩民生者,抑獨何哉?臣等仄聞,北咨入來,諸臣登對之日,恇㤼之色,驚撓之說,甲唱乙和,有足可駭,筵席事祕,有非遐鄕賤臣之所可得詳,而以殿下之聰明,必有所貌察而心駭之也。年來民事,累經凶歉,鼠竊之盜,何處無之,而如有嘯聚成群之盜,蔓有後日之慮者,則豈有本道本郡之人所未聞知,而乃反先入於權卨之耳也哉?伊日大臣,猝擧非常之名號,至煩聖聰於聞變之初云,姑未知大臣,所聞於卨者,果何如?所達於前席者,亦何如?而假令眞有可疑之人,出沒於西南海中,則今日朝家之所憂者,其不在於滄海之茫茫乎?一海西南,舟楫不隔,則慮或締結於胡咨所報之盜,而卨,乃潛告於大臣,大臣懇陳於筵席耶?其所爲慮,雖不及此,而賊魁姓號,明白傳說,則其不以等閑言之,亦不以歇後聽之者,自可知之矣。至請重臣,更問於卨,卨之所盡,必有其詳矣。卨言眞贗之間,朝家宜有所處分,而殆過半年,一任掩滯,人心疑惑,久而未已,若使今日朝廷,言言而如是,事事而如是,則其所以區畫於報警之後,綢繆於桑土之策者,缺二行,所以强立已見,詆斥盛擧,自是廷臣之伎倆,故玆犯觸忤之戒,略暴阻戱之弊,伏願聖明,夬揮乾剛,斷自宸衷,勿以驚擾而自阻,勿以群議而或撓,亟命典禮之臣,速擧褒崇之典,則帝王達孝,無以過此,而臣等所謂增光聖德者,非敢面謾也。臣等無任屛營祈懇之至。謹昧死以聞。
幼學洪履範·朴文咸·尹珏·柳喆明·洪天翊·朴泰咸·曺善述·尹先徽·洪履龍·文啓東·元尙九·文憲東·鄭世仁·洪履三·李時馦·鄭世義·洪履疇·趙譓·全命所·高行三·文壽東·金世文·洪履重·李時馠·文世采·洪天九·元尙五·李蕃·洪履河·文世極·鄭世悌·閔再現·文命東·洪履華·閔昌齡·文泰東·閔再亨·李必昌·尹彦載·李益蔓·丁道一·尹昌道·李必華·洪致龜·鄭後周·洪尙古·李彦益·丁道長·安萬源·洪天奎·鄭斗翼·李彦恒·金昌玉·洪錫龜·鄭履采·崔泰齊·鄭萬采·丁道行·鄭世忠·李必白·洪益泰·金有聲·陳重齊·李華益·朴尙純·金命瑋·鄭昌徵·李龍佐·鄭安邦·李鳳佐·尹世泰·鄭斗徵·徐徵龜·尹世樞·徐徵麟·金錫龍·徐徵鳳·李明宇·尹班·鄭世大·孔思文·尹㻈·林漢佑·曺善遇·鄭世經·柳光朝·鄭世明·崔世翼·尹珩·柳光夏·孔思中·曺善擇·鄭世翰·尹玖·柳光彬·宋錫基·曺善慶·宋錫龜·鄭世擧·尹珍·孔尙龍·羅得新·徐元孝·孔雲龍·曺善伯·尹琸·曺善爕·鄭世南·尹理·曺善極·鄭以聖·柳演·曺善沃·尹瑭·羅益新·許瑄·金應一·曺聖標·柳光秀·崔時大·許珉·尹東垕·宋錫祚·鄭以麒·曺夏成·尹東岳·李洙賢·鄭以敎·尹昌載·姜瑞龍·鄭以謙·尹珹·崔時伯·曺錫龜·尹璞·羅崇道·尹東相·李煥·金沆·李斗采·金沂·李斗宰·柳滿·李齊崇·缺丁羽起·沈鳳成·缺二行金廷瀷·鄭再泰·文天斗·缺沈徵道·金黿相·沈志道·羅載玉·李洙彦·金重呂·沈述道·羅咸瓊·李洙仁·丁最大·林柏齊·金應黿·田應望·李縡·文天台·丁羽九·白處元·文必淸·柳來海·鄭再煥·任榏·白處易·鄭再華·文必南·尹惺·許點·張震綱·任棖·鄭再淸·文德純·金亨夏·盧勗·文德成·梁碩履·姜聖翊·梁以根·羅斗景·金重夏·李喜白·吳良佐·姜聖弼·鄭應龜·文世八·吳昌佐·朴世咸·金延年·朴彬咸·安來孺·孫尙夏·文光翰·盧處亨·朴思孚。燼餘
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝若何?核處脚部,其有差勝之勢乎?今日受灸時刻,依前定以已正乎?臣等不任憂慮,敢來問安,竝此仰稟。答曰,知道。別無加勝矣。口傳啓曰,鍼灸例忌風雨,卽今雨勢如此,今日受灸,何以爲之乎?惶恐敢稟。答曰,仍爲之。
傳曰,史官五員待命,騎馬十五匹立之。津船等處內摘奸。
平安監司書目,泰川等五邑呈,以今月初三日四日,連次地震,事係變異事。
咸鏡監司書目,德源等七邑呈,以今月初三日四日,連二日地震,宇舍掀簸,事係變異事。
大殿·受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
政院啓曰,因弘文館草記,闕員,令本院稟旨變通差出事,允下矣。政官,所當牌招開政,而國忌齋戒相値,何以爲之,敢稟。傳曰,牌招開政。已上朝報
金弘楨啓曰,大司憲尹趾仁奉命在外,掌令朴熙晉監試官進,掌令尹樟受由在外,持平尹就履兪命咸呈辭,今日以監察茶時之意,敢啓。傳曰,知道。
李鳳祥啓曰,史官三員待命事,命下矣。史官不備,宣傳官二員代送之意,敢啓。傳曰,知道。
又啓曰,史官二員待命事,命下矣。史官不備,宣傳官一員,武兼宣傳官一員代送之意,敢啓。傳曰,知道。
兪集一,以弘文館言啓曰,本館下番四員內,修撰鄭栻,昨日違牌坐罷,修撰李世槿,副修撰權詹在外,下番無他入直之員。連日闕直,事甚未安,令政院稟旨變通,闕員差出,仍卽牌招,以爲入直之地,何如?傳曰,允。
李鳳祥,以弘文館言啓曰,弘文館草記,闕員,令本院稟旨變通差出事,允下矣。政官,所當牌招開政差出,而國忌齋戒相値,何以爲之?敢稟。傳曰,牌招開政。
有政。判書李墪進,參知李晩成奉命在外,參議趙泰億受由在外,右副承旨韓配周進。
以金始煥爲副修撰,金普澤爲輔德,李濂爲工曹正郞,宋奎煜爲監察,金萬胄爲禮賓正,蘇正宇爲彦陽縣監,鄭夢海爲慈仁縣監,繕工監役黃瑞河,氷庫別提權益文相換,吉景祖爲典籍,益陽正檀·韓原副正樞,今加明善加資事承傳。傳曰,益陽正檀,都正除授,以金聖淵單付兼春秋。
兵批,行判書崔錫恒,文科試官進,參知金演,文所試官進,參議任胤元進,參知李光佐在外,右副承旨韓配周進。金儹單付同知,以成璹·許時英·鄭以振付僉知,金始煥·禹濟博付副護軍。
李鳳祥,以弘文館言啓曰,以副修撰金始煥牌不進罷職傳旨。傳曰,推考傳旨捧入。燼餘
禁府啓曰,以咸鏡·忠淸兩道監司狀啓,刑曹粘目,吉州前牧使尹慤,鎭岑前縣監具夏柱,天安前郡守李之星等,移本府處置事,允下矣。尹慤·具夏柱·李之星,今方待命,卽爲拿囚之意,敢啓。傳曰,知道。禁府
疊書有政。蘇正宇爲彦陽縣監,鄭夢海爲慈仁縣監,金晉澤爲輔德,吉景祖爲典籍,金萬胄爲禮賓寺正,李濂爲工曹正郞,宋奎煜爲監察,金始煥爲修撰。
巳時,上御會祥殿。藥房受灸,入侍時,提調閔鎭厚,副提調兪集一,記事官金尙奎,記注官鄭夢海,記事官金在魯,醫官金有鉉·柳瑺·丁時悌·權聖徵·崔萬尙·吳重卨·玄孝綱·權聖經。
閔鎭厚進曰,朝見問安批答,脚部一樣爲敎,不勝悶慮,而水刺寢膳之節,連爲安寧乎?上曰然矣。鎭厚曰,令醫官診脈乎?上曰,直爲受灸可也。又進曰,然則核處,亦不診察乎?上曰,診察核處後,受灸宜矣。聖徵以下,入診後,聖徵進曰,核處比昨一樣,而左邊核處稍大,亦內縮矣。重卨曰,核處比昨無異,而左核,稍似大矣。孝綱所達,亦與重卨相符。聖經曰,左邊核處稍硬,而左邊瘡口近處,似有□矣。有鉉曰,所謂小核,乃是筋絡凝結之氣,無可一行缺孝綱,趨入施艾炷。有鉉,自一壯至□壯連爲唱奏,仍唱受灸畢,諸臣以下,遂退出。
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?核處脚部,其有差勝之勢乎?今日受灸時刻,依前定以已正乎?連日雨下,氣候陰濕,姑停受灸,恐尤合宜,臣等不任憂慮,敢來問安,竝此仰稟。答曰,知道。與昨一樣,明日受灸宜矣。再啓曰,卽伏承啓辭之批,明日受灸事命下,而聞諸御醫之言,明日有方書所忌,再明日受灸,宜當云矣。敢啓。答曰,知道。
副修撰金始煥牌不進,依承傳罷職。
文科會試,出榜詣闕。
兵曹,左邊捕盜大將尹就商。
檢閱朴弼夢再牌不進,依承傳罷職。
政院啓曰,行判府事李頤命,待罪於闕下云,係是大臣去就,敢啓。傳曰,安心勿待罪事,遣史官傳諭。已上朝報
金弘楨啓曰,大司憲尹趾仁奉命在外,執義柳述在外,掌令朴熙晉監試官進,掌令尹樟受由在外,持平兪命咸·尹就履呈辭,今日以監察茶時之意,敢啓。傳曰,知道。
備忘記,傳于李鳳祥曰,頃因禮曹判書所啓,信使入去時,馬上才所用胡鞍,自內弓房,使卽出給矣。所在胡鞍,或破或渝,今此冬至使持來胡鞍,當爲出給,而曾前使臣雖爲入來,卜物則過累日後來納,信使發行,在於四月初六日,勢將未及,胡鞍及期上納事,自該曹發關分付。
鳳祥,以弘文館言啓曰,副修撰金始煥,旣有只推之命,更爲牌招入直,何如?傳曰,允。
又啓曰,本館下番,無推移之員,以上番姑降入直之意,敢啓。傳曰,知道。
李壄,以戶曹言啓曰,卽接廣興倉所報,來四月朔頒料次,倉官進去于行中樞府事李頤命家,請受祿牌,則以爲,病廢職事,今方待命於闕下,不敢祗受,祿牌不爲出給云。係是大臣祿俸,何以爲之,敢稟。傳曰,令倉官輸送。
又啓曰,新除授左邊捕盜大將尹就商,卽爲牌招,命召,及大將牌·傳令牌傳換之意,敢啓。傳曰,知道。
上在慶德宮。停常參·經筵。
下直,東萊府使李正臣。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?核處脚部,其有差勝之勢乎?臣等不任憂慮,敢來問安。答曰,知道。一樣矣。
傳曰,東萊府使李正臣,留待引見。
疊書,戶曹啓曰,卽接廣興倉所報,來四月朔頒料次,倉官進去于判府事李頤命家,請受祿牌,則以爲,病廢職事,今方待罪於闕下,不敢祗受,祿牌不爲出給云。係是大臣祿俸,何以爲之?敢稟。傳曰,令倉官輸送。
備邊司啓曰,臣等,今日來會賓廳,而有司堂上,無入侍之員,禮曹參判金鎭圭,以身病引入,連呈辭疏,聞其病勢,不至大段云,卽爲牌招參坐,何如?傳曰,允。
傳曰,大臣·備局堂上引見。
正言申上疏。大槪,臣宿患咽病,比來一向危惡,尋單縮伏之中,卽見鄕書,則臣之老父,七耋之餘,猝患風痺,症情甚重,藥餌無效云。臣自聞此報,精爽飛越,不能自定,玆敢疾聲呼籲於仁覆之下,伏乞聖慈,俯賜矜察,亟遞臣職名,俾得及時歸護,以伸人子至情事。入啓。答曰,省疏具悉。爾其勿辭往省焉。
判府事李頤命箚子。大槪,更申危悃,乞蒙哀憫,先遞內局之任,收還廩祿輸送之命,仍治臣曠職之罪事。入啓。答曰,省箚具悉卿懇。連章祈免,終涉太過,至於薄廩,不宜固辭,卿其安心,勿辭領受,速出行公,以副至意。仍傳曰,遣史官傳諭。
今日引見時,前奉敎李眞儒·洪啓迪,待敎宋成明,檢閱朴弼夢竝敍用事,及三日製,依九日製例,賜第事,榻前下敎。
今日引見時,掌令朴熙晉所啓,請還收己卯文科追復之命。措辭見上上曰,勿煩。又所啓,請還收潛越宮城罪人金敏才,參酌定配之命,依律處斷。措辭見上上曰,勿煩。又所啓,赴燕使行,方物齎送時,地部堂上及使臣,眼同看審,郞廳與該譯,計數封裹,則實無一毫虛疎之慮,而得見今番節使回還時書啓,則生上木綿,元數中十三疋見縮,僅僅買得於漢人而充納云,事之驚駭,莫此爲甚。必是驅人車夫輩,用奸偸出之致,而初旣不能檢飭,至以封裹宛然無改,惝怳不知其由等語,朦朧馳啓。揆以事體,不可無規警之道,請冬至正使鄭載崙,副使朴權,書狀官洪禹寧,竝命從重推考。上曰,依啓。又所啓,今番使行時,歲貢卜物,地部封裹時,當駭員役,照數專管,則固當十分惕念,檢飭一行,俾無虛疎之患,而生上木,見失至於十三疋之多,事出無前,罪實難貸。今雖苟簡充數,終保無事,若不嚴加徵治,則日後無窮之弊,有不可勝言,請當該譯官,拿問定罪。上曰,依啓。又所啓,守令濫率,禁令申嚴,而近來各邑之犯此科者,不啻狼藉。貽弊之謗,喧傳洛下,今欲一一摘發,則其數夥然,迎送之弊,亦不可不慮,自今以後,如有一向掩置,不卽還送者,請令各道監司,前頭殿最時,明示責罰,以存國法。上曰,依啓。司諫兪命凝所啓,日昨朝報中,有副修撰權世恒,以山訟出去之事,臣竊以爲駭然也。以其先山事,費辭陳疏,有若訟辯其曲直者,已極猥越,勿辭往來之批,雖出於體下之聖意,身居館職,決不宜出入於官庭,而迺敢以山訟,晏然下直,此實前所未有之事也。有乖法例,大駭聽聞,不可以旣往而置之,請前副修撰權世恒,從重推考。上曰,依啓。又所啓,日昨權世恒之以山訟陳疏,係是法外,則喉司,所當退却不捧,而率爾登徹,已乖出納惟允之道,況以應訟出去,晏然下直者,尤有駭於聽聞,而矇然捧入,視若法例之當然,事體所關,不可無規警之道,請當該承旨推考。上曰,依啓。又所啓,近來國綱解弛,贓律不嚴,貪官汚吏,無所懲畏,識者之寒心,固已久矣。頃日筵中,有前府使李文海禁錮蕩滌之命,臣竊以爲不可也。其所貪贓之跡,昭著於繡衣廉問之啓,遇赦蒙放,斯爲小人之幸,律止錮廢,亦云寬貰之典,而無端疏釋,不少留難,中外聽聞,莫不爲駭,此而置之,則將無以懲贓汚而嚴國法,請還收前府使李文海禁錮蕩滌之命。上曰,勿煩。
今日引見時,上曰,近來史局久空,事體極爲未安,朴弼夢不爲行公之故,洪啓迪·宋成命,拘於館規,亦不行公,旋敍旋罷,了當無期,豈有如許道理乎?右議政金昌集曰,臣於史官事,有所未安。伏聞朴弼夢,今則不以洪啓迪引避之事爲言,而專以小臣所達苟且二字,爲難進之端,若以此,初頭一二次違牌,猶之可也,豈有終始自廢之理乎?從前雖有重於此事者,朝家敦迫,則亦多行公者矣。上曰,當初與洪啓迪嫌避事,今則置之,只以右相所達苟且二字爲言,廉隅雖重,累次禁推特推之後,何可一向撕捱乎?刑曹判書尹德駿曰,此非臣職掌,而有所慨然者,敢達。雖高官大爵,非罪被譴,未盡開釋,朝家敍用,則不敢一向引嫌,終至行公,而一翰林,豈容如是違命乎?上曰,大臣·刑判所達是矣。幾番罷職,幾番禁推,廉隅訖可伸矣。初次違牌,使之只推,則再次違牌,故不得已罷職,每每如此,有同兒戱,末世廉隅雖重,何敢如是乎?校理李眞儉曰,大臣若以朴弼夢,謂不合於翰林,則分義雖重,廉隅亦不輕,決難行公,而蓋當初朴弼夢,只聞宋成明之言,不知許參時,有拘於右位云。故所謂苟且者,不過指此一款而發,則元無深意可知,豈可以此,一向撕捱,莫念分義之重耶?前後違牌,不知其數,極爲非矣。掌令朴熙晉曰,翰林,乃參下極選,大臣當初所達,雖未知其指意之果如何,而旣以苟且爲言,則新進廉隅,不欲行公,誠有所執,而違牌禁推,不知幾遭,廉隅旣伸,則一向撕捱,終不行公,誠爲未安矣。左議政徐宗泰曰,近日朴弼夢事,其爲事體之極未安,誠如聖敎,雖涉猥濫,而此出於新進固滯而然矣。大臣所達苟且云云,有非深意,今嚴敎如此,大臣,又且解釋而陳達,弼夢,豈敢復有一向引嫌之理乎?上下番史官,不備已久,竝爲別敍,宜矣。昌集曰,臣非以其人爲不合,只以其處事間爲言,而一向引嫌至此,了當無期,前頭雖欲新薦,亦不可得矣。下敎如此,今若竝爲收敍,使之行公,則何敢終始不出乎?上曰,洪啓迪事,則今已置之,只以大臣之斥引嫌,大臣之言,初非有深意,今又解釋陳達,竝卽敍用,使不得更爲引嫌可也。以上朝報
今日引見時,右議政金昌集所啓,因禮曹參判金鎭圭上疏,以崔重泰緘答之言,犯越人等,更令參覈使覈問矣。罪人等供辭,果如緘答,則前去啓下文案,將未免差違,而更推文書,勢未及往復於京中,參覈使更推後,別爲文案,持去似好矣。左議政徐宗泰曰,今送文案之規,與査使出來時,自此出視文書有異,參覈使,臨時隨便成出,似無不可矣。上曰,依此爲之,好矣。
又所啓,判尹閔鎭厚,以戶曹木六百同,城役時取用事定奪,而前判書趙泰采,有所別備爲言,臣亦曾待罪地部矣。國家有事則需用倍繁,無事則不無羡餘,趙泰采之鳩聚,似非別樣措備也。經費之物,不可遽先取用。嶺南,有備局句管射軍木三百同,爲先取用,而今此城役,旣是國家大計,非他城池之比,外方監兵統水營木錢,參酌分定,兵曹所儲木同,亦爲取用,何如?上曰,大臣所達是矣。取用,可也。
巳時,上御會祥殿。大臣·備局堂上,引見,入侍,左議政徐宗泰,右議政金昌集,左參贊李彦綱,戶曹判書金宇杭,吏曹判書李墪,刑曹判書尹德駿,禮曹參判金鎭圭,同副承旨李鳳祥,修撰李眞儉,掌令朴熙晉,司諫兪命凝,假注書李必重·柳綎,記事官金聖淵·金在魯。宗泰進曰,近日聖體調攝若何?上曰,雖非疾痛之症,快差無期,是又悶也。宗泰曰,藥院之批,每以一樣爲敎,卽今受灸,未滿壯數,畢灸後,當收其效,而姑無顯效,深切伏悶。王世子,不平之氣亦如何?上曰,今則快差矣。宗泰曰,近來雨澤適中,牟麥茂盛,姑無旱乾之患,頗爲多幸,而比者地震之變,無遠近皆有之,其爲變非常矣。上曰,平安道前年,一道同震,今亦有一道同震,缺三行昌集曰,聖敎至此,尤切感激。當此艱虞之日,才雖魯下,豈敢言病,而臣以望七之年,纔經重病,餘症尙在,顔貌雖不甚衰,精神筋力已不迷矣。以臣駑下,決不可虛縻重任,只願改卜賢良,以授隆寄,故累度請急矣,終有不敢當之恩禮,故不敢不冒出矣。上曰,大臣,非責以筋力之任,更加調攝行公可也。昌集曰,初三日地震,則臣在家而知之,四日地震,則臣固放過矣。退後聞人言,則初四日,亦地震云,而繼觀諸道狀聞,初三四日,連爲地震,可見京中之亦然,而觀象監官員,初三日則來言,初四日終不來言,近來該監官員,凡於災異,率多泛過,事甚駭然,觀象監當該官員,令攸司推治何如?上曰,推治可也。出擧行條鎭圭曰,外方,地震解怪祭,率皆行之,而獨於京師不行,未知其由。議于大臣,一體行之,何如?上曰,地震過五七邑後,行解怪祭者,例也。京都則辛酉,以地震之非常,禮判,陳達行之,而其前其後,無行之之事矣。宗泰曰,京中設行,雖非五禮儀所載,而若値地震非常,則曾前已有設行之事,義起設行,恐宜矣。昌集曰,外方,若有行之之禮,則京師,亦當行之矣。上曰,此亦祈禳之事矣。鎭圭曰,旣行於外方,則京師,乃八方之根本,而獨不行,未知其可矣。上曰,爲變若係大段,則臨時稟旨擧行,可也。出擧行條
宗泰曰,伏見謝恩使狀啓,則彼中鳳城會覈事,初以卑品官差送矣,更以副都統禮部侍郞,加差出來云。若謂北京差送主事官品秩之卑,則當更送他官,而今乃仍前所差而加送,故員數甚多,或瀋陽將軍·盛京留守所送,而非北京差送,故如是加定矣。其言曰,我國所送之官,亦不可不擇矣□□□僚相諸宰,似無別送之擧矣。昨伏見譯官所送之狀啓,則侍郞若出來,必有變通之道,故遲發其行云,且伏見參覈使宋正明私書,則亦及從速變通之事,本道監司巡撫使等,皆以變通爲言云,未知何如。昌集曰,彼初旣以章京差送,我國,當以品高官差送云云,故初議則以按覈使品差出,而今則不然,所謂加差侍郞,若北京所送,則我國,可以改定他使,而若出於瀋陽將軍·盛京留守所送,則似無更送之擧矣。上曰,諸臣所見,何如?彦綱曰,章京差送云者,非秩高之人,故以堂上極擇送之,今聞加送副都統云,而此非出於北京所差,則更送參判,臣未知其可也。宇杭曰,小臣所見,與彦綱同矣。墪曰,北京,送以章京,則事體重矣,我國,祗差堂上官以送,未知其可。所傳之言,若出勅旨,則宜別差他官矣。德駿曰,此無前例,彼豈以生梗乎?鎭圭曰,彼中章京稱號,乃將官之類,彼國之制,未知與皇朝何如,而旣以郞中差出,則必以我國刑曹參議爲輕,皇朝郞中,非卑職,而與參議抗禮,則似不可矣。宗泰曰,今雖變通,旣以參議送之,則似難中改,彼若生梗,則當以參判改送,而事當以完備爲貴。謝恩使,不數日當來,此人有計慮,當與相議爲之,而若責完備,則當以參判差送矣。上曰,初以刑曹堂上官差送時,只聞彼中査官一員,來到云矣。今聞加差都統等官,多數出來云,予之意思,此事亦不詳知,故更無變通之路矣。昌集曰,彼雖有言,吾豈無辭乎?宗泰曰,奉命諸臣,雖有憂慮,此則似不然矣。彦綱曰,彼旣有一人差送之言,則何不更責我乎?宗泰曰,盛京有分司之官,豈敢差送高秩之官?德駿曰,丁丑參判時,侍郞來到,而差送趙亨期矣。上曰,然矣。上曰,判府事李頤命,以李眞儒之疏,有所不安,久爲引入,今又陳箚,眞儒疏語,未三字缺宗泰曰,聖敎誠然矣。臣初見眞儒之疏,以爲泛然說與一行缺果爲非矣。其言曰,無礙華膴云。故頤命,以此不安,亦無怪矣。自上別爲慰安,使之參於藥房,何如?如或遞之,則適中其言,似聞有退歸之意云,豈宜因此而遽準其請乎?上曰,李眞儒疏所謂竊觀本朝憝慝罪死之至親云者,似不直斥判府事,而有若泛論,故疏批,只擧趙翼命事而爲答矣。今見判府事箚子後,更入眞儒疏觀之,此一節,雖去之,可也。其意則未知何如而以其措語見之,似非直斥大臣,而大臣之以此引入,過矣,敦勉行公,可也。昌集曰,見其疏本,則己巳以後,以翰薦枳塞,爲慘刻云者,乃指李健命也。語脈出於一串,此必出於有意,故頤命,以是不安,卽今欲退歸,而方帶內局之任,故不敢出去云矣。宗泰曰,眞儒疏,若然則非矣,頤命,不宜一疏當出,趙翼命防塞,出於已甚,亦爲非矣。故眞儒之疏如此,第其所言,或出於泛論當之者,無乃太過乎?校理李眞儉曰,金始煥·鄭纘先之所遭臺彈,極是橫逆,當此黨議岐貳互相吹毛之時,一遭人言,輒皆不仕,則大臣臣僚,孰無一次遭彈者乎?以玉堂言之,或遭意外臺言者,嚴畏分義,黽勉行公者,非止一二,則金始煥·鄭纘先兩人,前後開釋備至,以一向撕捱,無意行公,其在事體,豈容如是?館職今無無故行公之員,日昨以下番闕直,令政院稟旨變通,而金始煥,首擬受點,又再違召命,終至坐罷,廉隅可謂太勝,自上若別樣嚴責,渠輩豈終守迷滯之見耶?不勝慨惋。因朴弼夢事,竝此仰達矣。上曰,此乃廉隅太勝之致,豈可以旣往之事,每每引嫌乎?使之從速行公,勿復撕捱,可也。左參贊李彦綱曰,李廷濟·金始煥·鄭纘先三人,所遭一也。而李廷濟則屢次違牌,禁推之後,不得不行公,蓋以分義爲重故也,金始煥·鄭纘先之一向撕捱,事甚未安矣。上曰,各別申飭可也。出擧條右議政金昌集曰,北漢,今以始役定奪,而句管堂上閔鎭厚,以前日所被嚴旨,不敢自安,藥院提調,黽勉行公,而至於本職,方爲辭免,備局之坐,亦不來參,以城役之事,多有商議區畫者,今日筵席,欲與同入,而終不入來,雖有一時未安之敎,何可終始辭免乎?今後則使之勿辭行公何如?左議政徐宗泰曰,頃日因閔鎭厚所達,連有嚴批,聖敎雖有所執,而辭氣過矣。其後,雖未有開釋特敎,其疏連有溫批,鎭厚入侍,以諸務陳達,皆賜聽納如響,此恐同於開釋矣。到今豈復有一向難安,而身帶有司,尙不來參於備局之坐?事甚未安。今且主管城事,事任緊重,賜以勉諭,使之安意行公爲當,近來軍賞等,凡事固多濫觴,而鎭厚之隨事減省,不無急迫無漸之病,然其心則皆出於爲國矣。上曰,當初引見時,御將,以勸武軍官試規太峻陳達,則閔鎭厚乃以近日,每中日輒出直赴,事甚猥雜爲言,直赴非今創始,單巡沒技,亦不容易,予則愛恤武士,欲爲激勸興起,而鎭厚,身在本兵,惡其直赴之多出武士,豈不落莫解體乎?至於再疏,則以漸小其的爲言,若然則朝家施賞之費,雖或可省,而何可爲不豐裕之事乎?其時予之所執如此,故有所下敎而已,此非久爲含蓄之事,尙今引嫌則過矣。使之行公,可也。出擧條
疊書,金昌集曰,因禮曹參判金鎭圭上疏,以崔重泰緘封之言,犯越人等,更令參覈使覈問矣。罪人等供辭,果如緘答,則前去啓下文案,將未免差違,而更推文書,勢未及往,故於京中,參覈使更推後,別爲文案,持去似好矣。徐宗泰曰,今送文案之規,與査使出來時,自此出示文案有異,參覈使,臨時隨便成出,似無不可矣。上曰,依此爲之好矣。出擧條
疊書,金昌集曰,判尹閔鎭厚,以戶曹木六百同,城役時取用事,定奪,而前判書趙泰采,有所別備爲言,臣亦曾待罪地部矣。國家有事則需用倍繁,無事則小無羡餘,趙泰采之鳩聚,似非別樣措備也。經費之物,不可遽先取用,嶺南,有備局句管射軍木三百同,爲先取用,而今此城役,旣是國家大計,非他城池之比,外方監兵統水營木錢,參酌分定,兵曹所儲木同,亦爲取用,何如?上曰,大臣所達,是矣。取用,可也。出擧措
金昌集曰,今玆築城物力,所當取用於軍門,而訓局則疲弊,禁營·御營,物力稍優,參酌取用,何如?上曰,似好矣。左參贊李彦綱曰,前日閔鎭厚所達,請令三軍門同築云者,似非竝出物力之謂,而廟堂亦未詳知,宜有明白定奪之事矣。上曰,只令監築可也。彦綱曰,築城事,雖有主管堂上,而至於財力出處及役軍調用等事,宜令主管之臣,就議于廟堂而後,稟達擧行矣。上曰,所達是矣,依此爲之,可也。宗泰曰,三軍門,雖當分授監築,而財力則朝家,別爲區畫支用爲當矣。上曰,劃給可也。出擧條
金昌集曰,前因濫率事,有所陳達,而旋卽還率,法例則監司當罷職,頃者咸鏡監司趙泰東,罷黜營下守令,此亦係濫率事也。近來守令,全不畏法,故如此矣。上曰,眞有是事,國無紀綱,故如此,事極寒心矣。
金鎭圭曰,頃因判尹閔鎭厚所啓,各鎭堡有客舍處,殿牌奉安事定奪。故自禮曹,知委各道矣。釜山僉使,報本曹曰,本鎭客舍,曾爲差倭肅拜,移建草梁,而殿牌亦移安,其後又建客舍於舊基,請奉安殿牌,則道臣以爲,一鎭不當奉兩殿牌,僉使於望闕禮時,往本官行禮爲可云矣。今朝令如此,何以爲之云。臣意,草梁客舍,爲差倭肅拜而設置,則本鎭之別建客舍宜矣,而旣建客舍,則何可不奉殿牌乎?且本鎭接倭館,宜奉安殿牌,朔望行禮,使遠人知我國事似宜,故敢稟。刑曹判書尹德駿曰,一行缺玆事不可不熟慮也。上曰,此事何如?左議政徐宗泰曰,邊鎭無客舍,則不可奉安殿牌,如有客舍,則臣子所瞻仰,不可不奉安,至於釜山則異於他處,奉安似宜矣。上曰,遠人所見之地,奉安殿牌,可也。出擧條
又啓曰,守禦使尹世紀,臺啓雖停,不敢行公,故廣州府尹金致龍,以南漢營建事,書問於臣,以右室當繚以周垣,而前面不必設行,只設紅箭門似宜云,蓋以此與盡備儀文者有異,當爲權宜之道故也。而臣意則國社之制,壇外有壝,壝之四方,設紅箭門,其外竝神室,繚以周垣,而前設正門與夾門,而今此所營建,只有神室而無壇壝,似不當設紅箭門,而當設前門,州縣社稷,以其無神室之故,不設門,只有紅箭門,此恐不可取例,故敢此仰稟。上曰,設前門,不設紅箭門,可也。出擧措
又啓曰,前冬,臣以黃柑製述課次,黽勉承命,竊有所懷,一者仰陳而未果,敢此陳達矣。國家定制,謁聖節製,試官·擧子,元無相避之法,旣無相避,則試官子弟,或有赴擧得中者,致有人言,宜令下詢定式,何如?上曰,此事,何如?宗泰曰,自古無定式擧行之事,此非應行之科,故法制似然,而近來科擧,或出於疑似,則多有人言,故人多厭避,然朝家,創立相避之法則未知何如。昌集曰,近來科第,多有人言,故或有勸子弟勿赴者,而至於別立無前之法,則未知其可也。鎭圭曰,前日親臨之擧,亦以考官至親之中選,致有人言,臣待命此職,臣之子弟,則使之勿赴,而他餘親舊,不可一向禁止,似有明的定式矣。李眞儉曰,節製如學堂自古無相避,到今定式,似乎不可。鎭圭曰,初無禁令,得參之後,不免人言,則初不如定式之爲愈也。上曰,旣無相避定式,到今定行,非矣。
金昌集曰,泮中,有人日三日七日九日等製。人日七日則館閣堂上設行,三日九日則政府六曹進參,事體尤重。二行缺增廣庭謁聖,又是稀有之科,一年直赴,只有九日製與賜柑,其在勸奬之道,似涉不均矣。上曰,人日三日九日七日,凡四製,而三日九日則爲直赴矣。頃因科獄,而罷賜第之規,上上年趙泰考,有所陳達,故九日製,先許賜第矣。大臣所達如此,諸臣之意何如?徐宗泰曰,三日製設行之體,與九日無異,故左右相所達如是矣。上曰,三日九日出表,人日七日出賦矣。宗泰曰,三日九日之製,同是政府六曹,合坐而行之,其事例之重,無異九日,旣賜直赴,則三日亦爲一例爲之,似宜矣。士子不勤讀書,惟望白日場,科試之易於得揵,此雖可惡,而此等特賜恩科,亦有所聳動多士矣。昌集曰,此與勸武之意,似無異同,故敢達矣。上曰,三日亦依九日例,一體賜第,可也。出擧條
大臣以下退出,上命史官,出召東萊府使李正臣入侍。正臣進伏,上曰,東萊雖曰守令,而直狀啓,卽邊上重地,其所責任不輕,卿須勅勵爲之,可也。正臣曰,小臣,本以不肖,奉此重任,心竊愧懼,聖上之勅勵至此,臣雖無狀,敢不惕念承命耶?上曰,約條雖存,每事未免見屈於彼人,以今番梟示事言之,我國不勝於彼,至於約條,終不堅守,每每撓奪,心常慨然。正臣曰,伏聞頃者,因交奸事,我國女人,旣已置法,則彼人亦當梟示,而彼國終不聽從,豈不慨惋乎?凡府中事,難以遙度,而今承入侍之命,故我國之於淸人開市事,亦有條例,而至於倭人,則何以至於如此耶?倭人之留館者,不知其幾,常與我國人相雜,我國事情,彼無不知之語,人言朝廷細事,倭必先知云者,不是虛語矣。凡東萊府使啓書,倭必先知,則何事不可漏泄耶?故相臣閔鼎重,爲東萊府使也,以此梟示啓書色吏云。臣以此事,反復思量,其言之諒者,啓草書呈,其餘則如別單例,私書於大臣,以爲轉遷之地似好,或以不先告國家,私告大臣不可,或以爲事極便好云,臣亦別有私人帶去事,以此人書呈似好,未知何如則可也。二行缺正臣曰,上敎,以約條申飭,故敢達。倭人巧詐萬端,今若謂之彼以巧詐,吾亦以巧詐待之,則吾與彼相類,彼以巧詐,吾以誠實,則可矣。彼亦有人心,豈無愧屈之端乎?一遵約條,無所撓改可也。嘗與外朝相議,則或以爲嚴猛以制,或以爲寬柔以安之,說者之論,亦不無所見,而臣意則專守約條,濟以猛寬,未知何如。上曰,凡事寬猛得中可也。約條之當守者,堅守不撓,此乃邊臣之道耶。承旨請進,正臣,讀告七事,讀訖,又讀別諭,讀訖,正臣退拜,上命內侍,賜弓矢,正臣,受而拜辭。遂退出。
行判中樞府事李頤命箚曰,伏以臣,屢暴血懇,終靳恩許,欲承明命,則病勢轉劇,無以自力,欲申號籲,則環顧分義,煩瀆是懼,徊徨悶蹙,罔知攸措。此際伏聞聖體受灸,末由致身於入侍之班,亦不敢偃然在家,忍死擔舁,席藁闕下,以俟嚴誅,昨夜史官,臨宣聖諭,俾勿待罪,臣驚惶感泣,不知死所。臣忝叨保護之列,不能奔走出入於違豫之時,失職廢事,當伏常刑,臣子情禮,掃地盡矣。王章至嚴,敢望苟逭,前日聖批,使臣勿復以情勢爲辭,又以臣引疾爲太過,是臣平日事君無狀,精誠不能上孚,日月之明,猶有未燭,慙惶抑塞,惟願遄死而已。噫,臣之不可齒於恒人,豈不自知?且痼疾嬰身,二十有餘年,中間覯聞,亦非一二,未嘗敢爲潔身圖便之計者,只緣上感明主之缺庶自效於塵露耳。何獨於今日,過自悻悻,忍孤深恩,缺若非萬分不得已不可强者,安敢缺今人之缺二行朝行,曾所未有,此其罪,萬殞猶輕,尙何望抗顔周行?況臣賤疾,今至難醫之域,手足之運用行動,亦皆須人,雖欲忘廉喪義,更效其筋力之勞,亦不可得矣。伏惟天地父毋,無物不體,父母之慈,當軫疾痛,殘喘危悃,庶蒙俯諒。且伏聞以該曹之啓,有輸送廩祿之命,臣今方請伏憲宰,何敢更受厚廩,以重從前素餐之罪也。伏乞聖慈,曲加哀悶,亟許先遞臣內局之任,收還廩祿輸送之命,仍命有司,治臣曠職之罪,不勝幸甚。取進止。批答見上
上在慶德宮。停常參·經筵。
卯時,有霧氣。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何,核處·脚部,其有差勝之勢乎?今日受灸時刻,依前定以巳正乎?臣等不任憂慮,敢來問安,竝此仰稟。答曰,知道。別無加減矣。
同副承旨李鳳祥上疏。大槪,銀臺出納之地,決非常調武夫,所可堪承,而分義是懼,黽勉出肅,連日在直,如坐針氈,一息靡安。又於此際,伏聞母病添劇,方寸煎灼。玆敢疾聲哀籲於孝理之下,伏乞聖慈,鐫遞臣職,以便救護事。入啓。答曰,省疏具悉。爾其勿辭,救護母病。
府前啓,請還收己卯文科追復之命事。請還收潛越宮城罪人金敏才,參酌定配之命,依律處斷事。入啓。答曰,勿煩。
大殿受灸後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
左承旨李壄,右承旨兪命雄,左副承旨金弘楨上疏。大槪,臣等,於諫臣之啓,有不可獨爲晏然者,乞遞臣等之職,以安微分事。入啓。答曰,省疏具悉。爾等勿辭察職。
傳曰,召對爲之。入侍,承旨李壄,玉堂李眞儉·洪致中,假注書李必重,兼春秋金聖淵,史官金在魯。
右副承旨韓配周上疏。大槪,臣以前修撰權世恒,疏單捧入事,致速臺議,至被問備之罰,臣之率爾登徹之失,著矣,其何敢一刻仍冒於榮次乎?伏乞聖慈,亟遞臣職,以謝臺言事。入啓。答曰,省疏具悉。爾其勿辭察職。
今日受灸時,王世子,三里·切骨兩穴,自四月初四日爲始受灸事,榻前定奪。三日製,明日設行事,榻前下敎。
兵曹,武科殿試規矩,柳葉箭一巡落點。已上朝報
金弘楨,以禁衛營言啓曰,來六月當,京畿軍兵,當爲連續上番,而係是農月,故依事目六番中部,前司五哨,則六月一朔立番,左司五哨,則七月一朔立番,而當其番次,每於前月二十五日,京中逢點,七八番,海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以禁衛營言啓曰,五番左部右司屬,忠淸道五哨軍兵六百五十二名,五番海西別驍衛五十六名,步軍標下一名,已爲點閱整齊。來四月初一日,與內外各處,入直馬·步軍兵等,依例替代後,舊軍放送之意,敢啓。傳曰,知道。
又以御營廳言啓曰,今此下番馬·步軍兵試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳,來四五月兩朔,應立前部右司屬,慶尙左道三哨,右道二哨,合五哨軍兵六百七十名,及京畿標下軍七百五十九名,已爲逢點整齊。來四月初一日,與內外各處,入直馬·步軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳屬,海西十番別馬隊五十六名,標下軍一名,已爲逢點整齊矣。來四月初一日,與北二營入直九番別馬隊,替代後舊軍放送之意,敢啓。傳曰,知道。
又以御營廳言啓曰,本廳屬海西,來六七月當,十二番十三番別馬隊,逐朔立番次,趁期調送事,本道監·兵使處,依前知會之意,敢啓。傳曰,知道。又以御營廳言啓曰,本廳,來六七月兩朔,應立前部後司屬,慶尙右道五哨軍兵,來五月二十五日京中逢點,六月初一日,與右司軍兵,當爲替代立番,趁期調送事,本道監兵使處,依前知委之意,敢啓。傳曰,知道。
金弘楨,以義禁府言啓曰,以忠淸兵使啓,本曹刑曹粘目,前保寧縣監,申以衡,移本府處置事,允下矣。申以衡,今方待命,卽爲拿囚之意,敢啓。傳曰,知道。
以上燼餘今日入侍時,提調閔鎭厚所啓,左右相,使備局郞送言曰,渭源犯越罪人等,如或變辭,則參覈使,改成推案以去事,昨日定奪,而但罪人等初招,以爲二人則殺於此邊,三人則殺於彼邊,而崔重泰緘辭,則以爲五人,皆殺於此邊云。若於行査之際,變辭承款,一如重泰之言,則以犯越歸罪於彼人,不無其嫌,地方雖變,前辭戕殺一款,則仍依前文案爲之,似爲得宜,欲以此稟定,而請對有煩,要臣陳白於入診之時矣。臣意則有難遙度。所謂餘存淸人,如或現出而對辨,則致有相左之端,亦甚難處,宜令參覈使,詳察事勢,隨便善處而已,不必自朝家預爲指揮矣。以此回報,則兩大臣亦以爲然。故敢以往復之意,竝此仰達。上曰,前日罪人等供辭,以爲二人則殺於此邊,三人則殺於彼邊,而重泰緘答,則以盡殺於此邊云,若以盡殺於此邊變辭,則以犯越歸罪,不無其嫌云者,亦有意見。戕殺一款,依前文案爲之似好,而觀勢善處事,分付參覈使,可也。備局謄錄
成均館官員,以知館事意啓曰,今三月初三日,儒生課製,因政府西壁有故,今月內,無故日退行事,曾已入啓蒙允矣。今二十七日,設行之意,敢啓。傳曰,知道。監製謄錄
未時,上御會祥殿。召對引見,參贊官李壄,侍讀官李眞儉·洪致中,假注書李必重,記事官金聖淵·金在魯入侍。眞儉,進講節酌通編,己酉擬上封事,自具位臣,止天下幸甚。上曰,下番讀之。致中,進讀自其五所謂,止天下幸甚。上曰,承旨讀之。壄,讀自五月二十六日,止實天下萬世之幸。上曰,翰林讀之。在魯,進讀自臣竊觀今日,止伏乞財赦斧鎖之鎖字,讀以本字。上曰,讀以鑕字是矣。眞儉曰,正心以下十事,皆切實工夫,所當留念處也。節要則乃師友論學處,而此則有關於治體矣。上曰,十事所論,語皆切急,可不留心焉?壄曰,此十事,所當留念。致中曰,以卽今事論之,此十事外,豈有他哉?眞儉曰,正心以正朝廷,故以正心爲十事之根本矣。上曰,然矣。眞儉曰,內言不出,外言不入,苞苴不達,請謁不行云者,此誠格言,內言或出,外言或入,則其害甚重,如此則家亂矣。數行缺致中曰,自古人君,孰不知親君子·遠小人之道,而第君子則難進易退,小人則投間抵隙,故君子易退,小人易進,爲人君者,所當審察乎此矣。上曰,然矣。眞儉曰,因此有所敢達。湖儒洪履範等,假托追尊世室,其意叵測,末乃以次第等說,隱然謟諛君父,鬼蜮情狀,莫敢逃於天鑑之明。聖上旣施投畀之典,而其疏下,晏然自在,合有施罰之道矣。上曰,疏頭極邊定配,則疏下不必論罪,疏頭施罰,則疏下自不得赴擧,合疏施罰,無前規矣。致中曰,向來貶薄之說,乃黨人構陷之事,而今者履範等,綴拾餘論,探試君父,可謂巧且慘矣。上曰,其疏極爲陰慘,貶薄之言,乃向來爲穽於國中者也。今又祖述凶言,極爲無據矣。李壄曰,鄕中疏儒,或有參疏之人,不知而錄名於疏貼者云矣。致中曰,此中,夫豈鄕人之所辦哉?上曰,然矣。眞儉曰,明義理以絶奸神云者,雖以常人言之,男子豈好淫祀乎?婦人或有好之者,此乃家長不能禁之致矣。今雖有淫祀之禁,而無實效,淸禁之內,非謂有此事,而女侍中,或有一毫所犯,而若不痛加禁抑,則其害甚矣。上曰,可不留意焉?又曰,所謂擇師傅以輔皇儲者,敎諭之道,未過於此。春宮,春秋鼎盛,方當典學之日,宜盡擇師之道。昔當殿下在潛邸之日,旁招遺逸之士,以資輔導,此正今日之所可法也。致中曰,曾在丁亥年間,因筵臣陳達,有書筵官及諮議備員差出之命,而其後見差諮議之人,皆不應命,故成命之下,未有實效,豈不慨然乎?近日翊衛司官員,講論詩書,誠美規也。前頭隨闕差除時,若以有經術之人,各別擇差,使之侍講之際,陳達文義,則必有益矣。又曰,因文義適有所懷,故敢達。生民休戚,係於守令賢否,守令之職,最爲緊重矣。雖以政例言之,必有薦主然後,始乃備擬於守令,則祖宗朝愼簡之制,此可見矣,而法行旣久,寢以解弛,近來歲首之薦,只循例塞責而已,未有擇人之實矣。當此生民倒懸之日,尤宜另擇差送,而八路州縣之窠,其數甚多,銓官雖欲擇擬,聰明有所不及,其不能盡擇,勢所然矣。若令二品以上·六曹·三司及諸道監司,各薦五六人,作爲一案,置之選部,就其中隨窠備擬,而差遣之後,如有貪贓不治之人,薦主亦爲論罪,著爲令甲,斷不撓改,則薦人者,必十分愼擇,守令亦當盡心奉職,庶可有大段成效矣。上曰,三百餘邑守令,實難盡得其人,而儒臣所達似好,令廟堂稟處,可也。出擧條上曰,翊衛司之入侍書筵,意有所在,筵臣所達是矣。前頭隨闕,各別擇差事,分付,可也。洪致中所達,在上
上在慶德宮。停常參·經筵。
巳時午時,日暈。申時酉時,日暈左珥。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?脚部受灸之後,其有差勝之效,而核處亦漸消減乎?臣等不任憂慮,敢來問安。答曰,知道。與昨一樣矣。依前間六日,問安。
輔德金普澤上疏。大槪,臣於春坊除命,毋論其職名之萬不近似,才分之已試蔑效,環顧情迹,決難復冒於榮次,略暴危苦之懇,而見阻喉司,卽又召牌辱臨,不敢坐違,謹詣闕外,而不得致身天陛以謝恩命。輒敢疾聲號籲,冀賜遞免,仍命刊去仕籍,俾得卒蒙生成保全之澤事。入啓。答曰,省疏具悉。爾其勿辭,從速察職。已上朝報
金弘楨啓曰,大司憲尹趾仁奉命在外,執義柳述未肅拜,掌令朴熙晉·尹樟,持平尹就履·兪命咸呈辭,今日以監察茶時之意,敢啓。傳曰,知道。
李壄啓曰,右副承旨韓配周,陳疏承批之後,不爲仕進,殊涉未安,卽爲牌招,何如?傳曰,允。
兪命雄,以弘文館言啓曰,本館上番校理臣李眞儉,以御營廳郞廳,今日坐起時,晝仕出去之意,敢啓。傳曰,知道。
又以侍講院言啓曰,新除授輔德金普澤,除拜累日,尙不出肅,牌招察任,何如?傳曰,允。
金弘楨,以備邊司言啓曰,北漢築城,四月內始役事,命下矣。擇日告祭等事,依例擧行之意,分付該曹,何如?傳曰,允。
韓配周,以兵曹言啓曰,今三月二十七日,私婢太貞稱名人,自興元門入來,差備門外擊錚,極爲駭愕,令攸司囚禁治罪,同門守門將李元善,常時不能禁斷雜人,以致闌入,亦難免其責,推考,何如?傳曰,允。
又以兵曹言啓曰,昨日內中日試射單子,啓下後相考,則興元門砲手良人金哲命名下鳥銃,邊三中懸錄,禁軍除授事,付標以下,而哲命,昨日試射時,第三放元不得中,故取考各人試記,分明書不字,顯有改書之迹。摠府文書次知書吏趙贊河及砲手金哲命,捉來一處憑問,則受賂用情,以三中樣,渠乃追後潛自添書之事,箇箇吐實,事之可駭,莫此爲甚。趙贊河·金哲命等罪狀,請令該曹依律處斷,元單子付標以入之意,敢啓。傳曰,知道。
金弘楨啓曰,卽者全羅右水使尹廷舟,歲抄啓下來到,而年號之下,越二貼書塡後錄,不察甚矣。不可無警責之道,推考,何如?傳曰,允。
上在慶德宮。停常參·經筵。
備忘記,居首生員李眞望,直赴殿試,之次進士李重泰·李以泰,幼學韓宗說·安䋊·南夏正·李相河,各給一分。
司諫兪命凝啓曰,如臣無似,忝叨言責,病情深痼,乍出旋入,絲毫蔑效,愧懼常切,日昨入侍筵席,瞻仰耿光,愚忠自激,妄陳所懷,而不覺辭語之支蔓,遽致激惱於聖心,嚴敎之下,惶懍罔措,不得不冒死辨白,而退出之後,餘悸未已,方在尋單縮恧之中,昨伏見右副承旨韓配周疏,則以臣請推承宣之啓,乃謂之語意深緊,頗有慍怒底意。臣竊瞿然,繼之以訝惑也。彼儒臣,若以帶職就訟爲未安,則呈告遞職,未爲不可,而以其山訟,陳疏控辭者,不但猥越之甚,且是格例之外,勿辭往來之批,雖出於特恩,職經幄者,其不宜出入於訟庭也,明矣。則亦當力辭其職,必遞後下去,而乃以山訟,晏然下直者,不亦有傷於事體乎?疏單捧入,未免率爾,此臣所以略加規警,而至於當該之各異,曾所未諳矣。今聞下直單子捧入,則臣之從兄,爲該房云,臣於嫌礙之端,矇不覺察,致有此大段失着,其何敢抗顔仍冒於臺次乎?請命遞斥臣職。答曰,勿辭,退待物論。
吏曹啓曰,來四月初一日,祿都目政事爲之之意,敢啓。傳曰,知道。已上朝報
金弘楨啓曰,大司憲尹趾仁奉命在外,執義柳述未肅拜,掌令朴熙晉·尹樟,持平尹就履·兪命咸呈辭,今日以監察茶時之意,敢啓。傳曰,知道。
李壄啓曰,判府事李濡箚子到院,而以國忌齋戒,留院之意,敢啓。傳曰,入之。
金弘楨,以都摠府言啓曰,副摠管儒川君濎,以禁軍等都試坐起時,慕華館進去之意,敢啓。傳曰,知道。
李壄啓曰,前奉敎李眞儒·洪啓迪,前待敎宋成明,前檢閱朴弼夢,竝令該曹,卽爲口傳付職,仍卽牌招察任,何如?傳曰,允。
吏曹口傳政事,李眞儒·洪啓迪單付奉敎,以宋成明單付待敎,以朴弼夢單付檢閱。
疊書兪集一,以吏曹言啓曰,來四月初一日,祿都目政事爲之之意,敢啓。傳曰,知道。
兪命雄,以藝文館言啓曰,藝文館奉敎李眞儒,時在京畿高陽地,洪啓迪,時在衿川地,待敎宋成明,時在楊州地,竝斯速乘馹上來事,下諭,何如?傳曰,允。
李鳳祥,以備邊司言啓曰,北漢城役時,諸道監兵·統水營,錢布分定,兵曹木取用事,榻前定奪矣。城役,當自來月初三日爲始,而外方分定木錢,上來遲速未卜,兵曹木二百同,爲先取用,何如?傳曰,允。
備忘記,傳于鳳祥曰,檢閱朴弼夢,以微末之官,罔念分義之至嚴,强引不當過嫌之嫌,有召輒違,惟事撕捱,事之寒心,固已久矣。昨日筵敎,不啻嚴峻,而弼夢,不思奉承,惟意所欲,牢臥其家,一向偃蹇,尤極可駭。朴弼夢,拿問處之。
李鳳祥啓曰,備局引見時,擧行條件中,多有疎誤之處,雖有改下,當該注書,請推考。臣亦難免不察之失,惶恐之意,敢啓。傳曰,知道。
行判中樞府事李濡箚曰,臣於日者,得見鄕儒洪履範等之疏,語意極其陰險,誠有不勝其危怖者矣。北咨入來之日,臣亦隨諸大臣入侍,詢問之下,略有所仰對,而旣有彼中急報文書,非若泛然傳聞之比,則敵情虛實,雖古智謀之士,未易懸度,其敢曰,此不足爲憂,而徒避失㤼風聲之嫌,故爲大言緩辭,以弛綢繆防守之策乎,此非意慮之所及也。至於以臣所陳三南賊黨之說,謂之驚擾,有若只聽權卨之言,率爾奏達者然,顧此賊黨,盤據湖·嶺,積有年所,其騰諸藩閫及討捕使公案啓牘者,不啻狼藉。卽人所共聞,而亦朝家之所已知者也。曾於甲申年間,閔鎭遠爲全羅監司,權卨爲長水縣監,因其所詗探賊魁崔昌成者,密令南原營將朴昌潤,窺捕於淳昌地,押到官門,則徒黨中路突出,討捕軍官軍牢,盡爲結縛,劫辱半行缺此在昌潤馳報營門之狀云,□□□·□□□·□世鐸,爲嶺南之魁,朴福山·金德宇·崔斗望,爲嶺□之魁,或布散沿路,往來於京城,或盤據沿海之間,相爲表裏,朝報官奇,密密探知,以爲祕迹之策云云,而世鐸·斗齡則被把伏法,其餘大奉·大成·福山·德宇等諸賊,逃匿諸處,終未得搜捕云矣。至於乙酉年間,全羅監營千餘銀貨,見偸經年之後,權卨,又爲玉果縣監,監司權尙游,使之設機詗察,盡爲推得,竝捕賊黨數人,而大奉等諸賊魁,則又不能盡捕去根矣。蓋此失捕之崔大奉·大成等數賊,最爲獷悍巨魁之狀,臣嘗稔聞於前後道臣及營將輩,而上年因長興地黃帝島前洋水賊之變,統制使鄭弘佐狀啓中,以爲近年以來,海島諸處,無賴之徒,成群作賊,比比有之,而沿邊守令邊將,怠慢成習,元無摘發徵治之事,故有此非常之患,令廟堂嚴飭于三南水使處,以杜意外之患云云。據此一款,海島諸處之有成群作賊者,可知也。臣於前秋,得見熊川狀啓之如此,固已爲慮,而又得聞權卨之言,則南中劇賊所謂崔居士稱云者,一自營門失捕之後,蹤跡尤祕,去來沿邊島中。氷合則隱身寺刹,行盜陸地。風和後則乘船入海,劫掠商船,歲以爲常。今亦歲後解凍之時,必將如前。若趁其處陸之日,詗察勦捕,則可無竊發之慮云云。此與統帥狀啓,所陳者相似,尤不能無慮。適當入侍,竊自惟念,北咨所報,旣如此,而域內嘯聚之徒,又如彼,則人心騷屑之際,恐或乘時益熾,以至難制之境。凡爲國慮患之道,必須防微杜漸,不可謂之鼠竊之徒而置之,此臣之所以不但以外警爲憂,而竝及此意於伊日筵奏,以冀申飭三南,另加譏察沿邊,別爲搜討諸島,俾奸黨散落,而不得竊發者也。然猶不敢縷煩如許曲折,只擧大略,且以其初聞之說,雖未可準信,亦不可全然不信爲辭,而仍請使兵判招問,以爲詗察之地矣。二行缺履範等之疏,反以本道本郡之人,所未聞知爲言,果如此說,則統帥狀啓,有曰,近年諸道諸處,成群作賊云,而至請廟堂嚴飭三南水使者,何也?近者全羅監司李震壽狀啓。又曰,茂長·泰仁等邑,獷賊刺殺討捕領將,其意必欲殺害指告之人,以防其詗察之路。明火賊外,又有火繩賊,近又有僧徒,結黨以作賊之事,嶺下雖飢荒,嶺上不至大歉,而哺聚之徒,去益熾盛,譏捕非不勤,按治非不嚴,而終未有實效,道內賊患,誠非細慮云者,亦何也?卽此而觀之,臣之所達者,實出爲國慮患之深意,而今履範等,諉以無賊,而不欲其詗捕除害者,已非常情。且崔居士云者,乃是礪山討捕使文案中擧論之賊,而換名變號,旣入公案,則以居士二字,謂之非常之名號者,殊涉可笑。至於締結北咨所報之賊等語,旣是筵奏所無,則抑勒爲說,尤極無理。噫,外方村閭之民,㤼於陰害,而不敢指告,官吏亦且畏禍,不敢爲殫力詗捕之計,大臣,以四方異聞,陳白于上,而又有此投疏眩惑之理,則從今以往,無敢復言盜賊事,將使哺聚之徒,肆行而莫之禁,此非細慮,臣竊痛之。臣於衰病之中,添得感冒,眩症兼發,累日昏倒,前後起居之班,未克趨參,惶隕無地,而陳章自列,亦未免稽延。今始冒死申暴,伏乞聖明,察臣危懇,亟遞臣職,仍治臣妄言之罪,不勝幸甚。取進止。答曰,省疏具悉卿懇。履範等之疏,極其陰險,誠可痛心,何足掛齒?卿其須體予意,安心勿辭,速出行公。仍傳曰,遣史官傳諭。
上在慶德宮。停常參·經筵。
未時,日暈。
院啓,引嫌而退。隨事規警,誠得臺體,錯認當該,元非大段,請司諫兪命凝出仕。答曰,依啓。
司諫兪命凝牌不進,依承傳罷職。
吏曹啓曰,臺諫有闕,政事,取稟。傳曰,祿都目政,差出。已上朝報金弘楨,以備邊司言啓曰,備邊司郞廳,以大臣意來言,今日賓廳坐起日次,而國忌相値,不得來會云矣。敢啓。傳曰,知道。又以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。以下缺日記廳郞廳金聖佑書。郞廳愼基慶校正。
上在慶德宮。停常參·經筵。
下直,天安郡守李衡佐。
京畿監司書目,廣州等邑呈,以去月二十三日·四日雨澤事。
政院啓曰,因侍講院草記,明日王世子會講時,宮官不可不備員,兼輔德·兼弼善未差,兼文學李縡,兼司書林象德俱在外,合有變通之道。令本院稟旨擧行事,允下矣。兼輔德·兼弼善有闕之代,今日政,使之差出,而在外之員,則勢未及進參於明日會講之時,何以爲之?敢稟。傳曰,依啓。在外之員,竝改差,亦卽差出。
右承旨兪命雄上疏。大槪,□□頃日□□□□□□之啓,有矇不覺察之失,乞遞臣職,以安微分事。入啓。答曰,省疏具悉。爾其勿辭察職。
判尹閔鎭厚上疏。大槪,日昨筵中聖諭溫諄,特命行公,惶悚感泣,不敢復有煩瀆,而旣受董役之命,實無供劇之勢,且於大臣箚辭,有不可晏然者。玆敢冒陳情懇,乞蒙許遞本職事。入啓。答曰,省疏具悉。此等危險之說,不足掛齒,卿其勿辭,安心行公。
黃海監司書目,臣之病狀添重,決無供職之勢,乞蒙鐫遞事,上疏上送事。啓。答曰,省疏具悉。卿辭至此,令廟堂稟處。
應敎權忭,副校理李縡,修撰李世瑾,奉敎洪啓迪,待敎宋成明,月課連三次不作,依承傳罷職。
明日王世子會講正時,巳初初刻。
禮曹參判金鎭圭請對入侍。入侍時,明日春秋館實錄曝曬及考出時,春秋館堂上兼帶賓客之員,推移進參於會講,其餘無故人員,竝爲進去考出事,及通信使行期,今月內,始爲差退事,榻前定奪。
謝恩,兼司書洪致中。以上朝報
兵曹啓曰,去三月朔各廳堂下武臣等試射,當爲設行,而連因公故,未及擧行,今已踰月,不得爲之之意,敢啓。答曰,知道。御營
禮曹參判金鎭圭請對入侍時,所啓臣來詣政院後,北漢城役擇日告祭日文,適來到,而此事無可據前例,不可不稟定,故適當入侍,敢玆陳達。自前節祭及祈雨祭時,三角山之祭,皆行於白岳,而白岳則以配位同祭,祭文亦以一文,用於兩處,而今此築城之處,乃是過白岳十數里之地,於白岳,不相干涉,當只告祭於三角矣。頃年都城修築時,則以白岳在都城,而伐石於三角·白岳之間,故竝告兩山,而今日之事,則異於前,而藝文館則排祭文時,泛用前例,以兩山祭文啓下,似不當如此,而此是典祀之未嘗論啓,故敢稟。上曰,常時節祭。望祭三角于白岳,故三角之神,設兩位板,而此事,則與白岳不相干涉,只祭三角宜矣。左承旨李壄曰,三角則無祭壇矣。鎭圭曰,今番則事無前例矣。中興爲三角當中處,中興主峯,依掃地以祭之禮,行祀,何如?上〈曰〉,依此分付,可也。典享司
禮曹啓曰,寶城幼學尹東郊,戊子式年會試入格之後,以祖母承重喪,不得赴當式年覆試。庚寅增廣殿試,未及上來之故,許赴後科殿試之意,自本曹啓達蒙允矣。庚寅九月節製居首進士沈珙,同年十一月賜柑製述居首生員權益寬,今年三月節製居首生員李眞望,直赴殿試事,命下矣。尹東郊·沈珙·權益寬·李眞望等,竝許赴於今辛卯式年文科殿試,何如?傳曰,允。制司日記
吏批啓曰,本曹郞廳,今當差出,而擬望之人乏少,外任竝擬,何如?傳曰,允。
有政。以元德夏爲河東府使,李顯徵爲參禮察訪,洪景濂爲宗簿正,任守幹爲司僕正,權詹爲司諫,鄭雲柱爲禮曹正郞,林世讓爲工曹正郞,林象德爲吏曹正郞,洪致中爲司書,趙錫命爲兵曹佐郞。吏曹謄錄
未時,上御會祥殿。禮曹參判金鎭圭請對入侍時,左承旨李壄,假注書尹大英,記事官金聖淵,記事官金在魯入侍。禮曹參判金鎭圭所啓,小臣以禮曹及春秋館職事,欲有所稟定,而文字未能詳盡,且賓廳日次,亦難缺待,故敢此請對矣。東萊前府使權以鎭狀啓,以爲大差倭處,江戶執政禮幣,使之勿送緣由,使譯官責諭缺一字以爲爵秩不便之說,果爲妄發,而我國缺于江戶執政,非當初約條,而自我國缺有書云,有若我國,因有求乞,而缺條有無及以刷還事通書之虛缺曹及備局謄錄,數日遍考,而元無缺窮搜,承文院謄錄缺,有日本回答使差送之擧,缺考出前日曲折,而事下缺於江戶執政處書契中,略及刷還,缺例書契之末措語,添入爲請矣。其所缺無可考之文書,其後癸未信使時缺例,被擄人刷還次,成給敦諭公文,缺以甲子文書觀之,則似不專以被擄人刷還缺也。蓋因通書,付及刷還之事,而差倭,所缺當初約條及通書曲折,而約條,則不但備局及禮曹無之,萊府亦無之。攷事撮要,正統壬申,有約條,萬曆己酉,有改約條,而乃是倭人歲船事也。約條,不必止此事。明日適當春秋館曝曬,而本館有宣廟朝以後實錄,爲先考出約條,若有載錄則幸矣。且我國,以被擄事,通書于執政云者,亦未知虛實,竝卽考出,何如?上曰,約條,必不止歲船一事,而東萊及禮曹·備局,皆無現存文書云,極爲虛疎矣。卽今適當實錄曝曬時,考出後稟處,可也。李壄曰,臣待罪東萊時,考見約條,而終無可考文書。我國掌故,極爲虛疎矣。上曰,有約條依據然後,乃爲爭執之端,而內外俱無可考文書,極爲虛疎矣。鎭圭曰,臣又有所達。宣廟朝實錄,則在於本館,此兩條,若或考出,則不必遠考外方史閣。此外國朝以來,與倭人相接之缺置,一通,置諸備局及禮曹,似爲完備缺。上曰,所達是矣。李壄曰,約條謄出後,缺府亦爲一體謄送,似宜矣。上曰,若得考出,則自當謄送矣。出擧條鎭圭曰,缺後聞之,則館倭潛奸我國女人,我國則殺缺約條所無,終不殺潛奸之人。約條缺不得經日,而翰林,適只有一員,無缺堂上,則在京者多,使之盡會,分考,何如?上曰,依爲之。出榻前定奪又所啓,通信使行期,擇定於四月初缺,爲所經各邑及江戶接待凡百,盡爲整頓缺日發行,若未及,則當請退期云,而尙無缺日發行,而姑無定奪之事,故使臣,甚以爲缺似有弊,姑爲差退,以待萊府狀啓之來,似缺議于大臣,則令臣仰稟,故敢達。上曰,今則難以前定日發行,姑以四月內差退,渠若有未及之事,則以八月內,次次退定。榻前定奪又所啓,明日實錄考出時,本館堂上齊會之意,自外相議,則崔錫恒,赴都試,不來宜矣,而閔鎭厚·李墪會講缺進參,故不得來會云。會講不過暫時事,且賓客中,亦有不兼春秋館堂上之員,足以推移,其餘無故人,竝爲進參之意分付,何如?上曰,依爲之。出榻前定奪又所啓,臣來詣政院後,北漢城役擇日告祭祭文,適來到,而此事,無可據前例,不可不稟定,故適當入侍,敢玆陳達。自前節祭及祈雨祭時,三角山之祭,皆行於白岳,而白岳則以配位同祭,祭文亦以一文用缺二字處,而今則築城之處,乃是過白岳十數里之地,於白岳不相干涉,當只告祭於三角矣。頃年都城修築時,則以白岳在都城,而伐石於三角·白岳之間,竝缺一字兩山,而今日之事,則異於前,而藝文館分缺用前例,以兩山祭文啓下,似不當如此,而此是缺未嘗論著,故敢稟。上曰,常時節祭,望祭三角于白岳,故白岳之神,缺兩位板,而此事,則此事與白岳不相干涉,只祭三角,缺三角,則無祭壇矣。鎭圭曰,今番則事無前例,缺主峯,依掃地以祭之禮行祀。缺以上燼餘
上在慶德宮。停常參·經筵。
政院啓曰,今日王世子會講時,兩司各一員,當爲進參,而憲府無行公之員,呈告未肅拜人員,竝卽牌招,以爲推移進參之地,何如?傳曰,允。又啓曰,右副承旨韓配周,同姓四寸弟縣監配休妻淑人徐氏身死,服制已行四日,出仕,何如?傳曰,允。
假注書李必重服制,代尹大英。
謝恩,吏曹參判李晩成,執義柳述。已上朝報
訓鍊都監啓曰,馬兵別將李森,今日政,禁軍將除授,而此人差任已久,不但頗解戎務,都城監築都廳,亦已啓下,兼察,莫重監董之任,不可付之於生手,李森禁軍將,今姑改差,仍察別將之任,何如?傳曰,允。承傳謄錄
上在慶德宮。停常參·經筵。
夜一更,火星入軒轅第三星·四星內。
右參贊尹世紀三度呈辭。入啓。只遞守禦使。
都摠管黃欽三度呈辭。入啓。遞差。
政院啓曰,明日慕華館式年武科殿試時,命官,何大臣進去乎?敢稟。傳曰,李判府事進去。又啓曰,明日慕華館式年武科殿試時,兩司進參事,城上所牌招言送之意,敢啓。傳曰,知道。
明日崇政殿文科殿試時,開門罷漏後。明日崇政殿式年文科殿試時,讀券官三,左議政徐宗泰·李墪·金鎭圭,對讀官四,李台佐·金一鏡·任守斡·洪致中,慕華館式年武科殿試時,參考官三,崔錫恒·李基夏·鄭弘佐,參考官三,沈樘·李世馨·成倜。
府啓,請還收己卯文科追復之命。措辭見上請還收潛越宮城罪人金敏才,參酌定配之命,依律處斷。措辭見上答曰,勿煩。
院啓,請還收前府使李文海,禁錮蕩滌之命。措辭見上新除授司諫權詹,時在京畿高陽地。請斯速乘馹上來事,下諭。答曰,不允。下諭事,依啓。
右承旨韓配周上疏。大槪,向日公退之後,重致落傷,前患右邊不仁之症,一倍越添,貼身牀褥,作一僵尸。以此病狀,萬無供職之望,伏乞聖慈,亟許鐫遞,以便調治,以尋生路事。入啓。遞差。
備邊司,守禦使金宇杭。
吏曹啓曰,承旨有闕,政事,取稟。傳曰,再明日爲之。
讀券官李頤命,牌不進後,上疏。大槪,敢申崩迫之懇,乞蒙矜憫,盡削本兼諸任,刊名朝籍,仍治曠職違召之罪事。入啓。答曰,省疏具悉卿懇。日者李眞儒疏中云云,雖或有意而發,予旣以疏語爲不是,而必欲勉出卿,則卿之決意求退,無乃太過耶?所辭,斷不可允許,卿其須體至意,勿復祈免,安心行公。仍傳曰,遣史官傳諭。
謝恩,副摠管鄭履祥。朝報
禮曹啓曰,今日發遣本曹郞廳,健元陵抽栍摘奸,則入直參奉任守迪及守護軍,竝無頉,而稚松則始爲茂盛,亦無敗痕云矣,敢啓。傳曰,知道。典享司謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審近日,聖體調攝,若何?核處·脚部,其有差勝之勢乎?
王世子,三里·絶骨穴,自今日受灸事,前已定奪矣。時刻定以何時乎?臣等,不任憂慮,敢來問安,竝此仰稟。答曰,知道。別無加減。時刻,定以巳初,宜矣。
冬至正使鄭載崙,副使朴權,書狀官洪禹寧,入來。
王世子受灸後,大殿·中殿·世子宮·嬪宮,藥房·政院·玉堂問安。答曰,知道。
世子宮,二品以上·六曹問安。答曰,知道。
吏曹參判李晩成辭職上疏。入啓。答曰,省疏具悉。誣詆可惡,何足爲嫌?卿其勿辭,從速察職。
開城留守書目,辭職上疏上送事。啓。答曰,省疏具悉。卿其勿辭,從速察職。
傳曰,回還冬至正·副使·書狀官,留待引見。燼餘
禮曹啓曰,卽接四館所牒報,則今番會試入格幼學黃允垕,昨日遭生父喪,不得赴殿試云。依前例,許赴後科殿試,何如?制司日記
今日三使臣引見時,正使鄭載崙所啓,臣三度往來於彼國,而譯官輩,不習漢語,將至於不通水火,事極寒心。臣異於外朝之臣,若係勸奬之事,則不敢有所干涉,而旣目睹其如此,故玆敢仰達矣。上曰,兩國之事,譯舌居間,而不習漢語如此,前頭可慮。此則出於擧行條件,分付司譯院,另加申飭,可也。副使朴權曰,朝者問安時,逢司譯提調,已言之矣。今行,譯官習熟漢語者甚少,常時行語,僅能相通,而略涉文字,則全然不能問答,至於買賣給價之際,亦不成形樣。惟有上使軍官張遠翼者,稍解漢語,故一行大小事,必令張遠翼居間通語。在今無事之時,則猶可苟度,而或有事變,則將不得傳通,辭命關係,豈不重歟?臣問其所以然,則渠輩以爲,雖於漢語,元無論賞激勸之事,不過出送於漂船問答之時,無利於身,而只有苦役,故初不肯習熟云。其勢亦然矣。聞故相臣閔鼎重,爲司譯提調時,漢人之在我國者數人,逐朔付料,抄選年少譯官,使之學習漢語,而只誦書冊,則終未能慣熟,故以言語問答,而謂之偶語廳。遠翼亦於此時成就云。今若申明此法,淸·漢兩譯中,善語如遠翼者各一人,依前日漢人例付料,抄擇年少譯官,以言語敎習,則不過數年,必有其效矣。上曰,曾聞偶語,頗有其效。所達是矣。亦爲分付,可也。承傳謄錄
未時,上御會祥殿。回還冬至使留待引見時,正使鄭載崙,副使朴權,書狀官洪禹寧,左承旨李壄,假注書尹大英,編修官洪慶先,記事官金在魯入侍。上曰,萬里之行,無事往來,可喜也。載崙曰,伏蒙聖恩,無事還歸矣。所達事,當入於狀啓別單中也。缺更達之事,而海賊則蓋有之,而不大段,每侵四五字缺沒無常。彼國亦防守,而不甚畏懼,視之若五六字缺軍官田井一,乃是唐人之子,與其族,有酬酢。五六字缺陳於狀啓中,而此乃井一族屬,探問於六七字缺也。閣老之與外國人,私通言語,事甚重大。若以此,登三四字缺啓,則恐有遺失之患。故今數字缺以來,仰備數字缺以所錄紙上之。三四字缺海賊,以此見之,可知其不大段矣。六七字缺而舍舟登陸,則不死則獲,可缺初彼國之人,以爲下陸,則易制缺,元不以爲慮。且貿貿之輩,缺應泰之姪,以文科出身,方爲缺海寇聲息云。若賊勢熾大,則在於山海關內,缺理乎?譯官金知男,文書購得之際,與彼國,缺彼國人言內,以爲金州之賊,旗上,書借富濟缺之不過草賊,欲得財貨,似非攻城掠地之賊矣。載崙曰,缺賊,以我國,比之高麗時,水原·南陽海邊抄掠之賊,乍去乍來之類也。然我國之人,雖見數隻賊船,擧帆而來,亦必驚擾,故皇帝有此通報,蓋出於恤小之意矣。上曰,此紙,亦言皇帝恐海賊,攻大國不得,而侵小國,故有此通報云,似出於恤小,而無他意矣。燼餘
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝若何?核處·脚部,其有差勝之勢乎?今日王世子受灸時刻,依前定以巳初乎?臣等不任憂慮,敢來問安,竝此仰稟。答曰,知道。與昨一樣矣。
政院啓曰,吏曹郞廳來言,今日爲政事命下,而判書李墪,參判李晩成,俱以病不來,參議趙泰億,昨夕入來,而亦以病不進,不得開政云。判書·參判·參議,竝卽牌招開政,何如?傳曰,允。
江華留守書目,本府農事形止及雨澤事。
王世子受灸後,大殿·中殿·嬪宮,藥房·政院·玉堂問安。答曰,知道。
世子宮,藥房·政院·玉堂·二品以上·六曹問安。答曰,知道。
執義柳述啓曰,臣昨赴武科殿試,罷歸之路,有重臣自後而至。卽宜回避,而又有重臣在前,不得掠過,更無別歧,可以隱身,進退維谷,終未免等馬之歸。職忝提憲,身自犯科,決不可仍冒於臺次,請命遞斥臣職。答曰,勿辭,退待物論。
持平兪命咸上疏。大槪,敢陳病重實狀,冀蒙恩遞,兼附區區所懷,以備裁擇事。入啓。答曰,省疏具悉。爾之疏陳,大意則好矣。第今玆築城,已命重宰將臣主其事,而又遣御史董其役,是不信其臣也,寧有是哉?李師尙事,人臣之罪,莫大於欺罔,而爾身居言地,極力伸救,至以純實無僞,爲言,其誰欺乎?誠可駭也。勿辭察職。
右參贊尹世紀上疏。大槪,臣之情勢病勢,俱無蹲冒之理,而只解兼任,仍帶本職,臣之踪跡,轉益狼狽。玆敢瀝血刳肝,仰暴悲苦之辭,乞賜鐫遞,永刊仕籍,以終生成之澤事。入啓。答曰,省疏具悉。卿其安心勿辭,速出行公。
吏曹參議趙泰億上疏。大槪,蒙恩省墓,感結幽明,而中路得病,舁到私次。今承召牌,忍死趨詣,敢陳病難供職之狀,兼暴惶悚難安之情,乞蒙鐫遞,以便公私事。入啓。答曰,省疏具悉。爾其勿辭,從速察職。
戶曹判書金宇杭上疏。大槪,新授南漢守禦之任,決非如臣空疎蔑能者,所可堪當,乞賜鑑諒,回授可堪之人,以重國事,以安微分,不勝幸甚事。入啓。答曰,省疏具悉。卿勿過辭,安心察任。朝報
吏批啓曰,文科甲科第二人第三人,當付七品職,而時無窠闕,直長未仕滿中,依例備擬遷轉後,推移付職,何如?傳曰,允。
有政。以尹聖瑀爲司饔僉正,趙錫命爲司書,李宜顯爲承旨,李尙說爲奉常正,尹彙成爲尙衣別提,崔奎瑞爲判府事,洪道達爲典籍。吏批
吏曹參議趙泰億疏曰,伏以臣,幸蒙恩暇,缺畿及湖,畢伸私情,恩榮所曁,感結幽明,而缺風雨,感傷非輕,擔舁作行,寸寸前進,昨始歸缺之餘,病情添加,達夜叫苦,殆不省事。此際召牌缺畏分義,不敢不忍死趨詣於象魏之下,而缺自力供職之勢。抑臣於頃日邊震英缺辭旨,有萬分惶悚者,震英之缺爲請,則臣之因循謬例,誠無所逃。缺敎之下,何敢晏然於職次乎?且臣本缺不宜久蹲於匪據,今長亞缺行公,則臣缺寧有仍冒之理哉?況臣出疆之期,今雖差退缺事耳。若不解銜職名,稍加將理,則未發之前,缺伏乞聖慈,諒情病之俱難自强,亟命缺以便公私,不勝萬幸。臣無任屛營祈懇之至。批答見上燼餘
右參贊尹世紀疏。伏以臣,病勢情勢,俱難蹲冒,欲進欲退,益增臲卼,傍觀者不知臣之本情,彈射重發,辭意危險,而聖恩曲庇,白簡旋停。臣本巽懦,不欲費辭自鳴,重觸人怒,連尋長單,恭俟處分,天地仁心,猶不全棄,只遞兼任,姑仍本職。臣誠感泣嗚咽,尤不知死所,而臣之蹤跡,轉加狼狽矣。臣之昨年所遭,實是聖世之大變,私門之凶禍,苟非與臣家爲私讐,有一端人心者,孰不爲之痛咄憐嗟,而顧乃幸其不幸,作爲奇貨,反覆操持,迄今不捨。臣每聞此語,卽欲鑽地以入,安有一毫餘念,復及當世也哉?夫知人之明,聖賢猶難。如臣庸暗,何足責議,而若其待以腹心之說,雖以賊鉽之狹怨逞禍,必欲甘心於〈此〉者,尙不敢以此爲言,伊時文案,聖鑑所燭,而今日人言,胡至此極?缺顧臣才識,本非需世,而超置八座,涯分已溢,犬馬之齒,已迫七旬,而病入骨髓,蒲柳盡朽,感結知遇,望絶報缺彈指,有時起立,而自經禍變以來,一身窮厄,五情崩摧,缺之不得,藏晦之不得,而同朝之缺視楚·越,缺聞之言。以衅衊垂死之人,缺追悔半生,不覺面頸之發赬,缺哀矜,亟遞臣職,仍命選部,缺終被生成之恩,千萬幸甚。批答見上燼餘
持平兪命咸疏。伏以臣之冒居臺端,今已累朔,毫無裨缺積瘝曠,人非已多,鬼責兼至。消渴之症,源委已深,而缺發,泄患又劇,一日之內,引飮無算,渾身萎黃缺廁之數,不知幾何。顧此病情,俱係危惡,百方醫缺效,日入危境,如水益下,望斷生全,無計行公,屢上辭本,連尋長單,而見阻喉司,一倍㦖蹙。臺憲重地,決非養病之地,伏願聖明,亟命鐫臣職名,俾得專意調治,不勝萬幸。臣於垂死之中,耿耿一念,不任憂慨,付陳瞽說,冀幸澄省焉。近年以來,變異疊出,災眚竝臻,有不可盡記畢書者,而加以客歲西報,重惹繹騷,都·畿之民,缺迄未寧靜。以卽今事勢言之,則雖無缺形見之憂,而人無恒心,民無固志。當此平常無事之時,而幾有土崩瓦解之漸,則無論天災與物異,此實非常之變,難言之憂也。巡撫之行,出於不得已,而遠方之民,不知廟算之有缺騷然,傳聞甚駭。幸今巡役垂畢,竣還相繼,誠宜缺臣,凡於政令施措之間,一以鎭定人心,固結缺,設有小少警急,庶可無雲擾波蕩之缺之義矣。臣聞聖人之德,莫如至誠。缺推至誠之心,而加以不息之誠,缺之屬,其所孚感之效,可以缺憂勤一念,缺二行效死勿去,使都內缺之地,則亦豈非至誠孚感,缺至微至細之物,若有收合納官之事,缺賂遺之弊,反重於所納物件之數,此缺役炭葛雜物,需用不貲,而輸納之際,缺胥,害及於窮民,怨讟之興,職由於此。事雖缺,宜時遣御史,監董其役,督察其事,濫雜之類,摘發缺,亦可爲爲民除害之一端矣。輪日次對,蓋所以講論缺畫謀猷,而臨期停廢,循例頉啓,有若今日之勢,無一分可憂,無一事可做者然,此豈非漸遠於自强之策,而有缺恩之道耶?不時召對,所以仰備顧問,講明缺臣只相替缺明之事,何嘗小補於治體,而有益於問缺開天章閣,招宰執侍從諸臣,竝給筆札。缺責以此,群下莫不盡心思報,慶曆之治,前史罕匹。缺聖明,當於次對之日,召對之時,略依天章閣故事,缺訪,則凡在群下之列者,孰有不聚精會神,竭智殫力,以副我殿下虛佇之聖心耶?況玆頃年以來,重缺國事之人,元老新喪,無疇咨倚毗之缺普深。卽今在朝之臣,雖其才有缺,有人不借異代,則是宜缺策,庶臻鞏固之域,而缺三四行積有年所,知臣莫如君,缺殿下則哲之明,豈不俯察其爲人乎?平生行己純實,缺此見稱於儕友,而乃於一朝變作,欺詐缺師尙之保放也。臣亦往見,浮漲甚重,針灸雜施,缺之所目覩者,臣雖無狀,何敢爲師尙之地,而欺缺殿下哉?若以病不至死境,而久不就囚,爲師尙之罪,則必將缺心引伏,不敢爲一辭自明,而直以欺罔爲其罪案,則實是天下之至冤也。我國優容士夫,見囚金吾,仍病保放,缺後何缺而自古及今,未聞有因此獲罪者,缺獨被欺罔之罪,此豈聖朝寬大之典耶?缺虞,人才渺然之日,若師尙之文學識見,在缺,而惟其持論不苟,積忤於世,動遭顚躓,缺日安於朝,臣竊惜之。臣固欲言之於師尙在囚之日,而以其罪名之未勘,始言於行逭之後,伏願聖明,俯賜裁察,使刑分得平,處分得宜,不勝幸甚。批答見上燼餘
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝若何?核處·脚部,其有差勝之勢乎?王世子今日受灸時刻,依前定以巳初乎?臣等不任憂慮,敢來問安,竝此仰稟。答曰,知道。別無加減矣。
王世子受灸後,大殿·中殿·嬪宮,藥房·政院·玉堂問安。答曰,知道。
世子宮,藥房·政院·玉堂·二品以上·六曹問安。答曰,知道。
全羅監司書目,龍潭等邑呈,以三月十六日亥時量地震事。
黃海監司書目,海州等十二邑呈,以三月念後雨澤緣由事。
政院啓曰,執義柳述,昨日引避退待,今已日晩,尙未處置,事甚未安。除在外人員外,竝卽牌招,以爲處置之地,何如?傳曰,允。
持平兪命咸牌不進,依承傳罷職。
府啓,引嫌而退。未及回避,勢雖使然,揆以臺體,不可仍在,請執義柳述遞差。答曰,依啓。前啓,以國忌齋戒,今明日姑停。已上朝報
禮曹啓曰,今式年殿試榜目單子,昨日啓下本曹後,取會式榜目考准,則丙科第十四人,金汲以生員書之,而會試榜則以進士書之矣。考其名紙祕封,則果是進士而非生員。是出於前榜目誤書之致,故又見其草榜目,則以生員書之矣。啓下單子中,依其祕封,改封標以入,而出榜,則呼名書吏及草榜書出之四館,皆難免不察之失。當該四館,則請推考警責,書吏,令攸司科罪。且諸試官之未能一一考准,亦不無所失,而臣鎭圭,旣添試官之列,不勝惶恐之意,竝此敢啓。傳曰,知道。制司日記
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?核處·脚部,其有差勝之勢乎?臣等久未入侍,今日率諸醫入診,詳察症候,宜當。王世子連日受灸之餘,氣候安寧乎?臣等不任憂慮,敢來問安,竝此仰稟。答曰,知道。別無加勝之勢,世子氣候平穩矣。勿爲入診,依前間六日,問安。
吏曹啓曰,臺諫有闕,政事,取稟。傳曰,過齋戒後爲之。
政院啓曰,來十一日文臣殿講日次,取稟。傳曰,爲之。
上在慶德宮。停常參·經筵。
夜一更,月入軒轅右角星內。
京畿監司書目,廣州等三十六邑呈,以今月初一日始雨,初二日乃止。或得一犂,或得一鋤緣由事。
傳曰,史官一員待命,騎馬三匹立之,夏享大祭所內摘奸。已上朝報
禁衛營啓曰,今此水口門改築時,虹霓石安排之際,本營石手安二土里,爲石所壓,以致重傷,多般救療,終至殞命,事極驚慘。自本營,題給若干米布,使之斂葬之意,敢啓。答曰,知道。令該曹恤典擧行。禁營
上在慶德宮。停常參·經筵。
夜二更·三更,月暈廻火星。
下直,永達萬戶陳漢相。
政院啓曰,吏曹郞廳來言,今日爲政事命下,而判書李墪,參判李晩成,俱以病不來,參議趙泰億呈辭入啓,不得開政云。判書·參判,竝卽牌招開政,何如?傳曰,允。
同副承旨李鳳祥上疏。大槪,臣於日昨,冒死陳懇,得以歸護病母,感祝天恩,不知死所。且臣素患水土之疾,近益添劇,實無自力供辭之望。玆敢不避猥越,瀝血哀籲於天地父母之前。伏乞亟遞臣職,以延殘喘,仍治臣瀆擾之罪,以肅朝綱事。入啓。遞差。
全羅道巡撫御史書目,順天府使成碩夔,軍兵點閱時,多以染疾懸頉,而皆非實狀,不得已罷黜事。
同知朴權辭職上疏。入啓。答曰,省疏具悉。卿其勿辭察任。
忠淸監司書目,尼山呈,以新監司尹行敎,辭職上疏上送事。啓。答曰,省疏具悉。卿其勿辭,速往欽哉。
吏曹參判李晩成,牌不進。
全羅監司書目,務安呈,以校理林象德,辭職兼陳所懷,上疏上送事。啓。答曰,省疏具悉。今玆進言,亶出憂愛,予甚嘉尙,可不留心焉?北漢大計已定,良役今方確議,而湖南沿海四五邑,田稅量減事。令該曹稟處,爾其勿辭,上來察職。朝報
有政。趙道彬爲承旨,李尙說爲順天府使,柳述爲掌樂正,李宜晩爲執義,趙錫命爲持平,李眞望爲兵曹佐郞,李眞儉爲吏曹佐郞。吏批
上在慶德宮。停常參·經筵。
卯時,日暈。自午時至酉時,日暈。夜一更二更,月暈。
明日崇政殿專經文臣殿講時,考官二,李彦綱·金演,參考官四,李台佐·南就明·洪致中·申思喆。
政院啓曰,明日崇政殿專經文臣殿講時,命官,何大臣進去乎?敢稟。傳曰,右相進去。
平安監司書目,江西·咸從兩邑,去三月十六日·二十日·二十一日地震事。
慶尙監司書目,道內麰麥,擧皆茂盛,前頭若無大段災害,則豐稔可期,誠爲多幸事。
戶曹判書金宇杭上疏。大槪,臣於宰臣之疏,有不可晏然者。玆敢冒陳危悃,乞賜諒察,亟遞臣職,仍治臣罪,以謝人言,以安賤分事。入啓。答曰,省疏具悉。卿勿過辭,安心行公。
去庚寅年秋冬等褒貶,龜城府使南崙,雲山郡守梁彬,博川郡守李焌,渭源郡守河涉,寧遠郡守河沃,順川郡守李萬協,永柔縣令崔宗周,三登縣令趙命興,江西縣令李師亮,老江僉使韓武仁,以上中,平壤庶尹鄭復先,理山郡守申慶汝,以上下。
謝恩,檢閱朴弼夢。
上在慶德宮。停常參·經筵。
傳曰,前奉敎洪啓迪,前待敎宋成明,竝敍用。
政院啓曰,卽伏見平安監司李濟,去庚寅年秋冬等邊將褒貶啓本,則無一人居下,殊無嚴明殿最之意。推考何如?傳曰,允。
掌令朴熙晉三度呈辭。入啓。遞差。
左承旨李壄,吏曹參議趙泰億,弼善韓永祚再度呈辭。入啓。加給由。
禁府,洪處龜,連山縣平川驛,徒二年半定配。啓。
今日專經文臣殿講時,司錄愼爾晉,易純通,正字金就綱,易通,佐郞洪尙賓。博士朴崇古,易粗,著作金國礪。副正字李珌,易略,輔德金普澤,詩略,主簿尹東夏,春秋粗,司果南一明·尹聖時,直長洪尙寅,學正朴致遠,說書金始㷜,書粗,副正字沈尙鼎,司正柳綎,學諭李以濟,詩粗。
備忘記,居首司錄愼爾晉,半熟馬一匹賜給。
兵曹正郞李邦彦文臣殿講時,稱病不進,依承傳罷職。
吏曹啓曰,臺諫及守令有闕,政事,取稟。傳曰,再明日爲之。
開城留守書目,敢將病難供職之狀,冒死再籲,乞蒙恩遞事,上疏上送事。啓。傳曰,此上疏,還爲下送。
上在慶德宮。停常參·經筵。
自卯時至午時,日暈兩珥。夜一更二更,月暈。
政院啓曰,今日賓廳引見時,兩司當爲入侍,而俱無行公之員,除在外及陳疏入啓外,呈告未肅拜人員,竝卽牌招,以爲推移入侍之地,何如?傳曰,允。
持平趙錫命辭職上疏。入啓。答曰,省疏具悉。爾其勿辭,察職。
右承旨李壄,弼善韓永祚三度呈辭。入啓。遞差。
刑曹判書尹德駿上疏。大槪,秋官賓客本兼中,遞其一任,成例已久,乞令該曹稟處事。入啓。答曰,省疏具悉。疏辭,令該曹稟處,卿其勿辭往來焉。
大司諫尹星駿,司諫權詹牌不進,依承傳罷職。
去庚寅秋冬等褒貶,植松萬戶廉以興,淸江萬戶朴景瑞,以上中,吾老梁萬戶楊顯道,乫軒權管金尙倫,廣坪權管尹時元,以上下。
政院啓曰,備邊司郞廳,以大臣意來言,頃日賓廳日次,無定奪之事,故頉稟矣。今日有稟定之事,來會賓廳云矣,敢啓。傳曰,引見。
引見時,刑曹參判趙泰老改差,其代,明日政差出事,及近來呈告,甚爲紛紜,本院各別申飭事,及通信使從事官李邦彦敍用,仍爲差送事,榻前下敎。玉堂罷散人員,別單書入事,榻前定奪。
右副承旨趙道彬上疏。大槪,爲營遷窆,下往父母丘墓,路間病滯,今始舁還私次,而除命之下,已有日矣。至使恩除,在道緯繣,未克祗承,臣誠驚惶,無以自措。在臣分義,宜卽感激趨命,而顧此所叨之職,卽臣僨誤之地,已難晏然冒進,況今病狀,十分危重,斷無供職之望。玆敢冒死哀籲,乞蒙恩遞,以延殘喘,以安私分事。入啓。答曰,省疏具悉。爾其勿辭,從速察職。
平安監司書目,入春以來,雨水頗適,趁期耕種,幾盡立苗,誠爲可幸,而奉天高燥水田段,乾濕不適,多有未及播耕,此甚可慮。孟山·江東·平壤等三邑,去三月二十四·五日雨雹交下,非時雹災,事係變異事。
傳,前副應敎李世最,校理李縡,應敎權忭,修撰李世瑾·鄭栻,副校理金始煥·洪重休,司諫權詹,竝敍用。
今日入侍時,左議政徐宗泰所啓,信使時,倭人處禮單,差倭,請爲除去事,因萊府狀啓,禮曹覆啓請,令廟堂稟處,旣已允下。發於頃日筵對時,已承下敎,而今當從速定奪矣。禮單請寢事,若自其國送書,或馬島以江戶之意,送書契,擧其由之明白請之,則固當從之,無他難事,而今則前後差倭,只以口語爲請,辭語幻變,島主,必以江戶之意通之,雖無虛妄之疑,久遠已行之例,係是交際間禮節,而其所請寢,又非一人所賜一種禮物,以一倂除去爲言,只憑渠言,始停於今使之行,事涉大段。大抵通書於其國君,而倂給禮物於儲嗣,已爲過禮,又給其執政等,尤爲無當,國體有損。今因其請,而不送何害?然自渠發之,而無有文書,如有操縱,殊懇曲陳請之意,誠甚慢肆,若一依其言聽從而不送,則無以申國威而折彼心矣。今令本府守臣,以此責諭大差倭處,以禮物事重,朝廷,何可以爾今語而聽信?島主有書契而後可,以上處分,須卽急送飛船之意,嚴飭似當。臣等,在外相議如此矣。以倭人所請,聽從當否,諸議參差,臣之識慮,不能的定,而槪以島中,若終無文書,則勿聽其口言,如前附送爲勝矣。右議政金昌集曰,關白子處,自前雖送禮物,送給禮物,於是方在襁褓之兒,未知其爲是。渠旣令勿送,則勿送無妨,至於執政等處,禮物勿送之言,亦未知何故,而此旣自古流來之事。只以差倭一時口傳,輕許勿送,恐未得當,書問于馬島,觀其所答而處之,似宜矣。上曰,諸臣,各陳所見,可也。判尹閔鎭厚曰,當初通書,似出於事勢之不得已,而未知得當者,誠如大臣之言。然行之旣久,今猝請減,莫測其意之所在矣。況初則以爲除弊,中則以爲抗禮非便,終則以爲不入約條,前後變幻,尤極可惡。今若因其言而勿送,則是伸縮,在於渠手也。關白子處,禮物之勿送,猶有所諉,而執政處,則決不可無端不送,若使萊府,送書島主,以爲今此請減,意在除弊,以朝家軫恤之念,非不欲許施,而差倭傳說未詳,必須明示委折云,則倭人豈不肯受去,島主,亦豈無所答乎?待其答書,或送,或不送,似爲完備矣。左參贊李彦綱曰,禮單事,渠旣不願,則不必强送,臣之淺見,本自如此。故頃以此意,仰對于詢問之下矣。江戶凡事,島主,不能任自變通,今雖書問,亦必不爲明白回報,而但自古流來禮節,只憑差倭一時之言,猝然停廢,事涉虛疎,送書探問,得其回答文字然後,有所處分,似爲完備,而禮曹回啓,極論倭人之情狀,若以爲書契措語,則館倭,必不順受以去,亦當有參酌改送之擧矣。鎭厚曰,禮曹回啓,係是奏御文字,故以詳備爲主,而書契則事體不同,自當參酌措辭矣。韓城君李基夏曰,自古流來之事,何可因一差倭之言,許其停止乎?探問而得其文書然後,處之不晩,島主處,入送書契,似好矣。上曰,關白子處禮物,亦問之乎?徐宗泰曰,亦當問之矣。鎭厚曰,旣送書契,則關白子禮物一款,亦當竝入矣。禮曹參判金鎭圭曰,本曹之規,事之緊者,則長官雖有故,次官亦爲擧行。故臣於此事,頃草回啓。長官適出肅,故以其草相議入啓,淺見已在於此,今無可以更達之辭矣。大抵自古流來之事,因差倭口傳而停止,非但事體未安。渠曰當如此,則我不得不如此,渠曰當如彼,則我又不得不如彼,惟其言是從,其何以爲國乎?且此事,則雖從其言,於我無大利害,而但一從其言,以狃其習,則竊恐後弊可慮,決難只憑言語而施行。使守臣,以文字,問事狀于島主,見其答而處之,似便矣。李彦綱以移書時書辭,若如回啓措語,則館倭輩,必不受去爲慮,而隣國辭令,與本朝啓達之語,其體有異,亦豈無酌量之道乎?金昌集曰,兩國所爭之事,我國每輒不勝,故鎭圭所達,蓋慮後弊,而事有可聽則聽,不可聽則不聽而已。此事今雖許之,未知其必爲後弊也。同知朴權曰,臣還朝未久,未詳本末,而倭情雖曰狡詐,此事則未知其必有奸情,蓋聞禮單回答之際,於渠多有所費,故如是矣。關白子處,至給禮單,旣涉疲軟,執政處所送,未知緣何創始,而亦非不可已之事。今若因其請而除之曰,爾之所懇,旣出於省費除弊,故朝家特爲軫念許施云,則未知有損於國體,而操縱之權,不可謂在彼也。今雖得書於島主,島主之書,異於江戶之言,未足爲可據文書,今若使差倭,作爲文字以來,而依此施行,則豈不如馬島之書乎?鎭圭曰,馬島之不敢通於禮曹參判,例也,而乙酉年,始通書參判,而諉以江戶所分付之事矣。此禮物之受不受,事體甚重,果是江戶分付,則何獨無文書,而只使差倭口傳乎?雖以此見之,不可不令島主有書契,而非差倭文字,所可施行矣。彦綱曰,使行入去後,彼或以禮單之無故不送爲言,則出示島主書契,可也,而第若自江戶,初無禮單減去之語,則差倭,必不敢中間做出,文書之有無,似不爲關重矣。鎭圭曰,有一事可證,壬戌年以嚴有院,勿行祭奠事,島主有別單,而今番則無一張文書,宜以此問彼矣。徐宗泰曰,小臣,以私書,問議於領議政尹趾完,則其答,以爲執政之願辭禮物,其意雖難的知,此非執言生釁之端,依其言不送,恐無所妨。又以本司郞廳送言,問議于原任大臣,則判府事李□以爲關白子,乃執政處本是於國體有損,今因渠請而停送,似無不可,判府事李□以爲禮曹回啓之辭,得宜云。槪以朝家,每曲從其言,爲未當矣。關白之子處禮單,事體則視他爲重,而果生於上年冬,則請除禮物,猶有所執,使臣等拜禮,亦有所礙,而執政等禮物,其所請除,尤無端矣。今不聽而附送,雖得於摧折之道,倭人本峭毒,或終不受,則此不當爲使臣之咎,而禮參所送禮物,猶爲貽辱,況關白子處禮單,是自上所賜也。其爲損傷,益如何?此禮物,有馬匹鷹連,尤甚不便矣。雖爲附送,關白子處,則停止,似宜矣。且禮曹回啓中,以爲馬島之言,旣以抗禮不便,請除參判書禮單,則馬島所給參議書契禮單,亦當不送,邊臣,宜以此責諭於差倭,臣意,此恐非朝廷寬大之體,島主,亦豈無慍憾於心?今此請除,出於江戶之意,則島主,似無可罪矣。金昌集曰,關白子及執政以下所送禮單,未知其緣何創始,而本領不是,今此除減之言,其與加送禮物之請,有異,恐未必爭許之無妨,故欲執其文書而許之矣。彦綱曰,關白子處禮單,未知始何時,而仁祖朝壬午年間,該曹,以關白子處,書契禮物磨鍊以入,則自上,以致書襁褓之兒,極爲無據爲敎,而勿令爲之矣。鎭圭曰,其時書契則不爲,而禮單則送之矣。蓋壬午年關白,晩生子,對馬島主,念我國之送使以賀,故有信使之行,而因送禮物,乙未則關白,新承襲,未有子,故無送禮之事,壬戌則援壬午前事而送禮,遂以年例,此雖未知其果得當,而旣已成例之後,欲除去其禮,則宜以文書通告,而差倭之只以言語來傳,又累變其說者,似是慢忽我國,此在事體,不可不見其文書而處之也。上曰,此是自前流來之事,不可只憑口說而停止,且倭人前後變辭不一,使東萊府使,書問島主,待其所答而處之,可也。
今日入侍時,掌令尹樟所啓,關西一路,卽彼我使客往來之路也。各站酬應,比他尤甚,而況且連値凶歉,凋弊已極,至於各邑出站,道里不均,或以饒邑,而近出於一二日程,或以殘縣而遠赴於二三日程,其或邑力可以擔當站役,而有初不分排出站者,其間苦歇,已相懸殊。或當搬運支送之際,愁怨之聲,不一其端,請令道臣,酌量各邑之豐殘,均定站路之遠近,以除西民一分之弊。上曰,依啓。
今日入侍時,右議政金昌集所啓,頃因臺啓,松家島築筒處,發遣本道都事摘奸後,盡給役夫子孫矣。此事曲折,臣嘗聞之,而當初諸人,各出財力築筒,而喬桐役軍給軍,給價雇用矣,其中,有逆家之物,屬公之後,故淸城府院君金錫胄家受出,而未盡完築處,更出財力,盡爲完築。厥後,又有多端,還屬太僕,而此則以賜牌之物,還給本家矣。今番臺啓,只據一人呈狀,而都事下去,亦以帳籍所付之人,稱以役夫子孫,盡爲分給,卽今居民,未必爲當初役夫子孫,且朝家賜牌之物,事體自別,而竝爲奪給,殊未安,故敢達。上曰,竝與賜牌而奪給,事體未安,還爲出給,可也。備局
今日入侍時,禮曹參判金鎭圭所啓,各陵守護軍子枝,世傳其役,勿侵他役事,曾有承傳,而歲月已久,各邑全不奉行。戊寅年故相臣申琓,爲禮曹判書時,陳達于榻前,更加申飭矣。今見各陵所報,翼陵·穆陵·順陵·光陵·厚陵·思陵·齊陵守護軍子枝,充定他役者,至於四十名之多,蓋邑立丁之難得,不有朝令,每定他役,必須更爲各別申飭,陵卒庶不支保。戊寅年以後,陵寢守護,不成模樣,故敢此仰達。判尹閔鎭厚曰,此事亦多節拍,惑有非守護子而冒稱者,且子枝數多,而皆稱以兒弱,不許簽丁,各邑,以此爲悶云。若於充定軍役之後,明査其守護子枝,輒卽頉下,則似好矣。上曰,非守護子枝而冒稱者,或有其弊,判尹所達是矣。依此爲之。金鎭圭曰,本官不必明査,令監營査覈乎?上曰,令監營査覈,可也。典享司
禮曹參判金鎭圭所啓,本曹判書趙泰耉肅謝後,以病陳疏,不爲行公,而陵寢重事,不可遷就,長官出仕,勢難等待,故敢此稟定。上年閏七月各陵垓子,發遣郞廳摘奸回啓中,垓子形址,殆不辨識處,分付陵官牒報。或待秋後,或待今春修治事,啓下矣。去二月本曹判書李□□入侍時,以楊州則十陵所在,以春秋分兩次修治,其他一二陵所在處,則當一時修治陳達,則自上,不必今年內盡爲修治,量度形勢,漸治爲之爲敎,又以分付地方官,與陵官眼同,看審垓子遠近,容入陵軍,斟酌馳報事,仰請蒙允矣。近來各邑所報來到,而高陽所報內,昌陵·敬陵·翼陵·明陵·孝陵·禧陵·昭顯墓垓子,全無形地,周回一百十四步許,容入陵軍五千餘名,廣州所報內,宣陵·靖陵·獻陵垓子,元無形地處,合計八十餘里,陵軍以一邑之民,數月內,似難完畢,坡州所報內,恭陵·順陵·長陵垓子熹微處,三千二百七十八步,容入陵軍一千一百四名,驪州所報內,英陵垓子熹微處二千八百九十九步,容入陵軍二百餘名,寧陵垓子熹微處七百七十步許,役夫二百餘名一日史役,金浦所報內,章陵垓子修治處二千七步,陵軍容入四百八十四名一日赴役,楊州所報內,昌陵·翼陵·明陵,楊州地境垓子二十三里形址,或存或無,修治軍丁九百十二名,其他本州各陵,則牧使病未卽摘奸,故令兼官擧行,而報狀姑不來到矣。第以已到者觀之,役軍容入,若是甚多,而今則春節已過,農務方殷,許多軍丁,調發有弊,而陵寢重事,亦不可每每退行,下詢大臣而處之,何如?上曰,此時役民爲難,待秋擧行,而亦非今年內盡爲修治之本意,觀勢漸次爲之,可也。上同
上在慶德宮。停常參·經筵。
吏批啓曰,本曹郞官及玉堂·春坊闕員,今當差出,而擬望之人乏少,相避·外任,竝擬,何如?傳曰,允。
又啓曰,平壤庶尹,今當差出,而本府物衆地大,素稱難治,不可不擇送,而可擬之人乏少,各司久任人員中擇擬,何如?傳曰,允。
又啓曰,本曹參議,今當差出,而擬望之人乏少,承旨竝擬,何如?傳曰,允。
有政。以李眞儉爲吏曹佐郞,南道揆爲司書,趙榮福爲戶曹佐郞,李徵龜爲承旨,李震壽爲承旨,朴熙晉爲奉常正,南延年爲理山郡守,趙泰東爲刑曹參判,李世最爲東學敎授,李命世爲兵曹正郞,李眞儉爲南學敎授,金昌錫爲庶尹,趙泰億爲戶曹參判,柳德玉爲龜城府使,丁道徽爲舒川郡守,安壽鼎爲典牲主簿,洪重休爲副修撰,鄭栻爲修撰,洪禹寧爲弼善,朴泰恒爲大司諫,李世最爲副應敎,鄭纘先爲副修撰,李晩堅爲校理,朴乃貞爲掌令,黃爾章爲平壤庶尹,金始煥爲司諫,崔休爲司藝。吏批
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,日氣淸和,伏未審此時,聖體調攝若何?核處·脚部,一樣無加勝之勢乎?今日臣等,與諸御醫入診,詳察症候宜當,不任憂慮,敢來問安,竝此仰稟。答曰,知道。別無加勝之勢矣。
掌令尹樟啓曰,臣之素患風痺之症,近來危篤,雜施針焫,少無所減,日昨嚴召之下,分義是懼,强疾趨詣,入侍前席,往來之際,重觸風冷,肢節如束,面部刺痛,貼席叫苦,望絶供仕,不得已陳疏乞免,而見阻喉司,一倍悶蹙。且臣病勢之外,尤有難冒之端,執義臣李宜晩,家在堤川地,而再昨,下諭之時,誤以扶餘啓請,臣只憑下吏所傳之言,致有昏謬不察之失,其何可一刻仍冒於臺次乎?昨緣賤疾深劇,今始來避,所失尤大,請命遞斥臣職。答曰,勿辭,退待物論。
全羅監司書目,本道去月二十四日連次得雨,向熟兩麥,誠爲多幸,而珍島·海南則黃蟊熾發,兩麥萎枯,無望成實,民事悶慮事。
謝恩,右副承旨趙道彬。
判府事李頤命箚子。大槪,冒死申籲,乞蒙俯察前後瀝血之懇,削臣職名,治臣負犯,以嚴邦憲,以安微分事。入啓。答曰,省箚具悉卿懇。予志已定,決難允許,卿其須體前後之旨,安心勿辭,速出行公。仍傳曰,遣史官傳諭。
受由過限,罷職現告,參知李光佐,前修撰李世瑾,司勇李東昌,追現告,前參判趙泰老,吏曹正郞林象德,罷職傳旨。傳曰,吏曹正郞林象德勿論。
謝恩,修撰鄭栻。
今日藥房入診入侍時,提調閔鎭厚所啓,公州閑良尹弼殷上疏中諸條,皆自他司回啓,而進上藥材一條,下于內局矣。其言以爲各邑醫生輩,欲免點退之患,無不取色,若令該司直貿進排,則可無此患云。各道之以土産進上,厥有意義,而設令該司貿納,豈無取色之事乎?此是鄕三之言,決難聽許,而如此微細之事,不必累煩天聽,故不爲回啓,敢此陳達。上疏內辭緣,勿施,何如?上曰,依爲之。副提調兪集一曰,藥材之不好,未有甚於近日,蓋以各邑,不善採取之故也。今春封進,或以去秋所採充納,秋等封進,亦或以秋採充納。臣於待罪峽邑時,稔知此弊矣。第外方,未知採取乾正之法,故藥性亦不免變傷,朝家之分遣審藥於八道者,意固有在,若於採取之節,躬往列邑,醫生·藥漢輩,敎以採取乾正之法,則封進藥材,亦必有勝於前,以此分付,何如?上曰,所達好矣,依此分付,可也。副提調兪集一所啓,近來醫藥,絶無奏效,雖緣醫技不逮於古,而藥材多有不精者,似不可專責於醫人矣。材料中人蔘,最爲關重,至於獨蔘之茶,病之輕重,立判於此,尤可十分精擇,而進上所納人蔘中,亦有膠付者,豈不驚駭乎?蓋緣難得體大者之致,與其膠付爲大,間雜他物,反不如體小而獨蔘之爲精,至若西北人蔘,則爛烹軟熟,衣之於桔梗·蘆頭等物,膠付造蔘以爲興利之地,多有誤服而見敗者,其習,誠爲痛駭。夫私鑄銀錢,不過爲弊於行貨,固無有害於人命,而猶且定以一律,則卽今人蔘,貨重於銀錢,又關於人命,造蔘,不可不痛禁,與私鑄者一體定律,爲宜矣。提調閔鎭厚曰,此弊,言之已久,而未得變通矣。西北蔘之雜以他物,自前有之,而御供所用,則何敢如是乎?但聞內局醫官之言,則亦或有此弊云,此必由於要好色品之計。今後則勿論巨細,必以獨蔘捧之,而進上蔘,例有邑標,如有用奸而現露者,則可易査出而定罪,至於西北蔘用奸者,誰欲摘發乎?必須論賞告者然後,可行此法,故兪集一請用造銀之律者,蓋以是也。然此係新律,不宜猝定,似當下詢於大臣而處之矣。上曰,依所達爲之,而定律一款,問於大臣而處之。集一曰,今若卒以一二朔爲限,則今春已採之蔘,似難盡禁,待秋採後,如有此弊,竝與買賣人同罪,何如?鎭厚曰,卽今春採已過,自當自秋採始行此法矣。上曰,然矣。鎭厚曰,定罪一款,令廟堂稟處乎?上曰,令廟堂稟處,可也。
又所啓,政院之任,號令百司,凡回啓過三日,則自本院申飭,乃是祖宗朝規例也。三日內回啓,固不容易,若其無故久掩者,則固當請推,而至備局,則係是大臣衙門,例不得請推,推考有司堂上,未知,何如?提調閔鎭厚曰,臣曾見舊時文書,過三日不得回啓,則以有故未回啓之意草記,而近無此規,必以徒爲繁文而無實效故也。且備局公事,例皆主管,若有司堂上被推,則大臣必以此不安,況備局事,皆係重大,有難容易覆奏者,不可一例爲之,時或別樣申飭,則無乃得宜耶?上曰,備局,乃大臣所管,且其文書,皆是軍國重事,有非倉卒所可回啓者,請推未安,此則置之,各司之無故過限,不爲回啓者,政院考察,推考,可也。集一曰,備局回啓,事皆重大,有難趁卽爲之,而無他督促之道,或有經年者,故請推有司堂上矣。下敎如此,雖不得推考,亦不可無定其期限矣。上曰,回啓或有不可不詳審者,則似不免遲滯,而此後,必以趁卽回啓之意,申飭,可也。
備局提調兪集一所啓,臣因牌招事,有所仰達,而君命召,不竢駕,牌招事體,顧不重乎?臺閣則承牌之後,前導入來,而大臣以下,或諸試官出牌時,政院一使令,袖牌而往,輪示各處後,來言其進不進,此不但事體未安,殊無肅敬迎牌之義,今後則依兩司例,令各其司,書吏持牌而往,使之前導入來,何如?上曰,政院下人之袖牌輪示,果爲未安。此後則依所達爲之,可也。禁府
上在慶德宮。停常參·經筵。
恭惠王后忌辰。
趙道彬啓曰,大司憲尹趾仁奉命在外,執義李宜晩在外,掌令朴乃貞未肅拜,掌令尹樟避嫌退待,持平尹就履呈辭,持平趙錫命未肅拜呈辭。今日以監察茶時之意,敢啓。傳曰,知道。
李徵龜啓曰,備邊司郞廳,以大臣意來言,今日賓廳坐起日次,而時無稟定之事,不得來會本司開坐云矣,敢啓。傳曰,知道。
備局啓辭,信使行時,書契禮單等事,自東萊府,移書馬島質問之意,頃已稟定矣。書契草啓下後,當急速下送,以爲繕書,傳付倭館之地,令兵曹擇定禁軍中勤幹者,仍爲給馬,齎持草藁,倍程下去,何如?答曰,允。
上在慶德宮。停常參·經筵。
下直,雲寵萬戶曺奎瑞。
趙道彬啓曰,持平尹就履,再啓煩瀆,退待物論矣。傳曰,知道。
李徵龜啓曰,今四月十五日幼學權勃稱名人,自開陽門入來,差備門外擊錚,極爲駭愕,令攸司囚禁治罪,同門守門將金汝器,常時不能禁斷雜人,以致闌入,亦難免其責,推考,何如?傳曰,允。
以備忘記,傳于李徵龜曰,今下弓矢,雲寵萬戶曺奎瑞處,給送。
李宜顯,以侍講院言啓曰,本院新除授弼善洪禹寧,司書南道揆,除拜累日,尙不出肅,卽爲牌招察任,何如?傳曰,允。
以弼善洪禹寧,司書南道揆,牌不進罷職傳旨。傳于李宜顯曰,推考傳旨捧入。
疊書趙道彬,以備邊司言啓曰,信使行時,書契禮單等事,自東萊府,移書馬島質問之意,頃已稟定矣。書契草啓下後,當急速下送,以爲繕書,傳付館倭之地,令兵曹擇定禁軍中勤幹者,仍爲給馬,使之齎持草稿,倍程下去,何如?傳曰,允。
正言呂光周所啓,請巨濟府使邊震英改差。措辭見前又所啓,新除授大司諫朴泰恒,時在全羅道羅州地,請斯速乘馹上來事,下諭。答曰,不允。下諭事,依啓。持平尹就履所啓,臣以己卯科之有親嫌,不得參啓,日尋辭單,當遞不遞,徊徨縮伏,黽勉度日矣。今者僚臺處置,歸於臣身,不得不來詣臺廳,而第念難安之端,尤有甚焉。若當處置,則凡干前啓,一倂傳啓,自是臺體,而臣旣於科啓,引嫌不暇,何敢晏然可否於處置乎?以此以彼,俱難仍冒於臺次,請命遞斥臣職。答曰,勿辭。已上燼餘
慶尙道幼學尹謙來等上疏。大槪,以文元公金長生請文廟從事。入啓。答曰,省疏具悉。玆事,備悉予意於前後疏批,不必多誥,而徐待後日,實合於愼重之道也。
修撰鄭栻上疏。大槪,臣於昨者恩批之下,荐承召命,隨牌詣闕,陳章未徹,黽勉入肅,仍爲就直,而第於前府使崔重泰之疏,終有所不容泯默者,亦有所不敢晏然者,不避煩瀆,復此陳列,乞賜鐫遞,以靖私義事。入啓。答曰,省爾疏辭,詳悉委折矣。爾無可引之嫌,從速察職。
弼善洪禹寧辭職上疏。入啓。答曰,省疏具悉。爾其勿辭,從速察職。
吏曹參判李晩成,高陽地掃墳呈辭。入啓。給由。
司書南道揆上疏。大槪,臣於杜門循省之中,春坊新命,遽下於千萬夢寐之外,臣誠驚惶感激,罔知攸措。揆以分義,所當趨謝之不暇,而顧臣向來所遭,實無復玷周行之望,玆敢仰暴危懇,冀蒙矜遞事。入啓。答曰,省疏具悉。爾其勿辭察職。
京畿監司書目,楊根呈,以判敦寧崔奎瑞辭職上疏上送事。啓。答曰,省疏具悉。卿勿過辭,從速上來行公。
司錄愼爾晉等上疏。大槪,臣等敢引經典,仰瀆宸嚴,冀蒙推恩之典,以伸向師之誠事。入啓。答曰,省疏具悉。疏辭,令該曹稟處。
忠淸監司書目,尼山呈,以新監司尹行敎辭職上疏上送事。啓。答曰,省疏具悉。疏未陳懇如此,令該曹稟處。
承文院官員,以都提調意啓曰,時急公事,再昨出草,使本院郞廳,來待於昨日籌司坐起時矣,曹司郞廳,稱病不進,以致日晏,屢促後,他郞廳替進,新進怠慢之習,宜有隨事警責之道,當該郞廳,罷職,何如?傳曰,允。
判敦寧崔奎瑞疏,伏以臣血懇未格,辭章還下,更暴無路,祗伏俟罪,不意今者,又有敦府之命,臣始焉惶感,繼以抑塞,莫知措身之地也。伏念臣,頃日所被恩旨,求諸古昔,亦所罕聞,君臣大義,姑且勿論,除非木石之外,苟有一分人心,則寧有不感動於斯敎者哉?只以臣罪自廢,病又難强,私自忖量,決無可以追補前愆,更圖來效者,則徒以一伸分義,爲膺受寵秩之計,非但臣之私義,萬萬不敢,朝家命德之器,亦豈使之如是而已哉?此臣所以進退俱難,一味兢惶,夜則負席而轉展,惟願溘然無知而不可得也。今臣所叨,本爲聖朝敦親之地,臣非敢以職事爲辭,而顧此一品崇資,仍前而無改,則微臣難冒之義,又何以異於前日哉?臣十年在外,罪積如山,而只此廉恥一端,猶有未泯,今若竝此壞了,則臣更缺二行,退塡丘壑,則庶幾公私俱幸,生死無憾,臣不勝懇禱之至。批答見上燼餘
忠淸監司尹行敎疏,伏以臣匪分職名,決非庸碌微臣,所敢承當,冒死自列。乞蒙鐫削之典,席藁私次,方俟猥越之誅,伏蒙道臣,傳諭聖批,不惟不賜罷斥,命之以勿辭往欽,臣誠感激惶隕,不知置身之所。臣以世祿餘裔,赴擧策名,蒙被誤恩,至於此極,夷險不擇,卽臣夙宵在心者,厭煩憚勞,豈臣一毫萌意哉?斷斷危衷,只在量能受任一節而已。前此,雖以父老且病,不能爲遠離從宦之計,而隣近郡邑,有命輒赴者,不待爲便養私計而止。竊以隨分盡職,存心愛民,或可爲涓埃補報之地?而志疎才短,僨誤旣多,觸處生疣愧懼恒切。今此藩維方面之寄,又非小州縣之比,揣量已孰,萬無所堪。自知不堪,冒當榮寵,非臣本意所存,且以朝家事體言之,臣之歷試內外,且十有八年,本末長短,莫逃於聖鑑之下,授越按道,非試可之地,而輕畀之已試蔑效之臣,使之壞誤國事,又豈有是理也哉?上不擇才,下不量能,不能審愼於厥初濫受而冒受,畢境如蚊負山,孤恩獲戾,則微臣負譴,固不足言,其爲貽生民之殃,作朝家之羞,爲如何哉?矧今居衣緋之列,而名論才望,出臣之右者,無慮累十,擧而命之,必無不稱之刺矣。如臣等輩,眞同九牛一毛,鳧雁之去來耳。循例飾讓,微臣之不敢爲,而綜名核實,聖朝之斷,不可已者。臣雖萬分惶恐,不得不祈望我聖上之裁幸焉。且臣於前疏不敢猥及私悃,今於天地父母之下,亦不得畢暴焉。竊伏惟念,臣父之老病實狀,前疏已達,而年齡已添,澌綴日甚,長伴牀褥,動息隨人,缺二行,不相妨也。營門體貌,異於列邑,雖云半日之程,經日留宿,難便多端,雖云屛徒省供,自有騶率,爲弊不貲,省覲之便,不如下邑之時,勢將間闊,動經旬月矣,巡察列邑,又不可廢。若於道路之間,或聞有病之報,公私狼狽,亦不可言,尋常問人,必探夜來安否者,蓋人之事,故有頃刻不可知者耳。凡老人之事,雖似康寧,有不可恃,況長時綿綴,朝暮可憂者乎?今使臣,違老父於一息之遠,或至旬月阻面,則搖搖方寸,尤當,如何?常若驚懼,無時自定而當官,何能盡心於職事乎?臣情勢迫切如此,雖欲盡心,而亦恐末由自盡也。苟非然者,臣受恩罔極,隕結思報,力分所及,其何敢辭?噫,出身事主,則身非己有,陳力就列,死而後已,是臣職分之當然,義不敢顧私。然而聖朝孝理之政,仁深及老,體下之恩,無微不徹,妄恃恩慈,冒陳私褻之懇,臣罪至此,萬殞何贖。微末小臣,非不知行不俟駕,而其不敢承命之義,以公以私,實有如上所陳,冒昧進身,終亦有所不敢,不得不更冒萬死,復此呼籲,旣犯違命干犯之律,又添偃息僭越之罪,縷縷微衷,猶不敢盡,屛喘累息,恭竢鈇鉞。伏乞聖慈,察臣非才,憐臣苦情,亟命鐫削臣職,仍治臣罪,不勝幸甚。批答見上燼餘
司錄愼爾晉等疏,伏以臣等,謹按禮典勸奬門,有曰,京外儒生,所讀書行及受業師職姓名置簿,藏於本曹,每科擧後,所訓儒生中,及第三人,或生員·進士十人以上,啓聞加階,臣等,竊伏惟祖宗朝制法奬後,意豈偶然而已哉?前行僉知中樞府事臣安健行,爲童蒙敎官時,臣等,以童蒙受業,幸賴缺訓誨,得以講習經書,永柔縣令臣崔宗周,於乙酉爲缺二行是已,挽近經敎官之任,以門生三人之登第,蒙恩加階,非止一二,而至於臣師,則六七年之間,大·小科五人,連出於門下,其所以成就之效者,未有若是之速也。臣等,雖是蒙學,旣切科名,則加階其師,載在國典,且有已行之例,此臣等,區區爲師之誠,亦不得自已,而臣師,今年八十有七,疾病相仍,餘日無多,玆敢齊聲疾籲於宸嚴之下,伏乞聖明,俯察臣等之微懇,亟命幸甚。批答見上燼餘
修撰鄭栻疏,伏以臣於昨者恩批之下,荐承召命,不敢更違,來詣闕外,而前府使崔重泰之疏,實多可辨之端,故略陳委折,封章未徹,不得不肅命就直,而不容泯默者,不避煩瀆,復此仰陳焉。其疏有曰,御史,委送軍官於江邑,以此所聞,悉及,使之歸告,果未知一一傳告,又曰,發行時傳聞,罪人就服,査事已訖,不復留意於此等事,及至入京,聞供辭與所聞差異,或慮有査事違誤之悔。又曰,申慶弼罪案輕重,有關於此,勘律,亦將視此而低仰,臣於是,竊不勝駭訝,而繼之以慨惋也。前冬,臣到寧邊之後,果有發送褊裨於江邊,而及其還來,他,語之得聞於重泰者,無不來傳,至於此事,則最是肯綮,而元無提說之事。當初重泰之言及與否,臣固不能的知,而重泰,果以金世一·朴次澄,所傳告者,明白說通,則其在究覈之際,此何等緊關語,而豈有遺忘不傳之理哉?且重泰所聞明的,則與其口傳於褊裨,曷若詳悉於書尺之中,而不此之爲,今以未知,一一傳告,矇矓爲言者,何哉?且臣之取服於萬枝等八人者,始於正月卄三日夜,終於卄八日,而尹萬信承款,又在於二月初,重泰之行過寧邊府,在於正月卄六日,諸囚之供,正當半吐半呑之時,缺從城外過去,故雖不得相面,亦有書札往復之書,缺二行今乃曰,發行時傳聞,罪人就服,査事已訖,不復留意於此等事,其不分日字之先後,費辭自解者,已極可駭,而以其不敢越視國事之心,何遽不復留意,一至此哉?蓋江界府,爲江邊都差員,而犯越之變,又在境內,則重泰所處之地,與申慶弼,無甚異同,前頭勘律,奚獨慶弼視此低仰而已哉?今重泰,陽若爲慶弼分疏,而敢欲陰濟己私,圖免罪罰,眞所謂爲楚非爲趙,而一則曰,爲國事過慮,二則曰,亦出於公心,不幾於掩耳而偸聆也哉?大抵,臣之按覈也,各面取招於九人,而犯越殺掠之狀,如出一口,旣已成案上聞。持往于鳳城會査所,則疑亂之說,雖出於公訂之人,猶難容易反案,而況重泰,以待勘中人,妄傳不實之語,致有宰臣陳疏,終至更推而後已,國體所存,已不勝其慨然,而及今世一等所供歸虛之後,猶不知縮伏恭俟,乃敢突出投疏,有若角勝者然,此雖出於情見勢屈,窮急可哀之致,而朝廷之不尊,紀綱之不嚴,此可見矣,豈不寒心哉?重泰之疏,以世一等拿致京司爲請,又以其所帶私人,欲爲參訂,雖未知覆啓之果如何,而覈按之虛實是非,當待玆事之出場,可以斷定,自靖之道,亦何敢晏然而已哉?伏乞聖明,亟遞臣職,以靖私義,千萬幸甚。批答見上燼餘
司書南道揆疏,伏以臣本庸懦,僻居無朋,其於黨論之習,不惟性所不近,亦且自戒乎心,不幸前冬,忝叨憲職,適値前正言魚有龜,疏論銓曹及鄭澔事,而反被臺章,物議譁然,皆以爲非,臣旣處言地,不敢無言,而辭不達意,致勤聖批,處置措語,亦一彈文,至今追恩,尙有餘悖,則臣何敢以事在旣往而不一陳暴曲折,以冀聖明之垂察也哉?有龜所論銓曹,則伏想聖明,亦已洞燭於事定之後,臣亦不無戚姻嫌礙之端,缺二行以其姪女壻姜啓溥,爲齋任云,而伊日泮儒,初以啓溥,擬望以送,則澔,以親嫌,不書爲字而退送。今其望單,尙留齋中,一按可驗,則泰宇之言,殆甚於以白爲黑矣。郭景斗,是澔素昧之人,且於其時澔之子,病處鄕家,及澔被謫之後,追到京中,迤往謫所之狀,人所共知,而泰宇,乃以送子邀來,接置家中等說,白地做出,仰瞞天聽,泰宇之言,節節誣罔如此,則澔之以此得罪,果何據耶?有龜疏中,蓋言此狀,而泛稱其冤語不別白,而自速嚴敎耳,如使有龜,語不憚煩絮,備此顚末,則以殿下至聖無我之量,寧不俯賜照察乎?然有龜之言,則亶出於有懷必達之意也。設令其言,容有可論,待其引避,從而立落,有何不可,而汲汲擊去,使不得自辨?惟恐其避辭之詳盡,實狀之綻露,聖明之覺悟,其損臺體而防言路甚矣。臣故草草論啓,小塞職責,而前後攻臣者,曾不見諒,有若臣急於黨論,爲澔右袒,曲扶有龜者然,是何與臣本心,背馳至此?罔非臣言行,不見信於同朝之致,臣誠慙恧,噬臍莫及,杜門循省,自分爲淸朝之棄物矣。不言今者,春坊新命,遽下於千萬夢之外,顧玆滓穢之蹤,何以得此於聖明之下?驚惶感激,罔知攸措。第臣向來所遭,實是縉紳間罕有之羞辱,而至於林象德之前後噴薄,尤無倫理,惟以乘勢凌藉爲務,專蔑大夫相敬之習,言之汚口,辨之疲勞,臣不欲一一追提,以傷篤厚之風,而其不可冒恥忍詬,揚揚復趨於周行則決矣。玆敢不避猥越,冒死控籲於天地父母之前。伏乞聖明,諒臣蹤跡之臲卼,憐臣情勢之危蹙,亟賜鐫臣職名,仍命選部,刊去朝籍,勿復檢擧,以安微分,千萬幸甚。批答見上燼餘
弼善洪禹寧疏,伏以臣之見識,最出人下,冗官庶職,猶懼不稱,不意今者,缺命忽下於千萬夢寐之外,臣誠驚惶感激,罔知攸措。顧此胄筵侍講之任,其責甚重,決非如臣謏聞寡學,所可忝叨,則臣何敢不思自處之道,晏然承當乎?且臣區區情地,有不能靦然冒進於淸塗者,玆敢不避煩猥,略暴危悃,惟聖明之垂察焉。臣於前夏,適忝諫職,同參合辭之論,其後銓曹堂·郞之疏大斥合啓,或謂之處心不美,或謂之不宜遽通舊踐,前後參啓之人,至今日一倂見枳,時論之睢盱,銓議之深峻,此可見矣。噫,伊時合啓,卽輿情之所同激,而詆斥之言,迭發於銓司之疏,已過之事,臣不欲追提爭辨,而第以臣情勢言之,目今同事諸臣,皆在擯棄之中,而臣獨幸其甄收,揚揚出入於法從之班,則臣惟自愧,人謂斯何?然則今臣之不敢徒恃寵命,冒沒趨承也,決矣。且臣臲卼之勢,又有一段。頃以使事,臺參重發,玆事顚末,已悉於副价之疏,臣不必疊牀,而度支疏中所謂,使行到灣上後,歲幣改封裹,書狀官着套書云者,大非實狀。方物中大小紙地,爲其駄重,果有分載之例,而至於紬綿·苧布等物,元無改封之規,則度支疏語,無不出於信聽老譯錯對之言而發耶,毋論事實之如何,評彈之餘,惶蹙冞切,以此以彼,俱難廁迹於榮次。伏乞聖明,亟賜遞改臣職,以謝時議,以安私分,不勝幸甚。批答見上燼餘
慶尙道幼學尹謙來等疏,伏以臣等,聞宋朝臣張栻之陞祀文廟,卽決於春宮之一請,勝國而臣安裕之配享聖廡,亦由於門生之獨疏,二君尊賢之誠,豈非後來之可法乎?今我主上殿下,以神聖之資,致文治之盛,凡事之關係於斯文儒賢者,無不羽翼之褒奬之。臣於辛酉從祀之擧,未嘗不缺而興起焉。然而聖明之世,尙有未遑之典,此八路章缺二行以扶植乎世道,言其淵源,嫡傳乎濂·洛·關·閩,語其出處,則一循乎規矩準繩,生爲一代之儒宗,死爲百世之師表,惟我左海之冠木帶革者,莫不仰之若靑天白日,望之如泰山·喬岳,則此中外韋布之論,而所以齊發,而文廟腏享之典,不容小緩者也。臣等,伏見昨年答諸道儒生疏批曰,惟其事重,故尙此靳許。徐待後日,又曰,公議所在,亦豈不知,而予所謂徐待後日者,非有持疑之心,歲月彌久,而先正之道德彌光,大哉王言,一哉王心。苟非殿下尊儒賢之誠,則孰知其道學之尊也。苟非殿下重祀典之意,則孰知其愼重之道也?是殿下眞知道德之允合從祀,而猶有此愼重之意,尙靳允兪之音也。往者,諸道齊聲之疏,實擧國大同之論也。殿下聖學高明,乾剛夬斷,特循陞祀之請,卽下稟處之敎,國是已定,人無異辭,而于時朝議,不幸矛盾,互進持難之說,竟寢垂成之典,至今十數年來,盛議公議益鬱,玆豈非上有尊賢之君,而下無尙德之臣也?臣等竊痛焉。噫,文元公道德之純粹,學問之高明,不惟士林之所矜式,實爲聖學之所尊仰,而前後章甫之疏,業已臚列而畢陳,則以臣等謏聞寡學,不敢更有所煩瀆,而姑撮其事功之彰明者言之。蓋其平生踐履者,率是存養省察之工,孜孜講磨者,莫非明理垂敎之書,其所纂述,有若經書辨疑,近思錄釋疑,則硏究經傳,剖析義理,發揮微旨,闡揚斯道,而又於禮書,尤致力焉。嘗以爲朱子於禮學,未及卒業,此誠千古遺恨,於是訂援禮經,裒集衆說,酌古參今,損益時宜,著爲喪禮備要·疑禮問解·家禮集覽等書,綱擧目張,支分節解,吉凶常變,罔不悉備,民彝缺數三字,纖毫靡忒,冠婚之禮,喪祭之節,開卷瞭然,昭如日星,缺二行,信如四時,敬如神明,則其所以斟酌節文,裨益斯道者,爲如何哉?嗚呼,朱夫子禮書之所未盡考定者,至長生而畢擧,疑禮之所未盡損益者,賴長生而復明,則傳朱子之禮學,長生也,繼朱子之統緖者,亦長生也。夫如是,則陞祀聖廟,腏食俎豆者,舍斯人其誰也?噫,自古從祀者,非特崇其德也,所以報其功也。金長生之道德旣如是,金長生之事功又如彼,則繼兩賢而陞享,允宜亟擧,而殿下,惟知道德之尊,而不思所以表章,惟持愼重之道,而不思所以睿斷,臣等,烏得無憾於天地之大也哉?如其德無可尊,而功無可尙則已,旣知其德之可尊,其功之可尙,則豈可曠歲因循,尙此持難,孤負一國之公議也哉?夫天下之論有是有非,天下之事有信有疑,論苟非而事苟疑,則不行,可也,論旣是而事旣信,則斷而行之,可也。若或牽掣於是非之間,依違於疑信之際,則是非無時可定,疑信,無時可決,此豈非明君聖王之所當戒者哉?昔漢之鄭·杜兩賢,未聞有道學,而只以注釋周禮,得與於文廟腏享之列者,以其撰述之功,亦足以崇報後世也。今金長生道德事功之卓異,與鄭·杜之注釋一經者,不可同年而語矣。從祀之請,始發於壬戌年間,內而館學,外而州縣,八路縫掖之士,瀝血叫閽者,三十年于玆矣。連章屢牘非止一再,而聖廡褥儀,尙未克行,豈不有歉於殿下尊賢之誠也耶?況金長生之沒,且近百年,則歲月旣已久矣,道德亦已光矣。公議所在,殿下曾有所洞燭,則何必徐待後日而以滋多士之惑乎?臣等,晩生遐陬,學識蔑裂,而惟其尊賢之誠衛道之心,出於良知,憂道學之不明,愍士趨之靡定,千里重繭,冀暴血懇,恐未免煩溷之誅,而乃若有誠,則爲斯文也,爲先賢也。伏乞聖慈,缺二行答曰,省疏具悉。玆事,備述予意於前後疏批,不必多誥,而徐待後日,實合於愼重之道也。燼餘
上在慶德宮。停常參·經筵。
下直,長鬐縣監李萬衢。
夜五更,月入南斗第四星五星內。
趙道彬啓曰,大司憲尹趾仁奉命在外,執義李宜晩在外,掌令朴乃貞未肅拜,掌令尹樟,持平尹就履避嫌退待,持平趙錫命未肅拜呈辭。今日以監察茶時之意,敢啓。傳曰,知道。
又啓曰,吏曹郞廳來言,臺諫有闕,政事何以爲之?取稟。傳曰,再明日爲之。
李徵龜,以兵曹言啓曰,卽者武藝別監崔興柏稱名人,自闕門外,率來白衣一人闌入之際,守門軍士,禁斷其白衣之闌入,則興柏,亂打軍士。闕內雜人之禁斷,自是軍士之職分,而興柏,稱以自差備,招來雨傘匠,而軍士攔遮不入,故果爲毆打云。設有匠人招入之事,而軍士不許入門,則來告於本曹,可也,而莫重御門軍士,任意毆打,以至重傷,殊涉痛駭。此而置之,則將無以禁斷雜人,武藝別監崔興柏,令攸司科罪,何如?傳曰,允。
又以備邊司言啓曰,東萊府使,與對馬島主書契草稿,自槐院撰出,纔已啓下,發送禁軍矣。更伏念,差倭所謂抗禮不便之說,渠旣自服其妄發,且此語,在於大差倭未到之前,而今乃混擧於抵島主書中,則差倭等,似或以持傳爲難,如有此事,則不無傷損難處之慮,此一款,原書契中,改付標以入矣,啓下後,更定禁軍,給馬急速下送,以爲替給之地。傳曰,允。
正言呂光周所啓,請巨濟府使邊震英改差。措辭見前又所啓,掌令尹樟,持平尹就履,竝引嫌而退。措辭見前偶然誤認,雖非大段,旣已做錯,勢難仍在,嫌未參啓,亦難處置,不可以此,輕遞言官,請掌令尹樟遞差,持平尹就履出仕。答曰,不允。處置事,依啓。
黃海監司鄭是先上疏,伏以臣有萬萬難强之病,深以瘝曠爲慮,僨敗爲懼,不避煩猥,冒死陳懇,伏蒙聖慈,曲加哀憐,特令廟堂稟處。臣於垂死之中,日夕祈祝,庶解重負,不料廟堂回啓,乃以病不至難强,使之調理察任爲請,臣誠愕然失圖,莫知其故也。伏念,臣以常調蔭仕,濫被剪拂,叨此匪據,一毫一髮,莫非天恩,其欲圖報,糜粉是甘,而私敢假飾疾患,仰瞞宸聰,則將施何面,自立於世乎?臣之所患,源委已久,同朝之間,想或聞知,而廟堂之啓,亦爲此言,則上天高遠,將何以俯燭其實狀乎?至若賑政,則遞代之際,自至完畢,有非留臣之大關,而巡撫使,變通設施之端,則雖或有之,後來之人,自可以方便善處,況臣,病廢職務,今已數朔,前頭復起,査無其期,則與其强委重寄,而一任抛擲,孰若速出其代,趁卽料理之爲得乎?且臣疾病之外,尤有所難冒者。以臣無似,授此藩任,物議之來,固是早晩間事,而近伏聞,臺閣之上,至於直擧臣名,而有所云云者。臣身雖微末,職是外臺風憲,豈可以彈章之不發,苟然自幸,仍因蹲據,以益其冒受之譏哉?以此以彼,其不可一日在職也,明矣。玆敢更瀝肝血,以安私分,千萬幸甚。答曰,省疏具悉。今玆調理察任之命,意非偶然,須勿固辭,從速察職。已上燼餘
禮曹參判金鎭圭上疏。大槪,臣於儒臣前後之疏,理難自安,乞治臣妄陳所聞之罪,以重獄體,以謝人言事。入啓。答曰,省疏具悉。卿其勿辭,從速察職。
吏曹參議李台佐辭職上疏。入啓。答曰,省疏具悉。爾其勿辭,從速察職。
黃海監司書目,道內今月初二日初十日,連得兩澤,誠爲多幸,而至於高畓則燥濕不適,尙不盡播,民事可慮事。
江華留守書目,本府境內農事形止及雨澤事。
京中生員李蓍定等上疏。大槪,臣等,伏見洪履範等投進凶疏,假托追崇之論,巧逞陰賊之計,構誣先正臣,罔有紀極,臣等,不勝痛惋之心。玆敢相率齊籲於宸嚴之下,伏願聖明,克篤尊賢之誠,益嚴斥邪之方,毋使悖逆之說,復售聖世,以幸斯文事。入啓。答曰,省疏具悉。頃觀履範辭疏,外托尊崇,內懷陰險,嘗試君父,誣詆先正,欲售嫁禍之計,此豈履範之所可獨辦者哉?世道至此,寧不痛惋?爾等之疏,辭意儘好,予當留心焉。已上朝報
備局啓辭,頃日回還使臣狀啓中,以爲瀋陽將軍,言于譯官金指南曰,鳳城査官,禮部初以主事差出矣。皇帝以其秩卑之故,郞中一員,竝差瀋陽,亦以副都統及禮部侍郞改定云。又曰,査官等,渭原事議奏後,仍往白頭山,而皇帝,使之必從大國地方作行,如或有不得着足處,萬不得已,自朝鮮地方過去,愼勿令朝鮮支待云。而將軍非以爲親見詔旨,自北京新來官員之言如此云,故未審其言之虛實矣。昨見禮部移咨郞中,主事副都統侍郞竝來一款,畢符於將軍所傳之言,則其所云査事,議奏後,仍往白頭山之說,或不至於全無苗脈。如聞自鳳城至白頭,其間,自有通行路徑,似無不得着足之處云,而凡事,亦有不可懸度者,差官等,如或諉以道路艱險,稱有皇旨,攙涉我國地方而過去,則以殘邑鎭形勢,雖難禁遏,而守土之責,必當見其明白標文而後,許其穿過矣。彼國,以省弊之意,雖令勿責支供,而在我之道,亦不可落然全無接待之擧,所經沿邊邑鎭,倉卒之際,雖不當備式供支,如猪口·酒餠造次可備之物,預爲措置,以爲不時應接之需,則毋論其受與不受,在我,可無埋沒之歎。將此事意,急速知會于兩界監司處,使之分付沿邊各邑各鎭,喋候應接,俾無失誤之弊,何如?答曰,予意,亦如此,依所啓,卽速知會,可也。
生員李耆定疏,伏以臣等,蒙陋晩生,未有知識,而尙從長老之後,得聞諸論,則惟我孝宗大王,以聰睿聖知之資,有正大光明之圖,終始一心,星日竝昭,則有若先正臣文正公宋時烈,起自舊學之臣,身膺宥密之托,風雲之感應,斯妙,師友之契遇,冞隆,幄對之綢繆,手札之勤懇,鬼神可泣,天地亦鑑,不意大業未成,遺敎遽宣,壬人乘間,而禮禍作矣。嗚呼,痛哉,此實東土臣民之大不幸,豈特時缺一身之不幸而已?夫以宋時烈之於孝廟,如此其知遇,如此其感慕,褥儀之難報,結草之難忘,而乃忽於昇遐之後,無端有貶降之心者,是果事理之所近,人情之所到,而惟彼奸凶之輩,忍懷陰毒之計,或曰卑主貳宗。或曰貶薄君父。或曰降絶國統,迭用鋒鏑,巧張機括,其言,雖托於聚缺之論,其意,常在於典禮之外,其厚誣而巧讒者,如水火之益深熱,始請告廟而未售,終至構殺而後已。本使百世師表之資,飮恨泉塗,聖朝禮遇之盛,未承權輿。嗚乎,譖人之禍,尙忍言哉?幸賴聖心快悟,乾斷赫然,甲戌備忘,昭揭天壤,聖敎所謂貶君亂統之罪,實是彼輩脅持之好題目者,固已破奸鬼之膽,而成千古之斷案矣。然而漏綱之凶,易種之譖,尙且寔繁有徒,狺然潛伺,至今日洪履範之疏,而世道之變,極矣。嗚乎?甲戌之備忘,旣如彼,則履範等疏中貶薄之議,猝起宗嫡之統遂乖云者,果可爲時烈之罪案耶?宵小之陰害君子,從古何限,而白地構出,必欲陷人於惡逆,豈有如此輩者?缺履範者,本以逆徒之至親,濟惡不悔,外假追崇之論缺二行固不足多卞,而所可痛者,兩朝之禮典已明,缺之是非已定,而彼輩,猶且斷斷不已者,其意豈專欲甘心於時烈而止哉?蓋將疑亂朝廷,嘗試君父,而羸豕蹢躅,其態難掩,是何聖明在上,而鬼蜮之輩閃忽跳踉,猶敢如是哉?嗚乎,孝廟之德,百世不可祧,而預定世室,曾爲時烈之一大罪,今反以世室,爲不足,而爲此追崇之論,又請顯廟之世室,其隨意所欲,曾不致愼者,豈出於尊崇之誠心哉?只欲藉重於此,濟其陰險之計,不自覺其前後衡決耳。宗廟之禮,至重且嚴,豈此等所敢輕論?顧以孝廟建天地·亘宇宙之堂堂大義,乃爲此輩之所假冒,可勝痛哉?抑臣等於此,尤有所腐心而痛骨者。此輩之於時烈,惟事背馳,無論其事是非,惟視其人所在而攻之,故雖炳朗震耀,如尊周缺,被其詭毁,無遺,而仍以訾詆譏誣,竝及當日缺,無所顧忌。今履範等之言,雖自托於尊崇,而語句之間,缺有悖誣之心,至謂樂毅之徒不至,又以或被珷玞之欺爲言。噫,甚矣,其言之悖肆無嚴也。臣不敢知孝廟之時禮招而不至者誰也,見欺而誤用者亦誰也,平日所尊信者,惟時烈等二三賢,臣,故渠輩,雖欲以此等說,肆然爲侵詬,而獨不念,賢士不至,珷玞見欺云者,適所以慢誣於不敢言之地,而自歸罔測之科哉。孝廟亂正之統,始俑於許穆,而今此輩,積漸傳授,顯有其來歷,此豈但陡起幻出,譸張於一時者乎?嗚乎,以聖祖撥反之志,夙宵焦勞,至誠招徠,巖穴殆空,嗣服之初,首延先正臣金尙憲·金集,朝夕咨詢,而若先正臣宋浚吉,則又與時烈,志同道合,出處相須,言議相符,其密缺宸猷,啓導聖慮者,十年如一日,使天意缺二行,使人知孔·朱可誦者,莫非我聖廟之盛德大業,而伊時諸賢與其有功,苟非奸邪欺負,反易彝常者,豈忍爲訾毁之論哉?只一種譖陷之徒,不能見容於當世,怨憾入骨,憑藉典禮,挑出禍機,必欲戕賢害正,累十年來,率持一律,式至今日之厚誣,嗚乎,亦太甚矣。臣等,竊仰我殿下,奮發振厲,衋傷於義理晦蝕,聿追寧陵之遺志,而尊尙時烈篤信時烈者,靡所不至。故履範屛裔之典,出自乾斷,而乃以構毁先正,爲其罪案,中外聽間,孰不欽仰哉?雖然,此豈履範等,所自辦者?其必有主張是矣。投間抵隙,慫慂陰嗾之狀,實有所萬萬痛惡者,若不先察其機,預防其源,則譖人接迹,禍網潛張,日後之害,終至於亡人國而後已,此臣等,所以不避僭猥之誅,缺者也。伏願殿下,以今日斥缺益加惕厲,克遵履霜之戒,嚴防滔天之禍,無致缺或替,繼志之圖或懈,而使此等悖逆之說,肆然更進,上誣宗祊,下禍斯世,士林幸甚,國家幸甚。批答見上燼餘
上在慶德宮。停常參·經筵。
未時,日暈。
趙道彬啓曰,大司憲尹趾仁奉命在外,執義李宜晩在外,掌令朴乃貞未肅拜,掌令一員未差,持平尹就履呈辭,持平趙錫命未肅拜呈辭。今日以監察茶時之意,敢啓。傳曰,知道。
李徵龜,以都摠府言啓曰,今日入直軍士中日習射,請出標信。傳曰,知道。
以備忘記,傳于兪集一曰,明朝左右相,命招卜相。
兪集一,以侍講院言啓曰,本院新除授弼善洪禹寧,司書南道揆,再昨違牌之後,旣有只推之命,而尙不出肅,更爲牌招察任,何如?傳曰,允。
傳于李宜顯曰,召對爲之。
假注書尹大英病,代以沈洪爲假注書。
掌令朴乃貞疏曰,伏以臣,頃忝宮僚,不敢冒出,猥上辭單,得蒙恩遞,數月之間,得以優游息偃,守分自安。不意今者,更辱甄收,至有柏府之命,臣誠惶隕感惕,不知所以措躬也。臣本譾劣,百無一肖,前後臺直之歷踐,凡幾遭矣,而固未嘗出一言·論一事,有所裨益於朝政,重以遭罹橫逆,淪人機穽,幾薄於危者數矣。雖幸天日回照,至冤獲伸,而餘恫疚心,久猶未泯,今豈可貪恩戀寵,揚揚臺列,自同無故之人哉?抑臣,於區區情勢之外,實有萬萬煎迫之私。臣父臣由蔮,今年八十有一,衰疚纏綿,日加一日,常有朝夕難支之憂,自數日以來,症狀轉劇,痰火上升,焦膈痞塞,肩背疼痛,夜不垂睫,飮噉隨輟,眞元澌脫,湯焫難試,了無收功,委頓牀簀,坐臥隨人。臣以終鮮之身,晝宵扶將,不忍暫離。似此情理,尤無出而供職之望。伏乞聖明,俯諒臣危迫之懇,將臣新授職名,亟賜鐫遞,俾得專意於救護,不勝幸甚。答曰,省疏具悉。爾其勿辭,救護父病。
未時,上御會祥殿。召對入侍時,參贊官李宜顯,侍讀官洪致中,檢討官鄭栻,假注書尹大英,記事官朴弼夢,記事官金在魯。侍讀官洪致中,讀節酌通編,辛丑延和奏箚第二編,自臣聞人主所以制天下者,止第七編實天下萬世之幸。致中,讀至將以陰密此輩之負犯,奏曰,此吐似誤懸,故改吐以讀。上曰,然。致中,又讀至近習便僻,奏曰,便僻之僻字,乃嬖字,以是讀之,是矣。上曰,似然矣。致中,又讀至遂立黌舍,讀黌音光,檢討官鄭栻曰,黌字音宏,而讀以光,誤矣。致中曰,此字音,或光或宏。栻曰,讀以宏,是矣。上曰,下番讀之。栻,讀戊申延和奏箚第五編,自臣竊惟陛下,以神聖之姿,至陛下財赦。取進止。二行缺弼夢,讀進德箚子,自臣竊聞周武王之言,止修三禮箚子,斯文幸甚,天下幸甚。弼夢,讀至切劘治道,讀劘音靡,上曰,切劘之劘,音磨,可也。弼夢,又讀至其爲不仁甚矣,讀吐以不仁甚矣。羅,上曰,此吐,其爲不仁甚矣羅爲尼,如是讀之,可也。弼夢,又讀至聖慈開納再三玉音宣諭,讀以聖慈開納再三爲舍,致中曰,此吐,讀以聖慈開納爲舍,再三玉音伊,宜矣。上曰,然。弼夢,又讀至不肯隨衆,栻曰,此不肯之肯字,以背字,誤印,故敢達。上曰,然。弼夢,又讀至欲以遂其奸心也,讀之以遂其奸心也尼伊多,致中曰,此吐,讀以遂其奸心也牙,是矣。上曰,然。弼夢,又讀至便行繳駁,致中曰,繳字之音,或酌或巧,而此則稱酌,似是矣。上曰,繳還則稱酌,繳駁則稱巧,似宜矣。弼夢,又讀至高宗,能用祖己之言讀己,音二,上曰,祖己之己,音起,可也。弼夢,又讀至禮經勅令子爲父,讀以禮經厓,致中曰,讀以禮經勅令厓,是矣。上曰,然。弼夢,又讀至且以禮律言之,讀以以禮律言之隱大,致中曰,讀之以以禮律言之五,是矣。上曰,然。講畢,致中,以延和奏箚博選士大夫之聰明·達理·直諒·敢言·忠信·廉節,足以有爲有守者,隨其器能,置之列位,陳達文義曰,朱子論治,必以正心爲本,得人爲要,不特朱子之言如此,三世以後,爲治規模,次序大抵然也。蓋人君,不先正其心,何以端出治之本?一日萬幾,非一人之所獨任,不得其人,亦何以治天職乎?此正心之所以爲本,得人之所以爲要也。至於近來,則人物眇然,每有才難之歎,而天生一代之才,足了一代之事,環東土數千里,豈可曰無其人?正由求之不能盡其道,用之不能盡其才,缺致中,又以其失萌於一念之疑,陳達文義曰,疑之一字,實古今君人之所大患也。人主不以誠待下,而一有疑之之心,則於是讒言入,而情志阻,爲臣者,惟救過之不給,何暇展己志而謀國政乎?上下之情志相阻,而其國不危者,未之有也。唐德宗之猜疑,宋太祖之洞開重門,其成敗·得失,可知矣。誠使理明心公,如鑑空衡平,則群下之邪正,事物之是非,自當照燭無遺,苟知其人之可用,任之勿疑,旣知其事之可行,行之勿疑,何可事事而疑之,人人而疑之,自取亂亡乎?朱子之訓,明白切至,最宜監戒,故敢達。上曰,唯唯。栻,以戊申奏箚,禮貌大臣者,非不厚,寤寐豪英,非不切,非不樂聞天下之公議,非不欲堲天下之讒,非不欲愛養生民之財力。陳達文義曰,朱子陳箚立言之意,無不明白切至,而其中三四條,尤爲當今切實之言,此等處,最宜體念,故敢達。以體大臣之道言之,我殿下敬大臣禮群臣之道,非不至矣,而好惡或偏於取舍,禮貌或虧於始終,任用之不專,待遇之不誠,則其於使臣任下之道,不可謂得其宜也。以樂聞之道言之,我殿下虛心開納之誠,非不至矣,而喜怒不中,或不無摧折之擧,故朝臣風習,漸至於委靡含糊,則其於好察受善之方,不可謂盡其道也。以堲讒之道言之,我殿下拒讒遠佞之德,非不至矣,而前後處分,未知純然一合乎正,堲之之明,或歉於大舜堲讒之訓,不可謂至矣。以愛民之道言之,我殿下恤民賑窮之意,非不至矣,而小民愁歎,軍役煩重,弊瘼缺。上曰,所達切實,當加意焉。致中,又以戊申奏箚,一念之萌則必謹而察之,此爲天理耶,爲人欲耶?陳達文義曰,人主一心,萬事之原,故朱子言治平,未嘗不以正心誠意爲本,此大學之序也。時,朱子,爲江西提刑入奏事,或,要於路曰,正心誠意之說,上所厭聞,愼勿復言,朱子曰,吾平生所學,惟此四字,豈可隱默以欺吾君?及入對,首言此戊申延和奏箚,最爲切至矣。所謂天理人欲,卽公私邪正之分,而人欲云者,非特聲色貨利之謂也,喜怒不得其平,是非不得其正,便是人慾也,公心小而私意勝,則用舍之際,尤有其害,故王道蕩蕩,無偏無黨,此誠體念處矣。上曰,所達誠然,當留念矣。致中又曰,臣有區區所懷,每欲一陳而未果,今因用人文義敢達。近日廷臣所謂偏黨,實爲亡國之本。向時黨人之邪正判斷者,無故之人,猶可有收用之道,況今日朝廷,非君子爲一黨,小人爲一黨,如東京之黨錮,宋之元祐也,不過彼此,互有是非得失,彼善於此,此勝於彼而已,不幸輾轉相激,日漸乖離,言言矛看,事事崖異,言出異己,雖善必毁,事關同流,雖非必護,自此世無眞是非,而國事無可爲之望矣。臣以爲黨論不去,則國必亡,而去黨論之道,只在殿下一心,誠以大公至正之道,建極于上,不以彼此色目,先着于心,是者是之,非者非之,其言雖過,出於公心,則優容之,其言似是,而涉於黨伐,則斥罰之,好惡得當,用舍不偏,人心悅服,自然感化,苟有人心者,孰敢萌乖激之心乎?前後聖敎,每以黨論爲憂,而群下不能奉承,此誠諸臣之罪。然殿下,或不無激成之端矣。向用之際,扶抑太偏,厭薄之時,是非斯分,實有歉於蕩平之道矣。今日群僚,無非缺。上曰,予非不留意於此,而儒臣所達,如是懇切,當各別體念矣。栻,又以行宮奏箚,讀書之法,莫貴於循序而致精,陳達文義曰,此言,最切於學問上工夫,故敢達。凡讀書之際,必專心致志,不可使胡思雜慮以間之,苟有一毫閑漫思慮,乘於講讀之時,則雖終日勤勞,而無精一眞積之效矣。故尹和靖及程子之言,亦以循序致精,爲第一義,此等處,最宜體認矣。上曰,然。致中曰,臣別有所達。前頭召對時,進講冊,以名臣奏議爲之,則此書,果合於進講,而篇秩浩汗,領略似難,惟綱目·史記中,最緊好者也。歷代治亂興亡,是非得失,開卷瞭然,此後進講,以綱目,似好矣。栻曰,此史,異於他史,前代興亡,無不備載,無時進講,儘好矣。每循環繹復,必有大益。設令他冊進講之時,綱目則不可不常目也。外議與諸僚,皆以爲然,故惶恐敢達。上曰,綱目乃其常目之冊,而此後繼講,則以名臣奏議爲之,可也。遂退出。
上在慶德宮。停常參·經筵。
李徵龜,以都摠府言啓曰,都摠管尹德駿,刑曹坐起進去之意,敢啓。傳曰,知道。
李宜顯啓曰,憲府無行公之員,連日監察茶時,事甚未安,除在外·受由外,呈告未肅拜人員,竝卽牌招察任,何如?傳曰,允。
兪命雄啓曰,以右議政金昌集牌招不進之意,敢啓。傳曰,更爲命招。
又啓曰,假注書沈珙,時無職名,依例付軍職,冠帶常仕,何如?傳曰,允。
有政。吏批啓曰,判書李墪病不來,參判李晩成受由在外,小臣獨政未安,何以爲之?敢稟。傳曰,只出緊任。又啓曰,玉堂·春坊闕員,今當差出,而擬望之人乏少,相避·外任,竝擬,何如?傳曰,允。又啓曰,忠淸監司今當差出,而擬望之人乏少,承旨竝擬,何如?傳曰,允。
以權樸爲掌令,宋徵殷爲參知,金興慶爲判決事,李縡爲應敎,金始煥爲修撰,林象德爲兼文學,李縡爲兼弼善,徐命淵爲京畿都事,趙道彬爲忠淸監司,金鎭圭爲右副賓客,李鳳祥爲承旨,柳述爲司諫,南道揆爲持平,申思喆爲文學,李墪爲同經筵,李晩堅爲兼輔德,洪重休爲副校理,權益寬單付兼春秋,鄭楷爲司書,李邦彦爲兵曹正郞,鄭栻爲校理,趙相愚爲右議政,閔鎭厚爲禮曹判書,徐宗泰陞領議政,金昌集陞左議政兼世子傅,尹行敎·尹樟·趙脩·李奎成·李重昌·李順岳付副護軍。
假注書柳綎病,代以鄭錫三爲假注書。
李宜顯,以弘文館言啓曰,修撰鄭栻,今日政陞拜校理,而纔因大臣箚子,陳疏徑出,下番將未免闕直,而本館諸僚,禁推蒙放之後,已經多日,尙不肅謝,事甚未安。副應敎李世最,副修撰鄭纘先,新除授副校理洪重休,修撰金始煥,竝卽牌招,以爲推移入直之地。應敎李縡,時在京畿高陽地,經筵入番事緊,請斯速乘馹上來事,下諭。傳曰,允。
左議政徐宗泰啓曰,今日卜相事,命下矣。臣承牌來詣賓廳,而右議政臣金昌集陳箚不進,卜相體重,臣不敢獨爲卜入,惶恐敢稟。傳曰,安心卜入。
李宜顯啓曰,右議政金昌集,再招不進矣。傳曰,知道。
左議政徐宗泰啓曰,以卜相單子,加卜事,命下矣。三公枚卜,事體重大,非首相,則不敢獨爲新卜,故例然也。右相旣不進參,今此加卜,事異常規,小臣不敢獨爲卜入,惶恐敢啓。傳曰,獨爲新卜,亦有其例,安心卜入。
李宜顯,以弘文館言啓曰,副校理洪重休,修撰金始煥,副修撰鄭纘先,牌不進,下番他無推移之員,不得已以上番,姑降入直之意,敢啓。傳曰,知道。
吏批啓曰,成均館博士張宇龜,受由過限,未上來,依例罷職,何如?傳曰,允。已上燼餘
禮曹,通信使發行五月十五日,乘船六月二十一日,推擇,啓。
答右議政金昌集箚曰,省箚具悉卿懇。上款所陳,令廟堂稟處,而鄭栻疏中待勘等語,全不詳審,殊甚未安。於卿小無所嫌,安心勿辭,亦勿待罪,速出視事,以副至望。仍傳曰,遣史官傳諭。
謝恩,京畿都事徐命淵,右副承旨李宜顯。
疊書假注書尹大英病,代沈珙。
疊書假注書柳綎病,代鄭錫三。
修撰鄭栻上疏。大槪,臣於再昨宰臣之疏,有不可晏然者,卽具短疏,略有所自列,而見阻喉司,未獲登徹,黽勉在直,方此不安於心矣。卽伏見大臣箚本,則以臣前後疏語,引以爲難安之端,而箚批中,亦有未安之敎,臣於是,益不勝瞿然悚慄之至。玆不得不露章徑出,恭俟譴罰,乞削臣職,仍治臣罪,以爲妄言者之戒事。入啓。答曰,省疏具悉。爾其勿辭察職。
謝恩,應敎李世最。
副校理洪重休,修撰金始煥,副修撰鄭纘先牌不進,依承傳罷職。
上在慶德宮。停常參·經筵。
李宜顯啓曰,大司憲尹趾仁奉命在外,執義李宜晩,掌令權在外,掌令朴乃貞未肅拜,親病受由,持平尹就履呈辭,持平南道揆未肅拜。今日以監察茶時之意,敢啓。傳曰,知道。
李徵龜啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,都摠管尹德駿,刑曹坐起進去之意,敢啓。傳曰,知道。
兪命雄啓曰,同副承旨李鳳祥,昨日政除拜,而今日不爲出肅,卽爲牌招察任,何如?傳曰,允。
李鳳祥啓曰,雜科覆試開場,在於今日,而禮曹判書閔鎭厚,自北漢城役所,纔已入來云。卽爲牌招察任,何如?傳曰,允。
傳于李鳳祥曰,召對爲之。
李徵龜啓曰,假注書李善行,時無職名,依例付軍職,冠帶常仕,何如?傳曰,允。
又以侍講院言啓曰,本院新除授兼輔德李晩堅,兼弼善李縡,時在京畿高陽地,兼文學林象德,時在全羅道務安地,司書鄭楷,時在江原道洪州縣任所,書筵入番事緊,斯速乘馹上來事,下諭,何如?傳曰,允。
李鳳祥,以樂器造成廳言啓曰,今此殿庭軒架所用徧鍾。應鼓·朔鼓及鍾架·磬架·柷·照燭等物,上年九月始役,至臘月訖工,石磬之役,則因其時,日氣凍寒,啓稟姑停矣。自今年正月念間,更爲始役,而非但石磬磨治之役,極其艱辛,律呂調均之際,間有不叶,則輒復毁去而改造,故以致費了累朔,今始完畢,而其中徧磬九枚及建鼓諸具,掌樂院旣有舊件可用者,以此取色參用,而各樣物件,則別單書入,明日因爲入置于昌德宮殿庭之意,敢啓。傳曰,知道。
夜三更,木星入南斗第五星六星內。五更,流星出牛星下,入南方天際。狀如拳,尾長二三尺許。色白。
左參贊李彦綱疏曰,伏以臣,於大臣箚中所論犯越人,助捕賞典者,竊有所萬萬不敢自安者,玆事委折,大臣已言之詳矣。若臣筵奏本意,聖明亦或有以鑑悉,臣何敢更爲煩浼乎?蓋臣迷淺之見,竊以爲死囚追捕之際,非獨力所可制縛,則其必有挈助者,而賞典還收之令,適在於諸罪人畢捕,事機稍緩之後,邊上民聽,恐或致疑於朝家之失信,後雖有此等事,人無復出死力應募,故敢以過慮於私心者,妄有所陳達於處分已定之後,而當初啓辭之誤着,非臣一人之所自爲者,夫豈有厭然掩諱之意哉?至於本道狀聞中,助捕人冒濫與否,初非臣耳目之所及,而得失之際,果不無人言,則其爲弊,不待日後,而已著於目前,臣之罪,又奚止於將錯就錯,護短遂非而已哉?仍竊伏念備局之規,凡百事務,大臣總其綱領,文書則有司主之,如臣等,比不過備員於開坐,聯署於啓牘,宜不敢出意見·論可否,以犯越俎之譏·輿瓢之戒,而臣性本狂率,言不知節,其爲僭妄,不特此論賞一事。今於大臣之箚,臣固受以爲罪,方且咋舌之不暇,而嚬笑之節,明主所愼,予奪之間,公議是循,緣臣一言,致令恩賞終歸濫觴,大臣未能釋然,則其在國體,恐不可得已。伏乞聖明,亟賜處分,前所冒濫之類,與追到査本,一體釐正,以重賞典。將臣本職及兼帶籌司之任,竝許鐫免,仍治臣罪,以爲妄言者戒,不勝幸甚。答曰,省疏具悉。筵奏本意,予已諒悉,卿其勿辭,從速行公。已上燼餘
下直,馬島萬戶金振煥。
假注書沈珙病,代李善行。
假注書鄭錫三在外,代徐宗廈。
咸鏡監司書目,道內各邑黍粟稷田,幾於畢耕,而水田方爲起耕,旱乾之餘,去三月十二日三日,連得雨澤。田畓周洽,各穀善爲立苗,誠爲多幸事。
謝恩,禮曹判書閔鎭厚,同副承旨李鳳祥。
京畿監司書目,衿川呈,以右承旨李震壽辭職上疏上送事。啓。答曰,省疏具悉。爾其勿辭,調理上來察職。
傳曰,召對爲之。入侍時,參贊官李鳳祥,侍講官李世最,侍讀官洪致中,假注書李善行,記事官朴弼夢·金在魯。上曰,此篇除圖,則不過三十缺,一次盡講可。侍讀官李世最,讀自準尙書吏部牒以下,至禧祖,擬周之后稷,奏曰,禧字邊誤,當作僖矣。上曰,唯。至剛折大祖。洪致中奏曰,折字當爲析矣。韓維孫·朴致中又曰,朴字,恐是忭字之誤。上曰,然。止伏乞聖照。上曰,下番讀之。侍讀官洪致中,讀自臣前日面奏,至伏候勅旨。上曰,承旨讀之。參贊官李鳳祥,讀自臣誤蒙聖恩,至漕司衛官究實。洪致中曰,此處,當以委官究實爲句,而誤於漕司衛官下懸吐矣。上曰,然。鳳祥讀字有誤處,儒臣隨而正之矣。止伏候勅旨。上曰,上番翰林讀之。記事官朴弼夢,讀自臣昨被臨逭,止竢罪之至。上曰,下番翰林讀之。金在魯,讀自臣昨蒙賜對,至水痕尙存,高岸民家,皆至半壁。致中曰,此當於高缺爲句,而今乃於尙存下懸吐,舊吐恐誤矣。上曰,然。至今不缺,而此冊不懸吐,誤矣。缺恐是傳字之誤。上曰,然。缺曰,十五張以上,皆論宗廟之事,別無可達之文義矣。致中曰,山陵論狀,雖多涉於術家之說,而以其時事論之,朱子明知臺史之非,故所達如此,非崇信風水而然也。致中又曰,必取國音云者,可以趙姓而合於角聲,故必求坐丙向壬之穴,朱子以此爲無理矣。世最曰,術士自古如此,荊大聲之言亦然。頃者,有以陵寢事陳疏者,事體旣重,方外之人,亦無眞知的見,故不得不動矣。致中曰,乞蠲減星子縣稅錢狀,別無推演可達之文義,而以今時事言之,若凶荒之邑,則道臣及監賑之臣,必請蠲減。目前安集之道,不得不如此,而此亦分別虛實然後,小民可以蒙其利,守令及監司,必須遴擇矣。上曰,儒臣之言,深知今日之弊,蠲減之政,非不好,而虛實不善分別,則實惠不及於民,擇人之說,乃知本之端也。致中曰,第二十五張,正以次年帶納前缺迫之云者,此言是也。凶年逋欠之物,缺不願稍豐,反以爲不如凶年,此實哀痛之言也。缺又難一時備納,朱子以無得催理,漸次收捧爲言,缺遂趨出。燼餘
上在慶德宮。停常參·經筵。
辰時,日暈兩珥。自午時至申時,日暈。
下直,彦陽縣監蘇正宇。
藥房啓曰,伏未審近日,聖體調攝若何?核處·脚部,其有差勝之勢乎?前劑入丸藥,幾盡進服,今日臣等,與諸御醫入診,詳察症候,議定繼進之藥,宜當。不任憂慮,敢來問安,竝此仰稟。傳曰,知道。別無加減矣。
藥房再啓曰,臣等入診退出後,與金有鉉等諸御醫商議,則皆以爲滋榮舒筋健步丸,最宜於脚部症候,故自前秋,諸議歸一,旣已劑入之後,適他藥進服,不免停止,今以此丸藥,加虎脛骨酥灸·杜沖酒炒去絲各一兩,黃柏鹽酒炒一兩五錢,繼進,宜當云。此藥一劑劑入之意,敢啓。傳曰,知道。
李徵龜,以都摠府言啓曰,今日入直軍士中日習射,請出標信。傳曰,知道。
又以都摠府言啓曰,都摠管尹德駿,以司譯院提調,雜科覆試進去之意,敢啓。傳曰,知道。
又啓曰,今此雜科覆試時,典醫監提調,所當進參,而提調李墪,連呈辭單,不爲進參云,卽爲牌招,何如?傳曰,允。
李鳳祥啓曰,事變假注書徐宗廈,時無職名,依例付軍職,冠帶常仕,何如?傳曰,允。
又啓曰,因禮曹草記,延陵君李萬元致祭祭文,令政院分付藝文館,催促製進事,命下矣。今月初三日,知製敎金始慶,所製祭文來到,而其句數,至於六十句之多,已有違於無得支蔓之定式,且許多溢美之辭,自是弊套,雖不必殫論,而起頭,以山河間氣,太和眞精爲辭,王言代撰之體,決不若是過溢。下文,又以霜臺振武,風采拭目爲辭,萬元,以持平時事,甲戌之初,首命遠竄,則今稱其霜臺風采,尤屬未安。曾在先朝,有今後製進文字,政院一一察見,可改處,使之改作,無未盡然後捧入之受敎,則本院,不可矇然捧入。且藝文館,職掌詞命,故臣等及下番翰林,同坐送言,還送其文,使之改下兩處,稍刪句數,始慶,初則不肯改進,及其更爲還送之後,始乃受置,謂以明當改送,故其翌日,藝文館書吏,進去推索,則答以今方淨書入送云,館吏歸待終日,竟不來到,又其翌日,館吏更進,則始稱本家有事故,將不得受祭,故祭文,亦不製進云。雖未知其間有何曲折,而設令本家卒有事故,果如始慶之言,此則非知製敎所知,分排單子,旣已啓下。且祭文分排後十五日內製進,而不及則推考,明有丙辰受敎,在始慶之道,惟當書進已製之文,以待本家之無故行祭,而初旣製進,旋又寢止,今此催促命下之後,本院累次催促,則答以本家有故,不得受祭,雖被罪罰,終不可製進云,其在事體,殊極駭然。知製敎金始慶,從重推考,使之卽速寫進,啓下,何如?傳曰,依啓。他知製敎,改分排,可也。
又以弘文館言啓曰,副校理洪致中,以上番,姑降入直矣。今日辭出去,校理鄭栻,纔已違牌坐罷,應敎李縡,校理李晩堅,俱在外,下番,將未免闕直,事甚未安。令政院稟旨變通,上下番闕員,勿論吏曹郞官,盡數差出。仍卽牌招入直,何如?傳曰,允。
又啓曰,因弘文館草記,下番將未免闕直,令本院稟旨變通事,允下矣。政官卽爲牌招,開政差出,何如?傳曰,允。
有政。吏批,判書李墪牌招不進,參判李晩成受由在外,參議李台佐進,左承旨兪命雄進。兵批,判書崔錫恒病,參判金演病,參議任胤元病,參知宋徵殷進,左承旨兪命雄進。
吏批啓曰,判書李墪牌招不進,參判李晩成受由在外,小臣獨政未安,何以爲之?敢稟。傳曰,只出緊任。
以權世恒爲副校理,李眞儉爲修撰,黃欽爲判尹,李命世爲洪川縣監,徐宗廈·李善行爲副司正,朴尙夏爲羅州監牧官。忠州牧使李裕民,今加通政,善治之跡,冠於一道,諸色軍器,亦皆一新,加資事,承傳。
李鳳祥啓曰,新除授副校理權世恒,修撰李眞儉,牌招入直事,命下矣。今已夜深,明日待開門牌招之意,敢啓。傳曰,知道。已上燼餘
行判中樞府事李頤命箚子。大槪,病勢危苦,又不得進參於問安,冒死申籲,乞蒙俯察,治臣曠職瀆冒之罪事。入啓。答曰,省箚具悉卿懇。前後入診,卿未進參,心之缺然,曷有其已?所辭兼任,決難允許,卿其須體至意,勿復以情病爲辭,速出行公。仍傳曰,遣史官傳諭。
文學申思喆上疏。大槪,春坊新命,忽及於夢寐之外,臣誠驚惶感激,罔知攸措。揆以分義,固當竭蹶趨承之不暇,而顧臣情地之難安,非止一二,其在廉義,實難冒進。玆敢略暴危悃,仰籲宸嚴。伏乞聖慈,曲加諒察,特許鐫遞事。入啓。答曰,省疏具悉。爾其勿辭,從速察職。
平安監司書目,中和呈,以巡撫使尹趾仁,新除大司憲辭免上疏上送事。啓。答曰,省疏具悉。卿其勿辭,從速察職。
江原監司書目,母病一向沈重,私情轉益悶迫,終難强抑在職,辭職上疏上送事。啓。答曰,省疏具悉。疏辭,令廟堂稟處。朝報
藥房入侍時,提調閔鎭厚所啓,曾以忠臣·孝子·烈女復戶者身役,則依大同事目之還意,仰達矣。近見外方報狀,則或有身役後,施以復戶之賞者,此則旣不可改用收他賞,又不可全無限定。自今有子孫之人,限以代數,無子孫之人,限以年數,恐爲得宜,而事係重大,自禮曹,議大臣稟處,何如?上曰,依爲之。制司日記
兵曹啓曰,卽接繕工監牒報,則水口門旣已畢役,左右門隻,亦爲新造豎懸矣。前日所排假門,卽爲撤毁,體城毁破處,令該營門,使之改築,而仍爲守直之意,敢啓。傳曰,知道。禁營謄錄
藥房入診入侍時,三軍門大將,除朝辭,仍佩密符,時時出往北漢築城處看役事,榻前下敎。備局謄錄
上在慶德宮。停常參·經筵。
卯時,日暈兩珥。午時未時,日暈。
假注書李善行病,代趙尙絅。
吏曹啓目,粘連司錄愼爾晉等上疏云云。前僉知安健行,爲敎官時,臣等受業儒生中,及第三人,進士二人。至誠訓誨,生徒之成就如此,則揆以法典,似當陞資,而嘉善,係是命德之器,恩典,亦不敢自下擅便,上裁,何如?啓加資。
京畿監司書目,楊州等十四邑呈,以今月十六日雨雹交下,木花·麰麥,擧皆破碎,立苗黍稷·禾穀,亦被傷害,民事可慮緣由事。
忠淸監司趙道彬上疏。大槪,新授藩臬之任,決無堪承之望,乞蒙恩遞,以重藩任,以安私分事。入啓。答曰,省疏具悉。卿其勿辭,速往欽哉。
禮曹參判金鎭圭上疏。大槪,臣於重臣之疏,冒嫌尸職之罪,有不可自掩,書筵勸講之任,亦非所可堪承,伏乞先遞臣備局有司堂上及賓客兩任,仍治臣罪,以安私分,以重公器事。入啓。答曰,省疏具悉。卿其勿辭,從速察職。
領議政徐宗泰箚子。大槪,臣怵然震懍,決不敢承當新命,冒陳情悃,乞賜鐫免事。入啓。答曰,省箚具悉卿懇。卿之宿德雅望,允合元輔,今玆撝謙,無乃太過?兩款引嫌,元非大段,卿其安心勿辭,速出論政,毋孤予倚毗之誠。仍傳曰,遣史官傳諭。
修撰李眞儉上疏。大槪,臣於銓職,實有踪地之萬分難安者,一味縮伏,稽謝累日矣,忽於此際,復叨館職,庚牌踵臨,臣於此,不得不來詣闕外,而且於文學申思喆之疏,有不容泯默者。玆敢陳疏徑退,伏乞聖慈察臣情勢之難安,亟許遞改臣本兼諸任,以安微分,以謝人言事。入啓。答曰,省疏具悉。爾其勿辭,從速察職。
謝恩,修撰李眞儉。已上朝報
政院啓曰,卽聞排設司鑰所告,則崇政殿斑子有缺傷處云,莫重法殿,不可不斯速修改,分付該司,卽速擧行,何如?傳曰,允。制司日記
政院啓曰,卽伏見江原監司李肇上疏,則疏中洪造二字連書,殊無敬謹之意,末端短卸,不書觀察使,書以監司,亦涉不察,不無警責之道,推考,何如?傳曰,允。備局謄錄
上在慶德宮。停常參·經筵。
自巳時至申時,日暈。
中殿·世子宮·嬪宮,藥房問安。答曰,知道。
藥房啓曰,臣鎭厚,今日入侍時,仰聆玉音,頗似重濁,咳嗽頻數,有加於再昨,不勝憂慮之至,敢以議進湯藥之意,稟達蒙允矣。臣等,卽與諸御醫入診,詳察症候,議定當進之藥宜當,敢此更稟。答曰,依啓。
藥房再啓曰,臣等入診退出後,與金有鉉等諸御醫商議,則皆以爲咳嗽失音之候頻發,蓋由於挾感之致,不可不先進和解之劑,蔘蘇飮,加柴胡·黃芩·杏仁各一錢,連進三貼,宜當云。此藥,卽爲劑入之意,敢啓。答曰,知道。
判府事李濡箚子。大槪,敢陳區區愚見,以備裁察事。入啓。答曰,省箚具悉。箚辭,予當量處焉。
弼善洪禹寧上疏。大槪,臣於儒臣之疏,有萬分難安之端,略控短疏,徑出禁扃。伏乞聖慈,先治臣擅離之罪,仍許鐫斥,以快人心,以靖私義事。入啓。答曰,省疏具悉。向日合啓措語,固多過激,而謂之用意迎合,則不可矣。爾其勿辭,從速察職。
政院啓曰,今日賓廳引見時,兩司當爲入侍,而憲府無行公之員,除在外及雜科覆試進參外,受由未肅拜人員,竝卽牌招,以爲推移入侍之地,何如?傳曰,允。
正言申啓曰,臣於向者在京時,聞父病危重,冒陳私懇,猥蒙恩許,及時歸省,浹望留護,雜施砭焫,幸見小間,寵靈攸曁,感祝冞切,而虛帶言地,久滯鄕閭,揆以義分,有所惶惕,抑情離側,冒炎登程,跋涉累日,賤疾添谻,痰罥喉塞,火升頭疼,擔舁前進,纔到私次,得見朝紙,則日昨筵中,以受由人過限不來,特下未安之敎,至有査出罷職之命矣。臣雖以親病,陳疏下去,而旣不得趁卽上來,則久留之科,臣亦犯之,何敢以倖免,査罷爲幸,而晏然於臺次乎?請命遞斥臣職。答曰,勿辭,退待物論。
掌令朴乃貞,持平南道揆牌不進,依承傳罷職。
政院啓曰,備邊司郞廳,以大臣意來言,雖非日次,有稟定事,來會賓廳云矣,敢啓。傳曰,大臣·備局堂上引見。引見時,玉堂罷散人員,別單書入事,及玉堂上下番不備時,不得受由事,榻前下敎。
吏曹啓曰,臺諫有闕,政事,取稟。傳曰,明日爲之。
今日引見時,持平尹就履所啓,臣於己卯復科還收之啓,旣有應避之嫌,不得參涉之狀,累陳辭單,而見阻喉司,尙未蒙恩遞,尋常悶蹙矣。適値今日引見之擧,僚員不備,更無推移之路,故不得不趨詣,而顧此難安之狀,與前無異,何敢仍冒於臺次乎?請命遞職。上曰,勿辭,退待物論。
正言呂光周所啓,引嫌而退,受暇往返,旣不過限,以此爲嫌,無已太過,請正言申出仕。上曰,依啓。
又所啓,近來諸臣之疏避,不擇當否,混然捧入,殊乖惟允之道矣,臺啓申飭之後,猶不惕念。日者前府使崔重泰之疏,出於發緘推問之後,今次申之避,亦無過限可避之端,而輒皆矇然捧入,不可無規警之道,請當該承旨,從重推考。上曰,依啓。
修撰李眞儉上疏。大槪,臣卽伏見弼善洪禹寧之疏,其所侵詆,不比尋常,已極駭訝,而又於聖批,尤有所不自安者,玆敢略控短疏,徑出禁門,伏乞聖慈,先削臣職,仍治臣擅離直次之罪,以嚴邦憲,以快人心事。入啓。答曰,省疏具悉。爾其勿辭,從速察職。
傳,前校理鄭栻,副校理洪重休,修撰金始煥,副修撰鄭纘先,竝敍用。
今日引見時,上曰,君父命令得當,則臣子固爲將順,而近來知製敎所撰進句數,旣甚繁多,詞語亦無斟量,此習殊極未妥。曾前累度申飭,而小〈無〉其效,王言代撰,事體甚重,豈容如是?大內,亦有諸臣文集,其中所撰王言,頗尙簡約,而今則皆不如此,雖以日昨金始慶事言之,誠甚非矣。近觀知製敎李熊徵所撰守禦使李寅燁,平安監司權,敎書,則頗爲精簡,實合於代撰之體,宜有褒奬之道,上弦弓一張,特爲賜給,可也。應敎李世最所啓,小臣有所懷,故惶恐敢達。權詹情跡,雖曰難安,自上,旣已開釋,則不可一向撕捱,而前後除拜,一不應命,已極非矣。李世瑾則他無情勢之可言,而受由過限,至於坐罷,亦甚不當。且玉堂之規,除親病·身病外,必上下番備員然後,方可受由,而近來此規已廢,雖不備員,擧皆受由,此後則必須上下番備員後,方爲受由事,定式施行,何如?上曰,申飭,可也。已上朝報
今日引見時,左議政金昌集所啓,今日雖非日次,以參覈使狀啓,有急速稟定事,敢此來會矣。以再昨初來狀啓見之,則査事頗似平順矣,後來狀啓中,白頭山往見之說,猶是自前所言,而胡人被害地方,欲爲往見云者,誠是意外也。白頭山若欲往見,則如有彼地可往之路,而欲由我境者,其意難測。殺害地方,若欲往見則彼人,自彼地而往,我人,自我境而往,期會於一處,可也,而今其言如此,此非有文書之事,似是通官輩,中間操縱之致。參覈使狀啓中,姑緩十日,待以朝廷回報云,諸議皆以爲,將此事狀,急急移咨於彼國,則彼人,或不無因此中止之道,今若直許,則後弊無窮,關係不輕,敢達。上曰,諸臣,各陳所見。行兵曹判書崔錫恒曰,使臣狀啓,則以爲皇帝,使之會査鳳城後,轉往白頭山矣。今又以往見渭原爲言,地則狀啓所無之言,而今始創出者也。蓋此路於轉往白頭山,最爲捷近,其意,蓋欲因此詳察我國邊方道里也,皇旨則只令會査於鳳城,而今乃往見渭原,則是違越皇旨也,急送齎咨官,通咨禮部後,方許其去就,不可不以此意,責諭査官,嚴加防塞矣。韓城君李基夏曰,崔錫恒之言,是矣。此必不無兼察我國山川也。似不可無爭執之擧矣。戶曹判書金宇杭曰,諸臣所達兼察山川之說,雖似然矣,而但西北山川,彼人豈不知之,而今始欲爲往見乎?白頭山往見之說,自前有之,未知其何意,而彼國,旣令査明殺害地方,則欲爲往見渭原者,亦不爲全無所據,而咨文往復,必致遲延,彼人,豈肯留待乎?咨文,勢難爲之,宜令參覈使,爭執防遮,而終若不聽,則亦無奈何矣。或以不可接待爲言,而彼人旣非私行,且是秩高之官,主客之道,何可全無接待之事乎?錫恒曰,參覈使,旣已防塞而不聽,故有此狀聞,蓋欲憑仗朝廷命令,防閑其行,而朝廷若無嚴防之意,則參覈使力微,恐難辦得。臣意則亦非以移咨必得請,其在謀國之道,必示峻塞嚴防之意,使不敢生意,方爲得體。彼若終不回聽,而强爲越來,則徐議接待之道,未晩也。金昌集曰,朝廷事體,初則只當防塞而已,旣已出來之後,則雖異於有牌文之勅使,似不可全無接待之道矣。上曰,壬申年,有五使往見白頭山之說,其後,因以無事,今此平安監司狀啓,亦因此事,欲以路險之說,開諭矣云。昌集曰,壬申年五使將出來,則朝家以接待事,劃給米·布於兩界,今則雖與其時,有異,亦當有酌定之擧矣。昨日平安監司狀啓之外,又以站路斷絶處,假家造給,道路修治,延逢待候等事,稟報於備局,而道路則當以絶險難通,爲言,何可修治乎?假家·延逢等事,亦不必擧行矣。工曹判書金錫衍曰,以移咨之意,防塞似好,而臣見參覈使前後狀啓,初以爲直欲越來云,此必是中間索賂之意,今若聽許,則彼或仍以不來。壬申,亦旣許而不來云耳。吏曹判書李塾曰,通咨之說,非眞爲通咨也。若以通咨之說,責諭,則彼或有屈伏之道也,然後次狀啓,則以由馬耳山作行,而不得已然後,由我國地方作路,支待則一物不受爲言云,此或皇旨,則似不必固爭矣。刑曹判書尹德駿曰,參覈使之狀啓,連續入來,臣之意見,隨啓而變矣。初則直以渡灣爲言,彼若攔出我國,實無防塞之勢,參覈使,只當隨往渭原而已。再次狀啓,則以姑緩十日,回報不來,則當渡鴨江爲言云,臣意,無咨文·無票文之事,不可輕許作行。一邊撰出咨文,以急急移咨,待其回答,而施行之意,言及,則彼或中止,以此言于大臣矣。及見今朝狀啓,則以爲當由馬耳山作行,而路險則由我境云,此則與暢春苑使臣所聞,不甚懸殊矣。未知當自何地,入我境,而此則防塞爲難。第須分付沿邊,以猪肉等物接饋,不受則亦置之。彼國之路,足以通行處,則當復越去,如是則似無難處事矣。錫恒曰,所謂馬耳山作行之說,亦出於假飾誑誘之意,其欲渡中江作行,詗察山川,灼然無疑矣。昌集曰,自雪罕嶺,直抵三水,雖有通行之捷徑,壬申年,亦以爲不可輕議,則今何可指示乎?五使之出來,旣稱皇旨,而自此,以道路險阻之狀,移咨,則卽爲寢止。今若以路絶難通,爲言,則渠輩,亦何能往乎?基夏曰,初則只以會査鳳城爲言,今乃爲猝難越來之說,故有此疑訝,而彼若曰,莫非王土,大國之人,何地不可行,則亦難防塞,似不免許之矣。上曰,咨文,只曰,會査鳳城,無往灣·渭之說,且使臣狀啓,以皇帝,旣令往見白頭山,路險不得着足處,始由朝鮮地方爲言,而今則已極可訝。壬申年則先以咨文通告,而今則只以言論來傳,亦涉虛疏。渠則稱以會査,明打殺之方,故如是云,而亦未知其必然矣。彼人,雖不足責以義理,而旣無票文,又無咨文,只憑言語而聽許,大有關於後弊,爭之不聽則無奈何,而決不可不爭而輕許也。然爭之於渠輩則,可也,直爲移咨於禮部,則未知其何如也。彼以十日內,無回下,則當卽越來爲言,若過此限,則咨文雖入往,彼必不顧而越來矣。金昌集曰,査官必無留待回咨之理,上敎誠爲允當矣。塾曰,今則將由馬耳山作行云,事甚順便,恐無可爭之義矣。上曰,平安道,多有不可通處,若以此開諭,則彼或動念矣。雪罕嶺,雖是捷徑,壬申之不欲使彼知之者,其意有在,今亦斷不可開通矣。錫恒曰,揆以事體道理,不可不嚴防,而彼不顧事理,直爲越來,則亦無可奈何。事不當全無接待之道,而如修治道路,假家·延逢之言,決不可許,護行之擧,似不可已,邊方武倅中,擇其秩高解事之人,定爲護行差使員,使之應接,兼飭一行,使不得任意出沒,宜矣。且聞自義州至廢四郡,則有沿江邊路,而至於北道則三·甲以後,無沿江作路之處,必從利城內地,由鏡城而過去云,此最可慮。分付南北兵使,預爲料度,使之應變恐合,事宜矣。上曰,渠旣稱有皇帝之命,則雖爭執,必不聽許,雖送咨文,似無留待之理,而第以旣無文書,不可聽許之意爭之,咨文,姑勿爲之,可也。金昌集曰,若果越來,則接待一款,何以爲之?亦宜預爲定,宜矣。上曰,雖不可如勅使之飯奉茶啖,而比諸頃日備局所定猪口·酒甁,當有加矣。金昌集曰,參覈使則當只隨往渭原,而落後矣。上曰,然。金昌集曰,渭原以後當以道內秩高守令,定爲差使員,或言監司,亦當進往安州·寧邊之間,以爲隨事應變之地,宜當云矣。上曰,允。可令渠獨行,似當有差使之屬,監司雖不隨往,亦當進住安州·寧邊等處,以便接應矣。參覈使狀啓中,又有李後說事,今日何不稟處耶?金昌集曰,在外時,旣以急速下送相議,而未及仰達矣。錫恒曰,文案太繁,當抄書以送矣。上曰,李後說急速下送,文案抄書以送,可也。行禮曹判書閔鎭厚曰,臣追後入侍,未知稟定之果何如,而今此渡灣越來之說,似不過索賂之計。當初皇帝之命,只令會於鳳城,査明地方,而元無往見戕殺處之言,所謂轉往白頭山者,出於傳聞之私語,而使行亦未親聽,咨文亦不擧論,今何可任其越來,而不爲防塞乎?若以急送齎咨官,問於禮部之意,先令言及於彼人,一邊構出咨文,追後下送,則彼或沮其詐僞之謀矣。壬申年,彼以皇旨,至有移咨之擧,而齎咨官入去之後,終能挽止,則況今無皇旨·無咨文,而輕先許入,決無是理矣。墪曰,今日入來之狀啓,則與昨有異,而閔鎭厚適入書筵,未及見,而追後入侍,故其言如此矣。德駿曰,今旣以馬耳山作行爲言,似不必爭之矣。上曰,壬申年回咨,亦以路險,爲辭耶?鎭厚曰,小臣未見其咨文,而會聞其大意,以道路斷險,供億難辦,爲主云矣。上曰,咨文草,尙有之乎?鎭厚曰,槐院謄錄中,必有所載矣。上曰,壬申年,亦能防塞,則今於無咨文之事,何可聽許乎?其時,彼中咨文及我國回咨,竝爲謄送,使之出示爭執,可也。金昌集曰,擧行條書出之際,必致遲延,當以親承下敎之意,直爲分付於參覈使乎?上曰,擧條,追後書出,卽速直爲分付,可也。
上在慶德宮。停常參·經筵。
下直,理山郡守南延年。
大殿·中殿·世子宮·嬪宮,藥房·政院·玉堂問安。答曰,知道。
藥房提調閔鎭厚,副提調兪集一啓曰,伏未審夜來,聖體調攝,若何?湯劑其已進服,而咳嗽失音之候,比昨減歇,核處·脚部,亦或有差勝之勢乎?臣等不任憂慮,敢來問安。答曰,知道。湯劑進御,而咳嗽失音之候一樣,核處·脚部,別無差勝之勢矣。
李鳳祥啓曰,大司憲尹趾仁奉命在外,執義李宜晩,掌令權在外,掌令一員未差,持平尹就履避嫌退待,持平一員未差,今日以監察茶時之意,敢啓。傳曰,知道。
又啓曰,兵曹郞廳來言,闕內各處入直軍士夜巡檢云矣。敢啓。傳曰,知道。
李鳳祥,以都摠府言啓曰,今日入直軍士中日習射,請出標信。傳曰,知道。
有政。吏批,判書李墪病,參判李晩成受由在外,參議李台佐進,左承旨兪命雄進。兵批,判書崔錫恒病,參判金演病,參議任胤元病,參知宋徵殷進,左承旨兪命雄進。
吏批啓曰,新除授龜城府使柳德玉戶奴呈狀內,上典,意外落傷,傷處重大,無望赴任云。當此邊倅催促發送之日,有難等待其差復,柳德玉依近例罷黜,何如?傳曰,允。
吏批啓曰,判書李墪病不來,參判在外,小臣獨政未安,何以爲之?敢稟。傳曰,只出緊任。
又啓曰,龜城府使今當極擇差送,而擬望之人乏少,未準朔禁軍將,竝擬,何如?傳曰,允。
以鄭宇柱爲掌令,洪尙賓爲持平,鄭栻爲校理,洪重休爲修撰,趙聖復爲兵曹正郞,閔昌夏爲刑曹正郞,權克升爲龜城府使,前僉知安健行,今加嘉善,趙尙絅爲副司正。
李鳳祥,以司僕寺官員,以提調意啓曰,旌義縣監鄭東里,遞任進上馬二匹上來,俱有步才,實合於駕轎馬。且以體小,似不可立養於內寺,而遞任進上馬,內寺立養,從前規例,故依例毛色,別單書入之意,敢啓。傳曰,知道。
又以弘文館言啓曰,本館下番,連日闕直,事甚未安。修撰李眞儉,疏批已下,新除授修撰洪重休,竝卽牌招,以爲推移入直之地,何如?傳曰,允。
又啓曰,訓鍊院敎鍊官來言,大將李基夏,明日當往北漢築城處云。命召仍佩往來事,旣已定奪,而將兵之任,不可無一刻摠察之人,何以爲之?傳曰,禁衛大將兼察,可也。
又啓曰,訓鍊大將李基夏,明日出往北漢時,禁衛大將兼察事,命下矣。今已日暮,禁衛大將崔錫恒,明日待開門牌招,聽傳敎,何如?傳曰,允。
又以備邊司言啓曰,昨日登對時,以壬申年彼此咨文草,謄送於參覈使處,使之出示,査官據例開諭事,旣已定奪分付矣。彼若不爲回聽,則來在中江之人,似難終始沮止。渭原則彼雖以査明地方,爲執言之端,而以參覈使狀啓辭意觀之,彼人之意,似不止於往看渭原而已,果有轉往白頭山之計,則此事旣無咨勅,決不可任其穿過於疆場之內。所當據理力爭,期於禁遏,而參覈使則所幹,只是査事而已。原任大臣箚辭,自朝家,別差使命,重其事體然後,可期其得力,而差遣之際,一日爲急。平安道巡撫使尹趾仁,似聞已離本道,而未及還朝,以別遣宰臣,爲稱號,使之疾速馳進于灣上,一以勞問,一以開諭,如不得沮止其行,則仍復追往于渭原,觀其動靜,果如所慮,則方便善諭,俾不得由我境作行,本道監司,旣令進住于境上近地,而亦爲前進于宰臣所到處,與之相議同事,宜當。竝以此意,急速分付,何如?傳曰,依啓。
正言呂光周啓曰,持平尹就履引嫌而退,嫌難參涉,其勢固然,前旣引嫌,亦且仍在,請持平尹就履出仕,新除授司憲府掌令權,時在忠淸道韓山地,請斯速乘馹上來事,下諭,何如?答曰,依啓。已上燼餘
右副承旨李宜顯上疏。大槪,臣重被臺參,理難苟蹲於職次,又聞母病猝劇,症情危綴,方寸搖搖,不能自定,不得不投疏徑出,乞蒙亟許鐫遞,仍治臣擅離職次之罪事。入啓。答曰,省疏具悉。爾其勿辭,救護母病。
右議政趙相愚上疏。大槪,台司寵命,遽下於千萬物情之外,臣誠惶隕驚惑,罔知攸措。恭俟物議,已過累日,而刺擧之論,尙今無聞。玆不得不刳瀝肝血,仰瀆宸嚴,懇乞亟收成命,以安私分,改卜賢德,以重國體事。入啓。答曰,省疏具悉卿懇。卿有才有德,今玆枚卜,允叶輿情,須勿撝嫌,速出論道,用副上下之望。仍傳曰,遣史官傳諭。
刑曹判書尹德駿上疏。大槪,臣於文學申思喆之疏,有不得晏然者,乞賜罷斥,以謝人言事。入啓。答曰,省疏具悉。卿其安心勿辭,從速行公。
禮曹參判金鎭圭上疏。大槪,臣於昨日引對,未得入侍,故敢陳愚見,冀蒙裁擇事。入啓。答曰,省疏具悉。疏辭不無意見,而第移咨一款,予之持難者,自有所執,不必更議也。
謝恩,修撰洪重休。
右副承旨李宜顯原疏,伏以昨日筵中,諫臣,以前府使崔重泰,正言申,疏避之捧入,請推當該承旨,其所謂當該,卽指臣而言也。臣於是,不勝瞿然之至。重泰疏陳之事,旣係邊情,又與當初緘問時,節拍不同,則無端阻搪,誠非意慮之所及,至於申之避,旣自言其由限之過,則亦何以臆斷其未過,而遽爾退却乎?問備之下,不敢以蔓辭仰溷嚴聽,而觀其首尾語意,不比尋常相規,冒沒苟存,大關廉隅。昨者露章自列,實非獲已,而見格右僚,終未登徹,泯默在直,坐如針氈,此際,得聞母病猝重,症情危苦,昏昏綴綴,若不可收拾,臣方寸搖搖,不能自定,不得不冒申危懇,徑出禁門。伏乞聖明,亟許鐫遞,以謝臺議,仍治臣擅離直次之罪,以勵群工,千萬幸甚。批答見上
右議政趙相愚原疏,伏以臣賦性遲鈍,最居人下,承藉先蔭,倖占科第,濫蒙鴻造,致位崇顯,言其踐歷,涯分已溢。論其酬報,絲毫亦蔑,負乘之懼,罔弛於食息之間,循墻之心,每切於除拜之際,而不意爰立之命,遽下於千萬物情之外,臣誠惶霣悸恐,精爽飛越,罔知所以自措也。夫輔相之職,調元贊化,經邦論道,一代治理之所係,四方儀刑之所存,而百度資焉,百責歸焉,實非凡官庶僚,辦一職·做一事之比。故前臣而居此任者,皆莫非才德兼備,望實俱隆之人,則夫豈有空疎如臣,衰病如臣,而循序濫陞,厭然冒居者哉?噫,賤臣涖職,已多年所,屢試屢僨,萬無一善。伏惟日月之明,固已照燭無餘,又將何取於臣,而有此誤恩,以駭群聽?臣尤惝惶驚惑,莫知聖意之攸在也。如以班資比近,謬加恩卜,則政堂,非試可之地也。如以任使許久,假以榮寵,則鼎軸,非虛授之器也。古人,置相得失,占國家之興替,而臣之萬萬不似,不翅歇後而止,則竊授之羞,尸素之罪,雖不足言,而其所以名器之玷辱,國體之傷損,將復何如?臣聞命以來,五情失守,寤寐靡寧,若坐針氈,一味懍縮,恭俟物議,亦已累日,而糾刺之地,訖無爭執之擧,玆不得不刳肝瀝血,冒死呼籲於天地父母之前。伏乞聖明,深軫相臣之重,不可苟授,俯察崩迫之懇,非出飾讓,亟命改正,以安賤分,改卜賢德,以濟國事,不勝萬幸。批答見上
刑曹判書尹德駿原疏,伏以臣,伏見文學申思喆之疏,以合啓臺官之見阻淸望,記銓官之過,而至曰,銓曹堂·郞之疏,尤極駭悖。昨年銓曹其郞,未知的知誰某,而其堂,不外臣一人,蓋其時判書崔錫恒,嫌不參涉,參議李光佐仕日最淺,注擬得失,獨臣任之。其枳於淸望者,不過首發一二人,連啓之人,無礙而甄通,務欲消融保合,或人望之未協,他事之見非,而不得倂踏宿硏,此則本不係於合啓之參否其咎,合啓首發者,亦因乘聖上不究之怒,論藥院非情之罪而已。類編一事,意未嘗及此,不但臣之意未及也,亦諸臣論議之間,不少槪見也。臣疏尙在,可按而知,不知思喆駭怕者,何語耶?事在旣往,宜勉相忘,以恢淸朝寅協之風,而追提過疑,復惹鬧端,臣於是,竊有所慨然也。然旣被駭怕之斥,臣安得晏然而已?伏乞聖慈,亟賜罷斥,以謝人言,不勝幸甚。批答見上
禮曹參判金鎭圭原疏,伏以臣,昨在引入,未及預知大臣·諸宰所以會賓廳之由,故不得出謝兼帶,而同入筵席,追聞此擧,蓋因鳳城査官,諉以看審殺人地方,必欲涉我境,而轉往白頭山故也,而榻前所稟定,恐有所未盡,則臣何敢以不入筵席,越視而不言乎?臣於玆事,竊稽彼此前後文書。當初自我,以邊氓犯越殺害事移咨,則彼回咨,以爲差部內一員,盛京一員,前往鳳凰城,會同朝鮮國官一員,査明殺人地方,近者所來到北京·盛京兩部移咨,亦以爲,前往鳳凰城,會同朝鮮國官,又以爲,其月日至鳳凰城會審云,則此蓋合往會鳳城,以覈出其殺人地之係,彼此,將以勘斷犯越人之罪而已,元無使之轉入我境,看審其地之語者,已明甚。雖以我回還使臣所狀聞,見之禮部分付,使臣,來待暢春苑,以旨下文字問曰,鴨綠江·土門江一帶,皆係我地方,但因道里遙遠,向來未經勘明,今着朝鮮國王差官數員,盛京將軍差官數員,會同査勘,分立邊界是否可行,着向使臣訊問云。而使臣以彼此皆以江爲限,更無査勘分立之道爲答,則以知道批下云。其初以爲問,只是分立邊界,非爲殺人之地,而所謂分界者,亦依我使臣所答而置之矣。且雖於立界事,如欲爲之,則亦當更爲文移而始入我境,況初不提論於殺人地之看審耶?然則此亦非可憑藉也,較然。至於瀋陽將軍之言於金指南·李時弼者,雖有間於文字之可以執證,然亦明言其分付差官,必令住在鳳城,査得殺人處之,或係大國地,或係朝鮮地,明察啓奏,而勿爲渡江貽弊,又言査官奏疏後,仍往白頭山,而必從大國地方作行,而如或有不得着足處,自朝鮮地過去,愼勿令支待云。此固兩件事,而於會査則使之住在鳳城,而勿爲過江,於白頭山之行,亦飭其雖不得已涉我地,勿傳食,可知已。夫豈令其捏做一事,假托看審殺人地,而勒入他境,仍往白山也哉?況査官所云欲看審者,卽所謂三人被殺於彼邊者也,彼邊採蔘淸人之所嘗往來,自當有其路,何必借途於我而始達耶?且設令所欲看審者非彼邊,而卽我邊,吾老梁之距彼地,只一帶水,又何必由龍灣,以涉崎嶇,歷我境千里而得抵耶?其言之破綻,節節難掩,而尤有可以立辨其爲從中所粧撰,非彼朝令之所分付者。此果出彼朝令,自當顯言於回咨,又當於暢春苑,禮官,以其旨意,面勅我使臣。且其兩京咨文,亦當及之,瀋陽將軍又當,以其所聞,言于醫譯,而今皆無有焉。査官,亦於初日之坐,不提此事,翌日追發,金士傑者,素以貪頑,稱以符同而操蹤之,此其意,灼然可知,而象舌之徒,卽示行賂之意,以致其驕傲之日甚,而尤可痛恨者。其第三啓所云,已於暢春苑,諭及於冬至使臣,本國亦必知之者,與使臣所狀啓,大相不同,殆類指白爲黑矣。參覈使,雖未嘗見使臣之狀,李後絳,卽以燕行首譯,歸路留任査事者,而不言伊時苑中無此語之狀,以杜彼詐僞之口,其罪可勝言哉?噫,我國弱少,雖不免畏天,而然其壤界旣分,各有所守,雖使彼人,據其朝令而欲涉我境,亦當或咨或奏,以爭其不可,況今無一字之文書,而惟差遣所言耶?夫人之居室,雖貧寠不能自立,亦不欲路人之闖入其藩籬而踐踏其庭除矣,其可以千乘之守在四隣,而茅靡於數三差員之言,不考其文書之有無,咨其越界而穿疆,以啓無窮之弊難言之憂哉?今若難於爭辨,惟務姑息,此路一開,使彼人,視行我地,如其門戶,則幾何其不至於麗末胡元之雜糅充斥於海東耶?抑臣又聞,頃在壬申,彼人要自我地,作路以往白山,至於移咨於我,又定使价,而尙能力言其難行而得其寢止,今之無文書,而只出差官之口者,其爲可爭,視前較易,而何直爲此姑息而不能通咨耶?今之議者,或以爲前雖有彼咨,使价未及發行,今則査官來在鳳城,朝暮且渡,勢難沮遏云,而臣以爲不然。彼我之勢固懸,而然彼國之所以命査官,而使之會我官者鳳城,未嘗有越界看審之語,則凡爲人臣者,宜奉行其君命,彼其敢不顧其朝令,擅渡龍灣一步地,而其所以虛喝於奉使之人者,蓋欲其自我迎渠以來,以爲其歸朝後,推諉此事於我國之計耳。今我若能援引前後咨文,與節使之所聞於暢春,瀋將之傳言於醫譯者,明諭宣曉,力言其在事大之道,所遵行者文書,而今無可據,當馳啓該部,得其所報,而方可許渡云爾,則我之所執,理順辭直,彼雖挾其暴怒,其將何以加我乎?旣無以加我,則必坐待回咨而已,不爾則恐其得罪於其國,自沮其徑渡之計,反請我之不送咨矣。然則彼雖來住中江,亦當以此,緩其行,況今雖脅送我奉使者,而渠則留鳳城,此元係彼國,所以命査官住在者,則雖日月之稍淹,恐無可以咎責我矣。臣仄聞筵席,亦不無請移咨者,而異議多岐,終謂以不必移咨,而只令錄示壬申舊咨而開諭云,夫旣過慮其移咨之不能止,則未知以陳久文字,而果可得力否?臣不敢知此果爲計之善者,而況預恐開諭而不見聽,汲汲一面整頓其接待之節,凡謀國之道,必壹其號令而後,可以做事,而今其撓攘如此,爲下者,得無覵測廟堂之志意,而不肯盡心力而諭止耶?不特此也。我國陰事,例爲象舌所傳洩於南北,則今玆擧措,彼在鴨江尺地者,其無所聞歟。苟有聞則果可以一張舊咨,而止其所大欲耶?臣愚以爲,廟堂之昨所別關者,雖已西下,而十日之限,尙多餘日,及今猶可改圖而周旋,若能姑寢其經營於接待之節,亟構咨文,走幹敏武弁,與譯舌,齎咨前往,仍擇宰臣中剛明有才辯者,星夜赴灣上,使遣舌人,以牛酒勞問,備言其事理之不可徑渡,移咨之宜所遲待,以身遏其凌暴,無致辱及於國家,則豈不愈於前所爲計者耶?臣嘗聞古相臣鄭太和之在西藩也,値崔孝一之變,一日夜馳赴灣上,以及彼差未到之前,且近來遠接使之急行者,亦或於三四日內,達灣上,今亦不必以急迫爲慮,惟在朝家變通之如何耳。顧臣迂拙,不宜妄論邊事,而區區愚衷,不能自已,以此議于一二相臣與同志,不以爲不可,亦非獨臣一人淺見,故敢此冒陳。伏願聖明,毋以纔有處分爲難,卽下此章於廟堂而覆奏採擇,不勝幸甚。批答見上
上在慶德宮。停常參·經筵。
午時,日暈。
大殿,政院·玉堂問安。答曰,知道。中殿·世子宮·嬪宮,藥房問安。答曰,知道。
藥房提調閔鎭厚,副提調兪集一啓曰,伏未審夜來,聖體調攝,若何?咳嗽失音之候,其已減歇,而核處·脚部,亦有差勝之勢乎?臣等不任憂慮,敢來問安。答曰,知道。與昨一樣矣。
李震壽啓曰,吏曹郞廳來言,臺諫有闕,政事何以爲之?取稟。傳曰,明日爲之。
李徵龜,以都摠府言啓曰,副摠管鄭履祥,以御營中軍軍兵等賞中日試放事,南小門洞進去之意,敢啓。傳曰,知道。
李徵龜,以備邊司言啓曰,平安道巡撫使尹趾仁,以別遣宰臣,爲稱號,使之疾速馳進于灣上事,入啓蒙允矣。但趾仁,時帶憲長之任,事體殊常,本職今姑改差,令該曹卽爲付軍職,以爲往來之地,何如?傳曰,允。
又以備邊司言啓曰,平安道巡撫使尹趾仁,姑遞憲長之任,付軍職,往來灣上事,纔已入啓,允下矣。更思之,奉命之臣,軍銜往來,事體未安,實職假銜,恐似便宜,卽爲分付該曹,口傳擧行,何如?傳曰,允。已上燼餘
備邊司啓目,粘連江原監司李肇上疏云云。其情理之切迫,事勢之不便,誠有如疏內所陳者,孝理之下,有難强迫察任。江原監司李肇,今姑許遞,何如?啓依允。
正言呂光周啓曰,臣以政院之混捧疏避,有所請推而蒙允矣。昨伏見右副承旨李宜顯疏本,則至以誠非意慮之所及,何以臆斷其未過等語爲辭,顯有譏切底意,臣於是,不勝訝惑焉。崔重泰之疏,非有別係邊情,更生節拍,不過務勝於緘辭爽實之後耳,至若申之事,旣有給暇定式,及下去日子,豈待臆斷而知之?況其避辭中,亦無過限之語者乎?臣之本意,只欲其出納之得允,而自附相規之義,誠無首尾語意不比尋常之端,而今其疏語,有欠和平,此無非如臣疲劣,見輕同朝之致,何可抗顔於臺次乎?昨緣日暮,今始來避,所失尤大,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
文學申思喆上疏。大槪,臣於重臣之疏,固已難安,而至於修撰李眞儉前後之疏,侵詆之言,不比尋常,不得不更此號籲於宸嚴之下。乞賜鐫遞,以快人心事。入啓。答曰,省疏具悉。李眞儉疏語,旣欠和平,亦有未曉處,何必深嫌?爾其勿辭,從速察職。
正言申啓曰,臣於日昨,以下鄕久留之失,引避自列矣。僚臺處置,以臣由限未過,不置之落科,繼以疏避,輒皆捧入事,請推,當該承旨,所謂避者,卽指臣避辭而言也,已不勝其難安矣。今者僚臺,又因承旨自解之疏,引避退待,處置歸於臣身,而此皆由臣當初避辭,泛言久留,轉輾至此,則臣當自處之不暇,何敢晏然可否於其間乎?旣不得處置,則不可仍冒於臺次,請命遞斥臣職。答曰,勿辭,退待物論。已上朝報
政院啓曰,訓鍊都監敎鍊官來言,大將臣李基夏,明日當往北漢築城處,命召仍佩往來事,旣已定奪,而將兵之任,不可無一刻摠察之人,何以爲之?敢稟。傳曰,禁衛大將兼察,可也。
疊書又啓曰,訓鍊大將李基夏,明日出往北漢時,禁衛大將兼察事,命下矣。今已日暮,禁衛大將崔錫恒,明日待開門,牌招聽傳敎,何如?傳曰,允。訓局
司譯院官員,以都提調·提調意啓曰,因本院啓稟,倭譯崔尙㠎,旣有職牒還給之命,而時未敍用,姑令依前例,信使行中冠帶從行,何如?傳曰,允。司譯謄錄
李徵龜,以備邊司言啓曰,別遣宰臣,旣已勞問爲辭,則似當有御帖禮單,分付政院,該曹卽速擧行,何如?傳曰,允。
又啓曰,平安道巡撫使尹趾仁,因朝令,當馳往灣上,而別遣宰臣,事體不輕,只以備局關文,分付旋行,似涉未安,以備局草記辭意,別爲下諭,何如?傳曰,允。
李鳳祥啓曰,因備局草記,平安道巡撫使尹趾仁,以別遣宰臣爲稱號,使之疾速馳進于灣上事,允下矣。名帖,不可不下送,卽爲定禁軍給馬,罔夜送傳于尹趾仁所到處,何如?傳曰,允。
左議政金昌集,楊州地掃墳呈辭。入啓。傳于兪集一曰,給由馬·澆奠牀備給。
李徵龜,以刑曹言啓曰,常漢出身曺孝貴,魚物廛入屬,而與其廛人爭辨之際,以用賂宰臣家之說,白地做言,奸狀敗露,不可循例處置,自本曹,依受敎刑推之意,敢啓。傳曰,知道。
又以兵曹言啓曰,今四月二十五日,幼學金景哲稱名人,自開陽門入來,差備門外擊錚,極爲駭愕,令攸司囚禁治罪。同守門將李碩海,常時不能禁斷雜人,以致闌入,亦難免其責,推考,何如?傳曰,允。以上燼餘
文學申思喆原疏,臣之情勢,決難冒進之狀,已悉於前疏,而聖明不諒,未卽開許,臣冞增惶蹙,不知所出。今於刑曹判書尹德駿,修撰李眞儉之疏,難安之勢,更加一層,惟當斂迹退避之不暇,而第眞儉之一疏·再疏,專務噴薄,一則曰用意迎合,乘時闖發,二則曰恚一時之乍枳,發此奮激之語,噫嘻,其言之鄙悖,何至於此?用意迎合,乃索性宵小,納媚順非者之事,彼雖急於詆辱,何忍以此加人,亦何敢肆言無忌,若是之甚耶?夫人臣事君之道,要不出將順匡救二途而已,二者之擇,惟理所在耳。若如眞儉之言,則將順其美者,亦將不免於迎合之目耶?惜乎眞儉,能知迎合君父之爲可羞,而不知諂附大臣之爲可恥也。至若眷遇方隆,無隙可乘,適因嚴敎,躍然群起等語,尤極可笑。相臣之見非於公議,久矣,前後疏章,論列相續,而獨聖上,殊不覺之,況此毁經之罪,經歷歲月,中外齊憤,雖被譴罰,尙且未已,則適因嚴敎,捃摭構成之說,果誰欺乎?且其所謂猥雜僥冒云者,其意,蓋欲擧一邊諸人,爲一刺疊貫,混加汚衊之計,自許以仰體消瀜之意,務歸寅協之域者,果如是乎?當此論議橫潰,好惡不齊之日,若以此等題目,互爲訾謷,則深恐今世無復完人,何不深思却顧,少訒其言哉?抑臣又有所慨然者。竊觀近來,凡於辨論之際,未嘗平說事理,必以醜衊相加,略無同朝禮敬之風,識者寒心,固已久矣。況眞儉,徒恃門闌之盛,全昧惡盈之戒,意豪氣健,駕勢凌人,辭語之間,輒不擇發,幾何不至於公私之俱病也?然臣旣被其無限詆斥,理不可仍冒於榮班。玆敢疾聲更籲於宸嚴之下。伏乞聖慈,削臣職名,以快人心,以安微分,千萬幸甚。批答見上
上在慶德宮。停常參·經筵。
自未時至酉時,日暈。
下直,龜城府使權克升。
大殿,政院·玉堂·二品以上·六曹問安。答曰,知道。勿爲問安。中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?咳嗽失音之候,比昨減歇,而核處·脚部,亦有差勝之勢乎?前入湯劑,已盡於昨日,今日臣等,與諸御醫入診,詳察症候,議定繼進之藥宜當,不任憂慮,敢來問安,竝此仰稟。答曰,知道。咳嗽失音之候,別無減歇,水刺之進,亦未如常,核處·脚部一樣矣。勿爲入診,問于入侍醫官,議藥。
院啓,竝引嫌而退,當初論啓,旣得臺體,自辨之言,不必爲嫌,嫌難處置,其勢固然,不可以此輕遞言官,請正言呂光周·申,竝命出仕,新除授司憲府掌令鄭宇柱,時在京畿砥平地,請斯速乘馹上來事,下諭。答曰,依啓。
判府事李頤命箚子。大槪,冒死更申哀籲,乞蒙辜恩曠職之罪,以警具僚事。入啓。答曰,省箚具悉卿懇。予意已竭,而巽牘不止,自媿誠淺,無以爲諭。予志牢定,決難允許,卿其勿復引疾,速出行公,以副至望。仍傳曰,遣史官傳諭。
平安監司書目,今月自初九日至十六日,雨澤,雖有多少之別,當此立苗兩麥發穗之節,連次得雨,誠爲多幸,而龍川等四邑雹災,雖不大段,事係變異事。又書目,三登等七邑呈,以今月十二日十五日,連次地震,事係變異事。
謝恩,文學申思喆。
藥房再啓曰,臣等與入侍醫官金有鉉等,反覆商議,則皆以爲,卽今咳嗽失音之候,有加無減,水刺亦未如常,此皆由於火熱乘肺之致,淸肺湯,加柴胡一錢半,瓜蔞仁·知母各一錢,連用五貼,以爲淸金止嗽之地,宜當云。此藥五貼,卽爲劑入之意,敢啓。答曰,知道。
左議政金昌集,禮曹判書閔鎭厚,參判金鎭圭,刑曹判書尹德駿,請對入侍。
弼善洪禹寧上疏。大槪,臣於尋單縮伏之中,天牌下降,不敢不趨,詣闕外,而儒臣再疏,侵詆轉加,其在廉義,終難冒進,陳章退歸。乞賜鐫遞,以謝人言,兼附奉使時事,以備審察事。入啓。答曰,省疏具悉。疏末所陳,予已知之,爾其勿辭,從速察職。
領議政徐宗泰箚子。大槪,臣有終不敢承當新命者,敢此仰瀆於靜攝之中,懇乞遞免,以幸國事事。入啓。答曰,省箚具悉卿懇。日昨箚批,已諭至意,而卿胡不諒,連章巽辭,若是其太過耶?心切愕然,無以爲諭。卿其深念國事,毋執撝嫌,速出論道,用副予望。仍傳曰,遣史官傳諭。
今日左議政金昌集,禮曹判書閔鎭厚,參判金鎭圭,刑曹判書尹德駿,請對入侍時,刑曹判書尹德駿所啓,小臣,敢以職事仰達。李萬運以殺妻事誣服,其婢僕亦皆誣服矣。其妻生存之後,其婢僕,以誣服承服矣,其婢僕三人中,一婢,卽其從嫂之婢,一婢,贖良之婢,此二婢,不爲李萬運之婢,而其中一婢,是萬運之婢也。殺妻,係是死罪,而以婢,誣證其主於死罪,論以法文,便是綱常罪人。法文雖如此,論其情,則不勝沈一寧之酷刑,又因李萬運之誣服,從而誣服,直斷以謀殺主之法,設三省而按之,似非原情定罪之道,而事異常規,不敢直斷以聞,敢此仰稟。上曰,何如?左議政金昌集曰,臣在外,已聞之矣。渠旣以一依萬運指揮,扶執投水等語誣服,則是誣其主而死罪也,論以法理,便是綱常罪人,未知其間,或有可恕之端,而法則然矣。德駿曰,年久未記,而昔年吳始恒之奴,誣服其上典之逆謀,始恒將不免死,始恒終得自脫,未知朝家,何以處分乎?上曰,此乃壬戌年盧繼信,告變事也。其時始恒,以其奴誣服之故,幾至死境,繼信歸於誣告,而始恒得脫矣。其後,聞筵臣之言,始恒之奴,自鞫廳放送,則始恒杖殺云矣。德駿曰,此與吳始恒之奴,相類矣。上曰,問于大臣稟處,可也。又所啓,臣又以殺獄,有稟定之事矣。有李文煥者,刺其妻孕胎之腹而殺之,文煥,乃前南原府使李之孫也,其妻則吳始大孫女也。文煥,雖非狂奔疾走之人,蓋是失性者也。聞其妻孕胎,頗以爲喜矣,一夜之間,忽然刺腹,仍爲致死,吳氏之父尙浩,發靷後發狀,故行關於京畿監司,使之檢屍,則吳尙浩,又爲呈狀曰,女壻狂易分明,故女死時遺言,勿爲成獄,又其所刺,乃是下腹,檢屍之際,實爲不忍,請勿檢屍云。大凡獄事,或有以衆證成獄之例,故欲爲仰稟,而不行檢屍矣。其後吳哥,又爲呈狀,稱以中間爲人所瞞,請勿檢屍云,而至請必檢,故臣依法,使之檢屍,則又白活於臣,復請勿檢。臣以其處事顚倒,不爲採施,而督令檢屍,則尙浩,下去安山停屍處,不爲參見。請勿檢屍,安山郡守論報,而臣題送報狀,終爲檢屍矣。屍帳到付後,李文煥捉來,欲爲捧招,則其人,不似人形,言語全不解聽,再次發問,而無由捧招,臣方欲啓稟,直請刑推矣。其父慶休,呈單於本曹,備言其子狂易,其婦之死,非出於故殺云,雖不忍直證其子之殺妻,蓋其婦之死,實由於其子刺傷。凡殺人重事,取服然後,可以成獄,如不爲承服,則刑推,例也。文煥則旣不得捧招,將何以處之耶?臣新忝刑官,不習法理,敢此仰稟。上曰,其人之失性,果是分明乎?德駿曰,士夫多有結連之家,故詳細聞之,則皆以爲明是失性之人,而但殺獄,關係甚重,而輒以失性貸死,則後弊可慮矣。上曰,大臣所見,何如?左議政金昌集曰,以罪言之,則是死罪,而聞刑判之言,罪人狂易,元不開口,無以捧招,不得成獄,未知如此等事,或有前例否也。德駿曰,律文,篤疾,犯反逆·殺人應死者,議讞奏聞,取自上裁者有之,受敎輯錄,耳聾口啞,無以推問,則不爲承服,徑先處斷,有乖常例,減死定配之文有之。常漢狂易殺妻之後,至啓覆,自上特命減死之事,亦有之矣。上曰,曾前果有殺妻罪人承服後,入於啓覆,以其狂易之故,傅之生議,而此則元不發言云,尤爲難處矣。禮曹判書閔鎭厚曰,臣不能記其名,而頃年僞稱御史罪人,自咸鏡道,取服啓覆,而以其失性之故,自上,特命減死,而今此罪人,則未捧元情,無以入於啓覆之中矣。昌集曰,昨年冬,通津有失性之人,夜見鬼魅,揮刃致傷其父母,此則猶能取招承服,故依法處斷矣。今此文煥則初不發言云,大異於常規矣。旣未捧招成案,則亦無以加刑矣。德駿曰,厥父未呈狀之前,則雖異常規,欲爲請刑,今則厥父,旣明言其刺殺,不信其父子間之言,而直爲請刑,亦未知其得當矣。上曰,此獄亦異常規,且甚重大,問於諸大臣而處之,可也。
左承旨兪命雄所啓,往在壬辰之亂,監察李希龍,承命覘賊,行到忠州,猝遇大賊,希龍,冒刃力戰而死,其子文軫,聞其父戰死,誓心復讐,倡率義旅,赴賊戰死,希龍父子忠孝之節,世比之高敬命父子,其事蹟,俱載於閔周冕所撰東京志。頃年李頤晩,爲嶺南御史時,詳問其實蹟,備陳於書啓中,自朝家,特令旌閭,而凡前後戰亡人旌閭者,多有贈職之擧。今此希龍父子,依已行之例,一體贈職,似合於褒揚節義之道,故惶恐敢達。上曰,令該曹稟處。已上朝報
今日入侍時,左議政金昌集所啓,頃以鳳城査官事,有所仰達。自上以壬申五使出來時,彼此咨文草,先爲謄送,使之援例爭執之意,下敎。故臣等,旣以此分付,而其時原任大臣箚子,有別遣京官勞問之語,故臣等,更爲相議,使平安道巡撫使尹趾仁,馳往勞慰,仍以沮遏白頭山之行矣,外議,多以爲不當,蓋旣以勞問爲言而送官,則非但不是防塞之意,正所以迎其來也。事雖顚倒,尹趾仁則今姑還來,只令參覈使及平安監司,據理防塞爲宜云。當初鳳城會査云者,至於鳳城,彼此査官,明査其殺害地方,或係大國境界,或係小國境界而已,何嘗有令査官越來我國,親審其地方之語乎?此不過金士傑,中間創出之說,決非皇旨,故以移咨探問之意,仰達,而上敎姑令停止矣。臣退與原任大臣及首相相議,則皆以爲,移咨探問,事理當然,禮曹參判金鎭圭,亦以此上疏論列,而不可不移咨云者,諸議皆然,故敢此更稟。行禮曹判書閔鎭厚曰,頃日引見時,亦以移咨之意仰達,而追後入侍之故,未詳稟定之如何。且諸臣中,有以參覈使狀啓,纔又入來爲言者,而臣未及見其狀啓,故未敢盡言而退矣。退出後,得見擧行條件,則移咨事,大臣先已陳達,而自上不爲允許,聖意所在,臣不敢仰測,而無乃以咨文往復之際,彼人不肯留待而然耶?胡人,每稱皇帝軫念朝鮮,若聞其移咨之擧,則似或畏戢而中止矣。彼咨,元無往審地方之語,而渠輩,只憑査明二字,猝然欲爲越來,此必是索賂之意也。皇帝,若使査官,往見戕殺地方,則咨文當曰,會於戕殺地方,何以云會於鳳城耶?咨文中,略不及之,而潛令越境,決無是理,在我國之道,尤何可不見文字,而許其越來耶?頃日自備局,以各邑鎭,送給猪酒事,入啓分付之事,似甚未安。故臣於入診時,因兪集一之言,亦嘗仰陳愚見矣。今則至以轉往白頭山之意,肆然發說,而參覈使不能防塞,朝廷又有遣官勞問之擧,臣誠未曉也。渠以皇帝之命越來,則迎勞可也,而乃不計皇命有無,而任自越來,縱不能變塞,何勞問之有哉?臣極知惶恐,而頃者譯官朴東和入去時,臣使以朝廷,今方移咨,待其回報,當決去就,不可輕先渡灣之意,嚴責彼人矣。宜急構咨草,送於參覈使,而一邊差定齎咨官,治裝以待彼,若不來則不送,不然則仍送之,可也。巡撫使之纔送旋還,雖似顚倒,事苟合宜,刻印銷印,亦何所妨,而只是勞問之稱,大不可?若使巡撫使到灣上,言於彼人曰,前日大國,因海賊,使之用心防守,故吾受巡撫之任,方在邊上,何可許入無皇勅之人耶云爾,則亦好矣。雖由馬耳山作行,未必不入我地,若不得禁於初頭,則轉往白頭山之時,又何以沮遏乎?未防於易禁之處,而能防於難禁之地者,未之有也。且雖以道路險絶爲辭,彼若曰,自義州抵渭源,亦且險絶,白頭山何獨不可往云,則將何以應之?彼謂不受支供,而我亦以猪酒糧資給之,渠無熟治以食之道,其勢自不免支供,弊將無窮,此不可不慮。以此以彼,移咨之擧,決不可少緩矣。刑曹判書尹德駿曰,小臣則以爲,今此査官,必不越來也。以狀啓觀之,則或以爲,直渡鴨江,或以爲當馬耳山,前後爲說,累次變幻,若自當初,一向以渡灣爲言,則不可不移咨,而今則其言如此,似不過索賂之計也。且尹趾仁之進往勞問,恐爲大段失體矣。査官奉命出來,有同勅使,而以三品官,差參覈使而送之,査事畢後,非皇旨而擅越封疆,則以二品宰臣勞問,豈非未安之甚耶?且勞問云者,適所以許其來也。使彼人聞之,必以爲本國畏㤼而有此擧。臣意以爲,事雖顚倒,尹趾仁則卽今還來,委諸封疆之臣,擔當防塞,可矣。禮曹參判金鎭圭曰,頃日引見小臣,不得入侍,故疏陳所懷矣。伏承聖批,以移咨不必更議爲敎,更爲煩瀆,極知惶恐,而玆事關係甚重,前頭弊端,不比尋常,何可以一時愚見未蒙採施,有所自沮,仍以中止乎?大抵移咨一款,聖意之所持難,雖不敢妄測,亦不敢仰問,而若不論難,則無以明其利害之所在。臣不敢知今此持難者,無亦以移咨之後,査官不肯等待之回報,直爲越來爲慮耶?抑以彼奉使者,必欲越來,則無論文書有無,自我逆其意而移咨禮部,恐有生事之慮耶?以事理言之,彼人雖曰異類,亦自有君臣之分義體統,其初,以其朝命所無之事,欲行於屬國,雖已失體,屬國以此移咨其國,則不待其回報,直爲越來,似無是理矣。且彼强爲越來,我不爲支供,則渠何以留住,我若不指路,則渠何能獨行?臣意,渠若知其如此,則必不可輕易越來也。且凡事,彼無所據而我有所執,則恐不必過慮,蓋此與壬申事,又不同,看審殺害地方之語,旣無文書之可據,則移咨以問,勢所不已,彼國豈怒我之不許其査官越界而移咨,因以有生事之理乎?若不爲移咨,只令巡撫使爭執,則此不過如參覈使所言而已,彼我之事勢不同,難以口舌爭也。若曰,渠旣不欲越來,宜其聽許云爾,則其不移咨文亦可,而如必欲防塞,則不可不從速移咨,今乃撓攘無所決定,臣未知其可也。爲今之計,惟當速決移咨之擧,先使譯舌,語彼以此事,旣無文書,不可只憑査官口傳而奉行,當送咨文,待其回答後,方可聽許之意,則彼或持難而自止矣。若其不然,則非但前頭之慮,有不可勝言,卽今實難以防塞矣。廟堂所送別遣宰臣事,臣疏亦有此說,而本道有些異同。蓋臣意則參覈使,奉命出疆,則其在道理爭執之事,宜以身當之,雖以此啓聞,亦不可使彼人知之,而乃以啓聞本國,待其回下後去就之意,言於彼人,此不特大段失體,彼人旣知本國之聞此事。且參覈使之不能擔當又如此,勢難委任而得力,故欲急送咨文,仍別擇宰臣,馳往邊上,據理防塞,則期於沮止,而彼旣以我國邊事出來,則只以人事上,有所勞問,亦似不妨矣。今廟堂之議,旣不能決定移咨,而欲一邊開諭,以止其行,又一邊支待,以迎其來,又還送巡撫使於境上,巡撫使之事,有職,初未嘗留意此事,且累月在外,未得稟定其責諭之辭於朝廷,而只奉御帖·禮單而下去,則是專以勞問爲主也。主客輕重,豈非倒置之甚耶?聞尹趾仁日昨來到松都,得見備局關文,還爲下去。今又令上來,則固其顚倒,而事苟得宜,不必顧此,如其仍送,亦當專以防塞爲主也。監司,是封疆之臣,足以擔當沮遏,而但見其前後狀啓,所稟頗有徑先搖動之意,未知其必能沮遏也。蓋卽今事勢,惟移咨可以得力。今其所謂十日之限不遠,爲先以移咨之意言及,追後作爲文字,送其草本,使之傳示,似宜矣。鎭厚曰,尹德駿之所達固然,頃日臣亦以此是虛喝,未必出來之意,仰達矣。然事貴周詳,何可預節其必不來,而全不思應變之道乎?送咨一款,宜速決定也。卽今朝廷擧措,有若坐待其來,而不敢生沮遏之意,此最可憫矣。左相曰,臣意,亦以此爲金士傑所操縱也。渠是通官中,最無識而多黠者也。其意,在於索賂,爲此虛喝之計,而果是虛喝,則移咨,尤似有力,彼必中止。故臣與首相相議,則亦以爲不可不移咨矣。尹趾仁之下送,蓋首相之意,而若爲下去,則不無有益於防塞之道矣。然旣以勞問爲名,一邊沮遏其行,恐不成事理,而旣稱勞問,則似當有御帖·禮單,故以下送之意,相議稟啓矣。此與勅使時不同,事體亦涉殊常。故外議,亦以爲不可矣。鎭厚曰,禮單之送與不送,固不甚關,而御帖則決不可送矣。勅使以皇命出來,故不問官秩之高下,例送御帖,蓋出於不得已也。此則旣無皇命,官且郞中,若送御帖,其辱如何?鎭圭曰,査官員數旣多,則其將盡送御帖乎?旣送御帖,則宰臣之與彼爭論,凡於辭命之間,似當以上敎爲之,此與下爭論,事體不同,恐有所不便。且前後狀啓,自上,旣已下覽矣。査官初日,則元無越來之語,其翌日士傑,始以彼地殺死三尸之不檢驗咨報,欲執頉生梗,而參覈使所答理直,故又復追出往審地方之說,此定中間假托之語。且士傑,以査官中摠管主事,同心力主爲言,而要給一千兩銀云,若果是朝命,自當發說,査官五人,亦必皆同然,豈有此二人,獨爲力主之理?此皆自中,有同心索賂者,而其不甚頑暴者,則似不肯同心矣。鎭厚曰,外議,或言旣以十日爲限,今難期周旋,而此則不然。渠之所言雖如此,朝家不爲許入,則何可以日限之退,而徑先越來耶?設令越來,使之留在義州,而必送咨文,移咨與否,今日決意,則庶幾有可及止矣。鎭圭曰,廟堂之意,蓋以爲彼人自義州往渭源時,勢難防塞,只言於自渭源往白頭山時禁遏,而初旣不能防塞,則後何以禁遏於中路耶?此則決知其不然,惟當以防塞於境上,爲計也。且渠輩,最後所藉口者,以已於暢春苑言及使臣,本國亦必知之爲言,而此是使臣狀啓中所無之故,大臣送備局郞廳,問于上使,則以爲不聞此言云矣。至於査明地方語,亦可辨彼我國吏文,雖有不同,査明二字,何可爲往見之證乎?査明,査問明覈之謂也,若欲令往見,則當曰査於渭原,何以曰會査於鳳城耶?昌集曰,果是中間索賂之意,則行賂之後,自當不來,而此事決非皇旨,若示以移咨之意,彼必有畏憚之心矣。且臣之淺慮,則參覈,當初決不力爭,而至於稟報而言其去就云者,有若得朝命,則可許者,然此爲失着,且渠輩,雖云出來,査事尙未收殺,則當以吾,則旣奉査命未竣事之前,不可先爲撤還爲言,而爭執可也,而不此之爲,惟其言莫違,徑先出來,亦甚不當,似當有警責之道。至於李後絳,以使行時首譯,通官輩所發暢春苑云云之說,渠豈不知,其猝辦而終不能痛辨,其無據矇然,傳語於參覈使,至有此狀聞,事極駭然。李後絳,拿來科法,似宜矣。鎭厚曰,凡受命於封疆之外者,勿論大小事,皆可以身當之,而參覈使,乃以稟知朝廷之意,言於彼此,可謂弱甚矣。且其狀啓中,泛稱力爭,而力爭說話,全不載錄。雖出於不習吏文之致,此亦疎忽矣。況彼人雖令出來,朝命未回下之前,只當仍留鳳城,而徑先撤還,此一款,最爲不當,宜有警責之道矣。李後絳以使行時首譯,詳知暢春苑問答,而彼人創出間由我國之說,而終無一言相辨,誠極無狀。故自備局,行間參覈使,使之嚴問後絳,從速牒報矣。論其罪犯,拿問固當,而或謂此時譯官遞易可慮,待事畢重治,可也。或謂不卽拿來,彼人何以畏戢云,未知果何如也。鎭圭曰,古語云,人臣出疆,苟利於國,專之可也,況此事,尤不必稟於朝廷,固當直爲據理爭論,而不能辨此,徑先仰稟,且使彼人,知稟問本國之狀,雖是公罪,固爲未盡,大臣之請加警責,誠得體矣。且小臣於上疏之時,招使行帶去譯官二人,問暢春苑云云之說,而若一時竝問,則或慮其雷同,各爲招問,而皆以爲元無此言云。此言果發於暢春苑,則豈有他譯不知,而後絳獨聞之理乎?且如許闒茸之類,雖令仍留査所,必無所益,譯官今又加送,後絳則爲先拿問,恐合事宜。彼若問拿譯之擧,亦或知我國之不無紀綱矣。上曰,移咨之說,非不好矣,而但彼人,本甚難測,或有意外生意之慮,此事,果是士傑,從中所爲,則聞此移咨,固應中止,不然則彼必不以移咨,而有所動聽,彼若不以移咨而越來,則殊甚難處,移咨之說,反欠誠實。故頃日,以雖以移咨爲言,姑勿移咨之意,下敎。蓋此事,若非中間操縱,則雖移咨,必不得力爭之本意如此矣。第念彼人之言,變幻不一,以此見之,似非皇帝之命,移咨事,依爲之。彼若仍此中止,則此亦仍不送咨無妨,參覈使事,大臣所達,是矣。尤甚誤着者,當仍留鳳城,而撤還也,從重推考。李後絳事,彼人之說,旣與暢春苑所言大異,而不爲辨破,以折其間,極其無狀,當從重論,拿問定罪,可也。,左相尹趾完,仍令前後乎?雖令前進,禮單則或可傳給,而御帖則不可下送矣。鎭厚曰,事涉顚倒之說,亦不非矣。今雖追還,必已遠去,若令專主防塞,而終不能得,則待其啓聞,徐議勞問一款,亦不妨。一邊防塞,而一邊送宰臣,勞問於未渡江之前,則彼豈不輕我哉?左相言,尹趾仁狀啓,俄者入來,而昨自松都,還向灣上云。臣意以爲姑勿直往灣上,留住一二日程,觀望其動止,彼欲中止,則仍卽還歸,若果越來,亦當勞問之意,分付無妨。至於追還,則或恐顚倒矣。鎭圭曰,若以防塞爲主,則雖令直往灣上,亦無不可,而御帖則極爲重難,禮單亦不必傳給矣。上曰,尹趾仁,今若卽還,則當何人擔當防塞乎?左相曰,本道監司,亦可以防遏矣。鎭厚曰,封疆,乃方伯所守也。旣無皇勅,且無朝令,不敢許入云,則彼何能越乎?方伯重任秩尊,亦足以辦此矣。德駿曰,參覈使,尙以防遏之事,爲非其所任,則況巡撫使,尤爲不干,此非干戈從事之時,豈可令巡撫使擔當乎?當初差送,旣大傷事體,不宜拘於顚倒而不爲還召矣。鎭圭曰,參覈使,旣以査事,奉命出疆,此事,又因査事而發,則何可爲非其職事,而第參覈使,旣不善防塞,則不可專任,別遣京官,同力爭執,似好。尹趾仁之下去,若出於此,則猶或有所據,而至於御帖下送,誠爲未妥矣。上曰,御帖不可送之說,極是,禮單不可徑給云者,亦然矣。尹趾仁使之還來,令本道監司,擔當防塞,可也。鎭厚曰,李後絳旣有拿問之命,參覈使所帶堂上,雖有二人,周旋之際,或不無不足之慮,疾病事故,亦未可知,又以一人加送乎?上曰,一人加送,可也。鎭圭曰,參覈使亦當入送於鳳城矣。德駿曰,所幹事未畢而徑還,是將許其會于渭原也。似當還送矣。鎭圭曰,鳳城,乃其信地,而徑離信地,當令還往矣。鎭厚曰,彼人處,若以皇勅中,旣令會査鳳城,而參覈使不待朝家分付,徑先出來,朝家所當施罰,而姑用寬典,卽令還去之意言之,則似好矣。上曰,參覈使所幹事,尙未收殺,使之卽爲還入鳳城,可也。鎭圭曰,今日所稟定,皆指渡灣爲言,而參覈使最後狀啓,以彼人由馬耳山作行,路絶則當由我境爲言云。彼國咨文,旣無越境之語,則勿論與某地方,一切不可許其越來,此意則分付參覈使及監司,似宜矣。上曰,然。鎭圭曰,古語雖云,人臣奉命出疆則不受辭,而然朝廷,當以與彼問答之語,先爲講定分付,然後可以據其大旨,而臨機應變,擧條固當書示,而不可只以擧條分付,作爲一通文字,啓下後分付,何如?鎭圭曰,勅使時,例以自上,當爲酬答之語,書出啓下,而自下問答之語,則似不可啓下矣。上曰,依爲之。鎭圭曰,然則只自廟堂,講定分付,爲宜矣。上曰,依爲之。
司啓辭,卽伏見別遣宰臣尹趾仁狀啓,則旣有御帖及禮單,則開諭之前,必當先爲傳給,仍示勞問之意,而査官旣在彼地,則御帖·禮單之傳授,事涉未安,以何以爲之?爲稟。又云,似聞參覈使,以京官當到之意,通於査官矣,別遣宰臣,旣令還爲上來,則御帖·禮單傳給一款,今無可論,參覈使之以京官當到之意,通於査官,事涉輕遽,第査官旣聞京官當到之報,則輟行之後,事甚不便,以査官方在鳳城之故,京官之行,還爲停止之意,更爲通知於査官爲當。以此參覈使處,急速分付,何如?答曰,允。備局
禁衛營啓曰,五番左部後司屬忠淸道五哨軍兵六百五十二名,六番海西別驍衛五十五名步軍標下一名,已爲點閱整齊。來五月初一日,與內外各處入直馬步軍兵等,依例替代後,舊軍放送之意,敢啓。答曰,知道。禁營
吏批啓曰,判書病不來,參判受由在外,小臣獨政未安,何以爲之?敢稟。傳曰,只出緊任。
又啓曰,江原監司今當差出,而擬望之人乏少,守令竝擬,何如?傳曰,允。
又啓曰,新除授濟原察訪李廷弼呈狀內,宿患脹症,遇暑益極,旬月之內,無望差復赴任云。改差,何如?傳曰,允。
有政。以金致龍爲江原監司,權益寬爲兵曹佐郞,李存道爲刑曹佐郞,權尙夏爲大司憲。吏批李肇·安健行付副護軍。兵批
李徵龜啓曰,大司憲未差,執義李宜晩,掌令權·鄭宇柱在外,持平尹就履呈辭,持平洪尙賓未肅拜。今日以監察茶時之意,敢啓。傳曰,知道。
又以御營廳言啓曰,本廳無軍將官朔試射時,哨官柳萬年·李啓,俱未滿四矢,依例汰去,何如?傳曰,允。
又以御營廳言啓曰,今此下番別馬隊別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳屬海西十一番別馬隊五十六名,標下軍一名,已爲逢點整齊矣。來五月初一日,與北二營入直十番別馬隊替代後,直軍放送之意,敢啓。傳曰,知道。
李徵龜,以禁衛營言啓曰,五番左部後司屬忠淸道五哨軍兵六百五十二名,六番海西別驍衛五十五名,步軍標下一名,已爲點閱整齊。來五月初一日,與內外各處入直馬步軍兵等,依例替代後,直軍放送之意,敢啓。傳曰,知道。
李震壽,以侍講院言啓曰,明日師傅·賓客相見禮時,官員不可不備員,而兼輔德李晩堅,兼弼善李縡兼文學林象德,司書鄭楷,兼司書洪致中,俱在外,兼說書未差,弼善洪禹寧呈辭,文學申思喆未肅拜,入直上·下番外,他無進參之員。弼善洪禹寧,文學申思喆,竝卽牌招察任,何如?傳曰,允。
李徵龜,以兵曹言啓曰,今四月二十六日,良人秋鶴只稱名人,自開陽門入來,差備門外擊錚,極爲駭愕,令攸司囚禁治罪。同守門將河廷龍,常時不能禁斷雜人,以致闌入,亦難免其責,推考,何如?傳曰,允。
濟州牧使狀啓,寺奴海一等二十六名渰死事,傳于李鳳祥曰,事極驚慘,令本州各別恤典擧行。
李鳳祥啓曰,別遣宰臣尹趾仁,還爲上來事,今日筵中定奪矣。勿爲前進,還爲上來事,下諭,何如?傳曰,允。已上燼餘
領議政徐宗泰原箚,伏以臣猥上箚牘,情懇切至,批敎不賜開允,反有恩旨隆重,臣伏地兢惶,無所自措。臣之叨承議政職名,已有年所,今又於忝竊之中,座次陞變,論其不似,匪今伊始,則控免屢瀆,或近於備禮而飾讓,臣雖無狀,豈敢爲此?自承新命以來,內切震悸,反復自省,實有終不敢承當者,抱此悶塞,何得不仰籲於日月之下哉?三事之位,同是禮絶,而其席在首,稱謂特重,典制之便否,論之也先,事務之棼錯,責之也先,上裨君德,下統群工,無有居其前者,如非宏才碩望,爲世孚服,則於是乎朝廷輕,而體貌又從而損矣。臣之疎迂,本非肩鉅擔重之人,世未嘗以是期之。猥蒙聖明,强拂人望,而置之於相職,才鈍識闇,遇事皆窒,近又忝居政堂,其席在右,凡於錢穀甲兵當世之務,雖不得不强有酬酢,而其實則昧然,世安有不識世務,而叨居上相者乎?除命一下,群聽皆驚,不但中外有識,擧有時事可知之歎,僨誤之罪,疾顚之災,理所必至,此豈螻蟻微臣,所大懼而已哉?且伏念,臣年已及耆,癃病日劇,精神脫亡,十忘八九,雖感激隆恩,不敢遽自告休,而其凋悴昏憒之狀,伏惟聖鑑,豈不下燭?凜凜殘命,難保朝夕,器小任重,已極危厲而病敗,無以自力,又如此,謀國鎭物,有何一分可望?肝膈之懇,涕泣以聞。臣伏聞比日,聖候未寧,下情憂慮,而未得進詣起居之列,有煩陳於靜攝之中,臣罪尤深。伏乞聖明,特賜體察,遞臣職名,改卜耆德宿望,以幸國事,不勝萬幸。取進止。批答見上
行判中樞府事李頤命原箚,伏以臣自伏聞聖候,又感咳嗽之症,不勝驚慮,不敢自顧身患,擔曳僅至禁門之外。近日痺病之外,流痰入腰,膂與環挑,運步甚艱,咫尺藥院,無以致身,仍留闕下,朝夕瞻望象魏,只自惶隕罔措而已。臣官尊祿厚,所任何事,而不能自盡於嘗藥之時,罪已萬死難贖,而況近者,批諭鄭重,恩意藹然,有足以感動聽聞者,臣則頑然不動,無異木石,此豈分義所敢出,而死期將迫,疾病如此,撫躬自悼,無以爲心。今日藥房,又請入診,外朝亦有問候,臣之罪戾,到此益深。靜攝之中,煩瀆是懼,徊徨數日,今始冒死哀籲。伏乞聖慈,俯察危痼之疾,亟許遞臣本兼諸任,仍治臣辜恩曠職之罪,以警具僚,不勝幸甚。取進止。批答見上
弼善洪禹寧原疏,伏以臣於前疏,略暴難安之端,伏見修撰李眞儉之疏,噴薄僇辱,更加一層。臣非不知,復陳一疏,逐節痛辨,而互相爭詰,反涉疲勞,連尋長單,見阻喉司,狼狽悶蹙之中,天牌下降,怵畏分義,不得不趨詣闕外,而臣之情迹,實有所終不敢冒出,亦不得容默者。夫眞儉疏中,所謂眷遇方隆,無隙可乘,適因嚴敎,躍然群起等語,蓋亦註釋其乘機迎合之題目,必欲角立而後已,臣竊駭惋。向日相臣之秉軸當國也,尹世綏·李觀命·李晩成之疏,前後迭發,不避雷威,此皆因嚴敎,乘機而發者耶?其言破碎,都不成說,而至如次第檢擧,復其舊踐云者,顯有區別操縱,簸弄一世之意,何其妄也,而亦可笑也?臣若幸其獨先見通,仍復蹲據,則臣誠自愧,人將謂何?顧此一節,尤無抗顔苟進之勢。玆敢陳章退歸,伏乞聖慈,俯加諒察,亟許鐫遞,以謝人言,不勝幸甚。且臣,以使事,有不得不贅陳於疏末者。臣等今正月二十二日,留玉河館時,通官來言,皇帝以咨文事,有招問使臣之命云,三使臣齊進禮部,則漢尙書王掞,以皇旨,書問於臣等者,大抵渭原地方,與船廠所屬地方,奉天所屬地方遠近,及島夢金等三島,與金州地方遠近之如何,臣等相議,隨問書答。二十三日通官,又以皇旨來言,有分付,使之來待暢春苑,臣等卽爲進往,則禮部堂郞,以皇旨辭語書問曰,鴨綠·土門地方道路,遙遠未經勘明,今差朝鮮査官數員,盛京査官數員,會同査勘,分立邊界,可行是否,訊問具奏云,三使臣相議,亦隨問書對。其翌日通官來言,昨日使臣所對兩次文字,以知道判下云,前後問對,止此而已,而使臣,旣以此備悉馳啓,及至回還時,三月初八日到瀋陽,則御醫李時弼,譯官金指南,四五日前,旣先來在瀋陽,稱以得聞於將軍,以口語迎告曰,皇上分付,査官,必令住在鳳城査得,勿爲過江貽弊,畢査後,使之仍往白頭山,必從大國地方作行,而如或沿江路絶,不得已由朝鮮地界過去處,勿令朝鮮支待云云。此則雖無文跡,所聞如此,故使臣,亦有所啓聞矣。今聞參覈使狀啓中,以爲鳳城査官,有曰因本國咨文,皇帝令設置把守於兩國地界,而道路難通處,則間由朝鮮國界等意,已於暢春苑,諭及冬至使臣,又曰就査於犯越地方,而間由我境作行等語,以皇旨,亦及於暢春苑云。顧此兩件事,與伊時事實大異,臣竊驚駭也。所謂勘定邊界之說,果發於暢春苑問對時,而若其就査於戕殺地方,由我境作行等說,元不發於伊日,彼謂之已及於暢春苑云者,何所據耶?其時若有皇旨,則禮部必以由我境就査意,明白說道,使臣,亦當卽以是狀聞,而彼此俱無以此問對之事,且於臣等書對之後,皇帝只以知道判下,又無提起他語之事,則暢春苑說道云者,不亦孟浪乎?然而李時弼等,所傳瀋陽將軍口語,有白頭山往路,間由朝鮮地界等語,而亦無因査事入我境之說,則彼人之到今爲言,無乃以瀋陽將軍所口傳,謂已通於我國,而憑藉增演,欲爲强越之計耶?參覈使旣以彼人之言,有此馳啓,而彼人之以無謂有,誠可痛惋也。使臣之前後狀啓,臣未聯名,而旣參使价之末,與知其終始,則今不可獨爲含默,以其時問對事實,敢此附達,惟聖明之審察焉。臣無任惶隕屛營之至。批答見上
午時,上御會祥殿。左議政金昌集,禮曹判書閔鎭厚,刑曹判書尹德駿,禮曹參判金鎭圭,請對引見,入侍,承旨兪命雄,假注書趙尙絅,記事官朴弼夢·金在魯。左議政金昌集曰,近來雨久不下,日氣益熱,上候何如?上曰,咳嗽一樣矣。金昌集曰,頃日入侍時,玉音頗似重濁,今者仰聆玉音,比其時有加,極爲悶慮矣。行禮曹判書閔鎭厚曰,伏聞入侍醫官之言,自上脈度比前浮數,咳嗽失音有加云,不勝仰慮。水刺亦比前有減云然耶?上曰,自卄三日,水刺厭進矣,今則少愈矣。疊書昌集曰,頃以鳳城査官事,有所仰達,自上,以壬申五使出來時,彼此咨文草,爲先謄送,使之援例爭執之意,下敎。故臣等,更爲相議,使平安道巡撫使尹趾仁,馳往勞慰,仍以沮遏白山之行矣,外議,多以爲不當,蓋旣以勞問爲言而送官,則非但不是防塞之意,正所以迎其來也。事雖顚倒,尹趾仁則今姑還來,只令參覈使及平安監司,據理防塞爲宜云。當初鳳城會査云者,只於鳳城,彼此査官會査,明覈其殺害地方,或係大國境界,或係小國境界而已,何嘗有令査官,越來我國,親審其地方之語乎?此不過金士傑中間創出之說,決非皇旨。故以移咨探問之意仰達,而上敎姑令停止矣。臣退,與原任大臣及首相相議,則皆以爲移咨探問,事理當然,禮曹參判金鎭圭,亦以此上疏論列,而不可不移咨云者,語意皆然,故敢此更稟。鎭厚曰,臣於頃日引見時,亦以移咨之意仰達,而追後入侍之故,未詳稟定之如何。且諸臣中,有以參覈使狀啓,纔又入來爲言者,而臣未及見其狀啓,故未敢盡言而退矣。追後得見擧行條件,則移咨事,大臣先以陳達,而自上不爲允許,聖意所在,臣不敢仰測,而無乃以咨文往復之際,彼人不必肯留待而然耶?胡人,每稱皇帝軫念朝鮮,若聞已移咨之擧,則似或畏戢而中止矣。彼咨,元無往審地方之語,而渠輩,只憑査明二字,猝然欲爲越來,此必是索賂之意也。皇帝若使査官,往見戕殺地方,則咨文當曰會於戕殺地方,何以云會於鳳城耶?咨文中,略不及之,而潛令越境,決無是理,在我國之道,尤何可不見文字,而許其越來耶?頃日自備局,以各邑鎭送給猪酒事,入啓分付,而事甚未安,故臣於入診時,因兪集一之言,亦嘗仰陳愚見矣。今則至以轉往白頭山之意,肆然發說,而參覈使不能防塞,朝廷又有遣官勞問之擧,臣誠未曉也。渠以皇帝之命越來,則迎勞可也,而乃不計皇命有無,而任自越來,縱未能防塞,何勞問之有哉?臣極知惶恐,而頃者譯官朴東和入去時,臣使,以朝廷今方移咨,待其回報,當決去就,不可徑先渡灣之意,嚴責彼人矣。宜急構咨草,送於參覈使,而一邊差定齎咨官治裝以待,彼若不來則不送,不然則仍送之,可也。巡撫使之纔送旋還,雖似顚倒,事苟合宜,則刻印銷印,亦何所妨,而只是勞問之稱,大不可。若使巡撫使到灣上,言於彼人曰,前日大國,因海賊,使之用心防守,故吾受巡撫之任,來在邊上,何可許入無皇勅之人耶云爾,則亦好矣。雖由馬耳山作行,未必不入我地,若不得禁於初頭,則轉往白頭山之時,又何以沮遏乎?未防於易禁之處,而能防於難禁之地者,未之有也。且雖以道路險絶爲辭,彼若曰自義州抵渭原,亦且險絶,白頭山何獨不可往云,則將何以應之?彼雖謂不受支供,弊將無窮,此不可不慮。以此以彼,移咨決不可少緩矣。刑曹判書尹德駿曰,小臣則以爲,今此査官,必不越來也。以狀啓觀之,則或以爲直渡鴨綠江,或以爲當由馬耳山,前後爲說,累次變幻,若自當初,一向以渡灣爲言,則不可不移咨,而今則其言如此,似不過索賂之計也。且尹趾仁之進往勞問,大段失體矣。査官奉命出來,有同勅使,而以三品官,差參覈使而送之,査事畢後,非皇旨而擅越封疆,則以二品宰臣勞問,豈非未安之甚耶?且勞問云者,適所以許其來也。使彼人聞之,必以爲本國畏㤼而有此擧,臣意以爲,事雖顚倒,尹趾仁則卽令還來,委諸封疆之臣,擔當防塞,可矣。禮曹參判金鎭圭曰,頃日引見,小臣不得入侍,故疏陳所懷矣。伏承聖批,以移咨,不必更議爲敎,更爲煩瀆,極知惶恐,而玆事關係甚重,前頭弊端,不比尋常,何可以一陳愚見,未蒙採施,有所自沮,仍以中止乎?大抵移咨一款,聖意之所持難,雖不敢妄測,亦不敢仰問,而若不論難,則無以明其利害之所在。臣不敢知今此持難者,亦無以移咨之後,査官,不肯等待其回報,直爲越來爲慮耶?抑以彼奉使者,必欲越來,則無論文書有無,自我逆其意而移咨禮部,恐有生事之慮耶?以事理言之,彼人雖曰異類,亦自有君臣之分義體統,其初,以其朝命所無之事,欲行於屬國,雖已失體,屬國以此移咨其國,則不待其回報,直爲越來,似無是理矣。且彼雖强爲越來,我不爲支供,則渠何以留住,我若不指路,則渠何能獨行?臣意,渠若知其如此,則必不輕易越來也。且此事,彼無所據而我有所執,則恐不必過慮,蓋此與壬申事又不同。看審殺害地方之語,旣無文書之可據,則移咨以問,勢所不已,彼國,旣怒我之不許其査官越界而移咨,因以有生事之理乎?若不爲移咨,而只令巡撫使爭執,則此不過如參覈使所言而已。彼我之事勢不同,難以口舌爭也。若曰,渠旣必欲越來,宜其聽許云爾,則不移咨文亦可,而如必欲防塞,則不可不從速移咨,而今乃撓攘,無所決定,臣未知其可也。爲今之計,惟當速決移咨之擧,先使譯舌語彼,以此事旣無文書,不可只憑査官口傳而奉行,當送咨文,待其回報,方可聽許之意,則彼或持難而自止矣。若其不然,非但前頭之慮,有不可勝言,卽今實難以防塞矣。廟堂所定別宰臣事,臣疏亦有此說,而本意有些黑白。蓋臣意則參覈使,奉命出疆,則其在道理,爭執之事,宜以身當,雖以此啓聞,亦不可使彼人知之,乃以啓聞本國,待其回下後去就之意,言於彼人,此不特其大段失體,彼人旣知本國之聞此事,且參覈使之不能擔當又如此,勢難委任而得力。故欲急送咨文,仍別擇宰臣,馳往邊上,據理防塞,期於沮止,而彼旣以我國邊民事出來,則只以人事上,有所勞問,亦似不妨矣。今廟堂之議,旣不得決定移咨,而欲一邊開諭,以止其行,又一邊支待,以迎其來,又還送巡撫使於境上,巡撫使,使事有職,初未嘗留意此事。且累月在外,未得稟定其責諭之辭於朝廷,而只奉御帖·禮單而下去,則是專以勞問爲主也,主客輕重,豈非倒置之甚耶?聞尹趾仁日昨來到松都,得見備局關文,還爲下去云。今又令上來,則固甚顚倒,而事苟得宜,則不必顧此,如其仍送,亦當專以防塞爲主也。監司,是封疆之臣,足以擔當沮遏,而但見其前後狀啓所稟,頗有徑先搖動之意,未知其必能沮遏也。蓋卽今事勢,惟移咨可以得力,而其所謂十日之限不遠,爲先以移咨之意言及,追後作爲文字,送其草本,使之傳示,似宜矣。鎭厚曰,尹德駿之所達,固然。頃日臣亦以此是虛喝,未必出來之意,仰達矣。然事貴周詳,何可預斷其必不來,而全不思應變之道乎?送咨一款,宜速決定也。卽今朝廷擧措,有若坐待其來,而不敢生沮遏之計,此最可悶矣。昌集曰,臣意,亦以此爲金士傑所操縱也。渠是通官中,最無識而多欲者也。其意,在於索賂,爲此虛喝之計,而果是虛喝,則移咨,尤似有力,彼必中止,故臣與首相相議,則亦以爲不可不移咨矣。尹趾仁之下送,蓋首相之意,而若爲下去,則不無有益於防塞之道故也。然旣以勞問爲名,一邊沮遏其行,恐不成事理,而旣稱勞問,則似當有御帖·禮單,故以下送之意,相議稟啓矣。此與勅使時不同,事體亦涉殊常,故外議,亦以爲不可矣。鎭厚曰,禮單之送與不送,固不甚關,而御帖則決不可送矣。勅使,以皇命出來,故不問其官秩之高下,例送御帖,蓋出於不得已也。此則旣無皇命,官且郞中,若送御帖,其辱如何?鎭圭曰,査官員數旣多,則其將盡送御帖乎?旣送御帖,則宰臣之與彼爭執,凡於辭命之間,皆當以上敎爲之,此與自下爭論,事體不同,恐有所不便。且前後狀啓,自上,旣已下覽矣。會査初日,則元無越來之語,其翌日,士傑始以彼地殺死三屍之不檢驗咨報,欲執頉生梗,而參覈使所答理直,故又復追出往審地方之說,此定是中間假托之語。且士傑,以査官中摠管主事,同心力言爲言,而要以各給一千兩銀云,若果是朝命,自初當發說,査官五人,亦必皆同然,豈有此二人,獨爲力主之理乎?此蓋自中,有同心索賂者,而其不甚頑暴者,似不肯同心矣。鎭厚曰,外議或言旣以十日爲限,今難及期周旋,而此則不然,渠之所言雖如此,朝家不爲許入,則何可以日限之過,而徑先越來耶?設令越來,當使之留在義州,而必送咨文與否,今日內決定,則庶幾猶可及止也。鎭圭曰,廟堂之意,蓋以爲彼人,自義州往渭原時,勢難防塞,只欲於自渭原往白頭山時禁遏,而初旣不能防塞,則後何以禁遏於中路耶?此則決知其不然,唯當以防塞於境上爲計也。且渠輩最後所藉口者,以已於暢春苑,言及使臣,本國亦必知之爲言,而此是使臣,狀啓中所無之言,故大臣,送備局郞廳,問于上使,則以爲不聞此言云矣。至於査明地方之語,亦有可辨。彼我國吏文,雖有不同,査明二字,何可謂往見之證乎?査明者,査問明覈之謂也。若欲令往見,則當曰往査於渭原,何以曰會査鳳城耶?昌集曰,果是中間索賂之意,則行賂之後,自當不來,而此事決非皇旨,若示以移咨之意,彼必以有畏憚之心矣。且臣之淺慮,則參覈使當初非不力爭,而至於稟報朝廷,待其回報而定其去就云者,有若得朝會,則可許者然,此爲失着。且渠輩雖云出來,査事猶未收殺,則當以吾則旣奉査命,未竣事之前,未可先爲撤還,爲言而爭執,可也。不此之爲,惟其言莫違,徑先出來,亦甚不當,似當有警責之道。至於李後絳,以使行時首譯,通官輩所發暢春苑云云之說,渠旣不知其猝辦,而終不能痛辨其無據,矇然傳說於參覈使,至有此狀聞,事極駭然。李後絳拿來科罪,似宜矣。鎭厚曰,凡受命於封疆之外者,毋論大小事,皆可以身當之,而參覈使乃以稟知朝廷之意,言於彼人,可謂弱甚矣。且其狀啓中,泛稱力爭,而力爭說話,全不載錄,雖出於不習吏文之致,此亦疎忽矣。況彼人,雖令出去,朝命未回下之前,只當仍留鳳城,而徑先撤還,此一款,最爲不當,宜有警責之道矣。李後絳以使行時首譯,詳知暢春苑問答,而彼人創出間由我境之說,而終無一言相辨,誠極無狀,故自備局,行關參覈使,使之嚴問後絳,從速牒報矣。論其罪犯,拿問固當,而或謂此時譯官遞易可慮,待事畢重治,可也。或謂必卽拿來,彼人可以畏戢云,未知果何如也。鎭圭曰,古語云,人臣出疆,苟利於國,專之可也。況此事,尤不必稟於朝廷,固當直爲擾理爭論,而不能辦此,徑先仰稟,且使彼人,知稟問本國之狀,雖是公罪,固爲未盡,大臣之請加警責,誠得體矣。且小臣,於上疏之時,招使行帶去譯官二人,問暢春苑云云之說,而若一時竝問,則或慮其雷同,各爲招問,而皆以爲元無此言云,此言果發於暢春苑,則豈有他譯不知,而後絳獨問之理耶?且如許闒茸之類,雖令仍在査所,必無所益,譯官今又加送,後絳則爲先拿問,恐事宜。彼若聞拿譯之擧,則亦或知我國之不全無紀綱矣。上曰,移咨之說,非不好矣,而但彼人本來難測,或有意外生事之慮。此事果是士傑從中所謂,則聞此移咨,固應中止,不然則彼必不以移咨而有所動聽,彼若不待移咨而越來,則殊甚難處,移咨之說,反欠誠實,故頃日,以雖以移咨爲言,姑勿移咨之言,下敎。蓋此事,若非中間操縱,則雖移咨,必不得力,予之本意如此矣。第念彼人之言,變凶不一,以此見之,似非皇帝之命,移咨事,依爲之,彼若因此中止,則此亦仍不送咨無妨,參覈使,大臣所達是矣,而尤甚誤着者,當仍留鳳城,而徑先撤還也,從重推考。李後絳事,彼人之說,旣令暢春苑所言大異,而不爲辨破以折其奸,極爲無狀,當從重論罪,拿問定罪,可也。昌集曰,尹趾仁則仍令前進乎?雖令前進,禮單則或可傳給,而御帖則不可下送矣。鎭厚曰,事涉顚倒之說,亦不非矣。今雖進還,必已遠去,若令專主防塞,而終不能得,則待其啓聞,徐議勞問一款,亦不妨,一邊防塞,而一邊送宰臣,勞問於未渡江之前,則彼豈不輕我哉?昌集曰,尹趾仁狀啓,俄者入來,而昨自松都,還向灣上云。臣意以爲,姑勿直往灣上,留住於一二日程,觀望其動止,彼欲中止,則仍卽還歸,若果越來,則亦當勞問之意,分付無妨。至於追還,則或恐顚倒矣。鎭圭曰,若以防塞爲主,則雖令直往灣上,亦無不可,而御帖則極爲重難,禮單亦不必傳給矣。上曰,尹趾仁今招還,則當使何人擔當防塞乎?昌集曰,本道監司,亦可以防塞矣。鎭厚曰,封疆,乃方伯所守也。旣無皇勅,且無朝令,不敢許入云,則彼何能越來乎?方伯任重秩高,亦足以辦此矣。德駿曰,參覈使尙以防遏之事爲非,其所任,則況巡撫使,尤爲不干,此非干戈從事之時,豈可令巡撫使擔當乎?當初差送,旣大傷事體,不宜拘於顚倒而不爲還召矣。鎭圭曰,參覈使旣已査事,奉命出疆,此事又因査事而發,則何可謂非其職事,而第念參覈使,旣不善防塞,則不可專任,別遣京官,同力爭執似好。尹趾仁之下去,若出於此,則猶或有所據,而至於御帖下送,誠爲未妥矣。上曰,御帖不可送之說,極是,禮單不可徑給云者,亦然矣。尹趾仁使之還來,令本道監司,擔當防塞,可也。鎭厚曰,李後絳旣有拿來之命,參覈使所帶堂上譯官,雖有二人,周旋之際,或不無不足之慮,疾病事故,亦未可知,又以一人加送乎?上曰,一人加送,可也。鎭圭曰,參覈使亦當入送於鳳城矣。德駿曰,所幹事未畢而徑還,是將許其會于渭原也,似當還送矣。鎭圭曰,鳳城乃信地,而徑離信地,當令還往矣。鎭厚曰,彼人處,若以皇勅中,旣令會査鳳城,而參覈使不待朝家分付,徑先出來,朝家所當施罰,而姑用寬典,卽令還去之意,言之則似好矣。上曰,參覈使所幹事,尙未收殺,使之卽爲還入鳳城,可也。鎭圭曰,今日所稟定,皆指渡灣爲言,而參覈使最後狀啓,以彼人,由馬耳山作行,路絶則當由我境爲言云。彼國咨文,旣無越境之語,則勿論龍·灣與某地方,一切不可許其越來,此意,分付於參覈使及監司,可也。上曰,然。鎭圭曰,古語雖云,人臣奉命出疆,則不受辭,而然朝廷當以與彼問答之語,先爲講定分付,然後可以依據其大指,而臨機應變,擧條固當書出,而不可只以擧條分付,作爲一通文字,啓下後分付,何如?鎭厚曰,勅使時,例以自上,當爲酬答之語,書出啓下,而自下問答之言,則似不可啓下矣。上曰,然。鎭圭曰,然則只自廟堂講定分付,爲宜矣乎?上曰,依爲之。出擧條
左議政金昌集所啓,判府事李頤命,以李眞儒疏斥,不比尋常,故情理痛迫,不欲在京,而身帶內局提調,不得任意下鄕,若得遞任,卽當下去云云。近日箚疏批旨,極其勤懇,而一味危蹙,尙未行公,上候未寧,而來在闕外,不敢入參於問安之班,此雖出於情勢之難安,而自上,若不許遞,益加敦勉,則渠豈可一向不出乎?頤命,若以原任,在京,與議國事,則必有裨益之事,故惶恐敢達。上曰,豈以李眞儒之疏,有許遞之理乎?予意則自初,以不許遞任,爲定當限,其出仕敦勉矣。又所啓,小臣猥以無似,久據鼎軸,識慮淺短,觸事憒憒,意外猝當査事,不能善爲周旋,以致事多差錯。尹趾仁之還爲下送,非獨臣意,而所見不明,有此顚倒之擧,至若御帖·禮單,旣以勞問爲名,則似不可無,故臣令原任大臣及首相相議,稟達後送之矣,諸議,皆以爲不可,又有此更稟停止之事,臣之初未詳審之罪,實無所逃,決不可久冒重任,以誤國事。伏乞亟賜斥退,使國體得宜,朝廷尊重,不勝幸甚。惶恐敢達。上曰,凡事一切善處,固爲未易,雖或有一時差誤,豈可因此不安,至有辭免之擧乎?決知其過矣,安心行公。昌集曰,上年冬,北咨不意來到,不知彼處事情之如何,未能講究其鎭定之策,致有擧措顚錯,疏章紛紜矣。今日處事,又如是差誤,以此推之,可知其久冒重地,僨誤尤大矣。上曰,豈因一時微事,固辭至此乎?安心行公,可也。
上在慶德宮。停常參·經筵。
下直,參禮察訪李顯徵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?昨入淸肺湯,已進一貼,而咳嗽失音之候,其有減歇之效。水刺之節,漸至如常,核處·脚部,亦或差勝乎?臣等益切憂慮,敢來問安。答曰,知道。與昨一樣,湯劑進御矣。
右議政趙相愚上疏。大槪,纔上短疏,忱誠未格,近侍儼臨,批旨過隆,有非賤臣所敢承當者,惶感悶蹙,不知所出。敢復仰瀆於靜攝之中,伏乞將臣新授職資,盡行鐫改,以安賤分,以愼邦政事。入啓。答曰,省疏具悉卿懇。纔悉予意,更何多誥?大臣職責,不在於筋力奔走,以病爲辭,不其太過?卿其須體如渴之旨,速出論道,共濟時艱。仍傳曰,遣史官傳諭。
判府事李頤命箚子。大槪,更冒鈇鉞,申籲哀悃,乞蒙矜悶,盡遞諸任,仍治臣前後負犯,以爲人臣辜恩曠職者之戒事。入啓。手書答曰,卿之所遭非常,連章祈免,蓋緣情勢之不安,而予洞察眞儒疏語之不韙。於卿箚批,業已開示勤懇之意,卿庶幾體諒,而一向邁邁,缺然之極,日夕思想,無以爲心也。矧當多難,予豈捨卿,卿豈棄予?卿其須體虛佇之誠,亟回若浼之志,卽日行公,用慰予心。仍傳曰,此手書,令史官傳諭。已上朝報
政院啓曰,已去丙寅南漢築城時,完豐府院君李曙,終始主管,畢役後加資爲之耶?其時賞典,相考以入事,命下矣。取考丙寅年日記,則同年七月二十三日備忘記,有南漢山城,雖在內地,地實天險,未雨綢繆,意非偶然也。幸賴當年之臣,竭力擔當,耽彈之輩,勤苦服役,二十里高城,兩載訖工,其功甚疾,千古無儔。予其嘉喜,董率員役,其令該曹,各別論賞,以示優異之典。又令備局,講究積粟,以爲他日必守之地,同年九月初六日,刑曹判書李曙,有賞加辭免之疏,同月十一日政,以李曙奮忠贊謨立紀明倫靖社功臣,輔國崇祿大夫完豐府院君兼刑曹判書。以此觀之,則城役論賞,似在八九月之間,而日記中,細細相考,終無懸錄處,同月十三日,傳于左副承旨金蓍國曰,兵曹判書張晩·沈器遠,各熟馬一匹賜給事,南漢賞格承傳付標。凡大小賞格,若於該曹功役單子,付籤啓下,則直奉承傳,無載錄日記之事,若以備記判下,則載錄於日記,自是規例。伊時賞典,想因該曹論賞單子,直爲啓下,而本院則日記之外,無他考出之路,惶恐敢啓。傳曰,令該曹相考以入。吏曹謄錄
李震壽,以侍講院言啓曰,今日相見禮時,宮官不可不備員,而弼善洪禹寧疏批已下,卽爲牌招,以爲入參之地,何如?傳曰,允。
李徵龜,以兵曹言啓曰,今四月二十七日夕時,幼學奉儔稱名人,自開陽門入來,差備門外擊錚,極爲駭愕,令攸司囚禁治罪。同守門將河廷龍,常時不能禁斷雜人,以致闌入,亦難免其責,推考,何如?傳曰,允。已上燼餘
右議政趙相愚原疏,伏以臣敢瀝肝血,猥上一疏,略陳相職至重,不可苟受之義,私心愧懼,不敢冒當之狀,以冀仁覆之天,或垂矜諒,俾卽解免,而不意近侍儼臨,批旨過隆,謂臣以有才有德,命臣以速出論道,臣於是,一倍窮蹙,十分狼狽,跼高蹐厚,靡所自容,惶汗媿怍,寧欲無生而不可得也。仰惟聖上,雖或不知臣不肖,濫授此任,臣旣自知甚明,其於才德之稱,誠有所萬不近似者,則何敢自誣爲賢,冒當匪分,以傷聖上則哲之明,而甘自陷於不測之罪哉?且今臣狗馬之年,七十有二矣。雖使筋力不至於消鑠,精神不至於昏耗,禮訓甚嚴,蹲鳳有譏,固宜乞骸屛閑,以全廉恥之節,而況臣風痺之症,根委已痼,口眼喎斜,十載再發,胃氣虛敗,無歲不病,臣固不敢以恒人自居。而又於今春,眞元暴陷,回甦無路,惟我聖上,憐之悶之,內醫珍劑,前後絡續,曲推生成之澤,金吾銓部,次第解卸,俾便調將之道,臣賴天之靈,得有今日,而若其傷殘朽敗之狀,固已無餘。腰脊疼重,脚部痿軟,或起旋仆,十步九喘,雖尋常戶庭之間,亦難動作,況出入淸禁,登降文陛,臣何以自力也?朝晝所爲,夕而茫然,對客酬酢,太半錯誤,雖平居事爲之際,亦多悔尤,況都兪一堂,酬應衆務,臣何以自强也?春曹一謝,蓋出於粗伸分義之計,而區區一念,只欲行圖休致,歸伏田野,上無累禮使之方,下無犯曠闕之誅,歌詠聖德,以終餘年,而忽此誤恩,出於此際,其所驚愕失圖,惶慄罔措,尤當如何?今其才力,萬萬不逮,而老病難强之狀,又不止一二,其不可冒受重任也,決矣,豈以我聖上體下之仁,責臣以駑駘之千里,瞽者之采色,僨誤國事,重貽四方之譏議也哉?情窮勢蹙,不避煩猥,敢復瀆擾於靜攝之中,臣罪萬死,懇乞聖明,俯察危悃,將臣新授職資,盡行鐫改,以愼邦政,以重國體,公義私分,千萬俱幸。批答見上
行判中樞府事李頤命原箚,伏以昨因醫官入侍,廟堂請對,伏聞聖候,咳嗽失音有加,水刺之進,亦不如常,區區犬馬之誠,曷勝憂慮?臣於此時,來在禁門之外,虛帶職位,不得奔走於嘗藥之列,一向瀆擾於靜攝之中,萬死之罪,實〈難〉可逭,而高聽愈邈,勉諭冞勤,又伏聞大臣亦有以臣爲言,而不論瘝曠之責,反請敦勉之恩云。噫,人情,疾痛則呼父母,困厄則望朋友,今臣,危疾哀悃,上不見諒於父母,下不受憐於朋友,可謂窮矣。誠信未孚,致此狼狽,將何赴訴,尙未何言?人臣,身非己有,病不至危,情不至大窮,俱可黽勉,況賤臣之於聖朝,前後荷生成之澤者,曠絶今古,區區自效之願,則天日下賤矣,其何忍緣情托疾,不自盡於違豫之時,自速辜恩曠職之罪乎?苟非萬分不可强不可冒者,臣何敢如是?咫尺天陛,瞻望觚稜,心懷煎灼,跡阻向候,臣豈樂爲此撕捱也?不復以病爲辭之敎,亦已屢矣。今不敢每每臚列病情,而又敢干冒鈇鉞,仰首哀鳴者,尙有望於天地父母之慈,曲加哀矜,將臣本兼諸任,盡行鐫免,俾得歸死松楸,仍命執法之官,法臣負犯,以爲人臣負恩曠職者之戒,千萬幸甚。連日瀆冒,又不勝惶恐。取進止。批答見上
上在慶德宮。停常參·經筵。
巳時午時,日暈。
中殿·世子宮·嬪宮,藥房問安。答曰,知道。藥房啓曰,雨後日氣陰濕,伏未審夜來,聖體調攝若何?咳嗽失音之候,比昨有減,而水刺之進,亦漸復常,核處·脚部,其有差勝之勢乎?臣等不勝憂慮,敢來問安。答曰,知道。咳嗽失音之候,比昨差減,水刺猶未復常,核處·脚部,別無加減矣。
黃海監司書目,道內各邑,自今月十三日至十六日,或得犁雨,或得驟雨。四穀則頗有茂盛之望,而高畓則播種無期,白川等十二邑,雹災孔慘,民事可慮事。以上朝報
禁府啓曰,時囚罪人李後說原情,依榻前定奪,刪去荒雜之語,抄錄以入,而李後說,定書吏押送于渭原之意,敢啓。傳曰,知道。禁府
禁衛營啓曰,卽接北漢城役都廳尹就五所報,則石手崔大男,城石移置時,偶然失手,所持石塊轉墜之際,募軍林命善,爲石所壓,卽爲殞命云。事極驚慘,自本營,題給若干米布,使之斂葬之意,敢啓。傳曰,知道。事極驚慘,令該曹恤典擧行。禁營
政院啓曰,禁衛營敎鍊官來言,大將崔錫恒,明日當往北漢築城處云。命召仍佩往來事,旣已定奪,而將兵之任,不可無一刻摠察之人,何以爲之?敢稟。傳曰,都提調摠察,可也。
又啓曰,禁衛大將崔錫恒往來間,都提調摠察事,命下矣。曾前或有都提調命召之時,或有郞廳發牌分付之令,則何以爲之?敢稟。傳曰,發牌郞廳,分付。上同
吏曹啓曰,因政院啓辭,已去丙寅年南漢築城畢役後賞典,令該曹相考以入事,命下矣。凡大小工役書啓,各其都監磨鍊以入,則自上,分等論賞啓下之後,該曹則加資一款,捧承傳施行而已。且本曹所藏文書,盡爲散失於兵燹之餘,今無見存者,伊時加資單子,不得相考以入之意,敢啓。傳曰,問于完豐本家,以啓。
又啓曰,因本曹草記,已去丙寅年,南漢築城畢役後賞典,問于完豐本家以入事,命下矣。問于完豐府院君李曙奉祀孫李樟處,則以爲舊時文籍,見失無遺,考諸家狀,亦無明白懸錄處,只有築城後加資辭免疏本,故取見疏本,則有曰,臣竊念,南漢經營之策,出於相臣,而建議役僧者,沈器遠也。繼後指揮者,張晩也。終始董役者,李一元也。臣則不過居間贊助而已,實無可紀之功,賞典遽及。設令臣實有些少微勞,乃其職分之當爲,而蒙此分外之恩,濫陞輔國之班云云。以此疏辭觀之,則南漢築城畢役後,李暑之蒙恩資,明白無疑矣。此外無他憑考之路,敢啓。傳曰,知道。吏曹
備邊司啓曰,前月間,謝恩兼冬至使在彼地狀啓中,譯官金指南,所傳瀋陽將軍之言,以爲皇上軫念朝鮮,分付差官等,必令住在鳳城,査得殺害處,明察啓奪,勿爲過江貽弊朝鮮云云一段語,實爲卽今防塞彼人越來之大緊關,而私傳之言,有難煩及於文字,故前後參覈使處關文中,皆不得提起矣。今若委遣金指南,以口語詰責,則似可以得力,與金弘祉,一體給馬,罔夜下送,使之善爲周旋,何如?上曰,允。司譯院謄錄
下直,慈仁縣監鄭夢海。
李徵龜啓曰,大司憲權尙夏,執義李宜晩,掌令權·鄭宇柱在外,持平尹就履呈辭,持平洪尙賓未肅拜,今日以監察茶時之意,敢啓。傳曰,知道。
又以都摠府言啓曰,都摠管尹德駿,刑曹坐起進去之意,敢啓。傳曰,知道。
兪命雄啓曰,右副承旨李宜顯,親病受由,已過累日,卽爲牌招察任,何如?傳曰,允。
以右副承旨李宜顯牌不進,罷職傳旨。傳于兪命雄曰,推考傳旨捧入。
慶尙監司狀啓,密陽居私奴月先等七名渰死事。傳曰,渰死人等,令本道恤典擧行。
傳于李徵龜曰,江都築城時,前後留守賞典,令廟堂登對時,稟處。以上燼餘
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?咳嗽失音之候,比昨益減,而水刺之進,已得如常,核處·脚部,亦有差勝之勢乎?臣等不勝憂慮,敢來問安。答曰,知道。咳嗽失音之候,與昨一樣,水刺猶未如常,核處·脚部,別無差勝之勢矣。
大司諫朴泰恒啓曰,譾劣如臣,衰朽已極,而識慮膚淺,無補衮之才,風采刊落,乏繩愆之望,薇垣長席,何等淸選,而遽加於屢試蔑效之身,揣分量力,決難承當。且臣身有負犯,有不敢冒進者。臣家在羅州,丘墓之省,已曠累歲,同氣之沒,久未奔哭,私情懇迫,思欲一往,而道里遼遠,致身無階,適於春間,傳得伴行之便,牽率偕作,而事勢急迫,不能呈單受暇,必欲暫時往返,仍冒發行,則身帶軍銜,任意下鄕之罪,身實犯之,心常惶悚,將俟重誅,而久留遐鄕,尤爲不安。故今四月旬間,卽尋歸路,行至公州,知有除命,而召旨相違,雖未祗承,榮耀自此而極矣,罪戾職此而深矣。趲程疾驅,來伏江郊,又伏聞近來受由下鄕,不卽上來之人,一倂坐罷,以示警責之意,臣之所犯,視此較重,譴罰之至,自分難免,而且臣遠途驅馳之餘,重患暑泄,委身牀笫,無計起動,敢陳一疏,仰請鈇鉞之誅矣。見阻喉司,終未上徹,一向退伏,亦涉逋慢,故扶曳病軀,入謝天陛。而負犯旣重,無所逃罪,則其何敢一刻冒據於臺次乎?請命遞斥臣職。答曰,勿辭,退待物論。
左議政金昌集箚子。大槪,敢陳所懷,冀蒙省納事。入啓。答曰,省箚具悉卿懇。箚辭正合予意,可不留心焉?
吏曹,前郡守金一夔身死,曾經臺侍。啓致賻。朝報
禁衛郞廳,以都提調意啓曰,以本營大將崔錫恒,出往北漢,有令臣摠察之命矣。明日卽習操日次,大將有故,則臣當代行,而臣不但有脚病,難於跨馬,藥房方有逐日問安,勢當停操頉稟矣。新舊軍合操,不可停廢,山城看役,本非定日趁時之事,大將崔錫恒,姑令留過習操後,進去北漢,何如?傳曰,允。禁營謄錄
李徵龜啓曰,大司憲權尙夏,執義李宜晩,掌令鄭宇柱·權在外,持平洪尙賓未肅拜,今日以監察茶時之意,敢啓。傳曰,知道。
又以都摠府言啓曰,都摠管尹德駿,備邊司坐起進去之意,敢啓。傳曰,知道。
兪命雄啓曰,右副承旨李宜顯,昨日違牌之後,特下只推之命,而今日又不仕進,事甚未安,卽爲牌招察任,何如?傳曰,允。
事變假注書徐宗廈病,代李鳳翼。
備忘記,傳于李宜顯曰,日昨筵中,禮曹判書閔鎭厚,以朴東和入去時事陳達,而移咨一款,予聽瑩矣。今觀擧條,鎭厚直以今方移咨,待其回報之意,言于東和,極爲驚駭也。夫彼國移咨,本非微細之事,予旣不許,則渠何敢擅以己意,分付於一譯舌乎?若然則凡事,人臣皆自擅斷,君父之許不許,不甚關緊也,事之寒心,孰有大於此?此而置之,日後之弊,有不可勝言,閔鎭厚罷職不敍。
李宜顯,以兵曹言啓曰,今四月二十九日,業武朴慶舜稱名人,自武德門入來,差備門外擊錚,極爲駭愕,令攸司囚禁治罪。同守門將梁胤河,常時不能禁斷雜人,以致闌入,亦難免其責,推考,何如?傳曰,允。已上燼餘
左議政金昌集原箚,伏以臣之無狀,猥當鼎軸,才疎識暗,觸事憒憒,日昨前席,引咎乞退者,非專爲一身之僨敗,而未蒙開許,反承慰諭,咫尺天威,不敢復有煩籲,泯默而退矣。竊念今日廟堂,必待首席,而商確取決者何限,而至於南北策應,尤係緊重,其所裁處,或失機宜,皆足以辱國,誠非細慮。首相時未出仕,臣獨當事,茫然罔措,雖有往復之道,終不如同堂而消詳,況聖上之托,以元輔之重,已非偶然,當此艱屯之會,尤不容一任其謙讓。伏願聖明,深留睿念,益加敦勉,俾速出而視事,國事幸甚。取進止。批答見上
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝若何?咳嗽失音之候,益有所減,而水刺之進,其已如常,核處·脚部,亦有差勝之勢乎?臣等不任憂慮,敢來問安。答曰,知道。咳嗽失音之候,日益差減,水刺之進,猶未如常,核處·脚部一樣矣。
院啓,引嫌而退,初不請暇,旣違法例,累朔稽滯,又有所失,揆以臺體,勢難仍在,請大司諫朴泰恒遞差。新除授司憲府大司憲權尙夏,時在忠淸道淸風地,請斯速乘馹上來事,下諭。答曰,依啓。
疊書假注書徐宗廈病,代李鳳益。
咸鏡監司書目,自安邊至吉州十二邑,今月十一日始雨,十二日乃止,田畓周洽,誠爲多幸,而文川·永興·北靑等邑雨雹,軟苗之被損,甲山之淫雨,累日不霽,俱極可慮事。
江華留守書目,本府境內農事,本月二十七日午時始雨,或灑或止,酉時乃霽,僅得浥塵。兩麥段,雖有向熟之望,而畓穀段,尙不得一鋤雨,而一向旱乾,民事可慮事。
修撰李眞儉上疏。大槪,臣於日昨,受人醜詆,已不勝駭怖,而又於聖批,益增惶悚,縮伏累日,今始露章自列,冀賜斥退,以快人心事。入啓。答曰,省疏具悉。爾其勿辭察職。
吏曹啓曰,臺諫有闕,政事,取稟。傳曰,再明日爲之。
傳曰,時任·原任大臣,竝命招。
謝恩,領議政徐宗泰。
政院啓曰,領議政徐宗泰,左議政金昌集,判府事李濡·李頤命,承牌來詣賓廳矣。敢啓。傳曰,引見。
右議政趙相愚,命招不進後上疏。大槪,命召之下,有不敢以大臣自居者,坐犯違傲,席藁俟譴,伏乞先削臣職,仍治臣罪,以嚴邦憲,以礪群工事。入啓。答曰,省疏具悉卿懇。批旨再宣,巽牘又上,是何情志之不孚至此耶?愕然且慙,無以爲諭。卿其體予至意,安心勿辭,速出論政。仍傳曰,遣史官傳諭。
京畿監司書目,高陽呈,以應敎李縡辭職上疏上送事。啓。答曰,省疏具悉。爾其勿辭,從速上來察職。
今日引見時,上曰,今此掛書,明是僞作,乘夜潛掛,欲售其驚動人心之計,今日世道,可謂叵測矣。雖以其文字及印信見之,詐僞之跡,昭不可掩,決非無識愚氓之所可辦此而置之,國不爲國,罪人,不可不別樣譏捕,明正典刑,依頃年江華投書罪人李有湞購捕例,如有捕納者,給銀千兩,加嘉善階事,明白頒布。且此事,必非一人之所爲,同黨中,若有發告者,特免其罪,一體施賞事,分付,可也。
今日引見時,前判書閔鎭厚,削奪官爵,門外黜送事,榻前下敎。已上朝報
李鳳祥啓曰,大司憲權尙夏,執義李宜晩,掌令權·鄭宇柱在外,持平尹就履呈辭,持平洪尙賓未肅拜,今日以監察茶時之意,敢啓。傳曰,知道。
又啓曰,備邊司郞廳,以大臣意來言,今日賓廳坐起日次,而上候方在未寧中,不得來會云矣,敢啓。傳曰,知道。
又啓曰,禁衛大將崔錫恒,明日北漢看審事出去之意,敢啓。傳曰,知道。
又以都摠府言啓曰,今日入直軍士中日習射,請出標信。傳曰,知道。
李鳳祥啓曰,右議政趙相愚命招不進矣。傳曰,知道。
又以承文院官員,以都提調意啓曰,咨文二處改付標事,榻前定奪矣。改付標之後,正本所當改書,而事勢急迫,在前所改字數無多,則亦有擦改之例,今亦擦改以送之意,敢啓。傳曰,知道。
又以備邊司言啓曰,卽伏見別遣宰臣尹趾仁狀啓,則旣有御帖·禮單,則開諭之前,必當先爲傳給,仍示勞之問之之意,而査官旣在彼地,則御帖·禮單之傳授,事涉未安,以何以爲之爲稟。又云,似聞參覈使,以京官當到之意,通于査官矣。別遣宰臣,旣令還爲上來,則御帖·禮單傳給一款,今無可論,參覈使之以京官當到之意,通于査官,事涉輕遽。第査官,旣聞京官當到之報,則宰臣輟行之後,事甚不便,以査官,方在鳳城之故,京官之行,還爲停止之意,更爲通知於査官,宜當。以此參覈使處,急速分付,何如?傳曰,允。
今日時任·原任大臣引見時,今此掛書,閭巷間謄傳者,一切禁斷事,榻前定奪。
今日入侍時,戶曹判書金宇杭,北漢城役主管堂上差下事,榻前下敎。已上燼餘
申時,上御會祥殿。行判中樞府事李濡,領議政徐宗泰,左議政金昌集,行判中樞府事李頤命引見,入侍,同副承旨李鳳祥,假注書趙尙絅,記事官金聖淵,記事官金在魯。判府事李頤命曰,咳嗽失音之候,尙今未愈,伏切憂慮。朝承藥房批旨,以日益差減爲敎,小臣初未入侍,未知卽今症候,比前快減耶?上曰,咳嗽失音,姑未快蘇矣。領議政徐宗泰曰,小臣,於上候未寧之後,未得入侍,而卽今玉音猶未淸快,顯有不如常之候。當初失音,想必大段,此是挾感而發矣。頤命曰,卽今日氣不適,衣服脫着之際,易致傷損,凡於此等事,善爲調養,何如?上曰,唯。上出示延恩門所掛書曰,卿等見此乎?眞贗,何如?印信則是天下大元帥章六字也。宗泰曰,判尹黃欽,持此入來之時,暫時來眎,故臣則乍見,而他大臣未及見之矣。第此書,已經睿覽,自上,亦必有思量而監別矣。以臣淺見,不能斷定其眞否,而以文字及筆畫見之,則似非中原人之所爲也。以事理論之,皇明後裔,出於大江之南,開國建元,則雖是天下之幸,使臣之往來北京也,必知彼人氣色之不能安閑,且其氣勢如此,必欲使知於我國,則當由西南海邊,正大送示,何可潛自來掛乎?上曰,若是天朝都元帥所爲,則必不於一夜之間潛掛矣。雖以此印章文字見之,僞詐之迹,顯然無疑。掛於延恩門者,不過使人心,疑惑而驚動也,此非無識愚氓,所可能辦,兩班中,亦當爲之,而亦非一人所獨爲也。若其降虜將軍,賣國奸凶,大報壇等語,決非海外人所知,可以判斷其僞造矣。人心世道,至於如此,可謂叵測矣。此而置之,國不可爲國,罪人不可不別般搜捕,明正邦刑矣。左議政金昌集曰,筆畫,依倣唐字而寫之,張將軍,鄭元帥云者,必以張飛虎·鄭錦輩,傅會言之矣。頤命曰,中原印章則狹而長,印篆,亦不用上方篆矣。且姜弘立事,容或可知,而大報壇事,彼何以知之乎?判府事李濡曰,此必因海賊聲息而爲之也,豈有眞贗之可論乎?上曰,明是撓亂人心者也。曾見如許罪人,終必見捉,各別懸賞而購之,若有捕納者,或給銀貨,或加嘉善爲宜。昔年江華投書罪人李有禎,亦懸賞求捕,而終得捉矣。昌集曰,其中掩匿者,則當有重罪,自中捕納者,當施重賞矣。李濡曰,此決非一人之所爲,縣賞而購之,則自中同謀者,亦似發告矣。明是假托皇朝,撓動人心者也,此事則雖極虛疎,而先使人心騷動,然後有何許變怪也?頤命曰,若懸賞購捕,而同黨中,如有發告者,特免其罪,亦施賞典之意,分付似好矣。上曰,李有湞捕納人,加嘉善階,給千兩銀矣。濡曰,然則加嘉善·給千兩,有同前例矣。宗泰曰,罪人若聞懸賞購捕之說,則必藏身祕跡,隱而不出,若使捕廳,祕密機捕,有若置而不顧者然,則似好,而從前重罪之人,多有被捉於懸賞之下云,利害未知如何也。頤命曰,懸賞購捕,則捕廳軍官輩,必盡心而機捕矣。上曰,然矣。宗泰曰,若使人心撓動者,已係惡逆,而下款,我國攻椵島云者,實是凶逆,文意節節凶悖,罪人若或得捉,則當萬戮矣。上曰,此與匿名書一樣,依李有湞購捕例,若有捕納者,加嘉善階·給千兩銀事,及同黨中,有發告者,免罪施賞事,添入抄出擧條,分付於左右捕廳大將,可也。宗泰曰,當分付於捕廳及三軍門矣。昌集曰,臣等退坐賓廳,牌招捕盜大將而分付乎,自下招來,以傳敎意,言之乎?上曰,自廟堂分付,可也。頤命曰,三軍門大將處,亦令機察乎?宗泰曰,此書延恩門掛在時,城中人民,無不知之云矣。頤命曰,或有謄傳者云耳。上曰,此非隱祕之事。濡曰,此雖中間虛僞之文字,而彼國情狀,如是備書,且彼人,方到境上,人心撓動,易致傳播之患,彼若得見而謄去,則將奈何?似當分付漢城府,雖有未謄者,使勿傳播矣。上曰,此書,有關於彼國,決不可謄播矣。濡曰,甲子年倭書來到,臣於其時,適奉使將入北京,故問于廟堂曰,彼人,若聞此倭書而問之,則奈何?大臣,答以爲,彼何以知之云矣,及至彼國,則閣老,招致於皇極殿而問之曰,自倭國,有通書事於汝國云然耶?臣難於爲辭,答以爲倭國之於我國,是交隣也。常時,不無文書往來之事云,則彼亦仍以置之。以此推之,則我國事,彼人無不得聞,今此僞書,不無傳播境上,關照彼人之慮矣。若以文字見捉,則與言語之異,豈不重大乎?事當申飭京兆及部官,閭巷謄傳者,一切禁斷矣。宗泰曰,此文書,備彼國情狀,倘或流傳於彼人,則必以不告於渠,致責矣。上曰,依所達申飭,可也。頤命曰,此書,當下政院,令捕盜大將見之,而但勿使謄出,則似好矣。上曰,此書,不必使大將見之,若得罪人,則當下鞫廳,發爲問目矣。宗泰曰,然則當置內間矣。宗泰曰,三軍門大將,多率將校,以各別機捕之意,亦爲分付乎?上曰,一體分付,可也。頤命曰,懸賞事,必以擧條,或榻前定奪書出,使人曉然知之,似好矣。上曰,依爲之。宗泰曰,此印,明是木刻矣。無論京鄕人之所爲,人心世道至此,誠極叵測,百姓困悴,則或不無怨國之心,今則邦內粗安,而乃有此事,此非全然無識人之所爲,而公然做出不道之言,見之者,皆知其虛疎,而國家乃有此凶賊,驚心何言?上曰,決非遠人所爲,事極叵測矣。上曰,參覈使狀啓,又爲入來,而査官已到馬轉站,再明當到中江云。金士傑則以爲,決不可復以中止之意,言達於査官云矣。徐宗泰曰,彼之事情,雖不可知,而旣是無皇勅之事,則爭執,可也。或以渡灣爲言,或以由馬耳山爲言,此是渠之違端,而一向防塞,終不回聽,將直到中江云,以此言之,彼或有依據矣。豈只憑査明二字,越他境而穿過乎?上曰,自初,予已言之矣。此乃金士傑之索賂,則當以移咨之意,言之,而得力矣,如或出於皇帝之分付,則雖以移咨言之,則不肯聽矣。宗泰曰,彼若以爲鳳城會査後,往審戕殺地方者,出於皇勅云,則可也,而旣無此事,只以暢春苑云云之說,爲言,此豈非士傑索賂之計乎?上曰,査官似不以無皇勅之事,只爲索賂而出來也,果是索賂之計,則容或中止,而若受皇旨而來,則萬無中止之理矣。當初咨文中,有沿江數十里荒絶之地,奸民犯越等語,故皇帝必見此而使之往察矣。頤命曰,皇帝雖令往審地方,彼境亦有去路,豈令從我國界而作行乎?近來勅使,久不來到,而渠輩旣到我國近處,空還無味,故必以我國界作行之意,發說以爲索賂之計者,是士傑至願也。宗泰曰,未渡灣之前,自灣上,嚴飭防塞爲宜,而慮念之際,自及下款事矣。彼人若直爲越來,則渠雖凶悖,不可以干戈相爭也。且旣往渭原之後,欲轉向白頭山,則監司與參覈使,將何以防遏乎?朝廷若遣秩高宰臣,言其事理而爭執,則可也,而默無一言,使之越來,未知如何。當初尹趾仁之還送,非但爲勞問也,使觀其動止,而善爲周旋矣,外議皆以爲,專主防塞爲宜,不可遣官迎勞云。故更爲稟達,使之還來,而彼若直爲渡來,則將無可奈何矣。蓋此査官,專爲我國邊民出來,則旣渡之後,與在於鳳城有異,便奉其朝命而出來也,豈可無接待之道也?上曰,朝廷議論不一矣。予之所見,則咨文所無事,似當嚴塞,而彼人不可責以義理,雖知其不可,而若一向嚴塞,則形勢所拘,似不可爲矣。彼若直爲越來,則以此將絶和乎,將干戈從事乎?雖無皇勅,旣是渡灣之後,則不可無接待之事,余意,本來如此矣。昌集曰,無勅之事,自當防塞,而彼若直爲越來,則在吾道理,雖不如勅使之支供,豈全無接待之擧耶?上曰,自此防塞,使不得渡來則好,而彼若終始越來,則接待,似當參酌爲之矣。蓋丁丑以後,拘於形勢,善待彼人,而本難以義理曉喩矣。若是索賂之計,則言以移咨,庶折其意,而若有皇旨,則雖移咨文,必未得力矣。頃者筵中,閔鎭厚以咨文事陳達,而予適聽瑩矣,及見擧條,乃敢以今方移咨,待其回報之意,私自言及於譯官,使之傳說於彼人君父,旣令勿許移咨,則渠雖專愎自用,何敢擅自分付,輕侮至此乎?此事則雖未必大段有害,日後兩國間事,自下不稟而直行,則其弊無窮,豈非可憂之甚者乎?予實駭惋矣,決不可罷職不敍而止,削奪官職,門外黜送,可也。閔鎭厚事出擧行條件昌集曰,朝廷議論,皆以移咨爲得當,故小臣,頃與諸臣,登對稟達,則自上,以卽今雖勿移咨,以移咨爲言之意,爲敎,故依此爲之矣。今鎭厚急於防塞,有此私語,固是不善爲之事,而小臣,亦難免其罪,極爲惶恐耳。上曰,此豈一時不善爲之事?予旣不許,則渠豈敢擅斷至此乎?卿則請對稟定後爲之,少無所妨,鎭厚則直以其意決定,使之言及於彼人,此習漸長,後弊無窮矣。宗泰曰,以閔鎭厚事,縷縷下敎,辭旨極嚴,小臣,非身自當之,而同是臣子,則其爲惶恐,爲如何哉?鎭厚所爲,不過一時做錯也,固是臣子,則其爲惶恐,爲如何哉?鎭厚所爲,不過一時做錯也。固嘗置之,而乃以縱恣輕侮爲敎,實非鎭厚之本情也。鎭厚常有輕銳之病,故有此做錯之事矣。不爲移咨,下敎明白,則非但鎭厚奉承而已,他臣子,孰不奉行乎?小臣惶恐蹙伏,雖不與知於移咨與否,而頃因僚相之問,敢以先以移咨事,言之,觀其氣色之意,相議矣,下敎如此,極爲惶恐矣。上曰,若請對稟定後爲之,則可也,而旣知君父之不許,乃敢直以移咨之意,言說於譯官,豈有如許事理耶?宗泰曰,鎭厚之言送,非文書也,係是私語,有何所關乎?此雖出於輕銳,而罪名過矣。昨見鎭厚罪職之備忘,今日欲爲仰達矣。又有此加罪之命,實是過矣。鎭厚雖間有過慮事,而其赤心爲國事之狀,自上,亦必俯燭,今日之事,亦出於爲國也。上曰,此事,若謂不非,則凡事,何必稟白於君父乎?君父不許之前,渠何敢以今方移咨,待其回報之意,傳說於他國人處乎?昌集曰,今此入送彼國咨文中,有小邦二字,諸議皆以爲當付標,其下,又有開諭二字,亦付標,何如?上曰,依爲之。李濡曰,小臣頃上一箚,而未能備陳其曲折,故敢此仰達。當初咨文中,惟有會査鳳城之誠,則査官之越來我境,固當防塞,而至於白頭山之行,間由我境之說,亦不擧論於咨文,只憑譯舌輩所傳,先以由我境作行,則以猪酒等物接待之意,自備局,行關于沿邊者,似涉太遽。且聞參覈使狀啓,査官一兩日內,必欲渡灣云,臣意以爲雖或越來,更飭邊臣爭執,旣爲朝廷所知,則別遣京官,托以勞問,仍爲開諭,亦似着實。故箚中所論,蓋由於此,而其後廟堂稟定,別遣宰臣,而旋又還寢,接待一款,亦令勿爲擧行云,初頭據理防塞,在所當然,而終若直爲越來,則豈可不爲接待乎?彼雖辭而不受,在我之道,亦不可徑自減損,只饋以猪酒等物矣。上曰,予則未嘗有勿爲接待之語,而以稍減於勅使支供,有加於備局初頭分付之意,有所下敎矣。濡曰,備局關中,似有此語,而臣聞領相之言,則亦似如此矣。金昌集曰,諸議皆以爲當以防遏爲主,不當先議接待云,故以徐徐擧官之意,分付矣。上曰,予意則自初以爲,彼若越來,則似不可不接待,故頃日筵中,以此下敎,依此擧行,可也。出擧行條件徐宗泰曰,北漢主管堂上閔鎭厚被罪矣。堂上所掌事務緊急,多有指揮事,不可不急速差出,兵·戶判中,差下堂上,使之主管錢布,宜當,而兵判則多事,以戶判差下乎?敢稟。上曰,以戶判差下也。李頤命曰,失音之候,尙未快愈,水刺亦未如常云,明日與諸御醫入診,詳察症候,宜當。敢此仰達。上曰,依爲之。遂罷出。
右議政趙相愚原疏,伏以日昨,史官又復辱臨,齎傳聖批,辭旨隆重,不惟不賜鐫改,其所以慰藉責勉之意,不啻丁寧,微臣惶感之忱,悶蹙之情,至此而又加一節矣。臣方欲以病難强,才不堪之狀,更爲枚陳,以冀矜許,而病情添苦,姑未暇及,忽於此際,有時任·原任命召之擧,恩召亦及於賤臣,臣旣未知今日召對,緣何事機,則驚愕駭慄,宜卽竭蹶趨承,而在臣私義,有不敢以大臣自居者,終未免坐違嚴命,臣罪至此,尤萬萬矣。玆敢席藁私次,仰干嚴誅,伏乞聖明,先削臣新授職名,仍治臣違傲之罪,以嚴邦憲,以礪群工,千萬幸甚。批答見上
修撰李眞儉原疏,伏以臣,頃仍情勢之難安,陳章徑出,恭俟譴何,反承溫批,惶蹙冞切,而顧臣踪跡臲卼,猶不敢冒進就直,方此徊徨悶蹙之中,又伏見文學申思喆之疏,其所詬罵,視前尤加,竊不勝駭怖之至。臣旣因此一事,再煩疏瀆,則迭出交攻之論,左右應接,亦覺疲勞,臣誠不欲每每爭辨,以犯其鋒,而至於聖批中,旣欠和平,亦有未曉等敎,惶悚之忱,轉加一層,而區區之心,亦不能無憾於天地之大,則臣安得以屢瀆爲嫌,終始泯默,以自阻於君父之前哉?未公議之所惡於合啓者,最在於藥院事一款,臣之前疏所云迎合二字,蓋爲此而發,今思喆,乃提出臣疏中所無毁經之語,以眩天聽。噫,以思喆慫慂之心,欲掩迎合之實迹,初謂之愛君,復謂之將順,游辭粧撰,自欺欺人,臣竊爲思喆恥之。若其諂附大臣云者,尤不成說。彼旣不能躱避於迎合之題目,乃以醜詆之說,欲爲對待之計,誠可笑矣,臣雖疲劣,何足與辨於此等語乎?矧夫徒恃門闌之盛,全昧惡盈之戒,意豪氣健,駕勢凌人等說,操切脅持,無所不至。語意危險,令人驚怖,讀之未半,毛骨俱竦也。噫,臣之父子弟兄十餘年間,幸占科第,獲遇聖明,華貫膴仕,無不遍歷,闔門震懼,如履淵氷,家庭之所嘗戒者,在於小心謙抑,殫誠圖報,而祗緣臣之不肖,賦性愚戇,冥行世路,職忝言議,輒多妄發,一秉銓筆,欲存臧否,或枳舊踐,或停宿擬,此皆一聽於公議,豈敢容私好惡於其間,而自不覺於睢盱猜疾之中,前旣受人侵攻,今又荐被無限詆罵,如使臣,一意戒盈,早避駭機,則尙安有如許橫逆乎?臣誠慙悔,無地自容。顧臣庸拙,最居人下,每見人之使氣駕勢者,則輒若浼己,今思喆,以氣銳新進,兼有所挾,信口噴薄,惟意所欲,反以公私俱病等語,遽加於人,何其責人也重而待己也略耶?雖然,臣若徒恃聖眷,不卽斂退,則彼含慍蓄憾,必欲甘心於臣者,豈特此一人而已哉?玆敢不避煩猥,披瀝肝血,仰瀆於宸嚴之下,伏乞聖明,曲加哀憐,早賜屛斥,使之息跡名塗,守分田廬,以快人心,以靖私義,千萬幸甚。批答見上日記廳郞廳金聖佑書。郞廳愼基慶校正。
上在慶德宮。停常參·經筵。
中宮殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?咳嗽失音之候,益有所減,而水刺之進,其已復常,核處·脚部,亦有差勝之勢乎?前劑入湯劑,已盡昨日,今日入診,昨已定奪。臣等與諸醫入侍,詳察症候,議定繼進當否,宜當,不勝憂慮,敢來問安,竝此仰稟。答曰,知道。與昨一樣矣。
政院啓曰,憲府無行公之員,監察茶時,已至累日,事甚未安,除在外外,呈告未肅拜人員,竝卽牌招察任,何如?傳曰,允。
謝恩,持平洪尙賓。
江原監司書目,淮陽等官呈,以去月十三日雨雹交下,田畓各穀,多被損傷,夏節雹災,事係變異事。
傳曰,史官一員待命,騎馬三疋,卜馬二疋立之。
藥房再啓曰,臣等入診退出後,與金有鉉等諸御醫商議,則皆以爲,聖候咳嗽失音,雖若減歇,尙有餘症,前製入淸肺湯,加入柴胡一錢半,代以前胡一錢,加進五貼,宜當云,此藥,卽爲劑入之意,敢啓。答曰,知道。
左議政金昌集箚子。大槪,臣有處事不審之失,冀蒙鐫削臣職事。入啓。答曰,省箚具悉卿懇。安徐二字,與勿復擧行,語意有別,則於卿,有何所嫌?安心勿辭,亦勿待罪,速出行公。仍傳曰,遣史官傳諭。已上朝報
疊書承文院官員,以都提調意啓曰,咨文一處改付標事,榻前定奪矣。改付標之後,正本所當改書,而事勢急迫,在前改字數無多,則亦有擦改之例,今亦擦改以送之意,敢啓。答曰,知道。
吏曹啓曰,領議政徐宗泰昨日謝恩時,肅命已下之後,臚唱引儀,不爲來待,累度催促,終無形影,怠慢之習,極爲可駭,當該引儀罷職,通禮院下吏,令攸司囚禁治罪,何如?傳曰,允。吏曹謄錄
李宜顯,以都摠府言啓曰,都摠管尹德駿,刑曹坐起進去之意,敢啓。傳曰,知道。
李震壽啓曰,端午帖製述官,旣已抄啓,大提學金鎭圭,明日待開門牌招,使之出韻科次,何如?傳曰,允。
傳于李鳳祥曰,觀此平安監司狀啓末端,切勿接待,各別防守之意,星火知委云者,此乃大段誤知之致,自備局,卽爲明白,分付。已上燼餘
巳時,上御會祥殿。藥房入診時,都提調李頤命,副提調兪集一,記事官金尙奎·金聖淵·金在魯,醫官金有鉉·柳瑺·權聖徵·崔萬尙·趙慶基·許坫·李得英·方震夔入侍。李頤命進曰,朝晝之間,日氣異候,夜來咳嗽,益有所減否?上曰,與昨一樣矣。又進曰,失音之候,似不如昨矣。上曰,與昨無異矣。又進曰,水刺之節,別無差勝乎?上曰,猶未甘進矣。又進曰,核處近來,或有所減耶?艾葉湯,久未劑入,無乃或有所異乎?上曰,艾葉再次分煎,故自至引日,連爲裹洗矣。又進曰,脚部近復,如何?上曰,四五日來,不甚艱澁矣。又曰,令醫官診候,如何?上曰,唯。有鉉以下次次入診後,有鉉奏曰,脈候比頃時大勝,左三部數氣,雖未如常,而右邊脾肺脈,亦爲頗勝矣。瑺曰,卽今脈候,右邊微數,而與前別無所異矣。聖徵曰,比頃日診察,無異矣。萬尙曰,左三部略有數氣,肺經脈,極爲和緩矣。基·坫·震夔所達,亦無同異。頤命曰,湯劑昨已進御乎?上曰,然。又進曰,醫官皆已入診,湯劑繼進當否,問議,何如?上曰,依爲之。有鉉曰,以脈候見之,比昨大勝矣。上曰,咳嗽大勢雖減,而連發之際,或至於十五·二十次,亦有嘔氣矣。有鉉曰,劑入淸肺湯,材料,極爲完備,亦是前日收效之劑,連進五貼,宜當。頤命曰,餘症非但如此,水刺亦未如常,開胃之劑,不可不劑進矣。瑺曰,咳嗽及失音之候,猶未快減,淸肺湯加進五貼,宜矣。萬尙所達,與瑺一樣。慶基曰,脈候沈數雖勝,而卽今咳嗽之際,痰涎猶不順出,不可不淸肺,加進此藥,宜矣。坫·震夔所達,別無同異。頤命曰,諸醫之議如此,當加進五貼矣。上曰,依爲之。又進曰,診察核處,如何?上曰,唯。聖徵以下入診後,聖徵奏曰,右核,與前一樣,而兩丸間核體似小,左核則比早春稍大矣。得英曰,右核幾消,萬無所慮,而左核則稍大矣。頤命曰,脚部雖無診察之事,自上,平臥後,諸醫入診,以知其屈伸之節,如何?上曰,唯。上曰,倚枕平臥。徵英入診後奏曰,以卽今見之,幾盡如常矣。頤命曰,行步之際,此邊不及彼邊耶?上曰,唯。得英曰,筋絡分明差勝矣。頤命曰,小臣忝在重任,當此問安之時,久廢職事,極知死罪,而常用寬假之典,不加譴罰,至被以曠絶之異數,如此未寧之時,深夜手筆而下批,此乃曾前耆舊賢德之所罕被者。臣終夜感泣,不計死生疾病,冒出行公,而雖不敢言病於玉候未寧之日,第臣之有痼疾,同朝及醫官之所共知也。今春則比前尤甚,坐臥亦不任意,出入穆淸之地,恐有顚仆之患,極涉惶恐,出仕屬耳,如此仰達,豈不知未安,而終無仍因行公之理。且小臣蹤跡,到處拘礙,了無一分補益,而陳懇之際,徒傷分義,若許斥退,則豈不有光於進退之禮,而小臣亦被終始生成之澤,故敢此仰達。上曰,頃以李眞儒疏,大段不安,連爲引入,朝家旣知其非而斥之,則以此,豈爲未安之端耶?終無許遞之理。箚批中,已悉予意焉,情迹有何不安乎?雖有所患,年齡未衰,不可一向訴免,安心行公。頤命曰,所謂情迹云者,或得罪於君父,或被嚴旨,則開釋之後,行公宜當,而小臣情迹,異於此,外議不許,其可仍冒乎?區區情迹,亦不敢每冀洞燭,而疾病之難强,又復如此,若許遞免,則庶有生全之望。大抵當此之時,臣家五世立朝,且是宗室後裔,何敢辜負國恩,而亦以臣一身言之,極出萬死之中,蒙被曠世之數,豈欲決意退歸?但情迹,有難行公耳。上曰,情勢則旣已言之,而病患,亦是宿疾,不可因此遞免,更勿過辭。
副提調兪集一所啓,臣職在近密,勿論事之大小,有傷於君德,則何敢不爲仰達乎?臣子有罪,則隨事責罰,果爲至當。第伏聞,閔鎭厚削點擧措,至有無足記數,慙憤等下敎,自下見之,非但極爲惶懍,王言一出,四方傳誦,至於書諸史冊,豈不重大乎?過重若是,恐有損於聖德,雖欲罪鎭厚,何必加此等嚴敎乎?擧條中,宜有改付標之道,故惶恐敢達。上曰,此兩措語,則當改付標以下,擧行條入之,可也。出擧條檢閱金在魯所啓,臣極知惶恐,而事係職掌,則雖秉筆之臣,亦有奏事之例,故敢達。頃日故延陵君李萬元致祭文,改分排事,命下之後,以司果李熊徵啓下矣。聞熊徵,與萬元,有大段世嫌云。凡致祭文字,自是稱美之體,則不可强令製進,勢將以他人改付標,而續續付標未安,敢陳曲折,仍竊有所懷矣。當初金始慶之終始違拒,至以雖被罪罰,不可製進爲言者,極其無嚴,終至於改命他人,則是正中其願,而朝家命令,見格而不行也。臣意則必須仍命始慶,從速刪改以進,然後方可免於重傷事體,未知何如。副提調兪集一曰,分排之際,互相推諉,故翰林有此所達,而金始慶事,尤極非矣。但聖意所在,不欲强迫,改命他人,而朝令格而不行,則有關後弊,此是翰林職掌,故其言如此矣。在魯曰,始慶,以雖被罪罰,不可製進爲言,而罰不過推考,改命以他人,則後弊無窮。且近來知製敎之厭避應製文字,實爲痼弊矣。都提調李頤命曰,金始慶所製之祭文,旣失王言之體,其後終始不爲改進,罪不止於推考,而第旣命改分排之後,又令始慶製進,事涉未安。始慶則更加責罰,祭文則改定他人,宜當矣。上曰,大臣所達,是矣。金始慶代撰王言,而措語誠甚不當,改製事分付之後,以雖被罪罰,不可製進爲言,而終不製進,尤極無據,特爲罷職,李熊徵則事勢固然,改以他人分排,可也。出擧條遂以次退出。
左議政金昌集原箚,伏以昨日前席,原任大臣備陳,其前日箚辭本意,仍以彼人,終必越來,則自我不可全無接待,而以備局之使勿擧行者,爲未安,則自上,以予未嘗有此語爲敎,臣於此,不勝惶悚之至。自初群議以爲,彼將出來,則只當以防遏爲主,不當先示以接待之意云。故臣於前月二十六日,自筵中退出之後,卽行會於道臣,而關文上款,則以爲鳳城査官之欲爲出來者,旣係咨文中所無之事,在我惟當禁遏而已,不必別遣宰臣勞問,巡撫使,使之還來。道臣職在封疆,凡係禁遏之事,所當擔當,進住龍灣,身任此事,自上特敎,奉承聖敎卽爲前進云云,此蓋援據上敎而分付也。其下,又係以廟堂之意,備言其沮止之策曰,在道臣之道,亦當安徐於接待之節,專意防遏,毋致越來,此則非以上敎爲辭也。蓋行官之規,有只以擧行條件,知委者,具撮其大旨,而添以廟堂指意者,而伊日事急,擧條之下,有難遲待,故其所以爲辭者如此,此其主意,專在於勉以第一義,欲使力遏其越來。故接待一節,不欲其徑先擧論,此實指不越來前而言,非謂旣來之後,全無所接待也。所謂安徐者,與勿復擧行,語義自別,而原任大臣之言如此,宜乎聖上之爲訝也。然而關文辭意,有欠別白,以致大臣之陳達於筵中,臣之處事不審之罪,終不可逭矣。臣方席藁私次,恭俟嚴譴,伏願聖明,亟先鐫削臣職,仍治臣誤事之罪,不勝幸甚。取進止。批答見上
上在慶德宮。停常參·經筵。
下直,平壤庶尹黃爾章,靑山縣監李寶臣。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?昨入湯劑,其已繼進,而咳嗽失音之候,益有所減,水刺之進,亦得如常,核處·脚部,或有差勝之勢乎?臣等不勝憂慮,敢來問安。答曰,知道。湯劑繼進,而咳嗽失音之候,與昨一樣,水刺之進,猶未如常,核處·脚部,別無加減矣。
假注書李鳳翼出使,代李必重。
政院啓曰,吏曹郞廳來言,今日爲政事命下,而判書李墪,參議李台佐病不來,參判李晩成受由在外,不得開政云。判書李墪,參議李台佐,竝卽牌招開政,何如?傳曰,允。
禮曹參議李大成上疏。大槪,臣與新判書臣崔奎瑞,有婚家應避之嫌,適會兩陵塗灰之役當前,必須趁卽變通,然後可無窘礙之患。伏乞亟遞臣職名,不勝幸甚事。入啓。遞差。
禮曹參判金鎭圭上疏。大槪,臣於原任大臣筵奏及關西道臣狀辭,有不可不自列者,玆敢露章請譴,伏乞亟命攸司,勘臣罪伏,以爲不職者之戒事。入啓。答曰,省疏具悉。玆事於卿,亦無所嫌,須勿過辭,從速察職。
吏曹口傳政事,禮曹參議吳命峻。已上朝報
備邊司啓曰,平安監司李濟狀啓中,有切勿接待,各別防守之意,星火知委各邑之語,則此乃大段誤知之致,自備局,卽爲明白分付事,傳敎矣。頃日本司關文中,有安徐於接待之節,專意防遮之語,此蓋爲未越來前事,而道臣之認爲不許接待,有此馳啓者,非出於誤知,而再昨登對時,以査官,必欲越來,終不得沮遏,則依前定奪支饋之意,稟定於榻前,卽爲發關分付,道臣自當依此擧行。且伏見李濟及參覈使宋正明狀啓,則査官之行,前月二十九日當到中江云,在我事理,雖當極力開諭防遏,而終不得挽止,彼旣來到中江,則事勢無復奈何。自此,若收泊船隻,迫然越視,任其彷徨,則景色不好,必致恚怒者,有如道臣狀啓中所陳,査官等果到江邊,則整備船隻,許其過涉之意,卽爲急速分付于本道監司處,何如?答曰,允。
又啓曰,鳳城査官,往審渭原地方之後,或者以轉往白頭山之意,猝然發說。果如謝恩使狀啓中,瀋陽將軍所傳之言及參覈使狀啓中,通官徐廷明·金士傑等所云。査官自此,當往白頭山之語,則此事,尤是我國之不見文書者,在彼,亦全無所憑,決不可十分嚴塞。日昨監司處關文中,以道臣,職在封疆,凡係禁遏之事,所可擔當爲言,則道臣,自當據理防塞,而此係疆事之重,今復以觀其發言,另加力諭,期於沮止,而終不回聽,則廢四郡,自是險塞難通之地,雖指示此路,其勢決不能作行,終必至於還尋彼國之路,此意,竝爲急速分付,何如?備局謄錄
吏批啓曰,判書牌招不進,參判受由在外,小臣獨政未安,何以爲之?敢稟。傳曰,只出緊任。
吏批啓曰,新除授順天府使李尙說呈狀內,宿患痞隔·氣塊諸症外,又添毒痢,眞元大脫,敗症百出,時月之內,復起爲人,實無其望云,而以調理赴任之意,連次題送矣。今日又以病勢轉益危重之意呈狀,而槪聞其患,乃是實病云。當此農務方殷之日,不可等待其差復,順天府使李尙說,依近例罷黜,何如?傳曰,允。
有政。吏批,以李世勉爲廣州府尹,愼惟益爲順天府使,徐宗愈爲戶曹佐郞,李肇爲大司諫,崔奎瑞爲禮曹判書,李墪爲左賓客,金相玉爲禮曹正郞,金宇杭爲內醫院提調,吳命峻爲禮曹參議。吏曹謄錄
禮曹啓曰,本曹堂上苟簡之狀,詳載前參議臣李大成疏中矣。參議有闕之代,不可不趁國忌齋戒前變通。令該曹以在京無故人,口傳差出,何如?傳曰,允。上同
兵批,以朴泰恒付副護軍,李益馝·閔昌基付副司正。
李宜顯啓曰,大司憲權尙夏,執義李宜晩,掌令權·鄭宇柱在外,持平尹就履呈辭,持平洪尙賓未署經,今日以監察茶時之意,敢啓。傳曰,知道。
李徵龜啓曰,禁衛營敎鍊官來言,大將崔錫恒,北漢看審後入來云矣。敢啓。傳曰,知道。
又以都摠府言啓曰,副摠管崔鼎鉉,以能麼兒坐起事,訓鍊院進去之意,敢啓。傳曰,知道。
疊書李宜顯,以禮曹言啓曰,本曹堂上苟簡之狀,詳載於前參議臣李大成疏中矣。參議有闕之代,不可不趁國忌齋戒前變通,卽令該曹以在京無故人,口傳差出,何如?傳曰,允。已上燼餘
禮曹參議李大成原疏,伏以臣與新判書崔奎瑞,有婚家相避,於法,在下者當遞,而本曹,方以獻陵·靖陵兩陵上石物塗灰之役,堂上兩員,當爲分往奉審,其日又與端陽相値,一員亦當進參於物膳看品,必須備員,然後可以推移擧行。臣以應遞之人,不可一日虛帶,以致窘礙之端。伏乞聖明,亟許遞改臣職名,不勝幸甚。
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝,若何?咳嗽失音之候,益有所減,而水刺之進,亦已復常,核處·脚部,其有差勝之勢乎?臣等,不勝憂慮,敢來問安。答曰,知道。與昨別無加減矣。
右議政趙相愚上疏。大槪,不避煩猥,更陳庸愚譾劣,決難堪承之狀,早賜鐫改,以幸公私事。入啓。答曰,省疏具悉卿懇。三疏之批,罄悉予意,而巽辭愈懇,良由誠淺,益用愧恧,不知所以爲諭也。卿其深念國事,速出論道,以副予如渴之望。仍傳曰,遣史官傳諭。
判府事李濡箚子。大槪,敢陳奏事不審之狀,冀蒙譴罰事。入啓。答曰,省箚具悉卿懇。前席陳達,意在申明分付,則一時錯認,元非大段,卿其安心勿辭,亦勿待罪。仍傳曰,遣史官傳諭。已上朝報
禁衛營啓曰,臣錫恒於昨日,出往役所,看審形止,則各處將校等,盡心董役,粗成頭緖,而其中石手,數甚不足,且外方上送之類,皆是拙手,若無加數助役之擧,則完役未易。遠道則雖難遍及,如忠淸·黃海數日程,及江華·京畿等地,加數分定,斯速上送事,發關分付之意,敢啓。答曰,知道。
備邊司啓曰,齎咨官旣已發送矣。査官之行,如已越來,則事機與前有異,咨文之仍送與否,似當更有稟議定奪之事,齎咨官,姑勿前進,留住於灣上,以待改分付事,急速知委于道臣及義州府尹處,何如?答曰,允。備局謄錄
李徵龜啓曰,大司憲權尙夏,執義李宜晩,掌令權·鄭宇柱在外,持平尹就履呈辭,持平洪尙賓未署經,今日以監察茶時之意,敢啓。傳曰,知道。
李鳳祥啓曰,右議政上疏到院,而以國忌齋戒留院之意,敢啓。傳曰,入之。
又啓曰,判府事李濡箚子到院,而以國忌齋戒留院之意,敢啓。傳曰,入之。
李徵龜,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
李震壽,以禮曹言啓曰,獻陵·靖陵石物塗灰之役,今初五日擧行事,前已啓下矣。本曹堂上各一員,當爲分進,而又與端午物膳看品陪進之事相値。卽今本曹判書臣崔奎瑞在外,臣鎭圭,將看品物膳,仍爲陪進陵役,則只有參議臣吳命峻,無可分進之員。在前堂上苟簡之時,亦有兼進之例,今此兩陵,相距不遠,可以周旋,獻陵塗灰吉時,則依前所啓下以辰時擧行,而靖陵吉時,則以未時差退,以爲先詣獻陵,次詣靖陵,監董畢役之地,何如?傳曰,允。已上燼餘
判中樞府事李濡原箚,伏以臣於日昨前席,略陳査官接待一款者,蓋臣箚辭,雖以先爲據理防塞爲主,而終若越來,則揆以事勢,固不可廢其接待之節,而備局關文中,有安徐接待一句語,凡安徐云者,例用於不許施行之事,故臣驟見,而認爲如此,或恐邊臣之眩於奉行,敢有所達,以冀其申明分付矣。及聖明,敎以爲未嘗有此語,已不勝其悚惕。退而更考備局關文,則泛看雖似未能別白,究其首尾語脈,果非直令勿復擧行之意,臣之初未詳審,輒爲過慮,卒爾陳達之失,著矣。大臣·宰臣,以此相繼引咎,尤不敢晏然。伏乞聖明,亟遞臣職,仍治臣罪,不勝幸甚。批答見上
上在慶德宮。停常參·經筵。
夜二更,流星出貫索星上,入西方天際。狀如鉢,尾長二三尺許。色白。
中殿·世子宮·嬪宮,藥房問安。答曰,知道。藥房啓曰,日氣陰曀,伏未審夜來,聖體調攝若何?咳嗽失音之候,漸益減歇,而水刺之進,其已復常,核處·脚部,亦有差勝之勢乎?臣等不任憂慮,敢來問安。答曰,知道。咳嗽失音之候,別無加勝之效,水刺之進,猶未復常,核處·脚部,亦無加減矣。
備邊司啓辭,都承旨兪集一改差,以別遣宰臣差送事。傳曰,啓辭得宜,竝依此爲之。
傳曰,別遣宰臣兪集一,卽爲辭朝,急速馳進事,分付。
別遣宰臣兪集一,請對入侍。
吏曹啓曰,承旨有闕,政事,取稟。傳曰,再明日爲之。
兵曹口傳政事,副護軍兪集一。
寧陵忌辰祭所內,摘奸。已上朝報
傳曰,今此驗看殺害地方之擧,旣出皇旨,査官亦不穿過我境,則別無移咨之事,令廟堂稟處。
備邊司啓曰,卽伏見參覈使宋正明狀啓,則査官越來,咨勅所無,決不可聽許之意,依朝令,更爲防塞,則査官,出示其所奉密旨,謄書者,狀啓中,同封上送矣。其使之看審犯越殺人處者,措語與咨文殊異,彼旣有所奉皇旨,則今始出示者,其意殊未可知矣。卽者參覈使追後狀啓,又爲啓下,査官之行,自九連城,直從馬耳山,向渭原路云,馬耳山云云。頃日彼雖有是語,今忽改路作行,必是恚怒之意,未知前頭事端如何,不無可慮矣。到今事體,與前頓別,査官到渭原後,接待·飯奉等事,宜令從優,以此,急速分付于監司處,參覈使領率罪人,進去于渭原,道臣亦爲隨往等事,竝依前分付擧行。且別遣宰臣勞慰之擧,似不可已,京官旣以朝旨往勞,則奉御帖·給禮單,亦宜從而擧行矣。卽今事幾,勞問之外,尤當以善爲周旋爲重,宰臣中,不可不另擇幹事之人,以別遣宰臣啓下,使之急時馳進于渭原,差備堂上譯官一人,令該院擇出隨行,何如?答曰,啓辭得宜,竝依此爲之。
又啓曰,云云事,命下矣。當初回咨中,雖有査明地方之語,至於越來看審,別無勅旨,此朝家之所以必欲防塞者,而到今旣知其有密諭,査官之行,亦從馬耳,則別無移咨之事,誠有如聖敎,齎咨官張遠翼,還爲上來之意,分付,何如?答曰,允。
又啓曰,都承旨兪集一本職遞差,以別遣宰臣,下送渭原事,允下矣。奉命之人,不可以軍銜差遣,實職結銜事,分付該曹,口傳擧行,軍官一員,使之帶去,何如?答曰,允。
又啓曰,移咨一款,依傳敎,旣已停止,而第參覈使,與査官爭執之際,移咨之意,已爲發說,則旣見皇旨,旋寢移咨之由,亦不可不言及于査官,今去宰臣處,分付以送,淸人屍體一款,査官如有詰問之擧,則相機善應,俾無別生事端之意,宰臣及道臣·參覈使處,竝爲分付,何如?答曰,允。
又啓曰,査官到渭原後,似或有轉往白頭山之計,固已慮之矣。今見參覈使宋正明狀啓,則査官以爲査畢後,有更議之事,臨時當言之云,雖未可的知,而似是到渭原後,將發白頭山往審事之意也。査官,果以此發言,則今去宰臣與監司,此乃咨文皇旨中所未嘗及,而査臣任自擅歷屬國疆域,事理決不可之意,據理防塞,且援壬申咨文事,以道路絶險難通,雖爲啓行,必致顚頓爲言,而彼或有出示諭旨之事,則有難復爭,而近日平安監司報狀云,考見壬申年兵虞候摘奸文書,則自滿浦至厚州境,六百九十餘里之間,嶺路·江路之不可通行處甚多云,此是實狀也。以此善爲措辭,明白開說,而彼猶不爲回聽,則當以廢四郡沿江處,指引爲路,彼見絶險難行,則似應越涉彼邊而爲行。自雪罕嶺抵北道,本有徑路,彼或有所聞,而欲以徑由爲意,此則係是內境,決不可聽許矣。審察事機,方便周旋之意,言于宰臣,亦卽分付于監司處,何如?答曰,允。備局謄錄
李宜顯啓曰,大司憲權尙夏,執義李宜晩,掌令權·鄭宇柱在外,持平尹就履呈辭,持平洪尙賓未署經,今日以監察茶時之意,敢啓。傳曰,知道。
李鳳祥啓曰,別遣宰臣兪集一實職,雖已借銜,時無職名,令該曹卽爲口傳付軍職,何如?傳曰,允。
傳于李鳳祥曰,別遣宰臣兪集一,卽爲辭朝,急速馳進事,分付。
疊書李鳳祥,以備邊司言啓曰,今此驗看殺害地方之擧,旣出皇旨,査官亦不穿過我境,則別無移咨之事,令廟堂稟處事,命下矣。當初回咨中,雖有査明地方之語,至於越來看審,別無勅旨,此朝家之所以必欲防塞者,而到今旣知其有密諭,査官之行,亦從馬耳,則別無移咨之事,誠有如聖敎,齎咨官張遠翼,卽爲上來之意,分付,何如?傳曰,允。
兪命雄,以戶曹言啓曰,今此別遣宰臣之行,禮單擧行事,自備局啓下矣。本曹無他可據前例,依戊寅年中江開市時,問安使齎去禮單之例,當爲擧行,而査官五員,職秩亦有高下,差等加減,筆帖式二人,通官二人處,贈給,亦爲參酌磨鍊,別單書入之意,敢啓。傳曰,知道。
申時,上御熙政堂。別遣宰臣兪集一,請對引見入侍時,同副承旨李鳳祥,假注書趙尙絅,記事官朴弼夢·金在魯。兪集一曰,今日朝廷之急速遣臣者,非但勞問,爲白頭山事也。此事,未及問議於廟堂而去,千里啓稟,必致事機之僨誤,故欲爲定奪矣。預定大關節,則其間小曲折,自當臨時處變耳。蓋白頭山往見之說,自前有之,而今日則因我國査事,而有此計也,他國之人,固難測知,而參覈使處,査事畢勘後,又有議定事云者,必是白山事也。彼若無定計,則猶可以口舌相爭,而旣有堅定之志,則難以言語有動也。我亦有所定之計,然後可以應之矣。彼若以皇旨爲托,必欲往白山,則廢四郡之路,不難指引,而若欲由雪罕嶺作行,則將奈何?卽令彼人之帶來者,率多鳳凰城之人,則廢郡路之不可通行,雪罕嶺之爲其捷徑,似必詳知,必以雪嶺作路之意,一向爲說,則雖有失勸之事,斷不許之乎?若至大段生境之擧,則不得已指示乎?此一款,欲親承下敎而往矣。上曰,參覈使狀啓中,畢査後,有議定事云者,分明是轉往白頭山事也。集一曰,聖敎允當,國家處置,誠難矣。上曰,渭原査事畢勘後,必發轉往白頭山之說矣。當初咨文中,査明地方云者,只査得犯,越地界而已,元不關於白頭山,則今此云云,是別件事也。自初爭執者,以本無往渭原之文書故也。今雖有密旨,不係於白頭山事,則彼設有轉往之意,據理防塞,可也。集一曰,小臣之意,頃已陳達,在邊臣之道,朝廷許之後,方可許入,自朝家若不許,則豈令轉往乎?開諭防塞等事,臣當靡不用極,而彼欲强爲轉往,此欲强爲防塞,如許之際,不無生梗之慮矣。昔宋臣富弼,奉使出疆三日,而返稟朝廷矣。今此事端甚重,朝令未許之前,不可許其轉往,當據理防塞矣。上曰,此與渭原査事有異,據理防塞爲宜,而凡事,固不可預料。彼人決欲轉往,而累次爭執,終若不聽,則將何以處之?雖以渭原事見之,初則只憑言語,後則謄示密旨,今雖有分明皇勅,必如爭執渭原事,然後彼必出示矣。壬申年咨文,以道路險絶,不可作行之意爲辭。今亦以此援例防塞,彼若有皇帝勅書,至於不可爭之境,則使平安監司,指示廢四郡路,使之穿過,宜矣。雪罕嶺則壬申年不爲指引者,其意有在矣。平安監司,亦以彼人,若先知雪嶺之路而請行,則何以爲之之意啓稟,而姑未有指揮事矣。今此備局草記,方便周旋云者,亦慮此矣。彼若不知雪嶺之路而無問則好,而若先自發說,請由此去,則終始防塞,或不無生梗之慮。且或有皇帝勅書,則亦不可一向爭執矣。廢四郡道路,極爲險絶,若自此作行,不能穿過,則不無還歸之勢,而先知雪嶺路,而必欲與之偕往,則將奈何?集一曰,彼若先知雪嶺之路而請行,則以本無此路爭之者,有欠誠實。傳曰,忠信篤敬,蠻貊可行,若以雖有其路,此是疆域之內,不可使他國人往來之意,據理言之,一向峻塞,未知如何。或有意外難處之事,則遠地啓稟,似失期會,故反覆陳達矣。上曰,廢四郡路,亦終始爭之,畢境有皇旨,不可固爭,則指送,似乎便順。彼若先知雪嶺路,而此謂本無其路,則有乖誠信,當以雖有其路,此係疆域之內,決不可許令作行之意,措辭防塞,若有大段生梗事,則此不可不慮。備局草記所謂,方便周旋云者,亦有意矣。集一曰,方便之道,靡不用極,而彼有定計,必欲轉往,雖有大段生梗之事,當一切不計乎?昔年小臣,以接倭官辭朝時,至以至難便,則勢斬倭之意,稟達而行矣。此事,亦當有定計,故必欲定奪而去耳。且彼處道里,臣旣備諳,同副承旨李鳳祥,亦經朔州倅,故詳知之矣。小臣去路,將至七百里,熙川以後,夜不能作行,以此推之,臣行未及到,而査官似已過去,此誠可慮矣。彼若〈在〉滿浦廢四郡近處,則可以追到,而若已越彼境,或在窮僻之地,則空還未安,故敢達。上曰,若在廢四郡近處,追往勞問而已,故敢陳其不可追往矣。上曰,別遣宰臣,其意有在,彼雖遠去,若在我境,追往爲宜。白頭山事,多般防塞,而若至出示皇旨,不可防遏之境,則廢四郡路,指示無妨。彼若先知雪嶺之路而請行,則以域中不可行之意爭執,若有大段發怒生梗之事,則不可不觀其事機而處之矣。集一曰,大夫出疆,苟利於國,則專之可也,若至大段生梗,則當權便處之矣。雖以頃年鬱陵島事,言之,還給旋推,少無害於國家矣。遠地之事,似未及啓稟,故欲親承聖敎而去矣。權便之事,小臣雖極愚拙,豈敢不盡力爲之乎?上曰,雖未及啓稟,若不至大段生梗,勿許踰去,可也。集一曰,彼人無異禽獸,若有毆打作拏之弊,則當奈何?上曰,若有大段生梗之事,臨時觀其事勢,輕重參酌爲之,可矣。遂罷出。
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,旱氣日甚,朝晝異候,伏未審夜來,聖體調攝若何?咳嗽失音之候,其已減歇,水刺之節,亦得復常,核處·脚部,或有差勝之勢乎?臣等不勝憂慮,敢來問安。答曰,知道。咳嗽失音之候,頗似減歇,水刺之進,猶未如常,核處·脚部一樣矣。
慶尙監司書目,敢將情病難冒之實狀,乞蒙恩遞事,上疏上送事。啓。答曰,省疏具悉。卿其勿辭,從速察職。
京畿監司書目,安山兼任衿川呈,以副校理權世恒辭職上疏上送事。啓。答曰,省疏具悉。爾其勿辭,從速上來察職。
全羅監司書目,本道去月十一日,或得一鋤雨,或得浥塵之雨,而近日亢旱,一道皆然,珍島等七邑黃蝥熾發,兩麥萎枯,前頭民事,誠爲渴悶事。
假注書趙尙絅病,代沈尙鼎。
禮曹啓曰,今春雨水連下,自前月,始有旱氣晦前小雨,不能沃其焦乾,其後一向亢旱,間或片時陰曀杲日旋燭,凄風連吹,向熟牟麥,旣就枯黃,水田移秧亦將愆期,民事誠爲悶慮。五月祈雨,在前,有始自旬前者,則卽今不容少緩,大臣之意,亦如此。初次祈雨祭,三角山·木覓山·漢江,遣三品官,不卜日,來初八日設行之意,知委,何如?傳曰,允。
忠淸監司書目,堤川呈,以執義李宜晩辭職上疏上送事。啓。答曰,省疏具悉。爾其勿辭,從速上來察職。又書目,忠州呈,以前牧使金一夔去月二十六日身死事。已上朝報
備邊司啓曰,別遣宰臣,旣已奉命,則不可無稱號,以問慰兼接伴使爲號,似爲得宜分付,吏曹卽爲啓下,何如?答曰,允。
政院啓曰,因備局啓辭,別遣宰臣,以問慰兼接伴使爲號事,允下矣。名帖卽爲改書,別定禁軍,撥馬下送,何如?
備邊司啓曰,觀此參覈使宋正明狀啓,則以淸人屍體一款,及遣使勞問事,令廟堂稟處矣。問慰宰臣,昨已發送,更無可論,而淸人屍體見存者,無寧從實直言,使之驗看,不害於誠實之道,亦勝於査官輩,提起執頉後現出之爲慮云者,誠有意見,而初不擧論於咨文,及鳳城會査時,到今始爲發說,則彼人或不無致疑之慮,必須方便設辭然後,可無執頉生梗之患。本司堂上,與按覈使鄭栻相議,就張斗文等招辭及屍體檢驗狀,隨便添刪,別成一通文字,啓下後,星火下送,何如?答曰,允。備局謄錄
捕盜廳啓曰,本廳加設軍官韓世旭捉告內,有四五豪悍之徒,持官牌,到往十里村家,稱以捕卒,無數作拿,故一倂捉來云,臣卽爲推問,則蓋其作拿,專由於五衛將金鋏推奴一事,而所謂假稱捕卒者,卽衛所軍士使令及鋏之私人也,所謂印牌,卽衛將所成貼者也。大抵發牌推奴,非法司莫可,而鋏,私自成牌,踏印着署,衛廳軍士,乃闕內宿衛之兵,而鋏,爲其私事,擅發郊外者,已甚駭然。況其下輩之假稱捕卒,憑藉橫拿之狀,尤極絶痛,而鋏,旣是朝官,則有非本廳所可推治者,五衛將金鋏及當該作弊人等,竝令攸司各別重究,以杜後弊,何如?傳曰,允。捕廳謄錄
上在慶德宮。停常參·經筵。
下直,法聖僉使鄭亨石,會寧萬戶李震彩。
中殿·世子宮·嬪宮,藥房問安。答曰,知道。藥房啓曰,伏未審夜來,聖體調攝若何?咳嗽失音之候,益有所減,而水刺之進,亦得如常,核處·脚部,其有差勝之勢乎?前入湯劑,當盡於昨日,今日臣等,與諸御醫入診,詳察症候,議定繼進當否,宜當,不勝憂慮,敢來問安,竝此仰稟。答曰,知道。咳嗽益有所減,失音之候,比昨別無加勝,水刺之進,幾盡復常,核處·脚部一樣矣。勿爲入診,問于入侍醫官議藥,亦勿逐日問安。
京畿監司書目,道內各邑,去月二十七日微雨浥塵之後,一向旱乾,民事渴悶,各邑靈驗處,虔誠祈雨事。
開城留守書目,病狀增劇,實無供職之望,且於京畿監司狀聞之事,有不可泯默晏然者,不得不冒死陳暴,乞遞職名,仍治妄率之罪,上疏上送事。啓。答曰,省疏具悉。卿無所嫌,勿辭察職。
傳曰,史官一員待命,騎馬三匹,卜馬二匹立之。
藥房再啓曰,卽伏聞入侍醫官金有鉉等所傳之言,皆以爲聖候脈度和平,咳嗽失音之候漸益差減,水刺厭進之餘,苦口之劑,不必連進,過四五日後,更爲入診議定,宜當云,湯劑今姑停止之意,敢啓。答曰,知道。
左議政金昌集箚子。大槪,伏蒙恩暇,往掃丘墓,纔還私次,宜卽祗肅,而往來觸感,病勢方苦,兼有難安之端,不得不略暴,冀蒙遞免職名,以安私分事。入啓。答曰,省箚具悉卿懇。玆事,亦無難安之端,卿其須體予意,安心勿辭,速出行公。仍傳曰,遣史官傳諭。
江原監司書目,原州呈,以同知朴權病重,上去不得事。啓。傳曰,此狀啓,還爲下送。
兵曹判書崔錫恒請對入侍。
自辰時至午時,日暈。啓。已上朝報
今日入侍時,行兵曹判書崔錫恒所啓,關西監·兵使及參覈使處,有時急分付之事,而文字仰稟,有所不便,今日如或入診,稟於筵中,故敢此仰請對矣。今此査官,以不許渡灣之故,終至發怒,直由馬耳山路,徑往渭原,前頭査事,極爲可慮,不可無方便彌縫之道,而監營則道臣想已馳進渭原之境,時無主管之人。且道路懸遠,勢難及期周旋,兵營銀二三十兩,量宜出給,以爲彌縫善後之策,機宜,故敢此仰稟。上曰,所慮誠然,依所達卽爲出給,可也。錫恒曰,事甚緊急,若待擧行條件,入啓之後擧行,則未免遲延,臣親承聖敎,直爲行關於兩西監·兵使及參覈使之意,敢達。上曰,依爲之。備局謄錄
吏批啓曰,判書病不來,參判受由在外,小臣獨政未安,何以爲之?敢稟。傳曰,只出緊任。
有政。方震說爲兔山縣監,李益著爲公州牧使,權忭爲副修撰,金演爲承旨。
兵批,朴泰恒付副司果,李大成付副護軍,元萬和爲珍島監牧官,李時聖付副護軍,趙興瑀付副司直,李奎年·鄭纘先付副司果。
上在慶德宮。停常參·經筵。
夜五更,坤方·巽方有氣,如火光。
備忘記,頃以掛書事,筵中下敎,今已七日,而罪人尙未斯得,捕廳之不爲盡心譏察,殊甚可駭。左右捕盜大將,竝姑先從重推考。
傳曰,史官三員待命,騎馬九匹立之,祈雨祭所內摘奸。已上朝報
兵曹啓曰,卽者木覓山烽燧軍金天起來到興化門外,傳言各道烽燧四炬,先已滅之後,北道烽燧,始乃追到,過時之後,不敢任自追擧,有此來告云。考見本曹謄錄,則北道烽燧之追擧,本曹啓稟,而有曰自今以後,旣已擧火之後,勿爲追擧,來告本曹,以爲査處之地,宜當云云。所當依定式施行,勿爲追擧事,烽燧軍處分付,仍爲査問處置之地,何如?傳曰,允。
禮曹啓曰,通信使所齎去書契·禮單,以今十二日封裹事,已啓下矣。關白嗣子處禮單,及執政以下諸臣處,禮官所送書契·禮單,不可停廢之意,頃自備局,使萊府,移書馬島事,稟定矣。聞其書契,雖已入送,答書之能趁十二日封裹前上來,有未可必,十五日行期,亦且不遠,事勢將致窘迫,禮單及書契等物,試爲措備,與他書札,一體封裹。發行前,彼答書,若不來,姑付行中,使之齎往釜山,以待答書於候風發船之間,如可送給,則仍爲持去,不然則留置萊府,似無妨,而非本曹所敢擅便,令廟堂稟旨分付,何如?傳曰,允。
禮曹啓曰,本曹所藏壬戌信使時謄錄中,各項公私禮單皆載錄,而所謂使臣私禮單物目,則無現著處,故前日不爲啓下矣。慶尙監司兪命弘移關本曹,以爲信使,彼人接見時,禮單之物,因辛酉十一月二十四日所成貴曹啓下關文,分定各邑云云,而仍謄送其營上謄錄矣。朝家,旣軫念其奉命渡海之凡所資送者,旣從優厚,其於接見彼人時,所贈遺之物,亦似宜備給,則本曹謄錄,雖疏漏不載錄,本道所錄之明白可據如此,恐不可以本曹無文籍,廢閣前日已行之例,問于大臣,其意亦如此,故本道所謄送物目,別單書入,啓下後,以此分付本道,使之備給使行,何如?答曰,允。備局謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審日間,聖體調攝,若何?咳嗽失音之候,漸益差愈,而水刺已盡如常,核處·脚部,其有差勝之勢乎?臣等不任憂慮,敢來問安。答曰,知道。咳嗽失音之候,水刺之進,比再昨別無加勝,核處雖未快減,坐臥不至妨礙,脚部行步之艱加減,如常未易矣。
假注書李必重病,代黃璿。
忠淸監司書目,道內各邑去月二十七日,小雨旋霽,或至鋤限,或至浥塵,方當根耕移秧之節,雨意邈然,民事渴悶,全義等邑雹災,事係變異事。已上朝報
政院啓曰,卽者御營廳敎鍊官來言,大將金錫衍明日當往北漢築城處云。命召仍佩往來事,旣已定奪,而將兵之任,不可一刻無想察之人,何以爲之?敢稟。傳曰,都提調想察,可也。
又啓曰,御營大將金錫衍北漢城往來間,都提調想察事,命下矣。曾前或有都提調命品之時,或有發牌郞廳分付之規,今則何以爲之?敢稟。傳曰,發牌郞廳,分付。
上在慶德宮。停常參·經筵。
政院啓曰,連日監察茶時,事甚未安,除在外·未署經外,呈告人員,牌招察任,何如?傳曰,允。
夜二更,自巽方至坤方地震。已上朝報
備邊司啓曰,云云事,命下矣。島主處書契,雖已入送,回還遲速,有未可必,姑爲整備,趁期封裹,下送釜山,或送或不送,待其回答而處之,誠爲完備,依啓辭施行,何如?答曰,允。備局謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。藥房啓曰,伏未審日間,聖體調攝,若何?咳嗽失音之候,日漸差愈,而水刺之進,亦復常節,核處·脚部,其有差勝之勢乎?今日臣等,與諸御醫入診,詳察症候宜當,不勝憂慮,敢來問安,竝此仰稟。答曰,知道。咳嗽漸益差減,失音之候,猶未快愈,水刺,近日還復厭進,核處·脚部,再昨之批,詳言之矣。再啓曰,臣等入診退出後,與金有鉉等諸御醫,反復商議,則皆以爲,聖候脈度帶數,失音猶未盡解,水刺厭進有加,感傷餘熱未盡之致,柴胡涼膈散,加香薷薑汁炒橘皮各一錢,黃連薑汁炒七分,連進三貼,宜當云,此藥,卽爲劑入之意,敢啓。答曰,知道。
今日入診時,戶曹判書金宇杭,兼帶知義禁,今姑許遞事,榻前下敎。
今日入診時,都提調李頤命所啓,旱災之酷,未有甚於近日,民事誠極可悶,京外獄訟之淹滯,在前每每申飭,而尙多未決者云,分付京外衙門,使之速爲處決,以爲疏釋冤鬱之地,何如?上曰,速爲處決,無令淹滯事,申飭,可也。副提調金演曰,京外獄訟,無令淹滯事,命下矣。擧行條件啓下之後,自當頒布京外,而八道監司及兩都留守處,以上敎措辭下諭之意,敢達。上曰,依爲之。已上朝報
禮曹啓曰,在前常時,禮官東萊·釜山之與馬島往復書契,及信使時,國書禮官書契末端,皆以不宣爲結辭,至己丑告慶差倭之出來,其書契,以不悉爲能辭,萊府詰責,則渠以爲,新關白名家宣,故諱避宣字,萊府,以此啓聞本曹與備局,覆啓,以宣字,旣稱諱避,有難强令,仍書不備·不悉之間,稍有輕重,自今,以備代宣事,令訓別分付事允下。其後彼此,自下往復書契,遂以不備爲辭矣。今此我主上殿下,送彼國書契,臣鎭圭,自槐院製進,而宣字旣係關白之名,則依前書送,恐有到彼執頉之慮,依近日他書契式,以備代宣書入,而仍念,己丑本曹備局所覆啓分付者,只馬島事,國書及禮官之送執政以下書契,則前未及講定。今我國書契,爲慮彼人之執頉,以備爲宣,而彼若或於答書,不遵近式,則將不免見輕之恥,此宜預思所以處之之道,令萊府,以此意措辭,移書馬島,要以傳通江戶執政,其回答國書及執政以下書契,皆以不備爲辭,且飭使臣,觀彼答書,如或違式,反復曉諭,必須如式改書後持來,則似爲得體,而前日此事,皆徑廟堂稟定,今亦自本曹,不敢擅便,令廟堂稟旨分付,何如?答曰,允。
今日藥房入診時,提調金宇杭所啓,南漢城廊公廨,則別將主之,寺刹則僧徒次知,而所入物力,勢難種種上下,在前,請得空名帖補用矣。卽今多有繕修之事,如得空名帖三百丈,可以料理以用,故敢達矣。上曰,令廟堂,參酌成給,可也。宇杭曰,欲得僧通政帖一百丈,嘉善帖五十丈,俗通政帖一百丈,折衝帖五十丈矣。上曰,南漢,保障之地,與他處有異,所請之數,亦不多,依此許給,可也。
又所啓,黃海道海州等九邑田稅,因巡撫使狀聞,廟堂有回啓,有退捧之命,而九邑中五邑,已爲上納,新溪,自是從前作錢之邑,瓮津·金川則初春,旣許作錢,想已畢捧。旣捧之後,還爲散給,實有民弊,作錢者則使之上納,何如?上曰,旣捧之後,還爲散給,則必有中間消融之患,旣已作錢者,則使之上納,未及作錢者,則退捧,可也。備局謄錄
今日藥房入診時,提調金宇杭所啓,臣方待罪金吾,故敢達矣。禁府,方有成平副守渾,田畓相訟事,而判義禁崔錫恒引嫌,故令次官議處矣,次官議處之規,必待備員,而僚員不齊,久未開坐。頃因臺疏,有令有司處決之命,而本府文書,移刑曹,然後可以擧行云,渾之擊錚文書,移送刑曹,何如?上曰,移送刑曹,可也。禁府
午時,上御興政堂。藥房入診入侍時,都提調李頤命,提調金宇杭,副提調金演,假注書沈尙鼎,記事官朴弼夢·金在魯,醫官金有鉉·柳瑺·丁時梯·權聖徵·崔萬尙·李得英·許坫·方震夔。李頤命進伏曰,伏承問安之批,有水刺還復厭進之敎,未知緣何而有此厭進之症乎?近來日氣不佳,昏曉頗涼,而晝則甚熱,閭閻之間,亦多有感傷之患,蓋因食飮衣服之節,難於適宜故耳。自上,亦或有飮冷脫服之事而有所感傷否乎?上曰,別無觸風飮冷致傷之事矣。初六日之批,有水刺幾盡復常之敎,蓋言其比當初則大勝,而猶四行缺。又曰,核處脚部,前批中,以加減無常爲敎,今則未知,何如?上曰,今則不如前矣。頤命曰,自內距此,未諳遠近,而行步之際,能無艱澁勞疲之患乎?上曰,自內距此頗遠,而行步之際,亦甚艱澁勞疲矣。頤命曰,請令醫官入診。上曰,唯。金有鉉入診。診畢退曰,脈候頗有力,左三部比前益數,似是熱候尙未退之致,右關則頗穩,而肺脈不得如常矣。柳瑺入診。診畢退曰,左三部稍浮數,似有熱候矣。丁時梯入診。診畢退曰,左脈則稍數,而右脈則安穩矣。權聖徵入診。診畢退曰,左脈數中有力,右脈則帶滑氣矣。崔萬尙入診。診畢退曰,脈候左三部稍數,而不至大段。方書有曰,春弦而夏洪,似無所妨矣。許坫入診。診畢退曰,左脈稍數,似是火升之致矣。李得英入診。診畢退曰,脈候左三部稍數,而不至大段矣。頤命曰,聞醫官之言,則脈候浮數云,似當議藥,而時當盛熱,藥餌有害於食治。今月國忌中,初四日,乃近代忌辰也。若因行素,有此致傷,或可以食治,爲調補之道乎?自上,春秋已衰晩矣。雖閭閻之人,年過五十,則一日行素,亦以爲難,未審自上,常時行素之節,如何?上曰,近年則行素之節,尤難矣。金有鉉曰,水刺旣已厭進,脈度又如是浮數,則苦口之藥,雖有妨於食治,和解之劑,不可不進,御矣。六行缺又曰,退出議藥之意,敢達。上曰,唯。頤命,針醫方入侍,核處脚部,更令診察,何如?上曰,不須診察矣。
金宇杭曰,臣南漢往來之後,今始入侍,故敢達。南漢廟社,左殿右室,旣已立柱,昨又蓋瓦,修粧之役,似爲易矣。蓋始役,已經月,而木材則取於松坡,石材則取於東門外,輸運甚難,故如是遲滯矣。府尹金致龍,移拜江原監司,未交龜之前,自當訖役耳。
又啓曰,臣誠惶恐,冒死敢達。臣本無似,謬叨重任,自揣才分,萬無堪承之望,內局提調,亦不得兼刑官,例也。近來雖因乏人,或不能遵守,而顧臣所兼諸任甚多,臣身奔走勞役,匪所敢論,而瘝曠之憂,實深矣。兼任中,許遞其一,則公私實萬幸矣。頤命曰,宇杭卽今兼任甚多,衆務旁午,實有獨賢之勞,金吾之任,似當許遞矣。上曰,金吾之任,今姑許遞焉。奏畢,諸臣以次退出。
上在慶德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,喜雨滌暑,伏未審夜來,聖體調攝,若何?昨入湯劑,其已進服,咳嗽失音之候,益加差愈,水刺厭進,亦有減歇之效,而核處·脚部,或有差勝之勢乎?臣等不勝憂慮,敢來問安。答曰,知道。湯劑進御,而咳嗽失音之候,水刺厭進,與昨一樣,核處·脚部,別無差勝之勢矣。
傳曰,史官二員待命,騎馬六匹立之,祈雨祭所內摘奸。
修撰李眞儉,牌不進,依承傳罷職。
上在慶德宮。停常參·經筵。
下直,巨濟府使邊震英,英陽縣監李虔。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,日氣陰濕,伏未審夜來,聖體調攝,若何?咳嗽失音之候,日漸差愈,水刺厭進,亦已減歇,而核處·脚部,或有差勝之勢乎?臣等不勝憂慮,敢來問安。答曰,知道。湯劑連進,而咳嗽失音之候,猶未快愈,水刺厭進一樣,核處脚部,別無加減矣。
傳曰,再次祈雨祭,獻官以下書啓。
京畿監司書目,通津府使朴東相,以身病受由三朔,八度呈狀,無意還任,凶歲曠官可慮,不得已罷黜事。又書目,楊根呈,以禮曹判書崔奎瑞辭職上疏上送事。啓。答曰,省疏具悉。卿其勿辭,從速上來行公。又書目,江原監司金致龍辭職上疏上送事。啓。答曰,省疏具悉。卿其勿辭,速往欽哉。又書目,臣於開城留守金萬埰之疏,有不可晏然者。乞命鐫遞,以安私分事,上疏上送事。啓。答曰,省疏具悉。卿其勿辭,從速察職。
全羅道巡撫使書目,南原府使李寅熺,光陽縣監河德裕罷黜事。
備邊司啓曰,本司堂上,或稱病或受由在外,久不上來,每於開坐之際,進參之員甚少,事體固已苟艱,而吏曹判書李墪,無端引入,已至經月,本曹只有次堂上一員,每以獨政稟啓,亦甚未安,吏曹判書李墪,卽爲牌招察任,何如?傳曰,允。
謝恩,右賓客李墪。
備忘記,再次祈雨祭,獻官左尹南致熏,司直梁重廈,各半熟馬一匹,典祀官兼大祝,博士鄭敞遠,學正朴致遠,各兒馬一匹,監察及諸執事,各上弦弓一張賜給。
吏曹啓曰,守令多闕,政事,取稟。傳曰,當日爲之。
右承旨李震壽,左副承旨李徵龜,同副承旨李鳳祥上疏。大槪,臣等,於吏曹參判李晩成之疏,有不得晏然者,乞賜遞免事。入啓。答曰,省疏具悉。爾等別無所失,勿辭察職。
京畿監司書目,高陽呈,以吏曹參判李晩成辭職上疏上送事。啓。傳曰,此上疏,還爲下送。又書目,砥平呈,以掌令鄭宇柱辭職上疏上送事。啓。答曰,省疏具悉。爾其勿辭,從速上來察職。
忠淸監司書目,韓山呈,以掌令權辭職上疏上送事。啓。答曰,省疏具悉。爾其勿辭,從上來察職。
黃海監司書目,更申前懇,乞蒙恩遞事,上疏上送事。啓。傳曰,還爲下送。以上朝報
禁府啓曰,以左邊捕盜廳啓辭,刑曹啓目,五衛將金鋏,移本府處置事,允下矣。金鋏,方待命於本府,卽爲拿囚之意,敢啓。傳曰,知道。禁府
禮曹曰,卽接宗廟署所報,則昨日大雨後,永寧殿第十室後面簷下滲濕,仰沙剝落,空室滲濕,宗室第十室後面道里下,雨漏流下,築墻沾濕,椽木一箇,亦爲滲濕云。臣曹,與本署提調,眼同奉審後,稟處,何如?傳曰,允。禮曹謄錄
有政。吏批,以趙鳴鳳爲禮曹正郞,李彦綱爲知義禁,李聖漢爲南原府使,鄭恒寧爲光陽縣監,李命徵爲通津縣監,尹趾仁爲兵曹參判,金鳴夏爲興海郡守。
上在慶德宮。停常參·經筵。
下直,河東府使元德夏,仇寧萬戶宋尙殷。
大殿,政院·玉堂問安。答曰,知道。二品以上·六曹問安。答曰,知道。勿爲問安。中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?咳嗽失音之候,益加差愈,水刺厭進,今已復常,核處·脚部,其有差勝之執乎?前入湯劑,當盡於昨日,臣等,今日與諸御醫入診,詳察症候,議定繼進當否,宜當,不勝憂慮,敢來問安,竝此仰稟。答曰,知道。咳嗽失音之候,日益差愈,水刺之進差勝,核處·脚部一樣矣。
左承旨兪命雄三度呈辭。入啓。遞差。
修撰洪重休辭職上疏。入啓。答曰,省疏具悉。爾其勿辭,救護父病。
禁府,金鋏·韓弼榮·朴希顔拿囚。啓。
吏曹啓曰,承旨有闕,政事,取稟。傳曰,明日爲之。
謝恩,司書鄭楷。
今日藥房入診時,湯劑今姑停止事,榻前定奪。
弼善洪禹寧,文學申思喆,牌不進,依承傳罷職傳旨。傳曰,只推勿罷。
右議政趙相愚箚子。大槪,臣兼帶濟用監提擧之任,法當遞改,玆敢據例仰請,冀賜處分事。入啓。答曰,省箚具悉。箚辭,令該曹稟處。
禁府,李後絳拿囚。啓。已上朝報
備邊司啓曰,因禮曹啓辭,日本送去國書及執政以下書契,皆以不備爲辭,而或慮彼答書之不遵近式,令萊府,措辭移書馬島,要以傳通江戶,且飭使臣,觀彼答書,如或違式,反復曉諭,必須如式改書後持來之意,令廟堂,稟旨分付事,命下矣。在前書契末端,皆以不宣爲結辭,近因諱避關白名,以備代宣,而當初彼此所講定,只是馬島往復書式而已。今於國書,我雖諱避,彼之一例爲辭,有不可保,則似宜爲先事之慮,依本曹啓辭分付,使行及萊府書契,卽令該院製送,何如?答曰,允。備局謄錄
禁府啓曰,全羅監司狀啓,刑曹粘目,參禮前察訪朴希顔,移本府處置事,允下矣。朴希顔,方待命於本府,卽爲拿囚之意,敢啓。傳曰,知道。禁府
上在慶德宮。停常參·經筵。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?咳嗽失音之候,比昨益愈,水刺之進,亦漸加勝,而核處·脚部,其有差勝之勢乎?臣等,不勝憂慮,敢來問安。答曰,知道。咳嗽失音之候,益加差愈,水刺之進,比昨加勝,核處·脚部一樣矣,勿爲逐日問安。
持平尹就履三度呈辭及右副承旨李宜顯再度呈辭。入啓。遞差。
知事尹以道辭職上疏。入啓。答曰,省疏具悉。卿辭如此,太廟提擧之任,勉副焉。
政院啓曰,知義禁李彦綱,除拜有日,尙未出肅,卽爲牌招察任,何如?傳曰,允。
備司啓目,粘連。忠淸都事兼海運判官啓本云云,漕軍身布,一同以上未收守令,瑞山郡守崔烷,德山縣監李宜行,牙山縣監愼爾定,竝只罷黜,何如?啓依允。
謝恩,知經筵李墪,右副承旨李徵龜,知義禁李彦綱。
京畿監司書目,道內各邑本月十一日,雨澤頗爲周洽,有水根處,亦可移秧,民事誠爲多幸事。
開城留守書目,本府本月十一日寅時始雨,翌日寅時乃霽,有水根畓鍾水,無水根畓不過沾濕,黍粟豆太,因此改色茂盛,誠爲多幸事。
江原監司書目,所授薇垣新除,其在廉義情勢,俱難冒昧承命,辭職上疏上送事。啓。答曰,省疏具悉。爾其勿辭,從速察職。
京畿監司書目,果川縣監金相元,冒犯濫率之科,一向辭狀,其在事體,亦難强令還任,不得已罷黜事。已上朝報
備邊司啓曰,頃因通信正使趙泰億所啓,彦千代圖書許與不許,令廟堂,斯速稟定事,命下矣。馬島之自昨年,以其子彦千代圖書爲請者,與乙酉年追請其兒名圖書事例稍益。蓋朝廷,曾有彦三·彦滿兒名圖書,兩次特賜之舊例,則今其所請,不至全然無據。第己丑渡海譯官之還,島主始發此請,而附陳於回答書契者,殊失敬謹之道。且於犯奸倭事,有不受書契之罪,本司覆啓中,雖示或當諒處之意,使萊府,諭及於館倭處,而以犯奸倭事,嚴加責諭之故,圖書仍至防塞而不許,渠亦自知其罪,不敢更請矣。到今無他端,而遽然許之,恐非節愼恩典之道,信使到彼,島主或不無提問之事,圖書之許與不許,必須明白定奪,分付使臣,然後使臣可以隨問應答,而玆事關係不輕,朝議參差,姑未歸一。自上,方在靜攝中,登對稟處,亦有所不敢,信使明雖陛辭,乘船前日字尙多。姑待前頭次對時,從容陳達稟旨,追後分付使行,何如?傳曰,允。備局謄錄
戶曹啓,吏曹判書李墪,壬午年奏請副使時,恩賜田結,尙未准受矣。平安道定州牧數外官屯畓玖拾肆負伍束。及慶尙道咸陽郡數外官屯田畓竝壹結貳負,望呈願受,依例折給,何如?傳曰,允。版籍謄錄
吏批,以李萬紀爲義陵參奉,柳鳳輝爲副提學,李元培爲監察,金天與爲德山縣監,尹熙亮爲牙山縣監,閔泰東爲校書校理,尹德駿爲知經筵,鄭纘先爲持平,韓在垣爲兵曹佐郞,朴泰恒·李敏英爲承旨,兪泰章爲典籍,金鎭圭爲左副賓客,李晩成爲右副賓客,李墪爲知經筵,尹德駿爲同經筵,柳萬重爲濟源察訪,尹趾仁爲同經筵,崔昌敏爲濟用奉事,鄭載恒爲廣興守,權詹爲掌樂正,崔奎瑞爲知春秋,權龜老爲司藝,李宇謙爲瑞山郡守,韓在垕爲直講,李晩成爲濟用提調,金鎭圭爲司譯提調,尹趾仁爲繕工提調,趙泰東爲宗廟提調,朴師淵爲引儀,權熺爲假引儀。吏曹政軸
兵批,以兪命雄爲副司直,李宜顯付副護軍,尹就履付副司直,崔後哲爲古豐山萬戶,李震伯爲中嶺別將,蔡橚爲宣沙浦僉使,禹夏亨爲武臣宣傳官,李重新爲武臣宣傳官,金載海爲洗馬,李梫爲曹司衛將,洪以徵爲羽林將,李纘源爲兼司僕將,李萬全·金壽基爲五衛將,柳重起爲副摠管。
上在慶德宮。停常參·經筵。
下直,舒川郡守丁道徽。
假注書沈尙鼎服制,代權宏。
假注書權宏在外,代沈珙。
政院啓曰,備邊司郞廳來言,今日賓廳日次,且有稟定之事,而上候方在靜攝之中,日氣熏蒸,登對有所不敢,來會本司云矣,敢啓。傳曰,來會賓廳。又啓曰,卽者大臣·備局堂上來會賓廳事,命下矣。引見時,兩司當爲入侍,而諫院時無行公之員。除在外外,呈告人員。竝卽牌招,以爲推移入侍之地,何如?傳曰,允。
傳曰,通信正使趙泰億,副使任守幹,從事官李邦彦,留待引見。
謝恩,左副賓客金鎭圭。
傳曰,大臣·備局堂上引見。今日引見時,持平鄭纘先所啓,請還收己卯文科追復之命。措辭見上上曰,勿煩。又所啓,請還收潛越宮城罪人金敏才,參酌定配之命,依律處斷。措辭見上上曰,勿煩。又所啓,請還收江都前後留守賜馬之命事。上曰,不允。正言申䨵所啓,新除授大司諫李肇,時在江原監營任所,請斯速乘馹上來事,下諭。上曰,交龜後,自當上來,勿爲下諭。
今日引見時,左議政金昌集所啓,瑞山郡守崔烷,以漕軍身布一同已上未收事,罷黜昨日政,已出其代矣。第漕軍布收捧,以十一月爲限,而崔烷之赴任,乃十月,故不敢區別,竝入於論罷之中,而本邑近來數遞,其弊可慮。崔烷之赴任日淺,與他守令有間,勿罷決杖,似宜,故敢達。上曰,勿爲罷黜,營門決杖,可也。已上朝報
備邊司啓曰,本司堂上禮曹參判金鎭圭,見帶有司之任,專管文書,而近日連不參坐,事甚未安。禮曹參判金鎭圭,卽爲牌招察任,何如?答曰,允。
今日入侍時,領議政徐宗泰所啓,頃日,有江都築城時前後留守論賞事,後日登對時,稟處之敎矣。前後留守,句管築役,終得竣事,誠有拮据勞瘁之功,而第保障之地,宰臣受命任事,其在事體,朝家酬勞,恐不當與各處山城監築武臣賞加之規,同矣。施以賜馬之典,或似得宜,而未知可據前例之如何。自上,特加稱重而處之,何如?上曰,仁祖朝南漢築城時,主管堂上完豐府院君李曙,終始擔當,故特爲加資,而沈器遠·張晩,則賜給熟馬矣。今此築城,與一人終始擔當者,有異,故登對時稟定之敎,蓋爲此也。左議政金昌集曰,前後守臣之主管,誠有功勞,而城築,旣有大小之別,事體又與監築者,有異,似當有參酌之道矣。上曰,熟馬面給,可也。昌集曰,兩臣處一體賜給乎?上曰,依爲之。疊書。左議政金昌集所啓,瑞山郡守崔烷,以漕軍身布一同以上未收事,罷黜,昨日政已出其代矣。第漕布收捧,以十一月爲限,而崔烷之赴任,乃在十月,故不敢區別,竝入於論罷之中,而本邑近來數遞,其弊可慮,崔烷之赴任日淺,與他守令有間,勿罷決杖似宜,故敢達矣。上曰,勿罷黜,營門決杖,可也。
行兵曹判書崔錫恒所啓,今此北漢之役,乃是國家大計,有非外方山城之比,募軍輩,當此盛熱,上下坂力役勤苦,倍蓰於平地,而一朔雇價米九斗·木二疋,非不少。若以卽今勞役之功,觀之,則猶或不足,臣於頃日進去看役時,募軍等,願得加數之意,呼訴紛紛,朝家議定之規,雖不當增減,若其所給之木,則必須擇其稍優者分給,然後可無呼冤之弊,而外方分定之木稍稍上來,聞其木品,麤劣莫甚云。今若以此分給,則不但渠輩之稱冤,似無應募之人,前頭之事,極爲可慮。兵曹若有餘儲,則推移先下,少無所難,而卽今庫中遺在,未滿千同,而麻布居半,實無措手之路。伏聞戶曹下地木,將至二千七百餘同云,量其所入之數,先爲上下,以外方所納之木,折價充補,恐合事宜。且募軍價,若以錢文,參半上下,則所給之木,其數不至太多,初欲與戶判,相議定奪矣。戶判今不入侍,事甚緊急,故敢此仰達。下詢大臣而處之,何如,上曰,此言,何如?領議政徐宗泰曰,募軍價布事,臣於外間,亦已有聞矣。今崔錫恒,親往審察,故以所見,陳達矣。北漢役事苦重,募軍所受之米,支糧之外,殆無餘數,其價木,升甚麤,不堪受用,則軍人輩之稱冤,勢所固然,而他無推移之路,他部經用,雖曰罄乏,此則與直爲取用,有異。戶判雖未同爲登對,爲先令戶曹移給三百同,似宜矣。左議政金昌集曰,向者閔鎭厚,以戶曹下地木,卽趙泰采別備爲言,而旣非別備之物,且經用浩大,不可徑先取用,故兵曹所儲軍木,爲先劃給者,蓋欲觀勢取用於地部矣。外方木品,如是麤劣,則募軍宜有稱冤之弊,今此城役,中外衙門,各助物力,戶曹下地木二三百同,亦爲取用,未爲不可矣。上曰,限三百同,移給北漢役所事,分付,可也。
今日入侍時,領議政徐宗泰所啓,信使行時,關白之子及執政以下禮單停減事,不可只信差倭口傳,欲知果出於江戶之言,令萊府移書問於馬島,待其回答,定其送否之意,頃日筵對時,旣已稟定矣。馬島書契,今纔出來,蓋其辭意,果出於傳通江戶之意矣。上曰,書契中,不言曲折,而出於江戶之意則分明矣。宗泰曰,儲嗣未定制之說,亦問之矣。回答書契,以爲,此乃差倭料度,非東武分付云。此旣全無所執,執政以下禮單,亦不言緣何事請減,似有含蓄不露之意,黠態可見,而但出於江戶之命則分明矣。朝家,旣贈隣國之君,又贈其幼稚之儲嗣,其禮已過,禮曹所送禮單,則人臣元無私交之義,本領非是,依其言勿送,事理固無所妨,而第關白子處禮單,事體較重,禮曹所送禮單,亦是朝家所命也。久遠已行之禮,今遽停廢,事涉未便。且此停除之言,自彼發之,又不言其請停之由,有若操縱在渠,其情慢肆矣。在朝廷大體,竝依舊例而付送,以示抑折之意似當,而倭性異常,旣定之事,斷不撓改,有非我國威令,所可折伏,終至違拒,則損辱,如何?亦有因此,而或致難處之慮,諸宰及在外諸議頗多,以爲如前付送爲宜,小臣之意,亦以一聽其言,而不送爲歉屈,而思其末梢,不無可慮,故昨日爲啓辭草陳稟,而勿送之意,結語矣。此事關係不輕,下詢于諸臣,何如?上曰,左相陳達後,諸臣各陳所見,可也。左議政金昌集曰,當初彼人請減禮單,只出於口傳,自古流行之例,不可因其口傳而停廢,故向日筵中,以書問島主,果出於江戶之意,則似當停止之意,定奪矣。今以答書觀之,雖稱東武之命,不爲明言曲折,似有甚麽意思,而旣有島主之書,則似不必備送,群議多如此矣。使臣到彼後,若諭之曰,儲君禮單,雖出一時特恩,元非應賜之物,至於執政以下禮單,兩國人臣,亦無私交之義。旣以勿送爲言,則朝廷,不必徑爲備送,故竝皆停止云,則恐爲得宜矣。行兵曹判書崔錫恒曰,謀國交隣之道,先定其本,然後節次推去,永勿苟簡之弊,若不立其本,而專務姑息,則其流之弊,有不可言。今此禮單一事,雖未知當初設行之意,百餘年流傳之事,必欲變改,則所當悉陳其事情,仰稟朝廷,自朝廷,可從則許之,不可從則不許,可也。今者關白新立之初,無他端而直使之勿送,其縱肆,甚矣。我若依其言而曲從,則啓日後輕侮之漸,適中其嘗試之計,其於國體,何如也?臣雖未諳倭情之如何,而百年久遠之事,一朝停廢,終未曉其得體也。左參替李彦綱曰,關白之子處禮單,當初對馬島主,特請於我國,欲爲居間生色之地,仍成規例,而元非應賜之物也。今雖有勿送之言,似非別有奸情,至於執政處禮單,則未知緣何請減,而今若抑勒入送,終至不受,則有損國體,故小臣,自前以此陳達,而廟堂,以不可只憑一差倭口傳而許之,故使邊臣,書問于島主矣。今觀其答書,則果出於江戶之言云,而其所以請除之由,則不爲明言,島主必無不知江戶旨意之理,而在渠之道,似不發說於隣國矣。上曰,此事旨意,島主必無不知之理,而勿論倭情之巧詐,雖以道理推之,必不敢明白言說矣。彦綱曰,小臣有區區之過慮,敢達矣。參判抗禮不便之說,初發於裁判倭及至大差倭出來之後,訓·別等,有責諭之言,則稱以妄發云,而今番首譯李碩獜,以節目講定次,下往東萊時,有一從倭私言,而朝廷必欲送禮單,改以判書書契,則當受之云。從倭之言,卽差倭之言而江戶之意也。若入送禮單之後,渠或不受,而更發此等說,則事甚難處。若曰人臣,無境外之交,當初所送,本自不是,汝之請減爲得,故許減之,而仍爲不送,則似好矣。工曹判書金錫衍曰,小臣,亦以不送,爲是矣。禮單若持往,而或出難處之端,則豈非可慮乎?刑曹判書尹德駿曰,臣在外,已與大臣及諸宰相議,臣意,與李彦綱相符矣。大抵自前倭人之言,我國未嘗折而不施,今雖齎去禮單,終至不受,則反爲辱也。彼請無前之禮贈,則宜所牢執不許,而請減舊例,而勿送,未知大傷國體,循彼之請而停之,則別無所妨,而自我,別欲給之之際,彼以抗顔不便爲主,而請高其等級,則使臣猝然當之,將若之何?臣之深慮,實在於此矣。禮曹參判金鎭圭曰,臣於此事,前陳淺見於覆啓及筵中矣。我國,雖倭人施以覉縻,而然亦豈可使操縱之權,盡在於彼,以啓見輕之弊乎?蓋此關白子禮單,當初之曲副彼意,雖過於厚,壬午以來,仍成規例,且以與國而贈遺彼儲嗣者,事體頗重,自下,所相問遺,似差輕,亦係朝廷所命,則非但彼不當無端不受,百年所遵行者,在我,亦難遽許其請停,而差倭所口傳者,累變其說,故使邊臣書問,而今其所答,又甚狡黠,不言因某事停除,至以未定封之說,諉之於差倭之一時料度,若不以未定封而請停,則其果由於何事乎?且其嗣君之定封與否,馬島亦豈不知乎?其詐如此,而不復抑折,惟其言是從,則操縱,可謂盡在於彼矣。此所以外議之有以爲不可許,如崔錫恒之言者也。然其付送,亦當有節目,今則事不可更,以此爲言於島主,使使臣,齎往江戶,言其主官接待之人曰,兩國自古所行之禮節,非差倭口傳之所可廢,故本國邊臣,書問馬島,其答亦不明白,我國所重者禮節,今不可不知所停之由,無端廢禮,故若使臣來傳云爾,則彼當有所答,若無所據,則亦當不得終却矣。且雖大臣之言,以勿送爲定,亦有可議者,關白子禮單,實自上所贈,故其別幅安御寶,事體重大,彼於重大者而不受矣。使臣私禮單,事體旣輕,又無相接之節,則尤豈可受饋乎?且禮官之所送於執政諸臣者,私中之公,使臣之饋執政諸臣,又是私中之私,其間,亦自有公私輕重之可言,彼於此兩件事,固不宜一却一受,爲使臣者,於彼之不受朝家公禮,而行私饋,亦豈不未安乎?今倂與此而盡爲停廢,使使臣語彼曰,爾儲君,旣不受我朝廷所送,故使臣不敢行私禮云,而於執政,亦如此爲言,則操縱之權,庶不在於彼,而又當知我之有所執守,而不靡然於其言。國體可以尊重矣。李彦綱所謂難處者,雖似有見,而若爲是之慮,一事二事,每每勉從,則誠恐削弱滋甚,將不能收拾。臣意,宜於上所陳二者而擇行,至於李彦綱之以爲,語彼,以當初所送,不是汝之請除爲得云者,此與移書馬島之辭,不同,未知果何如也。兵曹參判尹趾仁曰,久行之禮,猝請停廢,未知其意何據,而倭情雖難臆度,似不出於答禮爲難。抗禮不便等兩節,曾前所無之禮單,渠乃創請,則固當嚴斥,決不可從,而從前禮單之贈給,未見其得宜,而渠又請減,則尹德駿所謂,必爲强送,未知其可云者,誠是矣。勿論其情狀之如何,禮單恐不宜送去矣。上曰,使臣處,已諭予意,而倭人之事,我國每輒不勝,誠爲可慮。固當仍送,勿爲示弱,而此事,元非大段。且島主答書已來,明知其爲江戶之言,而强爲持去,終至不受,貽辱莫甚。且或不無難處之端,關白之子及執政以下私禮單,乃執贄之義,不可竝與此而停減,仍存,似可矣。鎭圭曰,關白之子,渠以年幼,已令除禮,則元無相接之禮,豈有執贄之義乎?上曰,執政以下私禮單仍給事,纔已下敎,而關白子處私禮單,何以爲之耶?宗泰曰,卽不相接贈幣無義,而此是流來之例,則只給執政以下,不給關白之子,亦似不便,使臣旣往之後,凡事從厚,不可只以事理論之矣。上曰,左參贊曾已往返於彼處,必詳知其物情矣。彦綱曰,臣雖奉使往返,倭情甚狡黠,豈能知之乎?使臣私禮單一款,若以事理論之,則鎭圭之言,是矣。而儲君雖不相接,使臣旣入其國,則不給禮單似未穩,至於執政,有來見使臣之節,尤不可無禮單矣。鎭圭曰,彼不受朝家所贈之物,而使臣之行私禮,未知此果不未安耶?上曰,左參贊所達,是矣。關白子處,使臣私禮單,竝仍給,可也。上曰,彦千代兒名圖書事,定奪,可也。宗泰曰,圖書事,信使辭朝之前,當爲稟達,而諸議參差,未得歸一。近日上候,連在靜攝中,日氣甚熱,此時登對,有所不敢,昨日,以從容稟處,使行乘船分付之意。爲啓辭矣。今適入侍,可以稟定,而曲折,槪在於啓辭中矣。蓋島主之自己丑,以其子彦千代兒名圖書爲請者,與追請渠之兒名圖書事段,稍異,而旣有後勿爲例之聖敎,特賜恩例,不當每以爲據。況渠附陳於因他事書契之中,其失敬謹,甚矣。本不當許之,而昨年備局回啓,以爾若篤於忠謹,聖朝恩厚,或當量處,爲語,使萊府,諭及館倭處,蓋渠後來所請,不至於全然無據。自前朝廷,撫綏遠人,務從寬厚,竊度事勢,畢竟或易至於許賜,然今信使之行,則不當無他端,而示以聽許之意矣。外議,或以爲,島主有問,信使宜答以嚴截防塞之意,此則與頃來所諭,未免逕庭。或以爲,宜答以朝廷意旨,使臣何以與知?此則有欠誠實,彼意見,信乎犯奸倭人事,與此條貫雖異,渠旣有前後違拒朝命之罪,使臣以此責諭,以爾果自新,益思忠謹,有如舊時,特被恩賞之日,則朝廷,或不無參量,特加恩數之事,以此方便善爲之事,俾不至落莫,爲好矣。昌集曰,此事曲折,首相已爲詳陳矣。仁廟朝彦三·彦滿圖書特給之時,卽有後勿爲例之敎。頃年次郞圖書請得時,大臣收議,亦爲不許,則彦千代圖書許給,豈不重難乎?向來略示微意,或以此爲藉口之端,而使行時,彼若不問,則不必提起,如或有問,以朝廷,似不輕許之意,答之,爲宜矣。上曰,諸臣各陳所見,可也。行兵曹判書崔錫恒曰,凡待倭之道,可許者快許,可責者嚴責,不可較量彼此,以爲從違之端,今此兒名圖書,雖曰謬規,再次許給,已成前例,與犯奸倭事,事件自別,以此防塞,似涉太過。曾以量處之意,已示朝廷微意,信使之行,彼若不問,則固無可論,如或問之,若以果然,益篤忠謹,有所自效,則朝廷寬大,豈無優恤之意?答之一以開自新之路,一以爲柔遠之圖,恐無所妨矣。李彦綱曰,曾前倭人兒名圖書許給者二次,不許者亦二次,彦三·彦滿則有功勞,故以特恩許給,而有後勿爲例之敎。厥後右京次郞則旣爲島主之後,追請其兒名圖書,朝廷之所以不許者,事理明正,渠不敢更請。彦千代圖書,事例稍異,其所名,亦不至全無所據,而當初旣有後勿爲例之判付,則到今亦不可輕許。第甲申年韓後瓊渡海時,朝廷諭以彦滿圖書,若還納,則次郞圖書當許給云,而彦滿圖書還納之請,終不許,繼發於己丑,而其後犯奸倭事,渠有不受書契之罪,在我之道,無必許之義。朝廷之初不牢塞,自是不絶遠人之望,而伊時責喩之辭,旣示欲許之微意,則今不可以永塞爲言,奉命之臣,異於譯舌,朝廷意旨,不可以答之,渡海後,彼若提問,則應答之際,不可不宛轉爲辭。若以今後,汝若悔過自新,朝廷,終當有量處之道,爲言,似可矣。金錫衍曰,臣意則以爲,使臣不可以不知,答之,彼若有請,答以此非使臣所當可否之事,當還白于朝云爾,則何害於事理乎?尹德駿曰,朝廷旣無終始不許之意,而使臣到彼之後,彼若復以爲言,則使臣自以己意答之,以爲爾若效誠信,則朝廷,未必不許爲言,似好矣。金鎭圭曰,圖書事,臣考見謄錄,則彦三·彦滿圖書,仁廟朝,初不許給矣。倭人連年祈請,極爲支離,故不勝其苦,以特恩許給,仍有後勿爲例之敎。旣有祖宗朝成命,故乙酉年,以次郞圖書事,收議大臣,而故相臣徐□□以爲,壬午一時特恩,且有後勿爲例之敎,則非但倭人,知其不可,後有所望,朝家不敢更議,先朝之事,其防塞甚峻,自上,以正合予意,批下矣。議者,或以爲壬午則竝許彦三·彦滿圖書,故有後勿爲例之敎,而今則只是彦千代圖書,不必拘於此敎云,而乙酉次郞所求者,亦只一圖書,而其時大臣所獻議中,引壬午聖敎,今何獨不然?然則亦當遵聖祖所敎而不許矣。蓋本朝之於倭人,雖事覊靡,而其所慮患,與淸人有異,此事雖不聽許,豈至生釁乎?權以鎭之以犯奸倭事爲言者,可謂失言,今何必踐其言乎?且頃年之略示微意云者,亦非有文書之事,此豈如執左契,而必求合其前後言辭之不差耶?壬午後不復許諾者,今至七十年,則何可不遵先朝下敎,而示以將許之意乎?或以爲彦千代事,與次郞有間,次郞固非長子,又於代立後追請云,而右京則與今何異耶?且事可給,則不當惜費,而如其不可給,則耗費亦不可不慮。卽今嶺南民力已竭,於接待倭人,而又輕許圖書,加出一船,則耗費不貲,終不如勿與也。且今番島主所答書契,不明言其國旨意,則使臣,何獨示朝廷旨意耶?我之於彼,雖非可與比較,彼之狡詐如此,而以我使之不答彼問,謂之不誠,非臣所知。且前日邊臣,於此事,示以微意,而今尙以爲難處,況使臣入其地而有言耶?臣意,彼雖問,使臣答以我爲通信而來,使事有職爾,圖書事,非我職掌之所預知云爾,則豈不得體乎?兵曹參判尹趾仁曰,臣未諳前例曲折,而島主之子賜給圖書,本出於一時恩典。島主若爲我國,盡其誠信之道,則雖又賜圖書,亦自有名,而近來館倭,或至犯奸,終不致法,其驕肆之習,殊極可惡。時方以此致責,則豈可施以恩例哉?東萊府使權以鎭之以此執言而拒斥者,未知其不可矣。若欲不示峻拒之意,則今番使行時,渠或有提起請得之事,使臣,答以島主,盡心兩國之間,無越科禁,則朝廷,亦豈終靳圖書之賜?而只以島主不遵禁條,所爲多不是,故朝廷不許者,蓋由此云云,則似爲得宜,而至於使臣,以不知答之,則有欠於誠信之道矣。上曰,乙酉年大臣收議後判付之事,卽次郞追請兒名圖書也。與彦千代兒名圖書事差別,而此非使臣職掌,不必先爲提說,彼若問之則可答,不問則勿言,爲宜,予之本意如此。且使臣事體,則與狡倭答書不言江戶之旨意者,有異矣。彦綱曰,譯舌則所幹之外,不敢與知他事,而使臣則異此,以不知爲答,似非誠實之道。如欲牢塞,則與當初微示量處之意,有所徑庭,措語間,不可無餘蘊矣。金昌集曰,若諭之以曾前汝輩忠謹,故特賜圖書,而此非每每爲例者,故更不輕許矣。況近來汝之所爲多如此,尤宜不許,此後果能如前忠謹,則朝廷,豈無酌量之道云而已?不可顯示將許之意矣。上曰,此事,使臣對彼時,不可峻塞,亦不可顯言許給之意,若以朝家似或有量處之道等語,善爲言及則好矣。鎭圭曰,雖如上敎爲之,不可以朝廷之意,言及也。彦綱曰,使臣答辭,勿以朝廷命令爲言,以其私言答之如尹德鵔所達,似可矣。上曰,此則不關使事,以使臣私言答之,可也。左參贊李彦綱所啓,犯奸倭人用律事,馬島倭,以約條所無,終始違拒,倭館殺人者,彼此同律處斷,則犯奸人,亦同罪勘當,事理當然,以此爲言,則渠何敢不從乎?今番使行到彼後,犯奸倭人,與我國人,同律勘罪事,明定約條爲可,故敢達矣。禮曹參判金鎭圭曰,犯奸者,彼此宜同罪,而倭人,不肯以同罪勘斷,倭之約條所無,今宜與之講定矣。行兵曹判書崔錫恒曰,此事,不必爲約條,似當爲制札矣。彦綱曰,所謂制札,便是約條矣。上曰,犯奸則同,而我國人梟示,倭人則不爲勘罪,似無是理。今番使行,以彼此同律勘罪之意,明白定爲約條事,分付,可也。已上備局
今日引見時,行兵曹判書崔錫恒所啓,宣傳官毋論南武,例以薦取才備擬,而若筵中別薦之人,則不待取才,曾有擬望之規,別薦中表表有名稱者,則依此例擬望,何如?上曰,筵中別薦人,除取才擬望,無妨矣。承傳謄錄郞廳金聖佑書。郞廳愼基慶校正。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,炎霖蒸鬱,昨日再勤引接,伏未審日間,聖體調攝,若何?咳嗽失音之候,已盡差愈,而水刺之進,亦復常節,核處脚部,其有差勝之勢乎?臣等不勝憂慮,敢來問安。答曰,知道。咳嗽差愈,失音之候,猶未快愈,水刺之進,幾盡復常,核處脚部,別無加減矣。
謝恩,左副承旨朴泰恒。
右尹申銋三度呈辭。入啓。遞差。
院啓,監察,卽□中御史之職也。如非衆所共知顯族,則決冒授也明矣。新除授監察李元培,本以嶺南賤孽,濫通仕籍,前履歷,已極僭猥,及授本職,物情爲駭。其在重官方之道,不可置而不論,監察李元培,請命改正。答曰,依啓。
刑曹判書尹德駿上疏。大槪,敢請僨誤職事之罪,仍陳久任中懷之弊事。入啓。答曰,省疏具悉。金天興事,刑郞仍任爲宜。卿其勿辭,從速行公。
戶曹判書金宇杭上疏。大槪,臣重患暑感,委頓痛楚,實無起動之望,今日問安,終不得自力進參,分義情禮,掃地盡矣。臣之罪戾,萬殞猶輕,乞遞臣本兼諸任,仍治臣罪,以安私分事。入啓。答曰,省疏具悉。卿其勿辭,調理行公。
修撰洪重休上疏。大槪,臣伏蒙恩暇,救護父病,而臣父所患,源委旣痼,元氣大脫,一樣澌頓,無望痊可。卽今情理,實無一刻離側之勢,臣之一日虛帶,只益瘝曠之罪。乞蒙鐫免,俾得專意於藥餌之節,以伸至情,兼附區區所懷,仰備裁擇事。入啓。答曰,省疏具悉。今玆築斯,大計已定,泉井亦無不足之慮,而爾別生沮戱之計,至以粗完爲主,觀勢徐圖爲言,極涉未安。且都城毁堞,不可不修,則旣始之役,何可已乎?惠郞是己之說,所論未知其得當。秉筆之臣,以職掌陳達,何所不可?至若李肇事,爾言是矣。擧子該官論罪一款,令該曹稟處,爾其勿辭察職。
檢閱金在魯上疏。大槪,臣伏見修撰洪重休之疏,以臣頃日所達金始慶事,論斥甚峻,旨意非常。論思之疏,便一彈文,廉隅所在,不得不陳疏徑出。伏乞亟罷臣職,仍治臣擅離禁直之罪事。入啓。答曰,省疏具悉。意外侵斥,不必深嫌,爾其勿辭察職。
京畿監司書目,高陽呈,以校理李晩堅辭職上疏上送事。啓。答曰,省疏具悉。爾其勿辭,上來察職。
上在慶德宮。停常參·經筵。
自辰時至午時,日暈。
右副承旨李徵龜上疏。大槪,臣年逾七十,病且深痼,衰朽之質,固不合於夙夜之任,而嚴畏分義,黽勉供職者,已至月餘日矣。昨於入侍退出後,重觸暑熱,胸膈痞塞,呼吸莫通,移時昏窒,幾死復甦,僵臥直廬,達宵叫苦。時月之內,萬無復起爲人之望。伏乞聖慈,亟許遞改事。入啓。答曰,省疏具悉。爾其勿辭,調理察職。
吏曹判書李墪上疏。大槪,臣有壞法之失,不勝惶恐待罪,仍陳可以稍變而通之者,以俟裁處,兼暴老病耗昏,不可一日仍冒之實狀,將臣本兼諸任,竝賜鐫遞,以幸公私事。入啓。答曰,省疏具悉。新定久任之法,意有所在,無他變通之道,而疏辭如此,當問于大臣而處之。卿其勿辭,從速行公。
京畿監司書目,楊根呈,以禮曹判書崔奎瑞病重上去不得事。啓。傳曰,卿勿固辭,調理上來行公事,回諭。
修撰洪重休上疏。大槪,伏蒙聖批,旣勤誨責,繼示開納,臣誠感愧于中,而第於別生沮戱之計,極涉未安之敎,已極惶悚無地。且得見檢閱金在魯之疏,其所詆斥,不比尋常,以此情勢,實無抗顔就直之望。玆敢隨牌詣闕,陳疏退去,乞罷臣職,仍治臣罪,以謝人言,以靖私義事。入啓。答曰,省疏具悉。爾其勿辭察職。已上朝報
禮曹啓曰,卽接孝陵參奉所報,則王后陵上東邊曲墻內,第二層階石三立,夜間傾側,其傍近砌石,亦皆出沒不齊,似將有顚側之勢云。陵寢至近之地,有此頹圮之患,不可無慰安之擧。慰安祭,不卜日,來十九日設行,而依前例本曹堂上郞廳,進去奉審後,稟處,何如?傳曰,允。
禮曹啓曰,纔以孝陵王后陵上曲墻內階石傾頹事,慰安祭設行之意,啓稟允下矣。本陵報狀,只擧王后陵上而爲言,故依所報啓稟,而追伏聞大王陵,同在一曲墻之內,今所傾頹之階石,雖較近王后陵,事體不可只擧慰安之祭於一陵,竝爲設行兩陵之意,敢稟。傳曰,依爲之。禮曹謄錄
上在慶德宮。停常參·經筵。
下直,從浦萬戶朴弘輔。
中殿·世子宮·嬪宮,藥房問安。答曰,知道。
藥房啓曰,蒸炎日甚,伏未審日間,聖體調攝,若何?失音之候,日漸差愈,而水刺之進,亦已復常,核處脚部,其有差勝之勢乎?臣等不勝憂慮,敢來問安。答曰,知道。失音之候,已盡差愈,水刺之進,亦已復常,核處脚部,別無加減矣。依前間六日問安。
正言呂光周啓曰,臣之忝叨言地,已至四朔,一言無補,日尋長單,如非病狀切急,何敢更煩於呈告申飭之後乎?喉司不諒,一向退却,方切悶蹙矣。卽伏見修撰洪重休之疏,則盛論前江原監司李肇踰越定制之非,至以臺閣之上,曾無一言相規,爲辭。臣於是,不勝瞿然之至。李肇之將母隣境,蓋用前例,若其一遷再遷,有違常法,誠有所失,而亦由其母病轉劇,親自將護之致,事關爲親,情亦可恕。況已露章首實,有所自處,則未知其必可追論於已遞之後也。然旣以不言爲咎,則今之處臺閣者,無如臣之最久,含默之誚,臣實當之,臣何敢一刻仍冒乎?昨緣日暮,今始來避,所失尤大。請命遞斥臣職。答曰,勿辭,退待物論。
正言申䨵啓曰,伏以,臣素抱奇疾,轉成痰火,每値夏序,輒復添重,比來宿症,一倍危惡,連尋辭單,冀蒙恩遞,見阻喉司,一味惶蹙。日昨,以賓廳次對,召牌遽降,嚴畏分義,力疾趨承,適値右僚未及詣臺,不敢遲待,仍卽替入矣。前席退出之後,暑毒挾發,火升而頭疼,痰罥而喉閉,雜灌藥物,僅通呼吸,委身牀席,達夜叫苦,方此縮伏之中,得伏見儒臣之疏,論斥大司諫臣李肇曾按關東時事,而至謂之臺閣之上,無一言相規。且以今春講經時擧子之得畫者十三分半事,而其後繼講之人,得優畫者,絶少爲言。臣不勝瞿然之至。臣除拜諫職,或受由在鄕,或以病呈告,事或可言,勢不暇及。今臣之見帶言地,旣閱累朔,則不言之責,臣實難免,豈可以行公日少,有所自恕乎?至若講經時事,則臣於其時,以監試官,進參於二所,而其所謂第二字得畫十三分半云者,卽指二所擧子而言也。問難文義,黜陟工拙,自有有司者存,非隔帳在外者所可干預,而專爲一人,多屈實才之狀,臣未見其彷彿。設若誠有意,兩司之臣在焉,何可任其放肆,而不爲之沮抑耶?今此疑謗之說,至登於章牘之上,監試之任,雖曰與主司有異,其不可諉以悠悠之談,而獨爲晏然也決矣。臣久居言地,旣招含默之譏,曾監試事,又添難安之端,以此以彼,其何敢一刻苟冒於臺次乎?昨緣賤疾增劇,今始忍死來避,所失尤大。請命遞斥臣職。答曰,勿辭,退待物論。
京畿監司書目,龍仁呈,以戶曹參議趙泰億辭職上疏上送事。啓遞差。
司諫柳述啓曰,臣伏見修撰洪重休之疏本,則以大司諫李肇,前任江原監司時,盡室移置於越界之地,終至於入境抵營,有所論列,而末乃以臺閣之上,曾無一言爲斥。臣於是,不勝瞿然之至。肇之此事,雖爲病親,旣違法例,則宜有警責,而累上辭疏,必欲遞免,則留俟自處,未害爲忠厚之道,論劾之擧,此所以未發也。然儒臣執法之論,若是嚴峻,則不言之誚,無以自解,臣何敢晏然仍冒於臺次乎?昨緣病故,今始來避,所失尤大。請命遞斥臣職。答曰,勿辭,退待物論。
修撰洪重休牌不進,依承傳罷職。
備忘記,日昨賓廳次對,龍川罪人成云事,陳達擧條中,問于大臣時,下敎全不載錄,左參贊李彦綱陳達之辭,亦皆落漏,極爲非矣。當該注書,從重推考。
獻納梁聖揆啓曰,臣於病伏中,得見儒臣疏本,以大司諫李肇,曾按東藩,違法將母,盛加詆斥,至以臺閣,曾無一言相規,爲非。臣於此,不勝瞿然之至。肇旣終鮮,只在所恃,年老多病,不忍遠離,移置隣境,情理或然,一遷再遷,果有失着,若其家眷,曾不入境,而今其疏語,有若盡室抵營者然,此則元非實狀。且其所謂踰越定制者,事關爲親,情亦可恕,首實自處之後,必爲提論,恐非篤厚之風,乃者執法之論,峻發於論思之地,不言之誚,實無以自解。其何敢苟然仍冒於臺次乎?請命遞斥臣職。答曰,勿辭,退待物論。
檢閱金在魯上疏。大槪,昨奉溫批,繼承嚴召,感激惶隕,黽勉就直,而踪地臲卼,如坐針氈。伏見儒臣再疏,操切詬斥,又加一層。臣雖怵分畏義,不敢更爲徑出之計,而其不可因仍蹲據則明矣。伏乞亟遞臣職,仍治臣瀆擾之罪事。入啓。答曰,省疏具悉。當初陳稟,元非異事,儒臣之斥,何必深嫌?爾其勿辭察職。
上在慶德宮。停常參·經筵。
下直,忠淸監司趙道彬。
傳曰,忠淸監司趙道彬引見。
同副承旨李鳳祥上疏。大槪,伏以銀臺淸選,固非如臣武夫所可一日苟冒,前後誤恩,逈出尋常,驚惶踧踖,無地措躬,黽勉趨承,今將一月矣。素患水土之疾,乘暑添劇,吐血無數,昏倒不省,莫保朝夕,不避鈇鉞之誅,疾聲呼籲於天地父母之前。伏乞亟許遞改,以尋生路事。入啓。答曰,省疏具悉。爾其勿辭,調理察職。
副提學柳鳳輝,文學申思喆辭職上疏。入啓。答曰,省疏具悉。爾其勿辭,從速察職。
右副承旨李徵龜牌不進,依承傳罷職。
兵曹口傳政事,副司果李徵夏。
應敎李世最上疏。大槪,臣於諫院處置,有不敢參涉之嫌,乞賜遞斥,以安私分事。入啓。答曰,省疏具悉。爾其勿辭察職。
吏曹啓曰,承旨有闕,政事,取稟。傳曰,明日爲之。
玉堂箚子。大槪,請正言呂光周·申䨵,司諫柳述,獻納梁聖揆竝命遞差事。入啓。答曰,依啓。
京畿監司書目,振威呈,以嚴諸命家所畜猪,今月十五日産雛,而其中一雌雛,一身兩頭·兩耳·四目,兩鼻·兩口,事係變異事。
江華留守書目,本府境內農事,今月十五日始雨,十六日乃霽,川渠漲溢,高燥田畓,無不周足,而南距二十里外段,雨下未滿一鋤,一境之內,雨澤之不均,誠爲可怪,而木花黍粟段,日漸茂盛,誠爲多幸事。以上朝報
今日,入侍忠淸監司趙道彬,留待引見。右副承旨朴泰恒啓曰,忠淸監司趙道彬,今方入侍,提及海防等事,臣惶恐敢達。臣頃年忝按此道,安興爲鎭,卽江都後拒,糧餉兵器,積峙數多,非等閑之地。第處地深入海中,距官門四十餘里,城中居民,不過三十餘戶,形勢極其孤絶,故有戰船一隻,而每於水操時,只使船將,領赴水營,蓋欲令僉使,不離信地,以備不虞之意。然而本鎭,內無守卒,外乏聲援,脫有過去之賊,卒然侵掠,其何能備禦乎?是以臣具由狀聞,以泰安爲防禦使,爲緩急相須之地。其後本鎭及防營,有撕捱之端,無着實據行之事矣。伏聞巡檢使李晩成,更爲變通之,而臣在外,未見啓本,設施利害,姑未知,而事係關防,宜加詳量。新監司下去後,使之親自巡審,裁度形勢,務得萬全之道,似宜矣。趙道彬曰,承旨所達如此,而臣本闊於事情,其何能裁度形便乎?赴任後,第當巡審,如有所見,則可以狀聞矣。上曰,巡撫使狀啓,備局未及覆啓,而卿下去巡審後,如有所見,狀聞,可也。備局謄錄
上在慶德宮。停常參·經筵。
副摠管密豐君坦三度呈辭。入啓。遞差。
吏曹,兼春秋單韓在垣。
謝恩,右副承旨金興慶,兼春秋韓在垣。
修撰權詹牌不進,罷職傳旨,傳曰,禁推。
慶尙監司書目,臣於病勢之外,又有冒犯邦禁之罪,乞賜遞免,仍治臣罪,以爲不法者之戒事,上疏上送事。啓。答曰,省疏具悉。卿辭如此,令廟堂稟處。
禁府,權詹拿囚。啓。已上朝報
吏批啓曰,臺諫及玉堂闕員,今當差出,而擬望之人乏少,相避外任,竝擬,何如?傳曰,允。
又啓曰,慶基殿參奉朴斗山,前此再度呈狀內,以其所被臺疏之斥,不比尋常,其在廉隅,不可仍在之意爲辭,而以臺疏,出於風聞之爽誤,不必以此爲嫌,論題矣。今又呈狀,必期解職,則自處之義,亦宜如此,改差,何如?傳曰,允。
有政。韓在垣爲兼春秋,孫命來爲學諭,洪構爲養賢庫直長,李縡爲漢學敎授,金興慶爲右副承旨,李明浚爲司諫,權詹爲修撰,權恒爲獻納,朴權爲右尹,李世德爲正言,林熏爲淳昌郡守,韓祉爲正言,李夏命爲監察,吳泰興爲監察,李相休爲德山縣監,南九明爲果川縣監,李大成爲戶曹參議。吏曹謄錄
兵批,以趙泰億·柳述付副護軍,申銋·梁聖揆付副司直,呂光周·申䨵付副司果,沈珙付副司正。
備邊司啓曰,左議政金昌集箚子,陳西邊犯越罪人捕捉時助捕人等,免賤施賞,元非事目,初旣反汗,又復還仍,有關後弊,且有冒濫人等,不可仍存之意,令廟堂稟處之命矣。蓋此渭原罪人等購捕之事,雖係緊重,而至於助捕,元不擧論於事目中,則賞典固非前例,而罪人李萬成·李萬枝二名,本道以先爲捕捉事馳啓,自本司急先回啓之時,以激勸後來爲意,而偶未詳察,助捕四名,竝與指示,而以免賤施賞事啓下,旣已分付之後,追究其有違事目,入侍時,以此意陳達,助捕免賤,則命還收,而使之只給錢布矣。其後本司堂上李彦綱,旋又還仍爲請者,慮收還已施之賞,在於罪人畢捕之後,邊民不知事目本意,必有失望,事涉不便,而遂有助捕,仍許免賤,追後助捕之類,亦一體施行之命矣。念此罪人等搜捕之際,抵死奔突,必用衆力合勢而後,可以捉得,則固應有助捕之功,而旣非事目所擧,則竝施以免賤重賞,有關後弊,誠有如大臣箚辭者矣。第旣命還仍,今復改命收寢,則雖出於遵事目,而朝令屢更,涉於顚倒。且箚辭,只陳其濫觴之弊而已,非有又復收還已施之意矣。先捕時助捕官奴四名則免賤,賞典使之仍前頒下施行,而此出於一時特恩,日後勿復遵而爲例,宜當。追到査啓中,助捕者官奴可惜,義順館奴晶伊二名,卽箚中所論夤緣冒濫者也。晶伊,是捕捉人尙維周之兄子也。維周之以至親,冒稱助捕,不避嫌疑,圖避免賤之狀,固有所難掩,可惜,亦是京居兩班之賤産,則因此圖頉賤役,其跡可疑。人多以爲追捕時助捕之類,則今固不當以免賤施賞,而旣知其冒濫,雖錢布之賞,亦不可仍存。奴晶伊,竝令拔去,何如?
上在慶德宮。停常參·經筵。
嬪宮生辰日。
大殿·中殿·世子宮·嬪宮,政院·玉堂問安。答曰,知道。
假注書沈珙病,代李太元。
忠淸監司書目,都事金始鑌,母病沈重,還任無期,公都會日子且迫,不得已罷黜事。又書目,淸風呈,以大司憲權尙夏辭職上疏上送事。啓。答曰,省疏具悉卿懇。風憲之長,不宜久曠,卿其安心勿辭,斯速登途,以副予望。
上在慶德宮。停常參·經筵。
酉時,白雲一道如氣,起自巽方,直指乾方,長竟天,廣尺許,良久乃滅。
下直,洪川縣監李命世。
禁府,韓壽岳·崔漢輔·徐大成·尹大英·柳鳳鳴·鄭錫三·徐宗廈拿囚。啓。
修撰權詹上疏。大槪,積罪如山,猥蒙涵貸,圓扉才脫,氷銜仍舊,天恩愈渥,臣罪益深。嚴召狎至,不敢坐違,來伏禁扃之外,而顧臣踪地,有不敢重汚榮班者。且於向日館僚之筵奏,益增其難安之端,玆敢悉暴哀悃,冀蒙鐫免,仍乞治臣前後負犯,以肅頹綱,以安私分事。入啓。答曰,省疏具悉。爾勿過辭,從速察職。
傳曰,召對爲之。入侍承旨金興慶,玉堂李世最·鄭栻,假注書李太元,史官朴弼夢·金在魯。
今日召對時,修撰權詹,待明朝牌招察任事,榻前下敎。以上朝報
禁府啓曰,以本官議啓刑曹粘目,初檢官沃溝縣監金萬衡,移本府處置事,允下。金萬衡,時在任所,依例發遣府羅將,拿來,何如?傳曰,允。
又啓曰,以禮曹啓目刑曹粘目,一所主掌官尹大英,二所主掌官柳鳳鳴,擧子參奉南鶴增,新及第鄭錫三·鄭思大·徐宗廈等,移本府處置事,允下矣。尹大英·柳鳳鳴·鄭錫三·徐宗廈,方待命於本府,卽爲拿囚,而南鶴增,時在江華府長寧殿直所,鄭思大,在於黃海道平山地本家云。依例發遣府羅將,拿來,何如?傳曰,允。禁府
備邊司啓曰,李萬成·李萬枝等指捕人賞格,前已稟定,分付本道擧行矣。李萬建·李俊元·李先義等指捕賞格,亦當次第擧行,而或以兩人,竝錄首捕,或助捕之數太多,故發關行査,本道査啓,頃亦啓下本司,今不可一向遲滯,使效勞者解體,凡其指捕人,依萬枝·萬成指捕者例,萬建指告內奴李孝萬,捕捉官奴澄伊,免賤,錢布間依事目加給。助捕賞格,因大臣箚論,當初已頒下者外,更當勿免賤,量給錢布事,纔已稟定矣。今此助捕官奴金從礪,將校朴廷淑,錢布元數中三分之一題給,俊元捕捉官奴義成,免賤,錢布間加給,助捕內奴申仲劍,錢布元數中三分之一題給,先義指告官奴金昌業,免賤,錢布間加給,捕捉兵營軍官尙維周,加資,實職除授,錢布間加給,助捕軍牢良人崔貴萬,錢布元數中三分之一題給,而俊元指告狀啓,則以官婢楚臺香懸錄矣,尙維周,受兵使之令,任譏捕之事,詳知俊元指捕實狀,日昨呈狀本司,以爲初因前從浦萬戶李選指告,得知罪人隱伏於理山地,捕捉後,以其緣由,言于郡守,使之枚擧報兩營及按覈御史,以李選姓名懸錄,而就報狀中指捕一款,謄書貼踏印,持來上京後,聞報狀中,改以楚臺香,換名懸錄云云,而仍納理山郡印成貼小紙,果以從浦萬戶李選,指示懸錄矣。以此見之,則當該郡守之初旣從維周所言,至於成給文書後,於報狀中,以官婢名換易之狀,殊涉可駭。似當有究覈之擧,而揆以事體,不可因其呈狀,遽遞邊守,爲先拿問尙維周,取其招辭,具獄體,次第推問各人,宜當。以此分付本道及該司,而凡此賞格所用錢布,在京則宜自戶·兵曹題給,在外則亦宜以戶曹句管者用之,而日昨萬枝等二人捕告人賞格,本道兵使,誤以本司句管木題給矣。不當開誤,自今令以該曹所管,隨其捕告者所在處題給,何如?答曰,允。
又啓曰,頃日因檢討官鄭栻所啓,渭原罪人正犯五人外,追後捕捉者,及中路奪去之人捕捉者,依當初事目,施賞事,命下。所當依此擧行,而正犯九名內,李萬枝·萬來·萬建·俊元·先義等五名,自初以正犯購捕,故其捕告者,依事目施賞。至於李萬枝·李俊建·宋興准·尹萬信等四名,或以他罪被囚,仍以越獄,或以罪人切族,前後捉囚,因推問正犯,端緖轉露,終至承款,論其罪犯,則固當與萬枝等,一體勘斷,而若其捕告者,則視捕告萬枝等之人,宜有差等。劫囚之類,則雖極獷悍,體段,與犯越罪人有別,則其捕告者之賞典,亦不宜一如犯越罪人之購捕,故前日啓下事目中,此一款,元不擧論,則筵臣之陳達,出於錯認,而伏想聖明,亦必隨其所達而下敎矣。此等捕告賞典,旣不載事目,則下敎雖如此,其在愼賞之道,恐不必濫施。竝皆參酌其告捕者,依前日獷悍劇賊告捕之例,一名捕告者,出身及良人,加資,公私賤,免賤,助捕者,各一人,錢則伍十兩,木則二十疋題給,宜當,而上項兩款罪人告捕者,本道及按覈御史,曾無指名啓聞之事,令本道詳査馳啓,以爲覆奏論賞之地,何如?
上在慶德宮。停常參·經筵。
巳時,日暈。
謝恩,修撰權詹。
傳曰,史官一員待命,騎馬三匹立之,健元陵忌辰祭所內摘奸。
平安監司書目,慈山之人畜雷震,江界之夏月霜降,俱係非常變異。泰川等三邑,雹災甚慘,郭山等十七邑,蟲災熾發,種種害穀,又至於此,民事極爲可慮事。已上朝報
刑曹啓曰,今番講經時,一二所擧子中換字儒生,自本曹囚禁推覈之意,昨已覆啓蒙允矣。擧子十三人內,在京者只二,其餘或在三南·海西·畿甸,今當發關拿致,次第推問,而第臣取考禮曹回啓,且考主掌官冊字,一所鳳字擧子密陽居孫萬玉,以服制,樹字擧子水原居李亨謙,以呼不,二所歸字擧子聞慶居權,以服制,竝不應講,與他擧子之無端授字有別,旣無用情之事,而遠外儒生,混同推捉,亦涉有弊。似當有區別分揀之道,何以爲之?敢稟。傳曰,然則孫萬玉三人,分揀。
上在慶德宮。停常參·經筵。
自午時至申時,日暈。
京畿監司書目,廣州等官呈,以自今月十五日至二十日,或雨或晴,高下田畓,擧皆周洽,移秧根耕,不失其時,誠爲多幸事。
江華留守書目,本府境內農事,自今月十八日二十一日至,連爲雨下,田畓毋論高低,擧皆周洽,前頭民事,誠爲多幸事。
上在慶德宮。停常參·經筵。
下直,通津縣監李命徵。
中殿·世子宮·嬪宮,藥房問安。答曰,知道。
藥房啓曰,炎熱轉甚,伏未審此時,聖體調攝,若何?核處脚部,其有差勝之勢乎?臣等久未入侍,今日與諸御醫入診,詳察症候,宜當。不任憂慮,敢來問安,竝此仰稟。答曰,知道。核處脚部,別無加減矣。
持平鄭纘先啓曰,臣於受暇在外之日,得見修撰洪重休疏本,以前江原監司李肇違法將母事,深加非斥,而仍責臺閣之無一言相規,臣不勝瞿然之至。李肇之迎置其老母於營底,雖其情理可恕,誠有違法之失。如或不思自處,冒居其任,則規劾之擧,在所不已,肇旣累疏陳情,必遞乃已,則臣未知其必加追劾於已遞之後也。雖然,身居臺職,莫效一日之責,執法之論,至發於論思之地,不言之咎,臣實難免,其何可苟然仍冒於臺次乎?請命遞斥臣職。答曰,勿辭,退待物論。
備邊司啓曰,今因慶尙監司兪命弘辭職上疏,令廟堂稟處事,命下矣。疏內所陳病狀之外,又以濫率犯法,自首,而所謂子婦之自郡至營,女子之聞母病下來,雖出於情勢之適然,而旣在糾察管下之地,身自犯之,事體未安。此時方伯遞易,雖涉重難,旣已首實之後,不可仍存。慶尙監司兪命弘,今姑許遞,何如?傳曰,允。
副校理洪致中上疏。大槪,臣於前修撰洪重休之疏,有不得自安者,玆敢冒死陳章,略暴委折。伏乞聖慈,亟削臣職,仍治臣罪,以重國試,以謝人言事。入啓。答曰,省疏具悉。情外之謗,不必爲嫌,爾其勿辭,從速察職。
忠淸監司書目,韓山呈,以修撰權忭辭職上疏上送事。啓。遞差。
兵曹判書崔錫恒,禮曹參判金鎭圭,戶曹參判洪璛上疏。入啓。答曰,省疏具悉。道臣所爲,殊涉未安,推考警責。今新監司覈實狀聞事,依疏辭施行,卿等勿辭,從速察任。
右承旨李震壽上疏。大槪,猥陳病狀,冀蒙遞免事。入啓。答曰,省疏具悉。疏陳三件事,令廟堂稟處,爾其勿辭,調理察職。
正言李世德辭職上疏。入啓。答曰,省疏具悉。頃年所論,殊欠公平,則今玆疏中氣勢庇護等語,誠甚未便也。勿辭察職。
全羅監司書目,務安呈,以兼文學林象德辭職上疏上送事。啓。答曰,省疏具悉。歸養之請,可見情理之懇迫,而經幄之臣,與他有異,不宜輕許。爾其勿辭,俟父病間,上來察職。
同副承旨李鳳祥上疏。大槪,銀臺出納之任,固非如臣所可冒居。且臣於南兵使李尙狀啓,不爲請推,矇然捧入,致有顚錯溺職之失。乞賜罷免,以謝人言事。入啓。答曰,省疏具悉。爾其勿辭察職。
吏曹啓曰,守令有闕,政事,取稟。傳曰,明日爲之。
刑曹判書尹德駿上疏。大槪,敢請鈇鉞之誅,以重國試,以快人心事。入啓。答曰,省疏具悉。設有追換,此非試官之所知,情外之謗,在我何嫌?卿其安心勿辭,從速行公。
京畿監司書目,高陽呈,以吏曹參判李晩成辭職上疏上送事。啓。答曰,省疏具悉。卿其勿辭,從速上來察職。
今日藥房入診時,上曰,四月三十日引見時,以掛書罪人各別購捕事,下敎之後,過五六日,趁未捕得,故特推捕盜大將矣,今至一朔,迄無跟捕之報,事甚駭然。左右捕盜大將,更爲從重推考,從事官,竝汰去,各別嚴加申飭,期於從速必捕,可也。都提調李頤命所啓,頃日迎恩門掛榜罪人,尙未捕得。外議以爲,其中若或有賤人干涉者,朝家,以發告者,雖是私賤,亦許免賤,許給其賞之意,添入頒布,則似有益於跟捕之道,故敢此仰稟。上曰,所達好矣。依此分付,可也。已上燼餘
宣惠廳啓曰,鄭載岳·李耉徵·權相夏,以情勢難安,病狀且苦,勢難供仕之由,具所以調理之意論題矣,一向固辭,無意察任。至於載岳,則己丑年,實職除授,呈狀辭免,而因本廳堂上陳白,以善於職事,有特遞本職,仍察兼任之敎。厥後供職,蓋出於不得已,而卽今竝稱情勢之難安,不無所執。況當此捧上連續,廳務煩劇之日,不可無變通之道,竝姑改差,何如?傳曰,允。湖南廳
傳曰,密南都正堪,宗學諸宗臣考講時,連五等居首,加資。吏曹謄錄
今日入侍時,守禦使金宇杭,北漢往審時,所受密符,仍佩往來事,榻前下敎。
傳曰,今觀東萊府使李正臣狀啓,及馬島書契謄本,卽書式請改事也。今玆大君之稱,已至七十七年之久,而請復之說,猝發於意外,有若指揮者。如有一毫敬憚之心,則寧有此駭擧耶?此事非向日禮單之比,不可不嚴辭峻斥,令廟堂斯速覆奏。備局謄錄
捕廳啓曰,玉果官奴李眞碩呈狀內,渠於稷山酒幕止宿時,見失之馬,偶然逢着於馬廛,廛人曺先及魯世柱等,捉來云。卽爲招問,則曺先招內,南大門外韓哥稱號人,持牛馬各一疋而來,要令賣給,牛隻則捧錢十一兩,放賣於牛廛人,馬匹則捧錢十二兩,放賣於魯世柱處矣。今此馬主,執捉其馬,欲呈本廳,故渠往尋韓哥,欲爲捉來,則韓哥上典所謂洪生員,招見曺先,多般誘乞,因以錢文二十餘貫出給曰,此乃家奴所賣牛馬之價,汝須持此錢以去,勿爲呈官,宜當云,而元賊則周遮不給云。臣卽發軍官,捉致其賊人,則方其跟捕之際,有數三兩班,手持圓木,亂打邏卒,破折結索之鐵鉤,攘奪被縛之奴子,而當該賊奴,深藏祕匿,使不得捉去云。臣聞來,不勝驚駭,再送軍官,使之捉來矣。原賊則稱以逃躱,而不爲給送,其上典洪敍禹,隨軍官而來,故臣問其委折,則其混給牛馬之價,私相和會之狀,及打破邏卒之鐵鉤,攘奪其奴之罪,渠亦無辭自服矣。所謂馬價,則本主旣出之後,還給可也,而至於牛價,雖是其奴偸賣之物,牛主未出之前,宜不敢擅自區處,而敍禹,明知其奴之爲賊,惟恐其呈官推治,以其牛價,混給不干之曺先,冀其私自彌縫者,事涉殊常,而渠以今月十五日內,現出賊奴之意,縷縷白活,以此捧招放送矣。今則期限已過,尙不現出,其罔畏國法,甚矣。蓋捕廳軍士,非他閑漫官差之比,窺捕盜賊,亦非尋常推捉之事,而敍禹,藉其兩班,毆打邏卒,至破鐵鉤,容匿賊奴,終不現出,其無忌憚若是,而終莫敢誰何,則捕廳軍卒,將不敢窺見於士夫之門,强盜猾賊,擧將匿蹤則兩班之家,肆行偸竊而不少畏戢矣。其所關係,實非等閑,前後朝家之以此申飭,非不嚴明,而近來紀綱頹弛,人不畏法,如此之弊,比比有之。當此加意窺捕之日,決不可循例處之。上項洪敍禹,令攸司囚禁科罪,其賊奴,刻日現出,一以懲蔑法之徒,一以杜日後之弊,何如?傳曰,允。捕廳謄錄
上在慶德宮。停常參·經筵。
午時·未時,日暈。
政院啓曰,持平鄭纘先,引嫌退待,而憲府時無行公之員,未卽處置。掌令鄭宇柱,卽爲牌招,使之處置,何如?傳曰,允。
禁府,卞爾札拿囚。啓。
政院啓曰,朝者,以處置事,掌令鄭宇柱,啓請牌招矣。宇柱,來詣引避,而觀其措語,則以爲與李肇,姻誼不凡,且於談話之際,不能面斥其犯禁之非云。本院,以此非可引之嫌,速爲處置之意,累度往復,而還給其避嫌,則終不回聽,卽爲呈單出去,除在外未肅拜人員外,他無推移處置之員。掌令鄭宇柱,更卽牌招,以爲處置之地,何如?傳曰,依啓。安有如許臺避耶?誠可異也。
左尹南致熏上疏。大槪,臣於前修撰洪重休之疏,不覺悚身危怖,縮伏累日,今始自列。伏乞亟削臣職,仍治臣罪,以謝人言,以嚴科場,不勝幸甚事。入啓。答曰,省疏具悉。昨者刑判疏批,已諭予意矣。卿其勿辭,從速察職。
京畿監司書目,楊根呈,以禮曹判書崔奎瑞辭職上疏上送事。啓。答曰,省疏具悉。春秋兼任,令該曹稟處,卿勿固辭,從速上來行公。
兵曹參判尹趾仁上疏。大槪,臣旣被擊錚人之侵詆,重辱使命,有難晏然於職次。請命遞改臣職,以安私分。且於西閫狀請之事,有不可不辨斥者,略陳其間事實,令廟堂稟處事。入啓。答曰,省疏具悉。囚治得宜,構誣何嫌?疏末事,令廟堂處之,卿其勿辭察職。
謝恩,兼說書洪啓迪,栗峯察訪黃璿。
掌令鄭宇柱啓曰,臣於同僚之處置也,有所不自安者,詣臺引避,政院不爲捧入,累度往復,終始退却。臣之避辭,亦不無所據,則何可以政院之阻搪,遽變其初見,强迫而處置乎?臣果呈告而出矣。旣伏見下政院之批,以安有如許臺避,誠可異也爲敎。臣於是,不勝惶汗震慄之至。臣與李肇,有姻誼,嘗詳其情勢矣。及按東藩,率置其老母於臣里中,臣與肇相見,遷往境內之後,臣因尋醫,遇見於其所住處。前後談話之際,每以犯禁不安之意,向臣而言,臣不能面斥其非,則今不宜責人以默無規警也,明矣。此雖私室酬酢,晏然處置,終有所歉然,故臣果以此,出而避矣。況頃者諸臺,以此事,俱避見遞,則公議已定,宜無所規避於一立落,不啻昭然,而喉司不察臣之嫌避之本意,退而不捧。此誠意慮之外,臺臣,反屈己見,承望院中之指意,仍蹲處置,有損臺體。且如有難安之端,呈告退出,便是近來之通規,而聖明不諒,遽下嚴旨,臣之難冒,一倍加矣。臣何敢一刻仍據於臺次乎?請命遞斥臣職。答曰,勿辭,退待物論。
開城留守書目,臣於京畿監司朴弼明之疏,旣不可晏然。且臣賤疾,遇暑增劇,萬無供仕之望。乞賜遞改,以便公私事,上疏上送事。啓。答曰,省疏具悉。卿勿固辭,須速察職。已上朝報
禁營啓曰,六番中部前司屬京畿五哨軍兵六百五十二名,七番海西別饒衛五十六名,步軍標下一名,已爲點閱整齊。來六月初一日,與內外各處入直馬步軍兵等,依例替代後,舊軍放送之意,敢啓。答曰,知道。
又啓曰,來八月當七番中部中司屬京畿四哨,江原道一哨,合五哨軍兵,來七月二十五日,京中逢點,依例二朔立番,九番,十番海西別驍衛,一體調送,逐朔立番之意,三道監兵使處,豫爲知委,何如?禁營謄錄
有政。吏批,朴致遠爲成均博士,李以濟爲學錄,金器之爲學正,文德鱗爲學諭,洪尙寅爲典籍,李格爲養賢主簿,柳縇爲慶基殿參奉,黃璿爲栗峯察訪,金相玉爲忠淸都事,李泰蕃爲居昌縣監,朴熙晉爲光州牧使,洪啓迪爲兼說書,宋正明爲慶尙道監司,徐宗憲爲判決事,梁聖揆爲掌樂正,李臣龍爲戶曹正郞,李宜華爲工曹佐郞,李眞儒爲堤川縣監。
兵批,以兪命弘付副護軍,權忭·李眞儉爲副司果,宋炳翼付司猛,李鼎佐付副司猛,趙泰億付上護軍,柳重起·兪集一·申銋付副司直,兪命雄·李宜顯付司果,申豫·柳述·梁聖揆·尹就履·呂光周·金壽基·李萬全付副司果,李徵夏付司猛,李纘源付副護軍,林廷莢爲博川擺撥將,崔之峻爲龍川擺撥將。政軸
備邊司啓曰,今觀東萊府使李正臣狀啓,及馬島書契謄本,卽書式請改事也。今玆大君之稱,已至七十七年之久,而請復之說,猝發於意外,有若指揮者然,如有一毫敬憚之心,則寧有此駭擧耶?此事非向日禮單之比,不可不嚴辭峻斥,令廟堂斯速覆奏事,命下矣。取考槐院久遠謄錄,則天啓甲子國書,以奉書日本國王爲辭,至崇禎乙亥馬契,始有大君之稱,故丙子禮官答書,亦因其所稱而稱之,而以事勢推之,則彼必有請而後,許改其書式,因以爲例矣。今此請復之說,實出於意慮之外,佼倭情狀,雖不可測度,而若使其國,誠有復號之事,則大差倭之出來,專爲信使時,節目講定,書式更改,關係最重,而初不提論,到今使臣,奉國書已啓行後,始乃稱以江戶之命,猝發此請,欲改久遠流來之例,其惟意所欲,全無敬憚之心者,誠甚可惡。依聖敎嚴辭峻斥之外,無他道理,傳敎之下,所當劃卽覆奏,而事關邊情,有難以文字備達。明日雖非日次,欲與諸宰,入對稟定矣。且丙子書式改稱大君時,似當有委折,而槐院及禮曹,俱無可據文籍,本司所在萊府接式例謄本中以爲,戊寅間倭人來請,改稱大君,朝廷濫之云,而載其詳,實錄中若有所載,則以遵據爲辭於答彼之際。春秋館所藏實錄,令本館堂,趁卽考出,何如?答曰,允。
上在慶德宮。停常參·經筵。
政院啓曰,今日賓廳引見時,兩司當爲入侍,而俱無行公之員。除在外及未署經·引避退待外,竝卽牌招,以爲推移入侍之地,何如?傳曰,允。
執義李宜晩,正言李世德,牌不進,依承傳罷職。
假注書黃璿遷轉,代尹陽來。
政院啓曰,備邊司郞廳來言,今日雖非賓廳日次,有稟定之事,來會賓廳云矣,敢啓。傳曰,引見。
吏曹啓曰,臺諫有闕,政事,取稟。傳曰,明日爲之。
禁府,鄭思大拿囚。啓。
今日引見時,校理鄭栻所啓,竝引嫌而退,入臺雖後,不言則同。多官旣遞,勢難自安,姻誼私談,俱係强避,揆以臺體,終涉苟且。請持平鄭纘先,掌令鄭宇柱,竝命遞差。上曰,依啓。以一事累疏者,政院勿爲捧入事,榻前定奪。遠竄罪人鄭澔放送事,及兵曹判書崔錫恒,兼帶判義禁許遞事,及南兵使李尙罷職,其代明日政差出事,榻前下敎。
今日引見時,領議政徐宗泰所啓,備局堂上朴權·李晩成,皆受由過限,不爲上來。李晩成,鄕居至近,朴權,見帶有司堂上,兩宰臣言議才諝,是朝家任用之人,而皆思退處。近日以此事,有嚴敎申飭,而兩宰臣,若不動念,有似俟譴罰者然,誠爲非矣。竝從重推考,催促上來,何如?上曰,朴權·李晩成疏狀,皆已還下送矣。過由限不來者,初有特罷之命,申飭非止一再,而臣下無奉行者,予甚慨然,此兩臣,俱以籌司堂上,所任非輕,而受由下鄕,過限不來,極爲非矣。李晩成·朴權,從重推考,催促上來,可也。左議政金昌集所啓,近日玉堂不備,事甚苟簡,而校理李晩堅,應敎李縡,屢違召命,縡則曾聞有難安之端,而晩堅則無故不來,事甚非矣。竝爲推考,使之上來,何如?上曰,依爲之。領議政徐宗泰所啓,咸鏡監司李善溥狀啓以爲,南兵使李尙辭狀中措語,有若數罪者云。固已駭然,將爲回啓而罷尙矣。尙,以奴名呈狀本司,繼又以不得同議殿最事,馳啓而呈狀。狀啓中詆斥善溥之語,極其肆然。善溥之替受延命,旋責軍禮,雖有所失,而尙自便之習,萬萬無理等語。雖是上官,不可輕加於下官者,監司旣以令朝廷處置啓聞,而尙,乃敢故托而爲此啓,此亦無據。武臣矯傲之習,誠可寒心。外藩統紀,尤當嚴明,諸議或以爲,拿問則似過,而臣意則罷職太輕,拿問爲當矣。左議政金昌集曰,尙狀啓,以監司不受延命,而欲受軍禮,事體不安爲言,監司不無所失,而尙,語不擇發,大加侵斥,旣涉駭然。且監司旣以請罪,而稱以嫌難殿最,偃然啓聞,尤爲非矣。拿問則未知如何,而罷職則不可不爲,而監司,亦不無過當,似當推考矣。右議政趙相愚曰,監司於節目間,固爲失體,而尙,旣已狀啓論列,至於呈狀備局,侵斥無餘,雖在同僚相敵之間,固不宜若是,兵使之於監司,豈容侮慢若是?體統本來截然,邊方尤異他處,自上嚴截處分,似宜矣。左參贊李彦綱曰,監司於節目間,有失體之事,兵使之以此爭之,無所不可,而今乃憑藉殿最同議事,張皇馳啓,而上禮一款,自是延命時應行節目,其狀啓中,以問上禮次,馳進營門爲言者,出於藉重脅持之計,已極不韙,至於自便之習,萬萬無理等語,尤涉侮慢,體統所關,事極駭然。臣意以爲,自朝家必須嚴明處分,然後紀綱可立矣。兵曹參判尹趾仁曰,今此李尙事,不可以文武官論之,只當以上下體統言之,自前文臣,固不無凌藉武弁之弊,而此事則雖上官之於下官,亦不可若是。況下官之於上官,安敢全無顧忌耶?似不當罷職而止矣。上曰,當初監司,雖不無失體之擧,但上下官體統截然,而狀啓措語,全不擇發,顯加凌侮,殊可駭異。然拿問則未知其合當,罷職,可也。
今日引見時,領議政徐宗泰所啓,臣欲有所仰達者,而有所未敢,今始陳達。甲山竄配罪人鄭澔,被罪今幾周年矣。澔雖有長處,而論議爲病,向間固有擧措之怪駭處,而伊時儒生疏以爲,澔送其子,嗾人上疏,聞此則全然爽實,人所共知。澔職是經幄之長,當初用罰,誠爲過中,澔年過周甲,久處絶塞,近日疾病深重云。人之死生,未可知,或不能生還,則豈不深爲聖世之累乎?罪罰已行,自上特許量處全釋,固無不可,如未可遽釋,則命移內地,似有光於聖德矣。小臣雖是親舊私情,有嫌礙之端,然旣知其罰之過當,不敢不言矣。工曹參判權尙游曰,臣亦有區區所懷,敢此仰達。自上疑鄭澔爲黨論,而不但疑澔之自爲。又疑其敎誘他人爲黨論,及其下覽儒疏中,澔送其子,邀致疏儒之說,遂以爲信然,有此竄逐之命,而澔有二子,居在忠州,其時實不上來,豈有邀來儒生之理乎?此事人無不知,而只緣無陳達者,以致天鑑之未燭,下情之未伸矣。右議政趙相愚曰,鄭澔之病痛,自上旣已洞燭,而群下亦皆病之,其所論議,類多不中,然若放逐經年,使不得生還,則此實爲聖朝之欠事,領相之言,似宜矣。近來往來之人言,不可適從,澔之子敎人上疏事,世謂至冤,此等吹覓之言,似難盡信矣。上曰,鄭澔,任使旣久,不無可取,而勇於黨論,常以爲未便矣。昨年洪胄亨疏,有藏頭之言,其意蓋指斥尹判府事,而初不明白,故疑而置之,及今明知其侵斥儒相,然後乃施停擧之罰,實爲太輕,而澔以大司憲,至請還收,此非爲鄕儒之地,實出於輕侮儒相,予甚痛駭。厥後郭景斗之疏又出,慘詆儒相,故其疏批,已示嚴旨,繼因李泰宇疏,遂有鄭澔遠竄之命矣。今聞送子邀致之說,歸於爽實,而施譴亦已經年,不可一向仍置,放送,可也。訓鍊都正尹就商所啓,臣忝居捕盜之任,掛書罪人,尙未斯得,致勤嚴敎,今方惶恐待罪,而旣有所懷,敢此仰達矣。今此罪人,初以銀千兩·資二級,下令購捕後,因大臣建白,有公私賤中發告者,賞千金許贖之令。但頃年李有湞購捕時,有公私賤前後所生竝許免賤之令,今亦依此爲之。且或有知情而不卽指告,追後現發者,則以同罪罪之,京外死囚中,其子姪及族屬,或有捕告者,特爲免其罪而賜其賞事,亦爲知委,則凡死囚人家親屬之竭力跟尋,必有倍於尋常希賞之類矣。蓋玆事旣無形迹,未易譏捕,今若廣開購捕之路,則必有所益,故如是仰達,下詢大臣,何如?領議政徐宗泰曰,購捕之路廣,然後庶可斯得,尹就商所達,誠是矣。上曰,依爲之。擧條啓下後,頒布,可也。禮曹參判金鎭圭所啓,小臣待罪宗簿寺,故以宗臣事敢達。士大夫堂下,則年滿後,自吏曹依法典加資,堂上以上,則有旨乃授,故又因筵臣陳達而加資。至於宗臣,則外朝無以詳知,故或有過年限,而未蒙恩典者。寧平正泗,曾於乙酉,年過七十,因筵臣陳達,與檜原君倫,一時加資矣。今年八十,又當加資,而有旨然後可授,下詢大臣而處之,何如?上曰,年八十加資,自是應行之典,加資,可也。已上朝報
今日大臣·備局堂上引見入侍時,行兵曹判書崔錫恒所啓,都城女墻之役,禁衛營分授,有三處。當此北漢巨役方張之日,一時擧行,事多掣肘,至於匠手,則分送各處,尤甚難便。如水口門·北靑門近處,幾盡垂完,勢難停止,至於西小門近處,則時未始役。當此潦水之節,決難竝擧,姑待北漢畢役後,徐徐完築,何如?上曰,依爲之。左參贊李彦綱曰,似聞都監分授處,幾盡畢役,而御營廳,尙多有未始役處云矣。上曰,御營廳,亦有未始役處,一體停止,可也。
今日引見時,領議政徐宗泰所啓,昨以萊府狀啓倭人書式事,有特敎未及回啓,而文字未能詳盡,故以今日入對稟定之意,爲啓辭矣。啓辭中已達槪略,大槪關白,卽其國執政臣子也。故其初於其國,似不敢偃然以王號稱呼,或稱大將軍,而實行事國王之稱,其來已久。萬曆丁巳以來,往復國書書式,以日本國王書之,至崇禎乙亥馬島書契,因平調信事,夸詡關白,而始有大君之語,朝廷回答書式,亦始以大君書之。大君之云,雖是尊貴之稱,然其時,必因渠所請而爲之,故渠受其改稱而無辭,仍以爲例,而此未得可據。今考實錄,亦未得載錄處,備局有接倭式例有一冊云,戊寅因倭人所請,改稱大君云云,未嘗詳記其由矣。今書式改書之請,事情不可知,抑是關白新立,每事務自矜大而有此,書以國王,旣是舊式,則請從而改書者,僭猥慢我之比,祖宗朝舊時,有江戶直通書契於朝廷之事,此則廢之旣久,雖使馬島通意,而書式事重大,若陳其事由,致其恭遜之意,而懇曲爲請,則朝廷固聽而改之,何至靳固乎?今則不然,信使之定已久,近日講定節目時,未嘗以是爲言,到今國書已成,使臣渡海臨迫之日,始敢馳書爲此,則非馬島之罪,而彼國,以禮單及此事,送言無難,惟意所言,何可惟其言曲從乎?有若指揮,事當嚴斥,如聖敎矣。今日所稟定,在於書契之受否,諸議或以爲宜,如萊府所爲,使邊臣拒斥不受,以絶其意,而臣意則以爲,大朝何必絶勿使之上送,據理答之,何妨?答之曰,雖有舊例,而今書式,行之已七十餘年,有難輕改其舊。況國書已成,使命旣發,猝遽爲請,事體顚倒,不得聽從,容俟他時,或不必留難云云,則似當矣。左議政金昌集曰,書式改定,係是禮節之大者,彼若有此意,則大差倭出來,節目講定時,何不言及,而今乃遽請於使臣離發之後耶?萊府之不受書契,誠爲得體。臣之初意,欲使萊府,終始嚴斥矣。今者得萬曆丁巳故相臣吳允謙信使時從事官故判書李景稷日記,則關白回書,只稱日本國源秀忠謹再拜上書云云。故其時使臣以爲,若不稱王,則何可抗禮於我國乎云,而使之必書王字矣。以此觀之,書式稱王,實自我發之,倭人亦或知其事狀,彼若以此執言,則無辭可答,分付萊府,馬島書契,使之上送,以大差倭出來時,初不講定,而猝然直請,事體急遽。姑難聽從之意,措辭作答,爲宜矣。右議政趙相愚曰,萊府狀啓入來後,群下莫不驚駭,聖上亦以痛駭爲敎。所當一遵聖旨,嚴辭峻斥,而取考古事,則丁巳王號之稱,出於我國信使之强請,初非肆然自大之事。自今勉副,姑無所害,而第大差倭往復講定節目之時,未嘗一言及此,乃於信使齎書登程之後,猝然發之,其每事惟意所欲之習,自前類如此,今宜嚴斥,而且以重難之意,宛曲措辭,則其在交隣之義,愼重之道,可謂兩得之矣。徐宗泰曰,馬島事情,未知如何,而若有回覆於江戶,則恐有使行淹滯之患,此甚可慮矣。來倭之言以爲,若未得傳書,則必將重得罪於江戶云。想其實情,似當如此也。外議以爲,島主年前,有不受書契之罪,今雖退斥其書,可嚴於事體云,而第馬島雖有其罪,朝廷寬大,何必較計而爲此乎?島主於我國,有同屬蕃,今若受其書契,使不得罪於江戶,則渠亦有人必,或者感戢而知愧矣。上曰,諸臣以次陳達。行兵曹判書崔錫恒曰,關白之號,或稱國王,或稱大君,則我國書契中,因其自稱而書之,似無不可,而第通信請使,在於三年前,稱號復舊,所關不輕。若於大差倭出來時,以此意稟告,則許之,可也。今乃不然,通信使發行已久,乘船不遠之後,猝然來告,有若指揮者然,其驕肆輕侮之習,誠極駭惋。今若以如此重大之事,大差倭出來之時,何不相報?書契已修,信使旣發之後,猝急來言,勢難許聽之意答之,則恐合事宜矣。右參贊李彦綱曰,以大體言之,改定書式,別無所損。萬曆丁巳李景稷日記,有請書王字之語,而其前丙辰年江戶書契,已稱日本國王源秀忠,則丁巳答書之不書王字,未知其故。且乙亥島主書契,有我大君之語,故我國回書,以貴大君稱之,仍成書式,以經傳中文義言之,大君之稱,似有尊於國王,而改王稱君之時,我國曾不持難,則到今復號之請,宜無所持難,而第使行,旣奉國書辭朝,則追改一節,似涉顚倒。今若以節目講定後,改定書式,事體未安,爲言而不許,則渠必無辭矣。行訓鍊都正尹就商曰,小臣之意,與李彦綱所達相同。禮曹參判金鎭圭曰,臣備局啓辭,以春秋館堂上,詣本館,考出實錄矣。實錄考出後,例爲書啓,而登對時刻已迫,故未暇書啓。請先陳實錄考出之事後陳所懷。臣與史官,考見仁祖朝實錄,則乙亥冬,有馬島書式變改,而乃是不書中朝年號,只書干支。且改禮曹堂上閤下之稱以足下者,而仁祖大王,使之勿受,廟堂以爲,些少禮節,不必與爭請受之,只使毋得用足下之請矣。此書契,卽槐院謄錄所載大君改稱之書,而改稱之語,無所著錄。槐院謄錄中內丙子春禮官答乙亥來書,亦稱以大君,而實錄不載此書。其年信使入送時,必有書契,而竝與使臣入送事而不錄。只於丁丑三月回還信使任絖·金世濂·黃杘引見時,詢問倭情,說話載錄,而稱號則無擧論處。故相臣閔鼎重,爲東萊府使時,所撰接倭式例以爲,戊寅間,倭人來請改號大君,朝廷從之云,而實錄戊寅一年,元無此事。大抵我國文籍未備,其所以改稱大君之曲折,無可考矣。且考事撮要接待倭人條,有國王殿送使之例,而其註曰,國中不敢稱王云。蓋其王號,雖不敢稱於其國中,而於他國則稱之矣。宣廟朝庚寅信使時,以國王殿之致書我國書,有日本國王之稱,亂後乙巳年間,對馬島主,主其間請更通和,故丙午年,朝廷,使朴大根與倭人橘智正問答,而智正曰,通書前例,以日本國王書之,其後又使孫文彧與智正問答,而文彧曰,義康必稱國王而後,我國書,亦可稱以國王,而仍及庚寅事,以此觀之,國王之稱,其來久矣。丁未遣使時國書,書以朝鮮國王姓諱奉書日本國王,而回書則只云日本國秀忠,而不書封爵,此則丁未通信副使慶暹所記,丙辰倭書契,書以日本國王源秀忠,此則載於今此萊府所謄送舊文書,而丁巳李景稷奉使時所記,則又以彼答書,不書王號,我使臣,謂以不稱王,則不可抗禮。要其改書稱王,仍以此遵行,至甲子矣。乙亥改號之事,見於槐院謄錄,蓋島主平調興角立,及調興之被罪,島主報喜我國,而其書始稱關白,爲我大君,我國答書,隨稱王,中改大君,今又復王號者,豈國之法制無章然歟?抑亦自有曲折,而我未得聞知耶?且不但彼改稱之未知曲折,我之隨彼所稱而稱之之由,亦無所著見矣。上曰,豈有渠書,稱以我大君,而我國隨稱貴大君,仍以成例之理耶?必有曲折,而實錄不載,可謂疎漏矣。鎭圭曰,其爲疎漏,誠如上敎矣。我國文籍之無可考旣如此,則援據而與彼論難之際,恐難明白爲辭,此可悶矣。蓋彼王號,非所新創,又異僭僞,則似不必牢塞,而近來倭人凡事,惟意所欲,必成乃已。名號書式,所係重大,而初不豫報於節目講定之時,今於使臣奉書發行之後,忙迫移書,事體旣甚顚倒。揆以誠信交隣之道,渠果復王號,欲書式則所當明言其事由而請之,而今其書,不少著其委折,而臨急强要,此蓋出於輕侮我國之意也。纔有禮單停廢之事,此事又如此,未知此後,又將如何?其漸誠可慮矣。然其所請,旣有故事,此書契,又與嫚書有異,雖不必使邊臣,斥拒不受,若令受上朝廷,而作答以送,則往來之間,勢將遲延。且自朝廷,遽答彼書,而論其可否,則不但事體不尊,前頭又無餘地。若令萊府,受其來書,以此雖不無舊事,中間更改,已成近例,而如果有復號之擧,則爾居兩國之間,當於使行節目講定時,豫爲詳報事狀,請改書式,而今乃猝發於使行登程之後,又不言其曲折,殊非敬謹誠實之道。且國書已成,邊臣何敢受上此書,追請改易乎?此事理之所不可,故不得上聞云,而却其送禮曹書,則彼聽必有所言,如是之際,亦可漸探其事情,觀變而更議處之也。兵曹參判尹趾仁曰,前後與倭國往復文書,大略見之,關白之或稱將軍,或稱國王,或稱大君,變改無常。至於由王而稱君,則未知渠之以爲尊卑等級如何,而不過典章不備,隨時改其稱號之致也。以事體言之,我國旣以與國之君待關白,而關白之以卑號抗禮於我國者,反有嫌於我國,此丁巳信使之所以爭執,必令書王於回答者也。到今許復其王號,本非持難之事,而第使行節目講定之時,此等大節,宜先停當,而到今追請,殊極顚倒。今若以如許重大之事,不可只憑島主之言而許之,必有江戶請復之文跡,然後乃可改定,而使行已發,勢難及期之意,措辭答送,似爲得宜矣。工曹參判權尙游曰,其稱王稱君,文籍不一,而由於典章無定之說,似不然矣。蓋國王復號,其所關係,何等重大,以馬島差倭所謂,若不得傳書,則將得重罪於江戶云者見之,其把作重事,可知矣。大臣諸宰,以信使辭朝之後,因其追請,而許改書式,爲顚倒者似然,而臣之淺見,則不能無所慮,彼國事情,雖不可懸度,而或意渠自主國以來,久有稱王之計,而到今始得迫一,故有此急時來請之擧耶?當初大差倭講定節目時,不以此事來講者,似是事勢未及之致,非出於慢侮我國也。今番信使行期之請退,亦安知不由於此也?以此言之,則今此書式改定之請,決非偶然節目之比也。彼旣稱王,嵬然自大,又要信使改定書式,以爲夸耀國中,鎭服人心之計,則其所望者如何,而今若斥退不許,豈無生梗之慮耶?且與蠻夷交隣之道,雖有嫚書,古之帝王,尙或勉從,況此島主書契云云,本無相慢之意。且有祖宗朝已許之規,則此斥絶之事,諸臣之言,旣以從容許之爲請,而只拘於信使辭朝後,追改書式,謂涉顚倒,難於遽許,是則我之所執,不過微瑣之小節也。拘於微瑣小節,大失彼國所望,非計之得也。彼若終以此生梗,或於信使發船後,不給指路船,或入去江戶後,別有發怒之端,豈不大段難處乎?如此之後,方許聽從,則此眞爲示弱之歸,曷若趁今快許之爲便耶?況彼必稱王而後,方可與抗禮,此是丁巳信使之所爭執於彼國者,則到今拒塞,尤涉逕庭矣。臣意以爲,信使雖已齎奉國書發行,而乘船之期尙遠,國書斯速取來,改其儀式而送之,則我無所損,在彼滿望,順且無事矣。此事似不可泛然而處之也。上曰,江戶之或稱將軍,或稱國王,或稱大君,未知其變改之曲折,而乙亥以前,已稱國王,則此非今日創請之事也。但書式之改與不改,何不講定於大差倭出來時?而今乃臨急猝發,其習誠甚可惡。且此事之許與不許,非有損於國,而一事二事,每從其言,或至於難從,則示弱亦甚可慮,不可不摧折,故當初必言嚴斥矣。權尙游所達使臣入去後,或有他慮之說,頓覺其是,果有此患,則貽辱不細。且島主之書,亦非嫚書之比,旣知其如此則不必謬守初見,更議以達,可也。彦綱曰,尙游在外時,已有此言,蓋請復舊號,未必出於輕侮之意,以大體言之,許之無妨,而但旣許禮單之停廢,今又曲從其言,改送書式,終涉歉然,故初以防塞之意仰陳,而島主若因其不許,或於使臣乘船之後,不爲指路,到彼之後,事端不順,則亦甚難處。尙游之言,誠不無意見矣。徐宗泰曰,禮節間事,不足與外夷交爭,尙游所達,不無意見,似有得於不治治之之道,而每事一從彼之所言,終歸於示弱,故以此難於聽許。原任兩大臣之意,亦與臣等之見,大略相同矣。金昌集曰,以萊府狀啓觀之,島主亦非必欲得請之意也。書契則使之上送,以今番則事體急遽顚倒,不能聽許,姑待日後相商之意,善辭回答,以示畢竟不必防塞之意,則豈有生釁之慮乎?鎭圭曰,彼只曰復號,而不言其委折,我又不知其委折,遽許改書,果何如耶?臣意,先令邊臣答書,問其復號委折,與猝然請改書式之故而處之,可矣。彦綱曰,雖問之,必不言,且此非所問之事也。趾仁曰,今以馬島書契措語之遜乞,若謂彼國,亦無必言得請之意,則恐不然也。馬島則只欲得我國之答書,以冀江戶之致責,許與不許之間,惟以得我回答爲主,其言遜乞,固其勢也。新關白繼立,必請信使者,蓋夸耀國中,鎭服人心之計,今此改號之請,其意望不輕矣。若以示弱爲慮,則此事終不必許副,始靳而終許,尤近於示弱,亦似難便矣。左副承旨朴泰恒曰,臣以該房入侍,敢此仰達。復號之說,似非眞實事也。中間稱王,其後稱大君,到今又復稱王者,意者其國典章等威不嚴,任自假號,示尊於交隣之間也。若眞有復號爲王之事,則必先夸詡於與國,馬島諸倭,亦豈無傳播之說乎?臨當信使請去之時,遽出此言,狡倭情節,本多類此,節目完定之時,曾無一言,今猝請改,其無嚴畏之狀,雖甚可惡,至於稱君稱王,顧何損益於我哉?江戶旣有分付,則非但島主一人,出使差倭輩,擧將以死爲限,得請乃已,我以無利害之事,終將絶之乎?然而朝廷不爲爭執,從而許改,則殊涉無端。臣意若以國書稱號,所係重大,而使臣齎去之後,以島主一張書契,取來改書,事體顚倒,決難從之之意,責諭於館倭,則我之所執正大,彼或回聽矣。倭館與馬島至近,飛船之去來連續,數日之內,似有私相往復之事,觀其所答,如不可强而後從之,似爲得宜矣。如此之際,使臣發行,雖更掩旬望,事苟得當,則似無妨矣。彦綱曰,諸大臣,旣已悉盡意見矣。旣今元老大臣,在於距京不遠之地,曾前奉使日本,備諳彼國事情,發遣備局郞廳,問議許否,而一邊分付萊府,受書契上送,何如?上曰,尹領府事,前旣往返日本,且其所居不遠,卽遣備局郞廳,問議以來,更爲稟處,東萊府使處,島主書契受送事,亦爲分付,可也。備局謄錄
疊書今日入侍時,行訓鍊院都正尹就商所啓,臣忝居捕盜之任,掛書罪人,尙未斯得,致勤聖敎,今方惶恐待罪,而旣有所懷,敢此仰稟矣。今此罪人,初以銀千兩·資二級,下令搆捕後,因大臣建白,有公私賤中發告者,賞千金許贖之令。但頃年李有湞購捕時,有公私賤前後所生,竝許免賤之令,今亦依此爲之。且或有知其情而不卽指告,追後現發者,則以同罪罪之,京外死囚中,其子侄及族屬,或有捕告者,特爲免其罪而賜其賞,亦爲知悉,則凡死囚人家親屬之竭力跟尋,必有倍於尋常希賞之類矣。蓋玆事旣無形跡,未易譏捕,今若廣開購捕之路,則必有所益,故如是仰達,下詢大臣,何如?領議政徐宗泰曰,購捕之路廣,然後庶可斯得,尹□□所達,誠是矣。上曰,依爲之。擧條啓下後,頒布,可也。
又所啓,卽今左右捕盜軍官,多以新進生疏之類,不解窺伺之方。雖尋常賊徒,尙不能一一伺得,今此別樣譏捕之事,決不可責任於如此之輩。臣以曾經軍官,善爲窺伺者二三人,今方責任,而旣是閑散無料,則不但渠輩之解體,爲其將者,亦難以勤慢責之。左右廳軍官料四十七窠中,各除三窠,另擇積年隨行而熟諳窺伺者,別爲付料任使,何如?上曰,依爲之。捕廳謄錄
上在慶德宮。停常參·經筵。
下直,順天府使愼惟益。
同副承旨李鳳祥三度呈辭。入啓。遞差。
備忘記,前領議政崔錫鼎敍用。
修撰權詹上疏。大槪,冒萬死敢陳危迫之懇,冀蒙鐫解職名,救護母病,以伸人子至情事。入啓。答曰,省疏具悉。爾其勿辭,救護母病。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,炎熱轉甚,伏未審此時,聖體調攝,若何?卽伏聞入侍醫女之言,中宮殿,自數日前,微有暑感之候,今則肢節麻痛,胸膈痞悶,至於寢睡不寧云。臣等伏不勝驚慮之至。卽令醫女入診,詳察症候,議定當進之藥,宜當,敢來問安,竝此仰稟。答曰,知道。寢睡安穩矣。
再啓曰,伏聞入診醫女所傳之言,中宮殿脈度,頗似浮洪,胸膈痞悶,有加於前,脚部麻痛小減,而時有惡心之候云。與金有鉉等諸御醫,反復商議,則皆以爲,暑感尙未和解,濕熱上升之致,柴胡香薷飮,加山梔炒枳殼桔梗各一錢,連進三貼,宜當云。此藥劑入之意,敢啓。答曰,知道。
政院啓曰,新拜判府事崔錫鼎,時在京畿楊州地,乘馹上來事,依例遣史官傳諭,上來時給馬事,京畿監司處,亦爲下諭,何如?傳曰,允。
校理洪致中上疏。大槪,臣於日昨,猥陳一疏,恭俟威命,而幸賴天日臨照,批旨特優,至以情外之謗,不必爲嫌爲敎,臣誠惶隕感激,不知死所。第臣向日所遭人言,指意非常,卽今金吾査案,猶未究竟,臣之情迹,其不可晏然就列也,明矣。召牌之下,嚴畏分義,謹詣闕外,陳疏徑退。乞削臣職,仍治臣罪,以警俱療,以安微分事。入啓。答曰,省疏具悉。爾其勿辭,從速察職。
禁府,李箕明拿囚。啓。
刑曹判書尹德駿上疏。大槪,臣雖承溫批,不可因仍抗顔於朝列,而且於李重震事,不敢參涉。伏乞聖慈,亟命鐫遞臣職,俾臣守分自靖,以終天地生成之澤事。入啓。答曰,省疏具悉。已諭予意,又何辭焉?李重震等,令次官稟處,須勿固辭,速出行公。已上朝報
有政。
吏批啓曰,判義禁今當差出,而當品中無故擬望之人絶乏,不得已二望備擬以入之意,敢啓。傳曰,知道。
又啓曰,前領議政崔錫鼎敍用事,命下矣。所當置處,而本曹無相當之窠,依例送西之意,敢啓。傳曰,知道。
又啓曰,新除授忠淸都事金相玉,與韓山郡守金浣,有妻同姓三寸姑夫之嫌,請速入啓處置云。相避之法,在下當遞,而都事與守令有相避,則未赴任都事許遞事,旣有定奪。忠淸都事金相玉,改差,何如?傳曰,允。
吏批,以密南都正堪爲密南君,韓在垣爲忠淸都事,南一明爲持平,金始煥爲執義,尹德駿爲知春秋,李宜顯爲刑曹參議,李慶昌爲掌令,洪受瀗爲判義禁,金始㷜爲正言,文德鱗爲學錄,李墪爲知春秋,尹德駿爲同知春秋,李三昌爲內需司別坐,李廷完爲內需司書題,李萬根爲禮曹正郞,申鐔爲奉常正,益陽都正檀爲司饔副提調,李喜聃爲永川郡守,李增祿爲兵曹佐郞,李㙫爲同副承旨。
兵批,以尹慤爲南道兵使,宋奎明爲僉知,安健行爲同知,權尙游爲副摠管,申光夏爲宣傳官,朴泰迪爲衛率,楊俊漢·朴震輝付副護軍,李益謙付副司直,李廷彬付副司果,崔錫鼎付判府事,兪命弘付副司果,尹陽來付司正,鄭以雲·洪錫胤付副司猛,李鳳祥·鄭宇柱付副護軍,鄭纘先付副司直,盧敬尙付副護軍。
上在慶德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?中宮殿症候,昨進湯劑之後,其有差減之勢乎?今日亦令醫女,趁早入診,詳察症候,加減宜當。臣等不勝憂慮,敢來問安,竝此仰稟。答曰,知道。內殿症候,已言于醫女矣。
再啓曰,伏聞入診醫女所傳之言,中宮殿症候,脈度稍緩,夜間寢睡小安,膈氣脚痛,比昨似減云。金有鉉等諸御醫皆以昨入湯劑,不無和解之效,今日朝夕,再進,宜當云矣,敢啓。答曰,知道。
禁府,權卨拿囚。啓。
刑曹參判趙泰東上疏。大槪,臣於換字儒生令次官稟處之命,有不敢越例冒當者,玆敢露章仰瀆。伏乞亟收成命,以存格外事。入啓。答曰,省疏具悉。卿其勿辭,從速擧行。
注書金尙奎書啓,臣敬奉聖旨,馳往于松山村行判中樞府事崔錫鼎所住處傳諭,則以爲,臣罪戾如山,幸逭重誅,屛伏鄕村,血泣追愆,祗切兢隕之忱矣。千萬夢寐之外,猥蒙特敍之命,繼有西樞除旨,史官遠臨,諭臣以乘馹上來,臣驚惶感激,五情惝怳,罔知所以自措也。賤疾方苦,當俟神氣稍間,仰陳文字,以悉惶恐不敢冒進之衷款云矣,敢啓。傳曰,知道。以上燼餘
備邊司啓曰,今番通信使行,堂上譯官無故可往者絶少,未免苟充,差遣使臣,亦皆爲慮。頃日辭朝時,有以此事陳達於前席,則有詢問廟堂之敎,而臣等入侍時,自上有所下問。臣等亦欲變通,方爲陳稟之際,因儒臣之言,姑以安徐之意,爲達而退矣。近觀倭情異常,事段疊出,使行渡海之後,若無他故,則或可苟冀無事,而不然而或有意外別事,彼此爭辯酬答之端,則所以䌤縫,專在於口舌,而所帶譯官,倭語多不通,顧於其間,不能周施,則必致辱國之患,關係實甚緊重。使行雖已離發,群議多以爲,擇取譯官中最善倭語者,加定以送,而當初使行,亦有欲以崔尙㠎帶去之意云。崔尙㠎,方在罪配,上年爲使行特放之後,旋有反汗之命,又請差遣,事體雖似未安,使行旣涉可慮。向前或値有事,則譯舌人等,帶罪使役,責其職事,事行之例,不翅多矣。倭人始請信使之時,有堂上譯官加送之言,而以無前例,防塞矣。今雖加定,亦自有辭,特爲放送,仍令自配所,直爲許赴於使行所到處,似合事宜,故再昨筵中,欲以此事稟達。適緣入侍移時,泯默退出,而終無所不容仍置者,玆敢仰請,裁處之意,敢啓。答曰,加定無妨,依啓。又啓曰,日昨筵中,別遣宰臣,則沮止査官等行後,上來北路,則令咸鏡道監司,擔當凡事之意定奪,而因他說話之繁多,凡所以處變者,有未詳細稟定者矣。蓋査官,若於渭原,止其向北之計,還渡鴨江,則固無可論。如或終無所執文書之可證者,而强由四郡沿江之路,不憚其艱險,必欲轉往北路,則咸鏡監司,當豫爲進住本道境上,査官之行,不幸到于道界,則其所勞問餼饋,雖不廢主客之禮,至於指路迎送,不可輕許。宜以傳聞大國之遣査官者,只爲査明殺害地方,則他道絶遠之地,不相關涉今日此行,旣無咨勅之所分付本國者,本國亦不以迎導指路,分付本道,爲道臣者,朝命之外,不敢自擅云云,而且以本道江邊之路,比關西尤爲絶險,非人馬所可通行。設有命令,無路可指爲言,一邊力爲沮止其行,一邊隨事馳啓,而事勢終不可沮遏,則隨事善處,不至生梗之患,宜當。以此發關急速知委,使之罔夜前進,觀勢應變,何如?答曰,允。以上備局謄錄
上在慶德宮。停常參·經筵。
大殿·中殿·世子宮·嬪宮,藥房·政院·玉堂問安。答曰,知道。
藥房啓曰,陰雨支離,伏未審夜來,聖體調攝,若何?寢膳之節,一向安寧乎?中宮殿症候,昨日再進湯劑,其有加勝之效乎?今日亦令醫女,趁早入診,詳察症候,議定繼進之藥,宜當。臣等不勝憂慮,敢來問安,竝此仰稟。答曰,知道。寢膳之節無事,內殿症候,已言于醫女矣。
再啓曰,卽伏聞入診醫女所傳之言,中宮殿症候,膈間痞滯,肢體麻痛等症,稍減於昨日云。諸醫以爲,前劑入柴胡香薷飮,依前加入,加進二貼,益收和解之功,宜當云。此藥劑入之意,敢啓。答曰,知道。
禁府,申汝拿囚。啓。
政院啓曰,近來刑獄詞訟之地,事務淹滯,委屬可慮。刑曹判書尹德駿,左尹南致熏,陳疏承批之後,一向引入,判決事徐宗憲,除拜有日,尙未出肅,竝卽牌招察任,何如?傳曰,允。
傳曰,卿之去國,倏已經年,缺然思想,已不可言,而當初不安,實由箚批,故前冬批旨,備盡開釋矣。只緣誠淺,莫回遐心,是豈所望於卿者乎?抑鬱殊甚,久而不忘也。矧玆多艱之秋,元老大臣,尤不可一向退在。玆以手書勉諭,仍命史官,與之偕來,卿其體予必致乃已之意,勿復控辭,卽日就途,用副予虛佇之誠。仍傳曰,令史官傳諭于李判府事,與之偕來。朝報
備邊司啓曰,倭譯崔尙㠎,自配所馳赴通信使所到處事,啓稟蒙允矣。今此特放,旣爲使事,則自其智島配所,往赴萊府之際,似當有給馬之擧,分付兵曹,卽速擧行,何如?答曰,允。
司譯院官員,以都提調意啓曰,昨因備局啓稟,定配倭譯崔尙㠎,放釋後,直爲馳報於信使行所到處事,旣已允下矣。崔尙㠎,雖被放釋,而時無職牒還給敍用之意,不可以冠帶從行,何以爲之?敢稟。傳曰,職牒還給。備局謄錄
燼餘京畿監司朴弼明疏曰,伏以,臣伏見開城留守金萬埰疏本,則以松都西面事,費辭張皇,操切臣身,不遺餘力,臣於此,竊不勝駭惑之至。夫玆土之割屬當否,只當觀大體利害之所在,本不待親審而後可決,而臣旣奉承朝令,不得不於巡過之時,兩處停行,備審地勢。且遣解事褊裨,臣行所未到處,圖形以來,有所參驗,則境界廣狹,瞭然可知,至於田戶·軍丁成籍,俱在容容虛僞,而兩府之民,猶且互爭多寡,欲實己言,故斟酌彼此,無或過錯,據實啓聞,以任裁處,則此寧有一毫偏係之意?而今乃先事起鬧,務爲角勝,指謂臣指寡爲多,以小爲大,而末復結之以暫時經過,無怪爽實,隱然欲歸六行缺者,不在松南,只在松西,而不爲之竝擧也哉?以此爲咎,尤非意慮之所及也。噫,兩府所爭,俱是爲公,人之意見,亦自難合,唯有一從所見,陳其利害而已。畢竟稟處,唯在廟堂,其所得失,非臣所知,而今其疏語,蓄怒噴薄,至以挨逼侵斥等說,爲脅持之計,臣未知臣之啓本中挨逼者何事,侵斥者何語也。臣誠愚迷,莫曉其故也。臣雖疲劣,不欲逐件呶呶,以重傷事面,而臣才疎性迂,全昧方便,氓斥之言,遽出意外,誠無顔面,仍據按察之地。伏乞聖明,俯賜諒察,亟命鐫罷臣職,以安私分,不勝幸甚。臣無任屛營祈懇之至。謹昧死以聞。答曰,省疏具悉。卿其勿辭,從速察職。
禮曹判書崔奎瑞疏曰,伏以,臣辜恩負義,死有餘罪,刑誅不加,除旨荐降。春曹之命,又出於意外,臣誠驚惶罔措爲懼,因念臣不可冒進之義,前後屢疏,旣已悉暴,今不敢更爲蔓辭,以溷宸聽,而其有一段區區所守,非虛辭飾讓之狀,天日之明,或有以下燭矣。臣若有一分祗承之理,則不可敦府散局,而於儀曹顯地,豈是私義之所敢出者哉?臣積逋十年,緩死已久,今雖萬被誅戮,實所甘心,而只是螻蟻微衷,未蒙上格,恩旨之下,終不得爲一瞻象魏之計,而朝家威命之損辱,綱紀之壞傷,率皆因臣功,而殆無餘地,是庸悼恨,死將不得瞑目,倘蒙聖慈矜憐,許收臣所被職秩,則天地生成六行缺及於待罪畿輔之日,臣誠驚惶震悸,罔知攸處。顧此藩臬之職,無論幅員之大小,卽古方岳之任,則其責任之重,委寄之隆,從可知矣。苟非望實俱協,才猷見稱,莫宜居之,今乃不待僉允,誤恩遽加,其辱名器而羞當世也,亦非細故。臣雖欲徒恃寵靈,冒昧承當,其於才分之萬萬不稱,何哉?況臣衰朽已極,疾病轉深,精神筋力,消落摧殘,見方所帶州務,亦多曠,而尙何望按察一道,而毋負職事也哉?徊徨累日,一味惶蹙,玆敢縣道封章,仰籲於仁覆之下。伏乞天地父母,俯察微懇,亟許鐫遞,以重官方,以安賤分,不勝大願。臣無任屛營祈祝之至。謹昧死以聞。答曰,省疏具悉。卿其勿辭,速往欽哉。
掌令權疏曰,伏以,無狀賤臣,屢違嚴召,迹涉偃蹇,罪積逋慢,揆以邦憲,宜伏刑章,雖蒙聖度包荒,譴罰不加,而竊意掌選之臣,永不復檢擧,庶乎屛居守分,更無瀆擾之罪矣。不料柏府新命,又下於辜恩負戾之中,未知聖明,何所取於微臣,而謬恩之荐降至此耶?臣誠惶悸怵迫,直欲循墻,不可得也。夫人臣進退,不一其端,才或稱職,而病有不堪,則固無以自力,病或可强,而才有不逮,則亦不敢冒進,今臣一身,兼是二者,以才則無一毫可取之長,以病則有萬分難强之勢,其不可苟冒之狀,屢悉於從前乞免之章,仰惟聖鑑,庶或俯諒之矣。其在淸朝官人之道,固所六行缺不得不仰呼於仁覆之下。伏乞聖慈,諒臣至懇,亟許遞臣職名,仍治臣前後違命之罪,不勝幸甚。臣無任屛營祈懇之至。謹昧死以聞。答曰,省疏具悉。爾其勿辭,從速上來察職。
掌令鄭宇柱疏曰,伏以,臣於四月二十八日,祗受二十六日成帖有旨,以臣爲司憲府掌令,使之乘馹上來,臣聞命驚惶,罔知攸措。臣本昏庸,百不猶人,釋褐從仕,殆將二紀,前後歷於下邑者,非止一再,而旣無緣毫報效,去歲之春,猥叨持憲之任,適當聖候違豫之時,不敢坐逋恩命,黽勉趨承,只是少伸分義而已。曾亦能糾一事建一議,辜負言責之重,徒積尸職之譏,罷歸田廬,自分無用明時者,久矣。不意聖明,猶存記憶,復畀憲職,申降馹召,臣伏地感激,繼之以悚恧也。噫,臣之無似,不惟臣自知之,抑亦同朝之所悉,而聖明獨未照察,令乃以謬恩,又加於已試蔑效之蹤,臣心愧恥,固不可論,其於玷名器辱聖眷,何哉?臣承命以來,踧踖屢日,百爾思量,萬不近似,不可以冒沒復進也,決矣。且臣才遭同氣之慽,喪威所加,疾病兼發,素患水土之症,挾傷增劇,痰升胸膈,氣促如盡,委頓牀席,日夕叫苦,雖欲畏義奔命,實無自力之望,玆敢冒死呼籲於天地父母。伏乞聖慈,亟命鐫遞臣職名,一以重官方,一以安私分,不勝萬幸。臣無任瞻天祈懇之至。謹昧死以聞。答曰,省疏具悉。爾其勿辭,上來察職。郞廳金聖佑書。郞廳愼基慶校正。
上在慶德宮。停常參·經筵。
下直,宣沙浦僉使蔡橚。
大殿,政院·玉堂問安。答曰,知道。
中殿·世子宮,藥房·政院·玉堂·二品以上·六曹問安。答曰。知道
嬪宮,藥房·政院·玉堂問安。答曰,知道。
藥房啓曰,日氣陰濕,伏未審夜來,聖體調攝,若何?中宮殿症候,加減如何,湯劑亦已連進乎?今日亦令醫女,趁早入診,詳察症候宜當,臣等不勝憂慮,敢來問安,竝此仰稟。答曰,知道。內殿症候,已言于醫女,湯劑連進矣。
再啓曰,卽伏聞入診醫女所傳之言,中宮殿症候,夜間寢睡頗安,諸症別無顯然加減云。諸醫皆以爲,今日則連進昨入湯劑,待明日詳知症候後,議定繼進之藥,宜當云矣,敢啓。答曰,知道。
假注書李太元出使,代李廷弼。
傳,前縣監趙世垕·尹植·申載·南磐·李翊文·李頤慶·吳命增·申伯周·金重呂·鄭啓章·朴壽仁·朴泰三·權·趙泰壽·李東益·魚有鳳·洪重範·金相元·韓聖箕·沈益三·李碩輔,察訪李滋·尹陽來·權懋經,正郞具萬理·李相成,府使朴溟羽·金錫保·申弼賢·李尙說·沈齊賢·李世祥·成德望·金得汶·丁時潤·柳德玉·崔重泰,郡守尹憲周·申慶濟·南泰徵·任命元,參軍尹錫來,正字趙彦臣·洪廷相·洪·趙尙絅·呂必禧·金濰·柳綎·金重熙·申滌·李國休,佐郞朴徵賓·申靖夏,都事金遇華·金世鎬·金始鑌,博士張宇龜,引儀呂必健,縣令金昌說,掌令朴乃貞,持平趙翼命·金啓煥·趙錫命·南道揆,正言李世德,弼善宋宅相,司諫兪命凝,兼說書李秉常,修撰李眞儉·李世瑾·洪重休,執義李宜晩·靈愼君瀅,韓興令晳·全山君深·淸善副守煊·齊昌令㯙·齊豐令檡·昌恩正權·鶴陵副守榯,知敦寧趙泰耉,參議任舜元,監司權,參判趙泰老,參知李光佐,大司諫尹星駿,承旨李徵龜,判書姜鋧,兵使吳重周·申漢章·元澂,討捕使李萬鍾·李東振·柳沺·朴世挺·李鳴夏,護軍李時聖,權管閔煥鷹,牌頭申明夏,司果韓配夏·尹世綏·尹聖時·魚有龜·趙遠命·李允文·金始慶,中軍趙重藺,司勇李東昌·金萬剛,萬戶朴義俊·吳興旭·林承俊·鄭道成·卞爾賚,守門將白圭復,武兼金尙倫·姜重齊·鄭元樞,虞候申鳴漢等竝敍用,佐郞李濟,引儀李得夏,琅城副守煒·琅坪副守煇,折衝鄭德徵等竝職牒還授,前郡守李泓,牧使李,府使張鵬翼,水使李森等降資還授事,下吏·兵曹。
判尹黃欽三度呈辭。入啓。遞差。
工曹參判權尙游上疏。大槪,臣於復命時書啓中,有論事爽實之罪,乞蒙責罰事。入啓。答曰,省疏具悉。今玆引嫌,非係大段,卿其勿辭察職。
禁府,兪珉拿囚。啓。以上朝報
備邊司啓曰,日昨筵中,自上以倭人改書式事,始雖有峻斥之敎,今聞宰臣所達,亦有意見,聽許似無不可,更議以達爲敎,而臣等初見之外,倉卒不能改思以對。且有領府事尹趾完處議問之命,欲觀其所對之如何而仰稟矣。臣等退出後,更加思量,且與諸堂上相議,則今此改書式之請,朝家難於聽施者有三,七十餘年稱謂之節,到今輕改之難也。彼國不陳復號之委折,直請改式,有若指揮,而自我每事輒從,歸於示弱也。國書已成,使行離發,而始乃卒遽爲請,事體之顚倒也。以此不許,我自有辭,而第前後信使江戶回答書式,雖或不自書國王,而乙亥以前,我國書式,連以日本國王書之,則今此所請,乃欲從其舊式,非如僭爲此,恐不可斷之以其情之必出於慢,新舊稱謂之間,在我國體,初無所損,其言旣在可許,則亦不必以輒從爲嫌,至於卒遽顚倒,以此執言,不足以折彼之意矣。領府事尹趾完之意,以改送國書爲無妨,在京原任大臣皆以爲,每事聽從,雖涉歉然,彼之所請,請從舊式,則今雖許改,恐無所妨云。臣等淺見,亦以爲朝廷特許聽從,以副其望,似或無害,故以書契中大君二字,宜改以國王之意,昨日成出啓辭,回示諸堂上之際,卽因領府事尹趾完所懷書入之啓,以領府事之言誠然,不必持難,國書改送,可也事下敎矣。馬島書契,旣令萊府上送回答書契,令承文院措辭撰出,信使齎去書契書式,大君二字,改書以國王,別定禁軍,給馬下送,何如?答曰,依啓。
又啓曰,武科新出身,例爲分防於西北,而曾前國家有事之時,或有納米除防之規,北漢城役方張,完畢尙遠,式年出身,依前例除防捧米,以爲補用之地,何如?答曰,新出身之分防於西北,意有所在,勿許除防,纔又申飭,則國家雖曰有事,不宜數數變改,式年武科出身,發送防所,可也。
上在慶德宮。停常參·經筵。
大殿,政院·玉堂問安。答曰,知道。
中殿·嬪宮,藥房·政院·玉堂問安。答曰,知道。
中殿,二品以上·六曹問安。答曰,知道。勿爲問安。
世子宮,藥房·政院·玉堂·二品以上·六曹問安。答曰,知道。
藥房啓曰,伏未審夜來,聖體調攝,若何?核處脚部,具有差勝之效乎?中宮殿症候,加減何如?湯劑當盡於昨日,今日亦令醫女,趁早入診,詳察症候,議定繼進之藥,宜當,臣等不勝憂慮,敢來問安,竝此仰稟。答曰,知道。核處別無可慮,脚部未有差勝之勢,內殿症候,已言于醫女矣。
再啓曰,卽伏聞入診醫女所傳之言,中宮殿症候,肢體麻痛,及膈間痞氣別無顯然加減,而脈度浮數,時時引飮,舌上有苔,手掌頗熱云。臣等與金有鉉等諸御醫,反復商議,則皆以爲,暑感彌留,熱候漸加,柴胡涼膈散,加麥門冬·知母·黃連酒炒·枳殼各一錢,連進三貼,宜當云。此藥劑入之意,敢啓。傳曰,知道。
慶尙監司書目,三嘉縣監趙正誼,以葬妻上京身病添重,還任無期,不得已罷黜事。
訓鍊都正尹就商上疏。大槪,敢陳區區所懷,冀蒙裁處事。入啓。答曰,省疏具悉。疏辭,令廟堂稟處。以上朝報
備邊司啓曰,伏見問慰宰臣·平安監司·參覈使前後狀啓,則且査官等,來到渭原館舍之後,只令其從人等,往審吾老梁殺害地方,而會査則謂以徐當爲之,有遷延不卽完査之色,招譯輩,又發今番之行,卽從江界,轉向慶源之說,査官之初,以査明殺害地方爲言,旣到其地,又不由沿江之路,而欲向內地,指意叵測,事端非常云。大抵査官等,所言前後累變,今則又發慶源開市處往審之說,自渭原至慶源,計其程途,當爲千有餘里,而其路不由沿江,而由內地,則此與其所謂跨越彼此,參審江邊之說,不翅相左,其所藉重,雖在査明地方,而故爲留連掩遲,必欲徑往北路者,其意所在,實難測知,今若不由廢四郡,而從江界內境,直抵慶源,則北路內地,亦當在穿歷之中,此在事體道理,俱極無據。宰臣·道臣,雖方據理防塞,而査官等,或不沮屈而回聽,則以馳聞朝廷,移咨上國之意,反覆開諭,期於寢止其行,爲當。以此急速分付于宰臣·道〈臣〉參覈使處,何如?答曰,依爲之。
上在慶德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?中宮殿症候,加減如何,而昨入湯劑,其已進服乎?今日亦令醫女,趁早入診,詳察症候,宜當,臣等不勝憂慮,敢來問安,竝此仰稟。答曰,知道。內殿症候,已言于醫女,湯劑進服矣。
再啓曰,卽伏聞入診醫女所傳之言,中宮殿症候,頗有困惱之候,而脈度熱候,比昨似減云。諸御醫皆以爲,昨入湯劑,今姑連進,宜當云矣。敢啓。答曰,知道。
政院啓曰,近來憲府,久無行公之員。大司憲權尙夏,掌令權·李慶昌竝在外,持平洪尙賓未署經,執義金始煥,持平南一明,連呈辭疏,不爲出肅,監察茶時,已至多日,事甚未安。除在外未署經外,未肅拜人員,竝卽牌招察任,何如?傳曰,允。
臨昌君焜上疏。大槪,臣忝居有司堂上之任,有矇不省察之失,乞命遞臣有司之任事。入啓。答曰,省疏具悉。卿之引嫌,元非大段。疏末事,令該寺稟處,勿辭行公。以上朝報
上在慶德宮。停常參·經筵。
自午時至申時,日暈。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?中宮殿症候,加減,何如?今日亦令醫女,趁早入診,詳察症候,宜當,臣等不勝憂慮,敢來問安,竝此仰稟。答曰,知道。內殿症候,已言于醫女矣。
再啓曰,卽伏聞入診醫女所傳之言,則中宮殿症候,脈度稍緩,熱候比昨頗減云。諸醫皆以爲,暑感漸和,前入湯劑,似不無其效,今姑連進,宜當云矣,敢啓。答曰,知道。
傳曰,典獄摘奸,輕囚放釋。以上朝報
司譯院官員,以都提調意啓曰,因本院啓稟,倭譯崔尙㠎,旣有職牒還給之命,而時未敍用。姑令依前例,信使行中,冠帶從行,何如?答曰,允。備局謄錄
禁衛營啓曰,本營分授水口門及左右體城二十餘間,傍近將頹處體城九間,許使本營前中軍尹慤監董,今已完築,門樓,則材木時未措備,追後造成之意,敢啓。傳曰,知道。水口門樓之役,勿爲擧行,材木措備後,令分授軍門,敦義門樓造成,可也。御營謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,日氣蒸鬱,伏未審夜來,聖體調攝,若何?中宮殿症候,加減何如?前入湯劑,當盡於昨日,今日亦令醫女,趁早入診,詳察症候,議定繼進之藥,宜當。臣等不勝憂慮,敢來問安,竝此仰稟。答曰,知道。水刺厭進,未有如今夏,而數三日來特甚,昨今兼有惡心泄瀉之候,寢睡欠安,內殿症候,已言于醫女矣。
文學申思喆三度呈辭。入啓。遞差。
政院啓曰,今日賓廳引見時,兩司當爲入侍,而俱無行公之員。除在外及未署經呈辭入啓人員外,陳疏人員,竝卽牌招,以爲入侍之地,何如?傳曰,允。
以賓廳日次備局堂上進不進單子,傳曰,過數日後來會。
大殿·中殿·世子宮·嬪宮,政院·玉堂問安。答曰,知道。
藥房再啓曰,卽伏承問安之批,臣等伏不勝驚慮之至,不可不與諸御醫入診,詳察症候,議定當進之藥,敢此仰稟。答曰,知道。
藥房入診時,中宮殿湯劑,今姑停止事,榻前定奪。
藥房三啓曰,臣等入診退出後,與金有鉉等諸御醫,反復相議,則皆以爲,聖候諸症中,泄候不可不先爲疏導,薷芩湯,加白芍藥·車前子炒·黃芩各一錢,連進五貼,而日再進,宜當云。此藥劑入之意,敢啓。答曰,知道。
院啓,閫帥之於方伯,上下官體貌自別,至於邊上,則尤不可不嚴明也。前南兵使李尙,慍怒監司之治罪下吏,辭狀中措語,有若數罪者,已極可駭,而及夫道臣狀聞請罪之後,又復張皇馳啓,侵侮之言,全不顧藉。如使尙,少知體統之截嚴,朝綱之可畏,則其慢蔑上官,何敢若是?此而不爲嚴懲,則日後藩臣,將無以摠統一方,號令諸鎭,論其罪罰,不可罷職而止。請前南兵使李尙拿問定罪。按道之臣,必先正自己體貌,然後可以檢督下官。咸鏡監司李善溥,當兵使延命之時,不受公禮,而旋責軍禮,體例之間,先失其道,不可無警責之道。請咸鏡監司李善溥推考。方伯之任,糾察一道,身旣犯科,何以檢下?前慶尙監司兪命弘,違越禁制,濫率家屬,臺啓申飭之後,循例辭職,隱而不發,及夫物議譁然,始乃自首,其身自冒法,不卽首實之失,不可以已遞其任而置之。大司諫李肇之前任關東時,因母病之深重,迎入營底,此雖出於私情之切急,而旣以冒禁首實,則朝家不可以情理之可恕,而全無責罰。請前監司兪命弘罷職不敍,大司諫李肇罷職。近來朝廷,體統不嚴,廟堂之尊重,漸不如古,識者固已慨然矣。訓鍊大將李基夏,以摠戎使金重器,啓下籌司堂上之意,遣郞廳傳語於大臣云。籌司堂上,卽古之樞密使,固非一武將之所可薦汲,而遣郞傳語,尤失事體,體統所關,不可無警責。請訓鍊大將李基夏從重推考。日昨筵中,有甲山遠竄罪人鄭澔放釋之命,臣竊以爲不可也。澔爲人狠愎,持論頗僻,甘心於背公死黨,攘臂於傷人害物,乃其平生伎倆,而昨年承召入京也。凡係乖激之論,率皆擔當指嗾,一疏一啓,無不參涉,使朝論乖亂。國事渙散者,皆由於此人之所主張,而至若輕侮儒賢,陰嗾鄕生,公肆侵辱之說,欲售構誣之計,手脚盡露,情狀莫逃,則賢關之肆行胸臆,市肆之延入泮儒,在澔特其薄過耳。幸賴聖明,洞燭誣賢之狀,快降投畀之典,至有屛諸四裔,不與同中國之敎,則聖上處分,極爲嚴正矣。論其罪犯,非比一時流竄,而曾未幾何,遽爾全釋,士論咸憤,公議愈咈。請還收甲山遠竄罪人鄭澔放釋之命。鄭澔罪犯,旣係乖亂朝廷,構誣儒相,而投畀未幾,遽爾全釋,則論思之地,宜有爭辯之論,而咫尺前席,終無一言而退,殊失隨事盡職之義。請伊日入侍儒臣推考。新除授司諫李明浚,時在全羅道光州牧任所,獻納權世恒,時在京畿安山地,正言韓祉,時在慶尙道居昌縣任所,司憲府掌令李慶昌,時在平安道价川地。請竝斯速乘馹上來事,下諭。答曰,不允。第二件,三件事,及下諭事,依啓。
判義禁洪受瀗上疏。大槪,乞遞判義禁之任,俾得安意就盡事。入啓。答曰,省疏具悉。卿其安心勿辭,調理行公。
吏曹啓曰,臺諫有闕,政事,取稟。傳曰,明日爲之。
上在慶德宮。停常參·經筵。
下直,廣州府尹李世勉。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,而惡心,水刺厭進,寢睡不安,泄瀉等症,亦有差減之勢乎,今日臣等,更爲率諸醫入診,詳察症候,宜當。中宮殿夜間症候,比昨何如?臣等終宵憂慮,敢來問安,竝此仰稟。答曰,知道。湯劑一貼進服,而水刺厭進,寢睡不安等症,一樣,惡心泄候,差減,勿爲入診。內殿症候,已言于醫女矣。
執義金始煥再度呈辭。入啓。加給由。
假注書李太元狀啓,臣承命馳往于驪州睡谷村判府事李畬所住處,傳宣御札,則以爲,臣自入夏以來,病情頓加,廢食委席,朝暮待盡,顧念臣涯分已極,萬念都灰,惟是違遠城闕,將作負罪之鬼,日夕懸情,但有悲咽。且臣所兼諸司,俱係緊重,而又將廢闕夏考,益增悚慄,方欲拜章陳懇,以請處分,而不能構成文字,思量累日,未卽自遂矣。千萬意象之外,潦漲阻絶之中,史官馳臨,奉傳御札,十行丁寧,誨勉諄切,敎以必致乃已。令臣卽日就途,恩數曠絶,瞻聆聳動,臣精魂驚越,五情震錯,忽不自知其有生,繼以涕淚縱橫,不能自禁也。臣於陳力就列之義,固無可望,而至於及其未死,一進京輦,復覩淸光,以伸犬馬之情,則固是區區誠願之所蘊結,而亦非所敢自阻於涵覆之下也。今臣以何等賤微,辱聖上眷禮至此,顧以何心,敢爲一毫遲徊之計哉?臣之情病悰地,皆不暇論,只爲卽今病狀,綿綿僅存,如縷將絶,實無自力起程之勢,此史官之所目見也。伏地戰恐,惟萬死是俟而已。臣心神迷亂,不能成語以對,稍俟少定,當以一疏,仰暴危哀云。大臣情病,姑無登途之望,臣旣承偕來之命,仍爲留在之意,竝以馳啓事,啓下。
禮曹,行副司直洪受瀗,今曉卒逝云。自今月初七日,停朝市,弔祭致賻,依法例擧行,何如?啓依允。昨者辭疏之批,才有調理之命矣。凶聞遽至,曷勝驚悼?令該曹,葬需別爲磨鍊題給。
政院啓曰,今日爲政事,命下,而停朝市相値,政事何以爲之?敢稟。傳曰,過停朝市後爲之。
江原監司金致就,廣州府尹遞來。
忠淸監司書目,溫湯等邑呈,以去月十五日,十六日,二十一日,連得膏澤,無論高燥,擧皆移秧,今方根耕,誠爲多幸,而今年雨澤不均,韓山等邑段,祈雨祭,今方設行,而膏澤久閟,高燥奉天之地,五月已盡,不得移秧,平澤等邑,蝗蟲之災,漸次熾發,田畓各穀,無不被害。此後蔓及,又不知幾許,前頭民事,誠爲可慮事。又書目,林川等官呈,以去五月二十六日地震,事係變異事。
黃海監司書目,今年農事,去五月二十三日大風暴雨之後,仍成霪霖,田畓各穀,多被損傷,峽邑蝗蟲,亦未止息,民事可慮事。
江原監司書目,道內自去月旬後,連得雨澤,而狼川等十六邑之蝗蟲,損害各穀非常,楊口等六邑之雹災,事係變異事。
京畿監司書目,楊州兼任抱川呈,以判府事崔錫鼎上疏上送事。啓。答曰,省疏具悉卿懇。旣往之事,不必追嫌,至於月廩,尤無可辭之義。卿其安心勿辭領受,須速就途,以副予意。仍傳曰,遣史官傳諭。
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,日候風曀蒸濕,伏未審夜來,聖體調攝,若何?水刺寢睡,其或差勝,而惡心泄瀉,益加減歇乎?伏聞昨夜入侍醫官金有鉉等所傳之言,所進食物滯膈,移時痞悶,大吐小安云,尤不勝驚慮之至。今日臣等,與諸御醫入診,詳察症候,宜當。中宮殿症候,夜間更何如?臣等終宵憂慮,敢來問安,竝此仰稟。答曰,知道。水刺厭進,寢睡不安等症,一樣,惡心泄候,比昨別無加減,困惱頗甚,勿爲入診。內殿症候,已言于醫女矣。
執義金始煥三度呈辭。以停朝市,留政院。
慶尙監司書目,道內農事,無論山野沿海,酷被旱災,已浹兩朔,若干移秧之處,擧皆龜拆,未移之秧,亦多焦枯,木花姑無損傷,而節序已晩,雨意猶邈,民事渴悶。至於今月十九日,琵瑟山伽倻津兩處,連次祈雨祭設行事。
全羅監司書目,本道四月旱乾,禾苗焦枯,節序已晩,移秧愆期,誠極渴悶事。
藥房再啓曰,卽伏聞入侍醫官金有鉉等所傳之言,聖候夜間嘔吐之後,惡心尙未差減,水刺一向厭進,泄候亦未快愈云。臣等與諸御醫,反復商議,則皆以爲,淸暑六和湯,加山梔·薑汁炒·陳皮竹茹各一錢,連進三貼,以爲鎭吐止泄之地,宜當云。此藥劑入之意,敢啓。答曰,知道。
上在慶德宮。停常參·經筵。
下直,公州牧使李益著。
大殿,政院·玉堂·二品以上·六曹問安。答曰,知道
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨入湯劑,其已進服,水刺寢睡,或有差勝,而惡心泄候困惱等症,亦得減歇乎?今日臣等,率諸醫入診,詳察症候,宜當。中宮殿症候,夜間更何如?停藥數日,水刺久未復常,亦令醫女,趁早入診後,可以議定當進之藥。臣等不勝憂慮,敢來問安,竝此仰稟。答曰,知道。水刺厭進一樣,寢睡差勝,惡心·泄候·困惱等症減歇,湯劑進服矣。明日入診,內殿症候,已言于醫女矣。
再啓曰,伏聞入診醫女所傳之言,中宮殿脈度,比前稍緩,諸症漸益差減,水刺自昨日差勝云。諸醫皆以爲,症候旣向差道,湯劑不必進服云。今姑停止之意,敢啓。答曰,知道。
假注書尹陽來出使,代李齊恒。
執義金始煥三度呈辭。入啓。遞差。
京畿監司書目,道內各邑,去月二十七日以後,雨澤過多,楊州等十六邑,水邊田畓,擧皆浦落,覆沙成川,各穀慘被損傷,豐德等四邑,蟲災熾發,亦未止息,民事可慮事。又書目,楊根呈,禮曹判書崔奎瑞病重上去不得事。啓。傳曰,卿辭至此,本職勉副事,回諭。
正言金始㷜啓曰,臣以日昨訓鍊大將李基夏從重推考事,有所論啓矣。昨伏聞大臣,於起居之班,以爲訓將今番事,實涉輕侮朝廷,而臺啓只請推考,臺體不然云。臣於此,不勝瞿然之至。夫基夏之以籌司堂上差下之意,遣郞傳語于大臣者,固可謂輕廟堂昧事體,而論其所失,則亦不過一時妄着,以此論罷將兵之臣,事涉過重。故臣之律以從重推考者,蓋出於參量之意,而今者大臣之言如此,臣何敢自以爲是,而晏然仍冒於臺次乎?請命遞斥臣職。答曰,勿辭,退待物論。
假注書尹陽來書啓,臣承命馳往于楊州松山村判府事崔錫鼎所住處,傳宣聖批,則以爲,臣猥陳微懇,顒俟處分,卽者史官承命,遠辱鄕村,傳宣聖批,以須速就途爲敎,至於月廩,亦令安心領受,臣不勝惶感隕越之至。臣之踪地,旣無冒昧趨造之勢,月廩亦不敢晏然承受,當更陳文字,以暴愚款云矣,敢啓。傳曰,知道。以上朝報
備邊司啓曰,今觀參覈使宋正明上送査官咨文,則頭辭,以欽差大人爲稱,而下端,以移咨朝廷爲語,臣等不勝駭然。在前使命之出來者,雖或移咨之事,例擧其職名,而未嘗以大人,偃然自稱。況此咨文,異於該部之奉旨移咨,而乃用無前之式例,自倨如此,則奉使之臣,所當據理不受,期於換改,而無終一言違覆,矇然上送,其爲奉使,失體甚矣。此雖係於査事,接伴使及本道監司,旣在一處,見此咨式之非常,不能同爲善處,亦宜有警責之道。參覈使宋正明,姑先從重推考,接伴使兪集一,監司李濟,竝推考,何如?答曰,允。備局謄錄
有政。
吏批啓曰,判義禁,今當差出,而當品中無故可擬之人絶乏,不得已二望,備擬以入之意,敢啓。傳曰,知道。
趙泰耉爲漢城判尹,申鐔爲兼漢學敎授,鄭纘先爲副修撰,柳近爲禁府都事,李世瑾爲副修撰,李光佐爲大司諫,李泰龜爲工曹參議,崔錫恒爲判義禁,成胤光單付奉常直長,趙鳴鳳爲兵曹佐郞,李世最爲舍人,具萬理爲文學,李志洵爲三嘉縣監,柳述爲執義,朴崇古爲司畜別提,崔昌大爲大司成。
權·柳德玉·李碩輔·尹星駿·崔重泰·李光佐·丁時潤·金得汶·李世祥·成德望付副護軍,姜銑·黃欽·趙泰耉·趙泰老·李徵龜·任舜元·申思喆付司直,李廷弼·李齊恒付副司正,李森加嘉善事承傳。政軸
備邊司啓曰,人才別薦分等別單中,文臣之曾經侍從,武臣之曾經閫任人,當隨才別議進用,故分等,其餘被薦諸人,分等以入之意,敢啓。傳曰,知道。備邊司謄錄
上在慶德宮。停常參·經筵。
大殿,政院·玉堂問安。答曰,知道。二品以上·六曹問安。答曰,知道。勿爲問安。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,淫雨成災,伏未審夜來,聖體調攝,若何?水刺·寢睡,比昨加勝,而惡心困惱等症,益有所減,泄瀉亦已快止乎?中宮殿症候,夜問更何如?臣等今日,依聖敎當爲入診,而不勝區區憂慮,敢來問安,竝此仰稟。答曰,知道。水刺·寢睡,與昨一樣,惡心·困惱等症,益有所減,泄候快止。內殿症候,已言于醫女矣。
禮曹參判金鎭圭,正郞李萬根,光陵曲墻崩頹處奉審事,出去。
政院啓曰,昨日,正言金始㷜,引避退待,處置歸於憲府,而大司憲權尙夏,掌令權·李慶昌在外,執義柳述未肅拜,持平洪尙賓未署經,持平南一明,方在呈告中,除在外未肅拜,未署經人員外,呈告人員,卽爲牌招,使之處置,何如?傳曰,允。
禁府,金萬衡·金慶賚拿囚。啓。
今日藥房入診時,兵曹判書崔錫恒,兼帶左賓客今姑許遞事,榻前下敎。
府啓,請還收己卯文科追復之命。措辭見上臣以潛越宮城罪人金敏才依律處斷事,有所論啓,累月爭執,兪音尙閟,竊不勝慨惑也。敏才以掖庭所屬,豈不知潛越宮城之爲極罪,而乃敢乘夜踰入,其不畏國法,肆然無忌憚之習,莫此爲甚。該曹議啓,旣引當律,而參酌定配之命,遽下意外。此雖出於聖上好生之德,而三尺至嚴,斷不可饒貸。請還收潛越宮城罪人金敏才參酌定配之命,依律處斷,請還收江都前後留守賜馬之命。引嫌而退,將臣請推,雖出參量,擬律太輕,勢難仍在。請正言金始㷜遞差。新除授司諫院大司諫李光佐,時在忠淸道公州地,請斯速乘馹上來事,下諭。答曰,不允。處置及下諭事,依啓。
全羅監司書目,羅州兼任務安呈,以雌牛生雛,一體兩頭,事係異常事。
假注書李廷弼病,代趙彦臣。
京畿監司書目,驪州呈,以判府事李畬上疏上送事。啓。答曰,省疏具悉卿懇。日昨手書,亶出至懇,謂卿深諒,幡然來思,及見史官書啓,大違余所望,益用缺然,如添一病也。噫,卿之前後所遭,予已盡開釋,則今以此爲難安之義者,不其過乎?卿之宿患,予非不知,而筋力不衰,入京調將,所辭諸司提擧,予方以必致爲期,寧有允許之理?卿非久上來,夏考自無遷就之慮也。卿若造朝,病裏予心可安,須體此意,卽起偕來,毋孤予虛佇之望。仍傳曰,遣史官傳諭。以上朝報
備邊司啓曰,日本所送國書改式下送時,別定禁軍,給馬以送事,啓達矣。譯官一人,亦令司譯院定送陪行,而一體給馬,似當,分付兵曹,何如?答曰,允。
今日入診時,城役所進去將官勿參褒貶事,榻前定奪。
今日入診時,北漢體城畢築處,女墻,待潦雨開霽始役事,榻前下敎。
今日入侍時,金宇杭所啓,卽今雨勢如此,城役雖不着實,體城猶可畢築,而女墻則用灰塗築,莫如待晴完役之爲愈。諸議皆然,臣意亦以爲可,而摠戎使金重器以爲,凡事始役之後,如或中輟,則完訖未易云。同事之人,意見如此,故姑令仍築,而潦雨時所築,終不堅固,待開霽後爲之,未知何如?上曰,體城則仍爲畢築,女墻之役,姑待開霽後爲之,可也。
又所啓,小臣頃往北漢,看審城基,則初入水門之際,甚爲窄迫,而過重興寺,以西內外俱險,以東山勢平夷,而外面眞是天險也。城內雖狹,周回亦廣,可以容衆,而泉脈似無不足之患。但築城之後,必先措置軍餉,然後可以守城,此誠廟堂之次第經紀事也。金重器言于臣曰,以山勢觀之,重興寺基址甚好,若營建行宮,則無出于此,而第曾有沙汰之患,不免頹壓寺宇,雖欲營建行宮於此,沙汰甚爲可慮云。臣亦看審其形勢,則重興寺後,有峯峻急,西邊一麓,昨年大雨,沙汰頹壓於寺舍,東邊一麓,又有沙汰之處,以此見之,峯下當中,營建行宮,最爲可慮矣。重器於他處,得可建殿宇之基,臣與之同往看審,則傍有古寺基址,一山中最廣闊處也。若捨重興,則無過於此,臣與重器之意,欲與此斷定,而事體亦重,非臣等之所可擅便,不可無更爲詳審之道,而亦令觀象監地師,看審宜當,故敢達。都提調李□□曰,此山形勢,臣亦往見,論以風水,雖未知其如何,而重興寺基址爲當中,百濟亦建行宮于此,捨之可惜。但沙汰可畏,則當有變通,行宮營建亦重,宜令任事諸臣更審,且令地師,相基他處,宜矣。上曰,前定之處可慮,則以他處改定,而地師看審事,依所達爲之。以上備局謄錄
午時,上御興政堂。藥房入診時,都提調李頤命,提調金宇杭,副提調金演,記事官金尙奎·朴弼夢·金在魯,醫官金有鉉·柳瑺·丁時悌·權聖徵·崔萬尙·趙慶基·李得英·許坫·方震夔入侍。
上在慶德宮。停常參·經筵。
夜一更,月犯心火星。
下直,忠淸都事韓在垣。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?寢睡加安,而水刺差勝,惡心·困惱之症,其已頓減乎,中宮殿寢膳之節,亦已如常乎?臣等憂慮未已,敢來問安。答曰,知道。寢睡·水刺,比前別無加勝,惡心·困惱等症,快減,內殿水刺之節,猶未如常矣。
吏曹啓曰,臺諫有闕,政事,取稟。傳曰,當日爲之。
昨日藥房入診時,湯劑今姑停止事,榻前定奪。
假注書趙彦臣有頉,代慶聖會。
刑曹啓目,地字擧子申思默與調字擧子鄭錫三,因館吏李夏成之居間周旋,致有換字之事,而錫三,旣已被囚於禁府,思默·夏成,姑爲仍囚,待禁府結末後,稟處,何如?啓依允。
江原監司金致龍上疏。大槪,未辭陛之前,乞蒙恩暇,往省父母墳,以伸至情事。入啓。答曰,省疏具悉。卿其依疏辭往省焉。
檢閱朴弼夢牌不進,依承傳罷職。
待敎宋成明,奉敎洪啓迪,牌不進,依承傳罷職。
有政。吏批,判書李墪,司宰監褒貶進,參判李晩成受由未肅拜,參議李台佐進,右副承旨金興慶進。
兵批,判書崔錫恒病,參判尹趾仁病,參議任胤元進,參知□□□病,左副承旨朴泰恒進。
吏批啓曰,判書李墪,司宰監褒貶坐起進去,參判李晩成受由未肅拜,小臣獨政未安,何以爲之?敢稟。傳曰,只出緊任。
以申靖夏爲正言,趙泰耉爲禮曹判書,黃命錫爲義禁府都事,寧平君泗封君事承傳。
兵批,以崔奎瑞·金始煥·李泓·張鵬翼付副護軍,金始㷜付副司果。已上燼餘
禁衛營啓曰,明日本營褒貶時,入直闕內禁軍將及哨官,依前定奪,使之替代來參之意,敢啓。傳曰,知道。禁營謄錄
上在慶德宮。停常參·經筵。
大殿,政院·玉堂問安。答曰,知道。勿爲問安。
中殿·世子宮·嬪宮,政院·玉堂問安。答曰,知道。
藥房啓曰,蒸炎轉甚,伏未審夜來,聖體調攝,若何?水刺寢睡,日漸差勝乎,中宮殿寢膳之節,亦復如何?臣等不勝憂慮,敢來問安。答曰,知道。今日始進水刺,而姑無加勝,寢睡差勝,內殿寢膳之節,與昨一樣矣。
慶尙監司書目,晉州牧會哭罪人等區別査啓,同牧使沈枋罷黜事。
又書目,道內農事,柒原等八邑畢移秧之外,其他各邑,一向旱乾,若干移秧之畓,未免焦枯,間耕各穀,或因雨澤,雖有蘇枯,傷處居多,木花段,不至大段傷損。去月二十八日,河陽等五邑,終日大雨,川渠漲溢,各邑均沾,雖未及知,久旱得雨,誠爲多幸,而移秧旣已後時,前頭成實,有未可必緣由事。
江華留守書目,本府境內農事,今月初一日以後,大雨連日暴注,狂風大作,潦潮漲溢,山下川邊田畓,覆沙處甚多,前頭民事可慮事。
禁府啓目,理山前郡守申慶汝原情云云,問目內辭緣,遲晩。前從浦萬戶李譔,拿問後稟處,何如?啓依允。又啓目,河,刑問三次,不服,加刑得情,何如?啓各別刑推得情。又啓目,沃溝縣監金萬衡,前縣監金慶賚,前僉使李有華原情云云。泛稱遲晩,刑推得情,何如?啓除刑推議處。又啓目,新及第鄭思大議處云云。取考錄名冊字號,則權㻋呼不代,以鄭思大陞塡是乎所,與其招辭,小無相左,其非私相換易,據此可知,似當有分揀之道,上裁,何如?啓分揀。
禮曹判書趙泰耉上疏。大槪,臣奉使無狀,自速大戾,聖度天大,責罰至輕,杜門省愆,感悚彌年,不意玆者,恩敍遽下,除命荐加,自惟負罪賤臣,何以獲此於聖明之下哉?第臣所坐,實非微眚薄過之比,有不敢以貰罪爲幸,叨寵爲榮,自同恒人,冒沒而承命者,不得不拚死哀籲靜攝之中。伏乞聖慈,俯諒臣瀝血之懇,亟命還收職秩,勿復檢擧,廢屛田廬,以畢餘生事。入啓。答曰,省疏具悉。旣往之事,不必追嫌,卿其勿辭,從速行公。
京畿監司書目,衿川呈,以獻納權世恒辭職上疏上送事。啓。答曰,省疏具悉。爾其勿辭,俟母病間,上來察職。
疊書今初九日藥房入診時,上曰,頃日延恩門掛書之變,極爲凶慘,迨今三朔,尙未捕得,再次特推捕盜大將矣。天道福善禍淫,如此之人,至今未捕,已極可怪。且前日則雖係至難之事,捕廳善能窺捕,今則大將不及於古而然耶?此與謀逆有異,同黨必不多,罪人雖未斯得,其書指意,如見肺肝,此而不得快正邦刑,則將至於國不爲國,捕廳若少加惕念,豈有至今未捕之理乎?副提調金演曰,頃日尹弼殷,疏陳此事,而以爲掛書之變,非常漢所可辦,極爲陰密,雖是渠之奴僕中發告者,朝家亦開其許贖施賞之路,則似有可捕之道云。國家不許奴告主之法,意雖有在,跟捕此賊,不可以常例處之,弼殷之言,似有益於捕得之道矣。上曰,此公州閑良尹弼殷之疏也。提調金宇杭曰,其疏所言,出於無識之致,國家豈可使奴告主,而許贖施賞乎?此則決知不可也。都提調李頤命曰,人材漸不如古,以大將言之,豈有如李浣者?而軍官部將中,善能窺捕者甚少,此所以至今未得,而小臣之意,則豈有終不跟捕之理乎?且其書,檄書指意,非謀逆而何?此與甲申年沈賊假托之逆謀,相類,自前逆獄時,或訊問其奴,賊堅之獄,亦問其奴矣。上曰,其疏雖無意見,有關後弊,故不爲聽許,而此則似與常例有異矣。宇杭曰,父子·君臣奴主,其係綱常,一也。奴告主而設使捕得正法,施賞其奴,大悖義理,以此出令,決不可爲矣。上曰,其事終果何如?頤命曰,金宇杭之言,是矣。國家急於捕得,卽今事端未發,而豫許奴告其主,則殊非仁厚之道,若自捕廳,知悉此意,使渠輩中有來告之人,則未爲不可,而直以此出令,則終涉不當矣。演曰,累次嚴敎之下,猶未捕得,左右捕盜大將,更爲推考,各別申飭,宜矣。上曰,前旣兩次特推,姑勿推考,從速捕得之意,更加嚴明分付,可也。已上朝報
訓局啓曰,都監分授都城體城將頹,及曲墻改築之役,今月初十日,已爲畢役之意,敢啓。傳曰,知道。訓鍊院謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何,寢睡一向安寧乎?伏聞昨夕入侍醫官之言,再進水刺云。所進雖不及常時,累日厭進之餘,曷勝喜幸?今亦有加勝之勢乎,中宮殿寢膳之節,亦何如?臣等憂慮未已,敢來問安。答曰,知道。寢睡·水刺,與昨一樣,內殿寢膳之節,幾盡如常矣。勿爲遂日問安。
右承旨李震壽初度呈辭。入啓。給由。
弼善洪禹寧三度呈辭。入啓。遞差。
吏曹參判李晩成辭職上疏。入啓。答曰,省疏具悉。卿勿過辭,從速察職。
文學具萬理辭職上疏。入啓。答曰,省疏具悉。旣往之事,不必追嫌。爾其勿辭,從速察職。
臨陽君桓,禮曹參判金鎭圭上疏。大槪,臣等,於淸善副守煊,坐考講無分,連罷之事,有不察文書之失,此已不可晏然。且於宗親府堂上之疏,尤有所難於覆奏者,而適値聖體累日欠寧,不敢以細事仰慁,今始自列。伏乞許遞臣等宗簿提調之任,以幸公私事。入啓。答曰,省疏具悉。卿等勿辭,從速察任。
京畿監司書目,高陽呈,以應敎李縡辭職上疏上送事。啓。答曰,省疏具悉。爾勿固辭,從速上來察職。
京畿監司書目,楊州呈,以判府事崔錫鼎上疏上送事。啓。答曰,省疏具悉卿懇。前疏之批,已諭予意,卿勿固辭,安心領受,宜速就道,以副予望。仍傳曰,遣史官傳諭。已上朝報
禁衛營郞廳,以都提調意啓曰,本營今春夏等褒貶磨勘啓本中,二處刀擦矣,敢啓。傳曰,知道。御營謄錄
上在慶德宮。停常參·經筵。
下直,興海郡守金鳴夏。
政院啓曰,憲府久無行公之員。大司憲權尙夏,掌令權·李慶昌在外,持平洪尙賓未署經,執義柳述未肅拜,持平南一明呈辭,連日監察茶時,事甚未安。且守令未署經,至於六人之多,除在外未署經人員外,未肅拜呈告人員,竝卽牌招察任,何如?傳曰,允。
吏曹啓目,前平澤縣監沈澳,前金川郡守鄭翊周,前隷習官洪錫輔,俱以議親,去庚寅年春夏等褒貶居下,已經一年,依法典敍用,何如?啓依允。
右承旨李震壽再度呈辭。入啓。加給由。
黃海監司書目,瑞興呈,以流丐居士陳戒先爲虎囕死事。
咸鏡監司書目,道內染病之類,合以計之,則方痛一百六名,向差二十六名,死亡至於五十二名之多,民事誠爲可慮事。又書目,道內南北蟲損之災,霖雨之酷,大抵同然,正當各穀向長,耳麥發穗之節,種種災害,至於此極,言念民事,誠爲可慮事。
京畿監司書目,漣川呈,以元二貞母朴召史,爲虎囕殺事。又書目,驪州呈,以安召史壓死事。又書目,朔寧呈,以良女玉節,爲虎囕死事。
全羅監司書目,全州呈,以惡虎橫行,連有囕殺人命,極爲驚慘事。
忠淸監司書目,公州呈,以元堂里居金太雲等,爲惡虎咬殺事。又書目,大興等官呈,以金命弼子阿只二名,爲虎囕殺事。又書目,尼山呈,以壽進宮奴閔命伊,去月三十日渰死事。
慶尙監司書目,道內染病熾蔓,止息無期,而物故數多,方痛者段,使其隣族,各別救護事。又書目,淸道呈,以人畜雷震致死事。又書目,金海等六邑呈,以五月二十一日亥時,天有火光,上尖下廣,其狀如虹,自東流西,聲如大砲,火光隨滅,事係變異事。
謝恩,執義柳述。
府啓,請還收己卯文科追復之命,請還收潛越宮城罪人金敏才參酌定配之命,依律處斷。答曰,勿煩。前啓江都前後留守賜馬之命還收事,停啓。
文學具萬理,牌不進,依承傳罷職傳旨。傳曰,只推勿罷。
兵曹參判尹趾仁上疏。大槪,敢陳西路軍政之弊,兼附愚淺之見,以備廟堂稟處事。入啓。答曰,省疏具悉。疏陳之事,令廟堂商確稟處。
假注書慶聖會出使,代金濰。
黃海監司書目,臣之病勢添劇,曠廢公務,不得已更暴實狀,冀蒙恩遞事,上疏上送事。啓。答曰,省疏具悉。日者不許所辭,俾卽察任,意非偶然,則一向撕捱,殊涉未安,勿復控辭,從速察職。已上朝報
金興慶啓曰,憲府久無行公之員,大司憲權尙夏,掌令權·李慶昌在外,持平洪尙賓未署經,執義柳述未肅拜,持平南一明呈辭,連日監察茶時,事甚未安。且守令未署經,至於六人之多,除在外未署經人員外,未肅拜人員,竝卽牌招,以爲署經之地,何如?傳曰,允。
又以義禁府言啓曰,本府典僕鮮少,不成貌樣,故逆家京外奴婢若干口,曾爲折受矣。今此推刷時,靈光郡落漏奴婢十四口,査出收貢上送之意,行會本官,則回牒內以爲,本府奴婢,載錄於續案中,身貢則年年自戶曹收捧云。該曹之當初寺奴婢收貢,蓋爲無祿官之選上頒給,而選上旣罷,則與前有異。況本府奴婢,事體不當,混入於寺奴婢之中,故他邑所在奴婢,則自本府收貢,而此十四口之身貢,戶曹之收捧者,尤無所據。今年爲始,自本府收貢之意,分付該曹,何如?傳曰,允。
以贈判書姜壽男諡號單子,傳于李㙫曰,此諡號末望,乃莊烈王后徽號也。不察甚矣,改入。
李敏英,以都摠府言啓曰,副摠管朴權,備邊司坐起,進去之意,敢啓。傳曰,知道。已上朝報
備邊司啓曰,日昨參覈使宋正明上送査官咨文中,有殺人之處,査明交于該國,完結云云之語。繼伏見正明狀啓,以罪人勘罪事,問于査官,則査官以爲,移咨中,旣有完結等語,勘罪輕重,惟在本國云云矣。曾在乙丑犯越時,則査使出來,眼同勘奏,甲申則自彼無遣官證査之事,直令我國勘奏,而罪人處斷,皆俟回咨,今則與前不同,査官旣到我境,行査之後,罪人則交我勘結,其所移咨事體,又與該部所知會者有間,揆以事大之道,宜示不敢擅斷之意,以此移咨該部,似不可已。仍念今番査官,初欲直自義州往渭原,因參覈使之防塞,出示密旨後,始許其會査殺人地方,及到渭原。又出枝節,諉以往審沿江彼此境界,而欲向江界內地之路,其言變幻,措意難測,雖因我奉使之臣及道臣據理力爭,未卽作行。今此所送咨文中,又有沿江一帶,亦行査明之說,而謂之出於上諭,此視前日査官所自爲言者,較有可據,雖無那邊走云云之說,事勢所逼,不得不姑許沿江之路,以俟其阻險自止,而第初旣沮其渡灣之行,中間江界·寧越等內地,道路發說,而又復防塞,想其含慍蓄恚,有非等閑。今雖許令沿江作行,終若至於阻險,而不得前進,則歸奏之際,其所爲,必無所不至,此甚可慮。且沿江之路,壬申所嘗防塞者,則今之指示,前後亦似異同,凡此始沮越灣,中塞內地之顚末委折,自我亦宜具由申暴,兼陳江路絶險之狀,已在壬申咨文,今雖勉許,難保其無事得達之意,似合於先事慮患之道,依此擧行,何如?答曰,依啓。
又啓曰,卽伏見接伴使兪集一狀啓,則査官等未離渭原之前,使譯輩,告以將還之意,査官等,顯示怒色。至曰,參覈使相別時以爲,吾雖還歸,宰臣監司,在此相議之事,則兩使自當議定云矣。宰臣今又言歸,往滿浦之後,監司亦以交界爲言,而雖欲相議道路之事,與誰講定云。宰臣旣受接伴之任,則査官未離本道之前,徑先落還,終有未安。且持去禮單,彼雖固辭,在我之道,惟當更以朝廷之意,善辭開諭,期於必受,以致款曲接待之意,宜當。以此分付接伴使,何如?答曰,允。備局謄錄
兵曹啓曰,卽接北所衛將牒報,則永昭殿香廳後外墻半間許,今日因雨頹圮云。令紫門監,爲先把子圍排,西營入直砲手十名除出,限修築間守直之意,敢啓。傳曰,知道。訓局謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審日間,聖體調攝,若何?寢睡·水刺,日漸加勝,而脚部或有差減之勢乎?臣等不勝憂慮,敢來問安。答曰,知道。寢睡安穩,水刺差勝,脚部別無加減矣。
右承旨李震壽三度呈辭。入啓。遞差。
政院啓曰,近來儀曹及秋曹長官,久不行公之故,屬司褒貶,磨勘無期,刑獄詞訟,積滯可慮。禮曹判書趙泰耉,刑曹判書尹德駿,竝卽牌招,吏曹參判李晩成,陳疏承批之後,一向引入,亦爲牌招察任,何如?傳曰,允。
平安監司書目,雨澤之後,蝗蟲頗得寢息,誠爲多幸而已,傷之禾穀,蘇息難期,自五月十六日以後,仍成霖雨,已浹旬朔,尙無開霽之意,峽農將未免失稔,民事可慮,龜城府之非時雹災,亦係變異事。又書目,平壤金世達,江界金世周渰死,義州金斗樞爲火爛死,俱極驚慘事。
府啓,自我國朝設科以來,未有如己卯科賊之窮凶極惡者也。罷榜之擧,實出於深惡諸賊之妖變,嚴防日後之奸竇,公議大伸,輿情咸服,而追復之請,猝發於十數年之後,終至準許,其處分之顚倒,國體之壞損,莫此爲甚。當初換封竊券之獄,四年究覈,奸狀狼藉,畢竟全榜之竝罷,非不知勿罷之有受敎也。亦非不知自述得中者,混罷之爲可冤也。特以前古所未有之變怪,不可以常例處之故也。獄事猶未盡覈,群議至今未釋,而中間失科之流,經營指囑,顯有圖復之迹,人心之憤惋,到此益甚矣。噫,國家之掄才取人,士子之策名通籍,唯在於科擧,苟於此而有一毫不正之端,則其爲玷累於公私,當如何哉?此榜之不可仍存,較然明甚,今若以旣停還發爲難,而置而不論,則將無以嚴科法而服人心。請還收己卯文科追復之命。國綱解弛,人不畏法,識者之寒心久矣。今此武藝別監金敏才,以掖庭所屬,豈不知潛越宮城之爲一罪,而慮其後時闕直,乃敢乘夜踰入,則實非無知妄作之比。該曹議啓,旣引當律,而參酌定配之命,遽下意外,此雖出於聖上好生之德,而三尺至嚴,斷不可饒貸。請還收潛越宮城罪人金敏才參酌定配之命,依律處斷。答曰,勿煩。
假注書慶聖會書啓,臣承命馳往于楊州松山村判府事崔錫鼎所住處,傳宣聖批,則以爲臣累陳章疏,冀垂鑑諒,又煩史官,遠來傳批,至以卿勿固辭,安心領受,宜速就途爲敎。罪戾至深,恩出常格,惶感之極,伏地涕泗,容當更暴危懇,以待瀆冒之誅云矣,敢啓。傳曰,知道。
領議政徐宗泰,左議政金昌集,兵曹判書崔錫恒,左參贊李彦綱,禮曹參判金鎭圭,工曹參判權尙游,右尹朴權,請對入侍。
吏曹啓曰,承旨有闕,政事,取稟。傳曰,過齋戒後爲之。已上朝報
訓鍊院郞廳,以提調意啓曰,都監郞廳及將官等,辛卯年春夏等褒貶,當爲磨勘,而都提調臣李□□在外,大將李基夏方在被論中,限內不得爲之意,敢啓。傳曰,知道。訓局謄錄
未時,上御興政堂。大臣·備局堂上請對,入侍領議政徐宗泰,左議政金昌集,行兵曹判書崔錫恒,左參贊李彦綱,禮曹參判金鎭圭,右尹朴權,工曹參判權尙游,左副承旨朴泰恒,假注書金濰,記事官金聖淵·金在魯。領議政徐宗泰曰,日氣近甚蒸熱,聖體調攝,若何?上曰,寢睡安穩,水刺比前稍勝,而猶未如常矣。宗泰曰,一時感暑,累日彌留,群下憂慮矣。幸卽差復,欣忭何達?暑熱若斯,恐有妨於引接,而有及時陳達事,敢來請對矣。姜壽男諡號末望二字,爲犯莊烈王后徽號之故,自上有改入之命,臣等忽擾中不能覺察,惶恐未安矣。
宗泰曰,前年閔鎭厚爲兵判時,以外方忠翊衛冒屬之類査正之意陳達而擧行,諸道査報文書,已多來到,本曹郞官及備邊司郞廳一員,今方眼同修整,而鎭厚罷散之後,時無主管堂上。崔錫恒,時在本曹,使之主管,何如?上曰,依爲之。
崔錫恒曰,頃日筵中,以鄭錫三事,有所稟啓,而姑待申思默原情後,更稟事下敎矣。伏見刑曹文報,申思默供辭中,別無相左更問之端,而法典旣無可擬之律,只於乙丑受敎,有曰講經字標,抽牲書塡而潛圖者,儒生限三年停擧,四館罷職云。錫三雖無潛圖之迹,此可爲比律,而錫三旣非儒生,又無職名,此爲難處,下詢大臣而處之,何如?上曰,大臣之意,如何?宗泰曰,臣於在外時,已聞此事矣。錫三旣非儒生,又無職名,停擧與罷職之罰,今無可施之道,若待分館後,限三年勿付職則,似宜矣。昌集曰,此外更無可施之律矣。上曰,儒生旣施限三年停擧之罰,則今此鄭錫三,限三年勿付職之外,似無他道矣。錫恒曰,徐宗廈,雖不入於儒臣疏中,因禮曹啓辭,今方被囚,而換字一款,旣已遲晩。似當與鄭錫三,一例勘斷,四館柳鳳鳴,亦當依受敎罷職。以下缺以上燼餘
今日入侍時,査官咨文,勿爲回答,揭帖成送事,及義州將官金自亨等二人祕關嚴囚事,榻前定奪。
今日入侍時,領議政徐宗泰所啓,頃日以咨文事啓辭之時,參覈使宋正明諸人,倉卒只爲請推矣。彼人咨式,悖倨如此,而不爲請改,矇然上送。兪集一,在接伴之任,亦不能覺察,雖皆出於無妄,而均有其失,事體甚重,不當推考而止。宋正明·兪集一,竝罷職,何如?監司同在一處,雖非其職事,而亦有其責矣。兵曹判書崔錫恒曰,兪集一,以接伴使,方在邊上,若罷其職,則旣不可接待,勢將差送其代,而日子遲延,事多難處。況咨文受送,責有所歸,接伴使則似有間隔矣。左議政金昌集曰,兪集一與宋正明,宜有差等矣。上曰,頃者驟見咨文,意以爲彼國咨文矣。拆見則乃査官咨文,而頭辭以大人爲稱,此是前古所無之事,極可怪駭。又以爲參覈使狀啓中,必有爭執之言,而終無一言,極爲非矣。奉使之臣,若言其稱號之違式,則渠或覺而改之,果出於自尊之意,而不肯改書,則不爲受送,可也。非但不能令改,乃反無辭受送,設令其言之倨慢,有加於此,亦將受送乎?宋正明則推考太輕,罷職,兪集一則似有差等矣。從重推考,可也。
今日入侍時,左議政金昌集啓曰,義州人金自亨事,亦欲稟定矣。沿邊去路査官,言自亨指示云。而以寧邊,謂之所由之路,則似非自亨所爲矣。右尹朴權曰,當初査官之招入自亨時參覈使,旣令以不知爲對云,則渠何敢言其程道乎?本國之言,漏泄於他國,事涉重大,而參覈使·伴接使狀啓,只令本道處置云者,極爲疏漏矣。金昌集曰,自亨,姑令本道嚴囚,待査官還歸後處置,似宜矣。領議政徐宗泰曰,金自亨,旣受參覈使嚴飭之後,雖被淸人脅迫,而不得不發說,還後不以實告,其情奸詐矣。禮曹參判金鎭圭曰,此事關係不輕,此不但私自指路之爲大罪,査官,若以其路程記,歸奏於其國曰,問于本國之人,則以爲有此去路,而本國終始防遮,故不得往審云爾,則豈不大段生事乎?前頭雖以一罪處之可也。而卽今則別樣牢囚,以爲觀勢處置之地,似宜矣。上曰,自本道處置,則似涉歇後,姑令本道嚴囚,以待査官還歸後處置,可也。權曰,當初下卒一人,以自亨習知北路,言于査官云,亦當同囚矣。上曰,一體嚴囚,可也。金昌集曰,當以祕關分付矣。
今日入侍時,領議政徐宗泰啓曰,咨文事,當有稟定者,昨已相議,搆出啓辭,而文字陳達,終未得詳備。且諸議頗有異同,相率入對而後,可以畢達,而俟聖明裁處,故敢此請對矣。彼我文書,所當致謹,而彼咨頭辭,大人之自稱,殊甚悖倨,前所未有,豈勝憤駭?雖不得退斥,而群下不敢以回咨爲請矣。第彼國使命之之事,若送文書於朝廷,則自前未有不賜回答之規。且念彼之爲此,想其情,出於以使命愚妄自尊,而未必輕侮朝廷而然也。北京文書,則豈有如此謬悖?而今來人,多是邊封之官,或不閑於文書之例而然耶。爲此之故,而全無酬答於彼,則不自知非,本自蓄慢之中,必以簡忽生怒,此不可不慮,咨中,雖有我國完結之語,罪人勘斷,必當請於彼國。且其咨,旣有上諭云云,則廢四郡沿江之路,雖絶險難通,亦不可不依前定奪而指路,此兩款,當入於回答之中,此事所關不輕,臣等淺見,有難驗斷,自上下詢諸臣後,下敎,何如?上曰,左相先爲陳達。左議政金昌集曰,咨文措語,則別無悖慢之言,而頭辭乃是前所未有憤痛,何可言哉?參覈使之矇然受送,極爲非矣。姑施推考之罰,而咨文中罪人完結一款,若自此可以直爲勘斷,則雖不回答,可也。而旣難直斷,則似當以此意,有所回報,北路一款,亦不可無答,而觀其稱號,則回咨誠爲重難矣。慮患之議,或以爲道路旣如是防塞,恐有歸奏後生事之端,固不無此慮,而以渠之道理言之,旣稱皇旨,則難於無端還歸,必欲得我國文字,以決去就,仍爲到彼藉口之計,從古待夷狄之道,其言雖極悖慢,亦有以善辭待之之道,其所謂國書者,似非必請回答者矣。上曰,狀啓亦以爲査官稱以必有國書,然後可決去就云。觀近日所爲,則似非必往北路之意,而只以未見文字,而空還爲難矣。兵曹判書崔錫恒曰,頃日渭原咨文入來後,見其頭辭,則不但有違於格例,其自尊妄悖之狀,誠極駭痛,賜答一款,非群下之所敢仰稟,而今承下詢,略陳所懷矣。彼雖愚妄自尊,不識事體,在我有可答之語,則因此廢却,恐有乖於包荒之度。且日後之慮,有不可言。蓋査官,自在鳳城時,事事防塞,有所慢憾於心,久矣。今又終不賜答,則前頭生梗之端,難保其必無,其在謀國慮患之道,一番賜答,恐無妨矣。左參贊李彦綱曰,以前例見之,乙丑年査使出來之時,行到瀋陽移咨,而直出正副使職名矣。上曰,其時未得罪人,故先爲移咨,使之捕得矣。彦綱曰,其時則書職名,今番則不書職名,有此稱號,而奉使之臣,矇然受送,固難免失職之責,而朝廷,若因此一節,不爲回咨,終至於生梗,則非但有歉於包荒之度,其在謀國慮患之道,恐欠周詳。且以彼咨中兩款事,今將移咨於禮部,而終無回答於彼,則未知何如?使臣狀啓中,査官欲得國書云者,雖未知指謂回咨,而在我之道,似不無所答矣。上曰,北路許不許爲言,似非有望於回咨矣。禮曹參判金鎭圭曰,我國不幸處畏天之境,凡所屈已者多矣。今此咨文,則實前所未有也。爲臣子者,見彼人之以此二字自稱,而肆然移咨我朝廷,其爲憤痛,何可盡達?若請回咨,則是欲使主上,安而受之而答之也。此豈臣子所敢爲乎?臣之區區衷悃如此,故在外兩大臣·諸臣論難時,已以此爲言矣。蓋被咨之倨慢如此,奉使之臣,若未詳咨文格式,事亦出於倉卒,則其不能却之,似是公罪,然其關係重大,無一辭受上者,誠極寒心。日昨廟堂,雖略請罪罰,而尊君之義,恐不可謂之明矣。又有此回答之議,以臣憤痛之心,何忍仰勸乎?臣之愚見,本來如此,而慮患之論,以彼咨中兩件事,不可置之爲言,而彼人所索國書,未知其必指回咨,誠如聖敎,如以爲終不可無國書,則亦豈無從便處之之道乎?右尹朴權曰,彼咨中自稱於我國者,實是前所未有,群下憤痛,何可形言?但其中有一二事不可不答,而廟堂,不敢請爲回答,至今遷延,外議亦不一,或以決不可回答,如鎭圭之論者有之,或以爲受送之臣,當施罪罰,而咨文則其在慮患之道,不可無回答云。臣意則回答雖不可爲,而彼咨中兩款,皆入於使臣狀啓中,若據使臣狀啓中辭語,成送揭帖,則恐似不妨,或以揭帖亦苟簡云。未知何以則方可恰當,而若以使臣責罰之意,自下言及,使彼知之,而朝廷,以含垢之意,特爲回咨,則亦或一道也。工曹參判權尙游曰,國小力弱,雖不免以千里爲讐人役,與彼國朝廷文書往復,尙且有忍痛含冤,迫不得已之心。況査官則與之抗禮,亦極羞憤,尤何敢以大人之稱,肆然書之於咨文耶。誠極痛駭矣。今若直爲回咨,有若安而受之者然,則此實不忍爲者。第彼咨中査事完結,及沿江一帶査明兩件事,旣以其君命爲言,則似當不全無皁白。蓋査官還歸之後,若稱以沿江一帶,不可無可通之路,而因我國之防遮,不得往審,渠有咨文,而亦無所答云爾,則或不無意外生梗之慮。自廟堂,以査事則不得擅斷,當爲移咨於禮部,沿江之路則旣稱皇旨,許令指引,而至於回咨,則彼咨頭辭大人之稱,旣甚倨傲。且違從前規式,不得爲之之意,行關於宰臣及道臣處,使之言及於査官,則彼咨中兩件事,固皆有答,而在我亦無安受慢書之恥。且聞江路甚險,僅僅步過,而馬不得着蹄云。雖令指引,渠必不能得達,見其實狀而歸,則似不敢爲,因我國防塞,而不送往査之說矣。若以揭帖成送,而據參覈使,及宰臣狀啓中所報,爲之措語,而彼咨則不爲提論,亦似無妨。彼若問不爲回咨之由,則宰臣等,以頭辭倨傲之不爲直答之意言及,則我皆有所執,如此爲之則似好耶?徐宗泰曰,罪人勘斷及沿邊指路事,分付宰臣及道臣,使之傳言於査官則亦似好,而終非回答,彼之所請國書,未必爲咨文也。今雖不爲回咨,若爲揭帖,不擧來咨,而只以此兩款事報之,副彼所望,則猶愈於全無回答,仍以來咨式例大謬,朝廷不爲回咨之意,言之似宜矣。尙游曰,設令終爲咨文,旣答本國之後,因曰,來咨稱號異常,故諸臣皆請勿爲回答,而予以寬大之意,特爲答送云爾,則猶可也。然此咨文,不可謂非慢辭於上躬,豈不辱哉?書式一款,全不擧論,直爲回咨,則終有所不忍者矣。徐宗泰曰,此則與倭人處所答有異,何可如此乎?上曰,淸人異於倭人,不當如是爲辭矣。權尙游曰,自上設或謂惡言不足怒,而今若直爲回咨,則彼必以擧國臣僚,爲不知其羞辱也。鎭圭曰,凡事有難處,則當裁之以義理,我國當積畏約之餘,故含冤忍痛之心,漸不如初,奉使臣之受彼咨者,不免爲辱國,而群下之見其咨痛憤者,其心之義理,猶未盡泯故也。今議者亦以爲,回咨非自下所敢直請,而其意則欲望睿斷者,未知於義理何如也。此臣所以謂尊君之義不明也。臣故不敢爲回咨之論矣。所謂揭帖,臣請陳其由,昨日備局之坐,論此事而諸議不一,臣本拙滯,只守愚見,未知變通之端。朴權以爲,回咨若不可爲,又不可不報其兩件事,則別爲揭帖無妨,臣聞其言,答以此欲避回咨,艱辛別覓一線路,如不得不爲國書,則此視回咨,猶可爲也。大臣初以揭帖之意,出啓草,俄又以行關宰臣·道臣改草,又以回咨請睿裁,旋以諸議之終不一,有此請對之擧矣。崔錫恒曰,金鎭圭之言,自是不可無之正論。夫誰曰不然?然念終古帝王之待夷狄,自有其道。況我國,本以力弱,屈身畏天,已近八十年矣。其問含憤忍痛,豈此一事而已?權宜覊縻,以至今日,若以禮節間失體之事,終不回答,惹起事端,則所關非細,不可不慮矣。權尙游曰,彼若於歸後,不言其咨文之無禮,只以凡事無不防遮,咨文亦不回答爲言,則其時辨白,豈不難乎?自上若曰,犬羊不足責,特爲回咨,而使臣責罰之事,使彼聞之,則亦似合於慮患之道矣。金昌集曰,今日請對,自下旣不直請回咨,而揭帖亦似苟簡,故昨日欲行關於宰臣·道臣,而事甚重大,敢來會陳達。彼咨中所稱,雖曰無狀,有不可不回答者。鎭圭曰,揭帖苟簡之說似是,而以聖人所嘗行者觀之,孔子闞陽貨之無而往見,則遭不幸之時,而處變者亦或如此,且臣之爲此言者,亦以其有愈於回咨耳。上曰,古語云,得其善言不足喜,惡言不足怒,而但其頭辭,如是悖慢,不可安而受之云者,果不無所執。然其中罪人完結事,當移咨大國,沿江作路事,特令聽許,此兩款不可不回報揭帖之說,似好矣。査官若問不爲回咨之由,則當以咨文稱號,有違常格,故不爲回答之意言之。蓋予若自爲回咨,而以此責彼,則固未穩當,而接伴使監司,則以是爲言,似無不可矣。以上備局謄錄
上在慶德宮。停常參·經筵。
觀象監,今月十四日夜四更,月食。啓。
京畿監司書目,判府事崔錫鼎,六月朔月廩不受事。啓。傳曰,更爲輸送事,分付。
假注書李太元狀啓,臣祗受有旨,傳宣聖批于判府事李畬,則以爲,臣以螻蟻賤微,猥被殊異之寵召,一刻稽程,罪合萬死,席藁陳章,祗俟鈇鉞之誅。伏承聖批,刑威不加,恩旨愈溫,諄諄誨勉,至以卿若造朝,病裏予心,可安爲敎,臣奉讀嗚咽,不覺涕淚被面。臣於前疏,旣以及其未死,一覲淸光,固是誠願之所蘊結,仰陳矣。非敢以一行入都自礙,而職緣卽今病喘,奄奄跬步之間,實無運動之勢,瞻望宸極。但有伏地悲泣,庶幾聖明於此,或有以垂恕也。臣勢窮理極,莫知所出,文字陳籲之外,更無他道,而心神昏瞀,亦未易自遂,惶怖隕塞,萬戮是甘云,大臣病勢沈淹,姑無登程之期,臣旣承偕來之命,仍復留在之意,竝以馳啓事。踏啓字。
政院啓曰,卽聞驪州判府事李畬處偕來,史官李太元,身病甚重云。他史官下送,以爲替代之地,何如?傳曰,允。
左議政金昌集箚子。大槪,敢陳區區所懷,冀蒙採納事。入啓。答曰,省卿箚辭,首陳建極之道,而言甚切至,可不留心焉。陵官新制變通事,及箚末所陳,令廟堂稟處,敎官年限兩件事,竝申飭銓曹焉。仍傳曰,遣史官傳諭。
假注書李齊恒出使,代李泰和。已上朝報
金興慶啓曰,今日入直軍士,當爲中日習射,而上前開坼相値,不得爲之之意,敢啓。傳曰,知道。
又以訓鍊都監郞廳,以提調意啓曰,都監郞廳及長官等今辛卯年春夏等褒貶,當爲磨勘,而都提調臣李畬在外,大將臣李基夏,方在被論中,限內不得爲之之意,敢啓。傳曰,知道。
又以中樞府言啓曰,本府郞廳及錄事醫員等今辛卯年春夏等褒貶,當爲磨勘,而領府事尹趾完在外,限內不得爲之之意,敢啓。傳曰,知道。
又以禁衛營郞廳,以都提調意啓曰,本營,今春夏等褒貶磨勘啓本中,二處刀擦矣,敢啓。傳曰,知道。
李㙫,以工曹言啓曰,本司郞廳及屬司官員等今辛卯年春夏等七度等第,磨勘以入,而繕工監副正李耋,與本曹參議臣李泰龜有相避,故不得同議。別單書入四山監役官,則漢城府堂上有故,尙衣院則提調有故,未及磨勘,故不得等第之意,敢啓。傳曰,知道。
又以觀象監官員,以領事提調意啓曰,去庚寅秋冬等褒貶,其時領事有故,不得磨勘矣。今此褒貶,所當一體磨勘,而官員中,多有身死與退仕者,不得磨勘之意,敢啓。傳曰,知道。
又以忠勳府言啓曰,今辛卯年春夏等褒貶,當爲磨勘,而本府有司堂上韓城君李基夏,方在被論中,限內不得爲之之意,敢啓。傳曰,知道。
又以戶曹言啓曰,本曹所屬各司今辛卯年春夏等褒貶,竝爲磨勘以入,而平市署去丙戌秋冬等,丁亥春夏秋冬等,戊子春夏秋冬等,己丑春夏秋冬等,庚寅春夏秋冬等,今辛卯春夏等,濟用監今辛卯春夏等褒貶,漢城府堂上有故,竝不得磨勘之意,敢啓。傳曰,知道。
又以漢城府言啓曰,今辛卯年春夏等本府郞廳及五部官,四山監役官等,當爲褒貶等第,而判尹未差,限內不得磨勘之意,敢啓。傳曰,知道。
又以兵曹言啓曰,今辛卯春夏等褒貶啓本中,刀擦四處矣,敢啓。傳曰,知道。
又以議政府舍人,以領相左相意啓曰,今辛卯年春夏等褒貶,等第以入,而啓本中刀擦一處矣,敢啓。傳曰,知道。
又以禮曹言啓曰,今春夏等本曹褒貶,判書未肅拜,限內不得爲之之意,敢啓。傳曰,知道。
又以承文院官員,以都提調意啓曰,査官處送揭帖事,昨已定奪矣。揭帖下送之際,御帖,似有差官齎奉之事,令政院卽爲稟旨擧行,何如?傳曰,允。
又啓曰,承文院草記揭帖下送時,御帖齎奉差官,令政院稟旨擧行事,允下矣。取考日記,則丁丑年九月兩勅疊來之時,後勅處御帖齎去事,因都監草記,以別定禁軍撥馬下送之意,啓稟擧行,而第丁丑年則兩勅連次出來,延慰問安等使,留待則境上,故使禁軍齎傳于延慰等使處矣。今亦使禁軍齎往,仍令接伴使,傳于査官,則似或得宜,而本院無別的當可據之文,卽令廟堂稟旨擧行,何如?傳曰,允。已上燼餘
疊書承文院官員,以都提調啓曰,査官處送揭帖事,昨已定奪矣。揭帖下送之際,御帖似當有差官齎奉之事,令政院卽爲稟旨擧行,何如?答曰,允。
疊書政院啓曰,以承文院草記,揭帖下送時,御帖齎奉差官,令政院稟定擧下事,允下矣。取考日記,則丁丑年九月兩勅出來之時,後勅處御帖齎去事,因都監草記,以別定禁軍撥馬下送之意,啓稟擧行,而第丁丑年則兩勅連次出來,延慰問安等使,留待於境上,故使禁軍,齎傳于延慰等使矣。今亦使禁軍齎往,仍令接伴使,傳于査官,則似或得宜,而本院,無他的當可據之文,卽令廟堂稟旨擧行,何如?答曰,允。備局謄錄
上在慶德宮。停常參·經筵。
未時,日暈。酉時,日有右珥。夜四更,月暈兩珥。
下直,兔山縣監方震說,淳昌郡守林薰。
藥房都提調臣李頤命,副提調金演啓曰,潦雨支離,蒸炎無前,伏未審日間,聖體調攝,若何?水刺日漸進,寢睡一向安寧,而脚部其有差勝之勢乎,中宮殿調攝之餘,玉候何如,王世子氣候與嬪宮氣候,亦復何如?臣等不任憂慮,敢來問安。答曰,知道。一行缺
金演啓曰,近日廳中缺出納之地,事多苟簡,今日政,新除授承旨,竝卽牌招察任,何如?傳曰,允。
有政。吏批,判書李墪進,參判李晩成受由未肅拜,參議李台佐進,左承旨李敏英進。
兵批,行判書崔錫恒病,參判尹趾仁進,參議任胤元病,參知宋徵殷病,右副承旨金興慶進。
吏批啓曰,本曹郞官及春坊闕員,今當差出,而擬望之人乏少,外任竝擬,何如?傳曰,允。
又啓曰,慶尙監司,今當差出,而可擬之人乏少,守令中可合人,竝擬,何如?傳曰,允。
以韓配周·權以鎭爲承旨,宋宅相爲弼善,黃欽爲判尹,趙泰耉爲兼左賓客,鄭宇柱爲晉州牧使,金有慶爲說書,安瑞羽爲禮曹正郞,李眞儉爲吏曹佐郞,權詹爲副校理,洪重休爲修撰,李宜顯爲慶尙監司,李眞望爲兼春秋,李鼎茂爲校書博士,朴乃貞爲直講,贈領議政尹泂贈忠靖,贈領議政尹煌贈文正,贈領議政金時敏贈忠武,贈領議政金悌甲贈文肅,贈領議政林墰贈忠翼,贈領議政尹宣擧贈文敬,贈領議政鄭弘溟贈文貞,贈右議政元裕男贈忠肅,贈右贊成李光夏贈貞翼,贈左贊成黃一皓贈忠烈,贈左贊成李福男贈忠敏,卒判敦寧李正英贈孝簡,卒戶曹判書尹卓然贈憲敏,卒錦昌副尉朴泰定贈敬憲,卒行南兵使李光岳贈忠壯,贈吏曹判書權悰贈忠愍,贈吏曹判書高從厚贈缺烈,贈兵曹判書郭再裕贈忠翼,同知單申行楫,僉知三單李相殷·姜世輔·劉尙秀,副護軍李震壽·南崙·宋繼桐·李日章·李東振·鄭箕齊·李濟冕·金時鳴·韓武仁,副司果李萬稷,副司正李泰和。
李敏英,以兵曹言啓曰,二所巡將沈儒俊,受點之後,本廳書員來告內,巡將沈儒俊,猝然中暑,昏窒不省,決無起動受牌之勢云。原單子中,改標以入之意,敢啓。傳曰,知道。
李㙫,以備邊司言啓曰,昨日承文院草記,査官處御帖下送時,差官齎奉事,因政院啓辭,令廟堂稟旨擧行事,允下矣。取考槐院謄錄,則戊寅淸侍卽出來處,回帖御帖下送之時,承文院草記,以御帖,似當差官齎奉,令政院稟旨之意啓達,則政院啓辭,援丁丑兩勅疊來時,後勅處御帖,令禁軍齎傳于近慰使之例,得旨擧行矣。御帖齎傳,揆以事體,似宜有差官之擧,而未得可據之例,今亦別定禁軍,撥馬下送于接伴使處,使之傳于査官,何如?傳曰,允。
李敏英啓曰,新除授同副承旨權以鎭,時在忠淸道公州地,請斯速乘馹上來事,下諭。傳曰,允。
李㙫,以司僕寺官員,以提調意啓曰,曾仍利城人折衝鄭斗根之疏陳,端川牧場馬偸賣者,自本寺行査本道,往復推覈,經年之後,今始究竟,而見偸之馬推出之數一百匹內,三十八匹,先爲取來本寺,其十二匹,體樣才品,實合駕轎,十三匹,可合於邊立,故今方留養,二十三匹,姑爲放牧於箭串,以爲前頭區處之地,又六十二匹,遠路一竝取來有弊,使之分放於本場及咸興都世浦矣。近來外方各牧場馬政之虛疎,愈往愈甚,今此端川牧子之偸賣國馬,其數至於此多,若非斗根之任怨陳告,則終無以現發,他牧場如此之弊,亦可推知,誠極寒心。符同賣買牧子奸民等,初旣開其自首之路,自首者固當免罪,其終不首實,而因他現出者,依律定罪,以懲後習事,分付本道,鄭斗根,不可不別樣論賞,以勸他人,令該曹稟處,何如?傳曰,允。
又以司饔院官員,以監膳提調意啓曰,今日司圃署,始爲封進西果,而因其未盡成熟,累次點退,僅得兩箇稍熟者,看色捧入矣。都薛里知味,則大殿所封進,雖成熟而味不甘云。故嚴督該署,使之改納,移時之後,得一稍甘者以進,此亦體小品劣,未合御供,而猶愈於闕供,不得已捧入,而當該官員及貢物下人,不可無警責之道,官員從重推考,下人令攸司科罪,何如?傳曰,允。
執義柳述,持平南一明啓曰,臣等日昨承牌,行相會禮於朝房,以參覈使宋正明奉使辱國之罪,不可不論劾之意,有所完議,而臣等所聞,只是傳說之言,前後啓本,未及得見,故移牒備局,推見之際,自致淹遲矣。伏聞再昨筵中,有奉使兩臣罷推之命,筵席語祕,雖未得其詳,而臣等忝叨言地,不卽論啓之失,至此著矣。何敢晏然於臺次乎?請命遞斥臣等之職。答曰,勿辭。
又啓曰,請還收己卯文科追後之命,請還收潛越宮城罪人金敏才參酌定配之命,依律處斷。措語竝見上
參覈使,宋正明,當鳳城會査之日,雖有意外難處之端,惟當仍留其地,以待朝家處分,而被其驅逼,徑還灣上,擧措之顚倒,已極駭然。況査官一移咨,旣非常例,頭辭自稱,尤爲悖慢,不能援據事理,峻辭却斥,恬不爲怪,直爲受送,此豈分義之所敢安者乎?奉使不職之責,固不足論而其貽辱國家,莫此爲甚,決不可罷職而止。請參覈使宋正明削奪官爵。北差移咨之悖慢,實是前所未有之事也。參覈使之不能據理斥絶,固已可駭,而凡於應接之際,爲接伴之任者,事無大小,宜無所不知,何可一委於參覈使?缺請接伴使兪集一罷職不敍。平安監司李濟罷職,彼此通信,專諉譯舌,而當參覈使之被逼徑還,不能隨便䌤縫,至於咨□□例,宜所諳識,而自倨之辭,矇不省察,任其所爲,終無一言。設令事有大於此者,則將何責其居間而周旋乎?後弊所關,不可不重究。請當該首譯拿問,從重科罪。答曰,不允。末端事,依啓。
右尹朴權疏曰,伏以臣,伏奉諭旨,以臣江都築城時,粗有拮据勞瘁之功,特賜廐馬,臣誠感激惶隕,繼之而慙恧也。臣以非才,猥膺保障之役,修繕城隍,自是職分內事,設有微勞,固不當以此言功。況臣所董築者,僅至六里餘,比之卽今守臣所築,不過爲三分之一,則其大小已自懸絶。又因當初規畫失宜,已築數百步,終未免毁撤。以此論之,則有可罪而無可賞,明矣。臺閣還收之啓,亦可見公議之所在,則其何可混蒙紀勞之典,靦然承受哉?伏乞聖明,俯加諒察,收還賜馬之命,以重恩賞,以安私分,幸甚。答曰,省疏具悉。卿其勿辭領受焉。
兼判義禁崔錫恒疏曰,伏以臣於再昨筵中,以鄭錫三·徐宗廈等勘律事,有所稟達。自上下詢大臣,限三年勿付職勘斷,而四館柳鳳鳴,未及竝稟,而紛擾中忘未覺察,妄論王府罪囚,二行缺以入,仍治臣奏事不審之罪,以安私分,不勝幸甚。答曰,省疏具悉。令政院依疏辭爲之,卿其勿辭行公。
大司成崔昌大疏曰,伏以臣於日昨,伏奉除書,以臣爲成均館大司成者,臣旣怵然以駭,悚然以懼,繼之以恧然以愧,爲之顔忸怩而心不寧者,屢日而不已也。臣之凡陋,百無一能,徒以世家之故,早通顯仕,前後忝叨,若非禁近淸華,世所稱極選者,循墻之懇,不能必遂,濫竽之恥,漸至恬安,亦幾乎有命輒拜,如固有之,而反顧回思,慙惶無地,未嘗不發汗沾衣。況今所被新除,尤有萬萬不稱者乎?夫太學,國家所以訓士育才,作興人物,而四方庠序校塾之本也。其在古昔虞庭之敎胄,周官之造士,皆是職也。國家建官設法,旣倣三代,而廣置生員,贍以餼廩,修明學校之政,中古以降,蓋鮮及之,而敎養成就之責,專在於長官,導之以經典,講說道義,有東京辟雍之意,試之以藝業,品課聲詞,如唐宗博士之官,縫掖之徒,號稱師長,爲任之重,顧復何如也?列朝以來,皆用經術文學,負當世重望者以處之,故其流風遺韻,有足聽聞,學士大夫,尙有誦而爲傳者,逮至近日,雖不及祖宗盛時,居是任者,亦皆一時之選,固未有如臣之碌碌庸庸,無尺寸長而竊據之者也。臣少而無志,長益自棄,十年淹疾,萬事荒落,經術學識,固無論已,區區文藝之末,短拙無比,求爲經生擧人,亦未裕,如持是而抗顔於皐比之席,攘臂於衡鑑之地,則是將汚辱名器,貽累於聖朝,玷染賢關,取笑於多士,方且羞恐憫蹙之不暇,尙何論於訓育作興,少效其官責也哉?伏況士風之渝弊,人才之衰乏,莫有甚於近日,興於德義,久矣未見,而通經攻藝之本業,亦未聞有瞻勉之實,古人所謂懵前經而不恥,論當世之解頤者,不幸近之矣。行半缺待罪畿邑,以□□□中句語,重被上官之疑怒,請罪之狀,止命問備,此又曠世之恩數,而今至半年,迄無臺府之發緘,委折顚末,久未上聞,今若覼縷其一二,則旣涉僭猥,又傷繁絮,姑待早晩緘辭之自陳,而以無情之詞句,錯認爲侵侮之意,此緣臣平日言行,不能見信於同朝,臣方自訟,何暇尤人?而此又臣難安之一端也。伏乞聖明,深惟本任之不輕,仍察微才之不堪,亟將新授成均之職,快許鐫遞,以重官方,以安私分,不勝幸甚。答曰,省疏具悉。當初道臣,請罷過當,則今不必深嫌,爾其勿辭,從速察職。
副護軍金重器疏曰,伏以臣,頃伏見水原府使李坦疏,則爲民除弊,力請均役,而槪其條陳,事關摠廳,遣辭之際,不無嫌逼之端,則臣於其時,宜卽自列,而第念坦,職在牧民,志存祛瘼,原其本意,不必深嫌,故臣姑泯默矣。今者訓鍊都正尹就商之疏,繼發於坦疏,未回啓之前,亦論水原府民役軍政之弊,仍請斯速變通,而或曰,役米之徵納,視昔倍蓰,或曰,數千軍兵徒擁虛簿,臣看來不勝瞿然,而繼之以慙恧也。今此所論,旣出於弛民怨整軍政,而又非直斥臣身,則臣不欲呶呶自辨,而第臣方待罪摠廳,管轄水原,則重民役廢軍政之罪,臣實難免,其在自處之道,二行缺騎步兵之身役者,蓋以水原,介在南路,初頭軍兵,無不精鍊。越在壬丙之亂,皆有捍衛之功故也。此所以朝家之平日倚重,自別於他鎭,每有別作獨鎭,專屬本廳,加意鍊習之議,而事係變通,有所未果矣。及至丙戌之夏,前判書閔鎭厚,以此陳達蒙允,方爲擧行之際,就商,以時任府使,亦爲馳啓,而其意專在於擇丁壯,充束伍,依他減半,其餘老羸,則依定式各收十二斗米,而朝家區處,畢竟相反,故就商今日之疏所以發也。夫依前狀,請更暴事狀,得遂初意,則誠爲有益於軍政,而今乃不然,無論兼與不兼,一體請減,是施惠爲先,而軍政次之也。況身役之納二疋,作米十二斗,不但八路之通規,當初酌定,出於朝家,本廳收捧,一體定式,則徵納倍蓰之說,未知何所據而發耶?至於累千軍兵徒擁虛簿云者,此雖極論弊瘼之不可不變通,而變通軍政,非在本府,唯在本廳,則何可諉之於本府,而臣獨晏然而已乎?當初朝家之以水原爲獨鎭,專屬本廳者,一以爲剸心鍊卒之方,一以爲收未餉士之地,而及今變通之後,竝與不入編伍者之欲爲一竝均減,臣誠愚昧,未曉其意也。大抵水原編伍之卒,統而言之,則殆過六千餘人,而其中騎步兵之兼役者,不過七百餘名,餘皆公私賤無根着之類,而老弱之不合行伍者居多,脫有緩急,其何望得力於此類乎?夫如是,故臣每以區別兼役,增減收米之意,稟議于廟堂,迄未有指一之處,則今若於收米軍士三千良丁中,擇其丁壯之可合行伍者,一竝移充於束伍後,特減其六斗之米,以示朝家軫恤之意,老殘之不合行伍者,則依定式以十二斗徵米,則揆諸軍政,不失其精鍊之本意,論其收米,亦不至軍餉之太縮,而丁壯之入於編伍,二行缺惡在其爲軍政變通之意也?且前後請減之議何限,而每擧本廳用度而竝及焉,臣竊以爲不然也。如使減米,利於軍政,則本廳用度,非所可恤,如或不利,則軍政,只爲耗縮軍餉之歸,則是小惠未究,弊端隨生,弛民怨整軍政之意,恐不當如是也。朝家處分之如何,臣固未知,而臣之愚淺之見,本來如是,故玆敢附陳於請譴之章。伏願聖明,亦下臣疏於廟堂,軍政民役,區別稟處,亟遞臣所帶之任,仍治臣尸職之罪,以謝人言,不勝幸甚。答曰,省疏具悉。疏辭,令廟堂參量稟處,卿其勿辭,從速察任。以上燼餘
備邊司啓曰,査官接伴使兪集一,臺諫方以罷職不敍論啓矣。使命之體,未竣事之前,雖有難安情勢,不得任意自處者,例也。査官去留遲速,姑未的知,而接伴之任,今雖出代下送,事勢迫急,必有未及之患,凡諸應接之事,甚爲可慮。査官未離我境之前,兪集一,勿爲引嫌,接伴察任之意,急速發關,分付,何如?以上備局謄錄
司僕寺啓曰,端川牧場馬,見偸推出之數,多至百匹,牧子奸民之初旣潛相買賣,到今終不自首者,竝爲論罪,陳告人,論賞,以爲懲勸之地事,旣有所啓稟,則前後監牧官之尸居其職,無一摘發者,亦不可置之而不論,而以各人等招律觀之,其中劉斗文·朴度應在任時,見偸之馬最多,此兩人,拿問處之。前監牧官李振海,則偸馬之類,鄭斗根列錄現告者,全不惕念,終無一匹之査出,乃反欲掩其失,隨事沮撓之狀,極涉可駭,不可以先已罷黜而止,亦爲拿問處之,以嚴懲後之意,何如?傳曰,允。牧場色謄錄
上在慶德宮。停常參·經筵。
府啓,請參覈使宋正明削奪官爵事,請接伴使兪集一罷職不敍,平安監司李濟罷職事。入啓。答曰,勿煩。
觀象監,今月十七日夜四更,月暈兩珥啓。
假注書金濰有頉,代洪廷相。
全羅監司書目,泰仁呈,以惡虎橫行,囕殺人命,五名之多事。以上朝報
金興慶,以都摠府意啓曰,副摠管鄭履祥,以武臣堂上朔試射試官,慕華館進去之意,敢啓。傳曰,知道。
傳于韓配周曰,揭帖中,宰臣竝爲書之是乎?
韓配周啓曰,揭帖中宰臣竝爲書之是乎?問啓事,命下矣。招問承文院郞廳,則以爲,査官如有北路之行,道臣·接伴使,限道內隨往事,日昨筵中,已爲定奪,故揭帖中。二行缺
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,炎蒸日甚,伏未審日間,聖體調攝,若何?寢睡一向安寧,水刺其已復常,而脚部亦有差勝之勢乎,臣等憂慮未已,敢來問安。答曰,知道。寢睡安穩,水刺猶未復常,脚部別無加減矣。
府啓,請還收潛越宮城罪人金敏才參酌定配之命,依律處斷,請參覈使宋正明削奪官爵事,請接伴使兪集一罷職不敍,平安監司李濟罷職事。入啓。答曰,勿煩。
忠淸監司書目,鴻山等十二邑,雨澤周洽,畢移秧,而節序已晩,難望西成,淸風等十四邑,水災風災,田畓各穀,酷被傷損,庇仁等十三邑,終閟大䨵,水源未及處,猶不移秧,舒川等兩邑,風災蟹損害穀非常,定山等二邑,蝗蟲之災,尙此熾發,民事節節可慮事。又書目,永春呈,以風憲許任,今月初三日渰死,極爲驚慘事。
黃海監司書目,道內各邑,自前月念後,霪霖不霽,今月初九日,暴雨惡風,連日作害,田畓各穀,傷損甚多,豐川兎山之非時雹災,俱甚可慮事,又書目,瑞興等官呈,以洪成萬等二名,爲潦水渰死事。又書目,新溪呈,以李孝信女息等二名,爲虎囕死事。
政院啓曰,牙山縣監尹熙亮,光陽縣監鄭恒寧,德山縣監李相休,三嘉縣監李志洵,果川縣監南九明,居昌縣監李泰蕃,除授已久,憲府署經,旣已爲之,而諫院無行公之員,署經未易,此時夫馬留滯之弊,實涉可慮,合有變通之道,何以爲之?敢稟。傳曰,竝除署經發送。
謝恩,兼春秋李眞望。
右議政趙相愚箚子。大槪,敢陳疾病難强之狀,乞賜斥退事。入啓。答曰,省箚具悉卿懇。大病之餘,胃症如此,深用慮念,未得進參,有何所傷,卿其安心勿辭,從容善攝,俟間視事,以副予望。仍傳曰,遣史官傳諭。
備邊司參覈使趙泰東。
京畿監司書目,驪州呈,以判府事李畬上疏上送事。啓。答曰,省卿疏辭。知卿俟病少間,卽欲發行,欣慰良深,史官姑先召還,卿其更加調將,安心就途,毋孤予日夕虛佇之望,此批答,令偕來史官傳諭。已上朝報
金興慶,以備邊司言啓曰,卽見回還齎咨官手本,則犯越人畢捕咨文進呈後,不爲回咨,而特有皇旨。又差員外郞一人,前去鳳城,與前遣審事査官等,會同査奏,査官已到鳳城等候云。査事旣完之後,又有此差官會査之擧,雖未知其旨意何居,而事出意外,自我應之之道,不容少緩,前來査官中摠管侍郞等,雖其官品頗高,參覈使,初以堂上官差出,旣已移咨,故不得變通矣。今此差官,官秩雖卑,旣有特遣,更査之擧,則參覈之官,似當以宰臣差送,以示重其事之意,刑曹參判趙泰東,以參覈使啓下,使之卽爲下去。前來査官等,到滿浦後,更未聞去留聲息,而今聞自北京,有差官會査之擧,則必將急還鳳城,依前定奪,從灣路作行之意,更爲分付道臣,接伴使兪集一,監司李濟,雖被臺參,集一則勿爲引嫌,接伴察任之意,昨已啓達分付矣。接伴使及道臣,竝令隨往灣上,以爲應接之地,爲當。且以犯越罪人,難於自此勘斷之意,移咨禮部事,旣已稟定,齎咨官,今當發送矣。旣有此更査之擧,齎咨之行,姑爲停止,以待査竣後,更稟處之,何如?傳曰,依爲之。以上燼餘
備邊司啓曰,今此鳳城再査之擧,異於常例,參覈使之行,必當帶去,解事譯官,可以到彼後,善爲傳通周旋,而卽今絶無無故堪遣之人,譯官金翊漢,可備任使,而因昨年節使時表副本見偸事,渠以首譯官被罪,方徒配於延曙驛,當初罪名雖重,而當此有事之時,變通使役,恐無所妨,金翊漢,姑爲放釋,使之隨行,何如?答曰,允。
又啓曰,今此鳳城更査之時,犯越罪人及當該邊將邊守,當更往待於灣上矣。取考參覈使宋正明前後狀啓,則犯越正犯罪人九名,令本道堅守,以待朝廷勘處,禁府罪人尹淰·李後說·申慶弼·林震澤等,令禁府書吏羅卒等,還爲押領上京云,本道所囚罪人,爲先別定差使員,急急移送於灣府,尹淰等,亦自所到處,還爲押送之意,卽速分付于禁府及本道,何如?答曰,允。
又啓曰,參覈使宋正明下去時,行中盤纏,令本道量助之意,稟達分付,又以趁未行前資給事,令戶曹擧行矣。今此參覈使趙泰東,行期急迫,依前例卽速擧行之意,分付于戶曹及本道,何如?答曰,允。已上備局謄錄
上在慶德宮。停常參·經筵。
京畿監司書目,道內各邑,自今月初五日至初九日,大雨暴注,平陸成江,浦落覆沙,在在皆然,民事誠極悶慮事。
府啓,請還收潛越宮城罪人金敏才參酌定配之命,依律處斷,請參覈使宋正明削奪官爵事,請接伴使兪集一罷職不敍,平安監司李濟罷職事。措語見上入啓。答曰,勿煩。
謝恩,文學具萬理。
修撰洪重休上疏。大槪,臣妄陳一疏,衆怒蝟起,惡言相加,醜詆備至,或謂之眩惑,或謂之危迫,以至誣罔之目而極矣。臣方咋指誓心,分甘自廢,不意敍命纔下,恩除繼至,在臣分義,固當感激趨承之不暇,而身名之謬辱,已無餘地,以此情迹,決不可冒沒廉隅,抗顔就列。乞蒙鐫削臣職,仍命選部,勿復檢擧,以快人心,以靖私義事。入啓。答曰,省疏具悉。爾其勿辭,從速察職。
江華留守書目,臣於賜馬之命,有不敢冒受者,敢暴罔功之實狀。乞收誤恩,以重賞典,以安微分事,上疏上送事。啓。答曰,省疏具悉。卿其勿辭領受焉。
左副承旨金興慶上疏。大槪,瀝血陳懇,冀蒙恩許事。入啓。答曰,省疏具悉。疏辭,令該曹稟處。
參覈使趙泰東,出去。
禁府,權懋經拿囚。啓。已上朝報
金演,以吏曹言啓曰,大政不遠,多有其前擧行之事,而佐郞李眞儉,除授之後,引嫌尙不出肅,聞其引嫌,元不至大段,開坼之坐,今日出令,趁速察任之意,送吏再三往復,而終不回聽,事體殊甚未安,推考,使之趁今坐出肅察任事,分付催促,何如?傳曰,允。
金興慶,以刑曹言啓曰,上年十月分龍川女人金召史擊錚內,同府居片壬寅等,率其黨類,中夜突入,家藏雜物,沒數掠奪,至於威力劫奸,而孤單寡女,欲爲呈訴於本道本官,則片壬寅等,必欲潛殺滅跡,登山逃來,呼訴法廷云云,西路民習暴悍,寡居女人,稍有財産,則公肆㤼掠者,比比有之。金召史,旣稱被㤼,千里來訴,則不可不捉致嚴覈處置,故片壬寅·金萬榮·文汝儉等,竝爲捉致本曹,推覈之意,覆啓蒙允,行會本道矣。本道狀啓中,備陳金召史周流行淫之狀,而金召史執送,押送本道,推覈處置事,令該曹稟處事,有所論啓,而本曹,又以無依女人擊錚自訟,則必有冤痛之情,片壬寅等,一番上京辨覈,未必爲巨弊,依前啓下分付,片壬寅等斯速上送之意,覆啓允下。今四月初四日,卽爲行關,已至累朔,終不起送。又因金召史之逐日泣訴,催促關文,亦非一再,而龍川府使回牒中,以起送之意,泛然論報,而壬寅等,尙無來現之事。莫重啓下公事,奉行之怠忽,以至於此,若此不已,則朝家命令,將何以行之於外方乎?其在事體,極涉寒心。龍川府使朴彬,爲先從重推考,使之定刑吏,卽速捉送。監色等中間操縱,慢不擧行之罪,亦不可不懲,竝拿致營門,嚴刑懲勵,何如?傳曰,允。
金興慶,以義禁府言啓曰,罪人尹淰·李後說·申慶弼·林震澤,自所到官,還爲押送灣上事,允下矣。罪人等,以渭原畢査後離發日子計之,今日似當來到近地,本府書吏·羅將,發送中路,以爲交替押送之地,各人等招辭,以前日啓下啓目,付送參覈使,〈使〉之行移,何如?傳曰,允。
又以備邊司言啓曰,前參覈使宋正明下去時所帶軍官二員內,一員,以刑曹倩銜帶去矣。今此參覈使趙泰東之行,依此例,軍官二員,使之帶去,而其中一員,郞官倩銜,以爲專管文書之地,何如?傳曰,允。
疊書又以備邊司言啓曰,今此鳳城更査之時,犯越罪人及當該邊將邊守,當更往待於灣上矣。取考參覈使宋正明前後狀啓,則犯越正犯罪人九名,令本道堅囚,以待朝廷勘處。禁府罪人尹淰·李後說·申慶弼·林震澤等,令府書吏羅卒等,還爲押領上京云。本道所囚罪人,爲先別定差使員,急急移送於灣尹,尹淰等,亦自所到處,卽爲押送之意,卽速分付于禁府及本道,何如?傳曰,允。
疊書又以備邊司言啓曰,今此鳳城再査之擧,異於常例,參覈使之行,必當帶去解事譯官,可以到彼後,善爲傳通周旋,而卽今絶無無故堪遣之人。譯官金翊漢,可備任使,而因昨年節使時表副本見偸事,渠以首譯被罪,方徒配於延曙驛,當初罪名雖重,而當此有事之時,變通使役,恐無所妨。金翊漢,姑爲放釋,使之隨行,何如?傳曰,允。
又以兵曹言啓曰,各道褒貶啓本,今始再拆,則統制使趙爾重邊將殿最啓本中,知世浦僉使,以萬戶書塡,不察之失,在所難免。統制使趙爾重,推考,何如?傳曰,允。
金興慶,以備邊司言啓曰,慶尙監司兪命弘狀啓中,榮川·醴泉兩邑,未捧分數相適,竝爲居末云。兩邑分數,無少差別,似無其理,使算員就其別單,更爲叩算,則榮川未捧九分半,已捧半分,而半分不足之數,十斗零。醴泉未捧九分半,已捧半分,而半分有餘之數,五十四石四斗零。以此論之,則榮川當爲居末,而醴泉爲之次,當初分等時,不能詳細算出之失,在所難免,慶尙監司推考。全羅·咸鏡道,旣已畢捧,今無可論,諸道居末守令三陟府使李聖肇,平澤縣監李夏輔,榮川郡守朴泰翊,通津縣監朴東相,黃州牧使李,龍川府使朴琳,軍餉居末,栗峯前察訪權懋經,楊下萬戶朴禮昌,依定式令本道拿致,營門決杖,其中已遞歸者,亦令禁府擧行之次則各道狀聞中,或區別列錄,或元不擧論,其規不一,有難指名論責,竝令本道,抄出推考,宜當。以此分付,何如?傳曰,允。
又以戶曹言啓曰,臨陽君桓壬午年奏請上使恩賜田結,尙未受出矣。咸鏡道安邊府數外官屯田畓竝三結六十八負五束,望呈願受,依例折給,何如?傳曰,允。
又以戶曹言啓曰,故宣武功臣永嘉府院君權慄恩賜田結,尙未準授矣。忠淸道鎭川縣數外官屯畓一結十一負二束,自本家望呈願受,依例折給,何如?傳曰,允。
韓配周,以司譯院官員,以都提調意啓曰,昨因備局啓稟,徒配譯官金翊漢放釋後,參覈使行中帶去事,旣已允下矣。金翊漢,雖彼放釋,時無職牒還給之命,不可以冠帶從行,何以爲之?敢稟。傳曰,職牒還給。以上燼餘
吏曹啓曰,今日開拆之坐,各道殿最貶目考閱,則全羅監司李海朝啓本中高敞縣監李喜相,則以失在太寬事,或從弛爲目。海南縣監閔思淵,則牽拘請托,或違禁令爲目,而皆置中考矣。太寬縱弛,旣非臨民束下之體,牽拘請托,亦非居官守法之道,宜置下考,而置之中考,殊無嚴明殿最之意。全羅監司李海朝,推考,高敞縣監李喜相,海南縣監閔思淵,竝罷黜,何如?傳曰,允。
禁府啓曰,栗峯前察訪權懋經,以還上居末決杖事,承傳啓下矣。權懋經,待命於本府,拿囚決杖之意,敢啓。傳曰,知道。已上禁府
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,日氣蒸鬱轉甚,伏未審日間,聖體調攝,若何?寢睡一向安寧,水刺已復常節,而脚部核處,亦有差勝之勢乎?臣等久未入侍,今日率諸醫入診,詳察症候,宜當。不任憂慮,敢來問安,竝此仰稟。答曰,知道。寢睡安穩,水刺猶未復常,脚部核處,別無加減矣,勿爲入診。
吏曹啓曰,今日開拆之坐,各道殿最貶目考閱,則全羅監司李海朝啓本中,高敞縣監李喜相,則以失在太寬事,或縱弛爲目,海南縣監閔思淵,則以牽拘請托,或違禁令爲目,而皆置中考矣。太寬縱弛,旣非臨民束下之體,牽拘請托,亦非居官守法之道,宜置下考,而置之中考,殊無嚴明殿最之意。全羅監司李海朝推考,高敞縣監李喜相,海南縣監閔思淵竝罷黜,何如?傳曰,允。
義禁府啓曰,本府時囚罪人鄭錫三·徐宗廈,限三年勿付職,主掌官柳鳳鳴罷職事,日昨筵中,旣已定奪矣。罪名勘斷之後,不可仍囚,竝卽放送之意,敢啓。傳曰,知道。
慶尙監司李宜顯上疏。大槪,新授嶺臬之任,決非如臣才疎望輕者,所可堪承,敢瀝危悃,冀蒙鐫遞,以重官方,以安私分事。入啓。答曰,省疏具悉。卿其勿辭,速往欽哉。
副校理洪致中上疏。大槪,臣於儒臣之疏,有不勝駭怕者,略暴危悃,冀蒙罪譴事。入啓。答曰,省疏具悉。伊時事實,予已知之,爾其勿辭,從速察職。
禮曹判書趙泰耉辭職上疏。入啓。答曰,省疏具悉。已諭予意,又何辭焉?大臣箚語,本非指此兩臣,則卿之引嫌,無已太過。安心勿辭,速出行公。
備邊司啓曰,刑曹判書尹德駿,引入已久,旣承批旨開釋,而一向陳疏,無意行公。禮曹判書趙泰耉,除拜之後,過自引嫌,連承溫批,可以祗承,當暑刑獄,經月淹滯,旣甚可慮。禮曹諸屬司殿最磨勘,因長官有故,不得趁時擧行,凡諸事務之曠廢,不可不念。本司堂上吏曹參判李晩成,淹久在外,嚴敎之下,近自纔上來,而連陳辭疏,一不參坐,事體殊甚未安。禮曹判書趙泰耉,刑曹判書尹德駿,吏曹參判李晩成,竝卽牌招察任,何如?傳曰,允。
傳曰,都目政,國忌前爲之。
副校理洪致中,文臣朔試射時,稱病不進,依承傳罷職傳旨。傳曰,勿爲罷職。已上朝報
金興慶啓曰,備邊司郞廳,以大臣意來言,今日賓廳坐起日次,而上候方在靜攝中,姑無大段稟定之事,來會本寺云矣,敢啓。傳曰,知道。
韓配周,以春秋館郞廳,以領監事意啓曰,慶尙監司兪命弘,以太白山史閣,大段朽傷,宜卽重建,而材木斫運之際,不無妨農害穀之道,欲待農歇,則勢難完畢於未寒之前,所入材瓦,趁農歇斫伐燔造,運致山中,待開春卽時始役之意,狀啓以稟矣。史閣椽柱等,朽傷旣甚,改建之擧,不容少緩,而目前,猶不至有傾圮之慮。且其有妨於農節,難畢於寒前,誠如狀啓所論,事體雖重,勘量形勢而退行,恐或得宜,使之依此擧行,而材瓦諸具,着實整待,趁春初始役之意,分付,何如?傳曰,允。
又以備邊司言啓曰,接伴使及監司狀啓,昨又上來,査官等,從水陸路,往審沿江險絶處,而一向有遲留之意云。査官等經月留住,邊邑之弊端,靡有紀極矣。今到禮部咨文內,有更遣査官,與前遣審事司官,鳳城會同察議之語,未知自彼已有命令,傳於査官與否,而今來咨文,謄出下送于接伴使監司處,仍令以咨文之意,語及於査官處,以探其意,彼若有欲査之事,撤還鳳城,而請從灣路越去,則依前定奪,聽許接伴使·監司竝爲隨往之意,申飭,何如?傳曰,允。
又以備邊司言啓曰,犯越人事,旣有鳳城更査之報,則罪人完結,不當徑先提論,故齎咨官姑爲停行之意,日昨旣已啓稟,允下矣。臣等更與商確,則今此移咨,不特爲罪人勘處一事,査官之來,其始未知其奉其旨諭,渡灣向北之行,終始阻塞,自我雖有所執,而未知前頭事端之如何,此等事意,必當早爲陳聞於北京,故咨內之意,以此爲重矣。今此鳳城更査之後,査官若或直向北京,不復爲看審沿江之計,則設有以罪人完結事送咨之擧,初頭道路防塞委折,及末後指引沿江一路緣由,係是已過之事,勢難追論於咨文,然則前後事實,終無以陳暴,此不可不慮。今若以罪人,不敢擅自完結,沿江偸越之路,指引査明辭緣,別定齎咨官,方欲發送之際,聞有更査特命,急差秩高刑官,領罪人前往鳳城參覈之意,措辭添入,齎咨官,依當初定奪,仍爲疾速入送,恐得事宜。以此擧行,何如?答曰,啓辭甚得事宜,依爲之。已上燼餘
疊書戶曹啓曰,故宣武功臣永嘉府院君權慄恩賜田結,尙未準受矣。忠淸道鎭川縣數外官屯畓一結十一負二束,自本家望呈願受,依例折結何如?傳曰,允。版籍司謄錄
上在慶德宮。停常參·經筵。
下直,南兵使尹慤。
京畿監司,以判府事崔錫鼎六月朔月廩不爲領受事,狀啓。傳曰,更爲輸送事,分付。
謝恩,禮曹判書趙泰耉。
吏曹參判李晩成,牌不進。
副修撰鄭纘先初度呈辭。入啓。傳曰,還出給。
刑曹判書尹德駿上疏。大槪,今以備局之啓,召命又降,嚴畏分義,不敢不祗詣於闕門之外,而臣之情地,決不可冒沒於周行之間。伏乞聖慈,爲先遞臣本兼諸任,仍令勘臣罪名,以謝人言事。入啓。答曰,省疏具悉。過激之言,不必深嫌。卿其安心勿辭,速出行公。
副修撰李世瑾上疏。大槪,臣於日昨大臣之箚,有不敢晏然者。乞賜鐫罷,以重國典事。入啓。答曰,省疏具悉。頃年筵奏,自有援據,爾其勿辭,從速察職。
吏曹判書李墪請對入侍。入侍時,刑曹判書尹德駿,疏批已下,牌招察任事,及吏曹參判李晩成牌招察任事,及坐罷諸史官竝敍用事,及吏曹佐郞李眞儉推考,自政院催促出肅事,榻前下敎,都目政事過國忌後爲之事,榻前定奪。
謝恩,同春秋尹德駿,右副賓客李晩成。
京畿監司書目,楊州呈,以判府事崔錫鼎上疏上送事。啓。答曰,省疏具悉卿懇。月廩甚薄,而一向固辭,無乃太過乎?卿其須體予意,安心領受,宜速就途。仍傳曰,遣史官傳諭。已上朝報
兵曹啓曰,卽接西道監役官所報,則寅王山上峯訓鍊都監所授體城六百許,因雨頹落云。續接北道監役官所報,則鷹峯西邊禁衛營所授體城四百,亦爲頹落云。令繕工監爲先把子圍排,多定軍士守直,而斯速修築之意,敢啓。傳曰,允。
未時,上御興政堂。吏曹判書李墪請對引見入侍時,吏曹判書李墪,右副承旨李㙫,假注洪廷相,記事官李眞望·金在魯。李墪所啓,都目政,國忌前爲之事,命下矣。所當依此擧行,而其間亦有曲折,故敢此仰稟矣。大政,必自參下,次次陞遷,然後可成貌樣,而今番則直長仕日不足,國忌前則無一人陞遷者。蓋己丑年十二月都政,有故退行,上年四月始爲之,故如此矣。近例仕日若不滿十日者,則有啓稟陞六之規,若過國忌後卽爲之,則直長四人,不足之仕只七日,可以依近例陞出,故在外已與兵曹相議,欲於國忌過後,卽稟而行之矣。事勢如此,何以爲之乎?上曰,然則國忌後爲之。
又啓曰,年限已過之類,因大臣箚論,自本曹考出,則成川府使李東馣,淮陽府使鄭來祥,龍川府使朴琳,咸陽郡守李相周,彦陽縣監蘇正宇。大臣旣據法陳箚如此,則不可仍置,竝改差,何如?上曰,依爲之。墪曰,五邑守令作闕,當依例稟改,而都目政守令之闕不多,姑待都政差出,何如?上曰,依爲之。竝出擧條
李㙫曰,刑獄重地久曠。判書,被洪重休之疏斥,久不行公,參判奉命出去,參議未差,事務多滯,誠爲可慮。尹德駿,欲更請牌招,而一向督迫爲難,參議有闕之代,欲請差出,而判書旣在,亦有所未安之端,故敢此仰稟矣。上曰,刑判引入已久,疏批且下,不可每每引嫌,更爲牌招,可也。上曰,吏曹參判李晩成,今日又牌招不進。晩成本有執滯之病,而事體殊甚未安。更爲牌招察任,可也。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審日間,聖體調攝若何,寢睡一向安寧,水刺亦已復常,而脚部有差勝之勢乎?臣等憂慮未已,敢來問安。答曰,知道。寢睡安穩,水刺幾盡復常,脚部一樣矣。
黃海兵使書目,新溪呈,以李孝信女息及朴忠達外祖母元召史,爲虎囕死事。又書目,道內各邑,去五月朔染病人五十九名,死亡四名事。
疊書今月二十一日吏曹判書李墪請對時所啓,都目政,國忌前爲之事,命下矣。所當依此擧行,而其間亦有曲折,故敢此仰稟矣。大政必自參下,次次陞遷,然後可成貌樣,而今番則直長仕日不足,國忌前則無一人陞遷者。蓋辛丑年十二月都政,有故退行,上年四月始爲之,故如此矣。近例仕日若不滿十日者,則有啓稟陞出之規,若過國忌後卽爲之,則直長四人,不足之仕只七日,可以依近例陞出,故在外已與兵曹相議,欲於國忌過後,卽稟而行之矣。事勢如此,何以爲之乎?上曰,然則國忌後爲之。
疊書又所啓,年限已過者除拜守令之類,因大臣箚論,自本曹考出,則成川府使李東馣,淮陽府使鄭來祥,龍川府使朴琳,咸陽郡守李相周,彦陽縣監蘇正宇也。大臣旣據法陳箚如此,則不可仍置,竝改差,何如?上曰,依爲之。
疊書墪曰,五邑守令作闕,當依例稟政,而都目政,守令之窠不多,姑待都政差出,何如?上曰,依爲之。
吏曹口傳政事。奉敎單洪啓迪,待敎單宋成明,檢閱單朴弼夢。
京畿監司書目,廣州呈,以弼善宋宅相辭職上疏上送事。啓。答曰,省疏具悉。爾其勿辭,從速上來察職。
備忘記,頃觀諫院啓辭,訓將之事,未必由於輕朝廷,而所失非細,罷職。
吏曹啓曰,來二十四日,祿都目政事爲之之意,敢啓。傳曰,知道。
府啓,請還收潛越宮城罪人金敏才參酌定配之命,依律處斷,請參覈使宋正明削奪官爵事,請接伴使兪集一罷職不敍,平安監司李濟罷職事。措辭見上入啓。答曰,勿煩。
傳曰,內需之獄,如漢北寺獄,流來雖久,心常未安矣。自今其罷內司獄。
傳曰,昔日梨峴宮,卽今淑嬪房也。周遭極爲闊大,非他宮之比,每當輦過之時,心常以爲未安矣。今則延礽君第宅已定,同居此第,未爲不可,以此分付。
傳曰,訓將罷職之代,勿爲差出,令禁衛大將,姑爲兼察。
上在慶德宮。停常參·經筵。
疊書今月二十一日吏曹判書李墪請對入侍時,吏曹判書李墪所啓,本曹郞官李眞儉,日昨啓請推考察任矣。今日又呈所志,以前日遭僚斥,又被申思喆門闌太盛之斥,不可復當銓任爲辭,臣昨已論理題送,而所謂僚斥,初旣簡通,而彼不拆見,在我無失,至於門闌太盛之云。只是一時橫詆之言,公議皆以爲無據,吏郞雖曰淸選,卽一該曹郞官也。雖有難安之端,不當終始撕捱,而所引之嫌,旣不至大段,啓稟催出之後,猶不動念,其在分義事體,極爲未安。請更推考,令政院分付催促,使卽察任,何如?上曰,依爲之。
府啓,請還收潛越宮城罪人金敏才參酌定配之命,依律處斷,請參覈使宋正明削奪官爵事,請接伴使兪集一罷職不敍,平安監司李濟罷職事。措辭見上入啓。答曰,勿煩。
備忘記,自前監司削黜拿問外,雖在罷職之中,狀聞等事,元無都事代行之例,而今觀江原道月食食體圖畫啓本,則都事鄭一寧修啓,殊甚未安。監司李肇,推考,該房承旨,矇然捧入,亦涉不察矣。
記事官李眞望書啓,臣承命馳往于楊州松山村判府事崔錫鼎所住處,傳宣聖批,則以爲,臣罪衅蹤跡,猥承恩命,累疏控籲,輒煩溫旨,俯仰兢惕,不省攸喩,月廩安心領受事,批諭三宣,輸送之敎,亦已屢降,惶感之極,不敢一向煩辭。只得拜稽祗受,而至於就途之命,情地旣甚危蹙,疾患方且淹㞃,實無强起趨造之勢。又不敢以文字更瀆,徊徨踧踖,伏地戰慄之至云矣,敢啓。傳曰,知道。
假注書李齊恒書啓,臣祗受有旨,傳宣聖批于驪州睡谷村判府事李畬所住處,則以爲,臣病勢沈頓,末由承命起發,再陳苦懇,萬死靡容。伏承聖批,恩旨愈溫,曲軫賤命,召還史官,令臣調將就途,臣感激涕零。病若得甦,晷刻未盡之喘,莫非聖恩所賜,而卽今氣息奄奄,一二旬內,實無運動作行之望,誠恐遂至溘然,永負辜恩之罪,伏地悲泣,不省所達云矣,敢啓。傳曰,知道。
右副承旨李㙫上疏。大槪,臣有不職之罪,惶恐無地,乞命亟遞職名,仍治罪戾事。入啓。
左承旨李敏英,左副承旨金興慶上疏。大槪,臣等卽於傳敎之下,竊有所惶懼不敢安者,略暴難冒之懇,冀被不職之罪事。入啓。答曰,省疏具悉。爾等勿辭察職。
答右副承旨李㙫疏曰,省疏具悉。爾其勿辭察職。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,溽暑愈甚,伏未審日間,聖體調攝,若何?寢睡一向安寧,水刺其已復常,而脚部亦有差勝之勢乎?臣等不勝憂慮,敢來問安。答曰,知道。水刺今已復常,脚部,難以時月,責其收效,今後不必定以六日間,或行起居之禮,宜矣。
慶尙監司書目,淸道呈,以牙兵金士立妻金召史,産二男一女,事係變異事。
右議政趙相愚箚子。大槪,臣方差大祭獻官之任,受戒隔日,病勢沈頓,萬無自力趨參之望,先罷本職,仍遞祭官,以重祀典,以延殘喘事。入啓。答曰,省箚具悉卿懇。卿之所患如此,祭官令該曹卽速變通,安心勿辭,俟間視事,以副予望。仍傳曰,遣史官傳諭。
慶尙監司書目,本道農事,自去月二十九日,今月初一日至,連日大雨,未移秧畓庫,始爲移秧,而節序太晩,不但西成難期,亦多有秧苗枯損未移之處,雨水過多處,則浦落覆沙之患,比比有之。田種各穀段,旱澇相仍,傷損處頗多,本花段,毋論上下道,擧皆茂盛,前頭若無霪雨之災,則可望有西成之事。已上朝報
李㙫啓曰,大司憲權尙夏,掌令權·李慶昌在外,執義柳述,持平南一明呈辭,持平洪尙賓未署經,今日以監察茶時之意,敢啓。傳曰,知道。
又以承文院官員,以提調意啓曰,本院權知之員,厭避曹司之役,任意下鄕者居多,故必待右僚之肯許,然後始許出外者,意有所在,而權知副正字權相一,不言於右僚,任意下鄕,新進自便之習,殊甚可駭,從重推考,令本道催促上送,何如?傳曰,允。
金興慶啓曰,卽伏見江原道缺島搜訪往來事啓本,及來七月朔上番諸色軍啓本,及道內農事形止狀啓,則俱以□□監司雖已罷職,每令都事修啓,有違規例,監司李肇,推考,何如?傳曰,允。已上燼餘
有政。
吏批啓曰,判書病不來,參判式暇,小臣獨政未安,何以爲之?敢稟。傳曰,只出緊任。
金始煥爲修撰,李壄爲刑曹參議,李秉常爲說書。
兵批,以張漢相爲北兵使,朴泰恒·洪禹寧·孫萬雄付副司果,姜鋧爲知中樞,高處祥爲遮歸萬戶。吏曹政
上在慶德宮。停常參·經筵。
下直,江原監司金致龍。
忠淸監司書目,公州呈,以大司諫李光佐辭職上疏上送事。啓。答曰,省疏具悉。爾其勿辭,從速上來察職。
全羅監司書目,本道旱災孔酷,五月念後,始爲得雨,而亦不均霑,時未移秧處居多。咸平等十五邑,則蟲災又熾,節節悶慮事。又書目,南原呈,以金義進燒死事。又書目,鎭安·茂朱·龍潭等官呈,以五月二十四日,今月初四日地震事。
吏曹啓曰,來二十九日都目政事爲之之意,敢啓。傳曰,知道。
傳曰,江原監司金致龍,留待引見。
持平南一明初度呈辭。入啓。給由。
江原監司書目,道內農事,初傷於旱乾,中損於蟲災,末乃爲霪霖所傷,百穀及生麻,擧皆全失,言念民事,誠爲悶慮,而原州人物壓死,至於三名,尤極驚慘事。
黃海監司書目,黃州等官呈,以朴成巾等爲水漂沒,李原永渰死事。已上朝報
今日引見時,上曰,頃年東關王廟親臨時,拜揖當否,倉卒未能講定,姑爲行揖,其後南關王廟,亦行揖禮,終未知其穩當。故宣廟朝舊例,使之考出於實錄曝曬之時矣。及見史官書啓,則宣廟朝行再拜禮,聖祖已行之事,誠爲允當,此雖非目前之事,今後則依宣廟朝例爲之事,分付該曹,可也。制司日記
午時,上御興政堂。江原監司金致龍,留待引見入侍時,江原監司金致龍右承旨韓配周,假注書洪廷相,編修官洪慶先,記事官金在魯。上曰,卿出入近密,已多年所卿之慈詳,予已知之,有此重寄,意非偶然矣。如有稟定之事,陳達,可也。致龍曰,小臣才分不逮,叨此重寄,惶恐不知所措矣。可以稟定事,前後道臣,旣有狀聞,小臣別無所達,而至於量田本道,事勢異於他道,民情頗以爲不便,臣未到任之前,有難豫知,而前頭量田時,當採訪民情便否,可以詳知,從便區處,可也。缺上命賜弓矢臘藥等物,致龍,跪受而出。諸臣遂罷出。
上在慶德宮。停常參·經筵。
備邊司啓曰,左議政金昌集箚子,論頃年更改陵官之新制,謂其弊有四,宜自今大政,從便變通。又論官秩未準令式,而輒請賜諡之爲壞損舊制,聖批有令廟堂稟處之命矣。蔭路參下積滯之弊,宜有變通之道,頃因故判書臣李寅燁陳達,廟堂別爲講究,以八陵陵官各二員內一員,改作直長,十一陵陵官各二員內一員,改作奉事事,陳啓蒙允,作爲定制,行之至今,自此參下陞遷,逕路疏通,不少滯淹,可謂有效矣。第行之稍久,新弊滋生,如陵官之難於精擇,計仕之未免班駁,其他雖未准朔,而徑遷及六品,自多可用,蔭官作散甚夥,而無以收拾,以致益增奔競之習,此等弊端,誠有如大臣箚辭者,論者亦多以此爲言矣。揆以事體,官制之乍行旋改,雖涉顚倒,而末流窒礙之弊如此,則似難因仍,陵官新制,今依箚辭變通,以從其舊制,恐爲得宜。氷庫別提二員,典設別提二員,還爲別檢,與典設別檢一員,禁府都事二員合七窠,勿爲初仕之窠,竝爲齋郞仕滿遷轉之階者。是乃其時重臣之所稟請,而別檢是雜職參下,都事爲無祿官,以參奉正官而陞遷,有違祖宗朝遷官之舊例,則當初有陵官之改制,而重臣之言不得施者,固有意義,而卽今事勢,終不容無疏通之道,箚辭亦以爲可行而無弊,以此七窠,作爲初仕陞遷之階,定式遵行,宜當。至於節惠之典,以贈職而格外得之者,惟在於道學與死事之人矣。近歲名宰數臣,有官秩未准,而特許易名者,其節槪名業,雖宜在於褒顯,而典憲有截,不當輒援爲例,容易陳請,自今申飭亦宜。以此竝爲分付,何如?傳曰,依爲之。
京畿監司書目,驪州呈,以判府事李畬上疏上送事。啓。答曰,省疏具悉卿懇。訓局禁將兼察,又有例兼提擧,今玆祈免,無已太過。卿其須遵前旨,安心勿辭,俟得小間,卽起造朝,用副至望。仍傳曰,遣史官傳諭。
上在慶德宮。停常參·經筵。
假注書李泰和出使,代李必重。
江華留守書目,本府境內農事形止及雨澤事。
上在慶德宮。停常參·經筵。
疊書今月二十五日江原監司金致龍留待引見時,上曰,頃年東關王廟親臨時,拜揖當否,倉卒未能講定,姑爲行揖。其後南關王廟,亦行揖禮,而終未知其穩當,故宣廟朝舊例,使之考出於實錄曝曬之時矣。及見史官書啓,則宣廟朝,行再拜禮,聖朝已行之事,誠爲允當。此雖非目前卽行之事,今後則依宣廟朝例爲之事,分付該曹,可也。
觀象監今月二十八日卯時,有霧氣啓。
上在慶德宮。停常參·經筵。
李㙫啓曰,大司憲權尙夏,掌令李慶昌在外,執義柳述服制,持平南一明呈辭受由,持平洪尙賓□□今日以監察茶時之意,敢啓。傳曰,知道。以上燼餘
今日賓廳日次,而隷儀相値,頉稟。答曰,允。
備邊司啓曰,本司郞廳李相夏,奔走勤仕,又滿十五朔,依例陞敍或守令除授,捧承傳施行,何如?答曰,允。
又啓曰,御營別將張漢相,以北漢城役都廳,自初監董矣。頃日政,移拜北兵使,都廳之之任,所當出代,而聞體城今已完畢,女墻亦當於旬日內畢役云。旣已垂畢之役,不可付之生乎?張漢相,竣事後使之入來之意,分付,何如?答曰,允。
承文院官員,以都提調意啓曰,渭原査官處所送揭帖仍爲傳給事,自備局纔已啓稟矣。前日下送揭帖中,有館供虧缺四字,而彼旣稱有皇旨,不受館供,不無文字間執頉之慮,改以他語,付標以入,一邊正書他本,待付標單子啓下後,卽爲付撥下送之意,敢啓。傳曰,知道。
又啓曰,接伴使兪集一,平安監司李濟,俱在臺諫論啓之中,不敢直爲狀啓,使都差使員中和府使梁益命,替報于本司矣。其報狀,別幅謄書以入,而觀其報狀,則以爲,使譯官等,以咨文違式,朝廷不爲回咨之意,言及於査官,而據理曉諭。且示前日佟·丹兩使咨文,則査官等,頗甚瞿然曰,吾等未諳文書格例,致此錯誤,咨文亟爲還送,則終當改送云。報狀中且以爲,査官自初元無討答之意,而接伴使,亦以朝廷,當爲移咨禮部之意,已言于査官,今此揭帖之下送,出於意外,五査官處,各送御帖,事體極涉未安。揭帖姑不傳給,以待朝旨,急速稟旨分付云。以此觀之,彼人咨文,非敢有自尊倨慢之意,專出於未諳文書規式之致矣。來咨,依其言還爲下送,受其改送後,如例回咨,似無不可,而第其咨式,雖極可駭,彼旣有愧謝之語,則其意可見。其初卽爲還給,使之改式則宜矣,而旣上朝廷之後,久乃還給,使之改送,此雖出於從其所請,其在接待之道,因其禮節間事,退送其文書,事涉不便,亦似有歉於包容之度。前來咨文,勿爲還送,使接伴使及道臣,以使臣因査官所言,還送咨文之意,馳聞朝廷,則自上以大國使命書辭間,雖有違式之事,還送請改,有所未安爲敎之意,善爲措辭言及。且以己意,言其到鳳城更査後,似當有移咨之擧。其時若依乙丑佟·丹兩使咨式而爲之,則可補前日之失云,則彼雖無識,亦必知朝廷處分之寬大,益增其愧服之心矣。當初揭帖之成送,非不知其苟簡,而不但彼咨中辭意,不可全然無報。至於沿江道路聽許事,欲使査官,明知其出朝廷旨意,則有不可還寢,前日下送揭帖,仍爲傳給,而首査官,若已發向鳳城,則追給於所到處,宜當。報狀中且以爲,北路之行,幸以防塞,今有差定員沿江指路之命,若以此語及,則首査官,聞必踊躍,雖撤還鳳城,而必有分行北往之意,國事可慮云。以近日狀啓觀之,首査官,遑遑涉涉,殆忘其死生者,其出於承受旨諭,可見矣。齎咨官,在鳳城手本,以爲追來査官輩,有査官看過白山後,回到興京,不見白山面目,將何以此間添書歸奏?二字刪去後,復命等語,蓋彼中,以査官爲必有轉往北路之行而然也。彼果以皇旨,必欲往北,則其所進退,似不係於揭帖之傳與不傳,而設或有分付向北之擧,則許以沿江指路之意,旣入於日昨入送咨文中,到今有難防塞,定差員指路事,使之依前分付擧行,宜當。卽今事在邊彊,機關緊急,奉命與按道之臣,雖在彼,參其情,有所不敢安,而竣事之前,固不當廢其職事。且有朝旨,使之察任,而一向引嫌,闕其馳報,只使差員論報,殊失事體,誠甚未安。兪集一·李濟,竝從重推考,使之卽爲察任,何如?答曰,依爲之。備局謄錄
吏曹啓曰,本曹郞廳李□□,累次請推催促,而無意出肅,臣等今日齊會政廳,送吏催出,則以有難安之端,決難出仕云。已開之大政,將未免狼狽,其在事體,極爲未安。推考,使之急速參政,何如?傳曰,允。
吏曹啓曰,本曹郞廳李眞儉,啓請推考,催促參政,則以爲,月課連三次不作,方在待罪之中,決難出肅云。其所謂言,不無所據,而已開之大政,狼狽至此,事體分義,俱極未安。月課單子,時未入啓,則以此引嫌,尤極不當。如是撕捱之際,日勢已晩,更爲卽令出肅參政,何如?傳曰,允。
又啓曰,佐郞李眞儉,再次請推,允下之後,只引前嫌,終不動念,事體分義,豈容如是?殊急不當,從重推考,使之卽出參政,何如?傳曰,改差。
政院啓曰,吏曹佐郞,有無故可擬者乎?問啓,問啓事,命下矣。問于吏曹,則前正郞林象德,以在外褒貶居中,北評事朴鳳齡,受由上京,而方在外任,吳命恒,時任龍岡,副校理洪致中,以本曹參議李□□相避不得擬望云,敢啓。傳曰,知道。
吏批啓曰,新除授兵曹佐郞朴鳳齡,連遣下吏催促,則以爲,北評事,時爲省親,受由上京,不參褒貶,當爲中考,而殿最中置以上考,有違法例,不當冒出云。殿最中旣置上考,則追以爲嫌,似爲太過。推考,使之參政,何如?傳曰,允。
吏批啓曰,本曹郞官,今當差出,而擬望之人乏少,外任竝擬,何如?傳曰,允。
吏批啓曰,今都目政,各歧仕滿應遷者,相避及未准朔監察·禁府都事·刑曹·掌隷院郞官,各司久任時人員,竝擬,何如?傳曰,允。
又啓曰,西北守令之窠,不可〈不〉差擇,未准朔禁軍將及他道守令中有聲績,竝擬,何如?傳曰,允。
又啓曰,玉堂春坊闕員,今當〈差〉出,而擬望之人乏少,相避外任,竝擬,何如?傳曰,允。
又啓曰,年限已過守令,旣皆陳啓改差矣。長連縣監愼聖任,今年已滿六十九歲云,而臣曹未及聞知,不得與已遞五邑守令竝請矣。旣已年滿,不可仍置,改差,何如?傳曰,允。傳曰,十考十上,五考五上,純褒抄啓守令連褒啓邊將及討逆時別單人員各別錄用事,言于兩銓。
傳曰,初入仕各別擇擬事,另加申飭。
傳曰,淸白吏·戰亡子孫各別錄用事,言于兩銓。
備邊司啓曰,本司武郞廳宣傳官李相發,奔走勤勞,又滿十五朔,依例守令除授事,奉承傳施行,何如?傳曰,允。
有政。吏批,以崔仁垕爲長連縣監,趙命周爲旌義縣監,朴載時爲漁川察訪,鄭熙章爲安奇察訪,洪啓迪爲典籍,申義集爲活人別提,李景茂爲濟用奉事,尹世恒爲義盈直長,鄭齊斗爲淮陽府使,林世讓爲南平縣監,李增祿爲海南縣監,尹趾慶爲成川府使,柳鳳爲歸厚別提,崔昌敏爲司宰直長,李厚全爲穩城府使,李商雨爲慶安察訪,李鳳祥爲寧邊府使,申命仁爲三水府使,全百祿爲宣川府使,李纘源爲茂山府使,洪以徵爲豐川府使,朴鳳齡爲吏曹佐郞,李命佐爲延豐縣監,李夏命爲昌平縣令,曺夏盛爲知禮縣監,金普澤爲高陽郡守,鄭同先爲引儀,金夏明爲和順縣監,黃命錫爲鎭岑縣監,閔昌夏爲同福縣監,盧世煥爲淸河縣監,尹樟爲咸陽郡守,李斗三爲學諭,徐鳳翼單付校書著作。
兵批,以卓翼漢爲吾老梁萬戶,李裕白爲豐山萬戶,趙繼澄爲玉江萬戶,許欽爲都摠都事,李昌祉爲五衛將,高後允爲忠翊將,金錫命爲同知,閔純爲兼內乘,朴秀山爲訓鍊主簿,文孝誠爲忠壯將,朴再新爲訓鍊判官,李基福爲訓鍊主簿,成世頊爲唐浦萬戶,李世震爲武臣宣傳官,申錫百爲景福宮假衛將,柳萬春爲訓鍊主簿,李尙白爲訓鍊主簿,盧鐸爲忠翊將,李益海爲訓鍊僉正,白光壁爲安骨浦萬戶,許純爲黔毛浦萬戶,劉興漢爲梨津萬戶,金夏錫爲天水僉使,朴尙恒爲木浦萬戶,金元一爲知世浦僉使,南道元爲大阜僉使,孫時英爲白峙僉使,李又得爲龍津萬戶,裵泰期爲訓鍊主簿,許樑爲訓鍊判官,朴瑞圭爲都摠經歷,鄭行百爲僉知,柳春裁爲訓鍊判官,趙廷元爲群山浦僉使,李忠邦爲登山串僉使,劉壽星爲德浦僉使,申汝述爲文城僉使,金得輝爲平薪僉使,李渤爲彌串鎭僉使,卞文瑗爲草芝梁萬戶,元萬壽爲吾叉浦僉使,金起札爲蛇梁萬戶,朴東亮爲保山萬戶,李濟禹爲金城山城召募別將,鄭浩淵爲格浦召募別將,李敬五爲永登浦萬戶,柳德玉爲蒜山僉使,柳㵑爲永宗鎭僉使,尹遇進爲慶尙兵使,李汝迪爲安興梁僉使,車萬壽爲龍媒梁僉使,楊憲益爲花梁僉使,朴廷元爲老江僉使,姜胵爲柔院僉使,睦天翊爲五衛將,趙以健爲司僕將,李尙純爲訓鍊判官,金錫夏爲左道虞候,白漢相爲三道統虞候,鄭惟全爲全羅虞候,申萬泰爲黃海虞候,李森爲慶尙兵使,李碩寬爲宣傳官,李世祥爲內禁將,李鳳徵爲五衛將,黃溥爲都摠都事,李秉常付副司正,金聲澄爲乶下僉使,朴東采爲武臣宣傳官,宋·李斗賢爲武兼宣傳官,朴敏信爲部將,金德重爲訓鍊主簿,李梫爲蒜山僉使,李碩復爲宣傳官,閔鎭斗爲咸鏡南道虞候,洪致中爲北評事,沈遇良爲訓鍊判官,金相兌爲武兼宣傳官,盧恰爲宣傳官。政
司僕寺啓曰,端川牧場見偸馬推出之數一百匹內,三十九匹,前已取來本寺,其餘六十一匹,使之放牧於端川本場及咸興都連浦矣。此馬久爲民間所馴養使用,或禾老力盡,其中本馬之有頉,徵出其代者,亦皆駑劣,似無將來成才之望,還放牧場,俱無所益,以此換貿淸馬,以爲取種之地,實合事宜,而以六十一匹,可得換貿二十匹云。今秋會寧開市時,前期入送,使之善爲換貿事,分付監牧官及會寧府使處,何如?傳曰,允。
又啓曰,近來外方牧場馬政之虛疎,以今番端川牧場事觀之,他可推知,事極寒心。若不別爲變通,則日後之弊,又復如前,終必至於莫可收拾之境矣。蓋聞端川牧場,距文川監牧官所住之處,至於七日程云。監牧官之隨事不能檢察,勢所固然,牧子輩,雖有奸濫之端,有難摘發,本邑例兼監牧,而以有實官之故,亦不肯擔當,一任其虛疏,論其事勢,若以本場馬政,專屬本官,使之看檢,則必有實效。故戊子年分,因點馬書啓,以此定奪分付,而至己丑,自本寺還爲啓罷矣。今聞北路物情,皆以還罷爲深惜,依戊子定奪,專屬本官,以爲着實擧行之地,何如?傳曰,允。牧場色謄錄日記廳郞廳金聖佑書。郞廳愼基慶校正。
上在慶德宮。停常參·經筵。
持平南一明三度呈辭。入啓。遞差。
禮曹啓曰,太廟展謁,每年秋初,例爲取稟,而自上方在靜攝之中,不得循例啓稟之意,敢啓。傳曰,秋展謁,今又停止,殊甚未安。以今月晦前推擇,可也。
京畿監司書目,廣州呈,以檢閱朴弼夢辭職上疏上送事。啓。答曰,省疏具悉。爾其勿辭,從速上來察職。
傳曰,昨日吏批草記,李眞儉,以月課連三次不作,方在應罷之中爲辭,而月課單子,以作散懸錄,未免相左,何故耶?問啓。政院啓曰,命下矣。問于弘文館,則以爲,月課製不製單子,例於四季朔晦日修啓,而毋論京外,或値當日政移遞之擧,則外任則以外任書啓,作散則以作散書啓,自是古例,而前佐郞李眞儉,自上年冬等,至今年春等,連二次不作,而昨日單子未入啓前,旣已遞職,未付他職,故依舊例,以作散修啓云矣,敢啓。傳曰,知道。
政院啓曰,凡月課連三次不作,京官罷職,外任只推,而罷推傳旨,自本院直爲書入,例也。卽見夏三朔月課製不製單子,則司諫李明浚,正言韓祉,吏曹佐郞朴鳳齡,北評事洪致中,皆以連三次不製,懸錄矣。李明浚·韓祉·朴鳳齡,則三次不製,俱在外任之時,而至於夏三朔月課,則未及外方製進之限,且其移拜內職屬耳。洪致中則昨日政,移拜評事,而三次不製,連在內職之時,今此傳旨中李明浚·韓祉·朴鳳齡·洪致中,俱以卽今見帶職名書乎?何以爲之?敢稟。傳曰,李明浚·韓祉·朴鳳齡,竝推考,洪致中,罷職,可也。
獻納權世恒,月課連三次不作,依承傳罷職。
禮曹啓曰,命下矣。太廟展謁吉日,令日官推擇,則今月二十六日,二十七日,爲吉云。以何日定行乎?敢稟。傳曰,二十六日定行,可也。又啓曰,今此太廟展謁時,王世子闕門外祗送祗迎之禮,當爲磨鍊,而隨駕一節,何以爲之乎?敢稟。傳曰,隨駕,可也。
左承旨李泰龜牌不進,罷職傳旨。傳曰,只推勿罷。
謝恩,右承旨李敏英,左副承旨韓配周,兵曹正郞具萬理,弼善宋宅相,兼文學朴鳳齡,兼說書李秉常。
文學李眞望上疏。大槪,春坊新命,出於意外,敢暴譾劣空疎,不敢承當之狀,且陳情勢難安,決無冒進之理。乞蒙鐫改,以安私分,以全廉義事。入啓。答曰,省疏具悉。爾其勿辭,從速察職。已上朝報
疊書禮曹啓曰,延礽君出閤,退定於秋間事,曾已下敎矣。出閤吉日以何月推擇乎?敢稟。傳曰,以臘月晦前,正月望念間,當爲出閤,臨時擇日,可也。制司謄錄
吏批啓曰,本曹佐郞朴鳳齡,秉筆備望之際,聞月課單子入啓之奇,以爲旣已京官懸錄,應在罷職之中,不可仍爲兼察云,而卽爲出去,莫重大政,將致狼狽,何以爲之?敢稟。傳曰,旣已推考,俾卽參政。
吏批啓曰,各陵直長·奉事,還罷爲參奉事,旣已自備局入啓定奪矣。各陵直長奉事,時未滿仕日者,不可徑先出代,待其滿陞遷後,還作參奉,各陵殿參奉之陞別檢都事者,不可不稟定其朔數,依別檢都事元定朔數,滿三十朔後陞出六品事,定式,何如?傳曰,允。
吏批啓曰,新除授果川縣監南九明呈狀內,情病俱苦,勢難赴任爲辭,調理赴任之意,爲題矣。今又呈狀,病勢日沈漸痼,氣息綿綴,萬無旬月內起動之望云云。畿內殘邑,不可久曠,依近例罷黜,何如?傳曰,允。
吏曹啓目,奉常寺正申鐔,除授後,過限未肅拜,依受敎,改差,何如?傳曰,允。
有政。金希魯爲工曹佐郞,李沂爲禁府都事,洪得範爲禁府都事,趙正綱爲長興庫直長,金興慶爲安城郡守,金讓謙爲濟用監奉事,李熙疇爲刑曹正郞,黃懰爲典籍,柳綎爲金泉察訪,李喜華爲高敞縣監,鄭同先爲監察,李錫仁爲軍資監主簿,趙如壁爲宗廟署直長,申義集爲禁府都事,許增爲監察,鄭海尙爲平安道都事,權熀爲江原都事,李明彦爲刑曹佐郞,李廣道爲典籍,金泳爲尙瑞院直長,金聖徵爲柒原縣監,沈鳳輝爲掌苑別提,柳鳳逸爲長興主簿,金一鏡爲楊州牧使,尹明遠爲軍資奉事,許鐔爲造紙署別提,鄭纘述爲引儀,崔尙瞻爲司畜署別提,白興銓爲瓦署別提,李道運爲尙瑞院副直長,李箕燦爲郭山郡守,李相說爲活人署別提,閔在洙爲司僕寺主簿,朴來泰爲義盈庫主簿,楊就達爲造紙署別提,南重繼爲直講,洪啓迪爲兵曹佐郞,吳遂元爲敎官,洪彦度爲廣興倉副奉事,朴鳳齡爲吏曹正郞,梁聖揆爲獻納,朴鳳齡爲兼文學,柳鳳齡爲禁府都事,趙以進爲直講,李泰龜爲承旨,李徵瑞爲龍川府使,具萬理爲兵曹正郞,南道揆爲果川縣監,許鐔爲監察,金致龜爲典設司別檢,金後昌爲南部主簿,鄭東後爲江原都事,趙彦臣爲自如察訪,朴弼英爲典設司別檢,南迪明爲安邊府使,李元慶爲歸厚署別提,任舜元爲工曹參議,徐敬祖爲尙衣院正,申采華爲造紙署別提,吳命恒爲校理,權益寬爲持平,李眞望爲文學,金相尹爲典設司別檢,朴哲年爲明陵參奉,崔賜九爲慶基殿參奉,趙景命爲敬寧殿參奉,鄭道明爲敬寧殿參奉,金世衍爲顯陵參奉,金可行爲北部參奉,李塼爲南部參奉,趙遠命爲龍崗縣令,沈尙燦爲敦寧參奉。
崔裕泰爲部將,成德涵爲兼宣傳官,金相斗爲宣傳官,李蓍顯爲四山監役,李光炯爲兼宣傳官,崔達文爲訓鍊院習讀官,柳重新爲兼習讀官,邊尙績爲守門將,崔鎭樞爲都摠經歷,金九鼎爲守門將,權壽鳳爲兼宣傳官,宋爲訓鍊主簿,安禹錫爲兼宣傳官,李萬枝爲守門將,辛璞爲守門將,崔寅錫爲訓鍊判官,尙輝周爲羅州監牧官,金克鳴爲守門將,裵泰期爲訓鍊判官,朴再新爲都摠都事,王命九爲守門將,鄭以雲爲訓鍊副正,金盛最爲曹司衛將,許樑爲都摠都事,柳星河爲都摠經歷,李思晟爲訓鍊正,裵尙珪爲兼羽林衛將,申翊夏爲都摠經歷,李鼎夏爲部將,趙健爲訓鍊副正,張震炳爲宣傳官,李梓爲部將,金盛最爲兼五衛將,柳就章爲兼司僕將。
上在慶德宮。停常參·經筵。
下直,牙山縣監尹熙亮,堤川縣監李眞儒,栗峯察訪黃璿。
中殿·世子宮·嬪宮,藥房問安。答曰,知道。
藥房啓曰,老炎蒸鬱愈甚,連日酬應大政,伏未審此時,聖體調攝若何,寢膳之節,一向如常,而脚部其有差勝之勢乎?臣等不勝憂慮,敢來問安。答曰,知道。寢膳之節如常,脚部別無加減矣。
知事姜鋧上疏。大槪,西樞新命,遽及於罪累之身,驚惶震越,罔知攸措,敢冒萬死,瀝血哀籲,冀蒙鐫削姓名於朝籍,以嚴邦憲,以安私分。入啓。答曰,省疏具悉。卿之心事,予已照燭,須勿過辭,安心行公。
禁府,趙世命拿囚。啓。
副修撰李世瑾上疏。大槪,乞蒙恩遞,以伸至情事。入啓。答曰,省疏具悉。爾其勿辭往來焉。
刑曹判書尹德駿再度呈辭。入啓。加給由。
左承旨李泰龜上疏。大槪,臣年深病痼,癈處散班,今幾數十年所,杜門斂跡,自分爲淸朝之棄物矣。千萬夢寐之外,銀臺誤恩,遽下於待罪水府之日,繼以天牌下臨,聞命驚惶,罔知收措。第臣情勢之外,疾病且劇,不得不坐違嚴召,罪極逋慢,鈇鉞是俟。只推之命,又出格外,其在分義,不計一身之顚沛,固當竭蹶承趨之不暇,而顧此病情,萬無自力冒出之勢,玆敢疾聲呼籲於天地父母之前。伏乞聖慈,亟許遞改,以便公私事。入啓。答曰,省疏具悉。爾其勿辭,從速察職。
江華留守閔鎭遠,請對入侍。
慶尙監司書目,東萊呈,以去月十八日辰時量,紅霓繞日,白霓交回而貫事,係變異事。又書目,大丘以人物之渰死,至於五名之多,極爲驚慘事。
領議政徐宗泰箚子。大槪,敢陳所懷,仰冀睿察,仍暴病狀,乞蒙遞免事。入啓。
弼善宋宅相上疏。大槪,臣於召牌之下,不敢坐違,黽勉出肅,蓋欲少伸分義而已,非敢爲因仍供仕之計,而適値僚員有故,不得不就直矣。卽聞臣父所患添重,方寸煎迫,頃刻難耐,玆敢不避僭猥,疾聲呼籲於仁覆之下。伏乞聖慈,亟遞臣職,俾得及時歸救,以伸至情事。入啓。答曰,省疏具悉。爾其勿辭,救護父病。
答領議政徐宗泰箚曰,省箚具悉卿懇。卿之箚陳,實合予意,而言亦切至,可不體念焉。諸巡撫書啓中宮差事,令攸司重究,宮屯事,可査者査之,可罷者罷之,爲宜,予何可持難哉?且太僕屯田之移屬宮家者頗多,甚非所以重攻駒之政也。其令該曹,丙寅以後移屬者,竝還給本寺焉。至於箚末引疾,予以爲過矣。卿其須念國事,安心勿辭,速出視事,用副至望。仍傳曰,遣史官傳諭。已上朝報
今日江華留守閔鎭遠所啓,上年秋筵中,臣以本府衙舍後,不知何留守,欲建行宮,已設柱礎,而尙未營建之意,仰達矣。臣更聞故老人之言,則此是丙子亂前行宮舊基,而兵火燒燼之後,只餘柱礎云。臣不免錯認誤達,不勝惶恐。燒燼所餘柱礎,仍舊用之,似涉不可,故更爲鍊硺以用,而舊基前庭甚窄,故稍退一間許排礎矣。畢設後,旣曰行宮,則守臣似不敢入處,而凡家舍,無入接之人,則甚易頹圮,依南漢行宮例,守臣許令入處,何如?惶恐敢稟。上曰,此亦依南漢山城例,許令留守入處,可也。
又所啓,今年年事,如不至凶荒,則秋操必當設行,而旣築內城,則內城城操,亦爲設行耶?內城之築,旣出於退守之計,則不必設行耶?敢請睿裁。上曰,江都乃天塹之地,外面防守,惟當致力,必不得已,然後方可退守內城,內城城操不必爲也。
又所啓,本府以長寧殿奉安御容之故,常時府中開閉門坐起時,不敢吹打,而敎場在於城外,故習操點閱時,則依例吹打矣。今則內城旣已退築,敎場入於城內,宜不敢如前吹打,而習操點閱時,非吹打則無以號令軍中,似當有變通之道,惶恐,敢稟。上曰,習操時,吹打,可也。鎭遠曰,點閱與習操,無甚異同,此則何以爲之乎?上曰,點閱時,一體爲之。
又所啓,臣於上年秋,以各處所貸去本府留儲木綿二千餘同,催促還償,取用城役之意,陳達蒙允,而無一疋還償者,城役時則不得已以本府遺儲,爲先啓聞取用,而成命之下,終至倚閣,極爲未安。其中平安監營所貸九百同內一百同,則義州府,貸去不報云。故備局行關催促,則以爲,凶歲受來,仍爲作米,年年糶糴,決無還償之路云。似聞自平安兵營,每年入送防軍農軍布數十同於義州云。今年爲始,參酌定數,仍留兵營,以爲運來充價之地,則彼此兩便,此外各處未償之木,亦令廟堂更爲催促,而本府所儲木綿,本是戶曹之物,亦令戶曹擔當催促,尤甚慢忽之官員,自戶曹入啓論責。今明年內,必盡數充上,何如?上曰,所達誠是,分付備局,依此施行,可也。備局謄錄
上在慶德宮。停常參·經筵。
備忘記,罰已行矣。將兵之任,不可久曠,前訓鍊大將李基夏,敍用,復授將任,仍卽牌招,傳授密符。
傳曰,史官二員待命,騎馬六匹立之,秋享大祭所內摘奸。
吏曹口傳政事,韓城君李基夏。
謝恩,韓城君李基夏。
假注書李泰和書啓,臣承命馳往于驪州睡谷村行判府事李畬所住處,傳宣聖批,則以爲,臣被隆召,而未得起程,帶重任而一任抛曠,罪戾如山,狼狽罔措,冒死陳籲,冀蒙諒察,伏承聖批,以禁將兼察,又有例兼提擧,不許遞免,莫重軍門,緣臣苟簡至此,臣伏地震悚,靡所自容。臣自數日內,又得寒熱似瘧之症,方在昏昏垂絶中,不能成語仰對,文字更籲,亦無自力之勢,只望聖上,更念軍門事體之重,速賜處分云矣,敢啓。傳曰,知道。仍傳曰,令御醫持藥物,下往看病。
修撰金始煥,副修撰鄭纘先,牌不進,依承傳罷職傳旨。傳曰,只推勿罷。
副修撰洪重休,文學李眞望,牌不進,依承傳罷職。已上朝報
宗親府郞廳,以有司堂上意啓曰,曾因傳敎辭意,量外加耕及無屬漁箭四五處折受事,入啓蒙允矣。其後各邑,靳於出給,盛稱民瘼,瞞報道臣,至於狀啓革罷者,前後相續。慶尙道咸陽嚴馬川面,安陰西面上下洞量無主加火田,及忠淸道恩津·江景浦等處,皆已還罷,只餘殘薄者數三處,其所收捧,有名無實,本府物力,常患不足,殊非聖上拔例軫恤之盛意,而旣稱民弊,故不敢請矣。上年夏間,江景浦民人等,來呈本府曰,自本府收稅時,則元無難堪弊端矣。還屬本邑之後,侵漁百般,萬無聊生之路,今若依前更屬本府,則庶可保活云,而更請還屬,事體未安,故退却不施矣。人民等,又呈備局,則備局,以更呈本府,依前收稅之意,題給矣。江景浦則依備局題辭,還屬本府,而且咸陽·安陰等處當初折受時,元無本邑難堪之弊,而其時兩邑,瞞報巡營,至於啓聞,而一則曰,量案中,雖以無主懸錄,而令皆起懇,更無舊陳處,加耕火粟,皆以入錄於戶曹,一則曰,差人所到,如經兵火,蓋疆域之內,尺地寸土,莫非民人之所耕,收案之所錄,而至於加耕火田,則與元田有異,故諸宮家各衙折受何限,而未聞以此防塞者,必以收案外久陳荒廢地折受,則於何收稅,可以補用乎?至若差人作弊之說,旣已折受之後,則收捧之際,或不無此弊,而咸陽·安陰折受,時未出給,一未收稅,則差人輩,旣無着手處,於何侵漁乎?其所稱道,尤不成說,其時事,當啓達爭執,而不敢瀆擾,因以置之,到今本府,非但物力之不敷,雖以江景浦民人等呈備局所訴觀之,各邑之厭苦折受,稱有民弊,必欲圖罷之狀,推此可知。咸陽·安陰,已啓下,而其本官之瞞報,因以棄之,適中其願,事甚無謂,咸陽·安陰兩邑火田量無主加耕,亦命依前折受收稅,以爲補用之地,且本府賜牌奴婢當初望呈時,只憑續案啓下矣。厥後收貢之際,更爲査准,則雜頉之類,其數甚多,而不敢續續啓稟代定矣。卽今奴婢中病發逃故丐乞者,將至百餘口之多,除此雜頉,則實無收貢之路,其代各司選上奴婢,依例代望呈,元屬奴婢中,別監免賤之代,亦爲望呈受出,何如?答曰,別監免賤代,望呈受出事,依爲之。他餘事,姑徐。備局謄錄
訓局啓曰,都監分授都城寅王山上峯體城六百許頹圮處,今月初四日爲始,改築之意,敢啓。傳曰,知道。訓鍊院
政院啓曰,訓鍊大將李基夏,旣有復授將任,仍卽牌招之命矣。李基夏時無職名,令該曹卽爲口傳付職,何如?傳曰,允。
上在慶德宮。停常參·經筵。
夜一更,流星出織女星下,入西方天際,狀如拳,尾長三四尺許色赤。
下直,南原府使李聖漢,光州牧使朴熙晉。
刑曹判書尹德駿三度呈辭。入啓。只遞本職。
獻納梁聖揆啓曰,本院,有訓鍊大將李基夏請推之啓,而臣與基夏,旣有親嫌,有不可參涉於其間者,何敢晏然冒據於臺次乎?請命遞斥臣職。答曰,勿辭,退待物論。
工曹參議任舜元上疏。大槪,臣奉使無狀,自速重誅,聖度天大,罪止譴罷,含恩訟愆,分甘屛棄,不料敍命遽下,新除旋加,臣誠驚惶感激,罔知攸措。顧臣罪衅甚重,實非微眚薄過之比,其何敢貪冒榮寵,復廁於朝端乎?玆不得不冒死呼籲,冀蒙鐫削職名,以爲奉使不謹者之戒事。入啓。答曰,省疏具悉。旣往之事,不必追嫌,爾其勿辭,從速察職。
咸鏡監司書目,臣有受侮藩鎭之失,適値疆場有事之日,今始陳懇,冀蒙恩遞事,上疏上送事。啓。答曰,省疏具悉。卿其勿辭,從速察職。
傳曰,召對爲之。入侍承旨李㙫,玉堂柳鳳輝·權詹,假注書洪廷相,兼春秋趙鳴鳳,史官金在魯。
右承旨李敏英上疏。大槪,累朔供劇之餘,病勢猝重,不得不冒死哀籲於仁覆之天。乞蒙恩遞,俾得及時調治,以延殘喘事。入啓。
今日召對時,修撰金始煥,副修撰鄭纘先牌招察任事,及己丑·庚寅及今啓覆,以九月內擧行事,榻前下敎。
東原君潗上疏。大槪,冒萬死敢陳私悃,冀蒙矜許事。入啓。
吏曹參判李晩成上疏。大槪,臣於政席間,旣有骳骫之失,繼見宮官之疏,又添難安之端,乞遞職名,以安私分事。入啓。
兼文學朴鳳齡上疏。大槪,臣於吏曹參判李晩成之疏,有不可獨爲晏然。且卽聞臣偏母,宿病中暑猝劇,急於歸視,不得不留疏徑出。伏乞聖明,亟遞臣職,俾得專意救護事。入啓。
修撰金始煥,副修撰鄭纘先,牌不進,依承傳罷職傳旨。傳曰,禁推。
右承旨李敏英上疏,遞差。
答東原君潗疏曰,省疏具悉。卿其依疏辭往來焉。仍傳曰,溫嬪墓拜掃時,澆奠牀備給。
今日召對時,參贊官柳鳳輝所啓,淑嬪第宅,旣以過大爲敎,他王子第宅,或有過制者,或有累處者,此則自上當留意加戒,而近來朝臣,車馬服用,奢侈成風,第宅亦多踰制,雖難一一摘發論罪,而自上若嚴加飭勵,則群下孰敢不自戒飭?而亦可小戢其奢侈之風矣。上曰,儒臣之言,是矣。近來侈風漸盛,誠爲未安。諸臣,若以李沆大祝奉禮,廳事已寬之言,常自勉勵,則可無此弊,各別申飭,可也。
今日召對時,上曰,金始煥·鄭纘先所遭,與李廷濟同,而廷濟,批旨開釋之後,先已行公矣。一則行公,一則不爲行公,寧有是理?而每每違牌,故春間亦自申飭,而一向撕捱,無意行公。又承牌陳疏而退,分義事體,不當如此,此後勿復引嫌,卽爲行公之意,分付,可也。參贊官柳鳳輝曰,欲爲請牌,而適値召對,未及矣。卽爲牌招乎?上曰,依爲之。
今日召對時,參贊官柳鳳輝所啓,故牧使臣朴泰輔,乃朝家愍恤之人也。其家本來貧不能自存,而聞其妻,頃者喪出意外,無以營葬云。自朝家似當有顧恤之典,惶恐敢達。上曰,朝家待遇此臣自別,令該曹參考前例而稟處,可也。侍讀官權詹所啓,臣因文義敢達。荒政之時,納穀者施賞之擧,固是有國之通規,而以朱子時觀之,賑濟四五千石者,只得郞階,而近來則米石賑救者,皆蒙堂嘉加資,名器視不免太賤矣。參贊官柳鳳輝曰,宋之官制,未知與我國何如?而私賑之類,不過以郞階施賞,賞典似不如我國之太濫矣。至於守令,賑民,自是職分內事,聚斂民財者,反貽民弊,而至蒙厚賞,私賑之人則多不蒙賞,此乃私意橫流之致,以此,近來則私賑之人,亦甚稀,罕云矣。參替官李潗曰,守令自是分憂之人,若或不善賙賑,負其職責則宜有罰責,而反以聚穀多寡論賞,小則陞敍,大則加資,此誠近日之痼弊也。卽今惟當以愼惜賞典,爲先務矣。權詹曰,比來凶歉,以善賑蒙賞者太多,終非愼惜名器之道,今後則雖有善賑者,必考其治績優異者而施賞,則似合於綜核之政矣。鳳輝曰,得蒙恩賞,豈非榮幸?而近來善賑加資甚多,故陞敍準職,則視爲歉然,其或自好者,以善賑加資,爲羞恥事矣。上曰,賑政後守令賞典,誠爲過濫,儒臣所達,是矣。此後則分付該曹,勿復循襲近規,除治績優異者外,賞典毋得濫施事,申飭,可也。
今日召對時,上曰,紙品過好之弊,自前每加申飭,而近觀各司公事及外方狀啓,則紙品尙多過好,更爲申飭,可也。
上曰,己丑·庚寅兩年啓覆,皆有故未行矣。上年爲慮冬間,或有核患復發之患,秋分後欲卽行之矣。遷延至冬,果有未寧之候,不得爲之,今年若或又爲停止,則是連三年不行啓覆也。死罪徑斃,固爲失刑,其中情有可恕,當傅生議者,若不免瘐死獄中,則亦甚可矜。曾前筵臣陳達,以爲季冬啓覆,乃是近規,而古事則啓覆,不必行於季冬,當於秋分後行之,而追出之罪囚,則又當追行啓覆云。故丙寅年,則八月晦,九月初間,行啓覆,其年冬,又有京畿殺獄罪人,故只以此一人,追行啓覆矣。厥後又復依前擧行季冬,而今年則秋分後九月內,竝行三覆,宜當矣。如是則減死者,可卽疏決,應死者,當待季冬行刑,以此擧行,可也。
上在慶德宮。停常參·經筵。
政院啓曰,今日賓廳日次,兩司當爲入侍,而憲府無行公之員。除在外未署經外,呈告未肅拜人員,竝卽牌招,以爲推移入侍之地,何如?傳曰,允。
謝恩,同副承旨權以鎭。
持平權益寬上疏。大槪,柏府叨榮,實出匪分,縮伏累日,不敢就列,陳疏且阻,方切悶蹙。此際召牌儼辱,嚴畏分義,僅詣闕外,而第於吏曹參判李晩成之疏,有不敢晏然冒出者,玆敢略暴微悃,仰籲天聽。伏乞聖慈,亟命收還新授職名,以重臺選,以謝公議事。入啓。答曰,省疏具悉。爾其勿辭,從速察職。
吏曹啓曰,承旨有闕,政事,取稟。傳曰,當日爲之。
禮曹,同知朴思敦,今月初二日卒逝云。弔祭致賻,依法例擧行,何如?啓依所啓施行。
傳曰,大臣·備局堂上引見。引見時,玉堂居中罷散解由未出人員別單書入事,榻前下敎。
政院啓曰,吏曹郞廳來言,今日爲政事命下,而判書李墪,呈辭受由,參判李晩成,參議李台佐,俱以病不來,不得開政云。參判李晩成,參議李台佐,竝卽牌招開政,何如?傳曰,允。
今日引見時,戶曹判書金宇杭兼帶內局提調改差事,及黃海監司鄭是先改差事,榻前下敎。
吏曹參議李台佐上疏。大槪,臣於本曹亞席之疏,有不敢晏然者。治疏將上之際,卽因開政有命,天牌降臨,嚴畏分義,謹詣闕外,而以此情勢,斷無復入政席之理,玆敢投疏徑退。乞遞臣職,仍治臣罪事。入啓。答曰,省疏具悉。兩臣事,爾言得宜。別無可嫌,勿辭察職。
兵曹,右邊捕盜大將金重器,左邊捕盜大將李基夏。
江原監司書目,原州牧使李徵海,臣到界之日,不爲出待,事體所在,不可仍置,不得已罷黜事。
政院啓曰,今日爲政事命下,而吏曹參判李晩成,牌不進,推考傳旨,今方捧入,參議李台佐,陳疏入啓,參判李晩成,所當更爲牌招,而日勢已暮,牌招開政之際,必致夜深,何以爲之?敢稟。傳曰,明日開政。
傳前獻納權世恒,修撰洪重休,北評事洪致中,竝敍用,前司果權忭,正郞林象德,居中勿論,司諫李明浚,校理吳命恒,解由勿拘。
今日引見時,上曰,延恩門掛書罪人購捕命下,今已四朔,捕盜大將,再次特推,而尙今未捕,極爲駭然矣。曾前捕廳,雖全無模捉之事,尙能捕得,今則已至四朔,未得端緖,此而不能窺捕,則何事可做,其同謀者,亦許免罪施賞事,初旣別爲申飭。且其儕友間,亦必有知情者,所當發告,而終無來告之人,其爲情狀,尤極痛惡。今日紀綱,雖曰頹廢,豈有如是寒心之事乎?罪人必須斯得而後已,畢境斷無仍置之理。左右捕盜大將及從事官,竝拿問定罪。
執義柳述所啓,臣於左右捕盜大將拿問之事,上敎至嚴,久據言地,當論不論之失著矣。其何敢一刻仍冒臺次乎?請命遞斥臣職。答曰,勿辭,退待物論。
司諫李浚明所啓,臣本無似,濫蒙洪私,歷職內外,涯分已踰,惟當小心謹飭,可幸無罪,而及守南邑,奉職不謹,妄觸禁令,自速重誅,玆敢不避煩猥,冒死仰暴焉。今春間,臣之妻病危重,奄奄垂盡,朝夕難保,而扶護無人,情勢切急,不得已率來一子婦,以爲救病之計,及其回蘇之後,所當卽還,而子婦宿病,適添於焦憂之餘,症情甚劇,輾轉沈痼,淹留數朔,而今此遞還之時,亦不得强疾隨行,留置隣邑而歸。初旣冒法率去,而不能趁卽還送,雖緣私情之萬分緊迫,若論以公法,則臣之罪戾,實無所逃。當此朝令申明之日,何敢自恕,不以首實,而晏然冒居於臺次乎?請命遞斥臣職。上曰,勿辭,退待物論。
答吏曹判書李晩成疏曰,省疏具悉。疏末李眞望事,欲爲枳塞,予未見其得當也。卿其勿辭察職。疏槪見上
答兼文學朴鳳齡疏曰,省疏具悉。爾其勿辭救護。疏槪見上已上朝報
權以鎭,以兵曹言啓曰,左右捕盜大將拿問事,命下矣。凡拿問之人,勘律後出代,例也。而夜巡事緊,有難等待其結末,何以爲之?敢稟。傳曰,竝出代。
又啓曰,新除授左邊捕盜大將李基夏,右邊捕盜大將金重器,卽當竝牌招,分授命召及大將牌傳令牌,而金重器,方在北漢山城役所云。左邊捕盜大將李基夏,卽爲牌招,傳授命召大將牌傳令牌,而右邊捕盜大將金重器,勢未及今夜入來,傳授何以爲之?敢稟。傳曰,依啓。右邊大將,明日傳授。
韓配周啓曰,右邊捕盜大將命召,及大將牌傳令牌明日傳授事,旣已命下矣。夜巡事體至重,不可暫曠,今夜,使左邊捕盜大將,姑爲兼察乎?敢稟。傳曰,依爲之。已上燼餘
今日入侍時,領議政徐宗泰所啓,黃海監司鄭是先,頃日辭疏,有稟處之命,而是先赴任未久,聞其職事修擧,遞改可惜,本司以勿遞之意,覆啓矣。其後是先,連有辭疏,辭意甚懇,而命還給其疏,又於後疏,特下優批,是先,今不敢遽以疏復爲煩瀆,而聞其消渴宿病,近益添重。且其前疏,以臺言引嫌,所謂臺言,聞只是流言,歸於孟浪,而職是外臺,其情不能無難安者。況其病勢如此,雖承特批,而不敢爲久留任事之計,數月來,全廢公務云。似不宜一向强迫,許遞似當矣。上曰,鄭是先疏中,果有此言,而未知臺言輕重如何,故只泛然爲答而不得,而臺言不必爲嫌等語,爲批矣。所謂臺言,未知何事耶?宗泰曰,臺言未知如何,而槪聞雖有流傳,而所謂臺官,終無其人云,全不着實矣。聞是先,經紀軍政甚勤,當事盡誠,以狀啓觀之,凡百事務,絶無疎闕稽遲之失。以國事言之,勿遞爲好,而病旣深重,歸志已決,似難强令察任矣。左議政金昌集曰,是先,以蔭官,至授方面之任,朝家委寄不輕,故莅任之後,盡心職事,實無可疵之政,所謂臺言,未知如何,而又聞臺言,元不着實云。當初辭職,雖由於此,卽今疾病深重,久廢公務,則亦難强迫矣。上曰,病勢如此,公務久曠,則不可一向强迫,許遞,可也。
今日入侍時,領議政徐宗泰所啓,此平安監司李濟狀啓也。當初臺啓,以灣府居民,多數流移於狼林洞,請罷府尹,又因臺啓,不獨灣府,他列邑流移之數,令本道詳査啓聞矣。觀此狀啓,義州前後流移民戶,爲一千餘戶,而其中在於府尹沈壽賢到任以後者,五百餘戶,而流接狼林洞者,六十九戶,其外道內三十餘邑民戶,流移及移接狼林洞者,多少不一,流移多者或至三四百戶,亦各有還集者,而義州之流移與流接狼林者,其數最多,守令如有撫綏之政,則民之流散,豈至於此?宜有罪罰警飭,而狀啓以爲,沿邊之民,無土無産,例多逃徙,非因於守令暴苛之政,餓饉騷屑之中,聞狼林坡樂土之說,以致如此,以此爲罪,恐非核實之政,惟在朝家參酌處分云矣。入侍卿宰諸臣,多有經本道監司之人,聞西關邊邑之民,土着者鮮少,本來不定厥居,義州之流移,雖爲最多,似不必深罪,未知如何,他邑亦當區別警責矣。上曰,此事,何如?右議政金昌集曰,觀此査啓,西關之民,流徙者多,如宣川·鐵山·定州等邑皆然,蓋流民多非土着,故如是矣。其中義州流徙之民,則比他邑最多,大凡實邊之道,必使流民還集,此乃守令之責,苟使守令,加意於撫摩懷保之政,則豈至於此乎?非但義州宜有責罰,他邑亦不可無罰矣。禮曹判書趙泰耉曰,西關一道,山峽居多,自前流民之避役者,率多歸之,此皆朝東暮西之類,嶺隘近處流民輳集之處,漸次設鎭,以管束之矣。今觀査狀,一年流民之多,至於如此,驟聞誠甚驚駭,而不獨義州爲然。如龍川·鐵山·定州等邑流戶亦多,而連歲荐餓,以致流亡,似無足怪矣。義州流戶之數,乃是一千二百,而七百餘則時府尹未到任之前,五百餘戶則在到任之後,而其間不過數月,似非守令不善懷綏之致,然流戶旣多,亦豈可全然無罰?依大臣所達,參酌警責,似好矣。戶曹判書金宇杭曰,臣未見西路,雖未能詳知,戶口增入於守令七事中,旣有行査之後,累百戶果爲流徙,則參酌警責,似不可已矣。右尹朴權曰,春間臣奉使還來時,沈壽賢,以此事辭狀,出在私下處,而蓋聞義州·宣·鐵之邑,凶荒特甚,流徙者多,而其後還集者亦多云。義州報狀,以若干還集爲言者,似是嫌於自報而然也。無根着之民,凶歲流徙,自是例事,旣査之後,雖不可無警責,而亦不必施以重罰矣。兵曹參判尹趾仁曰,臣待罪本道監司時,義州府尹權,以本州民戶逃入狼林洞之意,馳報於臣,而仍請刷還,故臣卽令寧遠郡詳査還,則義州民戶之入去者,不過數三戶矣。今於巡撫之行,更爲訪問,則義州民戶之逃散者甚多。且以道路所見論之,空舍之徒存墻壁者頗多,流離入作之外,元戶之流散者,亦似數,多矣。前府尹權,盡心撫摩,今府尹沈壽賢,大有治績,夫豈虐民而致然?蓋連歲凶荒之故,致有此逃戶之多,而又在於壽賢到任一兩月之內,則尤不當歸罪於壽賢矣。今若以民戶流散爲罪,則推考果似太歇,而壽賢,旣有治績逃戶,又非虐民之致,邊上重任之罷遞,誠爲可惜,參酌處之,何如?上曰,最多者義州乎?金昌集曰,然矣。上曰,以査啓見之,義州之數最多,而大抵平安道,多是山峽,且値凶年,故有此流徙之民,非由於不堪苛政也。今旣査覈,則不可全無責罰,而若施重罰則太過,不必分等論罪,竝從重推考,百戶之內,勿論,可也。徐宗泰曰,邊民流移,雖出於例習,而旣因臺啓査覈之後,如義州最多之邑,亦爲一體推考而止,則朝令緩歇,似涉未安矣。金昌集曰,還集雖多,而未還者爲百戶,則亦當推考乎?上曰,然矣。宗泰曰,狀啓,以狼林洞流民刷還當否,請稟處矣。流民後多轉徙,卽今留在者五百餘戶,而皆管屬於郡鎭,別無可慮之端云。邊民之逃接內地者,宜依事目刷還,而雖令一時驅出,未必還其本土,而易致駭散之患,姑令仍接,更觀前頭而處之,何如?金昌集曰,其中或有舊入者,或有新入者,若令一竝査還,則難保其盡還本土,反致騷擾之弊,姑令止接,宜矣。朴權曰,其中有族屬之類,或可還歸,而若其本無土着者,則今雖刷還,必無實效,徒貽煩擾之患矣。上曰,流民刷還,未必盡歸本土,徒致煩擾,似無實效,姑寢宜矣。泰耉曰,刷還徒有騷擾之弊,似無實效。且是西北接界之地,若自本邑,嚴加管束,從容審度其形勢,若是要害之處,則觀勢設鎭,如寧城鎭之爲,亦或一道矣。趾仁曰,邊防關隘,難以軍卒防守,樹木參天之處,開墾不如閉塞,若因此而通道路,則似不可矣。更令道臣商議,何如?金昌集曰,此是矣。令道臣察其形勢而處之,似好矣。上曰,依爲之。
領議政徐宗泰所啓,白骨徵布,隣族侵徵,自古所未有,爲今日生民之極弊,雖謂之安危所關,可矣。今歲首春,以廟堂從速講究,以祛此弊之意,下特敎,軫念元元之意,藹然惻怛,感動中外,臣等非敢不欲悉心措畫,仰承聖旨,而臣則識知淺短,未得其適可之策,已過半年,尙此遷淹,罪戾已多,章疏之間,咎責四至,尤不勝惶悶之至。此乃流來積弊,自前廈氈之上,上下憂慮之言,每在於此,先輩諸名臣,才識甚備,常所熟講,而終未得變通之宜,蓋以救弊甚難故也。救此之策之,在於均役,均役之道,在於戶布·口錢等法,口錢則條頃尤爲繁密,戶布甚是正當。領府事臣尹趾完,嘗以行此法爲請矣。第以今日事勢度之,遽行此大段新法,必有所難,然旣是均役良法,自上旣裁量於聖衷,亦復詢問於諸大臣及諸臣而處之,似當。此弊之深,由於良民之日縮,良民之縮,由於避役經竇之漸多,校生之額外冒屬,無有限數,畿甸·嶺東·嶺北,則冒屬不至甚繁,西路·三南,則大邑校生,動至累千,其他院生各募入之類,監·兵營所屬,朝家所不知之雜頉各名目,不勝其猥多,皆成避役之淵藪。故以致隣族之弊,日以益棘,而無以蘇捄,近日校生罰布之法,法意委曲,此出於先正之論,苟能善行則甚好,而至於數千校生,何以取講?行之全不着實,此亦恐有窒礙矣。戶布之法,如不可行,則此等避役之類,待其時會,一番釐革,則白骨隣族之弊,庶可以捄得,雖若此非可繼之道,若嚴立條法,杜其避役之路,則亦可以永久廢祛。但國綱不嚴,民困已極,雖是事理之不可已者,此時象怨,殊可憂矣。變通係是重大,必當講究周詳,稟旨後作爲節目而行之,以鍊事宰臣二三人,預爲差出主管堂上,恐爲得宜,臣等相議如此矣。朝家嚴飭諸道監兵使,使之所屬中緊關名目外,悉應朝命,則豈敢不奉行乎?監·兵使如此,而嚴飭郡邑,則郡邑亦豈敢復循例套,有所欺隱乎?欺隱者論罪爲當矣。金昌集曰,今此良役,久爲痼弊,朝家非不欲變通,而不得其善策矣。春初特敎之下,臣等宜卽講究變通,而只緣智慮淺短,未免遷延至此,致有臺疏及草野之言,極爲惶恐,而若乃變通之策,則戶布口錢,乃其良法,而第前此欲行而不得者矣。上曰,此乃壬戌年事乎?金昌集曰,先臣欲行此法,先使平安道爲始試行,而適因臺言而中止矣。今則紀綱人心,旣不如前日,居廟堂者,又不及前輩,臣恐此法之不可更試矣。卽今外方,本非閑丁之無人,故守令,或有能充定逃故,以祛隣族之弊者,此乃監司·守令之得其人而然也。外方額外校生,動至千百,書院院生之閑遊者,亦爲無數,至於監·兵營·守令所屬軍官雜色,不翅夥然,在前設廳釐正時,査問外方,則監·兵守令,切不以應汰之類,擧實論報,徒費文移往復,終不得爲覈實之政,曾無其效,反惹弊端,今若自朝家,責諭監兵使,此等雜色,一竝汰定,如是分付之後,未卽擧行者,嚴加責罰,則豈不救得其弊乎?上曰,諸臣各陳所見,可也。戶曹判書金宇杭曰,八路民生之疾苦,全由於白骨徵布,隣族侵徵,此聖上之所以特下明旨,速令變通者也。一人二疋之役,天下之所無,而我國獨有之,一家內二三人,充定軍役者,各出二疋,又以隣族之役見侵,則不得不盡賣田土。又未免流散,怨苦徹天,民不聊生,必先除二疋之役,然後可以救得此弊,而臣於儕友間,亦嘗有所講論,戶布之外,更無善策,而或者,以此時大更張爲難,聖上,欲祛積弊,斷然行之,則豈有不可行之理乎?大臣所達主管堂上差出事,頃年釐正廳之設。蓋爲變通良役,而卒無其效,反有弊端,今若差出堂上,則外方必陪顒望,而恐又如前日之無實效矣。昨歲臺啓所論校生汰定,實爲近來之美政,而旋卽寢閣,豈不慨然乎?州府郡縣校生,各有定額,而臣於待罪湖南時見之,大邑則額外校生,多至累千,又稱額外之額外,亦至累千之多。此皆軍保子枝之避役冒屬者,汰定軍役,有何所難乎?守令不能任怨定役,其勢然也。其時外方,因朝令,方始擧行之際,旋又還寢,甚可惜也。目前捄急,宜先汰定校生,如欲大段變通,莫如新行戶布矣。禮曹判書趙泰耉曰,良役變通,自前朝家未得其策,上下講究,靡所不至,迄今無成,壬戌戶布之議,先臣以爲,不可遽行,蓋有說焉。其時猶尙如此,況以卽今綱紀人心,大更張大變通,何可爲也?不治其本,徒欲變法而已。則隨改而隨弊,雖行戶布口錢之法,徵族之弊,與前無異矣。國家昇平日久,中間雖累經癘疫饑饉,不見兵革,蓋將百年,生齒日繁,一年內生産與物故之數,槪而論之,則生産居十之八九,物故居十之一二,守令若爲搜括良丁,豈有難得之患,逃故亦豈有難充之事?祗緣綱紀日頹,奸欺日生,良丁墮地之初,便求藏身之所,守令亦少任怨奉公之人,以致闕額之夥然,在前釐正廳之設,亦爲良丁之弊,朝家替行守令之責,徒市其怨,畢竟弊端百出,未有實效,臣嘗慨然於此。今雖如大臣之言,自廟堂差出主管之人,不過如前而止耳。臣意莫如督責守令,使之盡數搜括,充定闕額,作爲令甲,如還上虛錄之例,則似有一分之益,可爲捄時之一道也。大邑·中邑,則良丁搜括不甚難,而至於小邑之軍摠,多於民戶之處,間間有之,如此之邑,則略加變通,推移軍摠於民戶有裕之邑,則可除其弊,以此意另飭道臣,精覈變通,亦不害綜核之一道矣。宗泰曰,凡係變通之事,論以事體,必當自朝家講定條制,命令下於外方,故差出堂上事,臣等在外相議如此,以此稟達矣。聞趙泰耉之言,只當嚴飭監司·守令,使之各自惕念擧行,則汰降之類,不敢致怨於朝家云者,誠有意見,以此行之,亦似便好矣。但外方擧行之事,皆遵朝命,民苟有怨,只怨其官吏,而不怨國家,恐非事情矣。朝家苟能節縮經費,使凡百身布之役,皆爲一疋,則民生之困苦愁歎,豈至於此極?今日事勢,雖有所難,而此言甚好矣。朴權曰,軍布隣族侵徵之弊,諸臣已盡陳,臣不必復贅姑就諸臣捄弊之策論之,則泰耉所謂嚴飭各邑守令,使之搜括充定云者,決不可成矣。各邑境內良丁,盡屬於諸上司各軍門,守令,若或充定,則論責紛紜,不敢下手,而如校院生之類,雖或汰定,其數幾何耶?隣族侵徵之弊,實爲國家心腹之疾,比如人有大疽,不決其腫,而治其外,欲其瘳難矣。今欲救其弊,必須大變通,而所謂大變通,無過於戶布,夫天生斯民,各有其職,我國則兩班中庶,不事四民之業,而不應國役者居其半,又有許多公私賤,所謂良民,不能爲一國之半,而國家需用,專靠於良民,民安得不困窮哉?戶布之役,卽唐租庸調中役也。今若設爲九等之制,貧富所納適中,則旣可以均民役,又可支國用,而束伍公私賤疲殘之類,竝皆沙汰後,以前日納布良丁,編於行伍,則軍制自至於整頓矣。或以此有致怨之慮,而我國兩班,有知識者多,必不以此怨咨,貧寒之類,所率不多,所納亦少,不至於難堪。設有怨苦之意,良民之曾納身布者,擧皆歡悅,則必無激變之憂矣。尹趾仁曰,我國良役之弊,實爲難捄之病,前後言之者多,而尙今不得變者,蓋由於難於更張矣。臣兄領府事尹趾完,曾以請行戶布之意陳疏,而臣誠愚昧,未知其利害,不無疑難之心,蓋聞國初之制,雖公卿之子弟,皆編於正兵甲士矣。今則昇平日久,風習漸變,稱以兩班之類,旣無作農之事。又以行商爲恥,竝皆無所事,事其中若爲鄙事者,則至於嫁娶不售,貧殘特甚,無以聊生者居多,民有所業而後,可以出役,而不能先開其作業之道,而欲捧戶布,則其勢終涉難便。此事若能善爲成就,則固爲良法,而畢竟無弊能行,臣未能必也。良丁投屬之處甚多,而書院,無邑無之,一邑之中,或至於四五處者有之,儒生輩,募入良丁,責其供饋,其數不知其幾。以西路言之,投屬校生之額外冒入者,及各營各邑之濫募者搜出,以充軍役逃故之代,可無不足之患,至於納布二疋者,恐難猝減矣。父子兄弟四人軍役者,亦多有之,若依法例,許除一人之意,各別申飭,則亦可以少紓民怨矣。上曰,三司陳達,可也。副提學柳鳳輝曰,戶布之議,卽先臣爲平安監司時事也。其時朝議,欲先行於關西,故試爲磨鍊而後,因論議不一,寢閣不行矣。所謂良軍,收布二疋,其役重矣。一入軍保,累及子孫,其名賤矣。各衙門·各營門之役,額歇而名不賤,且名色甚多,人之避此趨彼,其勢固然,而各衙門收布之處,專付吏胥之手,太半花消於中間,無補於國家,而常用良丁不足,需用匱乏,職由於此。今玆良役之弊,其來已久,其弊已痼,若不大變通,而只欲牽補架漏,則恐無以祛其弊矣。臣意則毋論某名某色,良丁收布之類,每名各收一疋,而名之曰良人布,則其役旣均,而其名,又無賤不賤之別,避此趨彼之路,可以不塞而自止矣。仍令一司,主管良布。且差郞廳,分掌八道,如宣惠廳之制,內而各衙門,外而各營鎭,一年需用之數,磨鍊上下,則吏胥花消之弊,亦可杜矣。旣無避重趨歇之事,又無中間花消之弊,則雖捧一疋,似無不足之慮矣。八道良丁之摠數,一年需用之多少,爲先抄出,以爲量入爲出之地,然後可知其可行與否矣。執義柳述曰,自前名臣碩輔,皆以此爲言,而終無捄弊之策,臣誠愚昧,有何意見,而柳鳳輝之言,似是矣。曾故奉朝賀南九萬爲兵判,郞廳又得人而久任,故經用周足,至於別建庫舍,至今留儲云。如使得人而節用,自無軍布侵隣之患矣。臣亦經數邑守令,略知良丁之弊,每年朝家,搜得良丁,非不多矣。而上司各衙門,必先占取,守令何所措手,而得塡闕額乎?朝家雖加重罪,而爲守令者,亦無奈何矣。司諫李明浚曰,戶布之法,非不美矣。而臣新從下土來,外方之事,可以知之。雖以還上言之,屢度催徵,不得已略施鞭扑,若其逃避者,則責其隣族,乃是各邑流例,戶布徵捧,此出於一時捄弊之策,而若言隣族侵徵,則與還上之隣族侵徵,彼此無異,似不可行矣。而鳳輝所達良人布之說,雖似合宜,而至於一處主管,分布諸路者,似有所掣肘難處之慮矣。左副承旨韓配周曰,諸臣所達,各有長短,朝家每以白骨徵布爲憂,而守令若得其人,則隨闕充定,固無此弊,而不得其人。故白骨徵布者,間或有之,誠爲痛駭。爲其方伯者,嚴明行關於列邑,不得充定物故,徵布於白骨之守令者,啓聞請罪,則豈有如此之事?至於侵徵隣族,則朝家欲防逃避軍役之弊,限以十年間,有無依流散者,拘於禁令,不得任意充定闕額,雖善治守令,迫於不得已,有此隣族之徵。故守令,每當徵捧,至於噓唏嘆息,今若大更張大變通,則不可不行戶布之令也。上曰,我國痼弊,無有如良役者,弊極則不可不變通,未知何以則可也。良丁非不足,而避重趨輕之路甚多,此所以難得也。嚴飭外方,勿論校生·軍官,可合汰定者,皆令汰定闕額,則或可爲一時捄弊之道,而二疋苦重之役,實爲根本之弊。若不改此法,則趨輕避重,猶夫前日,以此觀之,則戶布勝矣。戶布創行事,及嚴飭外方,勿論校生·軍官,可合軍役者,皆令汰定事,及副提學所達良丁,無論某名目,均捧一疋事,三件中更加商確稟處,可也。備局謄錄
上御□□殿,大臣·備局堂上引見入侍時。以下缺領議政徐宗泰進曰,掛書罪人,尙未斯得,不但臺臣有不論之失,臣等亦無以辭其責,伏不勝惶恐之至。宇杭曰,北漢城役,未久當畢,而築城之後,城內凡百措置之難,倍於城役,其容入物力,自備局終始拮据,其道誠難,不可不預爲講定,臣意則行宮營建之役,自戶·兵曹覓給物力,臣與摠戎使金重器,專管董察,而三軍門,旣已分築城子,脫有緩急,三軍門亦當扈駕入城矣。各其分授之處,定其信地,如門樓及其他次第設置之事,使之分掌經紀,漸次爲之,則四分其役,功可易就矣。軍門雖以財力爲難,外方各營門取用錢布,其數不小,如此國家大計,京軍門,尤宜致力,敢此仰達。下詢於入侍大臣而處之,何如?上曰,此事,何如?宗泰曰,築城之役,分授於諸軍門,而物力則自朝家畫給,此乃當初定奪,而外方取來錢布,今已不繼,前頭行宮及樓門等役,完畢渺然,都監則蓄儲本來未裕,而禁衛·御營兩軍門,與都監有異,國家巨役,豈無隨力助成之道?使之各於所授之地,量出物力,而完役宜矣。左議政金昌集曰,城役完畢後,各軍門庫舍,亦當次第經營,而卽今物力已乏,外方分定錢布,今方來到,而木則粗短,需用不實,各軍門已盡取用矣。禁衛·御營,猶有儲蓄,各其所掌之地,以其物力,責成工役,宜矣。上曰,都監則物力不敷,禁衛·御營,則猶可支用,依所達分掌爲之,可也。出擧條戶曹判書金宇杭曰,北漢只有重興一寺,不可不多置寺刹,故募得僧徒中數三人,使之主張鳩財,先建數處僧舍,而若無顧助之事,則成就未易,渠輩願得空名帖,以爲補用之計,俗通政·折衝帖各三百張,嘉善帖一百張,僧通政帖二百張,嘉善帖一百張,合一千張,分付成出,前頭寺刹營建時,參酌分給,何如?千張雖似稍多,不敢續續陳請,如是仰達矣。上曰,無乃太多乎?徐宗泰曰,千張果爲太多,而此非草草寺刹數處創建之役,僧徒之力,必無以辦,優給恐不妨矣。宇杭曰,此非爲一時盡用,續續煩請爲難,故欲爲優得以置矣。上曰,千張雖似太多,非爲一時盡用,依所達成給,可也。出擧條宇杭曰,北漢行宮之基,人皆以重興寺爲可合矣。以其有沙汰疑慮之故,政定他處之意,頃已仰達,而事體重大,臣只與金重器,看審以定,終涉未安。今將率地師往見,故敢達,下詢大臣而處之,何如?上曰,何如?宗泰曰,重興寺基,儼然當中,觀其體勢,行宮似當營於此處,而旣有所可慮,移卜他基,則其事重矣。雖有主管堂上,而六卿中工判或禮判,偕往詳察,似當矣。昌集曰,此事,主管城役之人,獨可看審以定,而戶判之意,則事體重大,故必欲使小臣等偕往矣。上曰,禮判往見,可也。出擧條宇杭曰,南漢守堞軍官,初無定數,山城各邑隣近良丁之避役者,率皆投屬,收捧米斗,補用軍需矣。釐正廳,減去他邑之人,只以廣州境內所居者,仍存定額,每名收米九斗事,作爲節目,行之至今矣。但名爲軍官,而九斗米收捧,實爲太重,渠輩呼冤,罔有紀極,貧賤之類,不能備納,未收居多,逃散相繼,而又難充額。今若減其二斗,收捧七斗,則自無難捧之弊,而亦必有願入者云。不但物情如此,保障之地,收拾人心,爲先務,欲爲變通,而節目啓下之事,不能擅便,敢此仰達。下詢于入侍大臣而處之,何如?宗泰曰,守堞軍官,雖與編伍之卒有異,臨亂將責其死力,而常收九斗之米,誠爲過重,依所達減二斗,宜矣。上曰,此後以七斗捧之,可也。出擧條兵曹參判尹趾仁曰,西路館軍之弊,罔有紀極,驛路將至絶站,至於安州爲尤甚,誠極可慮。前後奉使之臣,累以館軍難堪之弊,陳達筵中,令本道變通,而館軍之役,最爲苦重,抵死謀避,故簽定極難,以致館軍之額漸縮,立馬之難,日甚一日。前頭難支之弊,必將有甚於今日所謂館軍,以良人充定十人,共立一馬,而各給三結復戶,十人之復戶,乃爲三十結,則三十結復戶之價,似不下於錢文一百五十兩,而未必年年改立他馬,則以二三年復戶之價,足以立馬,而卽今館軍見在之數,不過十之二三,以二三人所受之復戶,責立十人當立之馬,以是侵責隣族之弊,又起於其間,逃散相繼,其弊至於如此,今將責馬於何人耶?本道驛奴婢之數,殆過數千,而只納布一疋米一斗於本驛,而奴則給復二結,婢則給復一結,此乃流來規例,而實未知其由,自朝家給二結之後,使納一疋,貢於本驛,已涉不當,而況二結復戶之價,足以三倍於一疋木,則尤極無謂,毋論館軍驛奴,宜減收貢奴婢之復戶,加給於立馬立役者,則似可爲捄弊之道,曾經本道監司之臣,亦方入侍,下詢而處之,何如?右尹朴權曰,驛奴婢之給復二結一結,甚無意義,而館軍立役,最甚苦重。若移此驛奴婢之復戶,加給館軍,則可救驛路凋弊云者,誠如尹趾仁之言矣。禮判趙泰耉曰,驛役苦重,故奴婢給復,八路皆然,而西路則亂後驛卒,流亡殆盡,不得不搜括良丁,充定館軍,待答驛役矣。良丁難得,故闕額漸多,館軍難支之弊,誠如趾仁之言,而昇平日久,驛奴婢,漸次收集,近來則奴婢數多,館軍殘甚,奴婢中不立役者之復戶,加給官軍,以爲立馬應役之地,實爲便好,詢問于時任道臣而處之,似爲完備矣。上曰,曾經監司三人之言,皆同。尹趾仁則遞來未久,尤宜詳知,不必更問於道臣,依所達爲之,可也。出擧條
上在慶德宮。停常參·經筵。
左承旨李泰龜再度呈辭。入啓。遞差。
政院啓曰,吏曹郞廳來言,今日開政事,命下矣。判書李墪,呈辭受由,參判李晩成,參議李台佐,俱以病不來,不得開政云。參判·參議,竝卽牌招開政,何如?傳曰,允。
玉堂箚子。大槪,請獻納梁聖揆出仕,執義柳述,司諫李明浚遞差事。入啓。答曰,依啓。
吏曹參議李台佐,牌不進,依承傳罷職傳旨。傳曰,只推勿罷。
政院啓曰,吏曹參判李晩成牌不進,推考傳旨,今方捧入。參議李台佐,牌招不進,旣有只推之命,竝更卽牌招開政,何如?傳曰,允。
吏曹參議李台佐上疏。大槪,三召荐降,隕蹙冞深,怵畏分義,謹詣闕外,而僚席去就,宜無異同,則臣不可獨自赴政,其義較然。且臣於前承旨李泰龜承宜擬望事,誠有不審之失,此亦難冒之一端,輒敢昧死申籲。乞遞臣職,仍治臣前後違傲之罪事。入啓。答曰,省疏具悉。爾其勿辭察職。
左參贊李彦綱,禮曹參判金鎭圭,戶曹參判洪璛上疏。大槪,臣等,頃於金萬衡照律之勘以公罪,有失出之罪。乞遞金吾兼任,以爲不職者之戒事。入啓。答曰,省疏具悉。兩人情狀,俱極可痛,竝拿問定罪,朴潚及應問各人等,令攸司一竝拿致嚴覈,依律處斷焉。卿等勿辭察任。
政院啓曰,吏曹參判李晩成,再招不進,參議李台佐,再招之下,陳疏承批,所當更請牌招,而非但日勢已暮,一日三牌,有傷事體,何以爲之?敢稟。傳曰,明日開政。
吏曹判書李墪上疏。大槪,銓衡重任,本非老病昏耄者,所可堪承,迫於事勢,不免挨過大政,而其不可因仍冒據之狀,卽通朝之所共知也。三度加由之命,出於意外,臣不勝惶悚悶蹙,而僚席之疏,又添其難冒,敢冒萬死罄盡血忱,乞垂矜諒,將臣本職及兼帶諸任,一竝鐫改,以幸公私事。入啓。答曰,省疏具悉。李晩成疏語,予未知其果出公心也。卿其安心勿辭,速出行公。已上朝報
權以鎭啓曰,大司憲權尙夏,掌令權·李慶昌在外,執義柳述避嫌退待,持平權益寬未肅拜,式暇呈辭,持平洪尙賓未署經。今日以監察茶時之意,敢啓。傳曰,知道。
又以成均館官員,以同知館事意啓曰,今七月初六日,儒生上旬輪次,當爲設行,而大提學金鎭圭有身病,大司成崔昌大時未肅拜,限內不得〈爲〉之,今月內無故日,退行之意,敢啓。傳曰,知道。
又以司僕寺官員,以提調意啓曰,濟州出來先運年例進上馬八匹內,一匹到中路病留,一匹逃逸,御乘馬二十匹內,二匹到中路病留,一匹逃逸,三名日進上馬六十匹內,二匹到中路病留,一匹故失,差備進上馬八十匹內,七匹到中路病留,一匹船中故失,兵曹別請山屯馬一百匹內,三匹到中路病留,一匹到本寺故失,合二十匹計除,實納馬二百四十八匹。禾毛色別單書入,而其中兵曹山屯馬,則今方喂養各邑,明春上來後,當爲分給軍兵,而今此年例進上馬·御乘馬·三名日進上馬·差備進上馬,名目與他有別,其在事體,所當益加惕念封進,而擧皆品劣,所見無形。近來濟州馬種,雖云漸不如舊,苟能十分精擇,則何至於此?事甚可駭,濟州牧使,姑先從重推考,以警日後。且聞自前船運下陸之後,各邑曾無着實護送之道,循例出給於村民,以致不善喂養,惟以急速遞傳爲主,故雖幸而不至於傷斃,率多未免疲瘠之患者,實由於此,而今番之馬,疲瘠亦甚矣。此弊不可不嚴加申飭,各道監司及一路守令,竝推考警責,何如?傳曰,允。
權以鎭啓曰,卽者參覈使狀啓中,上送文書啓下後,屢度催促,緩緩來到,其怠慢之狀,殊涉可駭。本院請推之外,無他可施之罰,從重推考,何如?傳曰,允。
又啓曰,參覈使狀啓中,所送文書,係是彼中自相往來之事,我國之從中拆見,以致遲延,或不無生梗之慮,而旣而上來,亦無奈何,所當汲汲下送。又伏見中和府使梁益命報備局狀辭,則滿浦留住査官,方向義州云,其勢不日當到鳳城,未會鳳城之前,若不及傳致,則後時差違,尤爲可慮。且封緘甚固,唐紙易損,拆見之際,難保其無痕,拆見與未拆見間,趁明曉必卽下送,似合事宜。臣身在出納之地,區區所懷,不敢不陳。敢稟。傳曰,彼人私相往來之書,惟當一邊傳致,一邊馳啓而已,參覈使之上送,大段失着,極爲非矣。第旣上送,欲知書中辭意拆見,則是亦淸書也,旋覺拆見之不可,而亦無奈何矣。卽爲下送,予意亦然,而此最難處,令廟堂稟處。
又以備邊司言啓曰,參覈使趙泰東,上送奉天將軍,寄滿浦査官書,卽使淸譯等,翻以該書,別幅書入,而書中辭意,別無緊關,只是問訊之意,兼問査事完畢,及回還日期數款而已。參覈使,不爲直傳,有此上送,似出於過慮矣。朝者入來渭原都差使員報狀中,以爲査官等,今月初二日,將發向灣路云。計其行期,則當於今八九日間到灣,今此書封送于接伴使處,則必有中路相違之患,今當直送于灣上,使之傳給,而若或未及於査官未渡江之前,事甚難處。此則參覈使及灣尹,自可方便措辭,以爲彌縫之地,以此分付,何如?傳曰,依啓。拆封一款,依下敎稟處。
又以備邊司言啓曰,査官都差使員中和府使梁益命報本司文狀,卽又入來,蓋以接伴使·監司,未及見日昨本司請推啓辭之回下,不敢直爲狀啓故也。報狀中以爲,査官等依朝令將從灣上路,撤向鳳城,而首査官,因接伴使·監司之勸諭,止其北往之計云,誠爲多幸,而旣無狀啓,査官去來,係是緊報,故報狀,依前謄書以入,接伴使·監司·査官處書給文字所謄別紙,亦爲入啓之意,敢啓。傳曰,知道。
副提學柳鳳輝,校理權詹等箚曰,伏以獻納梁聖揆,以本院有訓鍊大將李基夏請推之啓,而臣與基夏,旣有親嫌,有不可參涉於其間者,何敢晏然冒居於臺次乎?執義柳述,以臣於左右捕盜大將拿問之事,上敎至嚴,久據其地,當論不論之失,著矣。其何敢一刻仍冒於臺次乎?司諫李明浚,以臣本無似,濫叨洪造,歷職內外,涯分已踰。惟當小心謹勅,可幸無罪,而及守南邑,奉職不謹,妄觸禁令,自速重誅,玆敢不避煩猥,冒死仰暴焉。今春間,臣之妻病危重,奄奄垂盡,朝夕難保,而扶護無人,情勢切急,不得已率來一子婦,以爲救病之計。及其回蘇之後,所當卽還,而子婦宿病,適添於焦憂之餘,症情甚劇,輾轉沈痼,奄留數朔,而今此遞還之時,亦不得强疾隨行,留置隣邑而歸。初旣冒法率去,而後不能趁卽還送,雖緣私情之萬分緊急,若論以公法,則臣之罪戾,實無所逃。當此朝令申明之日,何敢自恕,不以首實,而晏居於臺端乎?竝引嫌而退,嫌不聯名,自有近例,不可以此輕遞言官,當論不論,致勤嚴敎,揆以臺體,勢難仍在。濫率自首,雖涉紛紜,身旣犯科,宜不自安。請獻納梁聖揆出仕,執義柳述,司諫李明浚遞差。取進止。大槪見上
吏曹參議李台佐疏曰,伏以臣之情勢,不可後入政席,而昨日召牌儼臨,不敢坐違,祗詣闕外,冒陳短疏,庶冀聖心俯諒,卽賜鐫罷。不意批旨優溫,終靳開允,臣誠惶感踧踖,無地自容。夫彼此疏辯,各主己見,畢竟是非,固付公議,而同席周旋,有此參差,已是不幸。若其去就之節,宜無異同,則臣之不可獨自赴政,其義較然。朝者天牌之下,又速違慢之誅,席藁私次,方俟譴何,聖度天大,曲賜涵容,只推有命,召旨荐降,臣之惶隕罔措,又何可言?且臣繼伏見本曹參判臣李晩成未徹之疏,其論前承旨李泰龜事,尤有所難安者。泰龜擧擬承宣之望,實出臣手,厥後或言此人,屢參戕賢之啓,缺玆復趨詣禁扃之外,更暴危懇。伏乞聖慈,亟遞臣職,仍治臣前後違逋之罪,以嚴邦憲,以安私分,不勝幸甚。臣無任危蹙祈懇之至。答曰,省疏具悉。爾其勿辭察職。
左參贊李彦綱,禮曹參判金鎭圭,戶曹參判洪璛疏曰,伏以臣等,俱以蠢闇,待罪議讞之任,居常以爲孤職爲懼。頃於□□驛殺獄初檢官金萬衡之照律也,與長僚會坐相議,初以爲,萬衡當初屍狀中實因之,而兩岐,設擬爲辭,實違恒規,此必有所挾雜而然。宜勘以私罪,而第其所錄多岐,俱是應爲殺獄者,亦不可直歸之於用意之科,反復論難,終以公罪勘入,以致贖杖而還任矣。退聞物議,責臣等以殺獄檢驗,自古無敢以擬辭,爲其實因者,而萬衡之如是設擬,殊攝可駭。其所錄,雖曰皆係殺獄,然只設擬,而不明白執定,則此何足以免用意之科哉,而金吾旣逮問,又據其自明之言,置之眚過,使之猝保其官職。南來者又言,此殺獄,人言狼藉,朴希顔,挾官力掩覆之,萬衡,實與希顔相好,其始推托,不卽當其檢驗。及其檢驗,又陰之地,不肯以被杖損給,執定致死實因,而故爲設擬之辭者,蓋差要以此緩獄,而希顔,得於其間,嚇屍親干證而逃避,不成獄體故耳。是以南土之人,始於金吾之請拿,稱其得體,及見還任,又大失望云,而又聞本道,因本府之請,令更査此獄,始捕逃避者若干人以問,則其爲希顔子潚所杖殺,如初所告,移關秋曹,請捉送潚,而潚不在。以此見之,干證諸人,及屍親之中間,變辭與逃避,儘有機關,而檢屍官之故爲擬辭而緩獄云者,可謂眞的矣。然則臣等前日所勘,或失於不守初見,或失於過事寬貸,而要之爲職矣。噫,庶獄罔非可愼,而殺死者尤重,此王法所以斤斤檢驗之□狀也。苟於此而挾私,固不可不嚴究。況我聖明,常於殺獄,謹守法律,而臣等爲獄官,而不能察其隱情,致有此失出之事,其爲惶悚,不但□爲人言之缺四五字是宜不敢晏然,以此通議長僚,則値其在故使臣。缺一行批答見上
吏曹判書李墪疏曰,伏以臣,衰病昏耄,決難堪承銓衡重任,而適値僚席一空,嚴召荐降,不得不黽勉出而參政,而大政又已迫矣,不敢復有控免,冒沒挨過,而許多注措之間,其不協於睽睽之名目者,必不少矣。銓官過政後呈單,蓋是縮伏之意矣,而三度加由,亦出自上優待異數。臣雖耄憒,亦豈無感激圖報之意,而只是年至病痼,筋力日瘁,神精日亡,百體俱痿,兩官已廢,自知不久於陽界上。雖閑局散秩,猶難作氣供職,而況此進退人物之權衡,稱量之際,以何鑑識,可能授挈長短,以何氣力,可能甄於是非乎?此其癃病無用,決不可一日因仍冒居銓地之實狀。昨又伏見參判臣李晩成疏本,臣不勝訝惑,而繼之以嗟惜也。大政翌日,晩成,果以申鐔復通事,與參判臣李台佐,相難良久,末又問於臣,臣答以凡通淸之規,雖一人不許,不得强爲之者,體例然也。今此申鐔,則公議旣峻塞之,參議之持難又如此,臣之意,亦與參議無異,則唯當徐議其可否而處之,何可汲汲爲也?晩成,又以申鐔之見枳,因何事有何罪耶?迫問甚苦,臣徐答以只可付之公議,至於迫問,則事體不可云爾,則晩成,始乃無言而止,伊日酬酢,不過如斯而已。蓋鐔之所以見枳者,以其爲銓郞時,一力主張浮薄乖激之論,大爲公議之所共非故也。大抵銓衡之法,乖激之者抑之,平直者扶之,然後是非正而朝著靖。晩成疏旨所論,克祛偏係之私,務盡調劑之道云者,其言誠似然矣。身在宰列,又在啓席,其所以此自勖者,尤當如何哉,而必欲排同席之僚議,立一己之偏見,旣不售於政席,則又追疏於隔日,直驅臣於閼公議,而違聖敎之科,終以負職自咎,是何言也?其不自反,甚矣。至於李眞望事,晩成與台佐酬酢之言,臣雖未聞,而臺望新通之際,郞官書示五人,臣以爲臨政新通,似爲太多,就其中取捨之可也云,則晩成以爲,然則姑徐可矣。今其疏所謂缺四五字其意者,其意實在於眞望,而臣泛然聽瑩,豈料二行缺伏乞聖明天地父母,憐臣病劇,又察銓衡任重,亟將臣本職·兼帶經筵·提學·賓客·成均·籌司等任,一竝鐫遞,以幸公私,不勝大願焉。批答見上
備邊司啓曰,卽伏見渭原査官護行都差使員梁益命報狀,則査官一行,停寢北路之行,將欲撤還鳳城云。咸鏡監司處,不可不急速分付,俾卽還營,以此知委,何如?答曰,允。備局謄錄
上在慶德宮。停常參·經筵。
政院啓曰,吏曹郞廳來言,今日開政事,命下,而判書李墪受由未出仕,參判李晩成,參議李台佐俱以病不來云。開政命下,已至累日,尙未擧行,殊涉未安。判書辭疏,亦已批下,判書李墪,參判李晩成,參議李台佐,竝卽牌招,使之開政,何如?傳曰,允。
吏曹參議李台佐牌不進,罷職傳旨。傳曰,只推勿罷。
吏曹參判李晩成上疏。大槪,兩日之內,三違嚴召,罪極逋慢,合被顯誅。今者長席之疏,凌藉備至,繼伏見其批旨,譴責至嚴,臣尤惶怖震越,無地自容。荐召之下,不敢不來詣闕外,席藁請譴,乞命遞臣職名,仍勘臣罪犯,以嚴邦憲,以安私分。入啓。答曰,省疏具悉。銓長疏語,有何可怒之事,而張皇至此耶?至於李眞望之必欲枳塞,尤涉不韙,伐異之習,予實惡之。
政院啓曰,吏曹判書李墪,牌不進推考傳旨,今方捧入。參判李晩成,陳疏入啓,參議李台佐,旣有只推之命矣。開政命下,已至三日,尙不擧行,事體至爲未安。判書李墪,參議李台佐,竝更爲牌招,使之開政,何如?傳曰,允。
修撰金始煥,副修撰鄭纘先,牌不進,依承傳罷職。
政院啓曰,吏曹判書李墪,再牌不進,參判李晩成,陳疏承批,參議李台佐,再牌之下,來詣闕下,陳疏見却之後,終至退去。開政成命,已至累日,而連日違牌,開政無期,何以爲之?敢稟。傳曰,明日開政。
吏曹參議李台佐再牌不進,罷職傳旨。傳曰,只推勿罷。
兼文學朴鳳齡,牌不進,依承傳罷職。
開城留守書目,疾病沈頓,無望供仕,且於臺臣之疏論本府久任之事,抑有所難安者。辭職上疏上送事。啓。答曰,省疏具悉。疏中引以爲難安之端者,殊涉太過。卿其勿復撕捱,從速察職。已上朝報
金演啓曰,明日王世子,與賓客趙泰耉,行相見禮時,宮官不可不備員,而本院實兼職十員內,輔德·文學·兼司書未差,兼輔德李晩堅,兼弼善李縡,說書金有慶俱在外,司書鄭楷,受由下鄕,兼文學朴鳳齡,親病受由之後,仍爲呈辭。只有弼善臣宋宅相,兼說書臣李秉常,將無以備員,兼文學朴鳳齡,卽爲牌招,本院闕員,以在京無故人,今日政差出,仍卽牌招察任,何如?傳曰,允。
金演,以弘文館言啓曰,本院下番,姑降入直,今已累日,事體未安。修撰金始煥·鄭纘先,昨日旣已帶職蒙放,竝卽牌招察任,何如?傳曰,允。
李㙫,以戶曹言啓曰,今七月初四日召對入侍時,參贊官柳鳳輝所啓,故牧使朴泰輔,乃朝家愍恤之人也。其家本貧,不能自存,而聞其妻,頃者喪出,無以營葬云,自朝家似當有顧恤之典,惶恐敢達。上曰,朝家待遇此臣自別,令該曹參考前例,稟處可也事,命下矣。取考前例,則缺因大臣陳達,葬需題給。一行缺
以金夢翼·鄭檝爲右邊捕盜從事官。已上燼餘
備邊司啓曰,卽因本司啓辭,鳳城拆封一款,依下敎稟事,命下矣。其書,使淸譯飜以諺書,入啓後還爲堅封,竝與諺書一件,今方仍付上來陪持,另加嚴飭,使之必趁初九日,得達灣上,而雖果傳給於査官等未渡江之前,其間六七日子,已爲延淹。且其書是乃薄紙,拆封之際,邊幅及外面之字,自多傷破。雖爲依前樣還封,而拆開之痕,不趐明白,査官應無不覺之理,竝與發書之人,而必將恚怒,事甚可慮。今則無他善處之道,參覈使,雖不無權辭,可以取信於彼聽,而此則失於誠信,恐未得當。參覈使及灣尹,以書到之初,俺等偶然妄自開拆,而仍錯料以爲,大國人書封,不可私自送傳,姑爲留置,一邊馳聞朝,以待下回之際,致此淹遲,謬妄至此。此皆俺等之罪過,不勝惶愧云云之意,使譯輩善爲措辭而言及,則旣是私書,猶與公牒有別,或不至於大段生梗,如此處置,似或得宜。此外抑有他方便彌縫之道,自朝廷有難懸度而指揮,唯在使命與邊臣,商度而善處矣。參覈使及義州府尹處,以此急速分付,何如?答曰,依啓。淹遲曲折,依此言及爲可,而拆封一款,自前彼人書封之傳給,亦非一再,而未有自我拆見之事,則今以俺等,偶然妄自拆見爲言,似未得當。啓辭中參覈使,雖不無權辭,可以取信於彼聽云者,何語耶?
又啓曰,本司啓辭批答,以啓辭中參覈使,雖不無權辭,可以取信於彼聽云者,何語耶,爲敎矣。臣等自初反覆思之,稽傳之由,似猶有可諉之端,而至於拆封一款,無可以爲言者,不得已,則或以傳書之人得病,以致書封損毁,或以遇雨濕傷流落言之,此等權辭,似亦不以爲諉,故及於啓辭中,而第念拆開之痕,與損毁沈濕有異,見之可辨揮也。自前彼人書封,未有自我拆見之事,則今以俺等,偶然妄自開拆爲言,似未得當之,聖敎誠爲允當矣。以此爲言,恐難於信聽,而卽今處置使命,邊臣自當之外,更無他〈道〉。第以方便彌縫之意分付,則自可相機量勢而處之,啓辭中權辭,可以取信云者,卒然下語,別無好樣道理,可以善處者矣。滿浦査官之行,果於初二日發向,則今曉特書封陪持之還,難保其得達於彼行未到灣之前,今雖更有所分付,其勢必不免爲後時之歸,而且灣上之人,慣習於應接,彼人似得其某樣周旋,不至大段生事於朝家矣,敢啓。答曰,知道。備局謄錄
上在慶德宮。停常參·經筵。
下直,安城郡守金興慶,豐山萬戶李裕白。
注書金尙奎病,代假注書沈尙鼎。
政院啓曰,吏曹郞廳來言,今日開政事,命下,而判書李墪受由未出仕,參判李晩成方在惶蹙俟罪中,參議李台佐病不來云。成命已至多日,久未開政,事體極爲未安。判書·參判·參議,竝卽牌招,使之開政,何如?傳曰,允。
傳曰,吏判以開政事,連有召命,而兵判亦卽牌招察任,無曠重務。
工曹判書金錫衍辭職上疏。入啓。答曰,省疏具悉。卿其安心,勿待罪。
兵曹判書崔錫恒牌不進後上疏。大槪,臣於本職及金吾兼任,難冒之端,非止一二。謹具一疏,呈進喉司,未及入啓之前,召牌先降,在臣分義,所當趨承之不暇,而顧臣情勢,萬無冒進之理,賤疾且苦,竟未祗赴,臣罪尤大。懇乞將臣本兼諸任,竝許鐫改,仍治臣不職慢命之罪,以安私分,以警具僚事。入啓。答曰,省疏具悉。卿其安心勿辭,速出行公。
疊書成均館官員,以同知館事意啓曰,今七月初七日,儒生上旬輪次,當爲設行,而大提學金鎭圭有身病,大司成崔昌大時未肅拜,限內不得爲之。今月內無故日,退行之意,敢啓。傳曰,知道。
謝恩,左承旨任舜元,右承旨南就明,右副承旨權以鎭。
文學李世德上疏。大槪,臣違罷未幾,旋蒙敍命,繼有春坊新除,銜恩畏義,不敢每每坐違,謹詣闕外,而踪地轉益臲卼,斷無抗顔就列之望。乞賜鐫遞,以安微分事。入啓。答曰,省疏具悉。爾其勿辭,從速察職。
修撰李明浚上疏。大槪,敢暴病重實狀,兼陳南土民事之孔艱,治疏將上之際,召牌儼臨,分義是懼,不敢坐違,來伏禁扃之外,而阿睹之疾方劇,咫尺天陛,末由入謝,不得已陳疏徑退。伏乞聖明,下臣司敗,勘臣罪名,仍令選部,勿復檢擧於館職,不勝幸甚事。入啓。答曰,省疏具悉。疏末所陳,可不留念焉?爾其勿辭,從速察職。已上朝報
以備忘記,傳于韓配周曰,今下弓矢,豐山萬戶李裕白處給送。
傳于韓配周曰,吏判以開政事,連有召命,而兵判亦卽牌招察任,毋曠重任。
權以鎭啓曰,近日廳中,位甚不齊,出納之際,事多苟簡。今日政新除授承旨,待下批,卽爲牌招察任,何如?傳曰,允。
又以義禁府言啓曰,本府時囚罪人朴希顔處更推,及金萬衡拿來後推問時,當以傳旨內辭緣,發爲問目,而政院所捧傳旨中,萬衡·希顔等罪狀,多不擧論,雖甚疏漏,以此將難援據究問,而自本府,亦不敢任意添入於問目。令政院更考臣等聯名疏辭,兩人應問條件,一一無遺拈出,改擇傳旨,俾本府遵依擧行,何如?傳曰,允。
又啓曰,因禁府草記,本府罪人朴希顔·金萬衡罪狀改捧傳旨事,命下矣。前日捧傳旨時,取考本府堂上聯名上疏,則所論前萬衡等罪目,雖多辭說,拈其要旨,則不過萬衡檢尸時,爲兩岐之言,希顔,挾官力掩覆之而已,故拈出要語,以捧傳旨矣。該府草記如此,自前許之事,例於原疏,踏啓字下送該府,以爲招出問目之地,故原疏還入之意,敢啓。傳曰,改捧傳旨,可也。
有政。吏批,判書李墪牌不進,參判李晩成牌不進,參議李台佐進,都承旨金演進。
兵批,判書崔錫恒呈辭受由。二行缺
吏批啓曰,判書李墪牌不進,參判李晩成牌不進,小臣獨〈政〉未安,何以爲之?敢稟。傳曰,只出緊任。
又啓曰,黃海監司,今當差出,而擬望之人乏少,承旨竝擬,何如?傳曰,允。
又啓曰,兩司·玉堂·春坊闕員,今當差出,而擬望之人乏少,相避及外任竝擬,何如?傳曰,允。
以任舜元·李光佐·南就明爲承旨,李宜晩爲執義,李世最爲司諫,林象德·李明浚爲修撰,金錫衍爲刑曹判書,趙泰耉爲內局提調,李世德爲文學,李㙫爲黃海監司,李洙爲原州牧使,林象德爲兼文學,尹聖時爲兵曹佐郞,李震壽爲大司諫,副護軍金時缺·李泰龜·鄭是先·黃一夏·李東馣·鄭來祥·朴琳·張漢相·柳述·李明浚付副司直,尹德駿,李敏英·申鐔·林象德單付副司果,李眞儉·鄭時和單付,副司勇,具八柱·鄭友卨單付。
金演,以禮曹言啓曰,頃接通信使狀啓,日本齎去國書改本及別幅,旣已來到,故移封于國書筒,而前日陪來國書及別幅,今始上送云。依前例令政院稟旨燒火,何如?傳曰,允。
又以弘文館言啓曰,本館下番,姑降入直,今已多日,事體未安。新除授修撰李明浚,卽爲牌招察任,修撰林象德,時在全羅道務安地,經筵事緊,請斯速乘馹上來事,下諭。答曰,依啓。
韓配周,以備邊司言啓曰,通信使帶去堂上譯官三人,依舊例差定,而使臣陳達之後,又因本司啓辭,以崔尙㠎,加定下送矣。觀此使臣狀啓,則倭人,以堂上譯添數,係是格外,又出於一行職姓名書送後,四譯中一人,當以堂上書給,則倭人不得已受之,而猶以爲,堂上中一人,終是格外,決難以他堂上,一例待之,視上通事,亦當稍別云。蓋堂上譯官,彼中稱以上上官,上通事以下,稱以上官。凡干接待之節,自有差等,今此倭人之所云者,似由於接應之難,而堂上四人,旣非前規,在我之道,亦不可强令一體接待。新堂上中一人,從其次第,依上官施行之意,分付使臣,使之言及於倭人,何如?傳曰,允。
權以鎭啓曰,因禮曹草記,通信使陪去國書及別幅,令本院稟旨燒火事,允下矣。在前御帖及使行時誤書文書,有御諱,則刀擦後內入,故今亦依此內入之意,敢啓。傳曰,知道。
又啓曰,新除授同副承旨李光佐,時在忠淸道公州地,斯速乘馹上來事,下諭,何如?傳曰,允。
又以刑曹言啓曰,故統制使李尙妻貞夫人申氏呈單內,己丑年分,避寓於江上,其洞內居全時洽爲名者,本甚悖惡,以凌辱士夫爲能事云,故女矣身,慮有辱及之事,常常嚴勅婢僕輩矣。今月初三日,全哥與婢子輩,因微細事相詰云。聞則爲駴,捉入婢子重杖,而全哥猶不爲快,突入中門,以不忍言不忍聞之說,無數凌辱,恣意作辭。末世人心,雖曰極惡,國法尙在,家夫曾經二品實職,渠則不過中人,名分懸絶,何敢若是凌辱乎?各別入啓處置,俾得保存之地事,呈狀矣。全時洽所爲,極其驚駭,自本曹所當依法重治,而聞時洽,已經別提云。係是朝官,移禁府處置,何如?傳曰,允。
兵曹判書崔錫恒疏一行缺奄過大政,事與心違,慙懼交切,意謂三度呈單,例蒙恩遞,加由之命,出於格外,臣誠惶隕感激,益無所措。夫西銓用人,監別尤難,許多武弁,皆仰調敍,而至於都政,則量人才之大小,俾盡器使之道,較勞貰之久近,以均遷除之方,乃其職耳。以臣昏昧之鑑,臨政注措,必多謬錯之失,況且世所稱要之職,無過於本兵,而以臣臲卼之踪,仍因盤礴,不思斂避,則不惟重失自處之義,貪戀之譏,將何以自解乎?若其職任之不輕,才分之難堪,已悉於前疏,今不必更瀆,而臣之黽勉行公,垂及半年,已非始慮之所及,今於挨大政之後,不早卸脫,則微臣一身顚沛,姑捨勿論,其於僨國事招物議,何哉?其不可仍冒也,於是決矣。臣病狀中,又伏見金吾諸僚之疏,不勝瞿然之至。蓋殺獄肯綮,全在實因,而沃溝縣監金萬衡,以參禮獄初覈官,檢狀中實因,兩岐懸錄,有乖獄體,當初議讞時,啓請拿問矣。及見供辭,且考尸帳,則所謂兩岐,皆可以成獄,似無脫出之意,當公私區別之日,反復相議,付之公罪,其間委折,大略如斯。今者同僚,旣以人言,聯名陳疏,則臣忝在長席,旣不能以明燭隱情,又不能嚴守法令,失出之責,臣實爲首,其何敢晏然而已乎?且臣於左右捕將拿問之命,惶恐戰慄,罔知攸處。當掛書之變,大臣,以令軍官竝加譏捕之意,陳達於筵中,所卽捕得之罪,臣亦有之,其在私分,不敢獨爲解免,抗顔於職次,臣方俟譴之不暇,又何可自同平人,按治同罪之人乎?揆以廉義,斷無是理。臣於朝者淨寫,噫,二行缺情勢之難安,如右所陳。加以一自罷政退出之後,重得暑感,特蒙天恩,累日調治,而種種諸症,有加無減,沈淹床席,望斷陳力。嚴召之下,竟未祗赴,臣罪至此,尤無所逃。伏乞聖慈,俯諒危懇,將臣本兼諸任,一竝鐫削,仍治臣不職慢命之罪,以安私分事。批答見上已上燼餘
疊書備邊司啓曰,通信使帶去堂上譯官三人,依舊例差定,而使臣陳達之後,又因本司啓辭,以崔尙㙫,加定下送矣。觀此使臣狀啓,則倭人以爲,堂譯添數,係是格外,又出於一行職姓名書送之後,四譯中一人,當以上官待之,之次書塡於堂下座目中云。使臣累次往復,四譯俱以堂上書給,則倭人不得已受之,而猶以爲堂上中一人,終是格外,決難以他堂上,一例待之,視上通事,亦當稍別云。蓋堂上譯官,彼中稱以上上官,上通事以下,稱以上官。凡干接待之節,自有差等,今此倭人之所云云者,似由於接應之難,而堂上四人,旣非前規,在我之道,亦不可强令一體接待。新堂上中一人,從其次第,依上官例施行之意,分付使臣,使之言及於倭人,何如?答曰,允。備局謄錄
疊書吏批啓曰,判書·參判,牌招不進,小臣獨政未安,何以爲之?敢稟。傳曰,只出緊任。
疊書吏批啓曰,黃海監司,今當差出,而擬望之人乏少,承旨竝擬,何如?傳曰,允。
疊書吏批啓曰,兩司·玉堂·春坊闕員,今當差出,而擬望之人乏少,相避外任,竝擬,何如?傳曰,允。
疊書有政。李震壽爲大司諫,趙泰耉爲內醫院提調,李洙爲原州牧使,李㙫爲黃海監,李明浚爲修撰,李宜晩爲執義,李世最爲司諫,金錫衍爲刑曹判書,李世德爲文學,林象德爲修撰,尹聖時爲兵曹,任舜元·李光佐·南就明爲承旨。
上在慶德宮。停常參·經筵。
以政院啓辭,兵曹判書崔錫恒,牌招察任事,允下。
兵曹判書崔錫恒,身病出仕。
司僕寺啓目,粘連黃海監司査覈啓本云云。諸員價布未收該邑守令,二同以上罷職,三十疋以上推考事,更令本道,明査區別啓聞爲白有如乎,延安前監柳龜徵,誤爲現告,海州前牧使李徵楫,旣已身死爲在勿論,載寧前郡守宋光澤,未滿二同,罷職勿論,只以推考,何如?啓依允。
領議政徐宗泰,左議政金昌集,右議政趙相愚,兵曹判書崔錫恒,請對入侍。
檢閱朴弼夢,牌不進,依承傳罷職。已上朝報
元敬王后忌辰齋戒。
權以鎭啓曰,大司憲權尙夏,執義李宜晩,掌令權·李慶昌在外,持平益寬呈辭受由,持平洪尙賓未署經。今日以監察茶時之意,敢啓。傳曰,知道。
又以兵曹言啓曰,卽接南所衛將牒報,則開陽門西邊墻垣四間許,因雨頹圮云。令紫門,爲先把子圍排,南營入直禁衛軍二十名除出,限修築間守直之意,敢啓。傳曰,知道。
又啓曰,近日左右史不備,上番則連以兼春秋入直,事甚未安。檢閱朴弼夢,今已入來云,牌招察任,何如?傳曰,允。
以禁衛營習陣頉稟單子,傳于權以鎭曰,頉啓未安,行操事,分付。
修撰李明浚疏曰,伏以臣稟賦脆弱,自少善病,風眩之症,最爲一身之膏肓,少觸外風,輒復發作,殆無一日之寧。中年以後,因衰增重,轉成目疾,有時痛痒,開閉酸澁,眩生昏花,視矚漸建,遠而尋丈之間,近而咫尺之地,幾不能分別色物,而況於法筵討論之際,又何能辨析文字,不錯於溝瀆乎?此臣之前後屢叨館職,寧犯違慢之科,而不敢冒承命者,實爲是疾之難强,非特爲才分之萬萬不稱也。年前適値玉候違豫,不敢言病,始謝恩除,蓋參起居之班,少伸分義而已,豈有一毫承當之念而然哉?臣於平日,自畫已審,而頃守南邑,又遭慘戚,鍾情之痛,不能自抑,失候果多,眩瞀尤劇,向之不微而不能分別者,今益昏昏,而幾於泰山丘垤。二行缺玉署之命復叨,臣雖至愚,豈不感激恩私?嚴畏分義,而顧此賤疾,根抵已痼,其於講討之任,實無一分自力之望,其或抑而行之,强其不能,則實無異於瞽者之視丹靑也。臣何敢矇然以出,以取冥行之譏也哉?噫,瀛館華選,世所艶慕,廈氈侍請,儒者極榮,若使臣才,或堪承〈當〉,病亦可强,則出入經幄,以備顧問,豈非臣平生至願,而自念福渺災生,罹此痼疾,旣不能昵近淸光,從容講席之上,而徒然屢違恩旨,自陷逋慢之罪,臣之情勢,可謂窮且戚矣。伏願殿下,俯察病狀,亟賜遞改,仍命銓部,勿復注擬於館職,俾安私分,不勝幸甚。臣於祈免之章,不宜有所附陳,而今臣來從南土,目擊民艱,不敢泯默,有此仰暴,惟聖明裁處焉。今年旱乾之災,湖南一路,大抵皆然,而其中海郡野邑,尤有甚焉。臣於前月十七日,始離任所,而其時甘澤尙閟,移種無望,田夫抛鋤,相聚以弔,其爲驚心慘目,已不可言,而來秋稼事之荒儉,固已判然矣。濱海各邑,昨年失稔,孑遺之民,若經兵燹,今不可不及時講定。顧今年事,槪以論之,則兩南之外,其餘道,庶有登熟之望。隨處周賑之道,較諸八路,皆飢之歲,猶有間焉,而如不能先爲講究,豫爲備具,則環千里累萬生靈,擧將在枯魚之肆,而生民之休戚,全係於守令。邑力饒薄,雖有不同,若能悉心拮据,專意賙救,則其於拯濟,必有所補。其他設施之策,變通之道,亦在道臣,必須預講,商確可否以後,可無臨急錯亂之弊。伏願聖上,特喩道臣,使之酌宜區畫,從便稟定,二行缺謹詣闕下,而破此病狀,實難應命,不得不陳疏徑退。伏乞聖明,下臣司敗,治臣罪戾,以爲人臣違慢者之戒。臣無任震悸祈懇之至。答曰,省疏具悉。疏末所陳,可不留意焉?爾其勿辭,從速察職。
酉時,上御興政堂。領議政徐宗泰,左議政金昌集,右議政趙相愚,行兵曹判書崔錫恒請對,引見,入侍,右副承旨權以鎭,假注書沈尙鼎,記事官金聖淵·金在魯。領議政徐宗泰進曰,霖雨支離,日氣蒸鬱,上體,若何?上曰,寢膳之節如常。宗泰曰,今日乃國忌齋戒,日勢又晩,而有速仰稟事,敢此請對矣。囚人尹就商,以密封私書,送示臣等三人,以爲渠之未就拿之前,有一京居武人,因中間階梯,送言于捕廳,任事軍官,欲一見之云云,果卽往見,則其人自言,知掛書之人,而至以二人姓名,分明說及,故令詳細詰問,則但言其姓名,而無指的證驗之事。其所問答,以諺書來二行缺臣等以爲轉聞之地,此雖似虛疏,旣聞有知名之人,不勝驚心,且以爲幸也。此事若有分明憑驗之端,則所當逮捕鞫問,而就商亦以爲,未得端緖。今方譏捕云,則其事體,雖不得不上聞,姑不宜遽爲鞫問,令禁府更推於就商處,見其供辭後,當初自言知名之人,中間譏捕之軍官,次第究問,似合事宜矣。金昌集曰,就商方欲譏察之際,有就理之事,原情中不敢直陳,故有此私書,欲使臣等轉達矣。就商以爲,言說多岐,初則曰分明知得,後則曰若得財貨,可以購捕,欲待其歸一□□上達,故以致遲延云。此事旣自捕廳,未及捕得,不可直爲鞫問,若於就商處更推,則其所供辭,當與書中辭意,似無異同,見其供辭後,次第究問,實合事體矣。已上燼餘
禁衛營郞廳,以都提調意啓曰,本營大將崔□□,昨日命招不進矣。今則陳疏批下,習陣當次,尤不可一向引入。令政院稟旨牌招,使之行公,何如?傳曰,允。
政院啓曰,因禁衛營草記,本營大將崔錫恒,陳疏批下,習操當次,不可一向引入,令政院稟旨牌招事,允下矣。禁衛大將崔錫恒,卽爲牌招,使之行公,何如?傳曰,允。禁營
上在慶德宮。停常參·經筵。
禁府,白壽海·徐重選·崔國亮·李振海拿囚。啓。
假注書洪廷相病,代呂必禧。以上朝報
元敬王后忌辰。
權以鎭啓曰,大司憲權尙夏,執義李宜晩,掌令權·李慶昌在外,持平權益寬呈辭受由,持平洪尙賓未署經。今日以監察茶時之意,敢啓。傳曰,知〈道〉。
韓配周啓曰,備邊司郞廳,以大臣來言,今日賓廳坐起日次,而國忌相値,不得來會云矣,敢啓。傳曰,知道。
傳于權以鎭曰,去夜密匣,四更入啓,罪人原情,似當早入,而終日等待,尙無入啓之事,有何曲折,詳問以啓。
權以鎭啓曰,去夜密匣,四更入啓卽爲啓下,囚單子,今日未明入啓,罪人原情,似早入,而終日等待,尙無入啓之事,有何曲折,詳問以啓事,命下矣。問于禁府,則以爲罪人五人,各各以口語捧招,而各人等所供,極其煩多,構成文字,出草正書之際,十分催督,而自爾遲延云矣,敢啓。傳曰,知道。燼餘
上在慶德宮。停常參·經筵。
下直,楊州牧使金一鏡,龍津萬戶李又得。
中殿·世子宮·嬪宮,藥房問安。答曰,知道。
藥房啓曰,老炎猶熾,伏未審此時,聖體調攝若何,寢膳之節,一向如常,而脚部其有差勝之勢乎?臣等久未入侍,今日與諸御醫入診,詳察症候,宜當。不任憂慮,敢來問安,竝此仰稟。答曰,知道。寢膳之節如常,脚部似有差勝之勢矣。勿爲入診。
持平權益寬三度呈辭。入啓。遞差。
刑曹判書金錫衍上疏。大槪,秋曹新命,忽下於夢寐之外,臣誠惝惶悸恐,不知置身之所。敢暴病難供劇之狀,冀蒙矜許,兼附所懷,以備裁處事。入啓。答曰,省疏具悉。敦義門樓小其制樣之說,予意本自如此矣。令廟堂稟處,卿其勿辭,安心行公。
禮曹判書趙泰耉上疏。大槪,身帶藥院之任,病闕起居之禮,且有難安之端,不得不冒死陳暴。乞遞內局提擧之任,仍治臣罪,以便公私,以警具僚事。入啓。答曰,省疏具悉。近來嫌路太廣,回避紛紜,故累次下敎申飭矣,卿未之聞耶?今玆辭免內局提擧之任,極涉未安,從速行公。
修撰李明浚,文學李世德,待敎宋成明,牌不進,依承傳罷職。
政院啓曰,今此罪人推覈時,禁府堂上,不可不一齊進參,而同義禁金鎭圭,方在引入中,卽爲牌招察任,何如?傳曰,允。
吏曹判書李墪上疏。大槪,臣所遭情勢之萬分難安,姑不可論,卽今老病危重,決難一日仍冒於銓衡重地。乞垂矜憐,亟命遞斥本職及兼帶諸任,俾重任無曠,殘喘得延,不勝萬幸事。入啓。答曰,省疏具悉。意外侵斥,在我何嫌?須勿固辭,安心行公。
院啓,閫帥之於方伯,上下官體貌自別,至於邊上,則尤不可不嚴明也。前南兵使李尙,慍怒監司之治罪下吏,辭狀中措語,有若數罪者,已極可駭,而及夫道臣狀聞請罪之後,又復張皇馳啓,侵侮之言,全不顧藉。如使尙,少知體統之截嚴,朝綱之可畏,則其慢蔑上官,何敢若是?此而不爲嚴懲,則今後藩臣,將無摠統一方,號令諸鎭,論其罪罰,不可罷職而止。請前南兵使李尙拿問定罪。日昨筵中,有甲山遠竄罪人鄭澔放釋之命,臣竊以爲不可也。澔爲人狠愎,持論頗僻,甘心於背公死黨,揚臂於傷人害物,乃其平生伎倆,而昨年承招入京也,凡係乖激之論,率皆擔當指嗾,一疏一啓,無不參涉,使朝論乖亂,國事渙散者,皆由於此人之所主張,而至若輕侮儒賢,陰嗾鄕生,公肆侵辱之說,欲售構誣之計,手脚盡露,情狀莫逃,則賢關之肆行胸臆,市肆之延入伴儒,在澔特其薄過耳。幸賴聖明洞燭誣賢之狀,快降投畀之典,至有屛諸四夷,不與同中國之敎,則聖上處分,極爲嚴正矣。論其罪犯,非比一時流竄,而曾未幾何,遽爾全釋,士論咸憤,公議愈咈。請還收甲山遠竄罪人鄭澔放釋之命。新除授司憲府執義李宜晩,時在忠淸道堤川地,請斯速乘馹上來事,下諭。答曰,不允。下諭事,依啓,前啓。訓鍊大將李基夏從重推考事,及伊日入侍儒臣推考事,停啓。
吏曹啓曰,臺諫有闕,政事,取稟。傳曰,明日爲之。
禮曹啓曰,今年霖雨支離,或間間開霽,乍晴旋雨,彌亘數月。卽今秋節旣屆,涼意漸生,而雨勢如此,不無損傷禾穀之慮。祈晴之擧,似不可已,依前例四門禜祭,不卜日,來十四日爲始,三日而止事,知委擧行,何如?傳曰,允。已上朝報
南就明啓曰,吏曹郞廳來言,臺諫有闕,政事何以爲之?敢稟。傳曰,明日爲之。
權以鎭,以禁府言啓曰,以刑曹言啓辭,前別提全時洽,移本府處置事,允下矣。全時洽,今方待命於本府,卽爲拿囚之意,敢啓。傳曰,知道。
南就明啓曰,待敎宋成明,自鄕纔已入來云,卽爲牌招入直,何如?傳曰,允。
又啓,今日乃處暑也。視事當爲取稟,而卽今蒸熱尙酷,秋涼未生,依前例姑觀日候,更稟之意,敢啓。傳曰,知道。
疊書權以鎭啓曰,今此罪人推覈時,禁府堂上,不可不一齊進參,而同義禁金鎭圭,方在引入中,卽爲牌招同參,何如?傳曰,允。
韓配周,以兵曹言啓曰,今七月初十日,幼學韓宗烒稱名人,自開陽門入來,林氏稱名人,自興元門入來,差備門外擊錚,極爲駭愕,竝令攸司囚禁治罪。開陽門守門將金九鼎,興元門守門將金聖臣,常時不能禁斷雜人,以致闌入,俱難免其責也。推考,何如?傳曰,允。
南就明,以弘文館言啓曰,上番姑降,今已累日,事體未安。而修撰李明浚,陳疏承批之後,亦不出肅,卽爲牌招察任,何如?傳曰,允。
又以侍講院言啓曰,本院新除授文學李世德,除授已過累日,而陳疏承批之後,尙不出肅,卽爲牌招察任,何如?傳曰,允。
以李廷弼爲事變假注書。
韓配周啓曰,備邊司郞廳,以大臣意來言,戶曹判書金宇杭,禮曹判書趙泰耉,以北漢山城行宮基址看審事,明日出去,摠戎使金重器,當爲進去,卽今方帶捕廳之任,何以爲之,敢稟。左邊捕盜大將兼察,一體進去。
任舜元,以戶曹言啓曰,領議政徐宗泰箚批中宮屯事,可査者査處,可破者破之,爲宜。太僕屯田之移屬宮家者頗多,甚非所以重攻駒之政也。其令該曹,丙寅以後移屬者,竝還給本寺之敎,宮屯之査覈存罷,事體重大,自備局句管査處,今亦依前例,令廟堂査問各道,啓聞後稟處,宜當。太僕屯田之丙寅以後移屬宮家者,査問本寺,則回牒內,咸平珍下山,癸酉,移屬淑嬪房,羅州安昌島·其佐島,癸未,移屬延齡君房,羅州智島下道,戊寅,移屬劉淑媛房,樂安獐島,庚辰,移屬延齡君房,定州都致串,戊寅,移屬䄙嬪房云。此六處,俱是丙寅以後移屬宮家者,依聖敎竝還給本寺,何如?傳曰,允。
傳于權以〈鎭〉曰,殺人罪人權諴,頃日刑推公事中,無加刑之啓,今日公事中,亦無之,以何事連次不爲加刑耶?問啓。
韓配周,以兵曹言啓曰,今七月十一日,幼學李公晟奴愁里金稱名人等,自興化門入來,差備門外擊錚,極爲駭愕,竝令攸司囚禁治罪。同門守門將辛璞,常時不能禁斷雜人,以致闌入,亦難免其責,推考,何如?傳曰,允。
權以鎭,以義禁府言啓曰,白壽海等更推議啓中,以壽海·徐重選·崔國亮·黃溥等四人分揀之意仰請,而其中黃溥,以前罪未及照律,分揀允下之後,亦不可一體放送,故欲以此意,更爲啓稟,構出正書以待矣。卽伏見議啓公事中,有圈下之事,臣等不勝惶恐之至。黃溥則仍囚,以待照律之意,敢啓。傳曰,知道。以上燼餘
政院啓曰,備邊司郞廳,以大臣意來言,戶曹判書金宇杭,禮曹判書趙泰耉,以北漢山城行宮基址看審事,明日出去,摠戎使金重器,當爲進去,卽今方帶捕廳之任,何以爲之?敢稟。傳曰,左邊捕盜大將兼察,一體進去。
刑曹判書金錫衍上疏曰,伏以臣,昨上待罪之章,反承溫批,方切悚惶,千萬不意,又有秋曹新命,臣誠惝怳悸恐,尤不知置身之所。臣於是任,萬萬不堪之狀,想感聖明之已洞燭,而復有此誤恩,臣實悶蹙。臣雖在强健之年,猶難承當,況今筋力衰頹,神精消亡之日,尤何以堪居乎?酬應簿書,裁決疑難,一有所誤,流害大矣。臣年老病深,已絶陳力之望,雖閑漫職事,尙不得稱塞其萬一,亦何冒當劇地,僨誤國事,以速罪戾也哉?雖欲黽勉趨承,以謝恩命,聞者駭之,見者笑之,已不可冒出,而疾病方苦,尤無起動之望。玆敢悉披肝膈之懇,仰瀆宸嚴之下,伏乞聖慈,俯諒情實,亟命遞授職名,使公務毋曠,私分粗安,不勝萬千。且敦義門新建樓事,命下矣。當自臣所掌御營廳擔當,待潦雨收晴,卽爲始役,而有所稟定之端,欲一仰於登對矣。成命之下,恐致遷就,玆敢贅陳於乞免之章,尤不勝惶恐之至。第惟門樓之制,於門上內外兩邊,只設虹霓石,虛其中間,以大木鋪之,蓋爲建樓之後,木板若或有改易之事,則就其可改之處而改已,而樓則自如也。若盡設虹霓石而後,或有石縫生罅,不得已改易之擧,則勢將竝撤門樓而後,乃可改石,故有樓之門,則必鋪木板於中間,崇禮·興仁兩門,是也。敦義門則初不設樓,故門上內外及中間,全設虹霓石,而中間霓石一塊,及內外兩邊石,方有罅缺處。今當建樓之時,勢當一竝毁改,而去中間所鋪之石,代以木板,崇禮·興仁兩門之制,然後可以設建門樓。且此門內南北隅所築大石,皆是向東曲排。今宜舒其曲而橫疊,鱗次二行缺戶曹旣已劃給米布,則此門之役,比之水口門,不啻倍蓰,工匠募軍料布,亦依水口門之例,磨鍊劃給,然後庶可完事。且崇禮·興仁兩正門,則始創之時,爲設高大之門,廣闊其臺址,故設屬樓,自爾妥帖。敦義門則設門狹小,其不及於崇禮·興仁兩門者,自內到外,則十五尺許,從北抵南,則二尺許,其上臺址之狹隘,如若設層樓,則恐不無下尖上重之慮矣。此門雖曰御駕之出入之所,而比諸兩正門,則亦不無輕重焉。今亦只設層之樓,小其制樣,則事或安便,而此非臣一人之意,群議亦然,故竝此仰稟。伏願聖明,俯察臣疏,令廟堂指揮其營建制度,又令該曹,助其役糧役布,一依改建水口門時例,俾無窘苟之患,不勝幸甚。臣無任惶恐屛營之至。批答見上燼餘
上在慶德宮。停常參·經筵。
下直,果川縣監南道揆,慶基殿參奉崔錫九,智世浦萬戶金元一。
疊書假注書李必重病,代李廷弼。
政院啓曰,吏曹郞廳來言,今日爲政事,命下,而判書李墪呈辭受由未出仕,參判李晩成方在惶蹙俟罪中,參議李台佐呈辭受由,不得開政云。判書·參判,竝卽牌招開政,何如?傳曰,允。
判府使李頤命箚子。大槪,敢陳懇迫之情,乞蒙矜許事。入啓。答曰,省箚具悉卿懇。禮判疏語,殊極未便,於卿有何不安之端?須體予意,安心勿辭,速出行公。仍傳曰,遣史官傳諭。
右尹朴權上疏。大槪,敢陳切迫私懇,冀蒙矜許,以伸人子至情事。入啓。答曰,省疏具悉。卿其勿辭往來焉。
黃海監司李㙫上疏。大槪,千萬意外,濫叨新命,驚惶震悚,不知所措,反覆思量,決無堪承之望。乞命還收新授職名,以重藩任,以安賤分事。入啓。答曰,省疏具悉。卿其勿辭,速往欽哉。
政院啓曰,吏曹判書李墪,參判李晩成,牌招不進,推考傳旨,今方捧入,而開政命下之後,不可遷就,判書·參判,更爲牌招開政,何如?傳曰,允。
備邊司啓曰,刑曹判書金錫衍,本職除拜有日,陳疏承批,而今日又不出肅。本曹長官有故,不爲行公,已至經月,刑獄緊務之一向曠廢,委屬可慮。韓城君李基夏所授將任,特命牽復之後,又以捕廳兼任,旣已承牌,而連呈辭疏,事涉過當,刑曹判書金錫衍,韓城君李基夏,竝卽牌招,使之察任,何如?傳曰,允。
政院啓曰,吏曹判書李墪,參判李晩成,再招不進,推考傳旨,今方捧入,而開政命下之後,日勢已晩,尙不得開政,事甚未安。卽當更爲牌招,而一日三牌,有傷事體,何以爲之?敢稟。傳曰,明日開政。已上朝報
韓配周啓曰,摠戎使金重器,以北漢山城行宮基址看審事,今方出去,其所佩右邊捕盜大將命召,及大將牌傳令牌,何以爲之?敢稟。傳曰,仍佩往來。
權以鎭啓曰,殺人罪人權諴,頃日刑推公事中,無加刑之啓,今日刑推公事中,亦無之,以何事,連次不爲加刑耶?問啓事,命下矣。問于刑曹,則以爲,凡日次罪人病重,則自典獄署,有牒報之事,而本曹,使月令看審病勢,各別救療,俾無徑斃之意,嚴飭之後,待其向差狀嚴刑,已有例規,而六月二十七日典獄署牒報內,今此罪人權諴,受刑三十七次之後,以暑痢病勢極重云,故各別救療之意,申飭分付矣。又於今七月初五日更報內,權諴前得病勢,一向危重,小無差道,而尙無向差報狀,故今日坐起,又不得加刑云矣。敢啓。傳曰,知道。
南就明啓曰,監察十三員內,未署經五員,行公監察,只有八員,而宗廟·永昭殿·敬寧殿望祭,光陵告祭及厲祭,各一員進去,今此禜祭四處,無推移差送之員。在前如此之時,有未署經監察變通之規,何以爲之?敢稟。傳曰,雖未署經,使之進去。
權以鎭,以典設司官員,以提調意啓曰,上年秋,因兵曹判書閔鎭厚草記,大小祭享時,本司遮帳負持軍,與他各寺例,一竝入啓減除,自本司擔當輸運,而本司形勢,異於本司,實有難支之勢,故不可不變通之意,卽爲論報本曹,則其時判書,亦知其實狀,以祭享二行缺其後數三處負持軍,因更報,隨入定送矣。今此新判書差出之初,又以本司切迫實狀,卽爲移文,則適會其時祈雨疊行之時也,事已急迫,今番姑爲定送,此後更勿定送云,此實兵曹不知本司凋弊之狀,及在前流來之規也。本司前規,社稷·宗廟·永寧殿·永禧殿·永昭殿·慶寧殿所排遮帳,則入上於各殿內祭享之時,立役諸員,進去排設外,山川各處,勿論遠近,所用遮帳,則藏置於奉常寺,亦於祭享時,自兵曹定送衛軍,擔負進排,乃是古來不易之規,則兵曹之混請減除,未知其由。蓋乙亥以前,則外方諸員,輪回上番,一如騎兵之例,其數有餘,故雖多事之時,或使之輸運,使之排設,而不至苟簡矣。乙亥年,因巡撫使書啓,仍罷輪番之法,已於己卯,除出諸員,移定他役,卽今立役諸員,只是十五名,其餘在外諸員,則收其身布,分給立役諸員之朔布。若於祭享,一時數多,而又與內處排設相値,則以十五名諸員,一邊排設,萬無其間周旋之路。雖欲雇軍立役,若干收布,亦無餘上辦出之勢。今此外,山川秋等節祭,將爲連次役行,而所排遮帳,決無以趁期輸送,生事之患,可坐而待,不避煩瀆,敢此以啓。請令兵曹,依前例定送衛軍,以爲無弊進排之地,何如?傳曰,令兵曹稟處。
傳于韓配周曰,今日內乘·宣傳官等試射時,內乘申翊夏,柳葉箭十巡居首,直赴殿試。
以裵泰期爲左邊捕盜從事官。
韓配周,以備邊司言啓曰,刑曹判書金錫衍,本職除拜有日,陳疏承批,而今日又不出肅。本曹長官有故,不爲行公,已至經月。刑獄緊故,一向曠廢,委屬可慮。韓城君李基夏所授將任,特命牽復。二行缺刑曹判書金錫衍,韓城君李基夏,卽爲牌招察任,何如?傳曰,允。
又以備邊司言啓曰,卽伏見慶尙左水使沈澍狀啓,則通信使騎船一隻,及到半洋,尾木爲風浪所傷,不得越海,還爲出來云。通信使所騎船三隻,自本道前期分定于統·水營,新造待候於釜山,而越海舟楫,不可不堅固,別定差員監造,意非偶然。今此副使所騎船,未及半道,尾木折傷,此實由於監董之不能着實,造作之不能堅牢,事極可駭,造船監官·色吏·匠人,令本道捉置營門,嚴刑懲礪,當該差使員罷職,水使從重推考,何如?傳曰,允。
又以兵曹言啓曰,卽接北所衛將牒報,則本所所屬北邊宮墻一間半許,今日因雨濕頹落云。令紫門監,爲先把子圍排,西營入直砲手十名除出,限守築間守直之意,敢啓。傳曰,知道。
又以兵曹言啓曰,渭原犯越逃躱罪人捕告人論賞事,自備邊司以參酌分給之意,啓〈稟〉定奪,而末端,以賞格錢布,在京則宜自戶·兵曹題給爲辭,而取考前例,事凡係賞格,錢布皆自戶曹上下,本曹則曾無題給之事,此必備局未詳前例之致。賞格一款,令戶曹依例擧行,何如?傳曰,允。
又啓曰,因備邊司草記,通信副使所騎船造作時,監董差使員罷職事,命下,而姓名不爲擧論,令本道指名啓聞後,罷職傳旨捧入之意,敢啓。傳曰,知道。
權以鎭,以禮曹言啓曰,卽接明陵參奉牒報,則各陵守護軍等,或得空閑處,折受位田,或有朝家劃給田畓,以爲守護保存之地,而至於本陵,則新設之初,守護軍輩,皆以列邑充定移來之類,旣無自己田畓,又無位田劃給之事。貧殘陵軍,萬無資生立役之路,故曾在戊子年,則高陽伏在朴萬島,以位田折受事,駕前上言。自二行缺今玆搜得於全羅道淳昌地無巨谷,及務安地薄實·石津·嚴潭·進禮,咸平地食地·平陵·月島·海保等面,俱是量無主火粟加耕處,劃卽折受,以爲新陵守護軍等,依賴支保之地事牒報,而未知可合折受處,故査問本道,則回關內,淳昌無巨谷面,則依山之面,元來地狹,所收之穀甚少,務安地進禮等面,處於浦邊,甲戌量案之際,一竝打量,混入於元結之中。以各年流來摠數論之,則可爲三四十結,而所謂量無處,則今雖耕墾之地,隔海堤堰,仰天爲畓,醎氣相通,百穀潛消。雖在樂歲,尙患失稔,咸平地食地·月岳等面,則元無加耕處,海保面則只有加耕田二結三十二負五束,平護面則加耕田畓三結三十七負四束處,土地瘠薄,不合於折受云。今以本道回移觀之,三邑田畓,但云土地瘠薄,無甚持難之意,而新陵守護軍,瘦殘如此,不可不顧恤,以爲保存之地。三邑田畓中,除量付元結外,無主火粟加耕處,令該曹分付本道,打量劃給,何如?傳曰,允。
行判中樞府事李頤命箚曰,伏以臣於闕中,得見內局提調趙泰耉辭本,以與臣周旋一席,嫌得難便爲言,臣慙惶怵惕,無所措躬。臣久叨重任,無補涓埃,滓穢之身,又妨僚寀,而不早自處,使人廻避,昏愚之罪,實所難逭。噫,臣危蹤險命,到處罣礙,而廁跡朝端,不避嫌怨,雖不敢以私廢公,顧其忘廉喪恥,亦已多矣。到今追思,益增愧悔,伏惟天地之仁,無物不體,懇迫之情,不其俯諒?伏乞聖慈,深加哀矜,亟命遞改臣內局·軍門等任,仍許刊名朝籍,毋使人紛然嫌避,以安微分,不勝幸甚。取進止。批答見上
右尹朴權上疏曰,伏以臣有切迫情事,不得不仰籲於仁覆之天。臣之父母墳墓,在於原州地,業堪輿之術者,多言風水之不吉,壙中之可憂,占得一穴於局內,亦已有年,而復因曆家拘忌,未免遷就,今年幸値吉運,初欲趁春移窆矣。去年冬,臣猝膺使北之命,夏初始得還朝,時當暑雨,遂致擔閣,念臣年衰病痼,死亡無日,誠恐大事未完,朝露先晞,永抱無窮之恨。將以今秋改葬,月日已卜,而私家力綿,凡百茫然,旣無兄弟子姪之可以替代幹事者。若非臣身自奔走,預爲拮据,則實無以成樣,其情誠慽,而甚勢誠急,玆敢不避煩猥,輒此呼號。伏乞聖慈,俯加悶察,亟令遞臣本兼諸任,俾得前期下去,克行襄禮,以伸人子至情,以光聖朝孝理,千萬幸甚。臣無任激切屛營祈懇之至。謹昧死以聞。批答見上
黃海監司李㙫上疏,而伏以臣以百無肖似之身,猥膺萬萬不敢當之新命,驚惶震悚,不知所措躬處,縮伏累日,未有處分,今始不得不仰首號籲焉。噫,委畀方岳,何等重任,雖在無事之日,遴選最愼,況今申飭海防,憂虞多端,至於海西一路,比諸道爲尤重,旬宣之責,異於他時,而臣本庸疎鈍劣,全未經涉於世務,凡於一切事猷,實所迷昧。雖尋常職任,亦多〈不〉能少效,決不敢堪承重寄之狀,非但臣之自知已明,寔亦同朝之所共知者,而今藩臬之重,遽加於物情之外,其爲上累則哲之宸簡,下速一世之嗤點,當復如何哉?臣於立朝以來,受恩無涯,前後忝竊,罔非踰濫,而匪分之榮,過福缺二行踧踖,固無可言,而其在朝家擇人授任之方,所係匪細。此臣所以徊徨兢懍,彌日而不自定,亦非敢飾詞煩瀆,以循例讓者也。伏乞聖明,俯察由中之懇,亟許收還臣新授職名,以重藩任,以安賤分,千萬幸甚。臣無任惶隕懇祈之至。謹昧死以聞。批答見上燼餘
戶曹啓曰,領議政徐宗泰箚批中,有宮屯事,可査者査處,可罷者罷之爲宜,且太僕屯田之移屬宮家者頗多,甚非所以重攻駒之政也。其令該曹,丙寅以後移屬者,竝還給本寺之敎矣。宮屯之査覈存罷,事體重大,從前備局句管査處,今亦依前例,令廟堂査問,各道啓聞後,稟處宜當。太僕屯田之丙寅以後移屬宮家者,査問本寺,則回牒內,咸平珍下山,癸酉,移屬淑嬪房,羅州智島下道,戊寅,移屬劉昭媛房,羅州安昌島,庚辰,移屬延齡君房,定州都致串,戊寅,移屬淑嬪房云。此六處,俱是丙寅以後移屬宮家者,依聖敎,竝還給本司,何如?傳曰,允。備局謄錄
上在慶德宮。停常參·經筵。
下直,三嘉縣監李志洵,柔遠僉使姜晊,花梁僉使楊憲益。
吏曹參議李台佐三度呈辭。入啓。遞差。
政院啓曰,吏曹郞廳來言,今日爲政事,命下,而判書李墪受由未出仕,參判李晩成待罪金吾門外,參議李台佐呈辭受由,不得開政云。李晩成,旣已待命金吾,則例不得直爲請牌,李墪,卽爲牌招開政,何如?傳曰,允。又啓曰,守令未署經者,至於十五員之多,遠地夫馬,委屬可慮,憲府多官,皆在外,持平一員,未署經,一員未差,勢不得開坐。諫院則大司諫李震壽未肅拜,司諫李世最,獻納梁聖揆呈辭,正言韓祉在外,正言申靖夏未署經,除在外·未署經外,未肅拜呈告人員,竝卽牌招,以爲開坐署經之地,何如?傳曰,允。
謝恩,大司諫李震壽。
韓城君李基夏上疏。大槪,臣有萬分難冒之情,連上辭本,而見阻喉司,昨者又因備局啓辭,招牌降臨,在臣分義,固當竭蹶趨承之不暇,而臣之情勢,終難冒進。且所患腫症添劇,末由起動,未免坐速違慢之誅。伏乞聖明,亟勘臣罪,以肅朝綱事。入啓。答曰,省疏具悉。復授將任,意非偶然,伊時委折,亦已知之。卿其安心勿辭,速出行公。
傳曰,史官二員待命,騎馬六匹立之,禜祭所內摘奸。
院啓,請前南兵使李尙拿問定罪。請還收甲山遠竄罪人鄭澔放釋之命。措辭見上
政院啓曰,吏曹判書李墪,牌不進,推考傳旨,今方捧入,而開政命下之後,一向遷就,事甚未安。判書李墪,更爲牌招開政,何如?傳曰,允。又啓曰,守令署經,諫院才已爲之,憲府無行公之員,開坐未易,十餘邑夫馬之留滯,實涉有弊,合有變通之道,何以爲之?敢稟。傳曰,諫院旣已署經,發送可也。
傳曰,召對爲之。入侍承旨權以鎭,玉堂柳鳳輝·權詹,假注書呂必禧,兼春秋金聖淵,史官金在魯。
全羅監司書目,沃溝縣監金萬衡,咸平縣監金命衡母在喪事。又書目,鎭安縣監宋徵奎大失事體,不可仍置,罷黜事。
政院啓曰,開政命下,而已至兩日,而吏曹判書李墪,又違再牌,仍爲待命於金吾門外云。判書李墪,參判李晩成,俱在待命中,勢難請牌,參議未差,政事何以爲之?敢稟。傳曰,明日開政。
傳曰,朝者政官牌招啓辭,有參判李晩成待命金吾之事矣。卽見啓辭,判書李墪,亦爲待命云,竝勿待命事,分付。已上朝報
備邊司啓曰,卽伏見渭原査官護行都差使員梁益命報狀,則査官,初一日離發滿浦,初七日到碧團云。元報狀謄書以入,而摠管,獨乘馬尙船,所經處江山圖畫一款,事雖可駭,此不過以其所經歷江路險艱之狀,欲爲歸奏之致,似無他意。揭帖及御帖,一時奉傳,仍及前來咨文不爲還送之意,則査官等,不勝感愧云。此等事狀,伴使與道臣,所當直爲啓聞,而又令差員,替報本司,殊無累次稟旨分付之意,雖出於情勢之不敢安,而揆以事體,委屬未便,接伴使兪集一,監司李濟,竝從重推考,何如?答曰,允。
又啓曰,査官護行都差使員中和府使梁益命報狀,卽又入來,又爲謄書以入,而報狀內以爲,査官等一行,今十三日,當到義州,十四日,仍爲渡江云。且以爲,瀋陽書封,日昨自此還送灣府者,直到於朔州路中,接伴使,使譯官傳給於諸査官等,則都統侍郞等,猝聞家信,忙手開緘,日月之久近,封緘之新舊,全不致疑,仍問書中辭意,則所答,一如謄送翻譯云。近日朝家之所慮者,今無復可言矣,敢啓。答曰,知道。備局
未時,上御興政堂。召對入侍,參贊官權以鎭·柳鳳輝,侍讀官權詹,假注書呂必禧,記事官金聖淵·金在魯。柳鳳輝讀節酌通編第二十七篇,自竊聞虜酋殞命,至此章宣露。權以鎭曰,宣露下句讀,改以則字意讀之,似好矣。上曰,是矣。鳳輝仍讀至不濟曰,此下似有闕文矣。鳳輝讀至欠人商量曰,欠人之人字,箚疑以爲,看作入字,或以爲無人商量之意矣。讀至第十四板千萬自重。上曰,下番讀之。權詹讀自中國所恃者德,至第二十板愚瞢下,以未能卒曉然讀之。上曰,卒曉下,當有句讀矣。詹讀至二十四板以爲如何。上曰,承旨讀之。權以鎭讀自學校之政,至三十六板不敢吝也。上曰,翰林讀之。詹曰,經筵句讀,事體甚重,而承旨不能以句讀讀之。率意改讀,未安矣。金在魯讀論十二卦,至挈無領之裘,直是無着力處曰,上句何異字之意,止於裘字,而所懸句讀串到處字,似誤矣。仍讀過數丈後,上曰,俄者翰林之言,是矣。在魯讀盡篇。鳳輝曰,第二丈云,今日朝廷之上侍從之列,誰爲能辦此者,當時之無人,據此可知矣。況其舊人之賢者,猶有一二公,而終不能起而用之,則宋室之不振,蓋由於此,其時之事,至今思之,不勝慨然。大凡國家,必須得人,然後可以做事,人主用人,尤當以此爲戒矣。上曰,然矣。鳳輝曰,第四丈云,逆耳利行之言,至於前而無所忤焉,則熹失所望於前者,猶或可以收之於後。大凡忠讜之言,或近於過激,惟當採而用之矣。朱子以言路之通塞,欲決其去就,則人君聽言之道,所關不其大矣乎?自上宜加體念。上曰,逆耳利行之說,豈不信然乎?鳳輝曰,第九丈云,天文變於上,坤軸動於下,正君臣上下動色相戒之時,顧乃恬然,略無警懼之意,九重不聞,有側席求言之詔,朱子此言,可謂深切。自古以來,豈有無變之國?惟能遇災修省,以圖消弭之策,側席求言,以盡應天之實,然後可以無憂。我國近日地震虹貫之變,疊見層出,豈非可虞之甚者乎?曾前遇災之時,每下求言之敎,亦不無應旨之人矣。近年以來,上無求言之事,下無進言之人,此雖似於虛文,亦不可一向廢閣,時下求言之敎,以示警懼之意,則豈修省之一端乎?上曰,然矣。鳳輝曰,十一丈云,恢復一事,以今事力言之,固難妄料。然此意不可忘,其意蓋以爲,內修政事,然後可以外攘夷狄也。我國,伐人之國,雖不能焉,其於內修德政,何所不能乎?昨年北咨之來,初缺而終無振作之效,只使人心繹騷,今則晏然放倒,無異前日,看到此等之處,宜加留意矣。上曰,當留意矣。鳳輝曰,十三丈云,亂抽通鑑一兩卷看,正値難處置處,不覺骨寒,直是枉讀了古人書。大抵觀史之法,不徒看書而已,必能窮究理亂之源,使千載是非,瞭然於胸中,然後善者可則,而惡者可戒矣。夫以朱子之賢,尙有枉讀之歎,如臣愚昧,非所敢望,而殿下,若於看書之際,以卽今之政治得失,比古之治亂,以爲鑑戒,則豈不大有所益乎?上曰,然矣。詹曰,十四丈言,中國所恃者德,又曰,以德言之,振三綱五常,正朝廷勵風俗。皆我之所當勉,卽今西事,國家念之深矣。攘夷狄之道,實不出於此,不患國勢之微弱,唯患吾德之不修,則玆豈非外攘之根本乎?上曰,儒臣之言,是矣。鳳輝曰,二十八丈云,明道德性寬大,伊川氣質剛方,兩賢造德,各隨其氣稟而槪論之。伊川,以學力之深而言,明道,以氣質之高而言矣。鳳輝又曰,三十丈云,堯·舜之世,一用輕刑,其所謂帝德罔愆以下一節,乃所以發明聖人之心也。蓋人君之心,如天地之涵育,於其犯罪之人,必以仁心恕究,而好生之德藹然,則民自不犯法矣。應死之中,求其可生之道者,此堯·舜輕刑之心也。人君欲法堯·舜,則當以此心勉之矣。上曰,刑法,國家所重,當留意焉。詹曰,天地尙有寒涼肅殺之氣,人之犯罪,輕重取捨,自有其理,可輕者輕之,可重者重之而已,豈可徒以好生之心,有所縱捨其重犯之罪乎?鳳輝曰,導以德,齊以禮,則民自不犯法矣。臣以堯·舜之道望殿下,故俄者所達如此,而世降俗末,人心不淑,至於犯罪之重者,豈容少緩乎?詹缺以鎭曰,以朱書用刑文義觀之,則聖人缺意之卞,其間如舜之罪四凶,罪在四凶,舜何與焉。仍進伏曰,臣方待罪刑房,竊有所懷,故敢達。李振海之罪,未知當擬何律,而大臣,以有妨購捕爲言。此言一播,則奸細之徒,旣慕重賞,而不知朝廷之意如此,爭以疑事嘗試,轉致紛紛,人情驚駭,國體損傷,作變者自知其罪,益巧爲計,則臣恐反有害於購捕矣。上曰,掛書之變,古今所無之妖惡,予十分痛駭,必欲捉得矣。重賞購募之下,李振海之窺捕,固無足怪,而但無形跡之事,只以臆度爲言者,極其妖妄矣。此非告變,且是私言,則旣不當於誣告,又不當於亂言,本非可死之罪,禁府之參酌定配,意見固好,而卽今罪人購捕之際,徑先遠配,則聞者不知妖妄曲折。若以窺捕者被罪疑懼,則恐有害於購捕矣。大臣之意,亦合予意,姑欲仍因,以觀前頭而處之,故以登對時稟處,判下矣。以鎭曰,逆賊誣告,明有反坐之律,而有逆,則未聞以此而不告,若得凶人情迹,豈有因振海被罪,而不告之理乎?萬曆間,神宗皇帝,以匿名書,大加震怒,以疑似,殺皦生光爲名者,而正犯終未得捕矣。其後正犯,臨死自言,故始乃知之矣。今雖購募太急,恐不能如意捕得也。詹乃陳文義曰,春秋書正,胡文定以爲不改月,朱子以爲改月與不改月,當時竝行二者云,朱子之說,似長矣。上曰,然矣。孟子七八月之間旱則苗枯矣。註曰,七八月,乃夏之四五月云矣。以鎭曰,今觀朱子之論時事處,經畫周密,鑿鑿中窾,決非俗儒之所可能。大凡人才,皆從學問中出,若無學問之工,何能做事乎?諸葛亮,後世不以學問之士稱之,而觀其出師表,恢張聖德,及宮中府中俱爲一體之語,則可見其學之實有本末,而缺於事功者也。末世以來,道學事功,爲二歧,殊不知有道學,然後可以做事功也。人君出治之本,尤當以學爲主,朱書進講,今已垂畢而前後必多,以此陳戒者,伏願殿下,益加體念,終始典學焉。上曰,唯。詹曰,四十六丈,論泰伯事矣。孔子曰,泰伯可謂至德也已。朱子又以黃寅所言,不示以不可立,則王季之心不安,而位未定者,謂非徒說得泰伯心,亦說得王季之心,此言甚好。先輩我朝事,以讓寧大君,知世廟之盛德,佯狂避位,比之以泰伯之於王季矣。上掩卷,諸臣皆掩卷。鳳輝進伏曰,節酌通編卽今進講,乃是第二十七篇,其下有二十八九篇,而過此則乃序記等文也。序記以下,曾有勿爲進講之命云矣。然乎?上曰,前日果令勿爲進講矣。鳳輝曰,二十九篇,有君臣服議一條五丈,而不合於進講,勿懸句讀,如何?上曰,儒臣之言,正與予所見相合,勿懸句讀,可也。鳳輝曰,臣有區區所懷,敢達。自缺一行則被罪者,無定律不當罪,則被罪者稱冤矣。昨年春夏間,被論者多,其中安時相之疏斥疏儒尹會之避辭,不無所失,而論其所坐,不過論議上事,輕則罷職,重則竄逐,而至於削版,非有行檢之累,則不宜輕加矣。侍從之臣,被此罪經年,實爲冤枉,且恐罪罰不相當,故敢達。上曰,此兩人,不無所失,而朝家本意,非欲久置於其罪也。諸臣以次退出。
上在慶德宮。停常參·經筵。
未時,太白見於巳地。申時,日暈。
政院啓曰,吏曹郞廳來言,今日開政事,命下,而判書李墪受由未出仕,參判李晩成呈辭入啓,參議未差,不得開政云。判書李墪,卽爲牌招開政,何如?傳曰,參議有闕之代,問于大臣差出。
備邊司,吏曹參議李光佐。
左尹南致熏上疏。大槪,橫被擊錚人無限誣辱,決不可仍冒於聽訟之任。伏乞亟遞臣職,以安私分事。入啓。答曰,省疏具悉。訟者構誣,何足爲嫌?卿其勿辭,從速察職。
政院啓曰,爲政命下,已至三日,而吏曹判書李墪,累度違牌,參判李晩成呈辭受由,新除授參議李光佐在外,政事何以爲之?敢稟。傳曰,參判李晩成改差,其代,問于大臣差出。
傳曰,召對爲之。入侍承旨南就明,玉堂柳鳳輝·權詹,假注書呂必禧,兼春秋金聖淵,史官金在魯。
忠淸監司書目,靑陽縣監鄭壽期受由上京,今至五朔,以其親病,又復呈狀,無意還任,情理所在,有難强令赴任,不得已罷黜事。
備邊司,吏曹參判尹趾仁。
政院啓曰,新除授吏曹參判尹趾仁,所當卽爲請牌,使之開政,而日勢已暮,明日待開門牌招,何如?傳曰,允。已上朝報
禮曹啓曰,瑞山·林川·大興胎室碑石,仍舊磨刻,及石物修補,待秋擧行事,曾已定奪矣。三邑胎室始役吉日,推擇以入,而本曹堂上·郞廳各一員,與監役官,前期進詣林川,胎室碑石削磨改刻事畢後,轉詣大興及瑞山,當爲監董事役,瑞山胎室欄干橫竹石·裳石折傷處所改石物,則令本道前期浮取以待之意,分付,何如?傳曰,允。制司
禁衛營啓曰,本營分授北城已頹處十三間,及將頹處九十二間,女墻八百五十八步,今已畢築完役之意,敢啓。傳曰,知道。禁營
上在慶德宮。停常參·經筵。
下直,梨津萬戶劉興漢,永登萬戶李敬五,德浦僉使劉壽星,平薪僉使金得輝,老江僉使朴廷元。
都承旨金演,校理鄭栻三度呈辭。入啓。遞差。
判尹黃欽三度呈辭。入啓。只遞本職。
政院啓曰,吏曹參判尹趾仁,違牌不進,推考傳旨,今方捧入,而開政命下之後,尙今遷就,事甚未安,更爲牌招,何如?傳曰,允。
傳曰,大臣·備局堂上引見。
吏曹參判尹趾仁上疏。大槪,千萬意外,獲被銓部佐貳之命,再牌之下,不得不趨詣禁扃之外,而濫猥之職,終難承命。且半面浮腫,不能强起,玆敢疾聲哀籲,以冀遞免,俾得粗安賤分,毋誤選事事。入啓。答曰,省疏具悉。卿其勿辭,從速察職。
今日引見時,領議政徐宗泰兼帶司譯都提調勉副事,及籌司堂上洪萬朝罷職事,榻前下敎。李振海極邊定配事,及安興僉使李汝迪改差,其代以未赴任守令竝擬事,榻前定奪。
政院啓曰,吏曹參判尹趾仁,疏批已下,所當更請牌招,而不但日勢已暮,一日三牌,亦傷事體,何以爲之?敢稟。傳曰,明日牌招開政。
領敦寧金柱臣上疏。大槪,臣忽被囚人之誣罔,不勝驚駭,略此陳暴,而仍伏乞亟命遞臣扈衛大將之任,以幸公私事。入啓。答曰,省疏具悉卿懇。誣罔之言,何足掛齒?卿其須體予意,安心勿辭,速出行公。仍傳曰,遣史官傳諭。
慶尙監司李宜顯上疏。大槪,乞於未辭陛之前,獲蒙恩暇,往省父墳,以伸至情事。入啓。答曰,省疏具悉。卿其依疏辭往來焉。
全羅監司書目,臣有按獄不審之失,乞遞臣職,仍治臣罪事上疏上送事。啓。答曰,省疏具悉。卿其勿辭察職。
今日大臣·備局堂上引見入侍時,司諫李世最所啓,請前南兵使李尙拿問定罪。措語見上又所啓,請還收甲山遠竄罪人鄭澔放釋之命。措語見上上曰,勿煩。又所啓,權卨,本一陰邪無賴之人耳。昨年北咨之來,中外洶懼,人心驚擾,而卨,乃於其時,倡爲南中土賊勢連海島等語,至以動兵日期,偵探告目,公然傳播於宰執之間,崔居士之說,至發於筵席之上。其譸張誕妄,煽動騷屑之狀,輿情莫不痛惋,而近又聞卨,以廻文體樣一紙文字,傳示諸處,欲以實其前言云。傳說不啻浪藉,雖未知事在何時,文有何言,而其間情節,萬萬妖惡。所謂崔居士者,必有去處,而所謂告目等文字,亦必有做僞之人,決不可置而不問,以滋國人之疑惑。請權卨拿鞫嚴問。上曰,依啓。又所啓,向來掛書之變,妖惡莫甚,前後嚴敎之下,申飭非一,則居捕盜之任者,所當設機購捕,期於斯得,而前捕盜大將尹就商,乃於特命拿問之後,始有獄中上書之擧,畢竟鉤覈,終歸虛妄,如其事端,儘有可疑,則方其在任之時,何不盡心詗察,務得情形,而到今以希功望賞之輩,私相酬酢之端,致煩上聞,隱然爲塞責自脫之計者,尤涉可駭,後弊所關,不可以本罪勘律,而置而不論。請尹就商遠地定配。上曰,尹就商,累次嚴敎之下,不爲盡心機捕,至於李振海事,旣是未拿前所聞,而就囚之後,始乃發告,終爲塞責之歸,臺言是矣。參酌定配。
今日大臣·備局堂上引見入侍時,上曰,籌司堂上,非虛帶之任,行司直洪萬朝,一向控辭,無意行公。昨年大臣,陳請罷職,而只命從重推考矣。北咨之來,乍出行公,而旋入引疾,其間豈無病間之時,而警飭之後,猶復如是,事體極爲未安,罷職。已上朝報
備邊司啓曰,頃因湖西巡撫使書啓別單,以內奴婢之推刷時,混入呼冤,覈實其尤甚冤痛者一百十名,成冊送于本寺,請一倂頉給,自本寺以分付內司,輸送推刷案於本司,一處參考後,果係混錄則依書啓頉給之意,覆啓允下矣。內司文書,昨纔來到本司,而査准此等文書,有同良賤辨別,揆以事體,有非廟堂所可句當。成冊及推刷案,移付掌隷院,使之詳細査准後,本院郞廳,持文書來告本司,以爲憑考頉給之地,而近日本道民人之見漏成冊,而亦係混錄者,相率呼訴於本司。此輩雖於巡撫使成冊修正時,未及入錄,果有冤狀,則亦不可無聽理之道,令該院受其呈狀,一體査考,宜當。仍念該院常時凡事,例多稽滯,此則係是啓下公事,非比等閑,必須趁速擧行,庶可除外方窮民之疾苦,以此別樣申飭,何如?答曰,允。
領議政徐宗泰所啓,籌司堂上員數雖多,近來每坐進參之員甚少,間或有出令,而不得備員開坐之時。日次引對,或只數三四員入侍,絶無諸宰齊會之時,其間雖有情勢不安,實病難强者,而無他故不進之人,亦多有之,雖不得每煩請推,事體殊甚未安矣。臣等雖頻數齊會,何能日進謀謨,而每値有事,若得集衆慮聽群議,則庶可以有所裨益,而諸宰之不勤於仕進如此,甚非所以各思飭勉之義也。今因聖敎,敢以常欲陳達者仰達,自今本司諸堂上,除實病公頉外,一齊參坐之意,申飭何如?左議政金昌集曰,昨秋北咨之後,來會者或至七八員,而漸不如前。馴至解弛,時加申飭,宜矣。上曰,另加申飭,可也。
又所啓,初五日登對時,以隣族事,諸臣有所陳達,有以三件事,更加商確稟處之命。小臣於仰聆玉音時,意以謂聖敎,使之問議於諸大臣,及見擧行條,則聖敎末端,只以商確書出矣。此事變通取舍便否之間,所關重大,以上敎問議于原任諸大臣後稟處,事體得宜,敢達。上曰,遍問於原任大臣,可也。宗泰曰,在外大臣處,則依前遣本司郞廳,問議,何如?上曰,依爲之。
又所啓,日昨慶尙左水使狀啓,通信副使所乘船,出洋纔數十里,尾木爲風折傷,艱難還泊云,事極驚駭。自本司啓辭,請水使推考,當該差使員罷職,監色·工匠等拿致巡營刑推,旣已允下矣。諸議以爲,此乃無前之事,差使員論罪太輕云,此言然矣,拿問處之,以重其警責似當,故敢達。金昌集曰,事體可駭,有所可問之事,然後始可拿致,而此則似無可問矣。左參贊李彦綱曰,越海之行,專靠舟楫,臣之奉使時,舟楫堅緻,故雖値風浪,幸得無事往還,而此則舵折回還,若到半洋,有如許之患,則豈非大可危者乎?罰止罷職,未足懲後,雖無可問之事,拿問宜矣。禮曹判書趙泰耉曰,渡海之行,專仗舟楫,朝家之累度申飭,蓋以此也。今此尾木折傷之患,適在於發船之初,故得以無事回泊,而儻値水宗,則必不免有覆敗之患,此實前所未有之事,重其罪而懲勵日後,似宜矣。上曰,差使員之罪,在於不善檢察,別無可問之情,而越海之行,惟是舟楫,今乃舵折回泊,其時狀啓,舟中之人,皆失色云,其危可想。後弊所關,宜重其罪之說,不無意見,拿推,可也。
行兵曹判書崔錫恒所啓,李振海事,後日登對時稟處事,命下矣。大臣今方入侍,下詢而處之,何如?上曰,召對時下敎,卿等似已聞之矣。掛書之變,實是前古所無,萬萬痛惋。朝家懸賞購募之下,李振海之欲爲譏捕,不是異事,而未能摸捉形跡,徒以臆度爲言,極涉妖妄。然旣非誣告,又非亂言,則當用次律,而但購捕方急之時,李振海先被重罪,則聞者不知曲折,以窺捕者之被罪,或有所疑沮,故姑欲仍囚,以觀前頭而處之矣。徐宗泰曰,召對時下敎,臣在外旣聞之矣。方此購捕兇逆,而窺捕設計之人,先被重罪,或恐有妨,蓋未詳曲折,則人聽易疑故也。臣爲過慮,獻議中有所達矣。第振海邪妄之罪,在於不爲私自窺察,而專以臆度,疑人指名,告於捕廳人,則罪名旣別,似不必以此有沮於窺捕之路,言其情狀,邊配不爲過重矣。上曰,金吾遠配之議讞,予非以爲過重也。姑不欲勘罪者,意有所在,如是下敎耳。宗泰曰,旣無可問之情,又難以時月爲期,仍囚以待,於法恐未當矣。昌集曰,振海之事,雖極妖惡,而外議以爲,方當購捕之時,先罪振海,或恐有害云,而此後豈復有如振海之臆料發言者耶?邊地定配,似非過重,仍囚不決,獄體亦涉殊常矣。錫恒曰,外人皆知其爲妖妄,而仍囚不決,則反益致訝,宜寧速決而破衆惑矣。李彦綱曰,李振海罪狀,金吾議啓,備盡論列,自上亦已洞燭,而徑先勘律,雖似有害於購捕之道,以前事言之,則誣告者,依律處斷,而以此未嘗有妨於告變之路。李振海,雖非身自發告者,旣以妄發自服,而仍囚不決,罪人之斯得無期,則獄體殊常,誠如大臣之言,參酌勘律,似宜矣。第其罪狀,律文所無,故以邊遠定配啓達,而外議多以爲,此近於誣告,雖不可直施其律,遠配則爲輕云,更爲下詢于大臣諸臣而勘處,何如?上曰,遠配太輕之言,何如?徐宗泰曰,外議或以爲振海先爲重處,則有妨於購捕,或以爲,只施邊配,則爲太輕云,人之所見各異矣。妖邪之罪,固當嚴懲,而禁府議讞,出於參酌,以此處分,似宜矣。金昌集曰,雖不可施以誣告之罪,而其所設心,則繩以重律,少無不可,邊配之議,出於參酌矣。禮曹判書趙泰耉曰,自上以爲,此非誣告,聖敎至當,而掛書,係是兇逆之變,公然疑人以兇逆,其言畢竟虛罔,則其罪烏可輕乎?施罪輕重,似無關於購捕之道矣。上曰,諸臣各陳所見。副提學柳鳳輝曰,振海不自發告,則雖不可以誣告論斷,而亦當減其一等,至於邊遠定配,則似爲太輕矣。司諫李世最曰,諸臣所達,是矣。雖非誣告,設心極爲妖惡,不可遠配而止,減死極邊定配,爲宜矣。左副承旨韓配周曰,妖惡莫此爲甚,減死亦似未安矣。刑訊重究,似合獄體,而只以妄發二字,便卽輕勘,未知於法何如也。金昌集曰,初雖推諉於白壽海,末乃以妄發自服,則似無可問之情,未知其必可刑訊矣。上曰,以極邊定配勘律,而卽爲發配,可也。
左議政金昌集所啓,上年冬武臣齎咨官韓範錫入去時,或慮到彼後有需用處,本司句管平安兵營銀子一千兩,給送矣。到彼後,果不無周旋之事,所用下者,一百七十兩矣。曾於壬申年,齎咨武臣元徽所持去銀貨,有所用下,而以其公用,許令蕩減,今亦依此蕩減,何如?上曰,蕩減,可也。
禮曹判書趙泰耉所啓,宗親及儀賓加資稱號,有與列朝徽號相同,事體未安,宜有釐改之道,故敢達。太祖大王加上諡號中,有光德二字,而儀賓從一品加資,亦有光德,章順王后徽號,乃是昭德,而宗親從一品加資,有昭德,此宜卽爲釐改,而因循至今,似是未及覺察之致。曾前文武官加資中從二品,有嘉靖大夫,因中朝年號釐改之文,裁於典錄通考。今此宗親·儀賓加資之犯徽號者,事當一竝釐改,而事體重大,議大臣處之,何如?領議政徐宗泰曰,曾前雖未釐改,事涉未安,似當改之矣。左議政金昌集曰,雖曾前偶然未察,而旣已覺察之後,則似當釐改矣,有何重難之事乎?上曰,禮判所達,誠然矣。泰耉曰,事體重大,亦當問議於未入侍大臣矣。上曰,問議于未入侍大臣而稟達,可也。備局謄錄
今日入侍時,領議政徐宗泰所啓,各項貢物,當初價物磨鍊,俱有餘地,而近來諸般物種,漸至稀貴,責應之難,視舊絶異。都民生理,本來難固,而以此尤不能支堪,貢物人等,以價物添給之意,每每呼訴,不勝紛紜,而旣有定式,且關經費,有難容易變通,然其中尤甚難支者,亦宜有所顧恤。人蔘貢物本價,初非不足,而近因絶貴,其價騰踊,倍蓰於舊。頃間雖有價五斗添給,而蔘路尤甚絶乏,其所呼冤,旣是實狀,事涉矜㦖,令該廳參量,更爲加給若干斗,何如?兵曹判書崔錫恒曰,大同設立之初,凡百物種,務從重價磨鍊矣。近來物價,比前倍蓰,貢物下人輩,無不稱冤,固不當一一加給,而至於人蔘,則當初一兩之價,一石十斗,而甲申年間,添給五斗,合爲二石。論其價直,不爲不足,而只緣近來人蔘絶貴,故逐年騰踊,今則猶不足云,不可無變通之道,更爲加給五斗,似宜。左議政金昌集曰,比當初大同磨鍊,則物種之稀貴者,不特人蔘而已,何可種種添價乎?大抵近來貢物人蔘極貴,中間雖加給其價,而此猶不足,每每呼訴,而難於變通,尙今置之,貢物人情狀,則誠爲可矜矣。今若加給五斗,則合以計之,其數不些矣。且歸厚署內用板材,亦一巨弊,黃腸山外,無他斫伐處,故近來板價,極其踊貴,而內用板元定價米,一部只是十五石,以錢折計,不能當半價,故貢物主人,無以扶支,號訴稱冤。貢物中蔘·板兩款難支之弊,實朝家所洞知,似當一體加給矣。錫恒曰,若除各處收稅之規,則雖不加給其價,亦可支用矣。昌集曰,常板收稅,雖或禁斷,而內用板之難得則自如矣。至於人蔘,自是輕貨,故潛商之患,難以禁斷,以根本言之,若防此路,則雖不加給其價,亦可以支用矣。上曰,左相之言,是矣。人蔘未嘗乏絶,而根本不能禁,故如此矣。價米今當加給,而若不防根本之患,則後弊誠難支矣。錫恒曰,歸厚署板材一部之價,乃是十五石,元非不足,而大臣旣以此陳達,必欲加給,則二石亦足矣。金曰,二石亦不足,而何可一準其數乎?上曰,板價則加給二石,人蔘價則加給五斗,可也。戶曹
今日引見時,行兵曹判書崔錫恒所啓,安興防禦使,中間移送泰安,今又還屬於安興,廟堂覆啓中,雖曾經閫任之人,亦可備擬云,而曾經閫任之人,或年老或有故。李汝迪,雖未經閫職,於其儕流中稍勝,故擬望受點矣。汝迪,以參覈使軍官,隨往鳳城,回還遲速,有不可知,況其父漢珪,方爲沔川郡守,與其防禦使,法當回避,以子遞父,有傷倫理,李汝迪,今姑改差,何如?上曰,依爲之。
又所啓,安興處於海路要衝,爲任緊重,矧今防禦之任,又爲還屬,有同新設。凡於措置之際,必多有難處之端,不可不極擇,而無故可擬之人,未免乏少,未赴任守令中可合人竝擬之意,敢此陳達。上曰,依爲之。已上承傳謄錄
巳時,上御興政堂。大臣·備局堂上引見,入侍,領議政徐宗泰,左議政金昌集,兵曹判書崔錫恒,左參贊李彦綱,禮曹判書趙泰耉,左副承旨韓配周,副提學柳鳳輝,司諫李世最,假注書呂必禧·李廷弼,記事官金聖淵·金在魯。徐宗泰進伏曰,日候涼生,而當午尙熱,聖體,若何?上曰,無事矣。宗泰曰,臣見諸道狀啓,今年農事,旱澇不適,兩南告災,峽中黍粟,亦不好,諸道木花,頗有茂盛之望,而旋卽傷損,前頭農事,節節缺成實未可必,諸道中湖南被災,亦甚云宜〈矣〉。上曰,見諸道狀本,旱澇雖如此,農形則姑未可缺夏,雖有些少災害,秋來善爲結實,能免缺監司時,五月以後,始雨而免凶,爲諸道缺湖南後於嶺南,而前頭吉凶則未可知,秋成後,可缺災實矣。徐宗泰曰,査官一行,到朔州狀啓入來尙未渡江入去與否矣。上曰,十三日到朔州,十四日欲渡江,而馬瘦故缺日昨慶尙左水使狀啓,通信副使所乘船缺十里,尾木爲風浪折傷,艱難還泊云。事極缺啓辭,請水使推考,當該差使員罷職。缺郞廳金聖佑書。郞廳愼基慶校。
前缺更冒也。且臣在邑時,有負犯之科,尤不可晏然祗謝,玆敢冒死呼籲於天地父母之前。伏乞亟賜鐫罷,以重宮僚之選,以正犯科之罪事。入啓。答曰,省疏具悉。爾其勿辭,從速察職。
副修撰鄭栻,牌不進,依承傳罷職傳旨。傳曰,只推勿罷。
禁府,權卨拿囚。啓。
今日召對時,上曰,鄭澔,當初負犯甚重,實合於極邊遠竄,而頃因大臣陳達,許令放釋,非爲其罪之輕,特以時月之久耳。更思之,如是縱恣無忌憚之人,遽爾全釋,有所不當,量移事,分付,可也。參贊官任舜元曰,臺諫方以還收放釋之命爲請,量移傳旨,不得捧入之意,敢達。傳曰,知道。上曰,今番掛書之變,實前古所無之凶逆,若不用非常之法,無以捕非常之賊。以奴告主,雖不可輕議,而逆賊異於他獄,故往在壬戌吳始恒之獄,有鞫問其奴之事,若果成獄,則始恒當死,而幸而歸虛,故得不死。以此觀之,逆獄之不拘常例,可知也。掛書人奴僕中,不卽發告,而若因他人現露,則亦當施以逆律,此意明白頒布,可也。上曰金春澤,昨年六月間,因判義禁陳稟,有出陸減等之命矣。當初春澤之定配濟州,意有所在,今雖出陸,至於減等,則爲徒三年,過三年後,當至全釋,殊甚不當,減等則還寢,可也。參贊官任舜元曰,配所仍前乎?抑移配乎?上曰,仍其出陸,而只寢其減等,非移配也。舜元曰,當爲勿限年定配乎?上曰,然矣。已上朝報
有政。
韓配周啓曰,大司憲權尙夏,執義李宜晩,掌令權·李慶昌在外,持平洪尙賓未署經,持平一員未差。今日以監察茶時之意,敢啓。傳曰,知道。又以都摠府言啓曰,今日入直軍士中日習射,請出標信。
任舜元啓曰,近日院僚不齊,出納之際,事多苟艱。今日政除授承旨,卽爲牌招察任,何如?傳曰,允。
南就明啓曰,兼春秋金聖淵,累日入直之餘,眼病甚重,勢難察任。其他推移之員,亦甚苟艱,今姑減下,其代卽爲差出,何如?傳曰,允。
以右副承旨權以鎭上疏,傳于任舜元曰,遞差傳旨捧入。
吏批啓曰,新除授德山縣監李相休呈狀內,辭陛出城之後,聞有人言,揆以廉隅,宜卽自處,進退維谷,公私狼狽,斯速入啓處置云。李相休,旣有難安情勢,辭朝之後,淹多至此,則有難强令赴任。殘邑夫馬久滯之弊,亦甚可慮,改差,何如?傳曰,允。
任舜元啓曰,今日行司勇許榟,掃墳事出往缺肅拜單子,誤以入來入啓,其不察之失,殊甚駭然。缺令攸司推治,何如?傳曰,允。
以南致熏爲都承旨,以許玧爲承旨,尹星駿爲承旨,趙翼命爲持平,權世恒爲輔德,韓永祚爲文學,李世最爲副應敎,洪致中爲校理,李世瑾爲修撰,宋宅相爲掌樂正,洪禹傳爲鎭安縣監,徐宗選爲靑陽縣監,李聖佐爲文義縣監,李台佐爲工曹參議,李晩成爲兵曹參判,崔奎瑞爲工曹判書,尹大英爲司錄,權德載單付兼春秋,柳星河爲咸平縣監,李萱爲司講縣監,崔尙鼎爲德山縣監,李宜璋爲造紙別提,朴行義爲奉常正,李壽仁爲軍器判官,金昌集爲都提調,李明升爲工曹正郞,尹德駿爲判尹,盧世夏爲弼善,李晩堅爲司諫,鄭栻爲副修撰,吳命恒爲兼司書,閔泳爲三水府使,張宇龜單付兼養賢直長,李萬邦單付分差兼南學敎授,文德麟單付奉常副奉事,兪命雄爲承旨。
以密豐君坦爲都摠管,崔壽海爲同知,金重器爲訓鍊都正,李相發爲訓鍊副正,李夢相爲都摠都事,邊璞爲部長,崔鎭爲羽林將,申命仁爲安興僉使,劉胤弼爲天水僉使,蔡蓍龜爲在德萬戶,黃欽·柳龜□·金演·權益寬·鄭□□·趙錫命·尹鳳朝爲副司直,鄭檝·金夢翼爲副司□。
任舜元啓曰,右承旨南就明,與新除都承旨南致熏,爲同姓三寸叔姪相避,何以爲之?敢稟。傳曰,右承旨改差。
又以侍講院言啓曰,本院入番,近甚苟艱,弼善宋宅相,連日入直矣。今日政,移拜掌樂正,他無替直之員。新除授弼善盧世夏,文學柳永祚,竝卽牌招,以爲推移入直。輔德權世恒,時在京畿安山郡,兼司書吳命恒,時在平安道龍岡縣任所,書筵入番事緊,斯速乘馹上來事,下諭,何如?傳曰,允。
右副承旨權以鎭上疏曰,伏以臣,伏聞昨日筵中,以臣日昨所達罪囚事,聖敎至嚴云。筵說嚴祕,雖未得其詳,而臣誠惶恐怖駴,直欲鑽地以入而不可得也。臣本以庸陋,百無可取,通籍二十年,常在州縣邊塞之遠,未嘗一登筵席,幸荷聖恩,叨玆近密,昵陪淸光,榮踰擧止之疎率,言辭之拙訥,伏想天鑑,亦已下燭矣。前日召對入侍時,臣以職在該房之故,敢有所仰陳,以自附於有懷必達之義,區區衷赤,天日照臨。今玆掛書之變,實是萬萬妖惡,凡有血氣,孰不憤惋?大臣獻議中,以有妨購捕爲言者,臣亦非不知其出於必欲斯得之意,而第臣愚意以爲,朝家購捕之道,固當靡不用極,至於用法,則只當一視其所犯而處之,不必預生他慮。缺本人情罪之外,況此勘罪之有妨購捕,亦非愚慮之所及,故敢缺之見,而偶記皇朝萬曆間掛書事,引以爲缺取,其事之相類,而缺敢以此惡逆之孰加於是缺比哉?此雖出於缺咫尺,辭不達意之致,而嚴敎之下,措躬無地,決不缺仍冒於職次,玆敢冒死呼籲於缺伏乞亟賜鐫削臣職,仍治臣妄言之罪,不勝幸甚。
未時,上御興政堂。召對入侍,參贊官任舜元·柳鳳輝,侍讀官權詹,假注書呂必禧,記事官權德載·金在魯。柳鳳輝讀節酌通編第二十九篇,自聖人之心,讀至畫象以示民曰,示民下,當無句讀,而誤懸以入矣。上曰,唯。仍讀至不勝嘆哉。上曰,下番讀之。權詹讀自莊子曰,至尤見其不苟也。曰此下社壇制度,旣已懸句讀矣。當進講乎?上曰,不必進講矣。詹讀至其制皆在曰皆在,而在字,一本作爲字矣。上曰,然矣。詹讀至至當之論哉曰,此下君臣服議,曾有勿講之命矣。上曰,唯。仍命曰,承旨讀之。任舜元讀自自古學校,至將有。上曰,兼春秋讀之。權德載讀自歐陽子,至穿鑿附麗,麗字誤以侶音讀之。上曰,以離音讀之。德載仍讀至俟同志講而擇焉。上曰,下番讀之。金在魯讀自靖康之難,讀訖篇。柳鳳輝陳文義曰,初丈,象刑說也。其中墨劓剕宮大辟,是五等之常法,而情輕者,缺所謂贖刑,蓋出聖人之仁心,而固非爲財者,而後世周穆王·張敝,倣而行之,乃其贖刑之流弊,此所當戒矣。上曰,然矣。詹曰,卽今法府之禁,固不可無,而以其有贖,故有大弊矣。上曰,中間非不申飭,而爲弊如此,儒臣所達,誠然矣。詹曰,小臣賤慮,法官固不可異同,而憲府乃是執法之官,異於刑曹·漢城府。若捉得冒禁者,勿爲捧贖,直爲治罪,而年老不可刑者,則移送刑曹·漢城府,捧贖似好,此意或詢議於大臣,而變通宜矣。鳳輝曰,法官用法,豈宜異同?臺臣糾檢風憲,雖與該司有異,可贖則贖,可治則治,不以捧贖爲主,只以正風俗爲心,則有何弊端乎?鳳輝又曰,第二十丈禘祫,議昭穆之制。漢唐以來,未復古制,朱子以遠迹三代之隆,一正千舌之謬爲言。我朝先正臣李滉,亦欲行之而未果,累代曠闕之禮,雖不可卒然追復,而若從容熟講,倣而行之則好矣。且臣因文義敢達。凡祭享等事,固宜務盡精潔,至於祭服,亦當精造,別爲藏置,而臣曾因差祭,得見祭官等所着祭服,則頗欠精潔,殊非所以齊明之義,宜有申飭之擧,故敢達。上曰,儒臣所達誠是,申飭,可也。自且臣因文義出擧條詹曰,周以上,有天子七廟之制,漢明帝時,始爲同堂異室之制,故缺殷周之舊制遂廢,至宋時,朱子以禧祖爲始祖,欲復舊制,而以外議寢之。宣廟朝,先正臣李滉,當文昭殿祔廟時,欲正東向之位,而爲流俗大臣所沮,故先正臣李珥,以此爲恨,到今百四十年間,亦無請復舊制者,此甚慨惜矣。詹曰,第二十九丈臣民□此言甚好。凡有國,必有典禮,必須頒行內外,皆有其禮節,然後可以通行而共守矣。我朝經國大典,常時行用,故多頒布,而至於五禮儀等書,外方州縣,備置者絶少,故祭祀之式,亦多疎略,此甚苟簡,若依朱子言,頒布外方則好矣。鳳輝曰,外方疲弊,法制無藏守者,故多不知法。近來受敎輯錄,亦刊行,而以物力不逮,不得頒布。至於祭服·祭器,多不能中式,勢雖使然,甚爲苟艱矣。鳳輝曰,學校之政,當時有同不同,而大體則德行爲本,文藝爲末,我朝選擧之制初意,豈不好哉?近來則雖善於文辭者,亦未多見,尙何望其道術之文乎?至於明經科,外方士子,多有治經者,而京中儒士,甚以爲難。蓋明經工夫,掃除他事,惟專心於誦讀,然後能之,何可能着意於製述乎?上曰,自前外方士子,多參明經科,若罷此科,則外方士子,必缺望,故不得罷矣。鳳輝曰,此當以漸,不可卒革矣。頃者榻前定奪,有問難義之事,而大抵治經之士,一生用工,誦讀極善之後,或因小小文義之不通,竟置落科,則實爲可惜。小臣曾□主試見之,誦讀之才,雖出兩榜亦足矣。舜元曰,臣亦入試官見之,誦讀之熟習,未有如近日。至於文義深奧之旨,雖未能貫通,而章前訓釋,則雖小註,亦能通曉,人皆可以爲十五分,而終未見實效,未知何以則爲好矣。鳳輝曰,此有罷□之言矣。我國監試疑心,當初則蓋所以發疑問難,欲知儒士之學術,而此文文體一樣,文義一樣,故雖有雷同,不能辨別,涉獵訓詁,無他別意,此亦有當罷之論,而祖宗朝流來科式,有不可容易變通矣。詹曰,三代賓興之制,尙矣難見。漢時賢良之科,猶不如古者取人之義,而唐宋以來,專以文詞取人,故古法皆亡。我朝久因前代之陋,獨己卯賢良之科,其法最美,而旋爲小人之革罷,今則製述·明經,俱有弊,至於己卯科賊,實前古所無之事,而旣罷還復,尤非所以嚴科場之道,自上當念起弊之源。且近日科試,頻出駢侶之文,故爲士者,自幼專習四六,惟以抽靑對白爲務,人才之不如古,文氣之日漸衰颯,實由於此。四六出題,流來已久,雖不可廢,若於科試時書題,循環錯出,則士子不敢專習一體,似有益於文風之丕變矣。鳳輝曰,如別科庭·謁聖之類,乃是半日之科,策問,勢不可矣。上曰,庭·謁聖,形勢急迫,勢難出策矣。詹曰,曾有詔制之規,或四六,或行文,惟在述者之能。且庭·謁聖,專以四六取人,故鄕人多不得參,或爲鄕人,別爲設科,此亦有弊。出題,若以京鄕人可作之文試之則好矣。鳳輝曰,若以行文,則非別樣能文者,未易善作。若輪回出題,使士子不知試院之出某題,則必將皆習各體,此必有益矣。鳳輝又曰,六十三丈,論學校,而其曰,豈專法制之不善哉?亦諸君子,未嘗以禮義敎告之也。小臣,曾任成均館時,因課製之急迫,不得不蹔出行公,而實無一毫敎導缺矣。至如通讀,乃敎誨講磨之意,非科缺而近來無行公之人,雖行公,而如臣魯莾者何能爲乎?若能擇人,久任使之行公,常時敎督,不廢勸課,則雖不如古學校訓導之法,而講誦課製,必有進益之效矣。且如一年四次課製,亦不以時設行,此甚可惜矣。上曰,一年四次課製,年年有故,連不得設行,勸奬之道,掃地盡矣。四次之中,不得行一次,亦大弊也。鳳輝曰,今年三日製則爲之,而連次退行,誠如聖敎矣。詹曰,學校成就人材言之,不在此矣。外則敎官以敎養爲務,內則館學以訓導爲事,可以致菁莪之休矣。上曰,儒臣之言然矣,而近日則雖勸課之事,亦廢不能行矣。詹曰,通讀勸課之初意,固非不好,而卽今則逐年積滯,臨科設行,故外方之士,留待之際,多有弊端云矣。鳳輝曰,一時汲汲爲之,故其弊如此,不可無變通之道,宜留念。上掩卷,諸臣掩卷。鳳輝曰,節酌通編,旣已畢講,此下不爲進講者,乃是六卷矣。內入之意敢達。上曰,內入。鳳輝曰,節酌補遺,亦印來矣。一體內入乎?上曰,依爲之。鳳輝曰,節酌通編,旣已畢講,名臣奏議,當依定奪,繼此進講,而旣無舊懸句讀。臣等齊會,相議懸之,似未卽進講矣。上曰,知道。餘已出擧條諸臣,以次退出。
上在慶德宮。停常參·經筵。
忠淸監司書目,文義縣令睦林㝡,七月十二日身死事。又書目,公州呈,以正言韓祉辭職上疏上送事。啓。答曰,省疏具悉。爾其勿辭,上來察職。
工曹參議李台佐上疏。大槪,才遞銓職,旋叨新除,霣感之極,宜卽趨承,而賤疾方苦,無望自力。且於囚人李振海日昨供辭,有不容晏然者。玆敢據實陳暴,乞遞臣職,以安私分事。入啓。答曰,省疏具悉。爾其勿辭,從速察職。
副修撰鄭栻上疏。大槪,職忝論思之列,自速惠文之彈,縮伏四旬,恭俟處分,臺論遽停,公議未伸。不意昨者,復叨除命,嚴召繼降,促臣就職,而彈墨未乾,理難冒進,坐犯違慢,格外只推,天牌再辱,來伏闕下,而顧臣情勢,終不容復玷榮次,露章自列,乞削臣職,仍治臣罪,以謝臺議,以靖私義事。入啓。答曰,省疏具悉。爾其勿辭,從速察職。
藥房口傳啓曰,臣等卽伏聞入侍醫官金有鉉等所傳之言,自上左耳邊,有腫痛浮高處,膿汁微見,有卽爲受針之敎云。臣等率諸醫入侍之意,敢啓。答曰,知道。
大殿受鍼後,大殿·中殿·世子宮,藥房·政院·玉堂·二品以上·六曹,大司諫問安。答曰,知道。
今日藥房入診時,太廟展謁,以八月初改擇日事,及大司成崔昌大牌招察任事,榻前下敎,大司成崔昌大牌招肅拜。
申時,上御興政堂。藥房受針,入侍都提調李頤命,提調趙泰耉,副提調南致熏,假注書呂必禧,記事官權德載·金在魯,醫官金有鉉·權聖徵·吳重卨·李得英。都提調李頤命進曰,暑濕無前,調攝寢膳之節若何?上曰,寢膳之節如常矣。頤命曰,脚部,頃日之批,有差勝之敎矣。卽今益有差勝之勢乎?上曰,已前則雖有差勝之時,不久缺今番則行步運用,連日頗輕矣。頤命曰,核處亦一樣乎?上曰,按之不痛,亦一樣矣。缺頤命曰,使諸醫診察,何如?上曰,依爲之。診察後,頤命退伏曰,缺宜受針矣。上曰,唯,趙泰耉曰,十五日引見入侍時,缺患矣。自何時有成腫之漸乎?上曰,自十四日至今日,已四日矣。有鉉,告受針,聖徵執針,上受針後,李頤命等入診察。泰耉曰,或濃汁流入耳中,以綿塞之,似好矣。上曰,以綿塞之矣。頤命曰,宗廟展謁,定以今二十六日矣。卽今症候如此,日炎尙酷,其間日氣之生涼,未可必,或退行則似好,不勝憂悶,敢達。上曰,以開月初退行,可也。
李頤命曰,上脚部所患,雖有差勝之勢,尙未祛根。若或過遠,則不無添傷之患。太廟展謁時,自齋室直爲步殿內,則恐或有妨於調攝。若於殿門外□中處,別設幕次,以爲蹔休之所,則似爲□□敢達。上曰,所達儘好,設幕次,可也。出擧條
上在慶德宮。停常參·經筵。
午時,日暈。未時,太白見於巳地。
大殿,政院·玉堂問安。答曰,知道。二品以上·六曹,大司諫問安。答曰,知道。勿爲問安。中殿,世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?瘡口濃汁順出,浮氣漸低,而寢膳之節,一向如常乎?今日臣等,與諸御醫入診,詳察症候,宜當。終宵憂慮,敢來問安,竝此仰稟。答曰,知道。瘡口濃汁順出,浮氣消減,而寢膳之節如常矣。勿爲入診。
大司諫李震壽啓曰,新授司諫李晩堅,時在京畿高陽地。請斯速乘馹上來事,下諭。答曰,依啓。
禮曹啓曰,藥房受鍼入侍時,太廟展謁,以八月初改擇日事,榻前定奪矣。展謁吉日,更令日官推擇,則八月初七日平吉,初八日最吉云。此兩日中,以何日定行乎?敢稟。傳曰,以初七日定行。
持平趙翼命上疏。大槪,坐罷屛蟄,私分粗安,不意恩敍纔下,除旨繼降,臣誠惶隕感激,莫省攸措。在臣分義,所當竭蹶趨承,仰謝恩命,而第臣踪地,萬萬危蹙,不得不略暴危懇,瀆擾於靜攝之中,臣罪萬死。伏乞聖明,諒臣懇迫之情,將臣新授職名,亟賜鐫削,以安微分事。入啓。答曰,省疏具悉。爾其勿辭,從速察職。
今辛卯春夏等褒貶,兼校書校理林象德·洪致中,兼西學敎授林象德,編修官李縡,記注官李晩堅·鄭栻,記事官鄭纘先·洪啓迪·宋成明·朴弼夢,奉敎洪啓迪,待敎宋成明,檢閱朴弼夢,童蒙敎官李尙觀,肄習官鄭栻·朴致遠·李齊恒,以上,中,權知承文副正字成起寅,肄習官李晩堅·李縡,以上,下。已上朝報
韓配周,以義禁府言啓曰,今七月十六日召對入侍時,上曰,金春澤,昨年六月間,因判義禁陳稟,有出陸減等之命矣。當初春澤之定配濟州,意有所在,今雖出陸,至於減等,則爲徒三年,准三年後,當至全釋,殊甚不當,減等則還寢,可也。舜元曰,配所仍前乎?抑移配乎?上曰,仍其出陸,而只寢其減等,非移配也。舜元曰,當爲不限年定配乎?上曰,然矣事,命下矣。減等罪人金春澤,仍前罪目,不限年定配事,徒流案中改錄之意,本道監司處,分付,何如?傳曰,允。
以平安假都事狀啓,接伴使差備官尹斗滿及越川人夫等渰死事,傳于許玷曰,事極驚慘,令該曹各別恤典擧行。
許玧,以兵曹言啓曰,知世浦,本以萬戶,中間陞爲僉使矣。今年三月,因備局回啓,還爲萬戶,而臣曹未及覺察,今番大政時,以僉使差出,而折衝金元一,擬望受點,不勝惶恐。知世浦以改萬戶,御覽官案中,改修正以入,而金元一,乃是折衝,知世浦萬戶,今姑改差,何如?傳曰,允。
韓配周,以禮曹言啓曰,曹所屬中典牲署官員等,去庚寅年秋冬等褒貶,提調有故不得磨勘矣。今始等第以入,而成均館·奉常寺·掌樂院·司譯院·東·西活人署·東·南關王廟·惠民署官員等,今辛卯年春夏等褒貶,各其司提調堂上,不得一時磨勘之意,敢啓。傳曰,知道。
任舜元,以禮曹言啓曰,今七月十七日藥房受針入侍時,太廟展謁吉日,以八月初改擇事,榻前定奪矣。展謁太廟吉日,令日官推擇,則八月初七日平吉,初八最吉云。此兩日內,以何日定行乎?敢稟。傳曰,以初七日定行。燼餘
備邊司所啓,査官都差員中和府使梁益命報狀,卽又上來。報狀以爲,昨日自夜至朝,暴雨如注,峽水急下,川渠漲溢,人不通涉,査官之行,仍留幕所,不得前進。今日食後,發向淸城鎭,摠官則依前乘船,順流而下,來宿仇寧鎭,仍向淸城。接伴使陪行譯官尹斗滿,昨日朝,問候次,進往査官所住處,歸時,山水暴至,創作草轎,使軍人擔扶渡涉,水急顚沒,其中九名,僅得拯救,而斗滿及其餘軍人,不知幾名,而一時溺死,潦水瀑急,屍體無以拯出云。纔因本道假都事狀啓,令該曹各別恤典事,旣已命下矣。屍身拯得之後,則譯官處,自本道宜有顧恤,而同時溺死軍人等,亦宜一體存恤,令本道査知軍人姓名後,擧行爲當,敢啓。答曰,依爲之。備局謄錄
疊出禮曹啓曰,曹所屬中典牲署官員等,去庚寅年秋冬褒貶,提調有故,不得磨勘矣。今始等第以入,而成均館·奉常寺·掌樂院·司譯院·東·南關王廟·東·西活人署·惠民署官員等,今辛卯年春夏等褒貶,各其司提調堂上有故,不得一時磨勘之意,敢啓。傳曰,知道。
又啓曰,卽接弘文館·藝文館·春秋館所報,則自己丑年春夏等,至庚寅年秋冬等褒貶,當爲磨勘,而其時官員,多有遷轉,不得磨勘,自本曹具由入啓蕩滌云。依近例,勿論,何如?傳曰,允。禮曹謄錄
禮曹啓,宗親加資稱號事曰,命下矣。問于未入侍大臣,則行判中樞府事李□□以爲,正議之致,旣有前例,覺察之後,更無可議,伏惟上裁。右議政趙相愚以爲,此固朝家典禮之重者,在前雖未覺察,旣已覺察之後,不可不釐改矣。有何難乎?惶恐敢達。行判中樞府事李□□病不收議,大臣之意如此,上裁,何如?傳曰,改之,可也。宗親府謄錄
上在慶德宮。停常參·經筵。
未時,太白見於巳地。
下直,居昌縣監李泰蕃,木浦萬戶朴尙恒,彌串僉使元萬壽,蛇梁萬戶金起禮,所斤僉使金球,晉州牧使鄭宇柱。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?瘡口流汁漸小,浮氣益減,而寢膳之節,亦得如常乎?臣等不任憂慮,敢來問安。答曰,知道。瘡口淸汁不止,浮氣益減,而寢膳之節,如常矣。
吏曹判書李墪三度呈辭。入啓。只遞本職。
忠淸監司書目,淸風呈,以大司憲權尙夏病重上去不得事。啓。傳曰,卿勿固辭,安心上來,察職事,回諭。
禁府,李震海三水府極邊定配。啓。
吏曹啓曰,本曹判書有闕,政事,取稟。傳曰,當日爲之。
全羅監司書目,全州呈,以私婢業禮産生一女,而兩脚間,又生一脚,事係變異事。以上朝報
備邊司啓曰,因戶曹啓辭,宮屯査覈存罷,事體重大,從前自備局句管査處,今亦依前例,令廟堂査問各道,啓聞後稟處事,允下矣。今此宮屯査處之命,中外聽聞,莫不欽仰,而曾於戊子年,諸宮家折受,旣已査聞諸道,或存或罷矣。未罷之中,或不無可罷者,其後亦或有仍存,與更爲折受處,分付諸道,詳査啓聞後,稟旨存罷,何如?答曰,允。備局謄錄
禁府啓曰,權卨更推時所納金夫差告目,謄出一件,平安監司李濟處緘問公事中,亦爲付送。其前日所見告目,與此異同,使之一體緘答,宜當。以此分付該曹,何如?傳曰,允。
吏批啓曰,新判書命招,同參政事,何如?傳曰,允。
吏批啓曰,判書牌不進,參議在外,小臣獨政未安,何以爲之?敢稟。傳曰,仍爲之。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
有政。吏批,以楊就達爲監察,金相勛爲敦寧判官,李墪爲禮曹判書,李宇謙爲安州牧使,洪致中爲副修撰,兪命健爲宗簿主簿,權益寬爲兵曹佐郞,鄭栻爲修撰,柳述爲司諫,趙泰老爲漢城左尹,李眞儉爲校理。
上在慶德宮。停常參·經筵。
下直,黃海兵虞候申萬泰。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?瘡口淸汁連出,浮氣頓減,而寢睡水刺,一向如常乎?受鍼後,久未入侍,臣等今日,與諸御醫入診,詳察症候,宜當。不勝〈憂〉慮,敢來問安,竝此仰稟。答曰,知道。瘡口淸汁連出,浮氣快減,而寢膳之節如常矣。
咸鏡監司書目,情病俱劇,決無供職之望,不得不更此呼籲,乞削臣職事,上疏上送事。啓。答曰,省疏具悉。卿勿固辭,從速察職。
禁府啓目,河,刑問六次不服,加刑得情,何如?啓。各別刑推得情。
謝恩,修撰鄭栻。
校理李眞儉上疏。大槪,敢陳情勢難安之狀,冀蒙矜許事。入啓。答曰,省疏具悉。爾其勿辭,從速察職。
禮曹判書李墪上疏。大槪,才遞銓地,復移春曹,惶憫之極,不知攸措。更將老病耄昏,決難堪承之狀,冒死申籲,乞垂矜憐,本職及兼帶諸任,竝亟鐫遞,俾重任無曠,殘喘得延,以終天地生成之澤事。入啓。答曰,省疏具悉。卿其安心勿辭,從速行公。已上朝報
未時,太白見於巳地。
韓配周,以弘文館言啓曰,本館輪番,近甚苟簡,上番姑降,已踰數旬,事體極爲未安。新除授校理李眞儉,修撰鄭栻,卽牌招察任。副修撰洪致中,時在京畿驪州地,經筵入番事緊,請斯速乘馹上來事,下諭。答曰,依啓。
假注書呂必禧病遞,以李國休代之。
又以訓鍊都監言啓曰,都監千摠李世祥,於頃日政,移拜禁軍將,而以城役都廳,時在北漢役所矣。已築體城中百餘步,於諸人所見,暫有稍低處,故不得已毁其女墻,方有加築之擧。此時此任,不可付之生手之人。李世祥禁軍將,改差,仍察千摠之任,何如?傳曰,允。
許玧,以御營廳言啓曰,本廳分授惠化門南邊體城頹毁處,今已畢築之意,敢啓。傳曰,知道。
又以備邊司郞廳,以大臣意啓曰,今日賓廳坐起日次,而時無稟定之事,不得來會云矣。敢啓。傳曰,知道。
兵批,以李載恒爲左邊捕盜從事官,李思晟單兼從事官。
禮曹判書李墪疏。伏以臣於銓任,瀝血陳懇,必至於解免者,不專由於一時所遭之難安,實以老病昏耄,決不可仍冒重任,而伏蒙特許鐫遞,臣誠感激恩造,繼之以泣,不知死所矣。不意半日之間,移授春官之長,臣又愕然而驚,惝然而懼,不知所以攸處也。夫春官職責,在六官之中,尤緊且重。臣旣以癃病,纔離重地,而旋又畀之以此任,是何異於解千鈞之擔,而加一倍之負乎?恐非聖上愍念老臣之至意,而在政體,亦不宜爾也。況臣於頃在政席,因大臣箚辭,啓遞各邑過年限守令也,心竊自思曰,七十始許致仕,禮經所載,年滿不除守令,國典至嚴。蓋以人精力有限,到老益衰,禮法防限,豈偶然哉?治一邑者,猶限以法,而吾獨苟然據八座之首,豈不謬乎?不覺面發赤而心內愧也。臣自少時,素無才猷學識,可以標名於當世,而只以當職而不欲溺職,爲一分自效之地。到今神精銷亡,百體俱痿,至於奔走效力,亦末由自强矣。臣嘗自到無以仰報隆天厚地之恩,而止此而已乎?冒萬死敬盡血忱,伏乞聖慈天地父母云云。批答見上
校理李眞儉疏。伏以臣之向來所遭,實是搢紳間莫大羞恥事也。彼旣不顧事理,惟以快意僇辱爲能事,則尙何可更與呶呶,以取同俗之譏哉?當初臣疏所云,旣涉於自己枳塞間事,而不恤公議,反和慍怒,盛氣詬罵,若是放肆,似此風習,前所末聞也。其疏中許多捃摭之語,不但疲於應酢,亦恐煩浼之有罪,誠不敢更事爭辯,而抑臣難冒之端,非止一二。日者忝在銓郞之時,大政方開,督臣使出,問備之罰,至再至三,臣於此,非不知義分之至嚴,事體之甚重,而顧臣臲卼之蹤,決不可復當睢盱之地。且臣以課製之未能趁限,自在應罷之科,廉義所關,不敢徑進,終始撕捱。此雖出於情跡事勢之萬不獲已,而惶怖之忱,至今未已。不意玆者,聖度天包,誅譴不加,恩除遽降,庚肆押至,臣怵畏嚴命,不敢坐違,謹此祗詣於禁門之外,而念臣踪地之危蹙,與前無異,其不宜復占榮塗也審矣。玆敢閨章却步,陳疏徑退。伏乞聖慈,亟許遞免臣所帶職名,以安愚分,仍治臣前後違慢之罪,以警具僚,千萬幸甚。批答見上
午時,上御興政堂。藥房入診時,都提調李頤命,副提調南致熏,記事官金尙奎·權德載·金在魯,醫官金有鉉·丁時梯·權聖徵·崔萬尙·李時聖·趙慶基·吳重卨·李得英·許坫,卞三彬入侍。李頤命進曰,處暑後日氣,猶甚蒸鬱,外人亦多寢食之不安,調攝中寢膳之節如常爲敎,曷勝欣幸。瘡口漸低,膿汁幾盡淸淡耶?上曰,膿汁淸矣。又進曰,脚部連爲差勝耶?上曰,厥後一樣差勝,而與前無異矣。又進曰,核處比前一樣乎?上曰,唯。又進曰,令醫官先爲診脈乎?上曰,依爲之。有鉉入診曰,脈候今日則極爲從容平和,而右三部乍數,亦不大段矣。時梯缺·萬尙所見亦同。時聖曰,小臣久未入侍,今日診察,則左三部脈候,比右三部稍升,而大體極爲平穩矣。慶基·坫所達,與諸醫無異。頤命曰,令鍼醫診察瘡處,如何?上曰,依爲之。聖徵以下,次次入診。頤命曰,瘡處稍高,按摩而亦有妨礙否?上曰,按摩猶未如常矣。頤命曰,臣等亦欲診察矣。上曰,依爲之。頤命·致熏,入診而退。聖徵曰,膿汁已淡,而浮氣亦減矣。重卨·得英所達,亦同。頤命曰,頃以脚部證患,劑入丸藥矣。近來連在未寧中,日氣亦且蒸熱,未知連爲進服否乎?上曰,厥後不爲進御矣。頤命曰,因李時聖所達,天門冬作茶以進,故在外時,試嘗其味,則果爲好矣,而第責其功效,未知膏茶優劣,進御之時,其味如何耶?上曰,其味頗淸,故連爲進飮矣。時聖曰,天門冬,乃是補劑,而亦爲淸熱,若長服則一兩重似重,減以五七錢,只存不輟之功,則可以預防咳嗽矣。上曰,此後則以七錢重煎進,可也。頤命曰,雖常時進茶之際,只可沾渴,不必快服矣。上曰,藥則多進矣。頤命曰,前進雲母膏,十香膏,亦有所餘乎?上曰,內間亦有所餘矣。頤命曰,所貼者乃太乙膏,稍似涼冷,改貼十香膏,何如?上曰,唯。頤命曰,中宮殿症候,醫女所傳,不能一一未能詳知,故頃以證錄內下之意,仰達矣。證錄昨始下院,故與諸醫反覆商議,則症候不輕,則悶慮何言?大抵症候,濕熱入於脾胃之致,缺湯藥則間五日製進,丸藥則一時劑入宜當,故敢達。上曰,依爲之。遂以次退出。
上在慶德宮。停常參·經筵。
夜四更,月暈。五更,月犯昴星。未時,太白見於巳地。
下直,保山萬戶朴東亮。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?瘡口流汁漸小,而浮氣益減,寢膳之節,一向如常乎?中宮殿湯劑,昨日定奪於榻前而劑進矣。其已進服乎?臣等不勝憂慮,敢來問安。答曰,知道。瘡口流汁一樣,寢膳之節如常,內殿湯劑,今朝進服矣。
疊出假注書呂必禧病,代李國休。
政院啓曰,兩司無行公之員,臺諫二員,久未署經,守令未署經,亦至六員之多。除在外未署經外,呈告未肅拜人員,竝卽牌招,以爲開坐署經之地,何如?傳曰,允。
平安假都事書目,价川呈,以掌令李慶昌辭職上疏上送事。啓。答曰,省疏具悉。爾其勿辭,從速上來察職。
持平趙翼命牌不進,罷職傳旨。傳曰,只推勿罷。
吏曹判書趙泰耉上疏。大槪,千萬夢寐之外,忽叨天官之長,聞命宸駴,不知所出。以臣才分,萬無堪承之望,不得不冒死呼籲,伏乞將臣新授之職,亟命改正,以重官方事。入啓。答曰,省疏具悉。卿其安心勿辭,速出行公。
院啓,請前南兵使李尙拿問定罪。請還收甲山遠竄罪人鄭澔量移之命。措辭見上新除授居昌縣監李泰蕃,本職除授之後,聞有物議,冒沒辭朝,無所顧憚,事之可駭,莫此爲甚。請居昌縣監李泰蕃罷職。新除授司諫柳述,時在京畿楊州地,請斯速乘馹上來事,下諭。答曰,不允。末端事及下諭事,依啓。前啓尹就商遠地定配事,停啓。
京畿監司書目,衿川呈,以同副承旨尹星駿辭職上疏上送事。啓。答曰,省疏具悉。爾其勿辭,從速上來察職。已上朝報
許玧,以戶曹言啓曰,故光城府院君金萬基癸亥年恩賜田結,尙未準受矣。忠淸道海美縣所在兵營屬數外屯田畓竝七結五十四負五束,自本家望呈願受,依例折給,何如?傳曰,允。
又以義禁府言啓曰,權卨更推後,以夫差·夫業等去處,使其族屬及奴僕定限跟捕之意,稟啓允下矣。限一朔捉現事,卽爲分付之意,敢啓。傳曰,知道。各別嚴明,分付。
以慶尙監司狀啓,安東等官居私婢石梅等渰死事。傳于許玧曰,令本道恤典擧行。
吏曹判書趙泰耉疏。伏以臣之無狀,負罪屛蟄,無所比數於人。自蒙恩敍以來,除旨頻仍,職事日埤,所叨諸任,罔非賤分所不當得者,循省愧懼,若隕淵谷。唯是感激恩遇,辭遜不得,輒復冒昧趣造,以承嚴命,蚊負已重,理宜顚沛,憂悸憧憧,日夕靡弛。迺於千萬夢寐之外,又承此千萬不敢當之命。臣益不勝駭然驚惕,怵然危悚,誠不知置身之所也。念此天官之長,何等職責,苟非其人,國乃受病,其不可不愼簡也,明矣。如臣庸暗,百事不能如人,曾忝佐貳,已多瑕纇之積。今乃使之據首席而摠其權,其可有一分稱塞之望乎?目今時象,千乖百裂,蠻蜀之爭,日以益甚,瞿塘之險,未足喩此。前乎臣而受此任者,無非宿德峻望,而賢於臣遠甚矣,多不免於狼狽,顧臣以何鑑識,以何力量,乃能調適醎酸,鎭服物情,得不至於僨敗顚覆之患乎?卽此一款,決無可堪之勢。且念臣群從兄弟,竝被委任,一門之內,榮耀已極,臣尤不才冥升,致位隆顯,涯分已溢,滿盈可戒,懍然憂懼,有甚集木。矧當彼此睢盱之時,猥處人物權衡之地,是益注其方溢之器,以促其將逮之菑也,此臣所以循墻欲走,而不可得者也。衷情危迫,不得不冒死呼籲,伏乞天地父母,俯賜鑑諒,將臣新授非分職,亟命改正,以幸國事,以安微分,不勝萬幸。批答見上燼餘
訓鍊院啓曰,前副修撰鄭纘先,都監郞廳,已爲啓下,而方在罷散中,時無職名,依例付軍職冠帶常仕,何如?傳曰,允。訓院
禁府啓曰,平安兵營官奴之正等,呈狀於備局以爲,前縣監崔國亮,爲本營軍官時,營妓汝今,作爲房直矣。國亮,初則牢諱,中則以果爲上來,而方在楊州地調病爲言,末乃出示汝今,而人馬糧資,吾當備給,姑待數日率去云云。一日二日,終無出給之意,刻期現出之事,備局題辭內,果如狀辭,則事極可駭。依法處置後牒報事,據崔國亮之弟世亮及其奴尙發等,捉來推問,則其所納供,多不成說,而率置汝今一款,亦不能自掩。所引崔世衍,卽爲推問,則國亮,潛置汝今於其家越房,百般遮格,使不得尋覓,畢竟見捉於世衍,自筆手記,有吾自當之之語。且給錢兩馬匹背巨里於之正處,欲爲中間彌縫之計,隱匿營婢之跡,斷斷敗露。當此朝令申嚴之日,國亮之蔑法冒禁,潛莊官物,已涉可駭,而當初推捉之時,或現或隱,不卽出給,及之正等呈狀備局,事不得已之後,始乃出現,甚極痛惋。所當依法科罪,而係是朝官,移義禁府處置,何如?傳曰,允。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?瘡口流汁漸少,而已有收斂之勢乎?臣等不勝憂慮,敢來問安。答曰,知道。瘡口流汁漸少矣。勿爲逐日問安。
京畿監司書目,水原呈,以判尹尹德駿辭職上疏上送事。啓。答曰,省疏具悉。因一過當之論,決意下鄕,一向引嫌,殊涉太過。卿其安心勿辭,從速上來行公。
禁府,尹就商淸州牧定配。啓。已上朝報
許玧,以都摠府言啓曰,今日入直軍士,中日習射,請出標信。
韓配周,以兵曹言啓曰,卽者都摠府下人來言,一所監軍申翊夏,受點之後,猝得暑癨,方在奄奄中,無以受牌云。不得已原單子,改付標以入之意,敢啓。傳曰,知道。
又以御營廳言啓曰,因傳敎,敦義門樓造成事,命下矣。本廳別將申漢章,差定都廳,今七月二十五日,虹霓石,及南邊四間許,北邊二間許體城傾頹處,竝爲撤毁始役之意,敢啓。傳曰,知道。
以東萊府使,以通信副使船格軍柒原居池暹,乘船放砲時,三穴銃破碎,鐵片直入其項,卽爲致死事狀啓。傳于許玧曰,池暹,令本道恤典擧行。
判尹尹德駿疏,伏以臣,頃主試事,重遭人言,而法綱疏闊,迄無査勘,辭單之上,只遞本職。此爲聖上曲護之恩,臣巧免之幸,而若臣廉隅,終有不可擧顔周行者,不得已自屛自竄,以謝物議,以靖私分,而所兼諸職,俱是緊重,瘝曠旣有其罪,控辭亦涉煩猥,一味悶蹙,寢食不寧。不意京兆新命,又下於跧伏竢罪之中,臣惶恐感激,益不知置身之所也。噫,試事是非,自有公論,罪之有無,本不係於臣之語默。設令自明,而有益於免罪,白首殘年,名忝宰列,而費力呶呶,實爲士夫之羞,此臣所以引罪自咎,一切無辨而已。第洪重休疏論之後,旋卽覺悟,歸之於所聞,爽實在臣,私義猶愧。平日持身之無狀,以招謗跡,只宜削跡朝班,息影世路,況其持之愈力,言之愈深?乃曰,浮囂之言,獨發於二所,致疑之說,獨及於錫三。又曰,試事乖宜,人言難防,重休之言,方且不知其極,而其心之不快,卽臣危禍所伏處也。臣雖欲仰恃寵眷,俯戀爵祿,其何敢輕投此足而冒進也?伏聞近日,玉體欠和,在外憂慮,曷有其極而身病又苦,不得上道,臣之罪戾,轉益深重。伏乞聖慈,特賜鑑諒,遞臣本兼諸任,仍命銓曹,削臣姓名於朝籍,以嚴國體,不勝幸甚。批答見上
上在慶德宮。停常參·經筵。
下直,安奇察訪鄭熙章。
京畿監司書目,楊根呈,以工曹判書崔奎瑞辭職上疏上送事。啓。答曰,省疏具悉。卿其勿辭,從速上來行公。已上朝報
韓配周啓曰,大司憲權尙夏,執義李宜晩,掌令李慶昌,掌令權呈辭,持平趙翼命未肅拜呈辭,持平洪尙賓未署經,今日以監察茶時之意,敢啓。傳曰,知道。
許玧,以備邊司言啓曰,宮屯或存或罷之處,分付諸道,詳査啓聞後稟處事,本司纔已啓稟,允下矣。頃在戊子年,各道折受處,自本司別單書入,稟旨存罷之時,諸宮家及衙門·各軍門折受屯田,一體擧論矣。今此聖敎,特出於軫念外方民隱,則近來折受之多貽民弊者,不特諸宮家爲然,依前竝與各衙門·諸軍門折受處,而通同詳査啓聞,宜當。以此意分付,何如?傳曰,允。
疊出又以刑曹言啓曰,平安兵營官奴之正等,呈狀於備局,以爲前縣監崔國亮,爲本營軍官時,營妓汝今,爲房直矣。國亮上京之時,留其奴馬,偕來汝今而來。自本營,汝今族屬,囚禁督現。之正,以汝今一族,追蹤上來,而方在楊州地調病爲言,末內出示汝今,而人馬糧資,吾當備給,姑待數日卒去云云。一日二日,終無出給之意,刻期現出事,備局題辭內,果如狀辭,則事極可駭。依法處置後牒報事,據崔國亮之弟世亮及其奴尙發等,捉來推問,則其所納供,多不成說,而率置汝今於其家越房,百般遮格,使不得尋覓,畢竟見捉於世衍,而國亮自筆手記,有吾自當之語。且給錢兩馬匹背巨里於之正處,欲爲中間彌縫之計,其隱匿營婢之跡,節節敗露。當此朝令申嚴之日,國亮之蔑法冒禁,潛藏官物,已涉可駭,而當次推捉之時,或現或匿,不卽出給,及至之正等呈狀備局,事不得已之後,始乃出現,尤極痛惋。所當依法缺令義禁府處置,何如?傳曰,允。
上在慶德宮。停常參·經筵。
未時,太白見於巳地。夜四更,月犯東井星。
下直,全羅兵虞候鄭惟昌,白峙僉使孫時英,永宗僉使柳㵑,乶下僉使金聲澄。
中殿·世子宮·嬪宮,藥房問安。答曰,知道。
藥房啓曰,風雨連日,日氣陰涼,伏未審日間,聖體調攝,若何?瘡口流汁益小,而其有完合之勢乎?臣等不任憂慮,敢來問安。答曰,知道。瘡口流汁一樣矣。
禁府照目,朴希顔慶州府義谷驛徒三年定配。啓。
禁府,吳重周·崔國亮拿囚。啓。
京畿監司書目,高陽呈,兵曹參判李晩成辭職上疏上送事。啓。答曰,省疏具悉。卿其勿辭,從速上來察職。
吏曹啓曰,承旨有闕,政事,取稟。傳曰,再明日爲之。
訓鍊都正金重器,請對入侍。已上朝報
許玧,以禮曹言啓曰,卽接成均館所報,則昨日大成殿西庭銀杏樹一枝,爲風雨所摧折,頹壓於西廡末間,樑上蓋瓦,多至毁破云。殿內至近之地,不可無慰安之擧,慰安祭,不卜日,來二十六日設行,而摧折之木,則令本館卽爲斫去,蓋瓦等有頉處,擇日擧行,何如?傳曰,允。
南致熏,以禮曹言啓曰,卽接永禧殿參奉所報,則正殿東邊內墻二間許,去夜崩頹云。正殿至近之地,不可無慰安之擧,慰安祭,不卜日,來二十六日設行,而墻垣改築之役,則別定監役官,趁卽擧行事,分付,何如?傳曰,允。
韓配周,以義禁府言啓曰,平安道巡撫使別單啓刑曹粘目,咸從前縣令韓世億,平安道前兵使吳重周,及刑曹啓辭,前縣監崔國亮,移本府處置事,允下矣。吳重周·崔國亮等,今方待命於本府,卽爲拿囚,韓世億,在於平安道嘉山地本家云,依例發遣府羅將,拿來,何如?傳曰,允。
許玧,以御營廳言啓曰,今月二十五日敦義門,當爲撤毁矣。城門未成之前,不可無別爲守直之擧,以本廳出番鄕軍,每夜十名式,牌將率領,與當該守門將·部將,一體守直之意,敢啓。傳曰,知道。燼餘
今日入侍時,摠戎使金重器所啓,日昨筵中,戶曹判書金宇杭,以北漢役所擧行節目,有所陳達,而其中城廊等役,各軍門分授造成之意,亦已定奪矣。誠廊可設處,預爲計量,則三軍門,各造四五十處,然後軍兵可以容接。事役誠爲不些,勢將待春爲之,而春間則不特此役,行宮及倉舍諸般營造,一時竝擧,木物輸運等事,極其浩大,今方拮据,而城外三千洞·獅子頃洞兩處,多有松木。此雖非行宮造成之材,而城廊等役,則亦可用之。許令各軍門,或四五百條,七八百條式,參量斫用,事甚便好,而卽今諸都監燔瓦,亦已始役,元株則用於城廊,末端木則令燔瓦所取用,似宜,故敢達矣。上曰,參量許斫,以爲緊用之地,可也。
又所啓,文殊峯一麓,逶迤爲三千洞,登文殊望之,則山脚低下,別無對沖處,而其中紗帽峯,與城內富王洞對峙。此若全無設備,或有日後賊登之患,則大砲之越來,不無其慮,徐待城役畢後,設築一墩臺於此處,以備不虞,似爲萬全。此雖非緊急稟定之事,而小臣登對未易,故敢此竝達矣。上曰,形勢誠然,則卽今雖不必竝擧,徐觀前頭,宜有設墩之擧矣。右副承旨韓配周所啓,今此山城,幸賴聖上快斷大計,始役未幾,今已垂完,孰不欽仰我聖上與民共守之至德乎?卽今行宮之役,戶曹當之,城門城廊及標樓等役,三軍門各有分授,至於將臺之役,則屬之摠廳,似爲均役之道。且摠廳物力,足可擔當,使之次知造成,何如?上曰,大將入侍矣。本廳形勢,可以爲之乎?金重器曰,本廳雖殘薄,此係國家重事,且有擧行之命,則雖有大於此役,敢不爲之乎?上曰,自摠戎廳爲之,可也。重器曰,城內峯巒中可合將臺處,三軍門各有分授,而其中紫丹峯最高,便於通望。若不以壓臨行宮爲欠,則當以此峯定基,造成將臺乎?上曰,依爲之。
又所啓,山城旣築之後,則軍餉所當急時措置,□□□慮,以各道儲置米三十萬石,自明年輸入此城,用舊蓄新,恒留其數,以爲不虞之備,則國家遠慮,無過於此,故臣以所懷敢達矣。上曰,旣設山城之後,則措置軍餉,最爲急務,令廟堂稟處,可也。重器曰,山城儲穀,誠爲急務,糶糴之道,將竢講定,而第各樣倉庫,雖不盡入於城內,形勢險阻,城外亦然,毋論城內外,凡於賊不可通行處,隨意設倉,以便糶糴之路,似好矣。上曰,此亦令廟堂,商議稟處。配周曰,山城設倉事,今若定計,則各其司,例有所管,倉庫營造物力,不必自朝家一一劃給,令各其司自爲料理,擔當造成,似好,以此意分付,何如?上曰,此亦一體稟處,可也。備局謄錄
今日入侍時,金重器所啓,築城牌將,初以各軍門將校,啓下使役,而治道牌將,則追後差出,故未及啓下矣。卽今治道纔畢,旋爲移送於行宮基址修治之處,而論以功役,則與築城牌將無間,此亦畢役後書啓時,似當竝爲書入,故敢達。上曰,書入時,一體書入。摠戎廳謄錄
午時,上御〈興〉政堂。摠戎使金重器請對引見。摠戎使金重器,右副承旨韓配周,假注書李國休,記事官權德載,記事官金在魯入侍。金重器進伏曰,城役形止,多所稟達,而玉候連在靜攝中,請對有所不敢,未得陳稟矣。目今築役垂畢,將有次第擧行之事,故敢此請對矣。上曰,稟定,可也。
疊書金重器所啓,築城牌將,初以各軍門將校,啓下使役,而治道牌將,則追後差出,未及啓下矣。卽今治道旣畢,旋又移送於行宮基址修治之處,而論其功役,則與築城牌將無間,此亦畢役後書啓時,似當竝爲書入,故敢達。上曰,書啓時,一體書入,可也。
上曰,新出之路,何如?重器曰,治道極難,多費人力而治之。所治新路,雖不及平地坦途,而廣可三間,狹則數間許,隨破隨補,則亦堪爲山路之可行矣。又曰,小臣終始往來,此城形止,蓋無未見之處。凡城,高築然後可用,而此城則四面絶險,故當初磨鍊時,以平地高築則十四尺,其次十二尺,山上高築則十尺,其次六七尺,女墻通共四尺爲準,而皆用二字缺高築處步數,爲二千六百三十一步,半築處步數,爲二千三百三十五步,築女墻處步數,則二千二百八十八步矣。城高稍似不足,而體城十四尺,或十二尺,竝女墻四尺,總百三尺餘矣。雖欲加高於此,勢險難築,不得已參酌築之,而其中半築而加女墻處,及只築女墻處,則雖平時人跡之所難到,寇賊決不能上,如義當·羅漢·甑峯等處,內外形勢然也。且其運石無路處,或三十餘步,或六七十步許,全不築處,間有之,而此尤天險,無以加矣。城門則十二處內,西北各置門,東置兩門,門上有樓,南至文殊,又置兩門,兼設暗門,其制稍大,其餘六門,皆暗門之小者,而其中水勢悍裂,不可設門處,則刻石鱗築,錯通小穴,以洩水道,其高可四丈餘矣。上曰,高築十四尺,竝女墻四尺,合三丈半,則此爲不低之城矣。重器曰,都城亦有三丈處,或有不三丈處,而此城則初欲限五丈許築之矣。基址率。缺
上在慶德宮。停常參·經筵。
未時,太白見於巳地。夜一更,流星出河鼓星下,入西方天際,狀如拳,尾長四五尺許,色赤,光照地。
下直,蒜山僉使李梫,群山僉使趙廷元,文城僉使申汝述。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨日入侍醫官金有鉉·權聖徵等所傳之言,瘡口近處,微有赤暈,而又有燻熱之氣,濃汁亦稍多云。臣等伏不勝驚慮之至,今日與諸御醫,趁早入診,詳察症候,宜當,敢來問安,竝此仰稟。答曰,知道。入診事,依啓。
政院啓曰,大司憲權尙夏,執義李宜晩,掌令李慶昌俱在外,掌令權呈辭,持平趙翼命呈辭受由,洪尙賓未署經。連日監察茶時,事甚未安,除在外受由未署經人員外,呈告人員,牌招察任,何如?傳曰,允。又啓曰,大司成崔昌大,聞其父判府事崔錫鼎所患甚重,蒼黃下鄕,陳疏到院,而使其家僮直呈,有違格例。原疏退却,而係是大臣病患,故敢啓。傳曰,知道。遣御醫持藥物看病。
持平趙翼命三度呈辭。入啓。遞差。
大殿受鍼後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
備邊司啓曰,臣等今日外司開坐,而本司堂上參坐,只是三員,無故不進之員頗多,殊無日昨筵席陳達申飭之意,右參贊尹世紀,副護軍黃欽,近月以來,一不參坐,禮曹判書李墪,吏曹判書趙泰耉,韓城君李基夏,連呈辭疏,不爲參坐,竝卽牌招察任,判尹尹德駿,兵曹參判李晩成,雖有一時難安之情,所帶兼任,俱是緊重,而纔遞本職,私自下鄕,仍而從縣道陳疏,卿宰之列,有此違法任便之事,其在事體,殊涉未便,判尹尹德駿,兵曹參判李晩成,竝從重推考,使之從速上來察任,何如?傳曰,允。
府啓,請還收己卯文科追復之命。請還收潛越宮城罪人金敏才參酌定配之命,依律處斷。措辭見上請參覈使宋正明削奪官爵事。請接伴使兪集一罷職不敍,平安監司李濟罷職事。入啓。答曰,勿煩。
院啓,請還收甲山遠竄罪人鄭澔量移之命。答曰,勿煩。前啓前南兵使李尙拿問定罪事,停啓。
謝恩,吏曹判書趙泰耉,禮曹判書李墪,副護軍黃欽。
上在慶德宮。停常參·經筵。
未時,太白見於巳地。
下直,海南縣監李增祿,長連縣監崔仁垕,登山僉使李忠邦,龍媒僉使車萬壽。
大殿,政院·玉堂問安。答曰,知道。二品以上·六曹·大司諫問安。答曰,知道。勿爲問安。中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?瘡處受鍼之後,赤暈及燻熱之候,其有減歇之效,而流汁亦爲漸少乎?臣等不勝憂慮,敢來問安。答曰,知道。瘡處赤暈及燻熱之候減歇,流汁連出矣。
工曹參議李台佐辭職上疏。入啓。答曰,省疏具悉。爾其勿辭,救護母病。
府啓,請還收己卯文科追復之命。請還收潛越宮城罪人金敏才參酌定配之命,依律處斷。措辭見上王府按獄之體,至嚴且重,凡諸罪囚之不爲遲晩者,啓請刑推,事例則然,而今此禁府罪人權卨,罪名甚重,有非他囚之比,按治之臣,固當據法請刑,而一推再推,以致延拖,物情之訝惑,固已多矣。至於金夫差,使其家人推現之請,別創新規,尤極苟且,大損事體,且關後弊。請禁府當該堂上竝命從重推考。守令年限,載在法典,近因大臣陳箚,更加申嚴,而宣川府使全百祿以年過七十之人,差除邊邑,殊乖法例,致有物議,自有海警以來,沿邊守宰,尤宜愼簡,而郭山郡守李箕燦,爲人疲劣,擧止不似,字牧之任,決非所堪。請宣川府使全百祿,郭山郡守李箕燦竝命改差。答曰,不允。末端兩件事,依啓。前啓,參覈使宋正明削奪官爵事,及接伴使兪集一罷職不敍,平安監司李濟罷職事,停啓。
院啓,請還收甲山遠竄罪人鄭澔量移之命。答曰,勿煩。
謝恩,左副承旨任舜元,右副承旨許玧,同副承旨韓配周。已上朝報
有政。吏批,判書趙泰耉進,參判尹趾仁進,參議李光佐在外,右承旨任舜元進。吏批啓曰,四館積滯,依例秋別遷,何如?傳曰,允。
以金德基爲承旨,林象德爲副修撰,金啓煥爲持平,金東弼爲司書,金潚爲益山郡守,全爾樟爲居昌縣監,洪九采爲漢城判官,李徵成爲司圃奉事,李普爀爲翼陵參奉,曺錫禹爲造紙別提,吳命恒爲兼中學敎授,洪致中爲兼南學敎授,申鐔爲軍資正,文德龜單付學正,孫命采單付學錄,趙泰耉·朴權·趙泰老差承文提調,崔昌大差副提調。
兵批,行判書崔錫恒進,參判李晩成在外未肅拜,參議任胤元進,參知宋徵殷進,左副承旨許玧進。以李渭老爲五衛將,李徵休爲都摠經歷,崔鍞樞爲宣傳官,柳應運爲翊衛,趙宇景爲司禦,申命尹爲內禁衛將,柳重起爲知事,柳惠章爲荏子島僉使,朴秀山爲知世浦萬戶,尹星駿付副護軍,趙翼命付副司直,鄭楷·張震炳付副司果。兵批啓曰,閑良朴時珪,以賊人捕捉之功,加資事,命下矣。朴時珪,係是閑良,何以爲之?敢稟。傳曰,特爲加資。
任舜元啓曰,摠戎使金重器,以北漢行宮開基事,今方出去,其所佩右邊捕盜大將命召,以左邊捕盜大將及大將牌傳令牌,來請還納,何以爲之?敢稟。傳曰,仍佩往來,左邊捕盜大將,兼察,可也。
又啓曰,右邊捕盜大將,以左邊捕盜大將李基夏兼察事,命下矣。左邊捕盜大將李基夏,卽爲牌招,聽傳敎之意,敢啓。傳曰,知道。
又以御營廳言啓曰,本廳來八九月兩朔應立左部前司屬慶尙道右道五哨軍兵六百七十名,及京案標下軍七百五十九名,已爲逢點整齊矣。來八月初一日,與前部後司軍兵替代後,舊軍放送之意,敢啓。傳曰,知道。
又以御營廳言啓曰,本廳來十月十一月兩朔應立左部左司屬慶尙道右道五哨軍兵,來九月二十五日,京中逢點,十月初一日,與前司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳言啓曰,本廳屬海西十四番別馬隊五十四名,標下軍一名,已爲逢點整齊矣。來八月初一日,與北二營入直別馬隊替代後,舊軍放送之意,敢啓。傳曰,知道。
又以御營廳言啓曰,今此下番馬步軍兵別破陣試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以禁衛營言啓曰,來十月當七番中部右司屬江原道五哨軍兵,來九月二十五日,京中逢點,依例准二朔立番,十一番海西別驍衛,一體調送,逐朔立番之意,兩道監·兵使處,預爲知委,何如?傳曰,允。
又以禁衛營言啓曰,七番中部中司屬京畿四哨,江原道一哨,合五哨軍兵六百五十二名,九番海西別驍衛五十五名,步軍標下一名,點閱整齊,來八月初一日,與內外各處入直馬步軍兵缺四字代後,舊軍放送之意,敢啓。傳曰,知道。
許玧,以兵曹言啓曰,今七月二十六日,幼學李震明,鎭軍李萬興稱名人,自開陽門入來,幼學尹夢虎稱名人,自興化入來,差備門外擊錚,極爲駭愕,竝令攸司囚禁治罪。開陽門守門將金九鼎,興化門守門將金聖臣,常時不能禁斷雜人,以致闌入,俱難免其責,竝推考,何如?傳曰,允。
又以吏曹言啓曰,今此社稷大祭薦俎官工曹參議李台佐,母病猝重,有難離側,預差行副護軍李敏英,今方下鄕云。肄儀在於明日,不可不急時變通,實預差,竝改付標以入,而帶職下鄕,旣有朝禁,則李敏英之任意下鄕,難免其責,推考,何如?傳曰,允。
又啓曰,兵曹郞廳來言,闕內各處入直軍士,夜巡檢云矣,敢啓。傳曰,知道。
上在慶德宮。停常參·經筵。
未時,太白見於巳地。
下直,慶尙監司李宜顯。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。
藥房啓曰,日候涼暖不齊,伏未審夜來,聖體調攝,若何?瘡處赤暈盡減,燻熱之氣,不復發作,而流汁亦已少止乎?臣等今日,與諸御醫入診,詳察症候宜當,不勝憂慮,敢來問安,竝此仰稟。答曰,知道。瘡處赤暈,幾盡消減,燻熱之氣,更不發作,流汁漸少矣。勿爲逐日問安。
傳曰,慶尙監司李宜顯,留待引見。
全羅監司書目,益山郡守李眞卿,今月十八日遭母喪事。
院前啓,甲山遠竄罪人鄭澔量移之命還收事,停啓。
府啓,請還收己卯文科追復之命。請還收潛越宮城罪人金敏才參酌定配之命,依律處斷。措辭見上答曰,勿煩。
平安假都事書目,義州呈,以鷰産異禽,事係變異事。已上朝報
金德基,以吏曹言啓曰,今此社稷大祭亞獻官左參贊李彦綱,適遭臺啓,情勢難安,故不得已以預差戶曹判書金宇杭,陞實改付標啓下矣。今聞宇杭,遭一家喪慽,未免犯染云,不可無急速變通之道。如此苟簡之時,例有刑官竝爲差祭之規,實差刑曹判書金錫衍,預差韓城君李基夏,改付標以入,而金宇杭之犯染,雖與實差有間,揆以致齊之節,事涉未安,推考,何如?傳曰,允。
又以禮曹言啓曰,社稷神室樑上塗灰與薍簾等物修改之由,大祭兼告事,旣已啓下矣。但念樑上塗灰,則必有移還安之擧,大祭祭官仍爲等待,還安之擧,其在事體,似有拘礙,樑上塗灰,則改擇日擧行,何如?傳曰,允。
又以司饔院官員,以都提調意啓曰,上年秋楊口縣所掘取白粘土,分載於春川府船隻,今春當納者十石,敗船之報,四月始自監營,粘移本院矣。致敗代白土,今始輸納分院云,此是缺二字未凍前所當輸納者,而送于今夏者,已不免稽滯。缺七字至周年而後,改備代納,本官之不能嚴飭色吏,缺六字供所用許久,而僅得畢納,揆以事體,宜有警責之擧。色吏·船人等,本院已令本道治罪,而當該府使,亦不可置而不論,推考,何如?傳曰,允。
又以刑曹言啓曰,本曹郞廳及所屬各司官員,今辛卯春夏等褒貶,因判書有故,限內不得爲之矣。今始磨勘以入之意,敢啓。傳曰,知道。
又以弘文館言啓曰,本館上番校理李眞儉,以御營廳郞廳,今日坐起時,晝仕出去之意,敢啓。傳曰,知道。
又以弘文館言啓曰,新除授副修撰林象德,時在全羅道務安地,經筵入番事緊,請斯速乘馹上來事,下諭。答曰,依啓。
又以春秋館郞廳,以領·監司意啓曰,頃日五臺山史閣曝曬史官宋成明書啓中以爲,史庫守直,專靠僧軍,當初事目,以四十名定額,令本道別擇永定,該曹據其成冊,各給守直帖文,雜役身役一切蠲除事,明白啓下。又於丙寅年間,因史官書啓,以江陵·襄陽有根着僧人各三十名成冊缺五字爲常,如有逃故·退俗·老除·雜頉,各其名下,懸錄代定僧人之缺憑考前案,成出代定僧帖文,下送兩邑事,啓下知委缺今歲月寢久,當初成冊僧人,太半有頉,更無代定給帖之事。卽今只以兩邑僧人,輪回守直,旣非永定之軍,從而見侵於諸般身役,朝聚暮散,擧無持久守護之念。史庫凡事,極其虛疎,須依丙寅啓下節目,申飭本道,逐年成冊,分付該曹,成給帖文,隨闕補額,凡干身役一切勿侵事,知委于各官各驛,然後可以着實守護云。史閣守直,事體至重,丙寅改啓下節目,極其詳備,而自本道擧行者,寢至廢弛,卽今只以兩邑僧人,輪回守直,旣非永定,且多闕額,又無成冊上送帖文成給之事,見侵雜役,不能支堪,守直之虛疎,誠甚可慮。一依丙寅節目,申明擧行,而逐年成冊及雜役蠲除等事,如不遵依定式,自本館隨卽入啓論責,每於史官曝曬之行,亦爲詳察形止,添入書啓,宜當,以此分付,何如?傳曰,允。
又因兵曹啓目,在德鎭復舊萬戶,所佩兵符,令本院造送事,允下矣。發兵符,今已造成,依例定禁軍,咸鏡監司處下送,使之分處事,下諭,何如?傳曰,允。
又以訓鍊都監分授都城寅王山上峯體城頹圮處十二步許,今七月二十六日,已爲完築之意,敢啓。傳曰,如道。
敎慶尙監司李宜顯書,王若曰,若昔三代缺八方之中,嶺臬最重,控山帶海,州郡餘七十城,浮江達海缺二字踰累萬石,素稱物衆地大,爲一國之所資。是以政煩務殷,比諸道而難理,苟非村堪方面,疇能簡在予心?惟卿,承訓相家,闡名科第。風儀沖淡,內實有贍敏之才,宇量寬和,少已負老成之望。始從翰苑之簪筆,以至講殿之橫經。擢置銀臺,思不懈於惟允,進參銓席,心則存於至公。旣知卿內外之俱宜,當與予休戚之是共。眷玆南紀之一域,貽我北闕之殷憂。饑饉荐臻,公私有難保之勢,凋瘵孔棘,緩急無可恃之形。昔者淳古之民風,今變而薄惡,昔者禮讓之士習,今變而乖爭。嗟閭里怨咨之已深,慨朝家惠澤之未究。況今年一夏不雨,將玆土千里無禾。擧塡壑而捐溝,政急盡劉之歎,如捄焚而極溺,若爲全活之方。通重溟之使槎,資送之力旣竭,割半道之隣弊,租稅之出何從。其缺共理惟良,當是時屬子非偶,玆授卿以守慶尙道觀察使兼兵馬水軍節度使·大丘都護府使。卿其體予若恫之念,殫缺誠。倒廩傾囷,策預講於賙賑,爬癢櫛垢,政要在於撫民。正黜陟而去貪殘,明聽斷而息奸猾。儒學頹廢,宜思庠塾之興,邊圉疎虞,可忽牖戶之備。玆乃急先務也,餘悉舊制焉。於戱,災警驚心,殿屎溢目。予不忘白屋之下,意常切於懷綏,卿如在丹階之前,化豈緩於宣布?不多誥矣,其往欽哉。故玆敎示,想宜知悉。
午時,上御興政堂。藥房入診時,都提調李頤命,提調趙泰耉,副提調南致熏,記事官金尙奎·權德載·金在魯,醫官金有鉉·柳瑺·丁時梯·權聖徵·崔萬尙·吳重卨·李得英·白光璘·玄孝綱·卞三彬入侍。李頤命進曰,日候不均,風氣涼冷,數日內,寢膳之節,如何?上曰,寢膳連爲無事矣。又進曰,伏見問安批答,瘡處頗減爲敎,不勝欣幸。今則如無異耶?上曰,猶不如左邊矣。又進曰,按摩則亦覺牽痛乎?上曰,不然矣。又進曰,流汁漸少爲敎,其果白而淡乎?上曰,流汁少且淡矣。又曰,脚部核處一樣乎?上曰,差勝後一樣矣。又進曰,令醫官診脈。上曰,直爲診察瘡處,可也。泰耉曰,臣等亦欲入診矣。上曰,依爲之。聖徵以下,次次入診。頤命曰,入診時瘡患,若有未盡之處,則更爲受鍼之意,仰達矣。令醫官問議,如何?上曰,依爲之。聖徵曰,頃以若有未盡處,更當受鍼之意仰達,而瘡處雖有微微赤暈之氣,此乃收斂之效,勝於淡白。臣意則以桑灰水鹽湯淋洗爲宜矣。有鉉曰,至於淋洗則太早矣。重卨曰,瘡口有收合之氣,而比昨大勝,別無散鍼之事,第以鹽湯淋洗,好矣。得英·光璘·孝綱·泰齡所達,與徵·卨皆同。有鉉曰,鍼醫所見,皆以爲淋洗爲當,而雖曰瘡不厭洗,洗滌之際,或恐有害,臣意則終涉太早矣。頤命曰,淋洗則亦或有差勝之效矣。上曰,當觀勢爲之。頤命曰,勿爲散鍼事,定奪,如何?上曰,依爲之。頤命曰,頃以嬪宮患候,與醫缺刻進丸藥矣。爲日已久,故令醫女缺證候,而手指幾不仁,脚部之部,亦缺敎云。聞來驚慮,何可仰達,更與醫官,議定藥錄之意,敢達。上曰,依爲之。頤命曰,症候自前有之,近來加減,未知如何,而頃日中宮病患,亦以證錄下院,此病患證錄,亦自內書下則似好,故敢達。上曰,依爲之。頤命曰,大內憂患,種種不絶,靜攝中必多關念,而國家至今無螽斯之慶,臣民之憂,當復如何?嬪宮患候不輕,又如此,藥力得效,亦未期必,悶慮不可仰達矣。都提調李頤命曰,摠戎使請對時,有北漢親幸之敎,外議皆以爲,城役未畢,行宮未建之前,不可親幸,而若趁畢役後,欲爲往見,則其時當爲短晷專爲出往,然後或可還宮,而山谷峭深,陰寒倍緊,此亦可慮,趁春和親幸,似好,不必汲汲矣。泰耉曰,畢役後雖或出幸,行宮未建之前,實無住着處矣。頤命曰,藍輿行步,亦甚苟簡矣。上曰,豈必巡耶?頤命曰,行宮未成之前,自上雖欲往見,大駕無住停處矣。上曰,行宮造成之後往見,亦好矣。遂以次罷出。已上燼餘
今日藥房入診入侍時,提調趙泰耉所啓,頃日筵中,宗班·儀賓加資之犯徽號者,議大臣釐改事定奪矣。明義則自上旋覺其已改,而有所下敎,故爻周於擧條中,光德則議大臣已有釐改之命,而更爲詳考該曹文書,癸亥七月,明義·光德,一時釐改,而光德則改以靖德。今則只改收議中昭德二字之意,敢達。上曰,依爲之。宗親府謄錄
午時,上御興政堂。慶尙監司李宜顯留待引見。慶尙監司李宜顯,右承旨金德基,假注書李國休,記事官權德載,記事官金在魯入侍。李宜顯進伏。上曰,嶺南物衆地大,與他道有異,各別惕慮爲之。宜顯曰,聖敎至此,敢不盡心奉行,而臣以萬萬不似,猥受重任,必致僨敗,用是惶恐矣。上曰,卿雖未及赴任,有稟定事乎?宜顯曰,小臣未及赴任,本道凡事,姑未遙度,而第聞今年農形,則旱災孔慘云。前頭雖未可知,年事之凶歉,則似已判斷。如此之時,則凡係擾民之端,固當一倂防禁,推奴懲債等事,以道理言之,則有不可全塞,而至於凶歲,則推捉民人之際,大有騷擾之弊。臣則赴任後,別樣禁斷之意,敢達。上曰,依爲之。出擧條上曰,守令黜陟,監司之重任,考績之政,必善爲之。宜顯曰,謹奉聖敎擧行。承旨金德基,以讀宣傳敎及別諭,稟達而讀宣之。宜顯,伏聽訖,親擎面賜弓矢,退出。
上在慶德宮。停常參·經筵。
未時,太白見於巳地。
下直,慶尙左兵使李森。
今春夏等褒貶,濟州判官申善綄,旌義縣監鄭東里,大靜縣監權倫,以上中。
禁府,鄭澔平昌郡量移。啓。
校理李眞儉上疏。大槪,臣於直中,敢陳憂愛之悃,以備證事。入啓。答曰,省疏具悉。有懷疏陳,亶出憂愛,深用嘉尙,可不留心焉?內司之設,其來已久,有難革罷,軍屯賜與處外,一體査問,爲可矣。
判義禁崔錫恒,同義禁洪璛上疏。大槪,臣等於日昨臺啓,有不敢晏然於職次者,問備薄罰,不足以塞其罪。乞遞臣等本職及金吾兼任,仍治臣等之罪,以嚴獄體,以謝公議事。入啓。答曰,省疏具悉。卿等勿辭,從速察職。
刑曹判書金錫衍上疏。大槪,臣於擊錚人韓宗烒事,有不可晏然回啓者。仍陳病難冒據之狀,乞遞臣秋曹之任事。入啓。答曰,省疏具悉。卿辭至此,本職勉副焉。
禮曹判書李墪上疏。大槪,臣於宣川府使全百祿改差事,實有不敢安者,略陳注擬之委折,仍乞鐫斥臣職名,以謝臺議,以安私分事。入啓。答曰,省疏具悉。全百祿之年未滿七十,則臺啓爽誤,卿無所失,勿辭行公。全百祿,今無可遞之事,勿遞仍送焉。已上朝報
任舜元啓曰,大司憲權尙夏,執義李宜晩,掌令李慶昌在外,掌令權呈辭,持平洪尙賓未署經,持平金啓煥未肅拜陳疏。今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
兪命雄啓曰,同副承旨韓配周,連日呈病,不爲仕進,出納之際,事甚苟艱,卽爲牌招,何如?傳曰,允。
韓配周,以義禁府言啓曰,咸鏡監司狀啓刑曹粘目,三水前府使尹以泰,南虞候缺移本府處置事,允下矣。尹以泰·李享命,時在各其任所,發遣府書吏,依例交代後拿來,何如?傳曰,允。
又以禁府言啓曰,通津前縣監朴東相,以還上居末決杖事,承傳啓下矣。朴東相,今方待命於本府,拿囚決杖之意,敢啓。傳曰,知道。
忠淸監司狀啓,韓山郡大洞面居庶孽閔致雲渰死事。傳于韓配周曰,渰死人等,令本道恤典擧行。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,涼候漸生,伏未審此時,聖體調攝,若何?瘡處赤暈之氣,已盡消減,流汁漸小,而瘡口亦有收斂之勢乎?臣等不勝憂慮,敢來問安。答曰,知道。瘡處赤暈消減,流汁亦小矣。
判府事李頤命箚子。大槪,痺病因感猝劇,未赴起居之班。伏乞俯察,亟遞內局之任,仍治廢職之罪事。入啓。答曰,省箚具悉卿懇。有疾未參,別無所傷。卿其安心勿辭,亦勿待罪,從容善攝。仍傳曰,遣史官傳諭,遣御醫看病。
院啓,請鎭川縣監禹錫圭罷職不敍。請淸州討捕使林再茂罷職。答曰,不允。
刑曹參議李壄上疏。大槪,敢陳私悃,冀蒙矜許事。入啓。答曰,省疏具悉。爾其勿辭往來焉。
左參贊李彦綱,禮曹參判金鎭圭上疏。大槪,臣等所被臺劾,有非薄罰所可警責,乞命所司,先遞臣等金吾兼任,仍勘罪過,以爲按獄不嚴者之戒事。入啓。答曰,省疏具悉。卿等勿辭,從速察職。
說書金有慶上疏。大槪,臣於昨日召對罷出之後,素患痰塊之症,猝然上塞,頃刻之間,若將隕絶,不得不疾聲呼籲於天地父母之前。伏乞特許遞改,俾尋生路事。入啓。答曰,省疏具悉。爾其勿辭,調理察職。
持平金啓煥辭職上疏。入啓。答曰,省疏具悉。爾其勿辭,從速察職。
掌令權啓曰,臣於日昨,以禁府當該堂上請推,及宣川府使全百祿改差事,論啓蒙允矣。卽伏見金吾諸堂上曁春曹長席之疏,備論獄情之未詳,年限之未滿,臣於是,瞿然慙,繼之以訝惑也。臣本瞢昧,固未諳按問次第,而彼卨也,許多誕妄之狀,已露於告目現納之日,其所謂夫差者,旣與之交結往來,綢繆親密,則萬無不知去處之理,而若使其身搜捕,則或可尋問蹤跡爲言者,不過抵賴推托之辭,據法請刑,臣實未知其輕遽,而使其家人,定限推現一款,旣非王府按問之常規,則欲人之不爲疑惑,不亦難乎?臣之愚意,蓋在於法例之乖舛,事體之損傷,而不待緘答,徑先請刑,未詳事情,遽出常例等語,顯有譏切之意,臣竊慨然也。至於全百祿,則向於五六年前,其任湖閫也,臣已聞知其年之近七,故今於邊邑之除,心固爲訝矣。及其論啓之時,或慮其未審,招問吏曹政吏,則對以榜目年歲計之,則今年當爲七十七歲云。榜目係是公案,有足可徵,臣果信而不疑,有所論列,科年實年之增減,非臣意慮之所及也。未知重臣,於何考據,的知其實年耶?其年之未滿七十,果如重臣之言,則科榜之冒年,尤極可駭。不復詳察,苟然差除,豈不有乖於政例耶?然而重臣,旣斥以流聞之失,聖上,又以臺啓爽誤,今無可遞之事爲敎,臣之論事不審之失,在所難免。臣添叨言地,一字無補,草草數啓,亦皆生疣,其何敢一刻仍冒於臺次乎?請命遞斥臣職。答曰,勿辭。退待物論。
兵曹口傳政事,副司直金錫衍。已上朝報
備邊司啓曰,良役變通事,在外原任大臣處,問議以來事,下敎矣。遣本司郞廳問議,則領中樞府事尹趾完以爲,今之欲救良役之弊者,論議多端,而臣之淺慮,則曾陳戶布之外,皆非可救之道,伏惟上裁。行中樞府事崔錫鼎以爲,臣以罪衅屛蟄之蹤,未克趨赴朝命,方此省愆待罪,凡於廟謨詢問之際,不敢有所仰對,加以衰病日甚,經歲沈淹,精神昏耗,如在煙霧中,雖欲勉强其心思,指陳救弊之策,實無以量度事宜,備論得失便否之所在,惶悚震越,不知所出。行判中樞府事李□□以爲,臣自前月來,病情頓加,伏蒙天地罔極之恩,至煩御醫,持藥救視,延活至今,而痛勢雖減,阻食愈甚,粥糜亦廢,昏昏委席,前日隆召之下,旣以一行入覲仰對,而尙此稽淹,日夕悚霣,靡所自容。病中,伏聞聖上,特罷內司獄及梨峴後宮第,又因大臣箚,痛革宮差之弊,至於丙寅以後太僕牧場之移屬諸宮者,竝令還給,略無留難,此實前牒所罕覯之盛擧也。推是心以往,何憂乎國之不濟?臣雖退廢垂死,竊不勝忻祝聳抃,庶幾及見德化之成。今者備局郞官,以上命,詢及民役變通,諸說得失於蓬蔀之賤,臣欲以更張宿弊,惠恤黎元,藹然惻怛,有足感動。當此之時,苟有分寸識慮,可以仰裨聖志者,臣何敢以情迹自嫌,不盡其愚誠哉?顧念積弊流循之餘,變通實難。非灼見始末,知其必利無疑,而輕改舊法,不免隨事掣肘,則欲以捄弊,反或增弊。臣本昧於事務,重以疾病迷瞀,精神昏錯,實無以深究利病,指陳便否,仰副詢蒭之聖心,不勝惶恐。抑臣竊惟念,凡事有本有末,易曰,節以制度,不傷財,不害民。論語曰,節用而愛民,蓋用不節則必至於傷財,傷財則必至於害民。是以在古哲王,有愛民之心,必以節用爲先,今上下公私之間,浮沈之費日廣,軍國之需日縮,而生民之膏恤已竭矣。聖上如欲均役減徭,以惠斯民,則必先以節約抑損爲務,昭示儉德,禁絶弊習,使不至於傷財然後,裕國之道,保民之政,皆本於此矣。臣愚無知曉,敢以是爲獻,惟聖明加意焉。行判中樞府事尹拯以爲,垂死賤臣,尙冒分外官銜,猥瀆是懼,不敢籲免,長負罪戾,日夜戰兢而已。卽於意外,又有備局郞收議之事,臣終不敢當大臣之名,每於詢問之下,不能仰對,惶恐悶蹙,每不知措躬之所矣。況此莫重軍民變通之事,臣亦有何別樣意見,出於衆論之外者?重以精神日益昏昧,茫然無所省識,雖欲越分妄議,亦不可得虛辱朝命。罪又萬死,唯願亟蒙鐫削之恩,安其賤分,待盡於聖化之中而已。無任俟罪戰慄之至云矣,敢啓。答曰,知道。備局謄錄
上在慶德宮。停常參·經筵。
政院啓曰,大司憲權尙夏,執義李宜晩,掌令李慶昌俱在外,掌令權引避退待,持平洪尙賓未署經,持平金啓煥陳疏承批之後,尙不出肅,憲府無行公之員,連日監察茶時,事甚未安。持平金啓煥,卽爲牌招察任,何如?傳曰,允。
謝恩,持平金啓煥。
府啓,引嫌而退。兩啓論列,俱有所執,諸疏陳辯,何必爲嫌?請掌令權出仕。答曰,依啓。前啓,以大祭齋戒,今日姑停。
獻納梁聖揆啓曰,臣於鄭澔事,亦嘗累次連啓,而及至量移命下之後,與當初全釋時有間,不必一向爭執,故臣果與長僚,相議停止矣。今聞物議,以徑停重論,有所非斥云,臣何敢自以爲是,而苟然仍冒於臺次乎?請命遞斥臣職。答曰,勿辭。退待物論。
傳曰,史官一員待命,騎馬立之,大祭所內摘奸。
掌令權,就職。
大司諫李震壽啓曰,臣卽伏見同僚避辭,以鄭澔事,率爾停論,致有物議云,臣於是,不勝瞿然之至。本院還收之請,今已閱月,筵席量移之命,有異全釋,一向相持,亦有損於事體,玆與同僚,相議停啓矣。今者同僚,以此引避,則臣何敢獨爲晏然於臺次乎?請命遞斥臣職。答曰,勿辭。退待物論。已上朝報
成均館官員,以知館事意啓曰,今七月初七日儒生上旬輪次,今月內無故日退行之意,曾已啓達矣。大司成崔昌大,以親病出外,限內不得爲之之意,敢啓。傳曰,知道。節製謄錄日記廳郞廳金聖佑書。郞廳愼基慶校正。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,涼雨霏微,伏未審此時,聖體調攝,若何?瘡口流汁止息,漸有完合之勢乎?臣等不勝憂慮,敢來問安。答曰,知道。瘡處漸有完合之勢矣。
政院啓曰,大司諫李震壽,獻納梁聖揆,引避退待,今已經宿,而司諫柳述呈辭,正言韓祉在外,申靖夏未署經,本員無行公之員,不得處置。司諫柳述,卽爲牌招,以爲處置之地,何如?傳曰,允。又啓曰,因侍講院草記,未差宮官變通事,允下矣。政官當請牌招開政,而今日乃是私忌齋戒,何以爲之?敢稟。傳曰,牌招開政。
禮曹啓曰,今秋各陵展謁,當爲取稟,而自上方在靜攝之中,不得循例擧行,何以爲之?敢稟。傳曰,當展謁於康陵,以今月旬間推擇,可也。
領議政徐宗泰箚子。大槪,敢暴情懇,乞賜斥退事。入啓。答曰,省箚具悉卿懇。兩臣之言,非有深意,卿之引嫌,無已太過。卿其安心勿辭,速出視事,以副予望。仍傳曰,遣史官傳諭。
院啓,鎭川縣監禹錫珪,到任以後,無一善狀。窮春分糶,蓋委賑貸,而專委監色,多有不均之誚。軍器修補,朝令申嚴,而一任抛棄,全無繕治之事。至於衙中貿易之物,名色甚夥,侵徵多門,怨讟朋興。如此不治不法之人,不可仍畀字牧之任。請鎭川縣監禹錫珪罷職不敍。外方治盜之責,專在於討捕使,而淸州討捕使林再茂,政令疎迂,捕治不嚴,官門不遠之地,白晝大道之中,至有殺越奪貨之變,而視若尋常,尙未譏捕,事之驚駭,莫此爲甚。請淸州討捕使林再茂罷職。竝引嫌而退,消詳停論,不無意見,旣有物議,勢難仍在。請獻納梁聖揆,大司諫李震壽竝命遞差。答曰,依啓。
傳,前修撰金始煥,前副修撰鄭纘先,前正郞朴鳳齡,前修撰李明浚,竝敍用,前司諫李晩堅,前應敎李縡,副修撰林象德,修撰鄭栻,前副修撰鄭纘先,副修撰洪致中,居中·居下,竝勿論。
明日,王世子會講正時,辰初初刻。
禮曹啓曰,命下矣。康陵展謁吉日,令日官推擇,則初八日·九日爲吉云,而初七日太廟展謁事,旣已啓下,數日之間,連次擧動,似爲未安。初十日至十五日,皆有拘忌,十六日·十九日·二十日,皆吉云。旬前事勢如此,旬後雖有數三吉日,而與旬間推擇日之下敎有異,何以爲之?敢稟。傳曰,定於初八日,而太廟展謁,以二十日定行,可也。又啓曰,今此康陵展謁出還宮時,王世子闕門外祗送及城門外祗迎之節,依例磨鍊,而隨駕一款,何以爲之乎?敢稟。傳曰,隨駕一款,勿爲磨鍊。
政院啓曰,明日王世子會講時,賓客不可不備員,而右副賓客李晩成在外,左副賓客金鎭圭,以兼任金吾堂上辭免事,連日呈疏,不爲行公。會講盛禮,將不得備員,事甚未安。左副賓客金鎭圭,明日待開門牌招,使之進參,何如?傳曰,允。已上朝報
禮曹啓曰,上年,因本曹啓稟,大殿·中宮殿·世子宮所知全羅·慶尙道等道三名日物膳,自乙亥量減,咸鏡道三名日物膳,自丁丑停封,全羅·慶尙等道朔膳及京畿三名日物膳,自乙酉量減,江原道三名日物膳,自乙亥量減,朔膳,自壬午量減,而丁亥年,又因傳敎,本道物膳及朔膳,限明秋稍加裁減矣。量減與停封三名日物膳則冬至爲始,朔膳則十月爲始,復舊封進之意,分付,何如?傳曰,限明秋姑減。禮曹典享司
吏批啓曰,春坊闕員,今當差出事,命下矣。卽今闕員,只是兼官三窠,而可擬之人,或違牌坐罷,或居中下考,無推移備擬之勢,何以爲之?敢稟。傳曰,別單書入。
又啓曰,春防闕員,今當差出,而擬望之人乏少,相避竝擬,何如?傳曰,允。
又啓曰,宗班資犯徽號者釐改事,命下矣。宗班從一品資昭德,改以綏德之意,敢啓。傳曰,知道。
有政。以李齊尙爲鎭川縣監,權聖徵爲砥平監監,朴弼文爲禁府都事,李世最爲輔德,林象德爲獻納,朴鳳齡爲文學,尹星駿爲大司諫,尹德駿爲刑曹判書,白時謙爲郭山郡守。吏批
以邊尙聃爲雲寵萬戶,金演爲摠管,趙泰老爲副摠管。兵批
上在慶德宮。停常參·經筵。
下直,統虞候白漢相,咸陽郡守尹樟,永川郡守李喜聃,高敞縣監李喜華,天水僉使劉胤弼,玉江萬戶趙繼澄。
政院啓曰,今日王世子會講時,兩司當爲進參,而憲府多官,或在外,或未署經,行公之員,只有掌令權,持平金啓煥,而亦呈疏單,竝卽牌招,以爲推移進參會講之地,何如?傳曰,允。
院啓,新除授獻納林尙德,時在全羅道務安地。請斯速乘馹上來事,下諭。答曰,依啓。
副摠管梁重厦三度呈辭。入啓。遞差。
判府事李頤命箚子。大槪,承命敢陳愚見,以備裁察事。入啓。答曰,省箚具悉卿懇。縷縷箚陳,可見憂國之忱,而勉戒尤切,予當留心。條錄事,令廟堂稟處焉。仍傳曰,遣史官傳諭。
京畿監司書目,楊州呈,以大司成崔昌大辭職上疏上送事。啓。答曰,省疏具悉。爾其勿辭,救護父病。
護軍兪集一辭職上疏。入啓。答曰,省疏具悉。卿其勿待罪。
兼文學朴鳳齡上疏。大槪,恩敍特下,除書踵至,繼以天牌儼餘,嚴畏分義,不敢坐違,黽勉趨詣於闕門之外,而顧念情勢,萬分臲卼,咫尺天陛,末由入謝,玆不得不投疏徑退。伏乞聖明,亟治臣罪,以安私分事。入啓。答曰,省疏具悉。爾其勿辭,從速察職。
持平金啓煥上疏。大槪,母病猝劇,昨日敢陳危懇,而以齋戒不得上徹,今日亦爲還給,繼有請牌之擧,以親病請急,而退却不捧,曾所未聞,不料孝理之下,乃有此迫切之事也。母病乃是氣症,朝來適値下降,嚴召之下,不敢坐違,謹此趨詣於闕下,而病情升降無常,一日累次,暫時離側,人子之所不忍,不得不陳章徑退,臣罪萬死。伏乞亟遞臣職,仍治臣罪事。入啓。答曰,省疏具悉。爾其勿辭,救護母病。
吏曹口傳政事,司僕正洪好人。
領議政徐宗泰,左議政金昌集請對入侍。入侍時,甲山府使,雲寵萬戶拿來之代,差出後,一兩日內給馬發送事,榻前定奪。
夜二更,流星出立星下,入坤方天際,狀如拳,尾長三四尺許,色赤。以上朝報
備邊司啓曰,頃以藥房提調閔鎭厚,兪集一榻前所啓,人蔘,膠付爲大,間雜他物而現發者定律一款,令廟堂稟處事,下敎矣。藥料中人蔘,最爲要重,而用奸造成,其弊已久,事狀痛駭,宜有所嚴法禁斷,而尙未得變通矣。第採造之初,若別有御供所進,而有此奸弊,則雖用一律,事體固當,提調所達,宜與造銀錢之罪,一體定律云者,意蓋出此,而御藥所用,自該道輪定各邑,給價封進,或自該廳,別貿以進,其所進排者,非採造之人,常多擇貿於中外,則有難一一尋究其根本而論罪。其外諸司之用,及流行通貿者,臨用覺察之後,亦無以追覈其從來之處,然雖是御藥所捧,取其外美,而有不精之事,斷以一罪定律,其勢似難矣。自今內局所納嶺南羅蔘,嶺東人蔘,無論巨細,以不爲膠付者捧之,而或有用奸不精之事,則隨其邑標,可以推得其來處,封進官,從重論責,進排人,嚴刑重治,造成者,嚴刑二次後,邊遠定配。西北蔘採造之時,間雜他物者,嚴刑重究之意,令本道常加申飭,官捧之時,別爲詳察,間雜他物而現發者,各別嚴刑定配事,定式施行,宜當。今當秋採之節,趁速分付,何如?答曰,允。備局謄錄
今日領議政徐宗泰,左議政金昌集請對引見入侍時,宗泰所啓,京畿監司朴弼明,以陵幸時植炬事,有所稟報矣。丙戌年行幸康陵時,京中植炬,止於普濟院,普濟院以後,則畿邑勿爲待令事,有傳敎矣。今此拜陵,又在康陵,動駕時刻,雖不太早,程途不遠,廻鑾似不至窘急,頃年下敎,特出於軫念畿民省弊之意,今此植炬一款,亦依丙戌年例,限以普濟院,使之擧行,何如?上曰,此是近陵,雖不太早動駕,亦當未暮還宮,植炬,依丙戌年例,限普濟院擧行事,分付,可也。
又所啓,甲山犯越淸人事,纔已覆啓,而有所稟定之事,啓辭難以詳悉,故臣等玆敢請對矣。今此犯越人還去外,卽今拘留九人,且有所持牛馬,結幕我境,往來留連於民家,此誠無前之事,殊甚駭然。移咨押送,事理爲當,而第雖涉過慮,卽今機會,適有所不便者,鳳城査事,姑未完了,而前冬使臣狀啓中皇帝之言,及今來査官等,每以爲沿江一帶荒絶之故,頻有彼此犯越之弊,欲爲看審地界,詳定把守,以防生事云,而北往之請,纔得防塞之後,今以彼人犯越事移咨,則恐或彼以此執言,更有往審之計,此不能無慮。今使邊臣,縱還其拘留淸人,而仍加嚴飭,則卽今可得省事,而第犯越如是狼藉,若無押送之擧,則旣非事宜,且有妨於日後禁戢之道。以此問議於原任兩大臣及右議政趙相愚,則以爲,不無可慮,今則嚴飭縱還,似或爲便云,而本司堂上中趙泰耉·李墪·金鎭圭之意皆以爲,事勢雖不無可慮,凡事宜取其事理而處之,移咨押送,固不可已云矣。臣意則以爲可慮,縱還權處,或以爲便,而諸意如此,何以處之,敢此仰稟,欲俟下敎而定奪矣。左議政金昌集曰,西關江邊近處,則胡人,或因鹽醬之求得,越來者數矣,而三·甲近處,則曾無如此越來之弊矣。今番則前後越來者,其數至於十許名,而稱而失路出來云者,不成說話。地雖荒絶,江以爲限,則亦豈至不分境界乎?且人物及牛馬,如是多來,結幕留連,狼藉無忌,事當移咨押送,依法勘處,而但北路看審之行,彌縫屬耳,今又以此事移咨,則或不無更惹前請之患,而爲此之慮,專務姑息,則日後之弊,有不可勝言,終不如移咨押送之爲得矣。上曰,北路往審之擧,纔得防塞,而此際又有此事,今若移咨,則必有更請看審之慮云者,固不無意見,而今此犯越,非一二人之比,肆然往來留連,曾所未有。如欲嚴防日後之患,則移咨押送,爲是矣。昌集曰,壬戌年間,張三等二人,亦嘗越來,其飢餒疲殘,異於今來胡人,而其時猶且移咨,則刑部回咨中,罪人竝令押送,而旣已押送于厚春,故以此意回咨矣。比有不可無端還送,今若移咨押送,則當我人偕送,而或言由內路押來不便,但西北間路,則旣已防遮,決不可開許矣。上曰,然矣。入送時則當令我人押去矣。徐宗泰曰,犯越人定差員押送事,今當急速分付于本道,咨文亦令承文院撰出矣。押來之時,若令由咸興以下北道內地路,而轉往西關,則似爲簡便,而査官處,纔防北路,此雖異於沿江,事涉不便矣。上曰,北路纔已防庶,而今此犯越人,由北路押送,事涉殊常,定差員拿來京中,仍爲押送彼地,可也。宗泰曰,依壬戌年例,當送咨鳳城,以犯越人交付,而押來之際,將費多日,咨文不當與犯越人,累日相先後矣。昌集曰,査官未還之前,則似未及入送矣。上曰,咨文與犯越人,相先後入送,而其間日子,不可太遠矣。
上在慶德宮。停常參·經筵。
下直,同福縣監閔昌夏,在德萬戶蔡蓍龜。
任舜元啓曰,大司憲權尙夏,執義李宜晩,掌令李慶昌在外,掌令權呈辭,持平金啓煥陳疏受由,持平洪尙賓未署經。今日以監察茶時之意,敢啓。傳曰,知道。
藥房都提調李頤命,提調趙泰耉,副提調南致熏啓曰,連日蒸濕,伏未審此時,聖體調攝,若何?瘡處已盡完合,而不付膏藥乎?臣等久不入侍,今日率諸醫入診,宜當,不勝憂慮,敢來問安,竝此仰稟。答曰,知道。瘡處今已完合矣。勿爲入診,亦勿問安。
藥房再啓曰,因禮曹覆啓,康陵展謁,定於今初八日矣。卽今聖候新差,宜存少愈之戒,且老炎未退,霖雨又作,動駕之日,淸涼未可必,以調攝之道言之,先幸城內,以試氣力,實涉愼重,輕試城外,動駕終日,勞動極爲悶慮,昨日兩大臣之陳稟,亦出於此也。聖候久在靜攝之中,今有行幸之命,臣民莫不欽慶。一年一拜陵謁廟,自是情禮之不可已者,又非大段未寧時,則自有宣暢壹鬱之道。若非此時,群下固當仰承,而日氣適如此,若依前定奪,初八日展謁宗廟,更觀聖候如何,二十日退行陵幸,千萬幸甚。臣等旣不得入侍,不勝悶慮之至,惶恐敢啓。答曰,卿等之請至此,依爲之。
傳于南致熏曰,禮曹陵幸草記,以十九日·二十日爲俱吉云,康陵展謁以十九日定行,而或雨下則以二十日退行無妨,以此擧行事,分付該曹。
許玧,以禮曹言啓曰,藥房以陵幸退行之啓,依爲之事批下,繼下備忘中,康陵展謁,以十九日定行,而如或雨下,以二十日退行事,傳敎矣。依聖敎擧行節目中,以十九日改付標以入,而太廟展謁,當初以八月初七〈日〉啓下矣。依前啓下,以初七日擧行乎?敢稟。傳曰,依爲之。
又以兵曹言啓曰,今此康陵行幸時,侍衛軍兵等節目,今方磨鍊,而留都,以何營軍兵爲之乎?卽今擧動日期已迫,必須預先定奪,一體磨鍊分付,然後不無臨時窘急之患,則敢此仰稟。傳曰,己丑年,以何營軍兵留都耶?
又以兵曹言啓曰,本曹啓辭,今此康陵行幸時,留都,以何營軍兵爲之乎,敢稟。傳曰,己丑年,以何營軍兵留都耶事,命下矣。取考謄錄,則己丑年陵幸時,御營軍留都矣,敢啓。傳曰,禁衛軍留都。
許玧,以司饔院官員,以監膳提調意啓曰,咸鏡道七月令薦餘進上生鰱魚到院,故坼封監視,則未能新鮮,其臭頗變,而無片氷照暎者,當此秋炎蒸鬱之時,遠道所封之生魚,若不別樣照氷,則勢難免臭變,其臭變則其味之變,亦可知矣。莫重薦餘封進之物,有此未盡之弊,事甚可駭,故推問陪持人,則以爲,自安邊封進所,至永平則次次照氷以來,而抱川·楊州兩邑,以藏氷之消盡,不得照氷,以致如此云。卽今秋序未高,而兩邑藏氷已盡,使進上魚鮮,不得照氷,此難免不能檢飭之失,不可無警責之擧。楊州牧使金一鏡,抱川縣監朴尙淳,竝推考,何如?傳曰,允。
又以禮曹言啓曰,宗廟·永昭殿·敬寧殿七月令薦新咸鏡道所封生鰱魚,來到奉常寺,而本寺提調皆在外,故依近例,臣鎭圭,進詣本寺監捧,則鰱魚不能新鮮,其臭頗變,推問其故,則陪持人則以爲,抱川·楊州兩邑,藏氷已盡,不得照來,以致如此云。卽今秋炎尙苦,生魚不照氷,則其不能新鮮,勢所固然。陪持人所言,似是實狀,兩邑若善藏氷,則必不至消盡於此時,而不能檢飭以致秋未高而氷盡,使莫重薦新之物,有此未盡之弊,揆以事體,誠極可駭。臣則纔於廚院監捧薦餘進上,以無氷臭變,請推兩邑守令。又此請罪,似近疊罰,而薦新與進上,皆是莫重之事,而其所未盡,竝由於兩邑無氷之致,則不可以已因進上事請罪,今於薦新事而置而不論,楊州牧使金一鏡,抱川縣監朴尙淳,推考警責,何如?傳曰,允。
金德基啓曰,去七月朔日書中,張宇龜,篆文傍不書隷字,有違格例,而等第居三,至受賞格。請當該考官及張宇龜竝推考,賞格勿施。臣以該房,亦未卽覺察,不勝惶恐之意,敢啓。傳曰,知道。
又啓曰,卽見慶尙左兵使李夏楨狀啓,則紙尾無踏啓字處,不可無警責之道,推考,何如?傳曰,允。
以慶尙監司,以開寧邑內人家沈沒七十五戶,靑松邑內瓦家竝五十三戶,一時漂沒,眞寶境內村家漂沒者四十五戶,人命致死者,亦至八名,極爲驚慘,新寧閭家漂沒者,至於四十五戶,人物漂死者八名,家舍壓沒者亦至五家,星州人家覆沒,人物壓死者,男女老少竝十四名,安東人物渰死者,至於八名,家舍漂沒六十二戶,人命牛馬之渰死壓死,公廨閭舍之多數漂沒,俱極驚慘事狀啓。傳于任舜元曰,事極驚慘,令本道各別恤典擧行。
同副承旨韓配周疏,伏以,臣卽伏見兼文學朴鳳齡之疏,則以向日再疏之退却不捧,侵斥本院,至以用意取舍,費力操蹤,惟事阻遮爲言,臣看來,不勝駭怖,繼之以訝惑也。蓋鳳齡之疏,因都堂通塞間事,而堂下通淸,則郞廳主之,初以申鐔及李眞望事陳疏,則此固郞官應嫌之事,故本院果卽捧入,而厥後復以前承旨李泰龜事,又呈再疏,而堂上通塞則堂上主之,甚非郞官所知。且泰龜之更通銀臺,在於鳳齡未入銓之時,則此尤非鳳齡所可替當引嫌,故銓曹諸堂上再疏,則不得不捧入,而鳳齡再疏,則退而不捧者,蓋以此也。今其疏中,至謂用意取捨云者,無亦指此而發耶?誠可笑而不足辨也。大凡疏章之捧與不捧,惟在副位,其時黃海監司李㙫,以一事再疏,決不可捧入之意,屢次往復於鳳齡,而臣亦入直,相議退却矣。今其侵詆之言,若是深緊,臣何敢自以爲是,而晏然冒居於出納之地乎?伏乞聖明,亟遞臣職,以快人心,以安微分,不勝幸甚。答曰,省疏具悉。爾其勿辭,從速察職。已上燼餘
吏曹口傳政事,甲山府使柳龜徵。
兵曹口傳政事,雲寵萬戶邊尙聃。
政院啓曰,陵幸擧動,日期漸迫,而實史官之不得備員,事甚苟簡。前待敎宋成明,前檢閱朴弼夢,方在罷職中,又於褒貶居中,合在前期變通之道,何以爲之?敢稟。傳曰,竝敍用,中考,勿論,可也。
吏曹口傳政事,待敎宋成明,檢閱朴弼夢。以上朝報
備邊司啓曰,本司武郞廳李夢相,奔走勤仕,已滿十五朔。依例陞敍或守令除授事,奉承傳施行,何如?答曰,允。
上在慶德宮。停常參·經筵。
卯時,有霧氣。未時,太白見於巳地。
下直,鎭岑縣監黃命錫,沃溝縣監李萱,昌平縣令李夏命,安骨萬戶白光璧。
任舜元啓曰,大司憲權尙夏,執義李宜晩,掌令李慶昌在外,掌令權呈辭,持平金啓煥陳疏受由,持平洪尙賓未署經。今日以監察茶時之意,敢啓。傳曰,知道。
許玧啓曰,明日常參·經筵,取稟。傳曰,停。
又以兵曹言啓曰,因都摠府啓辭,今此太廟擧動時,侍衛不可不備員,而都摠管尹德駿下鄕,副摠管權尙游·朴權受由在外,副摠管鄭弘佐·鄭履祥,俱以兼帶進去軍門,一員未差,寶劍四員及守宮,王世子陪衛,無以備員,令該曹稟旨變通事,允下矣。在外未上來人員,今姑改差,何如?傳曰,允。
兵曹口傳政事,以朴弼成爲都摠管,金演·趙泰老·東善君炳爲副摠管。
許玧,又以兵曹言啓曰,今此宗廟展謁擧動時,王世子隨駕時,本曹兩驛騎馬四十匹內,降傷馬各差備應把之數,無以推移。依前例京畿驛馬,限九匹補把,以充不足之代事,本道監司處,分付,何如?傳曰,允。
又以兵曹言啓曰,今八月初七日宗廟展謁擧動時,各樣差備軍及同日行山川與初十日行文廟釋奠大祭軍合六百九十名內,衛軍三百九十一名除,其餘不足二百九十九名,以坊民給價調用之意,敢啓。傳曰,知道。
又以禁府言啓曰,今此宗廟展謁時,本府都事十員內九員,大駕各差備隨駕,一員,本府入直,王世子考喧左右都事,無以備員。假都事一員,令該曹卽爲差出,以爲分差之地,何如?傳曰,允。
又以禮曹言啓曰,卽接康陵·泰陵官員所報,則兩陵石物塗灰,及丁字閣樑上塗灰,間有剝落渝色之處,丁字閣內外丹靑紅箭門渝色云。今此兩陵有頉處,俱不至大段,而蓋以親行當前,故有此馳報之擧,續續告由修改,事體重大,姑觀道臣秋奉審執頉啓聞後,稟處,何如?傳曰,允。
任舜元啓曰,同副承旨韓配周,今日呈病,不爲入來,揆以廳規,殊甚未安。卽爲牌招察任,何如?傳曰,允。
以兵曹參判李晩成辭職上疏,傳于許玧曰,還爲下送。
傳于許玧曰,今番陵幸時返駕軍兵,還宮後,各其軍門,依前犒饋事,分付。
以江原監司,以今八月令生松茸薦新及朔膳進上限內不得封進,惶恐待罪事,狀啓,傳于韓配周曰,勿待罪事,回諭。
許玧,又以備邊司言啓曰,卽伏見參覈使趙泰東狀啓,則入往鳳城之後,姑未會査,而査官中所謂何主事者,以其時監司·兵使,不爲來待,爲執言之端。蓋此行査一款,本無生梗之端,故參覈使宋正明,會査之時,曾未有索賂之語,到今再査之際,惟以監·兵使事,欲爲憑藉脅持之計。此由於通官金士傑慫慂索賂之致,事極痛駭。當該監·兵使,不可不急時下送于灣上,以爲觀勢進退之地。前監司權,時在韓山地,罔夜上來之意,撥馬知委于道臣,使之給馬上送,前兵使吳重周,因他事,今方被囚於禁府。依尹淰等例,爲先下送于義州,似爲得宜。監·兵使,卽令下送,則似可以折其生心,不當有行賂之事,而遠外事機,有難遙度,或不無臨機應變之道。灣上銀二三千兩節略取用之意,參覈使·監兵使·義州府尹處,卽爲分付,而使之審察事勢,萬萬不得已後,始用方便彌縫之道,切勿輕開行賂之路,此則惟在奉使之臣,善爲周旋,此意竝爲申飭,何如?傳曰,允。
左議政金昌集箚,伏以,臣之無似,猥叨匪據,觸事昏憒,隨處生疣。雖微人言,臣已自知,因仍蹲冒,適足以妨賢而病國。故前後乞遞,實出至懇,而微誠未格,終靳一兪,終始撕捱,分義是懼,輒復冒出,迄今磐礴,而才本疎劣,加以衰耗,遇邊報則不免劻勷,當民弊則全昧通變,前後憲臣儒臣之論斥廟堂者,罔非切至之言。臣雖喙長三尺,無以自解,而旣曰國事殆哉,則爲輔相者,安所逃其罪哉?伏乞聖明,亟命斥退,以幸公私。取進止。答曰,省疏具悉卿懇。兩臣之言,別無深意,卿其安心勿辭,速出視事,以副予望。仍傳曰,遣史官傳諭。
平安監司李濟疏,伏以,臣庸魯椎朴,猥膺西藩重任。雖在平常之時,尙切負米之憂,不幸莅職未久,遽値封疆有事,措置接應之間,有難臆料而擅行,先彼行論稟,反招劻擾之譏,依備關擧行,仍速錯認之罪,無非駑㤼昏謬而致之。竣事之後,固當陳章請譴之不暇,而至於査官咨文中大人二字,雖據自中例稱,大違公文常格,而其爲辭語,實涉倨傲,有不可登聞者。如使臣等,登時省得,則豈不據理爭執,期於必改,而只緣見事矇眛,且當封啓倉卒,全未覺察,致此做錯,雖出無情,終歸辱國,及後追思,魂褫而骨悚,不知所以措躬。廟堂之前後請罪於筵席,辭意極嚴,繼以臺章峻發,罪名狼藉,則誠無以自解於淸朝之公議也。兪音久閟,邊事方急,査官之回赴灣上,不免帶彈而隨行,以致廉義之都喪,及到義州之境,灣尹自可應接,有難一向冒沒三字缺落後而歸,則又違到灣之朝命二行缺公議不伸,私分愈蹙。臣於此,益切惶隕悚凜,無地自處也。念臣與參覈·接伴兩臣,俱任邊上之事,凡有酬應,無不合席共議,況此咨文受送,亦與之同,則臣豈有所差等於其間,而廟堂·臺閣之强爲區別於論罪之啓,實非意慮所到,畢竟但止問備,居職如故,則同罪殊罰,豈有是理?揆以廉隅分義,決不可獨自晏然於職次,有若眞不參涉者然。且臣於近日所遭,尤有所萬萬不敢安者。初出爲國過憂,終至登名爰辭,士夫羞辱,莫過於此,此又臣難冒之一端也。今臣情罪之靡容如此,而所叨之職,旣重且緊,不可一日曠廢,玆敢冒死自列於淸燕之中。伏乞聖明,特回睿照,察臣罪大難貰,諒臣情急疾呼,亟命罷臣職名,治臣辜犯,以明公法,以申私義,臣不勝萬幸。答曰,省疏具悉。卿其勿辭察職。以上燼餘
黃海監司李㙫上疏。大槪,臣於兼文學朴鳳齡之疏,有難安者,敢陳微懇,乞蒙恩遞事。入啓。答曰,省疏具悉。卿無所失,勿辭焉。朝報
禁府啓曰,時囚罪人吳重周,因備局覆啓,下送義州事,命下矣。依例發遣府書吏押送,何如?傳曰,允。禁府謄錄
上在慶德宮。停常參·經筵。
未時,太白見於巳地。
下直,龍川府使李徵瑞。
金德基啓曰,明日常參·經筵,取稟。傳曰,停。
許玧啓曰,備邊司郞廳,以大臣意來言,今日賓廳坐起日次,而無大段稟定之事,來會本司云矣,敢啓。傳曰,知道。
任舜元啓曰,掌令權,再啓煩瀆,退待物論。傳曰,知道。
又啓曰,憲府多官,或在外,或未署經,行公之員,只有掌令權,持平金啓煥,而權連日呈告,金啓煥以親病受由,已過數日。連以監察茶時,事甚未安,呈告受由人員,竝卽牌招,何如?傳曰,允。
金德基,以侍講院言啓曰,王世子永昭殿·敬寧殿展謁事,下令矣。展謁吉日,令該曹推擇之意,敢啓。傳曰,知道。
又以禮曹言啓曰,因侍講院啓辭,王世子永昭殿·敬寧殿展謁吉日推擇事,命下矣。卽令日官推擇,則永昭殿展謁吉日,今八月十一日,敬寧殿展謁吉日,同月十六日爲吉云,以此日定行乎?敢稟。傳曰,依爲之。
又以侍講院言啓曰,今八月初二日王世子會講時,文義說話,修正以入之意,敢啓。傳曰,知道。
韓配周,以備邊司言啓曰,北漢行宮營造所入材木,以英陵·寧陵稍遠處蟲損木斫伐補用事,原任大臣陳達允下矣。今當農隙,將爲斫取,依前例令禮曹分付陵官,使之監斫,本邑烟軍量冝調發斫伐事,亦爲分付於京畿監營,何如?傳曰,允。
掌令權啓曰,臣於日昨承牌詣闕也,爲治短疏,蹔入待漏廳矣。追聞物議,則漏院雖在闕外,係是政院,臺官例不得歷入,至於肅拜問安廳出入者,亦皆引避見遞,以臣之不卽引避,爲非云。臣之昏謬瞢昧,乖損事例之失,無以自解矣。近緣賤疾危苦,今始隨牌來避,所失尤大,何可晏然仍冒於臺次乎?請命遞斥臣職。答曰,勿辭。
持平金啓煥所啓,請還收己卯文科追復之命。請還收潛越宮城罪人金敏才參酌定配之命,依律處斷。措辭見上新啓,國綱解弛,人心巧詐,凡於漕運時,船人輩,或故敗,或和水,用奸偸竊之弊,比比有之。今夏羅州稅太及三手糧竝千餘石載來船隻,到泊於廣興倉底貢稅場邊,自戶曹旣已分倉,自本倉督令入庭,而延拖累日,終不卸下,一夜之間,忽報以船傾水入。旣能無事越海,來到京江,則所泊之處,近岸波穩,元非猝然欹傾之地。所載之船,板具俱完,亦無公然坼破之理,而許多穀物,幾盡沈沒,船主及船人等符同作奸之狀,明若觀火,有不可掩。且沈水之太,醲大不啻倍甲,水淺之處,鉤拯必無遺餘,而及其拯出斗量,反不滿元數,利歸奸細,害及倉屬,情狀盡露,聽聞俱駭。若無別樣懲治之道,將無以嚴國法而杜後弊。請羅州稅太船船主及沙格色吏等,令攸司一倂囚禁,嚴訊得情,依律科斷。統營,卽嶺海之雄藩,國家之重寄,屛翰一方,節制三道,其不可人人而冒據也,決矣。統制使趙爾重,本以常調武弁,元無可稱之才,而凡有閫任,輒先於人,其所履踐,罔非濫竿,物情之未允,公議之不平,蓋已久矣。及授本職,尤駭衆情,未赴之前,臺章果發,而晏然冒赴。旣赴之後,臺言復峻,而視之尋常,廉隅一節,有難責之於此人,則處職如常,猶可諉不得自由,而在渠之道,所當十分惕念,一心奉公,以思報效之道,而莅任以來,無一善狀,政令一委褊裨,積儲漸至消耗,日夜之所營爲,惟在於善事而已。試以一二事言之,歲饌節箑,雖是閫帥之常餽,而豐約惟視形勢,一處或至累馱,出入臺地者,若或議已,則雖是素昧,非時別遺,欲爲彌縫之計,似此情狀,已極可惡。今夏扇便,尤有大可寒心者。敢將玩好之具,多及搢紳之間,或遺以鍤筑饌盒,或遺以草櫃煙竹,侈其粧飾,巧其制樣,以作媚悅之資。噫,瓜金藤簟,古或有之,而此等賂遺,實是古未聞而今未見者也。渠雖無狀,職忝莅閫,則何忍作此態耶?槪其意,創出如許物,方可以衒得自家之才能,賭得朝士之歡心,而輕侮朝廷,至此而極矣。人皆駭惋,無不言說,而迄無論斥之道,因而得無事,則此後邊帥之效尤者,又未知何樣奇巧,以謟諛於當路。雖若瑣屑之事,其所關係不細,此外苞苴之過豐,簠簋之不飾,特餘事耳。當此警飭海防之日,統禦重地,尤不可付之於此手,一任其恣行非法,請統制趙爾重罷職不敍。宣川府使全百祿年歲,頃日臺避中,以科榜爲證,故臣亦得見其榜目,則百錄,卽甲辰榜出身,而其年以三十懸錄,以此計之,則今年當爲七十七矣。厥後詳聞,則帳籍中實年,乃是六十七云,科年實年之相左,事極可駭,不可仍置。請宣川府使全百祿拿問覈處。凡外任下直之規,其來已久,自有成例。方伯則與守令雖異,必見大臣及備局堂上者,意有所在,不可以私好惡,有所取捨也。慶尙監司李宜顯,頃已辭陛,而籌司諸宰,或見或不見,至於時任大臣,亦有不見而去者云。其在事面,豈容如是?不可無規警之道。請慶尙監司李宜顯推考。引嫌而退。其所引嫌,元非大段,不可以此,輕遞言官。請掌令權出仕。答曰,不允。第三件事,全百祿事,推考,處置事,依啓。以上燼餘
京畿監司書目,安山兼任衿川呈,以輔德權世恒辭職上疏上送事。啓。遞差。
右議政趙相愚箚子。大槪,亟賜斥退,以重國事事。入啓。答曰,省箚具悉卿懇。兩臣疏語,別無深意,兩方伯事,其在事體,豈容如是?嶺伯纔因臺啓,已施問備之罰,而湖伯,一體推考,以示警責之意,卿其安心勿辭,速出視事,以副予望。仍傳曰,遣史官傳諭。
上在慶德宮。停常參·經筵。
下直,甲山府使柳龜徵,豐川府使洪以徵,南平縣監林世讓。
正言韓祉啓曰,臣家世至貧,擧世所知,骨肉同氣,阻飢濱死,望臣得一縣,如枯魚待水。至情所在,不忍擺落,遂不免冒犯禁令,與共菽水,僅延朝夕,而身從侍從出外,首犯邦憲,論其罪狀,宜伏鈇鉞,前疏首實,恭俟大何。聖量涵容,至有勿辭之批,負罪幸逭,漏刻不敢自安,力疾登程,今始露啓,道臣旣以犯科,被劾而罷,諫臣亦以是引避而遞。臣罪雖末減,應在罷削之科,其不容一日冒帶職名也,決矣。請命遞斥臣職。答曰,勿辭。退待物論。
明日宗廟展謁時,大駕出宮三嚴,卯正二刻,王世子出宮正時,卯初三刻,開門罷漏。
府啓,請還收己卯文科追復之命。請還收潛越宮城罪人金敏才參酌定配之命,依律處斷。請統制使趙爾重罷職不敍。措辭竝見上答曰,不允。
政院啓曰,因侍講院草記,輔德未差之代,令政院稟旨差出事,允下矣。政官卽爲牌招,開政差出,何如?傳曰,允。
謝恩,兼文學朴鳳齡。
京畿監司書目,楊根呈,以工曹判書崔奎瑞辭職上疏上送事。啓。答曰,省疏具悉。卿其安心勿辭,從速上來行公。
忠淸監司書目,公州呈,以吏曹參議李光佐辭職上疏上送事。啓。答曰,省疏具悉。爾其勿辭,調理上來察職。
謝恩,輔德權詹,奉敎宋成明。
司諫柳述啓曰,臣於病伏尋單中,得見憲府論劾統制使趙爾重之啓,臣不勝瞿然之至。今夏爾重,有節扇送遺之事,而兼付以一草樻·一煙竹,意謂此雖異於常餽之物,而物旣纖微,有非鞭靴之比,則却而不受,或涉矯激,未免循例留置矣。今者臺啓條論,亦及於此,前日之受,大覺其非,慙恧自訟,靡所容措,其何敢抗顔仍冒於臺次乎?請命遞斥臣職。答曰,勿辭。退待物論。
京畿監司書目,驪州呈,以判府事李畬上疏上送事。啓。答曰,省疏具悉卿懇。卿之疾患,尙未痊平,慮念不已也。所辭兼任,斷無允許之理,卿其安心勿辭,亦勿待罪,俟間造朝,毋孤至望。仍傳曰,遣史官傳諭。以上朝報
備邊司啓曰,北漢行宮營建之役,當在於明春,而城內山高谷深,雖開春之後,解凍未易云,趁此未寒之前,爲先開基,修治地形,似涉便當。今該曹開基吉日,推擇啓下後,分付,何如?答曰,允。備邊謄錄
禁府啓曰,傳旨,宣川府使全百祿,當爲年歲,頃日臺避中,以科榜爲證,故得見其科榜,則卽甲辰榜出身,而以三十懸錄,以此計之,則今年當爲七十七矣,厥後詳問,則帳籍中實年,乃是六七云。科年實年之相左,事極可駭,不可仍置是如爲昆,拿問覈處爲只爲,下義禁府爲良如敎,傳旨是白置有亦,向前全百祿,亦曾已黃鏡監營中軍,時未上來云。依例發遣府書吏拿來,何如?傳曰,允。禁府謄錄
有政。以權詹爲輔德,金萬相爲監察,李基夏爲軍器提調,鄭纘先爲副修撰,李存道爲刑曹正郞,金聖游爲廣興倉主簿,李晩堅爲校理,金錫衍爲判尹。吏批
上在慶德宮。停常參·經筵。
夜二更,月暈。三更,月有小暈。
大駕詣宗廟入齋室後,王世子問安。答曰,知道。大殿·世子宮,藥房·政院·玉堂問安。答曰,知道。展謁後,藥房·政院·玉堂問安。答曰,知道。
大駕還宮〈正〉時三嚴,午正二刻,王世子還宮正時,午正一刻。
大駕還宮後,藥房·政院·玉堂·二品以上·六曹問安。答曰,知道
王世子還宮後,藥房·政院·玉堂問安。答曰,知道。
禁府,韓世億拿囚。啓。
上在慶德宮。停常參·經筵。
下直,居昌縣監全爾樟。
中殿·世子宮·嬪宮,藥房問安。答曰,知道。
藥房啓曰,調攝之餘,夙駕展廟,夜來風雨又不佳,伏未審聖體,若何?行步拜跪之勞,不瑕有損於脚部乎?臣等終宵憂慮,敢來問安。答曰,知道。別無損於脚部矣。
政院啓曰,司諫柳述,正言韓祉,引避退待,已過數日,而大司諫尹星駿,昨日出肅,仍參從班之後,遽呈辭單,他無行公之員,不得處置。尹星駿卽爲牌招,使之處置,何如?傳曰,允。又啓曰,判義禁崔錫恒,知義禁李彦綱,同義禁金鎭圭,頃遭臺推,陳疏承批之後,連呈辭疏,久不開坐,獄囚之多滯,委屬可慮,竝卽牌招,使之開坐,何如?傳曰,允。
獻納林義德上疏。大槪,臣積逋如山,罪合鈇鉞。路聞太廟展謁之禮,涓日已迫,疾馳入京,欲爲陪從之計,而炎程撼頓之餘,猝得暑癨,叫苦達宵,竟負其所以來之初意。且於憲府論劾閫臣之事,有所難安者,而病狀無由詣臺,不得不冒昧疏暴,乞蒙聖慈,勘其前後辜犯,鐫罷其職名,以延殘喘,以肅朝綱事。入啓。答曰,省疏具悉。爾其勿辭,調理察職。
同副承旨韓配周上疏。大槪,昨日太廟陪從之餘,流汗遍身,風寒外襲,肢體戰掉,胸膈痞塞,昏昏不省,若將垂盡,以此病狀,決無供職之望。伏乞聖慈,俯垂憐察,亟許鐫遞,俾得及時調治,以尋生路事。入啓。答曰,省疏具悉。爾其勿辭,調理察職。
黃海監司李㙫上疏。大槪,敢陳私懇,乞蒙恩許,辭陛之後,省掃丘墓事。入啓。答曰,省疏具悉。卿其依疏辭往省焉。
大司諫尹星駿啓曰,竝引嫌而退。旣犯朝令,在例應遞,揆以臺體,勢難仍在。物雖微薄,有異常餽,毋取而取,不能無失。請正言韓祉,司諫柳述竝命遞差。答曰,依啓。
判義禁崔錫恒,知義禁李彦綱,同義禁金鎭圭上疏。大槪,臣等於金吾兼任,不敢冒當,疏單見阻,情勢愈蹙。雖因他職而承牌,爲隨駕而就列,議讞之任,決不宜仍冒矣。不意喉司,爲慮滯囚之弊,雖有請牌之擧,嚴畏分義,來詣闕下,而抗顔復入僨敗之地,重按其事,非但有損於廉義,免爲輕臺閣傷事體之歸,玆敢陳疏徑退,臣等之罪尤大。懇乞亟遞臣等金吾兼任,仍治臣等違慢之罪,以伸臺議,以肅朝綱事。入啓。答曰,省疏具悉。卿等須勿過辭,從速察職。
京畿監司書目,水原呈,以刑曹判書尹德駿辭職上疏上送事。啓。傳曰,此疏還爲下送,從速上來。又書目,驪州呈,以副修撰洪致中辭職上疏上送事。啓。答曰,省疏具悉。爾其勿辭,從速上來察職。
慶尙監司書目,都事朴聖輅,受由歸家,今已三朔,尙未還任,不爲待候於境上,事體所在,不得已罷黜事。
吏曹判書趙泰耉,參判尹趾仁上疏。大槪,日昨春坊注擬之際,矇不覺察,有失格例,玆敢露章首罪。伏乞聖慈,亟命鐫遞臣等銓任,仍治臣等奉職疎失之罪,以警具僚,以安私分事。入啓。答曰,省疏具悉。卿等勿辭察職。
吏曹啓曰,臺諫有闕,政事,取稟。傳曰,再明日爲之。以上朝報
司僕寺官員,以提調意啓曰,今此康陵擧動時,及王世子郊迎時,入把馬匹數,別單書入,而其中驛馬,則竝令兵馬,依前例知委各驛,使之直爲入把,何如?傳曰,允。太僕謄錄
上在慶德宮。停常參·經筵。
下直,寧邊府使李鳳祥,咸平縣監柳星河,淸河縣監盧世煥,自如察訪趙彦臣。
右承旨金德基上疏。大槪,臣父宿病之中,添得外感,嘔氣頻發,氣息萎苶。臣方晝夜扶將,方寸焦熬,以此情理,決無離違供劇之望,不得不冒陳悶迫之私。伏乞聖慈,特垂憐察,亟命遞臣職名,俾得專意救護,以伸人子至情事。入啓。答曰,省疏具悉。爾其勿辭,救護父病。
判府事崔錫鼎上疏。大槪,罪衅病弊之中,疾病沈劇,伏蒙特遣御醫,持藥物救視,惶感罔措,情地危蹙,病狀且痼,日昨太廟擧動之時,未由趨參於班行,席藁野次,恭俟嚴誅。所寓距官門稍遠,謹此封疏直呈事。入啓。答曰,省疏具悉卿懇。大病之餘,尙未蘇完,慮念曷已?卿其安心,勿待罪,俟間就道,以副予望。仍傳曰,遣史官傳諭。
咸鏡監司書目,情勢病勢,一向難强,復此瀆擾,冀蒙恩遞事,上疏上送事。啓。答曰,省疏具悉。李尙事,雖甚駭異,臺論亦有所執,而卿之顯加詆斥,固已未安。至於無所不爲,漸入危亂等語,全不擇發,尤所未曉也。卿其勿辭察職。
上在慶德宮。停常參·經筵。
下直,黃海監司李㙫,慶尙左水虞候金錫夏,魚川察訪朴載時,金泉察訪柳綎。
傳曰,黃海監司李㙫,留待引見。
政院啓曰,今日賓廳日次,兩司當爲來待,而兩司無行公之員。除在外未署經外,呈告未肅拜人員,竝卽牌招,以爲推移入侍之地,何如?傳曰,允。
明日王世子永昭殿展謁時,出宮正時,辰正初刻。
假注書李廷弼書啓,臣承命馳往于楊州渼沙村判府事崔錫鼎所住處,傳宣聖批,則以爲,臣屛伏郊次,情地危蹙之中,疾患方且沈淹,日昨太廟展謁之禮,末由趨參,冒進短章,恭俟罪譴矣。不意史官辱臨,批旨溫諄,莊誦感泣,罔知攸喩。以臣卽今病情,末由承命造朝,循省義分,祗增惶悚隕越之至云矣。敢啓。傳曰,知道。
大司諫尹星駿上疏。大槪,數日强策之餘,又遭叔母之喪,悲撓慘絶,宿病添苦,方此委伏叫苦之中。不意此際,召牌遽降,顧念分義,不敢偃伏,趨詣於禁扃之外,而身在喪次,手自殯斂,旣犯汚穢之事,不敢近入淸禁之地。玆敢露章徑退,乞蒙鐫遞,仍勘臣罪犯,以安私分,以肅朝綱事。入啓。答曰,省疏具悉。爾其勿辭察職。
校理李眞儉,修撰鄭栻上疏。大槪,臣等,於憲府論劾統制使趙爾重之啓,固已難安,而繼伏見諫臣避辭,及處置措語,益不勝瞿然慙恧之至。玆敢露章自列,恭俟處分,伏乞亟遞臣等之職,以謝臺議,以靖私義事。入啓。答曰,省疏具悉。爾等勿辭察職。
謝恩,執義權,典籍宋成明。
傳曰,大臣·備局堂上引見。引見入侍時,宣川府使全百祿改差事,及礪山府使姜琂,討捕使洪元益竝改差,府使兼討捕使,以武弁極擇差出事,及未署經臺諫,令政院申飭兩司,趁速署經事,榻前定奪。以上朝報
備邊司啓曰,安興僉使,因湖西巡撫使狀啓,旣陞水軍防禦使,此與所江·永宗有異,係是新創,則不當用近日減省文書之例,故防禦使望單子入啓矣。旣陞防禦之任,則事體之重自別,凡諸措置設施之事,及體貌酬應之節,宜有節目,而前日巡撫使狀啓覆啓時,軍兵舟艦赴援守要等項,請令本道監司·水使與僉使,同議節目磨鍊,報本司,以爲稟定之地。則措置設施之事,固當待其所報,而至於體貌酬應之節,不可不爲先磨鍊啓下,俾令於辭朝赴任後,有所擧行,故節目書入之意,敢啓。答曰,知道。
今日引見時,摠戎使金重器,北漢往來時所佩密符,更勿陳稟,仍佩往來事,榻前定奪。
今日引見時,左議政金昌集所啓,渭原,因犯越事,査官久留之故,渭原·江界等邑之民,疲於奔走,全廢農業。且以牛馬放牧之故,田野各穀,亦被其害,將無所收云,民事誠爲憫然。江邊各邑田稅收米,元無上納之規,留作軍餉矣。似當有參酌蠲減之道,分付道臣,詳察啓聞爲宜,故敢達。上曰,所達好矣,依爲之。領議政徐宗泰曰,淸差向灣上時,所繼各邑,雖有供億之勞,此則有難盡行,如渭原·江界淸差久留之邑,則其弊極矣。依此特施大段蠲除之政,庶可支存矣。聞自前冬,因罪人搜捕之事,渭原等數三邑,民間不得奠居,逃竄騷擾,如經兵燹云,待本道狀啓,田稅身役,亦行蠲減,以施實惠,爲宜矣。上曰,道臣當詳審狀聞,待其狀聞而處之,可也。
領議政徐宗泰所啓,北漢行宮,前頭當爲始役,凡事今方措置矣。行宮事體重大,主管城役堂上,仍爲營造,有所未安,外議或以爲,當爲設廳,而臣意則不必設廳,別出堂上,使之主管董役,事似得宜。舊事雖未詳知,而如南漢行宮,則任事之人,專管一城事,故行宮之役,亦在其中。今則姑無專管之人,若以戶·工判堂上啓下,自擇幹事郞廳數人,而董役則可以集事矣。下詢,何如?左議政金昌集曰,江都·南漢,皆有守臣,故城堞·官舍,都在主管之中,而此則姑未有主管之人。外議以爲,築城時句管堂上,仍俾行宮之役,事體未安,別出堂上·郞廳,爲宜云。且開基將行於今月,而材木若得措辦,則冬前亦可始建,故預欲定奪矣。上曰,不必設廳,而別出堂郞,使之監董,好矣。昌集曰,戶·工判,使之主管爲宜,而郞廳,亦以各其曹郞官擇差,何如?上曰,戶判句管築役,仍差營建時堂上,又一員,則以工判差出,而郞廳,以兩曹郞官擇差,可也。
行兵曹判書崔錫恒所啓,北漢山城外三千洞,多有松木,頃因摠戎使金重器所啓,前頭行宮所入材木及城廊所用次,許令斫用事,已爲稟定矣。數多松木斫伐時,勢將出用標下軍兵,故敢此仰稟。上曰,依爲之。
又所啓,江都築城時,廳摠以下論賞回啓中,燔甓車夫·裨將等,以米布題給,回啓矣。判府內,有不可與色吏一體米布題給,施以他賞之敎,似當施以兒馬賜給之典,而不敢擅便,敢此仰稟。上曰,兒馬賜給,可也。
判尹金錫衍所啓,敦義門役,今方營始。而門之內外,路甚狹隘,匠人役夫,無以容接門樓材木劈鍊矣。適於潦雨,含春苑一面平夷之地,有墻垣頹缺處,姑令木手,作役於墻內,以爲完役之地,何如?上曰,依爲之。
今日引見時,領議政徐宗泰所啓,諸道多被水災,如安東之大水,實爲驚愕,而昨又見江原道狀啓,嶺東風雨之災,尤極非常,輓近所無,人物渰死,廬舍漂沒甚多,其爲驚慘極矣。諸災中,大水其害尤酷,不特當年,民失其生業流亡而已。或永無耕土,不能還集,尤可愍然。本道旣以蠲恤爲請,而此則必當別樣區畫荒政,俾有保存之地矣。上曰,然矣。江原道,多是山峽,少値雨僚,水災孔慘。今此渰沒人等,旣令本道擧行恤典,而被災邑身役租賦,亦爲各別蠲減,以爲懷保之地,宜矣。左議政金昌集曰,得接道臣狀啓,則道內被災各邑,只據官府近處所見,爲先馳報矣。外則被災處保狀畢到後,更當啓聞,而初頭所報,已如此,前頭畢報後,各邑災害,似不止此,殊涉可慮,朝家宜有別樣軫恤之道矣。上曰,關東元來土瘠民貧,不能自存,而且以田多畓少之故,雨水不足之年,乃得稍稔,而今年水災,至於此甚,不可無別樣顧恤之道矣。左參贊李彦綱曰,嶺東邑居,皆在水邊,故每被水患,而今年人物之渰死,家舍之蕩析,實百年來所無,非如尋常被災之比,民事至此,誠極驚慘。待道臣巡審後啓聞,朝家宜有各別軫恤之道,而前史,亦有別遣御史,賙賑災邑之事,今亦依此爲之,似可矣。吏曹判書趙泰耉曰,賑政雖是開春後事,而今此嶺東被災之慘,振古所無,非如一時災荒之比,則朝家優恤之政,亦宜拔例施設,而分付道臣,其水災最酷之處,先以本道穀物,隨其緩急,汲汲散施賙救,然後可無冬前流散之患矣。上曰,吏判所達,誠是。分付本道,使之着實擧行,而更觀道臣啓聞,亦當別遣御史,以爲及時賙救之地矣。
左議政金昌集所啓,因湖南巡撫使權尙游狀啓,以礪山府使兼營將事,覆啓蒙允矣。本邑蓋在孔道,營將設立之後,凋弊滋甚,故有此變通之議,而似聞本官及營將,各以爲非久當遞,皆不專意官事,事涉可慮,姑待本官箇滿後出代時,仍兼營將乎,或一時竝遞,而變通差出乎?似當定奪,故敢稟。吏曹判書趙泰耉曰,此公事,來到本曹有日,而營將府使,一時竝遞,似涉有弊。卽今府使,以南行堂下,不可兼營將,而在前如此之事,或有待其瓜遞,始以武臣堂上差出之例,故欲待明白定奪之後擧行,姑未差出矣。吏曹參判尹趾仁曰,欲待府使瓜遞而後,始以武臣,差送兼營將,則府使營將,未必一時俱遞,終涉不便,恐不如竝爲變通遞改之爲愈矣。行兵曹判書崔錫恒曰,礪山處於湖·嶺之交,素稱多賊,似當以武臣中極擇差送矣。泰耉曰,卽今營將洪元益,頗能勤幹。今雖擇送,似無過於此人,仍以此人兼府使,似好矣。錫恒曰,以府使兼營將則或可,而以營將兼府使,則事涉殊常。且此人家在內浦,與礪山至近,故治盜不能着實云。遞改可似矣。上曰,營將府使,竝改差,以武弁擇差府使,仍兼營將事,可也。備邊司謄錄
今日入侍時,兵曹判書崔錫恒所啓,大典外官職條有曰,守令年過六十五歲者,勿外敍,堂上官及未絜家者,不在此限云。臣意以爲,立法本意,以七十爲斷,故年六十五准朔則滿七十,堂上及未絜家處,則以三年爲瓜期,自六十八過三年,則亦滿七十,似當以此爲限矣。頃日大臣箚子中,有堂上守令限以六十七之語,此一款,不可不明白定奪矣。吏曹判書趙泰耉曰,受敎輯錄,乃近世所刊行者,而年限定式,殊不分明,更爲定奪,然後可爲定式矣。左議政金昌集曰,故相臣李厚源,爲吏判時,以年限之規,有所陳達定式之事,文書在於本曹,可考而知也。上曰,旣有陳達定式之事,則考出申明,可也。
禮曹參判金鎭圭所啓,臣於夏間,承命考出實錄時,時政記修不修,問于翰林,則未修者甚多。蓋己丑年朴弼明爲承旨時,陳達申飭後,更無催促而擧,多其所未修者,條錄以來,故敢達。下詢領事·監事而處之,何如?上曰,時政記未修者,陳達。左議政金昌集曰,以其條錄紙,陳達曰,金興慶二十四朔六日,金相元十六朔九日,權尙游七日,趙泰億四朔二十七日,李眞儉七朔二十六日,李澤五朔二十一日,洪禹瑞二朔二十一日,洪致中十朔五日。上曰,金興慶,曾經史職已久,而尙今不爲修納耶?良可異矣。昌集曰,金興慶之尙今不修納,固爲可異,而權尙游之七日時政,至今不修者,可異矣。領相曰,時政記畢修納後,始許陞出,是乃舊例,而近來此規遂廢矣。今此累朔未修正者,如是之多,事極駭然。在前視其朔數,或推考或罷職,而今姑一倂從重推考,酌定月限,使之限內修納,更視前頭,罷職責罰,何如?上曰,時政記,事體重大,雖無催促之令,固當趁時修納,而一向淹滯,誠爲未安。其中未修最多者罷職,其次推考,此後則畢修納後陞遷之規,更爲申明,可也。行兵曹判書崔錫恒曰,姑先從重推考,以觀前頭爲可,而罷職則似過矣。領相曰,近間久無催促之事,而直爲罷職則過矣。今姑一倂從重推考,姑觀前頭,當有別樣論責之擧矣。鎭圭曰,多數未修者,固非矣,而權尙游則所當修者只七日,而十一年之間,尙不修正,亦甚不當矣。上曰,權尙游,是辛巳年別兼春秋時事耶?然則太久矣。領相曰,二十四朔之金興慶,限以五朔內,十六朔之金相元,限以四朔,其餘十朔以下,竝以三朔爲限,似宜矣。鎭圭曰,凡人情,久則易怠,今此所定期限,似爲太遠。趙泰億則奉事越海,固當待其還朝,使之修納,而其餘無在京者,當進定期限矣。上曰,進定期限之說,是矣。左相曰,然則金興慶,限以四朔,金相元,限以三朔,其餘竝限二朔乎?上曰,依爲之。
吏批啓曰,本曹郞官,今當差出,而前望中,有解由拘礙之人。曾前如此之時,亦有啓稟變通之例,何以爲之?敢稟。傳曰,勿拘。
吏批答曰,任實縣監李望雲,以軍器別備之功,加資事,命下矣。雖已資窮,未經准職,何以爲〈之〉?敢稟。傳曰,特爲加資。
有政。以黃懰爲刑曹佐郞,洪廷弼爲正言,李宜晩爲校理,林象德爲吏曹正郞,李喜泰爲慶尙都事,金始煥爲司諫,權爲執義,梁聖揆爲獻納,金始慶爲掌令。吏曹
今日引見時,左議政金昌集所啓,承文院官員,以本院舊家請得事稟報矣。本院舊家見失之後,方接於圖畫署,而不但間架狹隘,事多苟艱,莫重文書,置在於闕門外閭閻之間,事體未安。且聞畫師輩,亦方推還其署云,蓋本院,曾爲忠翊衛及局別將移接之所矣。臣待罪戶曹判書時,新造都摠府後,舊都摠府,則移給於局別將及忠翊衛,而本院則仍前推□矣。其後別軍職,以所處之狹隘,來接舊都摠府,故局別將忠翊衛,無可接處,更爲還接於本院,而又與宗親府問安廳相換云。本院長在借寓,重大文書,極爲可慮,新創於闕內,勢且未易,他無變通之道。所接各廳,竝令還居□處,本院則竝爲出給,何如?上曰,承文院之寄接閭家,誠爲未安,依所達還給,宜矣,而昌慶宮內承文院,則至今見存乎?左議政曰,此亦方爲敬寧殿安香廳矣。上曰,昌慶宮內,亦有空廨可合處,以爲本院入處之地,可也。宗親府謄錄
上在慶德宮。停常參·經筵。
未時,太白見於巳地。夜五更,流星出天中,入西方天際,狀如甁,尾長五六尺許,色赤,光照地。
下直,安邊府使南迪明,原州牧使李洙,延豐縣監李命佐,知禮縣監曺夏盛。
南致熏啓曰,明日國忌齋戒及宗廟奉審,十三日國忌正日,十四日國忌正日,十五日大殿誕日,十六日康陵親祭,十七日國忌齋戒及散齋,十八日國忌正日,及親祭齋戒,十九日康陵親祭正日,十八日視事,頉稟。傳曰,知道。
又啓曰,來十五日,儒生殿講日次,而國忌相値頉稟。傳曰,知道。
又啓曰,昨日引見入侍時,臺諫趁速署經事,榻前定奪矣。兩司除在外及行公人員外,昨日政新除臺諫,竝卽牌招,以爲署經之地,何如?傳曰,允。
王世子永昭殿展謁還宮後,政院·玉堂問安。答曰,知道。
編修官洪慶先書啓,臣承命馳往于驪州睡谷村行判中樞府事李畬所住處,傳宣聖批,則以爲,臣病勢沈綿,稽逋隆旨,罪戾日積,罔知所措矣。及聞陵幸,進定於初旬內,則尤無急赴之勢,不得不陳章請譴,益增惶隕,鈇鉞是俟矣。伏乞聖批,誅責不加,勉諭愈溫,敎以勿待罪,俟間造朝,史官臨宣,恩禮優渥,臣九頓拜受,且悚且感,不覺汗涕之交集也。今者拜陵之禮,日期旣退,而臣之縷息尙存,更觀數日,如可舟載作行,則擬及其前詣京,而近又添發齒痛,飮啖益廢,起身就途,實難自必。伏地惴恐,莫省所達云矣,敢啓。傳曰,知道。
許玧,以訓鍊都監言啓曰,北漢城廊所用材木,以三千洞所有松木取用事,已有定奪矣。今月十二日爲始,每日一哨軍兵,將官率領,輪回定送斫伐之意,敢啓。傳曰,知道
又以禁衛營言啓曰,北漢山城外松木取用事,昨日筵中,已爲陳達。本營軍一哨,明日爲始,輪回出送之意,敢啓。傳曰,知道。
又以義禁府言啓曰,在前朝官出身之犯罪者,自刑曹不得推治,請移禁府,而必以啓目入啓後,竝與原啓目而移送本府者,蓋所以重事體故也。近來此法漸廢,該曹只以草記啓請,移本府處之,草記則留置政院,下吏傳謄以來,揆以事體,殊甚未安。今後則依舊例,必爲啓目之意,申飭該曹,何如?傳曰,允。
又以義禁府言啓曰,頃因本府啓目,權卨招辭中所謂告目書送人金夫差使卨之族屬奴僕,限一朔捉納事,允下之後,依判府嚴明分付矣。憲臣以此謂之失體,請推蒙允,而至於使家人推現之事,未有改處分,必須明白稟旨,然後方可有擧行之道,惶恐敢稟。傳曰,依前分付,使家人推現,可也。
執義權,持平金啓煥連啓,請還收己卯文科追復之命事。措辭見上請還收潛越宮城罪人金敏才參酌定配之命,依律處斷事。措辭見上請統制使趙爾重罷職不敍事。措辭見上答曰,不允。趙爾重,姑先推考,觀其緘辭而處之。
政院啓曰,統制使趙爾重,姑先推考事,命下矣。臺諫方以罷職不敍論啓,推考傳旨,不得捧入之意,敢啓。傳曰,知道。
司諫金始煥啓曰,臣頃忝館職,情病難强,屢違嚴命,自速重誅,居常惶懍,若隕淵谷。不意坐罷之餘,又叨諫省新除,感激洪私,玆果承牌出肅,而第臣有私心之慙恧不安者,統帥煙茶具之問遺,亦及於臣,而臣亦泛然留置矣。日昨諫臣,旣以此引避見遞,則臣代其職,而獨安得晏然行公乎?請命遞斥臣職。答曰,勿辭。
獻納梁聖揆避嫌啓曰,臣於病伏中,又叨新命,方切悶蹙。卽以臺官署經事,召牌降臨,分義是懼,不敢不趨詣祗謝,而第於憲府論劾統帥之啓,有不可獨爲晏然者。夏間節箑問遺之時,兼付草樻·煙竹,而旣非珍玩之具,係是微細之物,故臣果泛然受置,未能辭而却之矣。迺者疏避,以此相繼自列,臣之不愼取與之節〈箑〉,與他無異,其何敢一刻冒據於臺次乎?請命遞斥臣職。答曰,勿辭。
許玧啓曰,司諫金始煥,獻納梁聖揆,再啓煩瀆,退待物論矣。傳曰,知道。
副應敎李世最疏,伏以臣頃於夏間統制使趙爾重例致節箑,兼有煙茶之具,臣不能以辭却之,到今與者以此被劾,受者引避見遞,而處置措語,尤爲嚴峻,臣誠慙恧,無以自解。昨者館僚,又復陳章自列,則臣亦不可以事涉煩猥,而不爲之首實。玆敢冒死仰瀆,伏乞聖明,罷臣之職,治臣之罪,以安私分,幸甚。答曰,省疏具悉。爾其勿辭察職。
掌令金始慶疏,伏以臣猥以無似,濫蒙洪造,前後歷敭,罔非忝竊,絲毫莫補,愧懼徒積。不意今者,霜臺新命,遽及於累試蔑效之身,驚惶感激,實不知置身之所。卽因喉院啓辭,天牌辱臨,不敢坐違,謹此來詣於禁扃之外,而第臣向因王言代撰之事,重被史官之非斥,乃以極其無嚴等語,陳達於筵席,至有特罷之命。伊時所遭,儘有委折,追提旣往,事涉煩猥,今不敢縷溷,而顧臣文詞短拙,不嫺辭令,草草數語,見忤時議,脣舌之來,臣固自知,而因下吏往復間誤傳之言,疑之太過,持之太深,不論事實之如何,直驅之於無嚴之科,夫無嚴二字,乃是人臣之極罪,追思至今,尙有餘悸。幸賴聖明,曲加恩貸,收敍未幾,除命又降,臣雖欲銜恩怵分,抗顔冒出,顧此踪地,萬分臲卼,揆以廉義,決無復廁榮次之理,玆不得不露章呼籲於天地父母之前,伏乞聖明,俯賜諒察,亟遞臣職,以謝人言,以安私分,千萬幸甚。答曰,省疏具悉。爾其勿辭察職。
右議政趙相愚箚,伏以臣十分臲卼,決難供世之狀,近來聖明,旣已親鑑,不待控籲,庶或下諒,微誠未格,迄無處分,臣誠惶霣悶鬱,不知所以自措也。噫,國家之設置大臣者,事體自別,責任甚重,巖廊之地,細氈之上,所以諮詢講究,區畫裁決者,非軍國大計,則必邊上重事,機務鞅掌,日唯不足,如臣特一衰病無用之人,公坐晉接,率多未參,間或力疾强赴,素乏識慮,亦甚昏耗,未嘗出一計論一事,無所可否,徒事唯唯,殆同衛鶴,譏深伴食。日昨太廟展謁之陪從也,行步蹣跚,胸喘膚汗,神氣大乏,幾至顚仆,匍匐歸家,痛楚彌日,四肢百骸,萎苶不收。昨日次對,萬無作氣之勢,又復未赴,臣於此,不勝萬萬惶懍,求死不得也。卽今暑退涼生,人氣蘇醒,而顧此癃痼之疾,猶難陳力,況復寒事漸緊,症情添加,則尤豈有一分起動供職之望哉?今日以前,已多曠廢,今日以後,又未知幾日虛帶,而一任冒據,不卽變通,不但爲微臣尸素之罪,抑將爲國家無限之弊,其於國體何哉?其於四方之聽聞何哉?極知前後煩瀆之爲懼,而亦不敢冒沒磐礴,不思斂退,以益其罪戾,不得不仰首哀鳴。伏乞聖慈,俯諒至懇,斥退老物,改卜賢德,以重國事,以安私分。取進止。答曰,省箚具悉卿懇。有疾未參,別無所傷,卿其體予前後之旨,勿復以疾病爲辭,俟間視事,用副至望。仍傳曰,遣史官傳諭。
上在慶德宮。停常參·經筵。
夜二更,月暈。
神德王后忌辰齋戒。
許玧啓曰,大司憲權尙夏,掌令李慶昌在外,執義權呈辭,掌令金始慶未肅拜呈辭,持平金啓煥式暇,持平洪尙賓未署經。今日以監察茶時之意,敢啓。傳曰,知道。
韓配周啓曰,吏曹郞廳來言,臺諫有闕,政事,何以爲之?取稟。傳曰,過國忌後爲之。
許玧,以兵曹言啓曰,今此康陵擧動時,禁衛營留都事定奪,而在前禁衛軍留都時,大將以本曹判書侍衛,故摠戎使或守禦使,代領留都矣。今番則何以爲之乎?敢稟。傳曰,摠戎使代領留都。
獻納梁聖揆,以臣於病伏中,又叨新命,方切悶蹙。卽以臺官署經事,召牌降臨,分義是懼,不敢不趨詣祗謝,而第於憲府論劾統帥之啓,有不可獨爲晏然者。夏間節箑問遺之時,兼付草樻·煙竹,而旣非珍玩之具,係是微細之物,故臣果泛然受置,未能辭而却之矣。迺者諸臣疏避,以此相繼自列,臣之不愼取與之節,與他無異,其何敢一刻冒據於臺次乎?竝引嫌而退,物甚微薄,不足傷廉,而嫌固可避,勢難仍在。請司諫金始煥,獻納梁聖揆,竝命遞差。答曰,依啓。
上在慶德宮。停常參·經筵。
夜三更,月暈。
神德王后忌辰。
藥房都提調臣李頤命,提調臣趙泰耉,副提調臣南致熏啓曰,日候近甚不調,伏未審此時,聖體調攝,若何?脚部其有加勝之勢乎?臣等久未入侍,陵幸不遠,不可不一診聖候於其前,今日率諸醫入診,宜當。憂慮未弛,敢來問安,竝此仰稟。答曰,知道。無事,脚部差勝矣。
任舜元啓曰,大司憲權尙夏,掌令李慶昌在外,執義權呈辭,掌令金始慶未肅拜呈辭,持平金啓煥式暇,持平洪尙賓未署經,今日以監察茶時之意,敢啓。傳曰,知道。
兪命雄啓曰,右承旨金德基親病受由,已過屢日,本院事多苟簡,卽爲牌招察任,何如?傳曰,允。
傳于許玧曰,史官一員待命,騎馬三疋立之。
許玧,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
午時,上御興政堂。藥房入診時,都提調李頤命,提調趙泰耉,副提調南致熏,記事官金尙奎·權德載·金在魯,醫官金有鉉·柳瑺·崔萬尙·趙慶基·鄭麟祥·許坫·吳重卨·李得英入侍。李頤命進曰,日氣朝晝異候,風雨亦非常,近來寢膳之節,一向安寧否乎?上曰,連爲無事矣。又進曰,今番宗廟展謁,無事過行,而脚部別無添傷,不勝欣幸,而未知厥後連爲差勝耶?上曰,差勝後一樣矣。又進曰,核處無他變動之節,亦爲一樣乎?上曰,差勝後亦一樣矣。又進曰,別無他症候,實無大段入診之事,而頃者動駕往來,前頭陵幸又迫,似當預爲診察,故率諸醫入侍,更爲診脈,如何?上曰,依爲之。有鉉入診曰,脈候極爲從容平緩,以今年言之,今日脈候最勝矣。瑺曰,脈候度數去來,調勻平知矣。慶基曰,脈候極爲和緩。麟祥曰,諸醫所達之言,是矣。左右三部,調勻平緩矣,玷所達亦同。頤命曰,核處別無診察之事乎?上曰,然矣。頤命曰,每年春秋,受灸脚部,而今年則諸醫之議,亦爲受灸膝眼以上,宜當云。來月當擇日以入,定以何間乎?上曰,定以旬間,似好矣。抄出榻前定奪頤命曰,大凡行步之節,尤難於敬拜之際,今番宗廟展謁時,臣從後瞻望,則踰閾之際,行步尤爲艱澀,又腰部頗屈,自上亦覺其然乎?上曰,然矣。以下缺
上在慶德宮。停常參·經筵。
夜二更,有霧氣。
仁顯王后忌辰。
許玧,以備邊司言啓曰,北漢行宮營建堂上,旣以稟達,以戶·工曹判書啓下矣。行宮開基擇吉,在於今月十七日,堂上二員,當爲前一日出去始事,而行工曹判書崔奎瑞,今始遞改,其代趁速差出,牌招肅拜,以爲同時進參之地,何如?傳曰,允。已上燼餘
明日大殿誕日陳賀時,開門差早。
上在慶德宮。停常參·經筵。
未時,太白見於巳地。
大殿誕日,政院·玉堂·單子問安。答曰,知道。中宮殿問安。答曰,知道。世子宮·嬪宮問安。答曰,知道。
南致熏啓曰,政事過國忌爲之事,命下矣。今日又與誕日相値,凡公事例不得出納,政事,何以爲之?敢稟。傳曰,明日爲之。
許玧啓曰,備邊司郞廳,以大臣意來言,今日賓廳坐起日次,而誕日陳賀相値,敢稟。傳曰,知道。
兵曹啓曰,今此康陵擧動時,禁衛營留都事定奪,而在前禁衛軍留都時,大將,以本曹判書侍衛,故以摠戎使或守禦使,代領留都矣。今番則何以爲之乎?敢稟。傳曰,摠戎使代領留都。已上燼餘
備邊司啓曰,北漢行宮營建堂上,旣以稟達,以戶·工判書,啓下矣。行宮開基擇吉,在於今月十七日,堂上二員,當爲前一日出去始事,而行工曹判書崔奎瑞方在外,日子已迫,有難趁期上來,行工曹判書奎瑞今姑遞改,其代趂速差出,牌招肅拜,以爲同時進參之地,何如?傳曰,允。御廳謄錄
上在慶德宮。停常參·經筵。
下直,淮陽府使鄭齊斗,成川府使尹趾慶,知世浦萬戶朴秀山,旌義縣監趙命周,和順縣監金夏明,德山縣監崔尙鼎,鎭安縣監洪禹傳,柒原縣監全聖徵。
南致熏啓曰,陵幸只隔數日,承旨有闕之代,以在京無故人差出,卽爲牌招察任,何如?傳曰,允。
有政。吏批,判書趙泰耉進,參判尹趾仁備局坐起進,參議李光佐在外,都承旨南致熏進。啓曰,工曹判書,以營建堂上,當以在京無故人差出,政府西壁,竝擬,何如?傳曰,允。
又啓曰,臺諫闕員,今當差出,而擬望之人乏少,外任竝擬,何如?傳曰,允。
又啓曰,新除授安州牧使李宇謙呈狀內,病勢沈重,食飮專廢,肌肉換脫,委頓牀席,奄奄若盡,以此病狀,決難赴任,斯速入啓處置云。聞其病勢果重,有難强令赴任,安州牧使李宇謙,依近例罷黜,何如?傳曰,允。
又啓曰,卽接通禮院牒呈,則引儀鄭纘述,以通信使軍官,旣已渡海,回還期遠。今此陵幸時,內外差備數多,勢難推移,不可不變通云。引儀鄭纘述,今姑改差,何如?傳曰,允。
以權擢承旨,張鵬翼爲宣川府使,洪彪爲礪山府使,李縡爲司諫,金斗南爲獻納,李彦綱爲工曹判書,趙鳴鳳爲兵曹佐郞,李徵道爲典籍,李薈爲童蒙敎官,崔守慶單付承文博士,呂必禧單付副正字,柳廷喬爲濟州敎授,金萬胄爲安州牧使,洪世泰爲引儀,李世最爲執義,宋成明爲兵曹佐郞,洪重夏爲刑曹參議,朴乃貞爲襄陽府使,別軍職金滿泓加嘉善,試射時柳葉箭十巡五十一分沔川郡守李漢珪加嘉善,三水府使閔泳加嘉義,江都築城時都廳已上,加資事承傳,原城守棱,原昌令櫓,原陽令梔,在喪終制,北漢行宮營建堂上金宇杭·李彦綱,郞廳趙榮福·金希魯,竝單差。
兵批,行判書崔錫恒進,參判李晩成在外未肅拜,參議任胤元進,參知宋徵殷病,右副承旨許玧進。啓曰,知訓鍊事,今當差出,而當品中擬望之人乏少,從二品中,竝擬,何如?傳曰,允。
又啓曰,卽接五衛將廳牒報,則衛將田種英,受由下鄕,過限未卽上來,依法典改差,何如?傳曰,允。
以高傅賢·金時澤爲忠壯衛將,李震華爲都摠經歷,成至重·柳重碩·李邦弼爲宣傳官,李泰碩爲訓鍊主簿,具文游爲翊贊,柳明哲爲淸州營將,李基夏爲知訓鍊,鄭履祥爲兼訓鍊都正,金始煥·崔奎瑞·李縡付護軍,梁聖揆·趙翼命付副司直,李尙說·鄭錫祚付副司果。
南致熏啓曰,卽者刑曹郞廳來言,今此康陵行幸時,堂上一員,當爲隨駕,而判書尹德駿,在外未上來,參判趙泰東,以參覈使奉命出疆,參議李壄,以亡妻遷葬事,陳疏受由出去,無他陪從之員云。刑曹乃是緊司,而時無行公堂上,合有變通之道,何以爲之?敢稟。傳曰,參議李壄改差。此啓當在吏批政事之上
王世子敬寧殿展謁入齋室後,遣宮官問安于大殿。答曰,知道。中宮殿問安。答曰,知道。王世子,藥房·政院·玉堂問安。答曰,知道。
權,以宗簿寺官員,以提調意啓曰,聖上於靜攝之餘,展謁太廟,群下欣聳之誠,有倍尋常,則凡有職事者,所當奔走陪從,而宗臣之進參班行者,只三十六員,昨日誕辰獻賀,又莫重盛禮,而宗臣之進參班行者,只十四員。卽今付職宗臣顯祿以下,凡爲一百十七員,其數不爲不多,今於陪從獻賀之班,則進參者如是數少,其在事體,殊涉未安。在前亦有以不參班行而推考之例,除衆所共知篤老實病及公頉外,一番不參之員則推考,前後竝皆不參之員,從重推考事,令宗親府區別擧行,何如?傳曰,允。
韓配周,以都摠府言啓曰,今日入直軍士,當爲中日習射,而王世子敬寧殿展謁相値,不得爲之之意,敢啓。傳曰,知道。
又以訓鍊都監言啓曰,新造旗麾祭,今月十七日子時,神武門後放砲,大吹打設行之意,敢啓。傳曰,知道。
又以兵曹言啓曰,今此康陵擧動時,斥候伏兵定送事,節目啓下矣。禁衛軍兵,只以五哨,除內外入直,餘數不多,留都之外,斥候伏兵,勢難推移,似當以訓局餘軍定送,故與都監相議,則以爲,訓局軍兵,除隨駕陪衛及內外入直,亦涉苟簡。依戊子年例,訓局隨駕軍兵十六哨內,減其一哨,然後可以推移云。原單子中,依此例改付標以入之意,敢啓。傳曰,知道。
以慶尙監司李宜顯,以寧海等邑人家漂沒,人物渰死事,狀啓。傳于兪命雄曰,竝令本道,各別恤典擧行。
許玧,以兵曹言啓曰,今八月十六日,良女金召史稱名人,自興化門入來,差備門外擊錚,極爲駭愕,令攸司囚禁治罪。同門守門將白弘老,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,鳳城初査之時,査官等,元無監·兵使擧論之事,及今更査通官,慫慂査官何順,始發監·兵使拿來云云之語者,專出於操切索賂之計,固甚痛駭,而彼旣發說,難保其終得彌縫。頃日參覈使趙泰東狀啓入來後,自本司以平安前監司權,前兵使吳重周,竝令往待灣上,觀勢進退事,稟旨分付之後,吳重周,自禁府放出,先向西路,權,自韓山地,來到城外,今方發行矣。頃日參覈使狀啓中,束裝以待之請,是欲使監·兵使上京等待,或至終難周旋,則及期馳進之意,而又以爲觀其氣色,與前稍異。蓋査官·通官等督迫之意,頗已緩歇,而昨日狀啓中,査官何順,使譯官取來監·兵使名錄,出付筆帖式。何順,初以爭執之人,先爲推納留置者,明是寬諒聽許之意,自此可無拿來之事,誠甚多幸,而名錄,卽以病重不得來待懸錄之書也。槪想卽今事機,査事雖未及出場,監·兵使聽候査所之事,似可仍得寢止矣。權等,恐不當送留灣上,權姑令留在京中,吳重周亦爲還來,更觀前頭事勢,似爲便當,以此分付,何如?傳曰,允。
又以備邊司言啓曰,關西一路,自有査事以來,使命絡繹,殆無虛日。貽弊列邑,勢難支堪。前日尹淰·李後說·申慶弼·林震澤等四人押去時,禁府書吏·羅將,自春至今,尙未回還,前頭畢査,未易爲期。頃者平安前兵使吳重周,適以他罪,方在囚禁中,故於其下去時,該府亦定送書吏,押去法府,數多下人,曠日留連於邊上,其爲弊端甚矣。不可無別樣變通之道,只留書吏·羅將各一人,使之看護,其餘吏卒,卽今還京,以除邊邑一分之弊,何如?傳曰,允。
權,以成均館官員,以知館事·同知館事·大司成意啓曰,本館案付各道奴婢詐僞謀頉之類,年前旣已査正,修置文書,而口數旣多,謀頉亦久,自本館勢難明白査現,故以發遣査官於各道,收聚文書,考閱釐正之意,上年春措辭入啓允下矣。其時適當農作之節,慮有外方騷擾之弊,不果發遣,秋後則又以年事失稔,仍寢不送,以至於今。今則年事稍實,而又當秋成之節,所當趁時擧行,而其中全羅道,則奴婢所在官,多是沿海。今年本道沿海之凶荒,比上年無減,凡係擾民之政,一切難行,推刷之擧,仍姑停止。慶尙·忠淸·京畿等道,則依上年啓下辭緣,發送本館官員,以爲卽速査正之地,何如?傳曰,允。
持平金啓煥連啓,請還收己卯文科追復之命事。請還收潛越宮城罪人金敏才參酌定配之命,依律處斷事。措辭竝見上改啓,臣以統制使趙爾重罷職不敍事,累次論啓,而不賜允兪,乃以姑先推考,觀其緘辭而處之爲批,臣竊以爲不然也。夫爾重貪鄙,卽其伎倆,踐歷罔非濫竿,前後臺言,不止一再,則可見公議之至嚴,而其所處身,不思謹愼之道,惟以善事,欲爲彌縫之計,情態之可惡,聽聞之可駭者,至于扇便贈遺而極矣。用意至巧,有不忍正視,今若諉之以薄物細故,不加罪責,則竊恐媚悅之計得售,而朝廷之體不尊,別樣懲勵,在所不已。情狀旣已盡露,非如隱微可疑之事,則何待緘辭而後可知耶?至於不廉之狀,曾未索言,則恐聖明猶有未盡燭者。爾重之屋宇之宏侈,皆言可毁,子錢之廣殖,莫不唾鄙。凡厥營爲之事,率是耗國財而潤私橐,馱運船輸之說,不啻狼藉,營中積儲之物,殆至空虛。噫,其善事也旣如彼,其封己也又如此,其可以邊防重地,付之於如許手段,一任其恣行非法耶?臣所擬勘,亦云末勘,姑施問備,恐非當律。請統制使趙爾重罷職不敍。答曰,勿煩。
平安監司李濟疏,伏以臣才疎質魯,最出人下,萬不稱於西關重寄,而冒承分外之任,猝當邊上之事,破綻旣非一端,僨敗且在早晩,終陷辱國之罪,重速惠文之彈。雖以兪音之久靳,臺啓遂停,公議所在,不敢幸其苟免,而晏然自如,瀝血陳懇,祈獲譴斥,乃伏承恩批,諭以勿辭察職,臣誠惶蹙感惕,不知所以自措也。竊念奉使無狀,乃人臣之極罪,臺啓請罷之論,亦從末減,聖度寬容,雖加原恕,豈可仍據職次,便同無罪之人乎?前後外臺之遭彈,無論輕重,率因控辭而得解。今臣之勉從吏議,容其自處者,乃聖朝禮使之意,則臣豈不知畢竟之可蒙恩許,而第臣赴任,甫閱兩月,而有灣上之行,轉到江邊,過夏涉秋,淹滯四朔,窮塞遼絶,重嶺防阻,各邑五字缺目今秋節已深,簿書方殷,緣臣病伏,許久曠廢。若又一向撕捱,不早處分,則一路之弊,有不可言,而在臣又重負職之罪,此又臣之所大懼也。玆敢不避鈇鉞,輒申呼籲,伏乞天地父母,俯諒血懇,特命罷臣職而治臣罪,使重務無廢,微分獲安,臣無〈任〉祈懇之至。答曰,省疏具悉。再疏控免,殊涉太過,卿其勿辭,從速察職。以上燼餘
平安監司書目,永柔呈,以良女栗禮一胎生三子,事係變異事。
京畿監司書目,衿川呈,以檢閱朴弼夢辭職上疏上送事。啓。答曰,省疏具悉。爾其勿辭,從速上來察職。
謝恩,工曹判書李彦綱,兼訓鍊都正鄭履祥,都摠經歷李震華,右承旨任舜元,左副承旨許玧,同副承旨權。
上在慶德宮。停常參·經筵。
未時,太白見於巳地。夜五更,月暈。
執義李世最啓曰,本府方有統制使趙爾重罷職不敍之啓,臣在館職,旣已首實,雖不敢更爲煩縷,而若其不可冒居於臺次則決矣。且兼監察尹聖時,卽臣婚家,在法有應避之嫌,以此以彼,俱難在職。請命遞斥臣職。答曰,勿辭。退待物論。
傳曰,史官一員待命,騎馬三匹立之,崇陵忌辰祭所內摘奸。
吏曹口傳政事,兵曹佐郞金始㷜。
吏曹啓曰,臺諫有闕,政事,取稟。傳曰,過擧動後爲之。
江原監司書目,江陵等邑呈,以七月二十二日水災,實是挽近所未有之大變,田畓各穀,慘被損傷,人物渰死壓死,至於一百二口,家舍之漂沒沈覆,亦至八百八十戶。言念民事,實爲氣短,前頭徭役身布給災蠲役等事,令廟堂預先講究,以爲拯濟之地事。
咸鏡監司書目,今年農事,初傷於蝗災,中傷於積月霖雨,孑遺餘萌,未被萎黃,惡風之災,更無餘地,自兩麥至晩種田畓各穀,皆如是全失,目今荒凶之慘,至於此極,前頭救民之策,罔知攸措事。
平安監司書目,价川等十六邑呈,以權仁國等二十一名渰死,李萬柱等二名,爲虎嚂死,金界先等三名,飮煙致死事。
黃海監司書目,道內農事,爲惡風陰雨所傷,田畓各穀,竝被其害,言念民事,誠爲悶慮事。
慶尙監司書目,道內農事,去七月二十二三日之風雨,田畓各穀,水沈覆沙,永無形止者,在在皆然,而人物渰死·壓死,人家漂沒,其數亦多,言念民事,罔知攸爲事。
謝恩,右副承旨韓配周。
右議政趙相愚箚子。大槪,敢陳瞽說,以備財幸事。入啓。答曰,省箚具悉卿懇。箚陳之事,出於爲國深思,誠甚得宜,令廟堂商確稟處焉。仍傳曰,遣史官傳諭。
政院啓曰,判府事李畬,今日來到江郊,而以身死,未卽入城肅謝云。係是大臣去就,敢啓。傳曰,調理入城事,遣史官傳諭。已上朝報
禁府啓曰,因備司啓辭,尹淰·李後說·申慶弼·李震澤等書吏·羅將,只留各一員,使之看護,其餘吏卒,卽令還京,平安前兵使吳重周,亦爲還來事,命下矣。知委上送之意,分付本道,何如?傳曰,允。禁府
兵曹啓曰,當此陵幸臨迫之日,本曹郞官,不可不備員,新除授佐郞宋成明相避之代,以在京無故人,卽爲口傳差出,何如?傳曰,允。吏批
上在慶德宮。停常參·經筵。
昧爽,有霜氣。未時,太白見於巳地。
政院啓曰,今此康陵擧動時植炬,依丙戌年例,限普濟院擧行事,命下矣。以出宮時刻觀之,則前路將未免有昏黑之弊,何以爲之?敢稟。傳曰,三嚴,以寅正二刻磨鍊,可也。
明日康陵擧動時,大駕出宮三嚴,寅正二刻,王世子闕門外祗送時,出宮正時,寅初三刻,開門四更一點。
兵曹口傳政事,副摠管尹趾仁,副司直李世最。
假注書李廷弼書啓,臣承命馳往于纛島村舍判府事李畬所住處,傳宣聖旨,則以爲,臣稽逋明旨,萬死靡容,而今此拜陵之禮,出於玉體久愆之餘,區區犬馬之情,尤不敢自顧軀命,偃伏田廬,舁就木道,力死作行,僅達江郊,而舟中重觸風濕,齒痛與眩症俱劇,卸下村舍,遂至昏仆,末由進入城內,日期已迫,勢難祗命於動駕之前,爲罪益深,惶懼罔措矣。不意恩諭特下,史官臨宣,寬臣罪戾,敎以調理入城,臣承命感激,但有涕泣。臣且留靜處,得以調息,病如乍歇,則庶將送迎羽衛於東郊散班,仍以入城云矣。敢啓。傳曰,知道。
檢閱朴弼夢牌不進,依承傳罷職。
政院啓曰,擧動時,兵曹堂上一員,駕前侍衛一員,駕後侍衛一員,王世子陪從一員,守宮矣。今番陵幸時,兵曹守宮單子中,兵曹參判李晩成,以在外懸錄,駕前則將闕。兵曹侍衛之儀,其在事體,極爲未安,而尙無變通之擧。兵曹當該堂上,推考,在外參判,合有變通之道,而守宮單子捧入時,臣亦不卽覺察,今始啓稟,不勝惶恐。傳曰,依啓。參判改差。
吏曹口傳政事,兵曹參判權尙游。
平安監司,義州府尹書目,參覈使,罷査還來事。以上朝報
扈衛廳別將,以留都大臣右議政意啓曰,臣承命留都,一依啓下事目,率令扈衛三廳軍官,大駕出還宮時,結陣於夜晝峴,晝則移陳於興化門外,扈衛之意,敢啓。答曰,知道。備局謄錄
上在慶德宮。停常參·經筵。
未時,太白見於巳地。
許玧啓曰,內乘來言,捲窓,取稟。傳曰,捲三窓。
又啓曰,內乘來言,面紗,取稟。傳曰,勿爲之。
又啓曰,禁軍陣敎鍊官來言,禁軍鳴囉後,下馬之意,敢啓。傳曰,知道。
又啓曰,禁軍陣敎鍊官來言,禁軍吹哱囉後,登馬之意,敢啓。傳曰,知道。
傳于南致熏曰,陵洞口外,至關王廟捧上言。
傳于許玧曰,還宮時,百官揷羽。
許玧,以備邊司言啓曰,年分事目,纔已啓下頒布,而江原·咸鏡兩道,本來土地瘠薄,今年被災,比他道特甚,故毋論田畓川反浦落覆沙,初無田形,全不掛鎌處,竝給全災,以示各別優恤之意矣。今以江原監司金致龍狀啓觀之,嶺東各邑懷襄之災,實是前古所無,民間形勢之萬分遑急,可以推知。前頭賙救之策,當待本道之更爲巡審狀聞,有所區畫擧行之意,旣已稟定於筵中,而當此年分踏驗之時,不可不先降德音,以慰失業濱死之民望。田畓全災,雖已許給,而其在別樣存恤之道,宜許特給分災,俾紓民力。災年給災,每有虛實相蒙之患,至於分災,則其弊尤甚,誠爲重難,而當此非常之災,不宜預慮田結之過縮,而有所靳惜。嶺東水災尤甚各邑,加給七分災之意,別爲分付本道,何如?傳曰,允。
寅正二刻,上幸康陵,仍歷展泰陵。王世子闕門外祗送。大駕詣泰陵,入幕次後,藥房·政院·玉堂·二品以上·六曹口傳問安。答曰,知道。王世子遣宮官問安。答曰,知道。上詣紅箭門內板位,行四拜禮,命史官招領議政徐宗泰,奉審陵上。都承旨南致熏曰,此處當設小次,而未及稟定。卽今自此仍詣康陵,似好,故敢達。上曰,待領相奉審下來後,前進康陵,可矣。參奉亦上去陵上乎?致熏曰,上去矣。宗泰奉審訖來告曰,陵上奉審,則石物·儀物·莎草,皆平安無事矣。上曰,唯。此陵曾有屛風石矣。然乎?宗泰曰,然矣。屛風·欄干·羊馬等石物,皆起畫,凡儀物甚盛。蓋自國初傳說,尹元衡董治靖陵之役,而靖陵,以垂簾王妃山陵之故,盛設儀物。此陵亦依其制,故比他陵有別云矣。大駕仍詣康陵入幕次後,藥房·政院·玉堂問安。答曰,知道。上詣板位四拜訖,又命史官招領議政徐宗泰,奉審陵上。南致熏曰,待領相奉審下來,仍御板位,則其間似遲,自上先就小次後,領相承命下去,似好矣。上曰,仍坐板位,待奉審下來後,仍詣小次,可矣。兩陵上,令領相一體奉審,參奉亦爲上去同審事,分付。宗泰奉審訖來告曰,兩陵上奉審,則石物·儀物·莎草,皆平安矣。上命於丁字閣前,還爲鋪帳。上自板位乘轎時下敎曰,奉轎僅容去地,亦勿當中,從邊路低行,上詣丁閣階前,下轎入小次。上御板位四拜,仍詣樽所。承旨進酌,上入殿內酌獻,還就位四拜訖,還入小次。領議政徐宗泰亞獻,東平尉鄭載崙終獻。
任舜元口傳啓曰,贊禮李墪,做錯失措,請推考。傳曰,依啓。酌獻禮畢,上還就外板外四拜。
大駕入幕次後,藥房·政院·玉堂·二品以上·六曹口傳問安。答曰,知道。
大駕旋蹕,到關王廟遞馬所,王世子祗迎。藥房提調趙泰耉,副提調南致熏,進達駕前曰,自此坐馬,雖已下敎,而終似有妨於脚部,故敢此更稟。上曰,脚部可無所妨矣。大駕到宗廟前路下馬所。泰耉進曰,移時坐馬,脚部,何如?上曰,脚部無事矣。
大駕午時還宮後,藥房·政院·玉堂·二品以上·六曹·大司諫口傳問安。答曰,知道。
王世子還宮後問安。答曰,知道。
上在慶德宮。停常參·經筵。
下直,龍崗縣令趙遠命,砥平縣監權聖徵。
藥房都提調臣李頤命,提調臣趙泰耉,副提調臣南致熏啓曰,數十里外行幸,出於經年靜攝之餘,伏未審還宮後,聖體,若何?勞動將事,脚部不瑕有損乎?臣等不勝區區憂慮,敢來問安。答曰,知道。無事。脚部亦無所損矣。大殿·中殿·世子宮·嬪宮,政院·玉堂問安。答曰,知道。中宮殿,藥房問安。答曰,知道。大殿,二品以上·六曹·單子問安。答曰,知道。
權啓曰,明日國忌齋戒,明明日正日,此兩日,視事,頉稟。答曰,知道。
許玧啓曰,備邊司郞廳,以大臣意來言,今日賓廳坐起日次,而昨日擧動之餘,接應有煩,又無大段變通之事,本司開坐云矣。敢啓。傳曰,知道。
權,以戶曹言啓曰,今年咸鏡北道年分踏驗,令北評事爲之事,事目啓下矣,評事時未差出,踏驗漸至差晩,不可無變通之道。評事未出之時,都事兼察,曾有前例,今年亦以都事,兼管南北道檢田之意,分付本道,何如?傳曰,允。
假注書李國休病,代朴長潤。
以咸鏡監司李善溥狀啓,茂山居奴還石等二名病餓致死,咸興居幼學韓圭等八名渰死事,傳于兪命雄曰,致死兩人及渰死人等,令本道恤典擧行。
以江原監司金致龍狀啓,平海等官居業武南鵬益妻李召史等,江陵等官居校奴草奉妻一禮等壓死事,傳于兪命雄曰,令本道一體各別恤典擧行。
吏批,判書趙泰耉進,參判尹趾仁進,參議李光佐病不進,左承旨兪命雄進。
兵批,行判書崔錫恒病,參判權尙游進,參議任胤元服制,參知宋徵殷病,左副承旨許玧進。
有政。以權忭爲執義,李世最爲副應敎,宋相琦爲工曹參判,兪命健爲海州判官,鄭啓章爲直講,金侃爲典籍,金始煥爲禮賓正,趙鳴鳳單付兼春秋,李晩成付副護軍。
許玧啓曰,假注書朴長潤,時無職名,依例付軍職,冠帶常仕,何如?傳曰,允。
又以兵曹言啓曰,判中樞府事李畬,今已入城,故祿牌,使本曹郞廳,依例持傳,則以爲時未肅謝,辭而不受。係是大臣祿牌,何以爲之?敢稟。傳曰,肅謝後持傳。
又以兵曹言啓曰,今八月二十日,幼學權時宜,自興化門入來,差備門外擊錚,極爲駭愕,令攸司囚禁治罪,同門守門將河挺龍,常時不能禁斷雜人,以致闌入,亦難免其責,推考,何如?傳曰,允。
掌令金始慶,持平金啓煥所啓,請還收己卯文科追復之命。請還收潛越宮城罪人金敏才參酌定配之命,依律處斷。請統制使趙爾重罷職不敍。措辭竝見上昨日大駕拜陵還宮時,王世子,以祗迎事,動駕郊外幕次,留都百官,例有祗迎之節,而未及預先齊待,以致班列稀疎,不成貌樣,其怠慢之習,殊極寒心,不可無規警之道。除老病實狀衆所共知外,不參祗迎人員,請令各其司摘發現告,一倂推考,當該下人等,亦令攸司囚禁科罪。答曰,不允。末端事,依啓。
正言洪廷弼啓曰,今年穡事,畿甸之內則不至失稔,而外方則旱澇相仍,未秋之前,固有凶荒之慮矣,及見近日諸道狀聞,則如關東之水災,實前古所無,其餘他道之各樣被災,亦皆孔酷。朝家固將有別樣軫恤之道,而該曹年分事目之磨鍊,在於各道災報未到之前,其勢必不免只循常例,旣知災荒實狀之如此,則追改事目,在所不已。但卽今年事已判,覆審且迫,若不劃卽講究及時擧行,則遠道頒布之際,自費時日,災邑分等之數,不能早定官吏,曠於奉行,生民未蒙實惠,其弊不可勝言。損上益下之政,不容少緩,請令該曹,改定災給事目,急速頒布。扶安縣監柳雸,本以庸訥武夫,懵無知識,濫授名邑,固多物議,及夫到任之後,凡干政務,茫無頭緖,簿牒之決,皆借吏手,魚鹽之政,盡網民利,闔境怨讟,隣邑嗤笑。荒歲撫摩之責,不可付諸如此癡騃貪鄙之人,請扶安縣監柳雸罷職。新除授司諫李縡,時在京畿高陽地,獻納金斗南,時在江原道襄陽府任所,請倂斯速乘馹上來事,下諭。答曰,令該曹稟處,罷職事,不允。下諭事,依啓。
禮曹參議吳命峻疏曰,伏以臣之老母,頃歲隨臣在成川也,重發病患,幾危而蘇,每當夏秋之交,其復發如期矣,方隨臣弟命恒承召之行,自西邑復路有期,而前患欲復發作,飮啖全然廢却。纔得信音,臣心靡定,方欲迎見於中路,以爲扶持上來之計,而顧臣職名在身,不敢徑情出往,不得不疾聲哀籲於天地父母之前。伏乞聖慈,曲諒微志,許遞臣職,俾伸人子至情,千萬幸甚。答曰,省疏具悉。爾其勿辭往來焉。
慶尙監司李宜顯曰,伏以臣以萬萬無似,猥膺藩臬重寄,辭不獲免,黽勉承當,才疎任劇,方深僨敗之懼矣,卽伏聞憲臣,以臣不爲遍辭,大臣諸宰,啓請問備,繼而大臣,上章請罪,辭意極其峻厲,聖批又以事體豈容如是爲敎,臣於是,竊不勝惶霣悚惕之至。緘對之前,不敢輒先辨析,以重速釁戾,而臺劾旣發,已難晏然在職。至於大臣之箚,乃以辱朝廷壞體統爲言,則罪名甚重大,何寧逭在臣之道,惟當恭俟處分。數字缺妄自干瀆,而戴罪仍蹲,一刻未安,且念本道災沴連仍,民事孔棘,若不急速變通,差送新代,則前頭之事,將至大誤,以公以私,俱不容暫緩,玆敢疾聲仰籲於宸嚴之下。伏乞聖明,俯垂諒察,亟命鐫罷臣職,仍正臣罪,以嚴公體,不勝大幸。答曰,省疏具悉。卿其勿辭察職。
忠淸監司趙道彬疏曰,伏以臣猥以無似,謬膺方面之任,隨事生疣,效蔑塵露,一味愧懼,如坐針氈,惟思速圖解免,少贖瘝厥之罪,卽伏見大臣箚本,以臣下來時,不爲歷辭,深加咎責,旨意截峻,聖批且嚴,特下問備之罰,臣於是,不勝惶隕震惕之至。臣與大臣,有所嫌礙,卽通朝之所共知,今何必復爲提論,仰干煩聒之誅,而第朝紳間,凡有私怨,不得嫌避,聖敎申飭,前後非一。臣雖蠢迷,常欲體承,當其公坐之際,不敢爲回避之計,年前舌科時,至以堂郞,參坐一院,此則大臣亦必記得矣,若夫守令·方伯之過辭三公,雖云事例之所不可已,至於全然置嫌,踵門請謁,實是私義之有不忍爲。況前此外官之如臣今日事者,亦多有之,臣之辭陛也,果不得隨例下直,終不免爲辱朝廷壞體統之歸,臣實自訟之不暇,尙何敢艴然見面於大臣之一言哉?然臣見帶之職,卽是外臺之寄,以此情勢,其不可一日蹲仍則決矣。目今秋務方殷,責應繁委,若不速賜處分,則臣身狼狽,固不足恤,職事曠廢當復,如何?玆敢露章請譴,伏乞聖慈,俯諒臣情地之萬分危蹙,亟命鐫遞臣職,仍勘臣罪,俾礪他人,得以嚴朝廷而尊體統,不勝幸甚。答曰,省疏具悉。卿其勿辭察職。
副修撰洪致中疏曰,伏以臣昨因縣道,猥上辭本,雖其疾病阽危,無論趨命,不得不以疾痛之號,仰干仁覆之下,而跡涉偃蹇,罪在違逋,方席藁私次,惟威罰是俟,伏承聖批,不惟不加之罪,至有從速上來察職之敎,臣誠感激惶隕,不知所以自措也。如使臣病情,苟有一分可强之勢,何敢一向撕捱,自速於辜恩慢命之誅哉?顧以纔經毒疾,餘症尙危,病在床席,飮啜全廢,粒食之不入口,已月餘矣。虛羸澌削,堇堇支保,而賴天之幸,病若不至於添劇,將欲稍加調治,力疾趨召,伏聞園陵親幸,期日已迫,在外大小諸臣,相繼進詣都下,以臣癃疾之狀,雖不能望陪侍法駕,分義誠禮,亦安敢偃息在家?一身生死,有不暇自恤,擔舁登途,寸寸作行,今方來到楊根郡,爲遞馬前進之計矣,忽覺肢體如束,頭顱如裂,精神眩瞀,昏窒不省,急灌藥物,良久始甦,而外寒內熱,呼吸短促,終日叫號,病勢越劇,頻頻厥逆,若不保頃刻。今此病狀,非如一時偶發之比,積敗之餘,元眞已脫,起自床第之間,猝當鞍馬之役,撼頓之勞,觸冒之重,其所傷損,理勢之所必至,而諸證迭作,種種危惡,假令殘喘,得免遽死於道路,其自力登程,致身輦下,則已無望矣。玆不得不淹伏旅次,瀝血陳章,而神識全昏,語失倫序,北望京闕,但有悲涕而已,伏乞天地父母,先削臣職名,仍治臣罪戾,以警具僚,以安賤分,不勝萬幸。答曰,省疏具悉。爾其勿辭,調理上來察職。
上在慶德宮。停常參·經筵。
貞顯王后忌辰,齋戒。
江原監司書目,三陟等官呈,以一朔之內,人物虎嚂之數,至於八名之多,事極驚慘事。又書目,江陵等官呈,以七月二十二三日水災,人物渰死·壓死,竝二百三十三名,人家漂沒,一千十一戶,家産漂失,二百十一戶事。
咸鏡監司書目,茂山官奴還石等八名,爲虎嚂死事。
上在慶德宮。停常參·經筵。
貞顯王后忌辰。
權啓曰,明日常參·經筵,取稟。傳曰,只晝講。
韓配周,以都摠府言啓曰,今日入直軍士,當爲中日習射,國忌相値,不得爲之之意,敢啓。傳曰,知道。
權,以兵曹言啓曰,今日一所監軍都摠府經歷申烒,受點之後,聞其老母病重,蒼黃下鄕云。原單子中改付標以入之意,敢啓。傳曰,知道。
傳于韓配周曰,判府事李畬,肅拜後留待。
傳于權曰,判府事李畬引見。以上燼餘今日引見時,上曰,鳳城會査旣完,査官亦已撤還,彼人移咨中,亦令速行擬奏,不可無陳奏謝恩之擧,而節使行期不遠,宜速變通,令廟堂稟處。備局謄錄
巳時,上御興政堂。判府事李畬留待引見時,同副承旨權,假注書朴長潤,記事官黃懰,記事官金在魯入侍。判府事李畬進伏曰,聖候數年調攝之餘,數十里行幸,臣民慶幸之中,且多憂慮,藥院問安之批,以脚部無損爲敎,群下欣喜之忱,何可盡達,而日來玉候更,何如?上曰,連得無事矣。昨年卿之一箚,出於爲國赤心,而予未察卿之心事,疑怒太過,致令卿不安而去國。其後旋覺其失而悔之,前冬疏批,備盡開釋,使卿斯速就途,而誠意淺薄,未回遐心,心常缺然。大臣之久處鄕村,亦非事體之宜,故特以手札勉諭,卿不我遐棄,幡然造朝,欣喜何言?畬曰,昨年事,實恐聖上喜怒過激,故敢陳區區誠悃,而辭不達意。且平日不見孚於君父,至承未安之敎,而君臣猶父子,豈可以一時責諭,有所自外。以下缺
上在慶德宮。停常參·經筵,只晝講。
許玧啓曰,卽者闕門將開之際,藝文館假家一間失火,旋卽撲滅,而大內至近之地,有此失火之擧,極爲驚駭。藝文館入直官員,難免不能檢飭之失,推考,下人,令攸司囚禁科罪,何如?傳曰,允。
又以兵曹言啓曰,今日天明時,典涓司軍士,因掃除糞穢,失火於藝文館廁間蓋草,雖卽爲撲滅,得免延燒之患,而其不察失火之罪,極爲可駭。典涓軍卒失火者,令攸司囚禁科罪之意,敢啓。傳曰,知道。
任舜元,以禮曹言啓曰,林川郡宣祖大王胎室碑石字劃傷缺處,因舊石磨治改刻事,頃已定奪,堂上一員,今將進去矣。參議臣吳命峻,親聞林川郡守李有壽之言,則碑石字劃之曾前改刻處,頗似坎然,今又改磨而改刻,則勢將漸益坎然,所見必將未安云。本曹堂上,方爲進去,詳細奉審後,曾前改刻處,今雖再磨而再刻,若不至大段低陷,則仍爲磨治改刻,而若或果爲未安,則以其所見,具由馳啓,更爲稟處,而大興郡顯宗大王胎室石物修改後,以土王用事,不得始役於他所,十餘日當爲空日。其間進詣林川郡宣祖大王胎室,詳細奉審後,或啓聞或始役,而三邑胎室修改,竝以前擇日,推移始役,何如?傳曰,允。
南致熏,以宗簿寺官員,以提調意啓曰,今式年璿源錄修正後,當奉安于五臺·赤裳·太白·江華等處,而四處正冊,有難一時完畢其書役,自前例爲鱗次奉安。今亦隨其書役之完畢,連續奉安,而戊子式年,雖無御牒修正之事,以久遠謄錄之不以御牒有無,有所區別,凡係陪往儀節,依乙酉以前例擧行,則今與戊子,事體無異。堂上·郞廳,當爲陪往,行用印信及書吏庫子等所騎馬,其他應行節目,竝依前例擧行,本道監司,當於境上陪行,而自前以夫馬廚傳有弊,使之勿爲陪行矣。以此該曹本道等處,竝爲分付,何如?傳曰,允。
任舜元,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
以陳奏兼冬至正使望單子,傳于權曰,宗臣中擬望。
有政。吏批,判書趙泰耉進,參判尹趾仁式暇,參議李光佐上疏入啓,同副承旨權進。
兵批,行判書崔錫恒病,參判權尙游進,參議任胤元受由在外,參知宋徵殷病,同副承旨權進。
以礪山君枋爲上使,金演爲副使,兪命凝爲書狀,洪致中爲獻納,尹泰□爲宗簿主簿,李碩寬付副護軍,李壄付副司果,朴長潤付副司正。
以全羅監司李海朝狀啓,群山砲手私奴愛申渰死事,傳于權曰,渰死人,令本道恤典擧行。
兪命雄啓曰,戶曹判書金宇杭,來詣請對矣。傳曰,晝講時,同爲入侍。
持平金啓煥啓曰,請還收己卯文科追復之命,請還收潛越宮城罪人金敏才參酌定配之命,依律處斷。措辭竝見上請統制使趙爾重罷職不敍。措語見上又所啓,頃日陵幸擧動時,前後軍容,錯雜無統,或連或斷,不成隊伍,此莫非常時不能檢束之致,請兩局大將竝推考。新除授執義權忭,時在忠淸道韓山地,請斯速乘馹上來事,下諭。答曰,不允。下諭事,依啓。
正言洪廷弼所啓,請扶安縣監柳雸罷職。答曰,不允。
吏曹參議李光佐疏曰,伏以,臣在鄕病劇,冒死陳懇,違慢瀆撓,罪合萬戮,而威命不加,恩批反降,至命調理上來,仁假之澤,與天同大,不知,臣無狀,何以得此於聖明,惶隕感激,實不知報答之所。天氣漸涼,賤疾幸而少蘇,扶舁寸進,五日始達京口,肅恩參班,恭瞻羽旄,區區犬馬之誠,得以少伸,而惟是見帶銓銜,有不容一日仍冒者,蓋臣庸虛短拙,百不猶人。天官佐貳,夫豈近似,而初不審量,妄自承當,立見顚沛,厚招詆辱,荐違嚴召,幾陷大何,至今追思,慙悸靡容,而諸疏侵切之言,迭興於見遞之後,踪地之危蹙,於是一倍。臣雖頑頓,亦有廉恥,豈敢冒此更進,廁足於十顚之塗,攘臂於九折之地,以累名器而誤銓選哉?方今朝論睽乖,忿爭日甚,泯泯棼棼,已無可爲之域,彌綸調劑,激揚振肅,其責專在於銓衡,與政之難,不以參貳而有間,雖擇鑑識孚誠,爲一世所信服者,尙或難濟。況以如臣之昏昧迷謬,屢遭顚沛者,苟然充位,臣身顚喪,固不足恤,而將奈國事何哉?玆敢悉披肝血,仰暴危懇,若蒙聖明少垂矜燭,亟許遞臣銓職,則餘外燥濕,臣當死生以之。臣寫進此疏,見阻喉司,方深悶蹙,卽者召牌遽降,積逋之餘,不敢坐違,謹詣禁門之外,而顧臣情勢,萬無承命行公之理,不得已昧死上籲,退還竢命,蹇慢之罪,益無所逃。伏乞亟命重勘臣罪,以礪他人焉。答曰,省疏具悉。爾勿過辭,從速察職。
校理李晩堅疏曰,伏以,臣之病蟄田廬,歲已一周,坐違朝命,凡幾遭矣,慢蹇之罪,臣猶自知,邦憲至嚴,有難倖逭,問備薄罰,實荷寬貰,惶駭兢惕,久而靡定。臣之膏肓沈綿,不堪從宦之狀,實是同朝之所共知,而直緣臣平日言行,不能見孚,大臣筵白,至謂之無故不來,有若以臣,爲不顧分義,自圖身便者然,撫躬悼悶,寧欲無生。床褥危喘,無計自力,嚴命之下,竟未祗承,又不免犯科坐罷,悚蹙雖深,私分粗安。乃於千萬夢想之外,特下恩敍,復畀宿硏,除書馹召,遠及荒郊,榮光所被,蓬蓽動色,自惟負罪賤臣,何以得此?以首頓地,有淚如瀉。臣之疾痼陋穢之狀,雖不敢每溷嚴聽,而惟是吐血之症,爲臣一生痼疾,逐歲增加,轉至難醫,自經今夏酷暑,傷剝無餘,一日所吐,多至數三升,眞元消脫,空殼徒存,宛轉澌綴,實有朝夕溘盡之勢,雖欲强起趨命,以少贖逋慢之罪,而其路無由。伏聞園陵行幸,出於經歲違豫之餘,臣民慶忭,有不可言,雖鄕曲婦孺之微,亦皆奔走道左,欣瞻羽旄之美,如臣職忝侍從,而偃息在床,未能進與陪從之列,有臣如此,生不如死,瞻望雲天,只有悲涕。玆敢露章,請譴於宸嚴之下,伏乞聖慈,憐臣垂死之喘,察臣瀝血之懇,亟遞臣職,仍命攸司,重勘臣前後負犯,以振朝綱,以安微分,不勝幸甚。答曰,省疏具悉。爾其勿辭,從速上來察職。已上燼餘
吏曹參判尹趾仁上疏。大槪,臣於本職,萬無因仍苟冒之理,揆以廉義,在所當免,霜露私情,實爲懇迫。伏乞聖明,將臣非分之職,先行遞改,仍許恩暇,俾便往來,以卒天地生成之澤事。入啓。答曰,省疏具悉。卿勿過辭,往來焉。
修撰李世瑾辭職上疏。入啓。答曰,省疏具悉。爾其勿辭,調理察職。
掌令金始慶留院上疏,入啓。答曰,省疏具悉。掛書之賊,尙未斯得,事之寒心,孰甚於此?別樣購捕,斷不可已,令廟堂稟處。李振海之竄配,旣出酌處,不必更議。權卨事,所論得宜,令該府,依此擧行。爾其勿辭,從速察職。
京畿監司書目,楊州·朔寧等邑段,八月十一日雨雹交下,驪州牧段,霜降,田畓各穀,多被損傷,民事可慮事。
全羅監司書目,茂朱呈,以張順必母,爲虎囕死,極爲驚慘事。又書目,長城·高敞等邑呈,以八月初二日未時量,地震事。
午時,上御資政殿。晝講入侍時,領事徐宗泰,知事崔錫恒,戶曹判書金宇杭,特進官權尙游,參贊官兪命雄·柳鳳輝,侍講官李世最,假注書朴長潤,記事官黃懰·金在魯,武臣李鳳徵進伏。上讀前受音,禮記檀弓下篇,自子張死,至隱之甚也訖。柳鳳輝,讀自飯用米貝,至歠主人主婦章註君命之食疏飯也曰,此一句懸吐,連於君命之下,而臣意,則命之下,句絶,食字,作訓詁讀之,似勝矣。上曰,食下懸吐,文義通矣。讀至旣封主人贈章下註訖,上受而讀之。自飯用米貝,至祝宿虞尸訖。鳳輝釋文義曰,此云敬之斯盡其道。又曰,主人自盡焉耳。向來玉候未寧,不得展齊敬之心。頃日展謁太廟,又行幸園陵,而脚部無損,臣民不勝喜幸,自上亦必自安矣。居敬之工,豈可以不祭之時,而有所間斷乎?此涓蜎濩蠖之中,每加勉於敬之一字,幸甚。上曰,敬之一字,所達甚好,當加意焉。鳳輝曰,孔子曰,殷因夏禮,吾從周,論語亦云,郁郁乎文哉,吾從周。蓋周之文,情文俱盡故也。先進篇則曰,吾從先進。蓋此則周之末世,文勝其質,反不如質多之時故也。我國,比於三代則似周,比於後世則似宋,有文質彬彬之美矣,卽今文勝質,上下徒尙文具。自上每留意於尙質,幸甚。上曰,儒臣之言,誠是矣。質慤非不好,而已慤云者,已謂過也。七字缺李世最曰,親喪歠粥,自是常禮,而爲其病困,君猶食之,可見體下之意。推此而益盡體下之道,幸甚。徐宗泰曰,以古禮言之,則君臣間分義,雖如天地之至嚴,亦或有委曲懇惻,如父子之情者。禮記,大夫之喪,小斂往焉,大斂往焉。衛獻公,當祭聞臣喪,不脫服而往。且喪車之出,君有贈玄纁之禮,哀死之禮,極甚詳備。雖以此章觀之,爲其初喪病困,勸食之禮,至及於室老,可謂至矣。後世秦漢以降,尙嚴太過,哀死恤念之禮,雖不全無,而比於上古,則甚爲減殺矣。又曰,親喪擗踊,雖爲之節文,哀痛之心,寧有所限極乎?且性質之高者,必有傷生之患,故聖人慮其以死傷生,制爲哭踊之節,使質高者,俯而就之,亦使質下者,企而及之矣。上曰,然矣。權尙游曰,士三日三踊,則每日一踊,而大夫四日五踊,諸候六日七踊,天子八日九踊,此則每日各一踊,而又加一焉,未知其故矣。鳳輝曰,似以襲斂有遲速故然矣。尙游曰,禮則詳於尊貴,而刑則詳於卑賤,故曲禮曰,禮不下庶人,刑不上大夫,蓋大夫以上,禮節尤備,故似如此矣。宗泰曰,大槪以貴賤爲差等,而至情所發,豈必拘於此乎?尙游曰,禮之本意,必自尊貴者先備,而漢文,至創爲短喪,非矣。上曰,然矣。宗泰曰,漢文治道固美,而此事未免爲失德之譏,蓋輕變古禮,使後世沿襲,不止於一時失德而已。孝文別無可稱,天性至孝,故能斷爲三年之喪矣。尙游曰,漢文仁孝恭儉,非不賢矣,而專尙黃老,學非正道,故輕變大禮。帝王之學,尤不可不以正學爲務矣。鳳輝曰,漢文,時世頗早,故如此。宰予豈非聖門高弟,而猶以爲三年之喪期已久矣。孔子曰,食夫稻,衣夫錦,於汝乎曰安?此亦由於時世之早矣。後世儒賢輩出,禮文大備,人能無實孝,多有牽於禮而行之者。如宋之人君,雖欲短喪,人必大駭而交爭,亦不能行矣。宗泰曰,弁絰葛而葬以親,而托體地中,故以禮□之心,接於山川之神,後世則無此禮矣。此雖非吉服,稍變喪服,實爲無難,而蓋以交神明爲重而然矣。鳳輝曰,後世雖無此禮,亦有此義。私家葬後,祠后土時,有官者,以吉服行事矣。上曰,然矣。宗泰曰,以康王之誥觀之,襲位之禮爲重,故服吉服矣。宗泰進伏曰,近日日氣,夜朝則頗冷,聖體,若何?上曰,無事矣。宗泰曰,拜陵之行,出於靜攝之餘,且多拜跪之節,深以爲悶矣。伏見藥房批答,脚部更無添傷之患,群下欣幸矣。鳳城査事完畢,彼國擬奏咨文來後,卽當有陳奏謝恩之擧,故節使欲爲變通,而未及矣。昨日筵中,自上先爲下敎,臣誠惶恐。曾以査事畢後,卽當變通之意仰達,而畢査後,適値國忌齋戒,未果,今日間欲爲請對矣。今此開講之敎,出於久曠之餘,群情欣幸,何可盡達?日前登對,與講筵相値,則停其講筵,故不爲請對而隨入矣。甲申年犯越之時,不送査使,而令我國擬奏,故以陳奏謝恩使,兼附節使矣。今番事,雖與甲申年有異,而鳳城行査之意,出於除弊,似當謝恩。擬奏一款,當爲陳奏,而節使當前,今番亦爲變通,以爲兼付之地,何如?上曰,以擬奏一款,當爲陳奏,以鳳城會査,當爲謝恩矣。金宇杭曰,鳳城會査,出於除弊云者,咨文則無以除弊爲言,未知何如耳。錫恒曰,罪人令本國擬奏,此當爲謝恩矣。上曰,罪人令本國擬奏一款,不必爲謝恩之事矣。宗泰曰,雖送査使,而只令會査於鳳城,且有不受供饋之語,此當爲謝恩矣。上曰,犯越,每有査使,而今番只令會査於鳳城,此當謝恩矣。令本國擬奏一款,雖不必單擧謝恩,而亦當擧論爲謝矣。冬至使改差,兼附陳奏謝恩,而日子急迫,當日開政差出,可也。榻前定奪兪命雄曰,今日牌招政官差出乎?上曰,不必開政,或可口傳差出矣。錫恒曰,以大臣擬望,則事體何可口傳乎?上曰,然矣。卽爲牌招開政,宜矣。上副使固當改差,而書狀,亦竝爲改差耶?錫恒曰,趙錫命,出六屬耳,不可陞品,似當遞改矣。上曰,書狀則該曹稟啓,可也。昨年洪禹寧,仍陞四品以送矣。錫恒曰,洪禹寧,出六頗久,自是當陞之人,而趙錫命則出六未久,遞之爲宜。何待稟啓乎?卽爲變通,何如?宗泰曰,崔錫恒之言,是矣。一倂遞差,何如?上曰,三使臣,竝改差,可也。宗泰曰,三司之職固重,而守令遞易亦有弊,故頃以吳命恒仍任事陳達,而未蒙允兪矣。襄陽府使金斗南,纔移諫職,而臺諫比玉堂有間,今年嶺東被災非常,且金斗南,素稱廉白,赴任之後,頗有稱譽,此時迎送有弊,自上如以民事爲重,則仍任似宜。所懷如此,敢達。上曰,金斗南,仍任可也。出榻敎宗泰曰,鳳城更査,事異尋常,則當有譯舌言語周旋之事。金翊漢,以秩高譯官,素稱自中翹楚,而曾聞最爲通官輩之忌數,故方在徒配中,而別爲稟達變通,使參覈使帶去矣。頃見參覈使狀啓,則翊漢,痁病甚重,入往鳳城時,不得帶行,以□弘祉替代云。痁病異於他病,馱載追往,渠之職分常事,而今聞終無入往之事云,未知果事狀如何,而極爲寒心。金翊漢,拿問處之,何如?上曰,依爲之。出擧條宗泰曰,慶尙監司李宜顯,忠淸監司〈趙道彬〉,俱以右議政趙相愚箚語甚重,自上亦以爲非,故皆不安,陳疏辭職,應廢職事矣。日昨公坐,左議政金昌集及臣以爲,兩道當災年,道臣巡審,政不容少緩,而俱未得行公,朝家宜有所處分,則右相以爲,箚語雖出於論其事體,而本意非欲斥去,若爲登對,則欲以此意陳達,而姑未得云矣。辭朝監司,不見大臣,此乃前所未有也,其間雖有曲折,論以事體,大爲未安,大臣箚辭得宜矣。第兩道形勢如彼,監司皆新赴,此時迎送有弊,因此遞改,似涉重難,臣意亦如此矣。朝家旣不許遞,則使之察職,趁時巡審,爲當。以此分付,何如?上曰,兩道監司,雖有所失,朝家旣施問備之罰,何至以此遞職乎?予意本自如此矣。疏批已下,使之卽爲行公,可也。兪命雄曰,當以此別諭乎,抑自備局分付乎?鳳輝曰,朝家事體,豈可於方伯別諭乎?或自備局分付,或出擧條,似宜矣。上曰,何可別諭乎?出諸擧條,則自當知之矣。出擧條宇杭曰,年分事目,旣見各道狀啓,參以所聞,議于廟堂,磨鍊頒布矣。其後嶺東,風災水災孔酷,嶺南安東一帶,被災亦非常,故諫院論啓,請添改事目,旣以稟處批下,而此非循例回啓之事。今日筵中,大臣入侍,故臣亦欲稟定此事,敢來請對矣。今年年事,畿甸·湖西兩西,雖有旱乾之患,終幸無大段災害,皆得免凶,故給災一款,不爲擧論,湖南沿海邑,旱災特甚,未移秧及晩移秧,未成實者甚多云,故許給全災。江原道·北道,勿論田畓,川翻浦落處,竝許給災,其餘他道,川翻浦落,只給畓災,而旱田則不許矣。嶺東水災,實係變異,旣自廟堂陳啓,特給七分災,而此則不但給災,當別樣軫恤,諸般身役,亦宜有蠲減之道矣。兩南水災尤甚,川翻浦落之處田畓,一體竝許給災爲宜,而至於分災,則下戶殘氓,未蒙實惠,土豪猾吏,因緣售奸,徒使實結大縮,誠爲重難,而啓旣如此,湖南沿海邑,亦當給分災乎?詢問大臣而處之,何如?上曰,戶判所達,然矣。大臣之意,何如?宗泰曰,金宇杭所達,是矣。兩南災荒,沿海特甚云,水災最甚處,事目外田畓,一體給災似當。至於分災,則雖慰聽聞,未必有實惠及於小民,而徒失實結矣。上曰,分災無實效云者,誠如戶判之言矣。嶺南·湖南兩道災給事,依戶判所達爲之,可也。出擧條宇杭曰,北漢行宮營建,以事體歸重,令戶·工曹堂上主管,而有勿設廳之敎。如有文移之事,則戶·工曹堂上,勢將各自爲之,實有窒礙之端,必有營建廳或營建所等名號,然後可以爲之。且必有奉使之印,兩曹堂郞,可以通用於文書,而別工作,亦不可無,故敢達矣。鳳輝曰,此事臣每欲陳達矣。築城後軍兵爲先,糧餉爲次,必須先出主管之人,使之募入民丁,經紀糧餉,至於行宮之役,亦當使主管之人爲之,而今則築城時,出主管之人,營建行宮時,又出營建之人,故凡事不能專一,且設立廳號,差出別工作,則事役漸鉅。臣意則差出主管之人,及磨鍊軍丁糧餉,似當爲先,行宮之役,未知其緊急矣。臣聞,李曙主管南漢,如石魚鱗皮,皆必畜儲,終能有賴云,於此亦可見其不可無主管之人矣。上曰,北漢完役之後,當有委寄之人,而行宮則不可不爲先營建矣。宇杭曰,柳鳳輝所達,是矣。卽今城役,幾皆完畢,旣築之後,軍糧爲急,主管之臣,不可不爲先差出矣。鳳輝曰,主管之人,爲先差出,則凡事自可着實矣。宇杭曰,主管之人,最爲緊急,而別出守臣,其勢亦難。臣意,則使摠戎使,平時主管本城,臨亂出征,亦無不可,而諸議皆以爲不當,若以楊州·高陽等一邑,移設於其中,則亦或爲便,而不可猝然變通。大抵主管之人,不可不速定,軍兵則自當有扈駕之卒,而糧餉最急矣。鳳輝曰,雖以外方慈母山城之規言之,必預定某某邑,使軍兵預知其當入其城,今亦依此爲之,似可,而行宮,雖或仍爲營建,旣已差送戶·工曹堂上,則可使其郞廳監董,何必別立廳號,差送別工作乎?三字缺三軍門,皆方料理凡事,以爲他日入守之地矣。上曰,扈駕之卒,皆爲軍兵,不必別定,而軍餉爲急矣。宗泰曰,行宮不急之說,柳鳳輝所達,是矣。錫恒曰,行宮,比軍餉則差緩,而第卽今材木,旣已措辦,何可中輟乎?上曰,然矣。宇杭曰,行宮制度,當依倣南漢行宮之制,加減爲之矣。上曰,南漢行宮,曾以陵幸時宿所,故見之矣,只當依此爲之,何必宏大乎?宇杭曰,此處風高,比諸南漢,則勢當稍卑其制矣。宗泰曰,旣是預待之所,且在山間,規摹制度,必當勿爲高曠矣。上曰,守臣及軍餉,令廟堂斯速講定,可也。出擧條宗泰曰,義州前萬戶金自亨,以査官處,指告西北道路之罪,令本道囚禁,以待査畢矣,今査事已完,令本道究問捧招,啓聞後處分,何如?上曰,依爲之。出擧條鳳輝曰,本館下番李世瑾,以病陳疏,有調理之命。下番今將闕直,副修撰鄭纘先,牌招察任,何如?上曰,依爲之。鄭纘先,累次申飭,而一向撕捱,事體不當矣。所遭一般之人,李廷濟則旣已行公,不可獨爲引嫌。頃間亦已下敎,而尙今不出,更爲申飭,使之行公,可也。榻前出擧行條遂以次退。
上在慶德宮。停常參·經筵。
未時,太白見於巳地。
下直,文義縣令李聖佐,彦陽縣監金聲玉,黔毛浦萬戶許純。
任舜元啓曰,明日國忌齋戒,明明日國忌正日,此兩日視事,頉稟。傳曰,知道。
權,以弘文館言啓曰,本館下番,無入直之員,以上番連日姑降,事體未安。副修撰鄭纘先,旣有只推之命,更爲牌招察任,何如?傳曰,允。
傳于權曰,召對爲之。任舜元啓曰,啓下遠道上言二百十一張,中道上言二百二十一張,合四百三十二張內,三百九十一張,分下各該司,猥濫三十一張,違格四張,啓字爻周之意,敢啓。傳曰,知道。違格,仍下該司。
府啓,請還收己卯文科追復之命,請還收潛越宮城罪人金敏才參酌定配之命,依律處斷,請統制使趙爾重罷職不敍。措辭見上新除授司諫院獻納洪致中,時在京畿驪州地,請斯速乘馹上來事,下諭。答曰,不允。下諭事,依啓。
答平安監司李濟疏曰,省疏具悉。朝家處分,旣已區別,而卿之辭免至此,令廟堂稟處。以上燼餘今日召對時,徒配罪人李師尙放送事,榻前下敎。
參贊官柳鳳輝所啓,小臣極知惶恐,而有所懷仰達矣。徒配罪人李師尙所坐,實是自作之孼,群議孰不以爲非乎?但聖朝仁厚待臣下,曲有恩意。自前朝臣之被囚者,或因行査,結末未易,則病勢雖不至危重,亦爲保放,以待査啓之來者,便成謬規。李師尙當初保放,亦循此規,而査啓來後,又不卽還爲就囚,此已非矣。後因臺啓,特命拿問,則惟當直爲引服之不暇,而乃以前病尙未差愈爲供,不自覺其言之歸於欺罔,蓋當初保放時,旣以身病危重上達,故不敢有所異同,而論其所犯,亦不過出於一時做錯,豈有欺罔之意哉?師尙,出入侍從,位至監司,決非因此微事,欺罔君父之人,自上任使已久,亦必下燭其心跡矣。且聞其老母,年近八十,自其次子任所,爲見師尙,已爲上來,而謫所往來不便,不得以時相見云,情理亦甚可矜,故敢此仰達。上曰,當初李師尙,保放後久不還入,査啓上來,而亦不卽就囚,極爲非矣,故有拿問之擧,而初意欲施奪告身之律矣,及見原情,難免欺囚之罪,故終至徒配。然罰已行矣,放送,可也。
未時,上御興政堂,召對。入侍時,參贊官權·柳鳳輝,侍講官李世最,假注書朴長潤,記事官黃懰·金在魯進伏。柳鳳輝讀歷代名臣奏議第一卷君德篇,自周武王踐祚,至朕所不取。上曰,下番讀之。李世最繼讀,至誠如聖旨訖,上曰,承旨讀之。權繼讀,至景德間崇文院訖。鳳輝曰,此後多有如此之段,不必讀之,何如?上曰,然矣。又讀至嘉祐中知諫院段,上曰,此亦闕之,可也。讀至篇終,鳳輝曰,名臣奏議,無非人君之所鑑戒,況此篇,專論君德,尤當留意。第一張,凡善惡謂之二關,必須知其善者而行之,知其惡者而去之,而苟非明理,又無以擇之精也。上曰,然矣。鳳輝曰,第二張楚惠王食蛭事,雖出於好生,若以道理言之,未知其是矣。上曰,此與唐太宗之呑蝗相類。不知爲是一行缺。曰,此亦文字之斷章取意,只取其不忍人之心則好矣。上曰,然矣。上又曰,美哉山河之固,此作河山之山字,非錯誤耶?世最曰,未及照檢,而訛字本多有之矣。上曰,如大寶箴,亦與曾所見者,多異矣。鳳輝曰,丹扆六箴,亦似多訛誤矣。又曰,第九張,木從繩則正,后從諫則聖云云。君德,最以從諫爲急先務。凡事不思而行,則必有後悔。二字缺過如日月之食,過而能改,則過不爲過矣。鳳輝曰,凡人皆可愼言,而帝王尤不可不愼言矣。上曰,然矣。鳳輝曰,川澤納汚,山岳藏疾。大凡有量,然後可以做事。自上務弘聖量,是所望也。上曰,儒臣之言,最善矣。鳳輝曰,唐太宗,英明之主,性甚剛果,而凡事寬弘,且能從諫益明,足以知其利害,故如此,非有學力而然也。又曰,張蘊古大寶箴,自是人所習熟者,而自上每當觀覽,可戒者戒之,可效者效之,方有益於觀書矣。上曰,唯。鳳輝曰,十四張,急處如此云云,臣意以急時處分之意解見,而文勢未妥矣。上曰,觀其文勢,果似未妥矣。世最曰,大寶箴,豈知帝有其力,有其二字,爲衍,不敢輒加刪正矣。上曰,唯。鳳輝曰,卄七張,帝王以好名爲非云云,好名者,三代以後事也。人君當戒其好名矣。上曰,儒臣之言,是矣。曰,以至極之道言之,則好名不可,而嫌於好名,而不爲善,則亦有弊,好名亦不可專攻也。鳳輝曰,承旨之言亦有見,而陳說於君,則當戒好名矣。上曰,有實則自有名,而不可以求名之心,着在胸中。儒臣之言,自有意見。鳳輝曰,卄九張,司馬光之言,以量材授官,明愼賞罰爲先,其餘細事,人君不必親之云云,任賢則君逸於上。賞罰亦人主之柄,故只以此三者爲重,其言可謂得體矣。上曰,然矣。鳳輝曰,憲府連啓,統制使趙爾重事,而自上以觀其緘辭而處之爲批。啓辭中數馱餽遺之說,事體當有緘問之事,而至於扇便餽遺,朝臣多有自首者,聞其物種,則果如所傳說。昔者齊威王,以阿大夫厚幣以事左右,遂烹之,今此爾重之餽遺,俱係微物,異於厚幣,而歸於善事貪汚矣。武臣形勢殘弊,而朝家任使固重,臨亂則將驅之死地,臺臣雖有殫劾武臣者,而自上常靳允許,故或以爲聖上偏藉武臣,而臣獨以爲聖意有所在矣。至若位至閫帥者,則異於常調武夫,旣有善事貪汚之名,則何可無懲勵之道乎?允從臺啓爲宜,故敢達。上曰,憲府今方連啓,從當思量處分矣。世最曰,王世子擧動時,百官未及祗迎,至被問備之罰。微末之官,不爲進參,固非矣,而秩高之人,亦多有不參者,且或有以戎服乘軒軺者云,王世子旣以馬裝擧動,則臣僚雖或老病,何敢乘軒軺乎?事體極爲未安,似當有警責之道矣。上曰,擧動時豈可乘軺乎?極爲不當,竝從重推考。出擧條鳳輝曰,大駕幸陵之後,則無分發傳示之事,故王世子城外祗迎時,出宮時刻,不爲傳示,故不知早晩,以致多有不及之弊。此後則擧動祗迎時,出宮時刻書出事,似當定式施行矣。上曰,此後則分付書出,可也。出擧條進伏曰,向日筵中,刑曹判書尹德駿,牌招察任事下敎,故卽爲牌招,而以病違牌,連呈辭疏,辭疏不敢續續捧入,事當更爲請牌,而聞其實病,姑難行公云。成命之下,一向任他,有所未安,故敢達。上曰,刑判果有實病耶?曰,果有實病云矣。世最曰,尹德駿,才參祗迎之班,其後或有病耶?上曰,諸臣有難安情勢,例爲引疾,若以情勢不安之故,有所引疾,則不可矣。鳳輝曰,承旨所達,非矣。尹德駿,果有實病,則自當捧其辭單,不然則當請牌招,何可仰稟乎?曰,儒臣之言如此,臣誠惶恐,而尹德駿之病,承旨中有目見者云。更請牌招,而若又不進,則有損事體,故不敢請牌,玆以曲折仰陳矣。上曰,前日情勢,不可每每引嫌。雖有一時疾病,刑判非衰老之人,自可差愈,啓覆文書,甚爲緊急,刑獄多滯,亦甚可慮,更爲分付行公,可也。抄出擧條
上在慶德宮。停常參·經筵。
昧爽,下霜。未時,太白見於巳地。夜五更,月暈廻土星。
莊烈王后忌辰,齋戒。
許玧啓曰,備邊司郞廳,以大臣意來言,今日賓廳坐起日次,而國忌齋戒相値,不得來會云矣,敢啓。傳曰,知道。
權啓曰,判府事李畬上疏到院,而以國忌齋戒,留院之意,敢啓。傳曰,入之。
許玧,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又以都摠府言啓曰,副摠管鄭履祥,以御營中軍新番軍士點考事,南別營進去之意,敢啓。傳曰,知道。
以備忘記,傳于任舜元曰,史官一員待命,騎馬三匹立之。
權,以戶曹言啓曰,行判中樞府事李畬,來月朔祿俸,依傳敎,令倉官輸送,則以爲,方以祿俸事陳疏云,不爲領受。係是大臣祿俸,何以爲之?敢稟。傳曰,批下後,更爲輸送。
韓配周,以訓鍊都監言啓曰,北漢城廊所用材木斫伐時,每日一哨軍兵出送事,頃已啓稟,而日晷漸短,許多材木裁折運致之役,以一哨之軍,勢難爲之。明日爲始,每日三哨軍兵,將官率領,輪回定送,連續運入之意,敢啓。傳曰,知道。
判府事李畬疏曰,伏以,臣之詣京,只爲一覲淸光,以伸分義,非敢有靦顔復廁周行之意,而日昨伏承前席勤懇之旨,感激惶隕,不敢輒復控籲,徊徨數日,置身無所。重以疾病旣痼,去死無遠,薄寒所中,表感又重,外縮內熱,頭疼兼劇,昏昏床席,直恐溘然於旅邸,日夜所祝,惟在聖慈垂怜,俾得歸死故山矣。乃者倉官,以上命輸致祿俸,夫無事而食於上,是爲不恭,今臣以癃廢之身,暫時入都,冒受仕者祿俸,實非私義之所敢安者。臣惶恐萬死,不得不干冒雷霆之威,仰暴螻蟻之懇,伏乞天地父母,俯賜諒察,亟先收還祿俸輸送之命,以安微分,不勝幸甚。答曰,省疏具悉卿懇。薄廩固辭至此,無已太過耶?且日昨面諭,亶出心服,卿必深諒,留在京邸而後,予心可安。卿其體予至意,安心領受,速出行公。仍傳曰,遣史官傳諭。
上在慶德宮。停常參·經筵。
莊烈王后忌辰。
許玧,以訓鍊都監言啓曰,都監分授北漢山城城門及水門,雖未完役,而自水門北邊龍巖,至二千二百九十二步,體城及女墻之役,今八月二十五日,已爲畢築之意,敢啓。傳曰,知道。
傳于權曰,歸厚署棺板一部,送于內需司事,言于該曹。
權,以禮曹言啓曰,宗廟·永昭殿·敬寧殿,九月令慶尙道薦新進上石榴來到,而奉常寺提調有病,故依近例,臣鎭圭,進詣本寺監封,則宗廟所封,僅無腐傷者,而兩殿所封,不免間有若干腐傷,而不得已以此薦進,事甚未安,故考其物目狀,成貼於本月十五日,而封進官則咸昌矣。計其程道,中間留滯者多日,想必因此致有腐傷之患,陪持人,難免其罪,令攸司科罪,監司及封進官,亦不能檢飭之失,竝推考警責,何如?傳曰,允。已上燼餘
疊出訓鍊都監啓曰,都監分授北漢山城城門及水門,雖未完役,而自水門北邊新巖,至二千二百九十二步,體城與女墻之役,今八月二十五日,已爲畢役之意,敢啓。答曰,知道。備局謄錄
上在慶德宮。停常參·經筵。
下直,益山郡守金潚,雲寵萬戶邊尙聃。
任舜元啓曰,來初一日輪對日次,取稟。傳曰,爲之。
又啓曰,臺諫有闕,政事,何以爲之?取稟。傳曰,明日爲之。
以慶尙監司李宜顯狀啓,安東等官人物渰死·壓死之數,合計一百五十七名,家舍漂沒,亦至四百八十二戶之多,極爲驚慘事。傳于權曰,事極驚慘,令本道各別恤典擧行。
任舜元,以弘文館言啓曰,上番之屢日姑降,事體未安。修撰李世瑾,受由亦已多日,卽爲牌招入直,何如?傳曰,允。
許玧,以禁衛營言啓曰,本營分授西城女墻及體城將頹處,今方始役,而城內閭家逼近,勢難取土。不得已毋論士夫常漢家,隨其便近,掘土取用事,分付當部之意,敢啓。傳曰,知道。
又以禁衛營言啓曰,十番海西別驍衛五十六名,步軍標下一名,已爲點閱整齊,來九月初一日,與本營入直別驍衛,依例替代後,舊軍放送之意,敢啓。傳曰,知道。
南致熏啓曰,啓下京中上言三百九十九張內,三百六十張,分下各該司,猥濫五十六張,違格二十七張,啓字爻周,次還入之意,敢啓。傳曰,知道。
權,以兵曹言啓曰,武臣將官朔試射時,入直及假官差送者,待其翌日,使先試者替代後出試事,旣已定奪矣。將官等試射,今方設行,入直將官,待明日替代,出試之意,敢啓。傳曰,知道。
任舜元,以宗簿寺官員,以提調意啓曰,本寺郞廳三員內,直長任守經,再明,當陪奉璿源錄,下去江華府,主簿尹東洙在外。守經未復命前,在京者,只是正洪景濂,而年老有病,卽今璿源錄一件,正書纔畢,而其餘將連續書寫,郞廳逐日看檢,事役方急,有非老病人所可擔當。東洙上來行公,勢難遲待,合有變通之道,主簿尹東洙,今姑改差,令該曹,後日政,以在京無故人差出,何如?傳曰,允。
掌令金始慶,持平金啓煥所啓,請還收己卯文科追復之命。措語見上請還收潛越宮城罪人參酌定配之命,依律處斷。措語見上請統制使趙爾重罷職不敍。措語見上請兩局大將竝推考。措語見上答曰,不允。末端兩件事,依啓。
咸鏡監司李善溥疏曰,伏以,臣之三上封章,實出於萬不獲已,而含糊爲說,恐有違於無隱之道,悉暴前後委折,兼論事理當否,竊冀聖明,俯燭實狀,亟賜處分,自不覺其言語之磯激,文辭之支蔓矣,伏承批旨,責諭備至,有若嚴父之敎愛子,臣誠惶恐感激,罔知攸措也。第伏念,無狀如臣,忝叨重寄,受辱於管屬,被彈於臺閣,乃是稀有之事也,果若人言,臣有罪過,則揆以邦憲,固不可因在其任,設令臣毫無闕失,枉被橫逆,體統所關,亦不可厭然自恕。臣之縷縷開陳,要不出此兩款,而歷擧事實之際,或有疑於新進年少,錯認言論,或過慮於國體壞盡,後弊難防,而至於李尙,則身爲將領,必不全昧事面,而見其所帶之被罪,詬罵官長之不足,欺瞞君父,略無顧忌。意欲辨斥,言未暇擇,文字面目,亦非常套,天鑑所照,見訝固宜,而不大聲色,諄諄指導,臣誠感德而知罪矣。雖然臣之難安情勢,不在於此,實出於前所云云,而辭竭意窮,不敢復爲疊床之語矣,顧此病狀,則萬無强起之望。槪其源委,初發於當暑行役之餘,添苦於秋氣漸冷之後,醫治失宜,漸次層加,今至兩朔,長在床褥,尋常酬應,亦或倩人,當此秋務孔劇之日,頹臥曠廢,貽害一方者多矣。雖以臣私計言之,來在絶域,卒以柩歸,或恐有累於蓋帷之恩,玆不避瀆擾之誅,復此哀籲於仁覆之下,伏乞聖慈,曲加矜愍,夬許鐫削,俾便公私,不勝萬幸。答曰,省疏具悉。前日之事,所失在彼,於我何嫌,因此累疏,必欲解職,終涉太過。須勿固辭,從速察職。
兵曹判書崔錫恒,工曹判書李彦綱等疏曰,臣等伏見掌令金始慶之疏,竊不勝瞿然慙悚,而繼之以訝惑也。夫李振海之妖邪誕妄,非不痛惡,而原其主意,在於設機詗察,探得掛書之賊而已,初無身自發告之事,則律文反坐,有違法理,故收議大臣,稟旨酌處,編配極邊者,良以此也。其後原任相臣之疏,蓋緣振海,以有揆大臣爲言而發,則乃是此獄之枝葉,自服之外,更無隱情之可問,而考諸律文,誣毁大臣之罪,反輕於極邊定配之律。伊時議啓中,以二罪俱發,從重論之法,稟啓勘斷,則有何乖舛於法例,而咎責至此,吁亦異矣。至於權卨事,已悉於前後疏中,又復陳暴,實涉疲勞,而今乃以賊徒期會,轉入海中之說,肆然傳播,恐動之計,隱然發露,而卽今究問,只是夫差去處爲非,至以輕重倒置爲言,此則憲臣,或未詳獄事顚末而然也。蓋此事之根因,在於告目,告目之眞僞,係於夫差之有無,必須現出夫差而後,告目之眞僞,可以憑問,亦須辨其告目之眞僞而後,本事之虛實,可以立辨。前後按問,專在於夫差去處,而至令其家人定限捉納者,非不知事異常例,而必如是而後,方可使罪人無辭,而本末之序,庶可不差也。且其所謂自該府直爲推捕云者,臣等實未曉也,旣不的知其所在處,則雖欲捉來,其可得乎?臣等頃於本府之坐,以請刑停當,而適有一二事更問之端,議定啓草之際,以致夜深,未及書入,不敏之罪,自知難免。噫,自有此獄以來,大小群情,莫不駭憤,不考按治之次第,不待究意之如何,惟以不卽請刑,□然遲之,譏斥之來,亦無足怪也。雖然若使臣等,議讞得當,無可指議,則前後臺言,何至於相繼迭發耶?臣等之罪,於是著矣。以此情勢,重入僨敗之地,再按誤決之囚,萬無是理,伏乞聖慈,曲察臣等危迫之懇,將臣等金吾之任,亟賜遞改,以嚴國法,以謝公議,千萬幸甚。答曰,省疏具悉。一時臺言,不必深嫌,卿等勿辭,從速察任。已上燼餘
禮曹參判金鎭圭辭職上疏。入啓。答曰,省疏具悉。一時臺言,不必深嫌,卿其勿辭,從速察職。
刑曹判書尹德駿辭職上疏。入啓。答曰,省疏具悉。卿之引入,雖緣疾病之難强,而年齡未衰,秋風漸涼,昔疾宜蘇,須勿控辭,俟間行公。
大司諫尹星駿三度呈辭。入啓。遞差。
慶尙監司書目,安東呈,以靑陽面小川村前江水,去月二十二日狂風大雨時,無數白鷗,蔽江亂鳴,大小江魚,自斃堆積,事係變異事。又書目,七月二十二三日,大雨翻盆,平陸成海,安東等十六邑,人物渰死·壓死之數,一百五十七名,家舍漂沒,亦至四百八十二戶之多,極爲驚慘事。
上在慶德宮。停常參·經筵。
韓配周啓曰,大司憲權尙夏,執義權忭,掌令李慶昌在外,掌令金始慶,持平金啓煥呈辭,持平洪尙賓未署經。今日以監察茶時之意,敢啓。傳曰,知道。
權啓曰,掌令金始慶,再啓煩瀆,退待物論矣。傳曰,知道。
韓配周,以都摠言啓曰,今日入直軍士中日習射,請出標信。傳曰,知道。
又以弘文館言啓曰,新除授應敎李縡,時在京畿高陽地,經筵入番事緊,請斯速乘馹上來事,下諭。傳曰,依啓。
又以兵曹言啓曰,傳曰,田好謙子孫中,武科出身者幾人耶事,命下矣。田好謙子孫中,子會一前僉使,井一御營廳別抄,成一三字缺,孫萬秋禁軍,萬春閑良,俱非武科出身云矣,敢啓。傳曰,明朝竝來待事,分付。
掌令金始慶啓曰,臣昨伏見金吾諸堂上辭疏,以臣前疏中數段語,謂之以咎責至此,譏之以未詳顚末,有若臣言全然爽實者然,臣於是,不勝瞿然,繼之以訝惑也。李振海之不加嚴覈,徑先酌處,物情咸憤,莫不爲駭,蓋其隱情慝態,儘有不可掩者。雖以捕將原辭及白壽海各人等所供觀之,一則曰,某某人可疑之說,旣發於振海之口,則振海乃是言根也,一則曰,振海先發其名,不得不往來窺察,答之云云,則振海之爲指告之狀,據此已可知矣。況渠之納供中,又有某人指揮,某人騷屑等語,旣發於公直之所,轉入於主將之耳,終至一倂拿推,數處究問,則何可諉之以初無發告之事,而斷之以臆度妄發之科耶?當初酬酢,旣有所指,而及其置對,不肯吐實,果有隱情,則宜加究訊之刑,若出臆度,則當施誣告之律,揆之以法例,奚但竄配而止哉?至於有挨大臣一句語,特是此獄之枝葉云者,誠如諸臣之言,臣疏中本意,亦非以此爲重,而辭不達意,致有執言,臣雖欲索言,以明其不然,而語涉支蔓,亦何足多辨也?權卨事,期會法浦,轉入於海中云者,雖曰告目中語,而正當北咨初到,中外洶擾之日,乃敢以此等妖惡之說,傳播搢紳,恐動人心,此其罪狀之已著者,不待夫差之現出,固宜嚴訊之不暇,而爲其憑問,馴致遷就,臣疏所謂輕重倒置者,正以此也。至於推捕一事,臣疏云云,非謂不問於卨,而自該府直爲推捕也。旣曰詳問其去處云,則此豈非使卨指告之謂耶?文勢語脈,暸然可見,而今其疏中,乃以苟非卨之指告,將安推覓爲言,臣誠莫曉其由也。使其家人,私自推現,此實傷損國體之大者,則其疏所謂事異常例云者,何其太歇後耶?良可異也。噫,王府按獄,事體嚴重,凡有違端,必請刑鞫,而今此獄事,竝違常規,人皆疑惑,久而愈激。臣適忝言地,不任慨然,妄陳一疏,略暴危忱,而按事之臣,督過至此,此莫非人微望輕,言不見重之致,其何敢一刻仍冒於臺次乎?昨緣賤疾猝劇,今始來避,所失尤大,請命遞斥臣職。答曰,勿辭。退待物論。已上燼餘
輔德權詹辭職上疏。入啓。答曰,省疏具悉。爾其勿辭察職。
校理林象德上疏。大槪,臣之今番赴朝,只爲少伸分義,而情地臲卼,終不得一謝恩命,今玆玉署移授之命,又下於杜門俟譴之中,顧此與銓職差別,亟宜趨謝,以贖前慢,而第臣情勢,終有不可泯默者,玆敢冒死仰暴,乞蒙聖慈,盡遞見職,以全微志事。入啓。答曰,省疏具悉。爾其勿辭察職。以上朝報
備邊司啓曰,工曹參判宋相琦,漢城府右尹趙泰老,本司堂上差下,吏曹參判李光佐,副提調差下,使之仍察有司之任,何如?答曰,允。
又啓曰,宣惠廳堂上一員未差之代,議政府左參贊尹世基差下,察任,何如?答曰,允。備局謄錄
吏批啓曰,新除授平安都事鄭海尙呈狀內,素患痰火之症,風痺之漸,實爲難治之症,添得毒痢,漸脫已甚,舁近京城,已難自力,關塞之遠,難望趲程,檢田當頭,萬無及時赴任之勢,斯速啓遞云。卽今覆審正急,有難等待其差復,改差,何如?傳曰,允。
有政。以崔奎瑞爲禮曹判書,朴徵賓爲平安都事,鄭時淑爲直講,金始煥爲司諫,林象德爲校理,李縡爲應敎,洪禹賢爲宗簿主簿,朴鳳齡爲吏曹正郞,李壄爲大司諫,李彦綱爲左參贊。吏批
以李萬東爲宣傳官。兵批
上在慶德宮。停常參·經筵。
自辰時至申時,日暈。
許玧啓曰,臺諫出仕事,命下矣,闕門已閉,明日待開門牌招之意,敢啓。傳曰,知道。
又以都摠府言啓曰,副摠管鄭履祥,以御營中軍軍兵等饋事,南小門洞進去之意,敢啓。傳曰,知道。
以備忘記,傳于南致熏曰,史官一員待命,騎馬三匹立之。
許玧,以兵曹言啓曰,昨因本曹草記,田好謙子孫,明朝竝來待事,傳敎矣。田會一,則以前乶下僉使,未及上來,其子萬春,亦在其父任所未還,御營別抄田井一,訓局旗牌官田成一,兼司僕田萬秋等三人,竝來待矣,敢啓。傳曰,知道。
傳于許玧曰,前宣傳官閔濟章,兼司僕田萬秋,竝別軍職差下。
傳于許玧曰,大臣·備局堂上引見。
許玧,以侍講院言啓曰,來九月初二日,王世子行會講禮之意,敢啓。傳曰,知道。
以江原監司金致龍狀啓,杆城郡渰死人物二十二名,三陟府渰死·壓死三十九名事,傳于兪命雄曰,令本道,一體各別恤典擧行。
傳于許玧曰,刑判有闕,明日開政差出。
許玧,以內醫院官員,以都提調意啓曰,今年冬至使貿易唐材中,遺儲有不緊而有裕者,有緊要而不足者,就其元數中參酌加減,別單書入之意,敢啓。傳曰,知道。已上燼餘
領府事尹趾完上疏。大槪,冒死控籲,冀蒙亡子繼絶之恩,而不敢以私事,縣道封章,謹遣孫息,持疏詣闕,直呈政院事。入啓。答曰,省疏具悉卿懇。卿之情理,深用矜念,特令該曹依施,卿其安心焉。仍傳曰,遣史官傳諭。
京畿監司書目,道內各邑,今月二十四日夜霜降,根耕豆太·木麥,擧皆損傷,民事可慮事。
備邊司啓目,粘連平安監司李濟上疏云云。李濟職居藩憲,竝入於臺參之中,情有所難安,則宜其力乞遞免是白乎矣,所遭臺言,不在於本職職事,而況且聖批,旣以殊涉太過爲敎,則其所引嫌,似不可至於必遞是白遣,西藩重任,朝家特加簡擢,方有委寄責成之意,似不當其累疏,而容易許遞是白去乎,使之安意察任爲當,以此回移,何如?啓依允。又啓目粘連,全羅監司狀啓云云。礪山府使姜琂,竭力營賑,邑民願留之發於至懇,有此仍任之請,其意不專爲災邑迎送之弊是白在如中,荒年賑政,民命所關,付諸生手,誠不無疎虞之慮。礪山府使姜琂,依狀啓,限明年仍任,何如?啓依允。
謝恩,大司諫李壄,司諫金始煥。
今日引見時,義州府尹沈壽賢罷職事,及禮曹參議吳命峻今姑改差事,及刑曹判書尹德駿今姑改差,問于大臣,從二品中擬望事,及前察訪李彦純陞出六品事,及前舍人趙大壽敍用事,吏曹參議李光佐牌招察任事,榻前下敎。已上朝報
今日入侍時,左議政金昌集所啓,義州府尹沈壽賢,頃以民多流散之故,臺議峻發,仍有査覈之命,道臣査啓以爲,荐飢之餘,民不聊生,以致流散之多云,故旣已參酌,從重推考。處分旣定之後,固無必遞之義,而壽賢不能自安,連呈辭狀,末又以病勢兼谻爲辭,廟堂以朝家處分之後,不宜控免之意題送,使之察任矣。聞其廢衙,今已屢月,期於必遞云,一向撕捱,事甚不當,而邊上重地,曠廢職務已久,委屬可慮。且旣以必遞爲期,則今雖督迫,未必其行公,而徒傷事體,故玆與首相相議,則亦以許遞爲可,今姑罷黜,何如?上曰,雖令察任,無意行公,則罷黜,可也。
又所啓,頃於備局,得見査覆使報狀,則査官何順,有求請物種,大通官金士傑,亦有求請,而見其物目,則不至大段矣。在前勅使時,此等求請,戶曹有酬應之例,故有所儲之物矣,今番節使之行,依此數付送,且金士傑處,初以銀七百兩約給矣,其後又約以加給三百兩,當爲一千兩,此亦令戶曹準數備給之意,分付,何如?上曰,然矣。依此分付,可也。金昌集曰,頃日參覈使所報,瀋陽將軍宋柱以爲,我國寢籠制度精妙,願得一雙云。勅使求請,則可給者給之,不可給者則亦不給,今此瀋將之求,則異於勅使所求,備送似涉殊常,而或以爲不至關重,造給無妨云,故已令關西造送矣。此事亦宜上聞,故敢達。上曰,旣非大段之物,造給無妨矣。工曹判書李彦綱曰,何順等求請之物,則自戶曹,似當單子啓下矣。上曰,當以單子啓下,付送於節使之行矣。
又所啓,甲山犯越胡人押來之際,始有不順之慮矣,其後得見押來之報狀,無弊上來,而卽接京畿監司報狀,則今夕當宿云,故止接之所,則曾前漂漢人,有留接南別宮之事,今亦定於南別宮。凡事亦依前例擧行事,已爲分付戶曹,而渠輩自在北路時,衣薄甚寒爲慮云,衣服似當各別製給矣。上曰,依所達分付,可也。
又所啓,北漢行宮營建事,當初戶曹判書金宇杭陳達,與摠戎使金重器,同爲主管事,定奪矣。外議以爲,主管城役之人,仍管行宮之役,事體未安云,故旣已別出戶·工曹堂郞,而卽今議者,或以爲,依當初所定,令戶判及摠使仍察,則似勝云,未知其果如何,而續續變改,亦涉顚倒矣。第以不設廳號之故,事不着實,亦多掣肘之端,且郞廳,不但往來看役,在京亦多責應之事,而只以二員,不能推移,殊甚苟簡,亦當加出,故敢達。上曰,頃日戶判,亦以此陳達矣。工曹判書李彦綱曰,臣旣承監董之命,故一番往審而來,蓋以事役易成之道言之,則城役堂上,仍令主管,事出順便,此異於平時法宮,旣在於山城之內,則主管城役之人,仍掌營建,事體未安云者,未知其必然矣。戶判則方有城役看檢之事,故時時往來,兼察營建之役,而臣曹則姑無大段可爲之事,且其處雖已開基,巖石連布,浮鑿開拓,功役浩大,營建始役,則似當在明春矣。日昨筵中儒臣,以若出一城專管之人,則行宮營建,自在其中,陳達云,此言誠是矣。今宜差出專管之人,使之營建,或以卽今所定堂郞,仍掌營建,此兩款中,必有明白定奪,然後可以擧行,而以未設廳號之故,兩曹不相統涉,事多掣肘矣。吏曹判書趙泰耉曰,戶判自是當初主管之人,工判以掌工作,故竝已差下堂上,而臣亦嘗見其處形勢,則巖石磽确處,必須多用軍丁,闢之拓之,使高者下而傾者平,然後可以營建,開基之役,必多費力,而役軍多少,尙不定給,戶·工曹不相統領,號令不通。臣意則雖不必如都監之制,或廳或所,定爲名號,使之統合爲一,然後事可易成矣。彦綱曰,營建物力,皆自戶曹主辦,工曹無緊關事,不過看役而已,勢同主客,號令不能通行。若依儒臣所達,以糧餉爲急,而行宮姑徐則可也,若以役事旣始,仍令營建,則必須設立廳號,合而爲一,然後事可得成矣。上曰,頃日筵中,山城專管之人及糧餉事,從容議定之意下敎,而行宮則旣而經始,不可中撤,使之仍爲營建矣。旣出堂郞,何用改爲?不可無廳號云者似然,依所達設廳,可也。金昌集曰,兩曹郞廳,又加出一員乎?上曰,依爲之。彦綱曰,戶·工曹郞官各一員,果爲不足,材木將鍊治於京江,此亦宜有監督之官,而繕工監,例掌營造之役,今雖不必加出郞廳,若以繕工監提調,差出堂上,則本監郞廳,自當隨往,而爲堂郞各三員,輪替監董,似爲着實,下詢,何如?上曰,此言何如?金昌集曰,以事勢論之,則別工作,所不可無,故繕工監堂郞各一員定送事,議于首相,則有持難之意,故玆不敢達矣。大抵堂上,非長在役所,相替往來爲宜,而郞廳則看檢之事必多,一員則當長留役所,不可使有苟簡之弊。前頭當觀事役,雖他司郞廳,能堪此任者,追後定送,固無不可,而爲先以戶·工曹郞官,加出一員,別工作則更爲觀勢差出,亦似不晩矣。上曰,依爲之。已上備局謄錄
今日引見時,開城留守金萬埰所啓,高麗太祖陵寢,在於松都,而祭廳傾圮處,已有改建之命,儀物亦多傷缺,臣上疏請改,而中間廟議不一矣。其後儒臣又陳疏,成命旣下,守臣則惟當奉行,而第其運石之役甚鉅,不可以松都之些少民丁爲之,京畿或海西之民,別爲分定,然後可以運致,故敢達。上曰,何如?左議政金昌集曰,封墳崩圮,或祭廳頹落,依古事修改爲宜,而至於石物,則未知其必可修改。且前留守,亦以府民不足,請得畿甸·海西之民,而海西則係是他道,不可遽責無前之役,畿甸連値凶荒,役民亦涉有弊,故臣曾以此意仰達矣。今旣有修改之成命,則勢當以畿甸之民使役,終始重難矣。吏曹判書趙泰耉曰,役軍則誠爲重難,而麗國太祖陵寢,事體自別,儒臣之建請,蓋以此也。旣有成命,若待豐擧行,似好矣。上曰,此是麗太祖顯陵,與他宜別,非如前代陵寢,竝爲修改之比。且儒臣之疏,以石人頭折,所見未安爲言,故許令改之矣。工曹判書李彦綱曰,頃年李正臣,自開城經歷,移拜玉堂,有此建請,泛論事體,則改之爲是,而聞其石物,盡皆破傷,當爲改造云。若陵寢崩頹,則新造改設,似未妥矣。萬埰曰,或有仍舊者,或有可改者,而且於其間,有所難處之端,墳墓柱石,亦有傷折,若改柱石,則當犯欄干石而改之,屛風石,且多破碎處,今若改立,則其勢恐或至於改築墳墓,此重難矣。左議政金昌集曰,柱石·欄干石,則不改爲宜矣。泰耉曰,仍舊貫修之,只改特甚處,似合事宜。上曰,折傷之石物幾許耶?萬埰曰,厥數幾至五六矣。左議政昌集曰,本府民丁不足,則從當有定給他軍之道,而此是路遠,多被樵童傷毁,雖在修改之後,難保其必無,有難隨毁輒改矣。萬埰曰,臣當更爲看審墓外,象設之中,頭折體傷者,則所當修改,至於墳墓柱石,則當待朝令之指揮矣。上曰,頭折之石物所見可駭處,則改之宜當,而柱石·欄干石,若或改之,則當竝與墳墓改修,柱石·欄干石,勿爲犯手,可也。
巳時,上御興政堂,大臣·備局堂上引見。入侍時,左議政金昌集,工曹判書李彦綱,吏曹判書趙泰耉,開城留守金萬埰,右副承旨韓配周,大司諫李壄,持平金啓煥,修撰李世瑾,假注書朴長潤·李廷弼,記事官黃懰·金在魯進伏。昌集進伏曰,近來日氣,朝晝之間,寒冷不適,聖候若何?上曰,無事。昌集曰,園陵行幸,出於靜攝之餘,遠地勞動,下情不任憂慮矣,聖候安寧,喜忭何達?今日僚相,以御營廳犒饋,大將有病之故替往,而日次之會,不可無故停廢,故臣獨爲入侍耳。又曰,北城行宮營建事,當初戶曹判書金宇杭陳達,與摠戎使金重器,同爲主管事,定奪矣。外議以爲,主管城役之人,仍管行宮之役,事體未安云,故旣已別出戶·工曹堂郞,而卽今議論,或以爲,依當初所定,令戶判及摠戎使仍察則似勝云,未知其果如何,而續續變改,亦涉顚倒矣。第以不設廳號之故,事不着實,亦多掣肘之端,且郞廳,不但往來看役,在京亦多責應之事,而只以二員,不能推移,殊甚苟簡,亦當加出,故敢達。上曰,頃日戶判,亦以此陳達矣。日記廳郞廳金聖佑書。郞廳愼基慶校正。
上在慶德宮。停常參·經筵。
下直,三水府使閔泳。
右承旨任舜元上疏。大槪,敢暴病重實狀,冀蒙恩遞,兼陳區區所懷,以備裁察事。入啓。答曰,省疏具悉。疏中所論,予當量處,爾其勿辭,調理察職。
掌令金始慶就職後啓曰,近來閭巷間,會飮作拏之習,已成痼弊,臣於向日茶時時,依禁條出牌矣,禁亂所由,來告於臣曰,靑寧橋近坊,有十數人會飮之處,持牌入捉,則會飮人等,乃反肆惡,作黨歐打,至奪禁牌,不得下手,脫身逃還云。臣問其作拏者爲何狀人,則乃是扈衛廳軍卒也,臣卽送進來公事於本廳,捉來囚禁,仍卽勘斷矣。其後自本廳招致禁吏,以所由私捧賂物於會飮人等處,不可不推給之意,分付云云。伊日臣病未赴茶,使臺監兩造査問,則互相爭詰,無以覈得其實狀,且又推捉會飮處隣人等,反復詰問,而終無明白可證之端,故未果徵給矣。今聞本廳都提調,捉囚所由於刑曹,使之更査云,當初出禁者,臣也,使臺監査問者,亦臣也,而大臣,至有移他曹更査之擧,則臣安得獨爲晏然而已乎?且伏聞,昨日筵中大臣,以臣避辭中權卨傳播告目,在於北咨初到之後,謂之爽實云,筵席語祕,雖不得其詳,而蓋當初卨之出示告目於關西道臣云者,雖不知的在何時,及其北咨已到,人心洶擾之際,所謂告目中恐動之言,轉益倡說於搢紳之間,其傳示之處,非止一二,則日子之差先差後,何必暇論?雖然大臣旣以此爲言,重臣又以此繼達,此亦臣難冒之一端,以此以彼,俱不可抗顔於臺次,請命遞斥臣職。答曰,勿辭,退待物論。
晝講。入侍,知事崔錫恒,特進官趙泰耉,承旨許玧,玉堂李世最·李世瑾,假注書朴長潤,兼春秋黃懰,史官金在魯,武臣鄭翔周。
明日王世子會講正時,辰正初刻。
判府事李畬上疏。大槪,冒申前席之懇,乞得歸還故山事。入啓。答曰,省疏具悉卿懇。頃於前席,罄悉予懷,日昨予心不安之敎,亦出至懇,而情志未孚,求退之章又上,愕然之極,繼以愧忸,不知所以爲喩也。卿其念君臣之大義,亟回遐心,仍留京邸,毋孤予前後勤懇之意。仍傳曰,遣史官傳諭。
兵曹參判權尙游上疏。大槪,臣於刑曹之刑推耆老所屯民之事,情勢有難安者,乞遞臣職名,以安私分事。入啓。答曰,省疏具悉。斗斛之過大者,固當改斲,則耆老所之移囚屯民,至於嚴刑,未知曲折之如何,而殊涉未安矣。卿無所嫌,勿辭察職。
政院啓曰,明日王世子會講時,賓客不可不備員,而右賓客李墪鍼灸受由,左副賓客金鎭圭以璿源錄奉安事出去,右副賓客李晩成在外,只有左賓客趙泰耉。會講盛禮,以一員進參,事甚未安,右賓客李墪,受由亦已多日,待明朝牌招,以爲進參之地,何如?傳曰,允。
持平金啓煥啓曰,卽者右僚引避退待,處置歸於臣身,而避辭中下一段,有不敢冒當可否者。凡臺閣處置之規,據其大體而立落,例也,右僚之疏,意在嚴獄,大體固好,故臣於昨日筵中,以亦有意見等語,置之立科矣。大臣以臺避措語差爽,有若陳達右僚,復以此爲引嫌之端,而此卽前避中一串事,臣當初請出之人,則無論其當否之如何,卽不可復當處置,有所是非也,決矣,何敢晏然仍冒於臺次乎?請命遞斥臣職。答曰,勿辭,退待物論。以上朝報
備邊司啓曰,甲山犯越淸人十名,差使員押領,今日來到京裡,依定奪,入接於南別宮,接對等事,令該司依例擧行,令捕盜兩廳軍官,領率軍人,別爲防守,本司郞廳一員,與譯官等,盤問犯越情實,何如?答曰,允。備局
有政。吏批,以柳述爲執義,申䨵爲扶安縣監,權忭爲修撰,李彦純爲典籍,趙大壽爲禮賓正,宋徵殷爲禮曹參議,洪璛爲伊川府使。
兵批,以閔濟長爲訓鍊主簿,田萬秋爲部將,李眞儉付副司果,洪彪付副護軍,尹德駿·吳命峻付副司直。
今日入侍時,知事崔錫恒所啓,賑廳元無錢穀應捧之物,以三南各廳一年用餘米,年年移送,或買年條,或許發賣,多般拮据,有此儲蓄矣。近年以來,連値飢荒,各司災減之代,竝皆上下,卽今所儲,其數無多,各司所報,一不得見施,而至於司饔院,則係是御供衙門,故特爲折半許施,此亦出於拔例共濟之意,而該院不諒事勢,不考式例,請依備局定式移送,而收米災減之代,亦爲準給之意,入啓蒙允矣。第念,災減給代,本非法典,中間因年事大無,不過爲一時救急之資,而一開此路,便成規例,到今各司需索,有若徵債者然,本廳已難支堪。況正木一疋代,以錢文一兩二錢五分折定者,乃是本廳流來不易之規,從前災減木代送之錢,毋論木價之高下,一依此規輸送,今若以備局所定外方身布隨時作錢之規,有所輕變,則非但本廳,將無以應副,揆以事體,亦不宜異同。災減木一疋之代,依本廳已行之規,依前題送,折半施行,而以錢文一兩二錢五分,折定以送米,則北漢城役時募軍價分給之數,將至二萬石,前頭需用,亦甚爲慮,而該院形勢,不可不念。特爲以本米准數輸送,以爲推移資用之地,何如?上曰,依爲之。司饔院沙器色謄錄
上在慶德宮。停常參·經筵。
下直,安州牧使金萬胄,靑陽縣監徐宗選。
藥房都提調李頤命,提調趙泰耉,副提調南致熏啓曰,霜威漸緊,伏未審此時,聖體,若何?脚部受灸,曾已定奪矣,令醫官擇日,則今初十日,十一日爲吉云,定以何日乎?中宮殿,湯·丸兩劑進服後,其有顯效乎?臣等不任憂慮,敢來問安。答曰,知道。無事。受灸定以初十日。內殿連服湯·丸兩劑,而姑無顯效矣。
權啓曰,今日王世子會講時,兩司當爲進參,而司憲府大司憲權尙夏,掌令李慶昌在外,執義柳述未肅拜,掌令金始慶,持平金啓煥引避退待,持平洪尙賓未署經,他無推移進參之員。執義柳述,卽爲牌招,使之進參,何如?傳曰,允。
記注官趙鳴鳳啓曰,臣承命馳往于安山西面元堂里領中樞府事尹趾完所住處,傳諭聖批,則以爲,臣猥將私懇,冒瀆天聽,悚縮之心,方切于中,伏蒙聖慈,曲加矜念,特施繼絶之恩,至令史官,臨宣批旨,臣奉讀未半,不覺感淚之自零,伏地隕越,不知所達云矣,敢啓。傳曰,知道。
許玧,以刑曹言啓曰,水原府囚推啓覆罪人金先巾文案相考,則初覆檢同推時,先巾之年,以三十懸錄,而再覆訊問,則以二十歲懸錄。罪人年歲之先後相左,殊涉疎漏,當該監司推考,金先巾實年,急速査考啓聞之意,行移,何如?傳曰,允。
大司諫李壄啓曰,臣以春宮會講時進參事,朝者詣臺,得伏見兵曹參判權尙游疏本,竊不勝瞿然,而繼之以訝惑也。臣頃忝秋曹佐貳之時,耆老所,以沃溝縣屯民前後作梗之罪,移關本曹,不特斛子一事而已,且捉送屯民中奸細者三人,使之刑推,故臣於開坐之日,依例捧招,而施以一次之刑矣。今其疏,一則曰,刑曹之不問是非,直加嚴刑,一則曰,刑曹枉施濫刑,俱甚可怪云云,其所侵斥,不比尋常,臣於此,尤切駭歎也。夫耆老所,與他司有別,而關文中臚列奸民之罪,以爲懲治之地,則該曹之擧行,不是異事,而今其言至於如此,眞所謂怒甲而移乙者,殊未可知也。臣雖不在本職,而旣被其意外侵詆,則決不可晏然於臺次,請命遞斥臣職。答曰,勿辭。
執義柳述啓曰,請還收己卯文科追復之命。請還收潛越宮城罪人金敏才參酌定配之命,依律處斷。措辭竝見上竝引嫌而退。上款引嫌,在我無失,日子差爽,亦非大段,嫌難處置,其勢固然,不可以此輕遞言官。請掌令金始慶,持平金啓煥竝命出仕。答曰,不允。處置事,依啓。
忠淸監司趙道彬疏曰,伏以,論臣所坐,關係甚重,顧臣所叨,職仕不輕,苟有難安之勢,宜無冒據之理,猥上免牘,顒俟處分,及承聖批,不惟不賜允兪,反下勿辭察職之敎,臣誠一倍悶蹙,茫然失圖也。凡人臣之被人侵斥者,雖一言片辭,適然挨逼,且其言不足爲輕重,亦必陳嫌力辭,不敢安於職次,蓋以重廉義而恤公議也。日者臺臣,以嶺南伯之不見大臣爲非,而啓請問備,臣名雖或見漏,其爲辜犯,彼此無別,卒之大臣,上章請罪,則今臣所遭,非如適然挨逼之比。況其言之不輕而重,尤亦較然矣,如是而猶且厭然蹲仍,不思所以自處,則摎之事理,寧有是哉?以此情地,決不容一日在職。且臣宿患,比益添劇,神形剝削,精血涸枯,遇事似墮煙霧,當食不識辛醎,常委牀簀,氣息如綫,又自數日以來,添患冷泄,腸肚如劙,痛勢苦劇,晝夜登溷,度數無算,積傷所祟,去死不遠。雖無臲卼之勢,卽今病狀,已絶莅職之望,玆敢冒萬死更瀆宸嚴,伏乞聖慈,俯垂諒察,亟許鐫罷臣職,仍勘臣罪,以嚴公體,以延殘喘,不勝大願。答曰,省疏具悉。予意已諭於筵中矣。卿勿固辭,從速察職。
兼文學朴鳳齡疏曰,伏以,臣之情勢,實難復廁榮次,而適値春宮動駕之時,區區踪地,不暇自恤,黽勉出肅,只爲少伸分義,因仍蹲冒,誠非始計之所敢出,不料天曹新命,復降於千萬夢寐之外,仰念聖恩,惶感無地,俯循私分,危縮轉深,益不知所以自措也。念臣湔劣,濫叨銓選,屢試蔑效,理難復進,而向者猝當大政,逃避不得,不量己力,乃以館職復通之論,有所六字缺卒不能力伸公議,以副我聖上蕩平之政,三字缺言議素輕,不得有無於銓席之致,而緣臣無似,主管通塞之故規,壞損無餘,尙誰咎哉?所自訟者,旣溺其職,而不卽自處,俛首秉筆,苟且了政,臣猶自愧,人謂斯何?況且春坊新望,亦反轉成藤葛,兩事委折,前已略陳於自劾之章,今不必更爲覼縷,而顧念情地,一味臲卼,決無抗顔復據之理,而其在聖朝試可乃已之道,宜卽澄汰,以警餘人,尙安用如臣疲劣者,又復苟充,虛假華銜哉?臣雖至愚,一端廉恥,猶未盡泯,其不淟涊冒進,則已自劃於心矣。嚴召之下,雖不敢偃然坐違,趨到禁扃之外,而咫尺天陛,終難入謝,玆暴危悃,仰干宸嚴,伏乞聖明,俯賜諒察,亟許鐫遞,仍令勿復檢擧於銓望,以爲人臣失職者之戒焉。答曰,省疏具悉。爾其勿辭察職。
上在慶德宮。停常參,只晝講。
未時,太白見於巳地。
南致熏啓曰,明明日常參·經筵,取稟。傳曰,只晝講。
許玧啓曰,大司憲權尙夏,掌令李慶昌在外,執義柳述,掌令金始慶,持平金啓煥呈辭,持平洪尙賓未署經,今日以監察茶時之意,敢啓。傳曰,知道。
以備忘記,傳于南致熏曰,史官二員待命,騎馬六匹立之。
又以備忘記,傳于南致熏曰,史官三員待命,騎馬九匹立之。津船等處內摘奸。
權啓曰,吏曹郞廳來言,承旨有闕,政事,何以爲之?取稟。傳曰,明日爲之。
南致熏啓曰,廳中位不齊,右承旨任舜元,陳疏受由,今已數日,卽爲牌招察任,何如?傳曰,允。
權,以義禁府言啓曰,以忠淸監司啓本刑曹粘目,瑞山前郡守鄭道徵,移本府處置事,允下矣。鄭道徵,方待命於本府,卽爲拿囚,而渭原前郡守尹淰·李後說,高山里前僉使申慶弼,吾老梁前萬戶林震澤等,頃因備局啓辭,押送灣上矣。鳳城畢査後,今已上來,竝卽還囚之意,敢啓。傳曰,知道。
任舜元,以禮曹言啓曰,今九月二十九日中宮殿誕日,王世子陳賀,依例磨鍊乎?敢稟。傳曰,權停。
又以弘文館言啓曰,本館上番校理臣林象德,以西學兼敎授,儒生製述坐起時,明日待開門,晝仕出去之意,敢啓。傳曰,知道。
權,以備邊司言啓曰,甲山犯越淸人十名,再昨入來,而日已昏暮,故昨日始,令本司郞廳與譯官等問情,別單書入之意,敢啓。傳曰,知道。
今日晝講時,在外玉堂人員,令政院催促上來,速完新錄事,榻前下敎。司諫金始煥啓曰,大司諫李壄,以措語見上引嫌而退,當初推治,旣憑來關,不可以此,輕遞言官。請大司諫李壄出仕。答曰,依啓。以上燼餘
右副承旨韓配周再度呈辭及兼說書李秉常三度呈辭。入啓。遞差。
刑曹參判趙泰東上疏。大槪,臣曳疾復路,來伏城外,而頃日嚴旨之下,不敢晏然復命,玆不得不露章請譴,乞削臣職,仍治臣罪,以爲臨事不謹者之戒事。入啓。答曰,省疏具悉。卿其勿辭察職。
右參贊李墪上疏。大槪,臣伏見兵曹參判權尙游疏本,以耆老所移關刑曹,懲治沃溝屯民事,咎責甚緊,臣不勝瞿然,敢陳前狀,仍乞治臣之罪,以謝人言,以安私分,千萬幸甚事。入啓。答曰,省疏具悉。卿其勿辭,從速行公。
今日晝講時,在外人員,令政院催促上來,速完新錄事,榻前下敎。朝報
今日入侍時,知事金宇杭所啓,北漢行宮坐向,庚坐甲向,申坐寅向皆吉,而以庚坐啓下矣,更爲詳審,則庚坐案背稍斜,申坐局勢平正,而年運則彼此皆吉,以申坐改定之意,敢達。上曰,依爲之。特進官金重器所啓,頃因承旨韓配周陳達,北漢將臺一處,令摠戎廳造成事,臣親承下敎,卽當擧行,而臣更爲往審,則必無大段可爲之役,不過開拓基址,設築階砌數層而已,似不多費人力。且是禁衛營分授之地,則令他軍門助成,似無實效,而前頭他餘事役,不爲不多,若以爲摠廳,不可不擔當一事云,則雖無財力,當任其中稍大之役,戶判今方入侍,俯詢而下敎,何如?宇杭曰,金重器之言,然矣。將臺不過階砌數層而已,分授之軍門,自當爲之,摠戎廳,若欲以某事助成,則雖云無助力,足可擔當,其處廨宇可建者,將爲不貲,其中一處,令摠戎廳營建,而仍屬摠戎廳,或入軍器,或儲米穀,有事則出,爲便好矣。上曰,將臺功役不難,故旣有此陳達,若作一廨宇,則可爲他日之用,依所達爲之。重器曰,廨宇一處,卽命小臣,軍門造成,則固當從便奉行,而其處材木運上極難,城外三千洞材木,則頃以行宮及各軍門城廊門樓倉舍之役,幾盡斫伐,卽今獅項洞樹木,尙多有之,此雖城外,不當輕伐樹木,而若無蟲災,則城內之木,亦不可勝用。小臣軍門前頭營建時,獅項洞材木,參酌伐取,以爲補用之地,何如?上曰,參酌伐取,可也。備局
又所啓,頃日承旨權,以兩南尤甚邑給分災,湖西之接界,湖南給災事陳達,自上以兩南事,旣以稟定,湖南狀啓,纔又啓下,當爲覆奏,而湖西之與湖南相近邑,尤甚處給災事,令該曹稟處爲敎,湖南五邑,旣因廟堂覆奏,許給分災,更無可達,而湖西之接界湖南尤甚邑,今當稟定矣。湖西年事,風災之後,雖不如當初所聞,亦不至於失稔,而其中近湖南一帶,必有未移秧處,故近侍之臣,自其處上來,有所仰陳,所見必勝於所聞,湖西之接界湖南處,不過二三邑,未移秧處,許給全災,何如?上曰,湖西數邑與湖南接界處,給全災,可也。侍讀官林象德曰,臣新從下土來,敢以農形仰聞矣。湖南雖曰失稔,亦非通一道皆然,往往有稍實處,其所謂失稔者,亦非獨沿邑爲然,近山諸郡,亦多被災,上年則沿邊五六邑外,皆得稍實,而今年則被災慘酷之邑,至於十五六邑之多,此由於得雨最晩,未及移秧之致也。未移秧處,爲十分之二三,晩移秧處,亦多全棄,七月風災,發穗之早稻,被災孔酷,臣自南上來,蘆嶺以上,則農形比嶺下漸勝矣。頃日道臣狀啓,請得分災,而道臣,以監營附近五邑先已巡審處,爲先報聞,非謂被災尤甚處,獨此五邑也。五邑外尤甚邑,若欲待道臣畢巡,分等狀聞後,始許給災,則必有後時之弊。卽今各邑,政當年分看野之節,而若不早定災名,則守令及監營,不能預知前頭事目之如何,上下相持之際,書員輩看野時,則稱以今年朝家,不許給災,皆攬入於實結,及其田場已空之後,朝家始許給災,則看野時不執之災,決無更給愚民之理,徒歸於吏輩囊橐。臣意則不必定以五邑,凡道內尤甚邑,一體許給分災,而申飭道臣,親審精擇,其尤甚邑啓聞,則民間,亦預知其給災,無奸吏中間花消之弊,敬差官下去時,尤甚邑災給事,明白分付,似好矣。戶判今方入侍,下詢而處之,何如?宇杭曰,象德之言,是矣。分災之未爲實惠,前已仰達,而五邑雖已給災,此外諸邑,亦豈無與五邑,一樣被災者乎?若令道臣,親自巡審,精擇其尤甚邑,一體給分災,則恐無不可。至於八分災,則廟堂雖已許給,而大抵分災弊,若給九分,則七八分混入其中,若給七分,則四五六分混入其中,臣意,則尤甚被災處,竝給九分災,似好矣。象德曰,戶判之言,是矣。災名過高,則別無實惠之及民,而徒爲朝家之所失,此則外方之弊,誠然矣。宇杭曰,廟堂回啓,臣見其草本,以宜改以九分之意,送言矣,適往此漢,及其還歸,則已以八分爲請而允下矣。今若依象德之言,令監司精擇尤甚邑,與已許分災之五邑,竝給九分災,未知,何如?上曰,湖南五邑,則已許分災,而其他尤甚邑,給九分災,可也。宇杭曰,已許之五邑,亦減九分災乎?抑旣已命下,仍爲置之乎?參贊官兪命雄曰,分數似不可有異同矣。上曰,初旣許給八分,他餘尤甚邑,一體竝給八分,可也。備局
午時,上御興政堂,晝講。入侍時,知事金宇杭,特進官金重器,參贊官兪命雄,侍讀官林象德,檢討官鄭栻,假注書朴長潤,編修官洪慶先,記事官金在魯,武臣副護軍裵尙珪進伏。上讀前受音訖。象德,讀自悼公之喪,至森然法度訖。上受而讀之,自悼公之喪,至命徹之。象德,釋文義曰,應氏曰,季子之問,有君子補過之心云云,季子之言,雖未必出於君子之心,而尙有畏義之意,猶賢於孟敬子之肆然矣。栻曰,生不能事,及其喪而問爲君何食者,猶有懼然之心,而孟敬子,乃以三臣之不能居公室,四方莫不聞爲言,肆然無忌憚,莫此之甚矣。上曰,其言肆然無忌憚矣。栻曰,是時祿去公室已久,自昭公見逐於季氏之後,尤極肆然,其言乃至於此,究其本,則君失威權,政在大夫故也。上曰,然矣。象德曰,國奢則示之以儉,國儉示之以禮一語,切中今日之弊。蓋太儉則質勝而野,故以節文敎之,禮極則文勝而奢,故以儉約敎之。是以孔子曰,禮與其奢也寧儉。以我國言之,三百年立國,專尙禮敎,故末流奢侈之弊,至于今日而極矣。文具太勝,本質全亡,凡謂奢者,非但耗其財者也,文具太勝,亦奢也,示之以儉,爲當今第一務矣。上曰,然矣。栻曰,奢侈之弊,象德旣已盡達,而卽今閭巷間衣服飮食之奢侈,極矣,而每事必慕效宮樣,革弊之道,係於在上者之導率矣。向者,自上特收淑嬪梨峴宮,蓋出於儉約節損之意,群下孰不欽仰?古語云,儉非難,出於誠之爲難,儻殿下推此心,服食器用,每以節損自勉,則於革弊矯俗也何有?上曰,所達好矣。予當留意焉。宇杭曰,儒臣之言,可謂切實矣。書曰,愼乃儉德,惟懷永圖,正謂此也。上曰,杜甫詩亦曰,不過行儉德,盜賊亦王臣,卽此意也。宇杭曰,草上之風必偃,自上行儉,則風俗可化矣。上曰,當體念焉。栻曰,漢文帝身衣弋稊,愼夫人衣不曳地,不過房闥間事,而敎化之所及者遠矣。象德曰,臣常慨然於奢侈之弊,欲一達而未得矣,今幸仰陳焉。我國可以易富,可以易貧,何以言之?我國三面際海,有魚鹽之利,地無不闢之土,山材材木亦足,養生送死之物,無不備具,此所謂可以易富也。至於所謂奢侈者,不過金銀珠玉錦繡綾段,而此則我國之所不産也,而北通燕京,東連萊市,故必市遠方珍怪之物以相高,一時設饌之具,殆至用百金,至於婚需服飾,窮極巧麗,如是而國何能不貧乎?臣出入筵席,亦已久矣,法殿鋪陳雖弊,而殿下不爲改備,臣僚孰不欽仰,而所可怪者,凡閭巷間衣服器用之奇異者,輒稱宮樣,無乃自上昭儉,而宮閫之內,不遵聖旨而然歟?雖以私家言之,丈夫則儉約而婦人則奢侈者,亦或有之?聖躬今無可以更勉者,必若先自宮禁,常常戒飭,凡於使行時,勿令買來希貴之物,下之從上,如影之隨形,一時風俗,可以丕變矣。上曰,縷縷陳達之言儘好,予當體念焉。象德曰,國昭子母死章,子張,初以孔子所行之禮告之,而國昭子,使之賓爲賓焉,主爲主焉,子張,竟從其言,初若不知而失禮,則固爲公罪,而子張則旣親聞夫子之敎,而隨其主人之言,遽變其師之禮,子張之事非矣。人臣事君之道亦然,喪其平日所學,而從君上之所欲,則將焉用彼臣哉?人君使臣之道,當令行其所學,不可令必從己言,伏願聖上,以子張此事,推之於使臣之道也。上曰,然矣。象德曰,漢武一生好色,茂陵紅袖,千古貽譏矣。栻曰,接賢士大夫之時多,親宦官宮妾之時少,則無此譏矣。象德曰,論語曰,賢賢易色,人君若移好內寵之心,爲好賢士大夫之心,則豈不爲令主乎?上曰,唯。象德進曰,小臣有所懷,敢達。館錄今年當次,而僚員不齊,至今遷就矣。卽今本館,無一闕員,而在鄕者多,其中應敎則東壁也,東壁若無,則不得爲之。令政院催促,使之上來,何如?上曰,令政院催促,可也。命雄曰,以擧行條書出乎?上曰,以榻前下敎書出,可也。
上在慶德宮。停常參·經筵。
任舜元啓曰,明日常參·經筵,取稟。傳曰,停。
南致熏啓曰,兩司無備員之時,臺諫未署經,今至累朔,事體極爲未安。卽今諫院,則有行公兩員,而憲府多官,一時呈告,竝卽牌招,以爲開坐署經之地,何如?傳曰,允。
又啓曰,左承旨兪命雄,左副承旨許玧,皆以式暇出去,廳中不齊,苟簡莫甚。今日政新除授承旨,卽爲牌招察任,何如?傳曰,允。
又啓曰,卽者吏曹郞廳來言,今日爲政事命下,而判書趙泰耉,參議李光佐病不來,參判尹趾仁受由在外,不得開政云。判書·參議,竝卽牌招開政,何如?傳曰,允。
有政。吏批,判書趙泰耉進,參判尹趾仁受由在外,參議李光佐陳疏,都承旨南致熏進。
兵批,行判書崔錫恒進,參判權尙游進,參議任胤元病,參知未差,都承旨南致熏進。
兵批啓曰,黃海兵使李澤箇滿之代,今當差出,而擬望之人乏少,守令中可合人,竝擬,何如?傳曰,允。
又啓曰,釜山僉使,今當差出,而擬望之人乏少,未準朔禁軍將,竝擬,何如?傳曰,允。
南致熏啓曰,卽今廳中,只有臣致熏及右承旨臣舜元。臣則吏·兵批政廳兼進,舜元則晝講當爲入侍,無他守廳之人。左承旨兪命雄,左副承旨許玧,雖在式暇中,卽爲牌招,以爲守廳之地,何如?傳曰,允。
以李台佐·尹世綏爲承旨,李光迪爲工曹判書,金宇杭爲兼知義禁,金演爲同義禁,朴泰恒爲春川府使,洪禹道爲兼大同察訪,金浣爲平山府使,尹以道爲惠民提調,李彦綱爲平市提調,李斗三單付學錄,林象德爲吏曹正郞,尹星駿爲參知,金演爲戶曹參判,權爲義州府尹,閔純爲宣傳官,朴師古·李汝晦爲五衛將,李復休爲都摠都事,林昌爲景福假衛將,李相益·金就貞·吳德標·李錫聃·朴東樞爲武兼,李萬赫·李萬樹付僉知,高徵厚付同知,金俶爲黃海兵使,崔琥爲釜山僉使,金元一爲馬梁僉使,姜碩望·兪命凝付副護軍,姜鋧付副司直,金重元爲統制使,李德洪·金尙重爲武兼,鄭翊周爲內禁衛將。
任舜元啓曰,因兵曹草記,右邊捕盜大將金重器,北漢看役次出去,往還間,左邊捕盜大將李基夏,兼察事,允下矣。李基夏,卽爲牌招,使之聽傳敎,何如?傳曰,允。
又以兵曹言啓曰,右邊捕盜大將金重器,北漢看役次,今方出去,往還間,以左邊捕盜大將李基夏,兼察,何如?傳曰,允。
任舜元,以禁衛營言啓曰,本營無軍將官,去八月朔試射時,哨官朴敏道,未滿四中,依例汰去之意,敢稟。傳曰,知道。
李台佐,以弘文館言啓曰,本館上番俱在外,只有校理林象德,方爲入直矣。今日政,移拜吏曹正郞出去,無他替入之員。校理吳命恒,纔已上來云,卽爲牌招察任,何如?傳曰,允。
又以弘文館言啓曰,副校理吳命恒,承牌來詣闕外,陳疏入啓,無他推移之員。修撰李世瑾,方在呈告中,卽爲牌招,以爲姑陞入直之地,何如?傳曰,允。
又啓曰,因弘文館草記,修撰李世瑾,卽爲牌招,姑陞入直事,允下矣。闕門將閉,牌招往復之際,必致夜深,明日待開門牌招之意,敢啓。傳曰,知道。
司諫金始煥啓曰,今以臺諫署經事,天牌臨門,臣果詣臺納牌,而伏見政院請牌啓辭,以卽今諫院,有行公兩員,而憲府多官,一時呈告,竝卽牌招爲辭,則請牌者,乃憲府呈告之員。諫院行公之官,無竝請之語,而出牌之際,混及兩司,牌招臺臣,何等事體,而旣不提稟於啓辭中,一體出牌,其矇然不察,甚矣,不可無警責之道,請當該承旨推考。答曰,旣以臺諫,署經請牌,則兩司一體出牌,例也。此非不察之失矣。以上燼餘
儒川君濎上疏。大槪,敢陳痛迫之懇,乞蒙恩暇,以伸人子至情事。入啓。答曰,省疏具悉。卿其依疏辭往來焉。
吏曹參議李光佐上疏。大槪,不意疏牌復臨,驚惶震悸,謹詣禁門之外,而顧臣情勢,終不可以冒昧承命,且於新兼備局之任,尤無一分承當之望,不得冒死陳籲,退俟威命,伏乞亟遞臣本兼兩任,仍治臣罪事。入啓。答曰,省疏具悉。爾其勿辭,從速察職。
副校理吳命恒上疏。大槪,臣有犯科之失,方欲請譴之際,召牌忽臨,不得不趨詣禁門之外,露章徑退,尤增罪戾,伏乞勘臣罪犯,以警具僚事。入啓。答曰,省疏具悉。爾其勿辭,從速察職。
午時,上御興政堂。晝講時,知事崔錫恒,特進官李彦綱,參贊官任舜元,侍讀官林象德,檢討官鄭栻,假注書李廷弼,編修官洪慶先,記事官金在魯,武臣李暉入侍。上讀前受音禮記檀弓下篇,自悼公之喪,至命徹之訖。侍讀官林象德,讀自有子與子游,至有無名乎止。上讀新受音訖。象德,釋文義曰,首章喪禮則無可論,而先賢制禮,參酌人情,節文·天理,爲擗踊之節,有子所以喪之踊爲疑,及見孺子叢而後,始覺擗踊之有義矣。鄭栻曰,不然也。有子之意,蓋以孺子叢爲是,以生者節其哀,爲不可矣。上曰,下番之言,是矣。
鄭栻所啓,因文義,敢有所達矣。絞衾萎翣之飾,所以使人勿惡者,而喪車之出城,必於曉夜者,亦此意也。近來喪車,或有白晝出城者云,此亦法禁疎緩之致,申飭漢城府,自今別加禁斷,何如?上曰,申飭,可也。出擧條
林象德曰,末章,陳太宰嚭吳行人儀,洪氏小註,以爲互錯,似然矣。同時兩國,豈皆有太宰嚭乎?且行人是奉使之職,行人儀當爲晉臣,太宰嚭當爲吳人,似無疑矣。上曰,錯簡之說,是矣。栻曰,明知其殺厲斬祀,而猶着歟字,以微言諷之,其下又以君王討弊邑之罪,又從而赦之,爲結辭,此所謂善於辭令也。崔錫恒曰,善於辭令,自古爲難,以吳王之侵暴,聞行人儀之一言而退師,古人一言,能有益於其國如此,故其人未必賢,而特載於經矣。象德曰,行人儀,善於辭令,使驕虐之吳王,能感其心,一人之言而兩國蒙利,誠可尙矣。李彦綱曰,未有見其饗之者一句,與二字缺也,一句相照矣。上乃掩卷。
林象德曰,日昨筵中,有李彦純特爲陞六之命,蓋見廢多年之後,以其文才可惜甄敍,而除馬官居下矣。外官下考,比京官之下考,固是較重,而今遽蕩滌,事涉未安,下考蕩滌,宜所還收,而姑待滿期後,始命陞六不晩。臣有所懷,故敢達。上曰,旣命出六,則下考自當蕩滌,積滯二十餘年之久者,何必待其期限乎?
武臣李暉所啓,臣有所懷,敢達矣。臣待罪慶尙右兵使時,以前掌令柳鳳徵上疏軍器變通事,備局行關,問于帥臣,而事涉重大,猝難啓聞,欲待遞來後,如或以武臣入侍,詳細陳達矣。所謂皮甲勝於鐵甲,木弓勝於角弓云者,大有所不然。角弓雖是陳久則易傷,而未陳久者,則矢力之强弱遠近,不可同日而語矣。得其物力,隨毁隨補,兩存爲宜。皮甲雖曰輕便,豈勝於鐵甲乎?臣嘗掛兩甲於五十步域,放鳥銃,皮甲則能穿,而鐵甲則不能透,鐵甲決不可輕廢,從古兩甲之竝爲備置,意有所在。皮甲亦不可廢,而鐵甲仍前修補,似合事宜,故惶恐敢達。上曰,武臣之言,是矣。角弓終勝於木弓,木弓雖曰易造,臨敵爲用,優劣懸殊,皮甲不如鐵甲,豈可以皮甲盡改乎?依所達分付,可也。第此事,廟堂似已回啓矣。特進官李彦綱曰,旣已回啓矣。角弓點火爲難,木弓則經霾不傷,而其後武將,多以爲矢力懸殊。且角弓雖不至傷破,監色輩,多有執頉改造,因緣弄奸之弊,故廟堂勿令改造之意,業已分付矣。上曰,更爲申飭,可也。出擧條
李暉又所啓,京軍門則皆有輜重卜馬,而外方則無一匹責立之事,奪有緩急,許多軍器軍糧,萬無輸運之勢。臣待罪慶尙兵營時,輜重卜馬責立之義,具由啓聞,旣已蒙允,而以左兵使便否報狀之未到前,監司兪命弘,未及修啓矣。外方凡事,趁未擧行,易致遷就,更加申飭,斯速責立,則可以得力於他日,故惶恐敢達。上曰,此是允下之事,從速擧行事,分付,可也。出擧條遂罷出。
上在慶德宮。停常參·經筵。
尹世綏,以都摠言啓曰,今日入直軍士中日習射,請出標信。傳曰,知道。
傳于尹世綏曰,北兵使張漢相,留待引見。
吏曹,北漢行宮營建堂上,李光迪啓下。
以左參贊尹世紀三度呈辭,傳于李台佐曰,只遞本職。
傳于尹世綏曰,大臣·備局堂上引見。
李台佐,以侍講院言啓曰,今九月初二日,王世子會講文義說話,修正以入之意,敢啓。傳曰,知道。
又啓曰,判府事李畬,陳疏到境,今方捧入,而仍卽出城,轉白江村云。係是大臣去就,敢啓。傳曰,知道。
尹世綏啓曰,判府事李畬處,特遣承旨敦諭事,命下矣。臣世綏及同副承旨李台佐,今方對直,左副承旨許玧,所當牌招傳諭,而拘於廳規,不得請牌,何以爲之?敢稟。傳曰,牌招。
又以義禁府言啓曰,今日大臣·備局堂上引見入侍時,典獄署罪人尹震興·張千連,竝移送本府究問事,命下矣。尹震興·張千連,竝卽移囚之意,敢啓。傳曰,知道。
又啓曰,敦諭傳旨史官左副承旨許玧,承牌來詣闕外,而判府事李畬,方在江村,城門已閉,明日待開門傳諭之意,敢啓。傳曰,知道。以上燼餘
政院啓曰,死囚啓覆,今月內爲之事,命下矣。卽當依傳敎擧行,而受灸日子,已定於初十日,二十日前,似難爲之,初覆二十四日,再覆二十六日,三覆十月初四日,推擇爲之之意,分付該曹,何如?傳曰,再覆定於二十四日,三覆定於二十六日,初覆二十日爲之,可也。
判府事李畬上疏。大槪,臣急於歸死故山,未免徑出國門,冒昧陳懇,請就刑章事。入啓。傳曰,特遣承旨敦諭。
謝恩,知義禁金宇杭,戶曹參判金演。
工曹判書李光迪上疏。大槪,臣以耄耋之年,營建監董之任,決無堪承之望,乞蒙亟遞臣新授之職,以幸公私事。入啓。答曰,省疏具悉。卿其勿辭,從速行公。
今日引見時,大同察訪洪禹道,禮曹佐郞仍任事,榻前定奪。
政院啓曰,禁府諸堂上,旣已牌招開坐,而同義禁金鎭圭,今已入來,卽爲一體牌招,使之同參開坐,何如?傳曰,允。已上朝報
今九月初五日,大臣·備局堂上引見入侍時,領議政徐宗泰所啓,臣等來詣賓廳後,捕盜大將李基夏,送從事官,封送文書,卽典獄時囚罪人尹震興所告以爲,同囚罪人張千連,言於渠曰,掛書事,吾與外人,同議爲之云,再三問之,則其言如石不變,旣有所聞,不得不告云。聞尹震興,是印僞造罪人,張千連,是御寶僞造罪人,竝是久囚矣。直爲鞫問,似涉徑遽,移送捕廳,使之先爲究問,見其端緖後,次第鞫問,何如?上曰,鞫問則徑遽,而先送捕廳,未知,何如耶?行兵曹判書崔錫恒曰,事雖重大,姑未知其虛實,先送捕廳,似無所妨矣。左議政金昌集曰,直爲設鞫,果涉徑先,而此是捕廳譏捕之事,使本廳先治,未爲不可矣。刑曹判書李彦綱曰,事之虛實,姑未可知,自捕廳先爲究問,得其端緖後,設鞫未晩矣。吏曹判書趙泰耉曰,自上下詢,蓋以先送捕廳,於法例何如耳,移送王府,大體則然矣。領議政徐宗泰曰,設鞫王府,事體則然,而爲先究問,觀其端緖,次第擧行,亦似得宜,故以先送捕廳爲請矣。昌集曰,玆事至重,左右捕將,同爲按治,宜矣。上曰,旣是重事,兩大將,按同推問,可也。左議政金昌集曰,但金重器,時在山城待還,則將致遲延,今日內急爲究問,似宜矣。上曰,然矣。令在京捕將,先爲究問,可也。司諫金煥曰,臣有所懷,敢達。掛書發告罪人按治事,大臣·重臣,皆以先自捕廳究問之意,陳達蒙允。蓋購捕一款,捕將擔當,而且善於鉤問,故欲使捕廳,先爲按治者,意亦有在,而第以事體言之,獄囚發告于捕將,捕將報知于廟堂,大臣至達於筵中,則虛實間,宜令王府,直加究問,設鞫則當觀其情節,次第擧行,而至於先送捕廳,則事體所關,未知其得當矣。上曰,俄者諸臣陳達時,以事體何如爲問矣,臺臣言又如此矣。雖不可輕先設鞫,而先送捕廳,終涉未安。予意亦以自王府究問,爲宜矣。徐宗泰曰,臣等之意以爲,自捕廳先覈其端緖,似無所妨,故以此陳達,而自上以事體未安爲敎,虛實間旣有發告,則事當嚴重,令禁府按治,爲宜矣。左議政金昌集曰,捕廳當初購捕,故欲令本廳,先爲按治,而以大體言之,則自王府直爲按問,固宜矣。且罪人移送禁府事,書出然後可以擧行矣。上曰,設或虛疎,固當按治於禁府,禁府堂上未肅拜人員,卽爲牌招,使之開坐,兩罪人,移送究問,可也。禁府
又所啓,咸鏡監司李善溥狀啓,復陳本道災荒之狀,請停內奴婢·寺奴婢今年推刷矣。當次擧行之事,停止亦涉重難,而本道災荒如此,各邑公賤聚集之際,騷擾之弊不貲,依狀啓,竝特許停止,何如?上曰,依爲之。
又所啓,咸鏡監司李善溥狀啓以爲,明川以南各邑戶長,例有正朝上來之事,而災年往來有弊,請姑停止。此雖細事,道臣旣已狀請,在前凶歲,亦有停送之例云,今亦使之停止,何如?上曰,旣有前例,則姑停,可也。
左議政金昌集所啓,嶺東被災處,以嶺南穀移賑事,因本道監司狀啓,旣已覆奏允下矣。取考戶曹元會付,則嶺南沿邊各邑會付之穀,其數不敷,常平廳·賑恤廳穀物則頗多,以兩廳及戶曹元會付各穀通用,準數移送之意,分付慶尙監司,何如?上曰,依爲之。
又所啓,因閔鎭厚所達,買冊時,觀象監官員許遠及首譯李後勉,不無宣力之勞,參酌施賞事,令廟堂稟處矣。李後勉今已作故,而不可無論賞之典,加資雖或過重,並爲參酌施賞,何如?上曰,參酌施賞,可也。
又所啓,譯官李後勉,曾因犯越事,以齎咨官到彼中,用賂之際,銀貨不足,貸出天銀二百兩於胡商鄭世泰,未卽還償矣。其後閔鎭厚赴燕時,因世泰之呈訴,適以金時傑屬公之銀還償,而李後勉之當初周旋,能使査劾不來,則其功勞固爲可尙,而況其所用之銀,非私而公,到今責償其銀,則在渠實涉冤枉,合有蕩滌之道,故敢達。上曰,蕩滌,可也。
今日入侍時,領議政徐宗泰所啓,押來淸人問情之語,旣已入啓矣,淸人等,以元無犯越爲言,今亦如初牢諱,而末乃以爲飢餓失路,不知爲犯越云。蓋以善爲文書之意開諭,故寬心而然也,所持信票,雖未知其的實,而似是自彼國所送,非私採之類,想其實狀,出於不知疆界,而轉輾越來矣。今旣押來京中,則送于鳳城,於事爲順,初則意謂,以朝廷之意,使灣府馳通鳳城,而押送亦無不可矣。人數旣多,事端亦大,似宜移咨入送,玆敢稟旨定奪矣。上曰,渠輩終始以不曾過江,不爲犯越爲言矣。左議政金昌集曰,得聞問情時,備郞及譯官之言,責以犯越,則渠輩輒發怒氣,或以善爲咨文之意言之,則皆有喜色云,咨文措語,所宜斟量撰送矣,當初議者或以爲,自甲山直送爲宜,而臣意則恐有後弊。且有壬戌移咨之例,故以移咨入送爲達,而至於丁亥年犯越胡人直送彼中之事,臣在田里,未聞知矣,業已押來,今當移咨入送,而外議以江邊防守處巡審事,僅得彌縫,恐或因此,又有往審之擧矣。蓋聞今番犯越處,未有江水之限,境界不甚分明,易於犯越云矣。上曰,頃日晝講,副學亦以中路問情後還送爲言,而似涉顚倒,故仍令押來矣。旣到京中之後,還送北路,終有所不便,咨文善爲措辭,送于鳳城,毋令生事於瀋陽將軍,則好矣。行兵曹判書崔錫恒曰,臣之初意,本不知押來都城之爲得宜,而旣到之後,旋送北路,事甚顚倒。若具咨入送,則押來淸人等,謂非犯越,極口發明,恐不無定境界之擧,日後之慮,有不可言。使灣尹措辭馳通,送于鳳城,則恐合事宜,且無後慮矣。宗泰曰,淸人等自初以爲,吾非犯越,而汝國人,引誘驅脅而來,今此問情時,亦以此爲言矣。譯官等,以儞非故爲犯越,出於失路,文書中爲爾當,及此意諭之,則渠遂不得全諱,入送後或有自北京審問,則未知渠輩所對,果不復作驅脅之語,而設或以此爲言,彼豈不信文書,而信渠之口語也?吏曹判書趙泰耉曰,渠亦知犯越之爲重罪,故所以牢諱,而大抵甲山,豆滿江始源處,境界不分明,故渠自謂不曾犯越,此與茂山以下越江者,果爲差異,而雲寵設鎭已久,渠旣到其處,豈不知其爲犯越乎?北京雖聞之,似必不以爲犯越,而廟堂,以更或來審境界,爲過慮計,計議多岐。臣意則以旣到我境,而係是上國之人,故玆以還送之意,撰選咨文而已,何必過愼乎?使臣非久出疆,彼中或有問其曲折之端,善辭以答,則似無過慮矣。上曰,渠輩之來到,已至屢日,從速押送,可也。昌集曰,渠輩以爲,牛馬雖未來到,只願速令還歸云,卽令押送爲宜,而咨文則追後齎送耶?上曰,咨文不必多費辭說,從速撰出,竝與淸人,同時發送,而只令交付於鳳城而來,可也。
又所啓,頃者掌令金始慶疏中,陳掛書兇賊購得之宜,有稟處之命,而此難於以文字回啓,今始仰稟矣。疏意以爲,國家購募之方,雖數千金之費,勳秩之賞,亦何有所惜云,千金施賞,已有頒示矣,如有可以購得,則雖過重之賞,恐不當惜矣。上曰,勳秩則過矣。刑曹判書李彦綱曰,千金加給之言,不妨依施矣。上曰,加賞則似好矣。吏曹判書趙泰耉曰,果得之則與告變者無異矣,勳秩之賞,似亦爲此也。左議政金昌集曰,以一如告變之賞頒布,而不許勳秩,則朝家反爲失信之歸,宜有明白定奪矣。徐宗泰曰,賞金加數之事,又當別爲頒示耶?上曰,勳秩終涉過重,不可輕施,而旣以千金懸購,更以千金加給事,別爲頒布,可也。宗泰曰,金始慶疏中又以爲,掛書紙品甚怪云,此必有來處,遍問於譯輩,終得發露,則不告者,當被知情之律,若因此而尋得,則亦當有告密之賞,卽今尋覈之道,當盡其窮極而爲之。尹就商爲捕將時,欲以紙品爲尋覓之地,因其稟達,以其紙片裂下,其紙片,應在於交代大將處,使之以此遍問譯輩,極力搜訪,似當矣。上曰,購募之道宜廣,亦以此問之,可也。
左議政金昌集所啓,己丑年冬至正使閔鎭厚,副使金致龍回還引見時,閔鎭厚陳達以爲,歲幣木綿載輸之馬馱,其數極多,爲弊不貲,若以銀貨折定代送則似好,故令譯官問于大通官朴得仁,則以爲,白木則有用處,而生木則無用處,故終爲棄置蠹敗之歸,若以銀代送,則皇帝亦必喜聞,渠當周旋圖成云。蓋木綿馱運,實爲鉅弊,以銀折定代送,則蠲弊固多,而但我國銀路不廣,歲久之後,恐有難繼之弊。且以頃年唐米事言之,以銀折捧過濫,無益而多費,此宜懲創處也,木綿則雖有弊端,係是土産之物,似不至於難支矣。上曰,以銀代定,非永久順便之道,日後生弊可慮,依前置之,宜矣。領議政徐宗泰曰,年前臣已以此事,議於判府事崔錫鼎,故判書李寅燁,又與閔鎭厚,相對論難矣。每歲馱運之價,至於數千金,雖見許,目前可得省弊,而日後之慮,極有不可言者,自前已有此議,而未果爲者,以此矣。
又所啓,慶尙左右兵使報狀,春秋巡操,朝家以雖値年凶,勿爲停廢之意分付,故今方擧行,而營將·節制使巡審,亦當一體擧行云。朝家爲慮戎政之疎虞,有此分付,而今年本道年事,雖不至大無,只令兵使巡操,營將·節制使之巡審,則姑宜停止,故敢稟。上曰,兵使巡操不可廢,而營將·節制使之巡審,則今姑停止,可也。
今日引見時,左議政金昌集所啓,曾前閔鎭厚,又爲陳達,灣上搜檢時,卜馱則可以詳細考察,而至如鞍鞴衣袴中所藏者,則無以搜檢矣。入玉河館後,書狀官金始煥,有所摘發,則譯官金是樑,八包所付外,加帶一千五十兩銀子,故旣已屬公,罪狀令攸司稟處,而今後則節目中添入一條,其欲免聚斂減數入錄者,銀子屬公後,論以次律,或徒配決杖事,令廟堂稟處矣。蓋言彼中需索,近來漸繁,故所謂聚斂之數,逐年增加,以此商譯輩,其所齎持之物,不爲盡載於文書,遂成謬例。自中雖或發覺,只捧聚斂之數,使臣雖或聞知,亦不深治其罪,而考見義州人蔘事目,則以爲,八包外加數帶去者,論以潛商之律,而欲免聚斂,減數入錄於文書者,其習雖不美,其情有可恕者,以此遽置極律,實爲過重云,此宜有分明定奪矣。所持之物,旣令屬公,則於渠亦所關重,而決杖太涉輕歇,以徒配定律,未知,何如?上曰,其時下敎,亦以用潛商律爲太過矣。諸意果何如?領議政徐宗泰曰,貨物之禁,固當主嚴,而擬以潛商律過重,旣已定律之後,或不能行,則徒傷綱紀,屬公之後,則遠配似可矣。行兵曹判書崔錫恒曰,此與潛商有間,參酌定律,似宜矣。刑曹判書李彦綱曰,此罪豈可擬於潛商重律乎?徒配似宜矣。吏曹判書趙泰耉曰,徒配之律,雖似輕歇,而臣曾參使价,稔知此事,富商大賈所齎銀貨,如過八包之數,以貧譯之有不能充數者,借名分排,其所帶去,至於四五千兩,文書則均齊不違,無可執捉,其習誠惡,而若入去之銀貨些少,則使行或不無狼狽之患,蓋以到彼需用,頗繁用之,多少雖係首驛之能否,而元數些少,則雖有緊用之端,更無出處故也。加帶之禁,固爲峻防,而旣已屬公,則徒配亦不妨矣。上曰,潛商爲一罪,次律則有極邊絶島,而屬公後用次律,亦涉過重,徒配足以懲勵,以此定律,可也。吏曹參判尹趾仁曰,此雖與挾持禁物者有異,而旣係於潛商,則不宜輕其罪。且物貨出入之防一弛,則必有後弊,恐不可徒配而止矣。彦綱曰,借名充數,情雖可惡,而屬公徒配,足以防其弊矣。昌集曰,書出擧條後,亦宜分付於關西·海西等處矣。上曰,宜出擧條矣。
又所啓,閔鎭厚,又以譯官金世弘·朴東琰等所得文書,參酌施賞事陳達,則亦令廟堂稟處矣。所謂購得文書,其間不無緊歇虛實之可言,而其所糜費不貲,參酌論賞,不害爲激勸之道,而不但此也,前後譯官購得文書者,亦多其人云。蓋聞近來譯輩,燕行失利,生理漸薄,如或生事,則輒先歸罪於渠輩,故避譯科而入他岐者居多,以此雜科之時,譯科則多不充額,事涉寒心矣。文書中塘報,固未必盡信,而前後譯輩購得文書,竝爲區別其虛實,一體施賞,則庶可以激勸矣。至於前冬節使回還時,海賊文書,若不虛疎,則同爲稟處,何如?上曰,文書購得之人,分輕重論賞,不無前例,前後譯官所購文書,竝聚會考閱後,就其中緊者,而稟旨論賞,可也。領議政徐宗泰曰,譯官之人才,近來衰盡,大不及於舊時,卽今秩高者有四五六人,而幾皆年老,後進之方,在御前通事·敎誨·正等任,而頗伶俐解事者,亦有五六輩矣。譯官常時無加資之規,故久滯於堂下,曾見與彼人相接之際,亦以官品,而有所忌數,若因其功勞,而漸次陞品,以爲任使之地,則好矣。金昌集曰,頃送齎咨時,金慶〈門〉人物文字俱佳,故差送矣,見其前後手本,則詳明有條理,而旣經睿覽,想已下燭矣。諸大臣皆以爲,宜有論賞之擧,蓋爲激奬之地矣。上曰,不識何狀,而見其手本,頗詳盡,此人年記幾何?昌集曰,年方少而能文,爲人亦伶俐,前頭必爲要用之人矣。吏曹判書趙泰耉曰,臣亦曾經譯院提擧故知之,卽今堂下譯官,無出慶門之右者,今番事,前後手本,竝皆詳備,論賞未爲不可,兩國交際之道,專賴譯舌之周旋,別爲勸奬,似好矣。昌集曰,慶門今若加資,則或涉過重,此輩賞典,又有高品付料,而渠曾經本院之正,似宜參酌論賞矣。刑曹判書李彦綱曰,臣於備局,見其前後手本,不但文辭通暢,與彼人酬酢時,亦善於應對,前頭可合任事,而時無購得文書之事,加資則過矣。上曰,自前齎咨官手本,皆草草矣,今此金慶門之手本,最爲詳備,論賞勸奬,儘好。前後譯官文書考閱論賞時,同爲稟處,可也。
吏曹參判尹趾仁所啓,南北通使,譯舌爲重,而近來可合任使者絶無,實爲可慮。竊聞故相臣閔鼎重,爲譯院都提調時,設立偶語廳,各別勸奬,故大有其效,卽今若干任使之類,亦藉其時學習之力云。金慶門,則以今番齎咨時手本觀之,固可任使,而第略施恩賞,不足爲觀感興起之道,若更申明偶語廳之規,別爲勸譯,則似無乏人之歎矣。上曰,其廳則尙有之矣。領議政徐宗泰曰,其時使漢人爲師,以日用間言語敎之,故易於學習,甚有成效矣,今則漢人等皆老死,雖名之爲訓長,而其實與學徒等耳,徒以書冊所在者,相爲言語,且勸譯之道,常多疎略,偶語廳,徒存名號而已矣。左議政金昌集曰,曾前華人文可相·鄭善甲等爲訓長,故大有成效。又拔其尤者,而每送於燕行,以此擧皆興起,卽今任使者,實多其時偶語中人矣。上曰,頃於回還使臣引見時,亦以張遠翼善華語,仰達矣。昌集曰,張遠翼,亦其時人也,今亦不廢其廳,而以無師之故,傳習漸不如前。卽今張遠翼善華語,金澤善淸語,此兩人,別爲付料,差定偶語廳訓長,俾掌勸譯之政,雖不如華人訓譯之時,亦不無其效矣。上曰,依爲之。趾仁曰,譯官子枝中,雖不願學譯者,選入勸譯,爲宜矣。昌集曰,近來譯官,棄本業而趨他技,或學射或業醫者,滔滔皆是,竝使之還本業,如刷還之規,俾無乏人之患,似宜矣。上曰,如是則好矣。
領議政徐宗泰所啓,頃間校理洪致中,以守令別薦事,陳達於筵席,有稟處之命,而至今未得覆奏矣。儒臣所達得宜,揀薦旣精,則庶可有效,卽今良役,雖是積弊,而守令若皆得良牧,誠體朝家愛民至意,則其弊亦至於如是之極哉?第政路之選用,亦有所甚難,若各以所知薦進,廣其揀選,而銓官隨意調用,則似不至於混雜,自前守令別薦,屢嘗爲之,而多歸文具,今可爲戒矣。儒臣以各薦五六人爲請,而此恐過多,今宜使從二品以上備局堂上·三司長官·監司·留守·兵使·毋論文蔭武,已經守令與否,各薦可堪,而無過三人,自廟堂看定,付之政曹,以被薦人,隨窠銓擇而備擬。如有不法贓汚,則薦主論罪一款,亦宜依舊例申明,特有才具之人,政官詳爲諳悉,則雖是被薦之人外,或有擧擬,恐亦不妨矣。以此分付擧行,何如?上曰,許多守令,雖不可盡,以此薦中人備擬,而若依據調用,則似好。薦主則依所達爲之,薦人無過三人,而勿論文蔭武曾經與否,薦其可合人,宜矣。備局
今日入侍時,刑曹判書李彦綱所啓,日昨筵中,臣以刑曹所囚敗船沙格等事,有所陳達,自上有刑判出後,詳考文案,稟處爲宜之敎矣。臣於待罪本職後,更考文案,則晉州·羅州·定山三邑,大同田稅及賑廳·御廳·樂院等諸衙門所納穀物,或則丁亥,或則戊子·己丑兩年敗船人等,初則囚推於敗船地方官矣,上年因畿狀啓,以沙格等俱是京江人,故移囚京獄,前後滯囚,已至四五年之久。受刑或近三十次,或至十餘次,其中物故者三名,餘存者亦成鬼形,將有次第瘐死之患,而一石之穀,亦無徵出之勢,似當有參〈酌〉處分之道。定山縣穀物敗船人,則被囚年月,受刑次數,比諸羅·晉兩邑敗船人等,不無久近多少之差別,而若其滯獄瘐死之慮,穀物難捧之勢,亦無異同。頃因湖西巡撫使書啓廟堂覆啓,牙山·舒川等邑所囚敗船沙格等,依公債未納之例,竝其妻子,沒入爲該邑官奴婢,今亦依此例施行,或參酌絶島定配,則可無許多人積年滯囚之弊。臣在外時,已與大臣及該廳堂上相議,敢此仰達,下詢而處之,何如?上曰,故敗之弊,近來甚多,若緩治則後弊難防,頃日該廳防啓者,蓋以此也。其中實無可捧之路者,依刑判所達,疎釋亦可。但年條最近者,恐不可混釋也。彦綱曰,湖西所釋,亦是戊子年敗船之人,年數之多少,何必爲拘乎?領議政徐宗泰曰,此路必當嚴懲,疑有故敗之路,而不服者雖死獄中,固無可惜,而此則旣無顯著之迹,且無可捧之勢,則依刑官所達而處分,恐不害於流滯之道矣。左議政金昌集曰,年條雖或有差近者,所釋旣同,年條今不必獨爲滯囚。且自前未嘗聞有積年囚推,終得徵捧之事,變通恐無不可。但外方或可沒爲官奴,以備使役,而京衙門則雖得此輩爲奴,將焉用乎?絶島定配,似宜矣。崔錫恒曰,凡係敗船囚禁之類,雖經年閱歲,似無徵出之理,而今若久近盡爲定配,則懲治太緩,有關後弊,戊子以上則參酌勘斷,己丑被囚則恐不當混同酌處矣。吏曹判書趙泰耉曰,頃日筵中,臣亦以敗船囚推人,京外不宜異同,就其中被囚未久,情僞未分者,雖不可輕議年久者,疎釋爲宜之意,仰達矣。戊子·己丑,不過一年之間,戊子條若許疎釋,則己丑條何必分別乎?絶島爲奴定屬之後,如或備納,則當爲續免,雖非絶島,新設鎭堡,爲奴定屬,則似有益於本鎭矣。上曰,敗船之弊,近日尤甚,不可輕易疎釋。當初該廳之防塞,亦出於慮後弊,而刑判所達瘐死獄中而已,無可捧之勢云者亦然。此則竝絶島爲奴,可也。彦綱曰,妻子當竝爲奴乎?泰耉曰,妻子若竝爲奴,則當爲全家徙邊矣,此與大儻有異,未知其何如矣。上曰,然矣。止其身爲奴,可矣。湖西
今日入侍時,行兵曹判書崔錫恒所啓,今因吏曹判書趙泰耉所達,雜岐初入仕太廣之說,臣亦有所懷,故敢達。江都本無敎官矣,中間因守臣狀請,差出敎官,准朔後陞差實職,一開此路,便成規例。三江分敎官,本無遷轉之規,而近來分敎官,准朔後有陞實之謬規。常時少無敎誨學徒之實,而只爲官方猥雜之弊,江都及三江分敎官遷轉之規,竝皆革罷,恐合於淸仕路之道矣。左議政金昌集曰,江華原居士夫無多,故希望分敎官,自外入居,則以此差定,苟且甚矣。官不必備,罷之亦可矣。趙泰耉曰,江都分敎官,乃先臣爲留守時,所建請設立者,而其時本島,有可合敎官之人。且以本府,係是保障之地,人才頗多,敎訓而成就,使知親上死長之義,則不無他日得力之效故耳,未知厥後爲敎官者,必得其可合者,能如始初設立之時矣。崔錫恒曰,如有實效,則豈不爲好,而今則全無實效,徒費廩祿,罷之宜矣。上曰,然則罷之,可也。徐宗泰曰,卽今見任之人,不當罷去,只罷其陞實之路,宜矣。趙泰耉曰,豈可惜其廩祿,而竝罷其分敎官之設乎?只勿令遷除實敎官,則可也。上曰,罷其陞實遷轉之規,可也。
未時,上御興政堂。北兵使張漢相留待引見時,右副承旨尹世綏,假注書朴長潤,編修官洪慶先,記事官金在魯入侍。漢相入就位伏。上曰,進來。漢相進伏。上曰,閫帥之任,孰非不重,而西北爲尤重,故朝家所常軫念留意者也。到任後,必須留心戒政,如有變通事,狀聞,可也。漢相曰,臣旣承上敎,敢不盡心?有狀聞事,則當狀聞矣。上曰,無可達之事乎?漢相曰,姑未趁任,無可達之事矣。上曰,朝家每憂西北,各別惕念。漢相曰,臣受恩罔極,何敢怠於職事乎?世綏曰,兵使下直時,例有別諭讀宣之事,敢達。上曰,唯。上命賜弓矢·臘藥·胡椒。漢相受而退。承旨·史官因竝出。
上在慶德宮。停常參·經筵。
李台佐啓曰,明日國忌齋戒,明明日國忌正日,此兩日,視事頉稟。傳曰,知道。
尹世綏啓曰,大司憲權相夏,掌令李慶昌在外,執義柳述受由在外,掌令金始慶,持平金啓煥呈辭,持平洪尙賓未署經,今日以監察茶時之義,敢啓。傳曰,知道。
以弘文館言啓曰,本館上番闕直,已過兩日,殊甚未安,而今日晝講,亦無以備員入侍。副校理吳命恒,旣有只推之命,卽爲牌招,以爲入直侍講之地,何如?傳曰,允。
尹世綏,以都摠府言啓曰,副摠管趙泰老,漢城府坐起,進去之意,敢啓。傳曰,知道。
尹世綏啓曰,啓覆日子定奪啓辭,以再覆定於二十四日,三覆定於二十六日,初覆二十日爲之事批下,所當以此日擧行,而招問日官,則以爲,二十日有大段忌拘,此外二十一日亦有拘忌,二十二日國忌齋戒,正日,而自二十四日至二十七日,皆平吉,二十八日則入節日,而拘忌不至大段云,似當以無故日排定更稟,而旣以定日批下,何以爲之乎?敢稟。傳曰,啓覆退行。
李台佐,以吏曹言啓曰,今此初八日,行光陵忌祭,獻官以同知中樞府事金錫命塡差,而旣是無故供職之人,故不知其有實病矣,今聞眼眚甚重,受香之際,失路顚仆云。莫重獻官,不可以如此人苟充,而預差行副護軍李斗望,亦已下鄕云,他無推移之道。不得已獻官,以行司勇閔最重,改付標以入,而金錫命之全不視物,猶據職次,李斗望之身帶軍銜,任意下鄕,以致莫重享官,臨急苟簡之弊,事極可駭,竝從重推考,何如?傳曰,依啓。金錫命,勿推。
許玧,以兵曹言啓曰,今九月初六日,私婢月香稱名人,自興元門入來,差備門外擊錚,極爲駭愕,令攸司囚禁治罪,同守門將李元善,常時不能禁斷雜人,以致闌入,亦難免其責,推考,何如?傳曰,允。
許玧啓曰,臣承命馳往于纛島村舍判府事李畬所住處,傳宣聖旨,則以爲,臣半月旅邸,病勢頓加,實有顚殞道路之慮,急於歸骸,徑出國門,瀝血陳懇,萬死是俟,不意聖恩愈隆,承宣遠臨,綸旨縷縷,誨勉諄切,臣九頓警讀,精爽飛越,不覺感涕之被面。臣雖愚迷,寧不知聖眷之難孤,魏闕之難缺,而痼疾纏身,筋力已盡,今此決退,實不但以情迹之不敢安故也。方帶感傷,堇得舁出江村,而症情添劇,達夜煩亂,喘喘垂絶,欲復以文字,仰乞殘命,而亦姑無以自力,伏地惴慄,只俟鈇鉞之加云矣,敢啓。傳曰,知道。
李台佐,以成均館官員,以知館事大司成意啓曰,各道推刷官,今當發送,而推刷時各邑色吏輩,如有用奸之端,不謹之弊,則各別刑推之意,旣已條錄於事目中,而在前推刷官,或有刑治該吏之擧,則本邑守令,因此發怒,至於侵詆爭詆,重失事體者有之,構報上司,仍致罪譴者有之。推刷雖非大政,旣係朝令,館官雖非顯職,亦是王人,則設令有差失之事,營門按察之地,自當有啓聞論奏之道,各邑守令,何可慢應,而蔑視無所顧藉乎?今番推刷,又別於前時,査究推治之際,本官必須合力共事,庶有就緖之望,若因下吏輩推治,有如前爭鬨之弊,則當該守令,自本館入啓處置,以存事體,以正謬習,宜當。推刷官,帶去書吏首奴等,周行各邑,査治推現之時,居間操縱,徵捧賂物於奴婢等,已成流來痼弊。甚者,至與奴婢中奸猾者,符同謀議,多受情債,仍以逃故雜頉,遂得脫漏,奴婢之漸致減少,本館之不成模樣,皆由於此,事之寒心,莫此爲甚。必須別樣立法,嚴加防禁,今後書吏首奴中,如有奸濫犯科,或徵捧賂物,或符同謀頉,因事顯發,則令攸司嚴刑三次,依事目全家徙邊,切勿許納贖免罪,以爲懲礪之地,當該推刷官,或有不能檢下之責,亦從輕重論罰,何如?傳曰,允。以上燼餘
下直,慶尙都事李喜泰。
謝恩,副校理吳命恒。
都承旨南致熏上疏。大槪,纔遭臺評,決難仍冒,賤疾猝劇,無望起動,伏乞特加憐察,亟遞臣職,以便公私,不勝幸甚事。入啓。答曰,省疏具悉。卿其勿辭,從速察職。已上朝報
禁府啓曰,罪人張千連原情中所告,李盛蕃及其子方億等拿問事,允下矣,去夜張千連納招後,或不無失捕之慮,分付左右捕盜廳,使之窺捕矣。右邊從事官裵泰期回告內,李盛蕃,年前身死,纔經大祥,厥子名,非方億,乃方燁,而所居之處,非坡州,乃富平地,盛蕃之奴,又無白伊爲名之人云。從事官來告之言雖如此,李盛蕃父子往來坡州之說,旣發於張千連之招,李盛蕃父子與其奴白伊等,坡州·富平兩地,試爲分送,府羅將,使之搜覓拿來,何如?傳曰,允。
傳旨,任實縣監李望雲,當爲軍器別備守令加資事,或以防塞爲宜,蓋慮冒濫之弊也。以軍器別備,頃有特爲加資之命,而聞其別備之際,多有可駭之事,募得閑丁累十人,誘以勿充軍役,勒徵多價,監色輩之從中用奸,亦不一其端云,此而能爲,其他從可知矣。賞加於當罪之人,殊失勸懲之意,李望雲,亦時在任所,依例發遣府書吏,拿來,何如?傳曰,允。禁府
上在慶德宮。停常參·經筵。
世祖大王忌辰齋戒。
李台佐啓曰,來十一日,輪對日次,而宗廟修改相値,頉稟。傳曰,知道。
尹世綏啓曰,大司憲權尙夏,掌令李慶昌,在外,執義柳述,受由在外,掌令金始慶,持平金啓煥,呈辭,持平洪尙賓,未署經,今日以監察茶時之意,敢啓。傳曰,知道。
李台佐啓曰,藥房都提調李頤命,副提調趙泰耉,來詣請對矣。傳曰,引見。以上燼餘
判府事李畬上疏。大槪,臣病情垂盡,急於歸死,徊徨兩日,終不得不仍就鄕路,冒陳血懇,乞就嚴誅事。入啓。答曰,省疏具悉卿懇。今夏手札,前者面諭,悉敷心腹,亶出至懇,而情志未孚,決意去國,缺然且慙,無以爲諭。卿其思王室之多難,體寡昧之至意,亟回遐心,幡然上來,用副予虛佇之望。仍傳曰,遣史官傳諭。朝報
禁府啓曰,罪人張千連所告李盛蕃,及其子方億,其奴白伊等拿來事允下後,發遣羅將,使之搜覓拿來矣。卽者,坡州居李盛蕃爲名者捉來,以捕盜從事官來告之言,盛蕃之子,非方億,乃方燁也。故發遣羅將於富平地矣。奴白伊則拿來,而方燁則以木花貿販事,出往他處,故方燁之母,及其弟方杰,自本官定刑吏,押領上送。李盛蕃及奴白伊等,竝拿囚。方燁之母及弟方杰等,令該曹囚禁,以爲憑問之地。今日,乃國忌齋戒,不當循例開坐,而此非常例罪人,乃是時急嚴問之事,卽爲開坐之意,敢啓。傳曰,知道。禁府
巳時,上御景賢堂。藥房請對入侍時,都提調李頤命,提調趙泰耉,同副承旨李台佐,記事官金尙奎,編修官洪慶先,記事官金在魯。李頤命進曰,日氣涼冷,而風雨頻數,伏未審,聖體,若何?上曰,無事。又進曰,脚部連爲差勝乎?上曰,差勝後一樣矣。又進曰,核處,日寒後,與夏間有異乎?上曰,無異夏間矣。又進曰,伏聞延礽君,禁中患痘,而尙未盡爲發班云,靜攝之中,有此唯疾之憂,不有妨於寢膳乎?上曰,寢膳連爲無事矣。又進曰,意外有此憂患,而中宮殿,曾未經痘,憂慮何達?痘患旣入,則必有傳染之患,故閭巷間未經痘者,亦皆出避。伏想自內,必有區處之事,而一宮之內,不無相通傳染之慮,移御他宮。雖似重難,而慮有大於此者,莫如遠避,故玆敢請對仰達。趙泰耉曰,此病異於他病,一宮之內,重染可慮,而中宮殿,曾未經痘,臣民之憂慮罔涯。玆敢相議入來,欲爲稟定矣。上曰,分明知其痘患之後,封鎖宮門,使不相通矣。頤命曰,內間形便,外人未得知之,而一宮之內,傳染固可慮,相距遠近,如何耶?上曰,以興政堂言之,相距稍遠矣。相通處,昨已封鎖,彼此固無相通之慮矣。頤命曰,嬪宮已經痘患乎?上曰,已經矣。頤命,自內雖已區處,旣是一宮之內,其在愼重之道,莫如移避矣。上曰,移御昌德宮,則重難矣。頤命曰,移御雖重難,而旣有熏染之慮,豈可以重難,而不爲遠避乎?上曰,使彼此不得相通,已令區處矣。頤命曰,炎涼之交,湊理常虛,伏想因此,病患必多往來之時,或不無感傷之慮,十分謹愼,千萬伏望。上曰,當依所達爲之矣。頤命曰,受灸曾已定奪,而昨有停止之敎。痘患,不過旬餘日,則當入差道,以卄後擇日後,更爲稟定,何如?上曰,卄後擇日後,稟定,可也。李台佐曰,玉堂上番闕直,而副提學柳鳳輝,連呈辭單,牌招察任之意,敢達。上曰,依爲之。台佐曰,啓覆日期,有退行之命,前頭更爲稟定,何如?上曰,依爲之。遂退出。
上在慶德宮。停常參·經筵。
世祖大王忌辰。
尹世綏啓曰,大司憲權尙夏,掌令李慶昌,在外,執義柳述,受由在外,掌令金始慶,持平金啓煥,呈辭,持平洪尙賓,未署經,今日監察茶時之意,敢啓。傳曰,知道。
以都摠府言啓曰,入直軍士,當爲中日習射,而國忌相値,不得爲之之意,敢啓。傳曰,知道。
注書金尙奎病,代以金翰運爲假注書,朴長潤病,代沈尙鼎爲假注書。
領議政徐宗泰,左議政金昌集啓曰,臣等伏聞,昨日藥房請對,以王子痘症已著,中宮殿宜爲移御之意,縷縷陳達,而未蒙賜可,臣等竊不勝驚慮悶憂之至。凡於疾病,有所移避,此乃閭巷間區區俗忌,宮庭不當有此事,泛言之,則此乃大體所在也。伏惟聖意,必在於此,而今日事勢,則大有所不當然者。夫痘疹發於時氣,素稱傳染之症,亦醫家之所深論也。與之比近而不相染,雖或有之,然此千百之一,而僥倖得之。大抵遠避則有可免之道,不避則有相染之理,是以此疾未經之人,年長則尤避,身貴則尤避。雖於其症候吉順,其所避遠之道,未嘗少弛,而致其謹重焉,其慮之也深,則其防之也,靡不用極故也。伏聞坤殿御所,與王子疾患之處頗遠,自上又命內隷,不通往來,如是則雖若隔絶,而竊念時御闕內,異於昌德,諸殿宇之間,相距終未至於絶遠,豈非萬萬深可慮也?聖人所愼,實在於疾患,聖明何乃徒以義理爲主,而不思所以變通,以求萬全之道乎?藥院之請,旣未得命,臣等極知煩瀆之爲未安,而此誠關係至重,深切憂迫,敢此陳稟。亦在廷群下之輿情,伏願聖上,深加睿念,亟允藥院之請。答曰,昨於藥院之請,已諭予意,勿爲過慮。
金翰運在外,代以沈珙爲假注書。
上在慶德宮。停常參·經筵。
下直,郭山郡守白時謙。
李台佐啓曰,吏曹郞廳來言,承旨有闕,政事,何以爲之?敢稟。傳曰,明日爲之。
尹世綏,以義禁府言啓曰,頃以崔國亮更推事,議啓允下矣。昨日本府開坐時,平安兵使李弘述之子世禧呈狀,備陳崔國亮,潛率營妓,匿致其家,而又僞造其父答書,變其本書辭意,現納本府之狀,而仍請明覈處置矣。以此見之,則國亮前日所納文書以爲,弘述所爲,其用意之奸巧,有甚於匿置營妓,三字缺世禧狀辭,添入於更推問目中,嚴加究覈,何如?傳曰,允。
李台佐,以成均館員,以領議政意啓曰,今九月課製,依例設行事,旣已出令,臣等與政府西壁·六曹館閣堂上,竝卽來詣泮中矣。大提學金鎭圭,自夜身病猝重,不得進參,大司成崔昌大,以親病,昨日陳疏,出去郊外,大提學·大司成皆有故,則課製例爲退行,而取考謄錄,則丁亥年,因大提學有故,有藝文提學特命牌招,仍爲設行之例,而其時大司成,無故進參矣。卽今事勢,與前有異,京外多士,旣已來集,還爲停罷。雖涉重難,丁亥前例,似不當援而爲例,何以爲之?敢稟。傳曰,退行。
尹世綏,以禁衛營言啓曰,本營分授北漢體城二千八百二十一步,女墻一千一百七堞,今月初五日,旣已畢築之意,敢啓。傳曰,知道。
又啓曰,司憲府大司憲權尙夏,掌令李慶昌,竝在外,執義柳述,受由在外,持平洪尙賓,未署經,掌令金始慶,持平金啓煥,具在呈由中,連日監察茶時,事甚未安。除在外·未署經外,呈告人員,竝卽牌招察任,何如?傳曰,允。
兪命雄啓曰,假注書沈珙,時無職名,依例付軍職,冠帶常仕,何如?傳曰,允。
兵曹口傳政事,左邊捕盜從事,以金重呂爲之。
李台佐,以弘文館言啓曰,本館下番副校理臣吳命恒,以中學兼敎授,今日儒生等,今日製時,晝仕出去之意,敢啓。傳曰,知道。
尹世綏,以司諫院言啓曰,正言申靖夏,司憲府持平洪尙賓,除拜已久,尙未署經,臺諫署經,備三員爲之者,自是古例,而獻納洪致中在外,正言洪廷弼受由在外,只有大司諫李壄,司諫金始煥,在前如此之時,亦有二員開坐,啓請署經之規,今亦依此例,開坐署經之意,敢啓。傳曰,知道。
假注書朴長潤啓曰,臣承命馳往于楊州渼陰行判中樞府事李畬舟次,傳宣聖批,則以爲,臣之不敢留京,祗爲從前,寡郵彰積,國人皆見之,臣進則只足爲淸朝之羞,退可以自全其廉義,其所以報答國恩者,庶不在彼而在此,區區衷悃,蓋已畢陳於前後章疏,聖鑑昭臨,寧有所遺燭耶?聖明每以簪履之舊,不欲棄捐,輒勤招徠之旨,有若其進,將有益於國家者然,臣實恐懼慙恧,益無所措,至于今夏,加以非常之恩禮,臣固萬萬不敢當,而感激之極,亦不敢自顧其身,遂爲一行入覲之計,其不容仍淹則固決矣。入京之後,面諭之諄切,批旨之勤懇,夐越尋常,臣雖愚迷,寧不銘鏤心肝,而亦不敢自變其微意者,誠以逋命之罪,猶輕於廢壞大防故也。然臣旣自鄕而來,本欲少留京邸,更瞻耿光,然後乞還,而旅次添病,朝暮垂盡,誠恐未及歸身於未死之前,敢作此卒遽逋遁之行,承宣特諭之下,亦不得祗承,臣方萬死是俟,而不意聖度天大,曲加涵容,恩批愈溫,近侍追宣於江干。自惟無狀賤臣,何以辱聖主終始眷禮至此,臣祗伏舟次,奉讀未竟,不覺感涕之橫迸也。臣兩日感頓,病勢頓劇,方在昏昏迷瞀中,恐遂殞絶於道路,終未得承命停行,而又未能悉意仰對,回望城闕,步步增罪,伏地悚慄,祗俟鈇鉞之加云矣,敢啓。傳曰,知道。
藥房都提調李頤命,提調趙泰耉,同副承旨李台佐啓曰,中宮殿移御他宮之意,臣等旣是反覆陳請於榻前,賓廳大臣之啓,亦且懇至矣。俱未蒙允可,群情悶菀,不可勝達。熏染之疾,遠之則容或可免,近之則尠有不染,雖閭巷人,年壯而未經痘,同室有此患,不待他人之勸請,若避水火,況於至尊之地,其可不十分致愼乎?昨伏承聖敎,以爲,王子所處稍遠,門路扃絶,且禁相通,諭以移宮之重難,臣等固知聖上,深軫聖慮,已有區處,豈不欲奉承,而退而思之,處所雖曰稍遠,自是一宮之內,則終不若移御他宮之萬全無憂也。且近日中宮殿下,久在靜攝之中,連進湯·丸,此時此慮,倍萬他日,恐不可以一時移宮之難便,弛此至憂,臣等不得不冒死更煩,伏乞深思聖人愼疾之道,俯察群下煎迫之憂,亟許前席之請,不勝萬幸。答曰,卿等之請至此,允從焉。
李台佐啓曰,因藥房啓辭,中宮殿移御他宮事,旣已允從矣。在前移御之時,例有分政院,兵批都摠府官員差出之規,今亦依此,分承旨二員,兵曹堂上·郞廳各二員,都摠府堂上·郞廳各二員,卽令該曹口傳差出,分假注書二員,亦自本院差出之意,敢啓。傳曰,知道。
又啓曰,卽因藥房啓辭,中宮殿移御他宮事,旣已允從矣。移御處所,定以何宮何殿乎?擇日,自該曹似當依例擧行,而在前如此之時,有不卜日卽爲移御之規,今則何以爲之?竝此仰稟。傳曰,不卜日移御昌德宮,可也。
吏曹口傳政事,以金弘楨·李徵龜爲分承旨,成璹·任埅爲分兵曹參議,李震煥爲正郞,尹植爲佐郞,以金聲發·朴弼正爲分假注書。
吏曹口傳政事,以崔錫恒·李墪爲分內醫院提調。
兵曹口傳政事,以李奎成·全山君漂爲都摠府副摠管,吳盛載·金重呂爲都事。
兪命雄啓曰,中宮殿,今日移御昌德宮事,命下矣。承旨一員,當爲陪從,而曾無前例,只以新差分承旨陪從乎?何以爲之?敢稟。傳曰,左承旨陪從。
李台佐啓曰,中宮殿不卜日移御昌德宮事,命下矣。當以今日擧行乎?敢稟。傳曰,依爲之。
以禮曹言啓曰,今此中宮殿移御時,前部鼓吹,依例磨鍊,而王世子闕門外祗送之節,亦爲磨鍊乎?敢稟。傳曰,陳而不作,祗送之節,勿爲磨鍊。
又以內醫院官員,以都提調言啓曰,中宮殿移御命下矣。移御之後,限王子痘患差愈間,出入闕中之人,似不得往來於移御之所。本院醫員藥物,當爲分送,而分院提調二員,亦當依前例差出,令該曹卽爲口傳差出,何如?傳曰,允。
又以兵曹言啓曰,今此中宮殿移御昌德宮時,五衛將二員,推移分直矣。假衛將則姑爲減下之意,敢啓。傳曰,知道
以兵曹啓曰,今此中宮殿移御昌德宮後,入直人員,依例別省記以入之意,敢啓。傳曰,知道。
又啓曰,訓鍊都監知彀官來言,中宮殿出宮後,日子曛黑,則懸燈之意,敢啓。傳曰,知道。
又啓曰,分兵曹郞廳李震煥,來詣闕外,而闕門已閉,明日肅拜事分付。今日隨駕實郞廳具萬理,仍爲昌德宮直宿之意,敢啓。傳曰,允。
以副護軍梁重慶上疏,傳于李台佐曰,凡擊錚上言,被斥人陳疏辭職時,先陳被斥委折後辭職,例也。今此重慶疏中,只以略陳委折,以備睿覽爲結辭,更無辭職之語,有異常規,此上疏,還出給。
掌令金始慶,持平金啓煥啓曰,請還收己卯文科追復之命。請還收潛越宮城罪人金敏才參酌定配之命,依律處斷。請成歡察訪陳溟翰罷職。答曰,不允。以上燼餘
修撰鄭栻辭職上疏。入啓。答曰,省疏具悉。爾其勿辭,救護母病。
全羅監司書目,求禮縣監金遇秋,今月初一日,遭母喪事。
慶尙監司書目,辭職上疏上送事。入啓。答曰,省疏具悉。予意已諭於筵中,卿其勿辭,從速察職。
中宮殿在昌德宮。
中宮殿,藥房·政院問安。答曰,知道。王世子,遣宮官問安。答曰,知道。朝廷二品以上·六曹·大司諫問安。答曰,知道。
上在慶德宮。停常參·經筵。
中殿,藥房·政院·二品以上·六曹·大司諫問安。答曰,知道。
正言申靖夏辭職上疏。入啓。答曰,省疏具悉。爾其勿辭,從速察職。
政院啓曰,今此中宮殿移御,旣出於拘忌,則其在愼重之道,出入時御所之人,似不得往來移御所。自今日以後,凡謝恩人員,大殿肅拜,則經夜爲之,似合事宜,而此無前例,何以爲之?敢稟。傳曰,依爲之。
府啓,請還收己卯文科追復之命。請還收潛越宮城罪人金敏才參酌定配之命,依律處斷。請成歡察訪陳溟翰罷職。答曰,不允。末端事,依啓。
謝恩,右承旨許玧,左副承旨尹世綏,右副承旨李台佐。
兼文學朴鳳齡,牌不進,依承傳罷職。
忠淸書目,懷德呈,以工曹參判宋相琦辭職上疏上送事。啓。答曰,省疏具悉。卿其勿辭,從速上來察職。
又書目,沔川郡守李漢珪,身病沈重,累次呈狀,還任無期,罷黜事。
分假注書二,朴弼正·金聲發。朝報
北漢行宮營建廳啓曰,本廳郞廳二員加出事,定奪允下矣。戶曹佐郞徐宗愈,工曹佐郞李宜華差下,使之察任,何如?傳曰,允。
又啓曰,今此北漢行宮營建廳事目,參酌磨鍊以入之意,敢啓。傳曰,知道。備局
禮曹啓曰,昨日發遣本曹郞廳,抽栍摘奸,則穆陵入直奉事崔守迪,崇陵入直參奉柳綏,及守護軍,竝無頉,而兩陵稚松雜木,則最爲茂盛,亦無斫痕云矣,敢啓。傳曰,知道。典享司
有政。
吏批啓曰,陜川郡守申泳,以軍器別備之功,加資事,命下矣。雖已資窮,未經準職,何以爲之?敢稟。傳曰,特爲加資。
又啓曰,玉堂闕員,今當差出,而擬望之人乏少,相避竝擬,何如?傳曰,允。
以鄭時淑爲兼大同察訪,尹德駿爲左參贊,李敏英爲工曹參議,李宜晩爲校理,權詹爲修撰,尹行敎爲韓山郡守,丁舜弼爲求禮縣監,洪禹道爲禮曹佐郞,李世最爲承旨。
兵批,尹世紀付副護軍,任舜元付副司直,沈珙付副司正,姜鋧付司直,朴師古·李汝晦·兪命凝付副司果。
上在慶德宮。停常參·經筵。
下直,海州判官兪命健。
府啓,還收己卯文科追復之命。請還收潛越宮城罪人金敏才參酌定配之命,依律處斷。措辭見上陵祭獻官之各別擇差事,前後申飭,非止一再,而今聞光陵忌辰祭獻官,始以武臣中幾至癈明之人塡差,受香之時,所見駭異。傳香承旨,目覩其病狀,至有入啓變通之擧,而又以老病疲殘之武臣代差。往復請來之間,馴致日晩,臨急値雨,行具不逮,至於所着紗帽,亦無防濕之具,不得已代以笠子,倩人持帽,使之隨往,路中相違,經宿不來,未免借着於鄕居士夫家。且其飯寢諸具,不能備持,亦皆取資於同行諸執事,其狼狽苟艱之狀,不似獻官貌樣。及至齋所,病勢添谻,將事之際,艱以成禮,事之寒心,孰甚於此?國家大事,惟祀爲重,金玉之班,無故可合於享官者何限,而乃以如此之人,苟然差送,幾至於生事之境,已先申飭之意,果安在哉?其不爲擇差之失,在所難免,請吏曹當該堂上,從重推考。答曰,不允。末端事,依啓。
正言申靖夏啓曰,臣之情地,決難冒據臺次,一疏陳暴,冀有以卸免,而微誠未格,溫批反降,臣抑菀悶迫,不知所以自措也。臣之頃年參疏,固出於爲先,而其見非公議,則旣不輕微,至於受餽一事,雖屬微物,而不免爲傷廉之歸,當臺垣第一出脚之日,前後咎衅如此,其何可一刻抗顔於臺次,以益其悔愧乎?疾勢沈頓,未卽詣臺自列,今始來避,尤無以自解。請命遞斥臣職。答曰,勿辭,退待物論。
都承旨南致熏三度呈辭。入啓。遞差。
平安監司書目,臣於三疏,伏承令廟堂稟處之批,感祝德意,顒俟成命,旋因防啓,未蒙恩遞,益復惶感,情勢之外,病狀方苦,斷無祗承之望,更瀝血懇,冀蒙矜許事。上疏上送事。啓。答曰,省疏具悉。卿之所遭,殊異乎以職事被劾,則與海藩時事不同,一向撕捱,終涉太過,速出察任,無曠藩務。已上燼餘
禁府啓,昨因本府議啓,李邦燁拿問事,命下矣。依例發遣府羅將,拿來之意,敢啓。
上在慶德宮。停常參·經筵。
下直,茂山府使李纘源。
吏曹啓曰,承旨有闕,政事取稟。傳曰,再明日爲之。
大司諫李壄啓曰,引嫌而退。爲先參疏,固不須論,而下款引嫌,勢難仍在。請正言申靖夏遞差。答曰,依啓。
平安監司書目,道內義州等十六邑,雨水風雹,爲災孔酷,秋收各穀,尤甚無實,山郡各邑,將未免失稔,前頭民事,誠爲可慮,而寧遠郡之八月下雪,旣係變異。成川府人命之被傷於風雹,仍以殞命,極爲驚慘。价川良女者斤禮,平壤良女命玉等,一胎生産二男一女,事係變異事。
謝恩,同副承旨李世最。
京畿監司書目,楊根呈,以禮曹判書崔奎瑞辭職上疏上送事。啓。答曰,省疏具悉。卿勿過辭,從速上來,安心行公。朝報
禁衛營啓曰,北漢城廊造成材木,斫置於三千洞矣。今月十三日爲始,京標下軍一百名,輪回輸入城中之意,敢啓。答曰,知道。備局
中宮殿,在昌德宮。
中宮殿,王世子遣宮官問安。答曰,知道。
上在慶德宮。停常參·經筵。
辰時,日暈兩珥。未時,日暈。燼餘
御營廳啓曰,北漢庫舍及城廊造作材木,以三千洞所在松木,前已斫伐劈鍊矣。以本廳京標下軍,每日一百名式定將校,限畢運間,輪回出送之意,敢啓。傳曰,知道。備局
侍講院啓曰,本院之官,近甚不齊,中宮殿問安官,無以推移,連以入直中一人進去,事甚未安。卽今說書金有慶,制限雖未盡,例有除服制式暇之規,且已齋宿,卽爲牌招察任。本院闕員,後日政,盡數差出,仍卽牌招察任,何如?傳曰,允。
領議政徐宗泰所啓,朝家用人,異於中朝,近世,則仕官專在京華,鄕曲之士,登進絶罕,在祖宗朝,遐鄕寒素之人,有才則多爲顯官,或致卿宰,至于宣廟朝,猶有是事,近來則絶無。此雖事勢之致然,而人才之生,豈以京鄕遠近而有異乎?不由甄擾奬飾而有所成,朝家之待遇如是,其人亦多沈縮自棄,無振拔勉勵之意。卽今諸道中,蔭仕旣無多人,科目之人,常多不得祿仕,無故閑廢者甚多,是無鬱抑之顔。至於嶺南,則素稱人才最盛,而今則多隔於論議偏頗,人才亦不及於往時,然豈乏才能幽隱之士?道內科目之人,積年不被除命者,不可悉數,其中堪用之人,豈不尤爲可惜也?近歲,蔭路太盛,政曹不得常加收拾,國家盡以科目取□,委置不用,此豈普徧無方之道哉?士官不必皆登淸途,小臣於年前,以遵始制,如僉正·判官等窠,以科目人隨籍調敍之意,陳達蒙允,而政曹終無擧行事矣。復飭吏曹,遠外科目人,隨其聞見,廣加訪問,隨宜著實調用,宜當。有所懷,敢達。上曰,大臣儘好,申飭可也。修撰鄭栻曰,小臣於此,亦有所達,今因大臣之言,敢達。嶺南古稱人才府庫,名賢輩出,上道則士夫尤多,無不力學,故曾前榮川·安東·禮安之間,每當冬月,燈下誦聲相聞矣。今來朝廷,全不收用,其處之人,亦無興起振發之心,力學者甚鮮。臣於甲申年間,以京試官,奉使本道,與榮川人相話,則其時榮川一境文官,至於十四人之多。其後待罪醴泉之境內,文官亦至十一人,而不過爲守令者一二人,而爲高官者一人,其餘亦皆閑廢矣。兩西·湖南之人,則無不上京求官,而嶺人又以求官爲恥,十數年間,不得復職,其中不無身有所犯者,亦豈可一向廢錮乎?且先賢子孫,雖難一時收拾,至於文純公李滉,文元公李彦迪子孫,不沾寸祿已久,誠爲慨然矣。兵曹判書崔錫恒曰,文純公後孫李集,頃已除職矣。左議政金昌集曰,榮川文官金始鑌,壬午別試小臣爲考官時,所取之人也。金始鑌,時年十九歲,觀其殿策文才,且聞其後居官之事,誠可謂人才,如是之人,不但收用而已,似當調敍於淸途矣。上曰,今聞儒臣之言,嶺南多有沈滯之人,銓曹知悉,收拾可也。吏曹
中宮殿,在昌德宮。
中宮殿,王世子遣宮官問安。答曰,知道。
上在慶德宮。停常參·經筵。
下直,穩城府使李厚全。
吏曹參議李光佐辭職上疏。入啓。答曰,省疏具悉。爾其勿辭察職。
輔德韓永祚上疏。大槪,新除之下,召牌狎至,分義所在,不得不趨詣闕外,而第臣母病猝劇,情理煎迫,決無離捨供職之勢,玆敢疾聲仰籲。伏乞聖慈,亟遞臣新授職名,俾得專意救護事。入啓。答曰,省疏具悉。爾其勿辭,救護母病
謝恩,兼文學林象德,兼弼善鄭栻,文學權益寬。
京畿監司書目,衿川呈,以參知尹星駿辭職上疏上送事。啓。答曰,省疏具悉。爾其勿辭,上來察職。朝報
政院啓曰,禁衛營敎鍊官來言,大將臣崔錫恒,明日當往北漢山城云,命召仍佩往來事,旣已定奪,而將兵之任,不可無一刻摠察之人,何以爲之?敢稟。傳曰,都提調摠察,可也。又啓曰,禁衛大將崔錫恒,山城往來間,都提調摠察事,命下矣。曾前或有都提調命招之時,或有郞廳發牌分付之規,今則何以爲之?敢啓。傳曰,發牌郞廳,分付。禁營
吏批啓曰,卽接軍資監牒報,則正申鐔身病甚重,不得察任云,改差,何如?傳曰,允。
又啓曰,臺諫及玉堂·春坊闕員,今當差出,而擬望之人乏少,相避·外任,竝擬何如?傳曰,允。
有政。吏批,以鄭時淑爲直講,鄭栻爲副應敎,洪致中爲副校理,尹夏敎爲沔川郡守,韓永祚爲輔德,李承源爲正言,洪尙寅爲兼大同察訪,李三齡爲兼成歡察訪,金演爲承旨,張宇龜爲典籍,李明浚爲修撰,鄭栻爲弼善,權益寬爲文學,權爲同義禁,李允文爲軍資正,林象德爲文學,鄭栻爲兼東學敎授,李晩堅爲輔德,任舜元爲慶州府尹,宋宅相爲獻納,李萬維爲典籍,趙鳴鳳爲泰川縣監,申銋爲戶曹參判。
兵批,南致熏付副司直,申靖夏付副司果,沈珙·朴弼正·金聲發付副司正。
中宮殿,在昌德宮。
中宮殿,王世子遣宮官問安。答曰,知道。
上在慶德宮。停常參·經筵。
下直,鎭川縣監李齊尙。
世子宮·嬪宮,藥房問安。答曰,知道。藥房啓曰,霜寒漸緊,伏未審近日,聖體,若何?惟疾之憂,累日關念,寢膳之節,得無所損,而脚部漸有差勝之勢乎?受灸,退定於念後事,曾已下敎矣。問于醫官,則今二十二日·六日,俱吉云,定以何日乎?臣等不任憂慮,敢來問安,竝此仰稟。答曰,知道。無事。脚部,姑無漸勝之勢,受灸,開月旬間爲之,宜矣。
忠淸監司書目,再疏承批,開釋備至,而區區情勢,固不敢復有所煩陳,而顧此賤疾,□有朝夕莫保之形,玆又疾聲哀籲,乞蒙鐫罷臣職,俾臣得以庶延殘喘,少安賤分事,上疏上送事。啓。傳曰,還爲下送。
又書目,韓山呈,以副修撰權忭辭職上疏上送事。啓。答曰,省疏具悉。爾其勿辭,上來察職。已上朝報
禮曹啓曰,今春,因咸鏡監司奉審啓本,定陵·和陵主山及內靑龍百步許,半枯松五株,前頭節祀,兼告後斫伐事,已爲啓下矣。今此本道各陵明春寒食祭,預送香祝磨鍊時,定·和陵祝文中,以此措辭,添入撰出下送,以爲擧行之地事,分付,何如?傳曰,允。典享司
中宮殿,在昌德宮。
中宮殿,王世子遣宮官問安。答曰,知道。
上在慶德宮。停常參·經筵。
假注書尹碩敎出使,代李太元。
禁府,李邦燁拿囚。啓。
政院啓曰,判義禁鄭錫恒,同義禁金鎭圭,以權卨按治之坐,他堂不來,未得同議讞奏,爲不安,連日聯名陳疏,其所引嫌,實涉過當,原疏退却,而以此撕捱,久未開坐。知義禁金宇杭,不爲參坐,雖未知病故之如何,而獄事稽滯,委屬可慮。判義禁崔錫恒,知義禁金宇杭,同義禁金鎭圭,竝卽牌招,以爲開坐之地,何如?傳曰,允。
右議政趙相愚箚子。大槪,敢陳所懷,以冀裁處事。入啓。答曰,省疏具悉卿懇。今玆箚陳,實出於恤民之意,宜令廟堂稟處。仍傳曰,遣史官傳諭。
修撰權詹上疏。大槪,猥陳病頓欲死之狀,乞蒙罷免,略附近事,冀賜財察事。入啓。答曰,省疏具悉。疏論得宜,而文衡事,疾病之來,人所難免,則固宜恕察,至於捧入臺避,予未知其可也,爾其勿辭,調理察職。
京畿監司書目,高陽呈,以應敎李縡辭職上疏上送事。啓。答曰,省疏具悉。爾勿過辭,從速上來察職。
禁府,沈榗·曺圭瑞拿囚。啓。
左承旨兪命雄,左副承旨尹世綏,右副承旨李台佐上疏。大槪,臣等,於儒臣之疏,有不敢晏然者,乞遞臣等之職,以安微分事。入啓。答曰,省疏具悉。爾等勿辭,從速察職。已上朝報
吏批,以李萬維爲兵曹佐郞,宋成明爲兵曹正郞,梁聖揆爲獻納。
兵批,南至薰·申鐔·金舜岳·朴時益付副護軍。政軸
中宮殿,在昌德宮。
中宮殿,王世子遣宮官問安。答曰,知道。
上在慶德宮。停常參·經筵。
戶曹參判申銋辭職上疏。入啓。答曰,省疏具悉。卿其勿辭,從速察職。
修撰李明浚·鄭纘先,牌不進,依承傳罷職。
大司諫李壄啓曰,臣於病伏尋單中,伏見修撰權詹疏本,竊不勝瞿然之至。日昨,前正言申靖夏之引避退待也,適値僚員呈告之日,臣當處置,而其避所謂參疏一款,旣云出於爲先,則有不必深論其心跡,而若其受餽事,雖係微物,前後臺官,旣因此見遞,故臣果以此置之落科矣。乃者儒臣,以臣處置,謂之太不分曉,以尊賢向先,心跡相違者,略不提論等語,大加非斥,實非臣意慮之所及也。大凡臺閣處置,只觀其避辭之如何,有所立落而已。固不當摘抉而深咎,故措辭之際,曾不提及者,蓋以此也,而咎責之言,至發於論思之地,處置乖當之失,實無以自解。且於黃海兵使金淑,不爲論劾之斥,尤有所難安者,而昨緣日暮,今始來避,所失尤大。請命遞斥臣職。答曰,勿辭,退待物論。
司諫金始煥啓曰,臣之宿患痰病,挾感添重,擁衾叫苦,無望供職,尋常請急,一味縮伏矣。昨伏見儒臣疏本,則以海閫新帥之不爲劾論,顯加非斥,臣於此,竊不勝瞿然之至。金淑陞除閫任,果有物議,則規劾之論,自是臺閣之責,而臣病蟄深巷,未聞物議之如何,虛帶職名,徒事呈告,寂寥之斥,正爲如臣而發,譏議之言,旣出於公論之地,則其何敢一刻仍冒於臺端乎?請命遞斥臣職。答曰,勿辭,退待物論。
掌令金始慶啓曰,臣昨見儒臣疏本,以金俶之陞除海閫,物情大駭,規劾之論,尙此寂寥爲言,臣於是,不勝瞿然之至。俶,以名門顯族,且有才諝,內而爲郞署,外而經閫任,其地望踐歷,有異常調。向來沈屈,人皆稱冤,今玆陞遷,實出公議,則儒臣所謂物情大駭云者,臣未知指謂何事,而若其規劾之論,亦非臣意慮之所到也。然儒臣,旣以寂寥等語,咎責言地,則臣之居是職,亦多日矣。其何晏然仍冒於臺次乎?請命遞斥臣職。答曰,勿辭,退待物論。
持平洪尙賓啓曰,臣以無似,猥玷臺職,半年虛帶,一味惶蹙,日尋辭單,惟以解免爲期,則何可以臺閣自處,而有所參涉於言議之間哉?然而職是言責,可言不言,則人言之來,勢所必至。昨伏見儒臣疏本,以金俶之陞拜海閫,物情大駭,規劾之論,尙此寂寥,爲言,臣益不勝瞿然之至。臣於頃年佐幕關西之時,金俶以中軍,留在營下,臣稔知其人之實有才具,今此陞拜,未爲不可,則規劾之論,實非臣意慮之所及也。臣方在縮伏祈免之中,而儒臣,又以寂寥等語,咎責言地,則尤何敢一刻晏然於臺次乎?請命遞斥臣職。答曰,勿辭,退待物論。
中宮殿,在昌德宮。
中宮殿,王世子遣宮官問安。答曰,知道。
上在慶德宮。停常參·經筵。
執義柳述啓曰,臣於病伏尋單中,伏見修撰權詹疏本,則以黃海兵使金俶之不卽論劾,大以爲非,臣於是,不勝瞿然之至。俶曾經閫任,踐歷旣多,今此陞除,不是異事,物議之爲駭,臣未及聞之,而寂寥之斥,旣發於論思之地,則臣何敢晏然仍冒於臺次乎?昨緣賤疾適苦,今始來避,所失尤大。請命遞斥臣職。答曰,勿辭,退待物論。
禮曹判書金鎭圭上疏。大槪,臣負職旣多,遭斥亦緊,在聖朝愼儀制·重課試·嚴刑獄之政,決不可置而不罪。伏乞先遞臣所叨儀曹·文衡·金吾等職任,仍勘臣罪,以振朝綱,以謝人言,亦令私分粗安事。入啓。答曰,省疏具悉。未及細閱,蓋緣急遽,泮製退行,亦由實病,則儒臣之斥,不必深嫌。卿其勿辭,從速察職。課製,須卽設行,無使多士落莫。
玉堂箚子。大槪,請司諫金始煥,持平洪尙賓,執義柳述出仕,大司諫李壄,掌令金始慶遞差事。入啓。答曰,依啓。
吏曹啓曰,臺諫有闕,政事,取稟。傳曰,再明日爲之。
上在慶德宮。停常參·經筵。
備邊司啓曰,臣等,今日本司坐起,而進參堂上,只是數員,事甚苟簡。有司堂上禮曹判書金鎭圭,昨日陳疏,旣承批旨開釋,而不爲出仕。且九日課製,旣有須卽設行之命,知館事出仕之後,亦可以趁速擧行,禮曹判書金鎭圭,卽爲牌招參坐,何如?傳曰,允。
又啓曰,平安監司李濟,慶尙監司李宜顯,忠淸監司趙道彬,皆連疏辭免,尙未有出巡之行云。嶺南則災歉旣重,西關·湖西諸邑,亦多晩被災害,卽今秋節已晏,道臣之巡審災實,不可少緩,失時稽延,委屬可慮。三道監司,雖各有難安之端,朝家旣念藩任委寄之重,諭敎委折,使之安意察任,則一向不思祗承,廢其緊務,其在事體,殊甚未安。平安監司李濟,慶尙監司李宜顯,忠淸監司趙道彬,竝推考,巡審事,使之趁速擧行,何如?傳曰,允。
大司成崔昌大上疏。大槪,臣於儒臣之疏,有不敢自安者,乞削臣職,仍治臣罪,以肅朝綱,以安私分事。入啓。答曰,省疏具悉。爾其勿辭,從速察職。
兵曹判書崔錫恒上疏。大槪,臣於儒臣之疏,決不可仍據重任,屛伏私次,日竢彈章,而側聽累日,尙無規劾之擧,不得不冒死呼籲於宸嚴之下,懇乞將臣本兼諸任,竝賜鐫削,以謝人言,以安私分事。入啓。答曰,省疏具悉。當初擬望,蓋循公議,便赴之請,事勢則然,儒臣疏斥,何必深嫌?卿其勿辭,安心行公。
成均館官員,以知館事意啓曰,今九月初九日,儒生課製,頃有退行之敎矣。昨日又有須卽設製之命,故以來二十一日設行之意,敢啓。傳曰,知道。
司果申靖夏,文臣朔試射時,稱病不進,依承傳罷職。
夜五更,雷動電光。已上朝報
禮曹啓曰,各陵垓子修改事,夏初榻前稟定,則似待秋擧行,而亦非今年內盡爲修改,漸次爲之可也爲敎,故以此分付各邑矣。頃日京畿監司,粘移高陽郡守金普澤牒呈內,垓子微有形地處,當依前改鑿,而全無痕跡處,則本官與陵官,不可任意定界新鑿,至於先某陵而後某陵,尤何敢擅便乎?自本曹爲先修治處,區別分付,而全無痕跡處,發遣郞廳,定境界,然後可以奉行云。所報辭意,似合事體,而陵寢所在之邑,不但本郡事多,遍問其形勢,一體稟定,故廣州·楊州·坡州·驪州·豐德等邑,發關以問,則楊州牧使金一鏡回牒內,改鑿處,事體重大,本官不敢擅便,自本曹發遣郞廳,定境界後,可以擧行云,而廣州府尹李世勉,則所問之事,全不提論,惟以守禦廳合操相値,過操後擧行,爲言。此外各邑,發關八九日,尙無回報,秋節已晩,改鑿之役,必趁未凍前爲之,則事勢有難一向遲待其回牒。且全無痕跡處,則本官與陵官之不敢擅便者,各邑,與楊州·高陽,尙無異同,亦不必待其可否,至於修改先後次序,亦當摘奸而商量以定,本曹郞廳,不多日內,鱗次發送於各陵,與本官·陵官,眼同詳細摘奸,入啓稟定,宜當。陵寢事體重大,此事之定奪分付,日月旣久,本曹又有別關之擧,則雖其擧設,與合操相値,勢難速行。所問之事,則宜有所答,而廣州府之只諉於合操,全無所可否者,殊涉未安。其餘各邑之,累日不爲回牒者,亦屬怠慢。四邑守令,竝推考,何如?傳曰,允。典享司
禮曹啓曰,中宮殿誕日,王世子所進表裏,自前前期七日,預爲先納,世子宮看品後,出付該司,到前一日,自侍講院更納世子宮,以爲自內進獻之地矣。卽今中宮殿,移御昌德宮,以拘忌,兩闕不得相通,講院問安之官,亦以長番者,承令出齋闕外,翌日始詣昌德宮,則表裏看品之節,似難依前例爲之。其在愼重之道,宜有所變通,令宮官前期進詣昌德宮之本院,權攝看品,至當日,王世子別遣宮官進獻,似爲得宜,以此分付本院,何如?傳曰,允。制司謄錄
上在慶德宮。停常參·經筵。
夜一更,木星入南斗星。
輔德韓永祚三度呈辭。入啓。遞差。
成均館官員,以三公意啓曰,臣等,以課試事,進詣成均館,方爲開坐,而大司成崔昌大,昨日旣承疏批,而稱病不進,事甚未安。本館課試之事,大司成,例爲主管。大司成崔昌大,推考,卽爲牌招參坐,何如?傳曰,允。
假注書尹碩敎書啓,臣承命馳往于驪州·睡谷村判府事李畬所住處,傳宣聖批,則以爲臣辜恩逋命,觸冒憲綱,歸伏田廬,萬死難逭,席藁陳籲,祗俟嚴誅。伏蒙天地父母,終始寬涵,近侍遠臨,恩批愈溫,諄切丁寧,旨意隆摯,令臣安心勿待罪。臣於牀簀之中,九頓拜受,不覺感涕如雨。第臣之情跡與病狀,旣已畢陳於前後章牘,庶幾天日之明,無微不燭,而每奉聖旨,若有所未盡察諒者。今至以誠意未孚爲敎,諭以須速就途,莫非臣誠淺辭拙,無以上格天心之致,撫躬悚慄,鈇鉞是甘,伏地悲泣,不知所達云矣,敢啓。傳曰,知道。
備邊司啓目,粘連平安監司狀啓云云。江邊七邑,受弊旣極,所當在優恤之中,而各邑凶歲點馬之弊,誠如狀啓內辭緣,太僕官之下去,纔過一日,依戊子年例,停止點馬,還爲上來,宜當。此意分付,何如?啓依允。
謝恩,副校〈理〉洪致中。
修撰權詹上疏。大槪,猥蒙恩暇,惶感罔措,當此番次曠乏之日,豈敢引日退伏,而病憊日甚,無望自力。且妄有論列,重困譏斥,尤難晏然,而不敢坐違天牌,謹詣闕外,仰煩籲呼。乞賜鐫削,仍治臣罪,以爲妄言者之戒事。入啓。答曰,省疏具悉。爾其勿辭察職。
京畿監司書目,臣於擊錚人供辭,有不可晏然者,乞蒙鐫遞,以重國事事。上疏上送。啓。答曰,省疏具悉。裁斷旣得其宜,誣詆何足爲嫌?卿其勿辭,從速察職。
又書目,高陽呈,以校理李晩堅辭職上疏上送事。啓。答曰,省疏具悉。今玆進言,大意固好,第趙大壽以下數件事,業已參量處分,至於量處二字,元非允可之語,而侵斥諸臣,不遺餘力,似此風習,殊可惡也。爾其勿辭,上來察職。以上朝報
備邊司啓曰,曾以湖西內奴婢推刷時,混入而呼訴於巡撫使,以致書啓陳弊,又爲成冊送本司者,及此外直呈本司稱冤者,請令掌隷院,査准內司文書後,來告本司矣。該院,都聚巡撫使成冊與民人直呈之狀,査准內司文書,區別其當爲出給者,物故·逃亡懸頉者,當査問本道者牒報,故取其所報而憑閱,則巡撫使書啓中,摠數則一百十名云,而成冊所報實數一百十七名內,明是混錄,當爲出給者六十一名,物故頉案者五名,逃亡頉案者一名,文書未詳,當更査問本道者五十名,直呈本司者三十九名內,明是混錄,當爲出給者三十七名,文書未詳,當更査問本道者二名矣。民人等之聞此査准之擧,來聚都下而顒望者已久,其留滯之弊不貲,凡其更査本道者,有難遲待,其當爲出給者,則爲先自該院,招致內司官員於開坐時,就其推刷案,各其名下,以混錄出給四字,懸頉踏印後,還其案於內司,亦以出給之意,自本司知委本道,其當爲更査者,則令本道詳査報本司,亦令民人等,持文書進來,以爲自本司分付該院,依前査准後,稟處之地,何如?答曰,允。
禮曹啓曰,頃日,東萊府使所上送,對馬州太守,以通信副使卜船摧敗事,通報萊府書契一度,啓下本曹,萊府狀啓,啓下備局,故取來參看,則副使卜船傷破之故,其卜物,分載於倭船云。以我國使行之船敗,倭人移載卜物於其船,又有此耑書通報之擧,則在我善隣之道,似宜自萊府回書以謝,而臣曹不敢擅便,令廟堂稟處,何如?傳曰,允。備局
吏批,以李晩成爲大司諫,朴乃貞爲掌令,權世恒爲修撰,黃燦爲固城縣令,成胤光爲典籍,孫命來爲養賢庫奉事,權懋經單付正字。
兵批,李壄·金始慶付副司直。
上在慶德宮。停常參·經筵。
備忘記,居首進士李德壽,直赴殿試,之次生員姜揩,直赴會試,生員李日躋,幼學朴師卨·尹惠敎·李絿,進士魚史周,各給一分。
禁府,金盛節拿囚。啓。
修撰權詹,牌不進,依承傳罷職。
上在慶德宮。停常參·經筵。
司諫金始煥啓曰,臣於病伏尋單中,伏見校理李萬堅疏本,則以承宣之臣,營救朴涏·朴萬鼎諸人,而三司言議之地,噤無一言,大加侵詆,臣不勝瞿然也。夫涏等所坐,雖不輕,而承宣之疏,亦非以兩臣爲無罪,旣論其疏語之謬妄,只以譴罰已行,蒙宥亦久,見錮聖世,誠有可惜,爲言。且聖批中量處二字,元非準許之敎,則居臺閣者,未見其可爭之端,而儒臣疏斥,乃至於此,臣何敢自以爲是,而晏然仍冒於臺次乎?昨緣賤疾添谻,不能自力,今始來避,所失尤大。請命遞斥臣職。答曰,勿辭,退待物論。燼餘
政院啓曰,訓鍊都監知彀官來言,大將李基夏,以北漢山城看役事,明日當爲出去云,將兵之人,不可一刻無摠察之人,何以爲之?敢稟。傳曰,禁衛大將兼察,可也。又啓曰,訓鍊大將李基夏,明日出往北漢時,禁衛大將兼察可也事,命下矣。禁衛大將崔錫恒,所當牌招,而闕門已閉,待明朝牌招,分付何如?傳曰,允。禁營
上在慶德宮。停常參·經筵。
副提學柳鳳輝上疏。大槪,罪名狼藉,有難仍冒於匪分之職。伏乞聖慈,亟削臣職,仍勘臣罪,以謝公議,以安私分事。入啓。答曰,省疏具悉。意外侵詆,不必爲嫌,爾其勿辭,從速察職。
密城君栻上疏。大槪,敢陳懇迫之情,乞蒙恩暇,以伸至情事。入啓。答曰,省疏具悉。卿其依疏辭往來焉。
忠淸監司書目,淸風呈,以大司憲權尙夏辭職上疏上送事。啓。答曰,省疏具悉卿懇。卿其體予思想之意,亟回遐心,幡然就途,用副至望。
禁府,李亨命·李望雲拿囚。啓。
持平金啓煥啓曰,臣伏蒙恩暇,往展丘墓,累日淹病,昨始言歸,伏見前修撰權詹之疏,以黃海兵使金俶之不卽糾劾,咎責言地,臣於是,已極瞿然,而又伏見校理李晩堅之疏,以數件事,大加侵詆,語意非常,臣尤不勝駭怖也。金俶之陞除海閫,不無物議,臣於儕友間,亦有所酬酢,而第聞其爲人,頗有可取者,論人之道,貴在詳審,故臣果未之遽論,則今於寂寥之斥,有難晏然。至如趙大壽事,臣旣未詳其獄情之顚末,而當初所坐,不無稱冤之議,千年廢錮之餘,參酌收敍,不害爲聖朝滌瑕之典,故猝於詢問之下,以數句語,有所仰對,而初無擔當救解之事,則謂之黨私者,何所指而發也?任舜元之疏陳朴涏等事,其所爲言,亦不以涏等爲無罪,而量處之批,元非許可之敎,則此與採納者有異。臣之置而不論者,槪由於此,噤無一言之哨,不必多辨,而義理晦塞等語,何其不擇之甚也?居三司言議之地者,盡昧義理,而儒臣獨知之耶?臣猥以無似,久忝匪據,絲毫莫補,愧懼徒積,而前後譏斥之言,迭發於論思之地,其不可一刻仍冒也,決矣。請命遞斥臣職。答曰,勿辭,退待物論。
正言洪廷弼啓曰,臣於月初,以加土事,伏蒙恩暇,往省先壠,獲伸至情,感結幽明,完役之後,宜卽還歸,而行路撼頓,重感風寒,委臥旅店,累日叫苦,俟得少間,今始上來。由限已過,未免違例,私心惶悚,已難晏然。且伏見校理李晩堅之疏,以向日承宣疏論朴萬鼎·朴涏之事,詬罵之不足,至以噤無一言,義理晦塞等語,侵斥三司之官,無復餘地,臣於此,竊不勝駭惑焉。夫兩臣者,初因一疏,至被編配,宥還之後,仍復廢棄者,首尾十餘年矣。苟其罪難赦,則固無可論,業已疏釋,則其在聖世,無棄物之道,宜無永錮之理。承宣之疏論所懷,蓋出於爲國惜才之意,以此爲咎,非臣意慮之所到,而今儒臣,乃反目之以營救,斥之以情態,凌藉醜詆,不遺餘力,迤及言地,恣意噴薄,至以義理責之於人,所謂義理,儒臣獨知,而人不知之耶?噫,近日病痼,言議之稍涉異己者,輒以義理二字,爲持人之欛柄,居言地者,必效此黨伐之習,然後方可合於義理,而亦可免噤默之誚耶?臣竊哂之,雖然臣旣有犯科之失,又被人無限詆斥,以此以彼,決不可一刻仍冒。請命遞斥臣職。答曰,勿辭,退待物論。
持平洪尙賓啓曰,臣於日昨,因金俶事引避也。辭意與見遞之臺僚,無甚異同,而及見處置,立落相懸,固當更爲引避,以暴難冒之忱,而煩瀆是懼,黽勉就職,仍尋長單,惟以解免爲期矣。昨伏見校理李晩堅之疏本,則以承宣之疏論朴萬鼎·朴涏事,大加非斥,至以三司言議之地,噤無一言,義理晦塞,一何至此,爲辭,臣不勝瞿然,而繼之以駭惑也。頃年兩臣之疏,出於各陳所懷,而伊時聖明,不知罪罰,朝論亦非詆斥,除拜陸續,居職自如,乃於七八年之後,臺論追發,至被編配之律,而編配未久,特賜寬宥,則固知大聖人不以言廢人之意矣。夫兩臣者,文學雅望,爲世所推詡,昵侍經幄,積有年所,其決非不識倫義之人,亦可想矣,而聖明豈不洞悉其本末,而廢痼多年,尙爲聖世之棄物,物情之稱冤,固已久矣。承宣之疏論所見,蓋爲愛惜人才之意,聖批之姑敎量處,亦是含容寬大之德,則凡居言議之地者,宜無可論之端,而今此晩堅之疏,至以義理晦塞等語,侵及言地,臣實未曉也。臣帶職半年,署經浹旬,情窮病危,泯默苟度,而不言之責,蹲踏至此,何可一刻仍冒於臺次乎?賤疾添重,今始來避於經宿之後,臣罪至此,尤無所逃。請命遞斥臣職。答曰,勿辭,退待物論。
執義柳述啓曰,宿患痰火之症,乘寒輒劇,委席呻痛,供仕無望,日尋辭單,見阻喉司,方切悶蹙之際,卽伏見校理李晩堅疏本,則以向日承宣之疏,論及朴萬鼎·朴涏兩臣之事,盛氣張皇,醜詆狼藉,末乃以三司言議之地,噤無一言,爲辭,臣於是,不勝駭惑之至。彼兩臣者,廢痼已久,才具可惜,在聖朝滌瑕之道,不宜永棄,此承宣之疏所以發也。噫,人各有意見,職旣在近密,則隨事論列,有何可怒可惡之事,而目之以乘時,斷之以嘗試,公肆詬辱之不足,又從以提出義理晦塞等語,以爲箝制三司之欛柄,吁亦甚矣。雖然旣被其斥,則已難冒居於職次,且臣與掌令朴乃貞,有衆所共知之世嫌,決不可竝列於僚席。請命遞斥臣職。答曰,勿辭,退待物論。
京畿監司書目,衿川呈,以參知尹星駿病重上去不得事。啓遞差。又書目,楊根呈,以禮曹判書崔奎瑞病重上去不得事。啓。傳曰,卿勿固辭,從速上來察職事,回諭。
判府事李濡箚子。大槪,敢陳愚見,以備財察事。入啓。答曰,省箚具悉卿懇。今玆縷縷箚陳,亶出於救弊便民之意,當與廟堂議處焉。仍傳曰,遣史官傳諭。
左議政金昌集箚子。大槪,臣於儒臣之疏,有不敢自安者,乞賜鐫免職名,以謝公議,以安私分事。入啓。答曰,省箚具悉。意外疏斥,何必深嫌?近來國事之日非,職由黨論,而晩堅之疏,亦未免黨伐,豈非可惡耶?卿其安心勿辭,速出行公。仍傳曰,遣史官傳諭。
右副承旨李台佐上疏。大槪,辭本未徹,嚴召遽降,不敢冒進,自速違慢之科,聖恩曲貸,只命問備,惶隕之極,不省所處。卽者,天牌荐辱,嚴畏分義,謹詣闕外,而顧臣情病,決無承命之勢。敢此仍徹前疏,退俟處分,乞遞臣職,仍勘臣罪,以安私分事。入啓。答曰,省疏具悉。意外侵詆,不必深嫌,爾其勿辭,從速察職。以上朝報
備邊司啓曰,忠淸監司趙道彬,再次馳啓,備陳道內穡事,晩後慘被水災之狀,以許給水沈災爲請,而凡暴水之餘,雖有水沈之處,如得卽時流洩,則或不至於大段損害。且事目旣頒之後,續續許災,事涉重難,故本司覆啓,他道一體不得許施矣。今聞本道,七月大雨之時,沿江一帶四五邑水邊水田,實多腐損,累日水沈禾稼,將至白地徵稅云,道臣狀聞之外,自此所聞甚悉,民事實深務愍,似宜有顧恤之道。沿江若干邑水沈處,另飭該邑,十分精覈,全不掛鎌處,全災許給之意,分付該曹及本道,何如?答曰,允。
北漢行宮營建廳啓曰,北漢行宮基址,才得開拓,江原道分定之木,雖未及齊到,一殿之材,亦已拮据,趁此未凍之前,當爲營建,定礎立柱上樑吉日,令該曹推擇啓下,何如?傳曰,允。備局
禁衛營啓曰,在前上番軍兵點閱及下番軍兵賞試射,分兩日爲之,而中間,兩日開坐有弊,點閱·試射,同日合設矣。至於秋冬短晷,則每有窘迫之弊,點閱尤不着實。自今以後,秋冬短晷,則依前例分兩日爲之之意,敢啓。傳曰,知道。禁營
政院啓曰,左邊捕盜從事官來言,大將李基夏,明日,以北漢看役事,出去矣。三軍門大將所授命召,仍佩往來事,曾已定奪,而至於捕廳大將命召,右邊大將金重器,則以城役句管堂上,曾有仍佩往來之敎。左捕盜大將命召,旣無明白定奪之事,何以爲之?敢稟。傳曰,仍佩往來。
又啓曰,左邊捕盜大將李基夏,以北漢看役出去云,入來間,以右邊捕盜大將金重器,姑爲兼察,何如?傳曰,允。捕廳謄錄
上在慶德宮。停常參·經筵。
右議政趙相愚箚子。大槪,敢陳病重實狀,期蒙鐫改事。入啓。答曰,省箚具悉卿懇。所患如此,深庸慮念,卿其安心勿辭,俟間視事,以副予望。仍傳曰,遣史官傳諭。
掌令朴乃貞上疏。大槪,臣於病伏尋單中,得伏見執義柳述避辭,竊不勝衋然驚恫之忱。不得不略暴事委,冀蒙睿察,因乞將臣新授職名,亟賜鐫免,俾臣得以避遠危途,粗安微分,以卒天地生成之德事。入啓。答曰,省疏具悉。爾其勿辭,從速察職。
吏曹判書趙泰耉上疏。大槪,臣於儒臣之疏,侵斥甚重,縮伏俟譴,訖無處分,不得不冒死陳暴。乞削臣職,仍勘臣罪,以安愚分,以警具僚事。入啓。答曰,省疏具悉。意外侵斥,在我何嫌。卿其安心勿辭,從速行公。
刑曹判書李彦綱上疏。大槪,臣於儒臣之疏,有不敢晏然者,乞遞臣本兼諸任,以謝人言,以安微分事。入啓。答曰,省疏具悉。儒臣疏語,殊涉過當,何必深嫌?卿其安心勿辭,從速行公。
傳曰,大臣·備局堂上引見。引見時,判義禁崔錫恒,牌招察任,同義禁權,今姑改差,其代,口傳差出事。及玉堂違牌人員,別單書入事。及前檢閱朴弼夢敍用事,榻前下敎。
吏曹參議李光佐上疏。大槪,臣於儒臣疏中,許多枳塞之說,有不容冒居職事者,敢乞亟賜鐫遞,以全廉義事。入啓。答曰,省疏具悉。意外疏斥,不須深嫌,爾其勿辭,從速察職。
今日引見時,禮曹佐郞權德載,兼春秋減下事,榻前定奪。
吏曹參判尹趾仁上疏。大槪,重被儒臣之疏斥,理難一刻仍冒於職次。且有妄言之罪,玆不得不披瀝肝血,仰申哀鳴。伏乞聖明,亟命鐫削臣職名,仍治臣兩條罪犯,俾得屛退守分,以快人心事。入啓。答曰,省疏具悉。儒臣疏斥,不必深嫌,下款引嫌,尤涉太過。卿其勿辭,從速察職。
政院啓曰,吏曹郞廳來言,同義禁口傳差出事,命下矣。判書趙泰耉,參議李光佐,參判尹趾仁,俱以情勢不安,方在引入中云,今日日勢已暮,明朝牌招察任,何如?傳曰,允。
傳,前修撰權詹·李明浚·李世瑾,副修撰鄭纘先,正郞朴鳳齡,校理李宜晩,竝敍用。
今日引見時,禮曹參判金鎭圭所啓,日昨,西部倉洞士夫五十餘人,聯名呈文,自漢城府移送本曹,觀其呈文,則以爲,本洞前縣監柳搏之女,故學生李思章之妻也。思章於丁亥年,得疾濱危,柳氏沐浴禱天,願以身代,思章竟不起,柳氏晝夜號擗,勺水不入口,而衣衾手自裁縫,旣殯,柳氏設苫於殯側廳事,日夜伏其上哭泣,所着喪服,寒暑不易,亦不覆衾,及其祭奠,則親自省視。旣葬,不食十六日而不死,其父力勸,乃啜米汁,勸寢於房而不聽。欲令易衣而亦不聽,其父出宰外縣,又不食二十日,又不死,自嘆曰,吾命之頑,一至於是,復進粥飮,過三年。每値思章忌日,病體困篤,必親自營辦祭需,思章筆硯·冠帶之屬,陳於嘗所居之室,一如生時。今年八月,値思章生日,柴頓已甚,而猶匍匐哭於思章之神主,聲氣殆不能接續。已而竟死,當襲而始解其初喪時所着襤縷百結,蓋五年之間,足不踰一小廳事。常曰,吾天地間罪人,寧不知卽死之爲快,而亦不敢自毁遺體。柳氏,有婢德今,見柳氏之如是,心憐之,同居一廳,擁護不須臾離,謝遣其夫,托其子於人,與柳氏臥居,三年如一日,勞悴先死。柳氏平日,與人觀六臣傳,至兪應孚取鐵投地,使更炙來之語,或以爲應孚武人,其語壯,柳氏曰,人之所難判者此心,苟判其心,雖斷肢體,何所懼哉?蓋其素所定於中者,如此云,而乃言柳氏與德今之不可泯滅,請卽啓聞,亟施旌閭之典矣。其文梗槪如此,其詳則不敢覼縷,而蓋其聯名者,聲氣趣舍不同,而於此同辭,可見其爲公論。凡婦人之殉其夫者,於其喪之初,不勝悲哀冤酷,而決其性命者,尙以爲可尙。今此柳氏,始欲不食而死,及不死,則五年之間,不脫喪服,不離一廳,當寒暑而亦不改其居處衣服,其苦節堅操,反有難於一時之自決,雖以其論兪應孚事見之,其執心之貞確,可知也。其婢之離夫棄子而殉其主者,誠是下賤中難得之至誠純義,而於此,亦可見柳氏節操感人之深也。當此氓俗之日媮,不可不褒奬節義,以爲激礪之方。彼下邑遐鄕之節義啓聞,有難詳知其實狀,故審愼於覆奏之際,而今此呈文所陳轂下士族之事,朝紳耳目之所聞覩,更無可以審察者,若報政府,分等施行,則必遲滯,數年內,恐難擧旌表之典。玆敢面陳筵席,下詢大臣,而特爲褒嘉,何如?上曰,今聞禮官所達,其事誠奇,不可循例報政府,特許之似可矣。領議政徐宗泰曰,柳氏節行,誠甚卓絶矣。其夫,卽延平府院君李貴之後孫,故牧使曼著之子,其父,卽靖社功臣晉川君柳䪷之孫,皆是名家,而柳氏事,不但其洞里公論爲然,旣甚表著,人多聞知。如此之類,朝家雖不循例格,特賜旌閭,恐無不可矣。判府事李頤命曰,自經於溝瀆者或易,而此則節操誠奇矣。鎭圭曰,凡一時自決者,亦多有之,而柳氏之五年苦節,譬之忠臣,則如文天祥之在燕獄矣。上曰,特施旌閭之典,可也。鎭圭曰,其婢,亦當有褒嘉之典,而旌閭則似是過重。旣非居鄕者,亦不可復戶,參酌下敎,似宜矣。上曰,其婢事,何如?宗泰曰,雖是下賤,必出於感動其主而致此,亦甚奇矣。渠雖身死,有子息云,或以米布,參酌題給,以示朝家褒嘉之意,則似好矣。頤命曰,此恤典,稍優給米布,似好矣。上曰,在京人,無復戶事,米布從優題給,可也。以上朝報
備邊司啓曰,禮曹啓辭,以倭人,以我國使行之卜物船敗,移載於其船,又有耑書通報之擧,在我善隣之道,似宜自萊府回書以謝云,啓辭內辭意,似合事宜。萊府回答書契,撰出下送之意,分付該曹該院,何如?答曰,允。又啓曰,平安都事朴徵賓,除授已久,而兩司有故,尙未署經,災傷覆審,一日爲急,不可無變通之道。除署經催促發送,何如?答曰,允。
今日引見時,領議政徐宗泰所啓,慶尙左道災傷敬差官狀啓,以水沈災爲請矣。嶺南,晩後水災甚慘,道臣旣已狀聞,如安東之大水,係是大段災異。敬差官,據其所見及民情,有此陳聞,事目旣頒後,續續許災,事涉重難,而忠淸道沿江一帶若干邑水沈災,旣已退許,本道瀕江邑水田,累日水沈,全無所收之處。道臣嚴飭該邑,敬差官詳察實狀,十分精覈,亦爲許給全災,似宜矣。右道檢田,則都事爲之,雖無狀聞之事,而道內水災同然,一體許給爲當。以此分付,何如?判府事李頤命曰,嶺南一道,江之東是左道,江之西是右道,濱江之邑,左·右道被災,亦必同然,給災宜均矣。上曰,然矣。以此分付,可也。
左副承旨尹世綏所啓,廟堂,方以守令可合人別薦事,有所陳達,而卽今居守牧之任者,亦不可不嚴明殿最,殿最嚴明,然後守令有畏憚之心,朝家有愼擇之效,而殿最之法,漸至解弛,居上考者滔滔,中下者絶少,夫上考,何等美稱,而豈皆盡合上考乎?至於堂下守令中考,不過爲警飭之道,而必以爲羞恥事,不欲在官,終至遞歸,此實由於殿最不嚴之致。臣於在外時,深知此弊,故敢達。今後嚴明殿最之意,申飭各道,何如?上曰,監司之任,專在黜陟守令,故自前引見時,每加申飭,而近來居中下者絶少,更加申飭,固宜矣。且守令居中考,則或發怒上京,仍不還官者,已成痼弊,此是可駭之習矣。徐宗泰曰,監司於殿最之際,或牽繫情私,或不能詳察其政治善否者,有之,以致不嚴不公,而大抵諉以數遞守令爲重難,蓋不稱職顯著者外,若用下考,則交代者,或反不及其舊故也。以此言之,其責亦在於政曹矣。副校理吳命恒曰,生民休戚,專係守令,承旨所達,是矣。臣聞守令居中考者,輒爲棄官之故,道臣亦以置中考,爲難便云。此後則令道臣,申嚴殿最之法,守令居中者,毋得任意上來事,或自備局行會,或自政院書出擧條,別爲申飭,似可矣。上曰,居中守令棄官之弊,纔已下敎,而此後如有復踵其習者,監司,輒卽馳啓論罪事,申飭可也。
右尹趙泰老所啓,今因殿最申飭事,有所仰達矣。平安道春夏等褒貶,尙今不來,此前所未有之事,申飭何如?上曰,平安監司,連疏辭免,故致此遷就,而纔已開釋,未知此後則如何也。領議政徐宗泰曰,李濟,有難安之情,連疏控免,而殿最,旣係職事之重,至今不爲擧行,事體未安。李濟推考,使之速爲封啓,何如?上曰,依爲之。
今日入侍時,領議政徐宗泰所啓,頃日,洪致中所達守令別薦事,有所覆奏,有與致中之言差殊者,致中,以一人薦五六人爲言,臣等之意以爲,五六人太多,請無過三人。致中之言,薦主竝擧三司,三司之職,固重矣,薦人亦無妨,而旣限以從二品以上,則三司之官似太多,故惟長官薦人事,稟達得旨,當以擧行,而未有能詳達者,今復敢達。勿論文·蔭·武,曾經守令與否及堂上·參下,使之各隨其才,薦進,何如?參下則雖非目前當擬之人,苟知其才可合入薦,無不可矣。上曰,毋論曾經守令與否,隨才竝薦事,則其時已分付矣。三司只令長官薦進,則似爲太狹。且前有承旨薦人之例,而守令之薦,事體亦甚不重,三司·承旨,竝令爲薦主,何如?宗泰曰,初以爲承旨三司之官竝入,爲太多矣。依聖敎竝令薦進,宜當。諸議或以爲,諸曹參議爲京堂,亦薦進爲宜云,未知如何?頃年守令薦主議定時,故相臣閔□□,以承旨當爲薦進,爲達矣。判府事李頤命曰,三司職雖卑,而國家大事皆與聞,則薦人恐無妨,而時任三司官爲之,似宜矣。上曰,薦主太多,反涉不精,而承旨·三司,則亦不甚廣,時任六承旨及三司,竝薦進,可也。禮曹參判金鎭圭曰,三司,固緊重之任,而雖於歲首例薦,應敎·掌令以下,不得與焉。且三司,朝除暮遷,未知以何時在職者,定薦主矣。宗泰曰,從二品以上曾經實職,皆當薦進,堂上中已行監司之人,亦使薦進,何如?上曰,只言從二品以上,則如同知等閑漫之職,混入其中,似爲汎然矣。鎭圭曰,從二品以上,雖以實職爲限,如同中樞·同敦寧,果不可薦人矣。李頤命曰,從二品則曾經參判·左右尹者,正二品以上則曾經實職者,堂上則時任承旨及曾經監司者,雖無實職,竝皆薦人事定奪,似可矣。上曰,從二品曾經參判·左右尹,正二品曾經判書·判尹者及堂上曾經監司者,竝令薦進,可也。宗泰曰,兩都留守,諸道監司·兵使·統制使·統禦使,皆當薦進,而守禦使·摠戎使,當入其中矣。上曰,卽今摠戎使,曾經京兆,自當入於其中矣。宗泰曰,所薦之人,若犯重辜,則罪其薦主,自有典憲,而其律不過罷職矣。今則必當申嚴,以爲飭勵之地,若以大段贓汚不法勘正,則薦主論以削職,似當矣。上曰,罪關贓汚,然後薦主乃可罷職,若一時見罣於文法者,則不必論罪薦主矣。宗泰曰,知人固難,而若其罪犯重大,則〈罪〉薦進之人,恐無不可矣。上曰,不必加以削職之律。且或以一時風聞被論,而盡罪其薦主,則似爲過重,罪犯贓汚,事歸明白者,輒必罷職,則亦足有效,只以此申明擧行,爲可矣。李頤命曰,今番則是別樣擧措,罰亦稍別於前,似可。雖止罷職,勿揀赦前,何如?上曰,歲抄則自當有審量爲之之道矣。鎭圭曰,大臣所達,固出申飭之意,聖敎誠爲至當。臣下苟誠心體國,則雖不加罰,豈敢容私,而不盡其心乎?宗泰曰,知人,自古所難,雖有識鑑之人,時或不免誤擧有之,豈無可恕之情?第朝令雖嚴,往往有偏係於其私者,庶欲知所警懼,故稟達矣。左尹朴權曰,罪薦主之法,罷職亦不能施者,其來己久。今若申飭,則雖不加其罰,而宜有警惕之道矣。李頤命曰,祖宗朝世首三品守令邊將可合人薦進,法非不好,而到今只爲文具而已。今若別樣爲之,則歲首常例,當止不爲乎?抑可兼行乎?似當定奪矣。鎭圭曰,不但歲首例薦,亦有本曹薦,此亦宜稟定矣。上曰,何如?宗泰曰,今此別薦之主旣多,所薦之人,大略計之,幾至數百,而又有例薦,則必將不免繁雜,然例薦,乃是定制,何可以此別薦而廢之乎?且此別薦,非頻頻輒有之事矣。上曰,然。今此別薦,若歲以爲常,則歲首例薦,罷之亦可,而此不過一時別擧,則豈可因一時之擧,廢其年例應行之典乎?且設法本意,欲令各擧爾所知,而世降俗末,公不勝私,例薦,數多不精,今後則須勿如前之意,申飭,可也。右尹趙泰老曰,上敎至當矣。歲首薦中,若皆精擇用之,則豈不得人乎?臣爲銓官時見之,雖有舊薦,無其主則不用,或有才諝而無薦,則又不用,宜曠其薦路,而使銓曹擇用,似好矣。李頤命曰,年例薦,亦豈無罪薦主之法乎?勿論年例別薦,竝爲罪薦主之法,似可矣。上曰,論罪薦主之法,年例〈別〉薦,宜無異同,一體申明,可也。李頤命曰,守令有罪,則薦主固有罪,而京職時有罪者,獨無罪薦主之法乎?上曰,爲守令時犯罪,然後可以論罪薦主,如京職時犯罪,何可輒罪薦主也?權曰,京職,亦不無鄙瑣之可論,豈可以內外有間乎?薦是守令之薦,則只以守令時罪犯,論罪其薦主,可也。宗泰曰,京職貪汚者,固所稀有,而若罪著貪汚,則其薦主,亦似有罪矣。副校理吳命恒曰,初以守令薦爲之,竝論京職時,似不可。況守令外他別薦亦多,何可盡罪其薦主乎?大臣欲以削職加律者,蓋出於重薦事之意,守令除拜時,例懸薦主矣。今若依此例,守令有罪者,金吾勘律時,竝勘薦主,則似無遺漏之端。蓋薦主罷職之法,雖曰有之,不行已久。自金吾竝爲勘罪,然後此法可行,而薦主亦必盡心以薦矣。上曰,予意亦然。儒臣之言,似好。凡罪重者,必自禁府拿問行査後,罪狀明白,則勘律時,以薦主是某人,依法典罷職何如,措辭竝勘,則人無倖免之患,法有必施之效,此後則依此爲之。命恒曰,守令之法,非但贓汚,凡不法之事,非一二矣。且贓汚之罪行査,則鮮有不能白脫者,自今雖非贓汚,凡不法等罪狀狼藉者,竝罪其薦主,而亦當有某罪以上定限之事矣。上曰,此言何如?宗泰曰,凡係不法等罪犯,若非出於無妄,則竝與贓汚,分等罪之,似可矣。上曰,雖非贓汚,若係不法,則薦主,一體罷職者,是儒臣之意也。李頤命曰,守令之職,最關於生民利害,不但贓汚,至於田稅獄訟間不法等罪,宜竝論之矣。泰老曰,凡徒配以上罪,竝懸薦主回啓,似宜矣。宗泰曰,徒配,亦有無妄之罪,自餘重罪定配以上,懸其薦主,而自上參酌罪之,似當矣。鎭圭曰,徒配者,或有以詿誤罹法網,而罪狀不至深重,不可以爲限。凡其不法之可罪者,令廟堂定其條目啓下後,付禁府,以爲勘律時,竝懸薦主之地,似宜矣。上曰,徒配·流配,或有無妄之罪,而若只贓汚爲限,則贓汚現發者無多,薦主論罪,將無可行之日。雖非贓汚,而凡不法等重罪,行査不得脫者,明白酌定其條目,然後該府可以奉行矣。命恒曰,鎭圭所達,定其條目之言,是矣。條目,必須十分講定,而金吾勘罷之時,自上參酌,勿論或依施,歲抄書入時,亦令竝錄守令罪狀,而隨其輕重,審察處分,似宜矣。上曰,條目,不必太多,參酌啓下後,令禁府奉行,可也。權曰,守令之法,非徒贓汚不法等事也。亦有不治之甚,貽害生民者,御使廉問時,啓罷而不囚於禁府亦多。如此者,亦當罪其薦主,講定何如?鎭圭曰,此乃無形之罪,似不當論之矣。上曰,條目太細,則反有繁碎之弊,且所聞亦難眞的,此所以有酌定條目之敎也。宗泰曰,凡立法禁條,嚴簡而後,人有避遠之路,亦可遵行不廢矣。上曰,事當論其大體,條目豈可太繁?參酌定之,而必明白簡約,可也。
禮曹參判金鎭圭所啓,臣奉命往返江都時,有目覩事,敢達。大抵今年畿甸農事,可謂免凶,而以臣所見陽川·金浦·通津·江華四邑言之,則皆是野畓,旣無水根,春夏間,因雨暘之愆期,或以乾濕不適,或以種糧不備,以致間有陳廢。至如通津,則府使李玄祚病死,還上多未收捧,其後朴東相,歲後到任,亦未久而遞,時任府使李命徵,夏間始到,久値空官,全不捧糴。以此之故,分給未周,民乏種糧,多廢耕作。臣所歷路傍,亦有初不付種處,他可推知矣。畿民呼訴於監司,監司狀啓,備局防塞回啓,臣以實狀果如此,白地徵捧爲難,當有變通之意,言于大臣,大臣初聞臣言,欲留其啓,不爲呈納,因戶判金宇杭之力持,終未免防啓矣。守令之請給災者,其非出於實狀者,或欲以要譽於民,或欲憑藉給災,而以濟其私用也。臣則與守令有異,今以目覩者上達,只爲朝廷惜大體也。蓋爲守令者,宜不私其邑民,以實狀報知方伯,以應國役,而爲有司者,亦宜不專恤經費,而以民怨之歸於朝廷爲慮,而彼此或不盡其道矣。今之有司之臣,慮費而持難於給災者,蓋亦爲虛實之相蒙也。若以虛實相蒙爲慮,則令監司嚴飭守令,使之一一詳覈以報,而又令都事摘奸,如有以實爲災者,別樣科罪,則豈至大端相蒙乎?且夫民怨之歸國,與虛實之相蒙,輕重有別,下詢大臣處之,何如?上曰,禮官,以目覩陳達,此事何如?領議政徐宗泰曰,年事雖登,初不付種處,間或有之,不爲容易許災,法意有在矣。今年畿內稍稔,不給此災,守令或不無方便善處之道,故監司狀啓,以此爲請,而與戶判相議,不得許施矣。宰臣親睹其狀,有此陳達,畿民,固朝家常所優卹,退與諸臣,更議咨稟,初不付種之處,給災,似可矣。上曰,依爲之。鎭圭曰,有司防啓,而自上特命給災,則尤好矣。左尹朴權曰,田災之不爲許給者,爲其一年再耕,而水田初不付種處,亦不給災,以警隋農爲辭,初不付種,或因乾濕之不適,或因種糧之不備,豈皆由於惰農耶?京畿旣許給災,則他道亦不可不均給,而雖盡給諸道,所縮結數,似不爲不多矣。判府事李曰,他道姑無狀請,何可盡給乎?宗泰曰,不必更稟,以上敎特許,則似可矣。李頤命曰,禮官所請,只是通津等數邑,而他邑又必有如此者,以禮官言,特許給災,他邑則令監司精擇以啓事分付,似可矣。上曰,此則宰臣旣目覩陳達,爲先特許給災,可也。
副校理吳命恒所啓,因金鎭圭所達,畿邑旣許給災,則在聖上一視之仁,他道宜無異同。小臣親自關西來,目見水沈之災,極其慘酷,海邊旱澇不適,初不付種處,亦多有之,白地徵稅,誠極悶然。至於綿田,則初爲水潦所傷,花房腐朽,惡風連吹,互相剝損,只存空莖,全無所收,不可不給災,而平安道則道臣引入,似未及狀請,都事不下去,宜自備局促送,而兩西災害,大抵同然。水沈初不付種及木花災,所當一例許給,令廟堂待狀聞,稟定分付,何如?上曰,姑觀狀聞,令廟堂一例稟處,可也。領議政徐宗泰曰,西路綿田,初則甚實,雖傷於晩後風災,而非水沈,初不付種之比,似不至於全無所摘,故道臣狀請,不得許災矣。事目旣頒後,續續變改,事涉不便,而儒臣,以目見者,陳達甚悉。姑觀諸道狀聞,更爲稟啓,自上裁處,何如?上曰,以姑待狀聞爲敎者,蓋以此也。臨時稟處,宜矣。以上備局
今日入侍時,左尹朴權所啓,小臣待罪京兆矣。頃日,考閱本府所藏帳籍之際,適得仁祖大王潛邸時戶籍,方奉於兒房,而臣受由下鄕,本府堂上,連有故不得入侍,故尙未陳達,大臣亦知有此事矣。御諱所在文書,事當有尊閣藏安之道,下詢大臣,何如?上曰,何如?領議政徐宗泰曰,小臣頃於本廳公坐之時,得以奉安矣。戶籍中只書御諱,具書仁烈王后四祖姓名,與鄕士家戶籍,同樣矣。與凡戶籍,竝存一冊,事涉未安,別爲抽出,尊閣奉置,似宜,而未知藏於何所,爲得宜也。率奴婢,載於下端,此則似不當存於尊閣中矣。右尹趙泰老曰,都摠府·耆老所先生案御諱所付之卷,別爲壁藏以奉之云矣。上曰,此與都摠府·耆老所先生案有異,一例爲之,未知其何如也。朴權曰,或以爲拈出此一丈,送于宗簿,而或本宮藏奉爲宜云,未知何如?禮曹參判金鎭圭曰,朴權所陳藏奉本宮云者,卽臣在外言于朴權者也。此是龍潛時,去本宮而入籍者,故今已藏奉本宮,謂宜也。副校理吳命恒曰,臣以北評事,過永興時,伏見太祖大王潛邸時戶口,置諸櫃子,藏之本宮,此當爲一例矣。鎭圭曰,永興事,足以爲例矣。上曰,纔已下敎矣。此〈與〉都摠府·耆老所先生案有異,不可奉安本府,移奉于本宮,可也。泰老曰,只割此一丈,有所未安,臣意則奉置本府,與耆老所·都摠府,卽無所妨矣。上曰,判府事所見,何如?判府事李頤命曰,此乃漢城府文書,則與都摠府·耆老所先生案有異,依永興例,奉安本宮,似宜矣。朴權曰,欲抽其張,則閭閻人列書,似涉未安,欲割其張,則又未知何如也。吳命恒曰,永興所藏戶口,亦有率奴婢及食實封之戶,如鄭道傳等率戶,竝皆列名書之矣。李頤命曰,其籍中有他戶籍則割之,以新紙補綴,書其曲折,而潛邸戶籍,則後褙盛于櫃中,似可矣。上曰,後褙其紙,藏櫃中奉安本宮,而冊中割出處,記其曲折,似可矣。朴權曰,列聖潛邸時戶籍事,與亂前文籍無存,孝宗大王潛邸時戶籍,則似必有之,姑未得攷出矣。上曰,此後更爲詳攷,可也。趙泰老曰,奉往儀節,當如何?李頤命曰,不必如璿源錄奉往之例也。盛於龍亭,本府官員陪往,則似好矣。朴權曰,本府之官,當陪往乎?抑禮官陪往乎?上曰,本府堂上·郞廳,進去可也。金鎭圭曰,御諱之所入文字,宗簿官員,似當陪往矣。上曰,此是漢城府事也。本府官,當進去矣。且奉安時,不可無尊閣之所,先爲修飭如莊之屬而後,奉安可也。左副承旨尹世綏曰,不卜日移奉乎?李頤命曰,只待修莊之後奉安,不必擇日矣。上曰,依爲之。世綏曰,修莊事,自政院分付本宮,事體似不便,分付戶曹,何如?上曰,依爲之。版籍謄錄
今日引見時,左副承旨尹世綏所啓,自上以選擇守令事,前後特敎,有此別薦之擧,而大抵守令,自小各司計仕陞之後,循次除拜,例也。若於在參下時,各其司提調,嚴明殿最,審察其能否,有所黜陟,則自可爲選擇守令之一道也。且以各司論之,多有不成貌樣處,殿最時,若嚴其等第,必不無實效,而近來只以不參者,書中·下考,元無以職事勤慢,作爲等第之事,事極未安。自今以後,京各司褒貶時,使其堂上,申明其殿最之法,何如?上曰,京各司官,亦觀其擧職與否,爲殿最事,申飭可也。領議政徐宗泰曰,京各司凡事,多委下吏,官員於其職事,常多循套。且提調,則其司摠察而已,屬官之能否,恐未易詳知矣。世綏曰,小各司之弊,專在於只委下吏,官不可否之致,今若申飭殿最,則似愈於前矣。副校理吳命恒曰,京各司參下官,陞六後當爲守令,而各司殿最,全無嚴明之事,此後則與外方一體爲題目入啓,似難矣。若如察訪,或以四字題目,論其職善否,何如?左尹朴權曰,以古事推之,京司殿最,無題目之事,未知其故,而有職掌緊要之司,以四字爲題,似好矣。判府事李頤命曰,京司亦有閑緊之不同。閑慢之司,則勿爲之,其中緊要之司,別爲抄定啓稟,何如?上曰,閑慢之司,則不必爲題目,有職掌緊司,則如察訪例,以四字題品其奉職勤慢,似無不可,而各司提調,不能直啓屬曹,則必不能詳知各司之官,此事何如?徐宗泰曰,各司提調,以題目書考如例,送於屬曹,自屬曹,竝錄入啓,如何?於事體,亦有窒礙處矣。禮曹參判金鎭圭曰,外方殿最之題目,亦或有不得其實蹟,而近於文具者。況京司異於外方,尤何據而爲題目乎?至於各司提調之與仰屬之曹同議者,法例,而如使提調爲題目,則亦多礙掣之端。今若欲申飭,則只令勿皆泛書上考,間間綜覈其能否,而書中·下,似可矣。命恒曰,工曹有一郞廳,善於職事,工曹素稱凋殘,今則賴以成樣云,豈可無激勸之道乎?有錢穀之司,申明殿最,以四字爲題目,則一人經歷諸司者,能否自著其中·下考者,觀其題目,自知某事被貶,庶有懲艾之道,自上亦可推知其爲人居官之如何。令提調爲題目,送于屬曹入啓,似無不可矣。朴權曰,提調之與屬曹同議,全成文具,提調直送于政院以啓,何如?判府事李頤命曰,提調不得直啓,自有法例,今不可變矣。上曰,京各司,與外方異,但以屢書中·下,勿復只題上考之意,申飭,可也。摠戎廳謄錄
上在慶德宮。停常參·經筵。
下直,成歡察訪李三齡,馬梁僉使金元一。
政院啓曰,同義禁有闕之代,口傳差出事命下,而吏曹判書趙泰耉,參判尹趾仁,參議李光佐,竝牌不進,而參議有只推之命,推考傳旨,旣已捧入矣。判書趙泰耉,參判尹趾仁,參議李光佐,竝更爲牌招,使之差出,如何。傳曰,允。
慶尙監司書目,恩批之下,彌增惶蹙,不避煩瀆之誅,更申危迫之懇,冀蒙亟賜處分,俾得兩全公私事,上疏上送事。啓。傳曰,還爲下送。
備忘記,醫官柳瑺,依尹弘任例加資,醫官金垕·李樺,令吏曹相當職除授,以示酬勞之意。
禁府啓目,崔國亮更推云云。汝今之盜載率來,旣發於各人等招是白遣,隱匿其家,多般巧避之狀,又屢次被捉於汝今之一族,而每以路中逢着,飾辭不服。至於成給手標之事,昭著於其奴尙發之招是去乙,乃敢推諉於其弟者,亦涉詖遁兺不喩,其僞造主將書札,至納訟庭與王府之事。李世禧,旣已發狀,則其奸狀,綻露無餘,而乃敢以此簡,雜置休紙,不得搜出,改其措語,泛稱遲晩,而語不成說,顯有周遮之態。平問之下,難以得實,刑推得情,何如?啓依允。
副校理吳命恒上疏。大槪,臣於同僚之疏,有不敢自安者,諸臺處置,亦難晏然冒當,玆敢冒死仰籲。伏乞亟遞臣職,仍勘臣罪,以謝人言事。及副校理洪致中上疏。大槪,儒臣疏斥,理難獨免,諸臺處置,不可冒當。乞蒙恩遞,以安私分事。入啓。答曰,省疏具悉。爾其勿辭,從速察職。
副應敎鄭栻上疏。大槪,臣病勢猝劇,已無自力供職之望,而且於同僚之疏,有不容晏然者,諸臺處置,亦難冒當。乞蒙鐫遞職名,以謝人言,仍許就便調將,以尋生路事。入啓。答曰,省疏具悉。爾其勿辭,從速察職。以上朝報
司僕寺官員,以提調意啓曰,忠淸道瑞山牧場田畓,戊子年,發遣本司郞廳打量,上年點馬時,以其高等重稅,民多呼痛之狀,備陳於書啓中,故爲先參酌,減定其稅,前頭更遣郞廳,改量釐正之意,旣已覆啓定奪,而且於安眠冒耕之處,有摘奸之事。主簿閔在洙,給馬下送,何如?傳曰,允。太僕謄錄
上在慶德宮。停常參·經筵。
夜五更,流星出北河星上,入乾方天際,狀如鉢,尾長三四尺許,色赤。
下直,釜山僉使崔琥。
政院啓曰,兩司多官,引避退待,已過多日,而尙未處置,事甚未安,而玉堂諸臣,亦以同被其斥,各自陳疏引嫌。大司憲權尙夏,大司諫李晩成,掌令李慶昌,正言李承源,竝在外,掌令朴乃貞,呈辭受由。他無推移之道,何以爲之?敢稟。傳曰,掌令朴乃貞遞職,之代,開政差出。又啓曰,來初一日,輪對日次,取稟。傳曰,爲之。
礪山君枋上疏。大槪,臣之奉命出疆,只隔月餘,乞蒙恩暇,往省先壠,俾伸至情,兼附區區私懇,冀蒙矜許事。入啓。答曰,省疏具悉。卿其安心往來。疏末所陳,已有前例,依疏辭帶去焉。仍傳曰,給由馬,澆奠牀竝備給。
分假注書,金汲。
謝恩,承文副正字李太元。
政院啓曰,兩司多官,引避退待,已至多日,尙未處置,事甚未安。今日政新除授掌令柳鳳徵,當爲牌招,而闕門已閉,待明朝牌招,使之處置,何如?傳曰,允。又啓曰,金吾久未開坐,獄事稽滯,委屬可慮。判義禁崔錫恒,陳疏承批之後,屢度違牌,無意行公,事極未安。今日政新除授同義禁趙泰老,待明朝竝牌招,以爲趁卽開坐之地,何如?傳曰,允。已上朝報
禮曹啓曰,八月二十七日,前判書李墪在職時,宣陵奉事朴亮漢,參奉鄭重海牒呈內,本陵南邊火巢外,有兩班沈姓人,營葬破土,摘奸,則本陵主山鷹峯下西麓,自垓子至破土處,三十九步,穴後北邊數步許,有常漢古塚破土處,又是元田,旣是火巢外數十步許,元田民塚下,而民塚,上年本曹摘奸時,不爲執頉,則似非本陵所可禁斷之處,而旣經上年嚴飭之後,禁與不禁,惟在朝家處分,自本曹發遣郞廳摘奸云云,則李墪,題之以雖在垓子數十步之外,果是本陵主山之下,則似不當入葬,別爲禁斷矣。李墪移職,臣鎭圭,奉命往江都,參議臣宋除拜後,九月初二日,南部長興洞通德郞沈受觀,呈狀本曹曰,矣身所占之處,卽鷹峯下分派最遠低之枝脚也。自本陵主山,距鷹峯十餘里,自鷹峯距矣身所占穴,數千步,旣非主山,又非龍脈。果是主山之下,則必不在火巢之外,雖在火巢之外,果犯主山,則陵官,惟當禁斷之不暇,豈有非本陵所可禁斷之語乎?或犯主山,或犯來脈,則豈不禁斷其起墾作田,豈禁斷民人入葬乎?若欲禁斷,則東西麓,宜無異同。不但矣身所占穴後有民塚,東西麓入葬,不啻累百。矣身,以此實狀,呈前判書,則以爲,只見主山鷹峯下西麓之語,錯認爲本陵白虎,而未免誤題。所當使本陵,更爲査報,而移他職,呈于他堂上,宜當,而適値他堂上有故,今始來訴,各別參商處分云云,則宋題之以旣是火巢外,不犯主山來脈,則似非禁葬之處,而前堂上,旣已不許入葬,不可不更加明覈處之。主山來脈犯與不犯,明査牒報,以爲處置之地云云,而分付本陵,則本陵奉事朴亮漢牒報內,當初本陵報狀中,所謂鷹峯,卽火巢境界內來龍第一起峯。報狀中雖謂之主山,距本陵穴後主山,不啻絶遠,自鷹峯行龍,又起一峯,其峯下而向西旁出者,垓子外民塚,下邊元田,卽沈家開土處,自龍脊,由旁出枝麓,至沈家開土處,又量則三百步許,未知距龍脊幾步,當爲禁葬處。朝家事目,未能的知,自本曹商量處分云云,而宋,値式暇與辭朝,未卽回題。臣金鎭圭,今始追聞有此事,推見陵官前後報狀與沈受觀呈狀,此旣係陵寢不遠之地。營葬,則雖非呈訴於臣者,亦不可掩置之,故參奉上來,本郞廳與陵官,眼同摘奸書啓,則今此沈家所掘出營葬處,卽上來書啓中所謂,自杻山東迤突起者,謂之鷹峯。此爲二陵主脈,而鷹峯之西,杻山之東,垓子數十步,山形低下,盡爲民田,而元無犯葬云云處也。鷹峯,果係本陵主脈,沈家營葬,又是鷹峯西麓,則其爲來脈之近地,可知。且八月陵官報狀中,以爲主山鷹峯下西麓,而九月所更報,則又以爲雖謂之主山,本陵穴後主山,不啻絶遠,前後所報,語意不同。至於所謂民塚,果有之,則卽今牒報之陵官,實上來與郞廳眼同摘奸者也。上來摘奸時,勿論當掘與否,宜其無遺列錄,而乃以爲元無犯葬,今因沈家之營葬於其下,現出民塚,而謂以民塚,上來不爲執頉,此似非所可禁斷。其前不提論,而後現出者,亦屬可疑,故招問本陵書員,則其言曰,上年摘奸時,郞廳與陵官,偕坐鷹峯,望見民塚尺量,則距垓子三十七步,以爲旣過三十餘步,似非擧論之地,而今番報狀中,擧論民塚者,以上年摘奸,旣不執頉,則可爲沈家營葬處之援證地也云。且問沈家掘土處之與陵上望見與否,則以爲沈家開金井處,築沙城,自沙城後,望王后陵上云矣。陵寢垓子外,元無計步數遠近,而許葬之法例。上年昌陵來龍後赦靑峯入葬,掘移其六塚,磚石以西入葬者,掘移其五塚。今此沈家營葬處,果在主山鷹峯下,而穴後又與陵上相望,則不特不當以步數論,墾田與犯葬有異,又不可以民田籍口矣。且所謂民塚,問于書員,云是守護軍祖墳。然則其所入葬,似出於渠輩自私方便之致,亦非當初朝家之所許也。上年摘奸書啓時,書以元無犯葬者,不可謂之得體,今又夤緣以爲士夫犯葬之證據者,尤屬不當。且考本曹謄錄,則曾在壬申本陵火巢外,吳命峻,窆葬其父,自本曹發遣郞官摘奸,入啓處置矣。今亦不可只憑陵官報狀書員之言,有所處斷,發遣郞廳,沈家營葬處及民塚,嚴明摘奸,此外垓子外,與主山來脈近地犯葬者,勿論新舊,一一摘奸後,稟處,何如?傳曰,允。典享司
有政。吏批,以鄭以規爲記注官,以洪致中爲兼漢學敎授,朴弼夢爲檢閱,崔守慶爲奉常直長,朴致遠爲兼養賢庫直長,金重呂爲軍器僉正,權詹爲輔德,吳命恒爲校理,柳鳳徵爲掌令,趙泰老爲同義禁,李震壽爲參知。政軸
上在慶德宮。停常參·經筵。
政院啓曰,同義禁趙泰老,牌不進,推考傳旨,今方捧入,而禁府,以不能備員之故,又未能開坐云。殊無變通差出之意,同義禁趙泰老,更卽牌招,以爲趁速開坐之地,何如?傳曰,允。
謝恩,同義禁趙泰老。
政院啓曰,兩司多官,引避累日,尙未處置,事甚未安。大司憲權尙夏,大司諫李晩成,掌令李慶昌,正言李承源,竝在外,昨日政新除授掌令柳鳳徵,又爲在外。更無推移處置之道,何以爲之?敢稟。傳曰,掌令李慶昌改差。又啓曰,掌令李慶昌改差事,命下矣。傳旨今方捧入,而政官卽爲牌招,開政差出,以爲趁速處置之地,何如?傳曰,允。
禮曹啓曰,中宮殿誕日,王世子,宜有問安之禮,而以拘忌之故,表裏之看品進獻,亦不得親行,則問安之禮,有難輕議,而改月之後,拘忌恐不必如前,問安之一向停輟,揆以情禮,亦似未安。宜有稟定之擧,而取考仁祖廟乙酉中宮殿移御後謄錄,則有王世子朔望問安之規矣。今則自來月以後,何以爲之乎?敢稟。傳曰,自來月依例擧行。
吏曹判書趙泰耉,牌不進後,上疏。大槪,臣之情勢,決不可冒沒復出,積逋嚴命,今至四矣。惶隕悶蹙,不知置身之所。不得不更此呼籲於嚴宸之下,伏乞將臣難冒之職,亟賜鐫遞,仍治臣罪,以靖私義,以肅朝綱事。入啓。
政院啓曰,以侍講院草記,王世子親詣昌德宮問安時,宮官不可不備員,令政院稟旨變通事,允下矣。輔德權詹,今方在外,合有變通之道,何以爲之?敢稟。傳曰,改差。
平安監司書目,前疏承批,開釋隆至,已極惶隕罔措,而備局請推,辭旨嚴重,又復悶蹙靡容。目今宿疾,日益危劇,決無自力出巡之勢,不得不冒死申籲,冀蒙卽許遞職,以保危喘,毋曠職務,不勝萬幸事,上疏上送事。啓。傳曰,還爲下送。
政院啓曰,今日政新除授掌令李熊徵,所當卽爲牌招,使之處置,而闕門已閉,待明朝牌招,何如?傳曰,允。
兵曹口傳政事,副司正李秉常。
答吏曹判書趙泰耉疏曰,省疏具悉。連章控辭,殊涉太過,勿復撕捱,從速行公。以上朝報
禁營啓曰,北漢城廊造成所入材木,斫取於三千洞矣。新番五哨軍兵,旣已逢點,今日出送運置之意,敢啓。傳曰,知道。又啓曰,七番中部右司屬,江原道五哨軍兵六百五十一名,十一番海西別驍衛五十四名,步軍標下一名,已爲點閱整齊。來十月初一日,與內外各處入直馬步軍兵等,依例替代後,舊軍放送之意,敢啓。傳曰,知道。又啓曰,來十二月當八番中部後司屬,江原道五哨軍兵,來十一月二十五日,京中逢點,依例准二朔立番,十三番十四番海西別驍衛,一體調送,逐朔立番之意,兩道監·兵使處,預爲知委,何如?傳曰,允。禁營
有政。吏批,以李宜晩爲輔德,李熊徵爲掌令,李秉常爲說書。
上在慶德宮。停常參·經筵。
夜二更,電光,三更,雷動,四更,電光。
下直,平安都事朴徵賓,荏子島僉使柳惠章。
中宮殿誕日,大殿·世子宮·嬪宮,政院·玉堂問安。答曰,知道。中宮殿,政院·玉堂·二品以上·六曹問安。答曰,知道。
傳曰,明日晝講爲之。
明日輪對官落點,兵曹正郞具萬理,司錄尹大英,直講鄭啓章,典簿洪受澤,濟用直長李鳳齡。
謝恩,掌令李熊徵,兼說書李秉常。
政院啓曰,因禮曹草記,王世子,中宮殿朔望問安,自來月依例擧行事,命下矣。明日乃朔日,王世子親進問安節目,旣是磨鍊啓下,而第伏念中宮殿移御,蓋出於拘忌,則有不可以今纔改月,擧行常節,王世子問安之一向停輟,情禮雖似缺然,其在愼重之道,終涉未安。今姑退行,允合事宜。大臣之意,亦如此,敢此仰稟。傳曰,拘忌自有限節,空闕不宜久御,改月之後,方欲還御慶德,則退行之請,未知其得宜也。
明日王世子,昌德親進問安時,出宮正時,巳正初刻。
輔德李宜晩,牌不進,依承傳罷職。
刑曹參判趙泰東上疏。大槪,臣所患風痺等症,遇寒添重,決難堪供劇務,不得不露章呼籲,乞蒙恩遞。附陳李文煥殺獄情形,以備裁處事。入啓。答曰,省疏具悉。莫重殺妻罪囚,纔施四次之刑,旋有詢問之請,文煥雖云狂易,殊涉率爾矣。卿其勿辭察職。
忠淸監司書目,懷德呈,以工曹參判宋相琦辭職上疏上送事。啓。答曰,省疏具悉。卿勿過辭,從速上來察職。以上朝報日記廳郎廳金聖佑書。郞廳愼基慶校正。
上在慶德宮。停常參·經筵。
夜五更,流星出北斗星下,入艮方天際,狀如拳,尾長三四尺許,色赤。
世子宮·嬪宮,藥房問安。答曰,知道。
藥房啓曰,陽剝之月,震雷燁燁,仰惟惕然驚懼,丙枕必不安。伏未審此時,聖體,若何?受灸日期,曾稟進定,醫官推擇,則今初四日爲吉,旬前更無他日,十二日爲吉云。定以何日乎?臣等不任憂慮,敢來問安,竝此仰稟。答曰,知道。遇災警懼,丙枕何安?受灸,定於初四日,宜矣。
傳曰,內殿還御吉日,以今月旬前推擇事,言于該曹。
傳曰,明日晝講爲之。
晝講。入侍,同知事尹趾仁,特進官權尙游,承旨金演,玉堂鄭栻·洪致中,假注書李太元,兼春秋黃懰,史官金在魯。武臣金義萬,判府事李頤命,亦爲入侍。
禮曹啓曰,內殿還御吉日,以今月旬間推擇事,傳敎矣。卽令日官推擇,則今月初九日平吉,初十日爲吉云。此兩日中,以何日定行乎?敢稟。傳曰,初九日以前,無吉日耶?
慶尙左道災傷敬差官書目,寧海府使蔡獻徵,災傷差錯罷黜事。
副校理李晩堅,月課連三次不作,依承傳罷職。
禮曹啓曰,傳敎矣。前此以旬間推擇事,下敎,故以初九日初十日以入,而若爲進定,則初七日,亦平吉云矣,敢啓。傳曰,定於初七日,可也。
府啓,請還收己卯文科追復之命。措辭見上請還收潛越宮城罪人金敏才參酌定配之命,依律處斷。新除授掌令柳鳳徵,時在京畿水原地,司諫院大司諫李晩成,時在京畿高陽地,正言李承源,時在平安道泰川縣任所。請竝斯速乘馹上來事,下諭。竝引嫌而退。儒臣之論,實涉已甚,非意侵斥,不足爲嫌,由限差過,元非大段,下款引嫌,今無可論。請司諫金始煥,持平金啓煥,正言洪廷弼,持平洪尙賓,執義柳述,獻納梁聖揆,竝命出仕。答曰,不允。下諭及處置事,依啓。
左參贊李墪上疏。大槪,臣之所被人言,難安之端,非□,乞亟鐫斥臣職,以幸公私事。入啓。答曰,省疏具悉。過當之論,誣呈之訴,不必爲嫌,卿其勿辭,從速行公。
王世子還宮後,藥房·政院·玉堂問安。答曰,知道。
今日晝講時,新除授人員,大殿謝恩後,勿爲經宿,仍往昌德宮肅拜事,榻前定奪。
檢閱朴弼夢,牌不進,依承傳罷職。
政院啓曰,昨夜雷電之變,遽出於陽剝聲收之節,轟轟燁燁,無異盛夏,臣等通宵不寐,危厲不定。不敢知何樣政令,有咈於天心,而天之癉怒,若是其可畏歟?噫,天人一理,上下無間,古今災異之作,莫不由人事之失,則竊恐我殿下,寅畏修省之道,或有所未盡而然歟?恭惟我殿下,御極勵精,今將四紀,政令注措之間,常欲振刷,燕閑蠖濩之中,未嘗暇逸,凡所以敬天恤民之意,靡不用極,宜其天心悅豫,休祥鼎至,而夫何可驚可愕之災,殆無虛歲?至於今年,關東之水災,嶺南之星異,疊見層出,況此震虩之變,尤非尋常災沴之比,天道玄遠,雖不敢指爲某事之應,苟求弭災答譴之責,豈外於我殿下一心也哉?目今國事,無一可恃,時象有萬可憂,朝論橫潰,位著絶和協之望,機務稽滯,廟堂無擔荷之意,百度解弛,大小恬憘。均役之敎屢下,而迄未講究,固圉之策宜急,而亦甚疎虞,泯泯棼棼,日甚一日,罔非我殿下,臨政出治之際,不能以實心做工夫,聽納或歉於誠信,施措多涉於文具,致有此今日之弊耳。伏願殿下,大警動大奮發于厥心,以至誠對越,以至公赫臨,振肅頹綱,勅勵群工,一洗舊套,務祛姑息,聚會精神,講論治理,使朝著和平,民庶奠安,則天心默佑,感應不忒,將見轉災爲祥,去危就安,今者災異之警告,豈非玉成我殿下治道之一大機會也哉?臣等伏見今朝下藥院之批,至以遇災驚懼,丙枕何安,爲敎。臣等於此,有以見聖上遇災恐懼之至意,不待臣僚之進言,而臣等俱以無似,待罪近密,區區憂愛之誠,有不能自已,惶恐敢啓。答曰,災異非常,憂懼方深,卿等之陳戒殊切,可不留心焉?以上朝報
今日入侍時,判府事李頤命所啓,北漢山城營築後,臣尙未一見,故數月前,玆敢私自往見矣。上曰,何如?頤命曰,前冬,臣承命,與他大臣,往審基地,歸啓其形便矣。臣則本以此城爲多疵。今往觀之,城壘新成,道路修通,面目則頗勝,而其疵處,終不可變矣。城內,間有不可着足處,無以巡城,磵谷多阻,臨急不可相通,某面賊來附,平地之兵,不能趁時赴援,水口低闊,面前高山,臨壓等疵,今亦與初見時,無異矣。然外面天險,罕有其比,密通京闕,易於入保。況今大費財力,營築已完,不可不增修儲峙,永作可恃之勢。臣固無計慮,所見何可自信,而旣有經度者,敢不細陳?今所條陳者,請令廟堂稟處。卽今最急者,主管守城之人也。先定此人,城中凡事,可以經紀。只以目前事言之,畢築之後,各營將校役軍盡散,門樓蓋石,鐵葛畚鍤之餘,無人典守,亟宜議定,委任責成。臣意則今若欲別定一人,別作一衙門,儲置餉械,如南漢之制,則雖竭國力,而經數十年,必不可成。三軍初旣分築,各有信地,今若仍使三軍門,分任繕修之責,使之隨毁隨補,餉械凡百,京中日用之外,雖斗米一鏃,盡藏於其中,擇將校而守之,不幸有事,而大駕入保,則三軍門,自當扈從,可以各守城堞。且糧餉,不可徒恃軍門之用餘,自朝家區劃,增置分授,庶可漸次成樣,終始有效矣。水口如是低闊,故百濟時,已有兩重內城,其最內重興寺前,有石門處,雖未必築其外,一重則山脚犬牙相錯,溪谷甚狹,古址當築處,又不過百餘步。此則不可不築,而石不勝用,亦易爲力。聞摠戎廳前日都城修築時,分授財穀,尙在云,宜令該廳,營築此城矣。新城水口,非舊水口,蓋取川邊兩巖石,依巖作墩,城起於兩墩,水道,則築十餘尺高階,水由石隙流出,泛看之,雖若可支,山谷水勢,大雨則暴急,白雲峯半面,數年前因雨水崩頹,水力驅,齒齒散落,十里澗谷者,其大如屋,其勢儘難當也。且自外面觀之,虛闊如開口狀,使敵人易生輕犯之意,不可不增修矣。置墩兩巖之東,當中有數十尺巖石,屹立如砥柱。居僧以爲,雖大水不能沒此石云,而自此巖兩邊,斜至墩巖,闊不過數十尺。臣意則中倚此巖,西邊高設虹霓,置堞其上,水道雖崩頹,其上可成門形,宜令分授軍門,卽速營建矣。備局謄錄
禮曹啓曰,中宮殿還御吉日推擇事草記,傳曰,初九日以前,無吉日耶事,傳敎矣。前此以旬間推擇事下敎,故以初九初十日推擇以入,而若有進定,則初七日亦平吉云矣,敢啓。傳曰,定於初七日,可也。
禮曹啓曰,宗廟·永昭殿·敬寧殿十月令薦新生文魚·生大口,自江原道封進奉常寺,而本寺提調有故,臣昨夕監捧,則兩魚頗臭變,考其封進日字於文書,則前月二十五日,原州所封也。本州距京三日程,而五日始來納,以致魚鮮之臭變,事甚怠慢,故推問陪持人,則以爲,本道薦新及朔鮮,非合氷時,則例自水路來納,而因水落灘淺,未免遲滯云。凡進上馱價,以大同米會減,而從陸路運送,則本州之以有水路,不遵定式,致令船行遲滯者,委屬不當。陪持,雖是本官所定之吏,監司,亦有不能檢飭本官之失,江原監司金致龍,原州牧使李洙,竝推考警責,此後,使之依定式給價刷馬,罔夜運送,而陪持人,則令攸司科罪,何如?傳曰,允。禮曹謄錄
今日入侍時,判府事李頤命所啓,半以上,出備局謄錄。見上御營廳所授水口南邊義相峯築城,迤南數十步之外,以其險絶,闕而不築者,亦數十步。其處雖曰難着足,疾捷者猶可攀登。自外初見處,無連絡城堞,似爲虛疏。宜令本軍門,更加設堞矣。行宮營建處,亦爲看審,則不無可論者,重興寺基,雖當中,前溪甚逼,左麓嘗崩,以此移營於今基,比重興比〈倍〉寬矣。內殿,砌礎已排,柱樑已竪,而其向東北面多風,內殿之前三間外,又欲營外殿,其間太窄,外殿之前,地勢陂陀,似無庭際,恐非善營。其西南隅古寺基,向陽不受風,極爲安穩,與今營建處,相去不過十七八間。臣意,以今建內殿,變爲外殿,古寺之基,南向作內殿,恐爲得宜。以此言于他大臣,則亦以爲然矣。本城自京都可通者,有三條路。西則自弘濟院·綠礬峴之間,北出津觀里前,達於西門,可三十餘里。其路本是小路,地勢平夷,少治則可成大路。東則出興仁門,由貞陵前路,過牛耳·彌阿里及道成庵前,達于東北門,可二十餘里。其道,亦無險絶處,善治則行車,可至城門外,而以役軍之數小,半治而置之,實爲可惜。宜令城役所,更加繕治矣。前頭大駕,若欲行幸,則此二路之外,似無他路。金重器,新出一路,出彰義門,由北郊壇,西緣山脊而上,達於東門,可十五六里,最爲捷徑,而縈回屈折,間多峻急,壘石繞崖,每年水潦,崩頹可慮。金重器之意,蓋欲臨急取近矣。平時不可由此路行幸,而但東門高大,可容輦輿,東北差小,僅可容小輿矣。上曰,所達諸條,令廟堂斯速商確稟處。道成庵前路,卽令善治,可也。摠廳謄錄
上在慶德宮。停常參·經筵。
夜一更二更,有霧氣。
下直,春川府使朴泰恒,韓山郡守尹行敎。
禮曹啓曰,前日中宮殿移御時,王世子陪行之節,未及稟定矣。今月初七日還御時,若行此禮,則似當於其日未還御之前,進詣昌德宮,仍爲陪還慶德宮,而未有前例之可遵者,何以爲之乎?敢稟。傳曰,興化門外,行祗迎之禮,可也。
備忘記,嗚乎,眇予小子,叨承丕緖,三十有七年,而水旱風霜之災,殆無虛歲,可驚可愕之變,式月斯生。究厥所以,良由不穀,夙夜危懍,無樂爲君矣。迺者,雷震之變,遽發於陽剝之月,而轟轟燁燁,無異盛夏,蹶然而起,終宵無寐。未知何樣禍機,伏於冥冥之中,天之警予,若是其丁寧耶?反躬省愆,一倍兢懼,罔知攸措也。嗚乎,邦家之杌,莫今日若也,顧中外無一可恃。黎元非不愛恤,而實惠未究,怨咨朋興,朝廷本欲和靖,而論議潰裂,疑阻日甚。言路宜恢而讜言罔聞,刑獄多滯而冤鬱未伸,凡玆數事,亦足以致沴矣。昔楚莊王,以國無天變,戒懼曰,天不見妖,天其忘予歟?天之示警,乃所以仁愛人君也。人君不知自省,則又出怪異,禍敗隨至,可不懼哉?承旨代予草敎,宜自政府,廣求直言,以匡無德。言雖不中,予則優容。嗚乎,今日召災,咎實在予,而豈可無勅勵群工,交相儆戒之道乎?咨爾大小臣僚,體宵旰之憂,念盡瘁之義,割斷己私,務盡寅協,一乃心力,夾輔王室,小答天譴,弘濟時艱。
傳曰,明日晝講爲之。
副提學柳鳳輝上疏。大槪,情勢難安,病狀且苦,冒死更籲,冀蒙恩遞。目見非常之災,附陳狂瞽之說,以備澄省事。入啓。答曰,省疏具悉。遇災陳戒,誠深憂愛,予甚嘉尙,可不留心焉?其中可以議處事,令廟堂處之,而至於有歉待大臣,直捨不用等語,予所未曉也。兩臣事,果如疏論,則誠可駭然。尙方例貿,旣已量減矣。爾其勿辭,從速察職。
右議政趙相愚箚子。大槪,敢陳危懇,冀蒙策免事。入啓。答曰,省箚具悉卿懇。非常之異,職由否德,靜言思之,曷堪憂懼?遇災策免,元非美事,卿之引咎,無乃太過?箚中誡誨,誠甚懇至,深用感歎,可不體念焉?至於儒臣疏論,殊涉過當,何必爲嫌?卿其安心勿辭,速出視事,以濟時艱。仍傳曰,遣史官傳諭。
政院啓曰,臣纔以不敢代草之意,有所陳啓,而聖批不賜允兪,臣等竊憫焉。今此備忘辭語,無非至誠中流出,其恐懼修省之責,丁寧懇惻之旨,溢於十行綸音之外,應天感人之道,無以加矣。以臣等荒拙之辭,其何能模寫萬一,導揚其誠意也哉?反覆思惟,終不若直以聖敎頒布之爲愈,不避煩瀆,敢此再啓。答曰,知道。
領議政徐宗泰箚子。大槪,非常之災,實深憂懼,乞賜遞免,以應古事事。入啓。答曰,省疏具悉卿懇。非常之異,職由否德,靜言思之,曷堪憂懼?遇災策免,元非美事,卿之引咎,無乃太過?箚中誡誨,誠甚懇至,深用感嘆,可不體念焉?求言之旨,朝者纔下矣。卿其安心勿辭,速出視事,以濟時艱。仍傳曰,遣史官傳諭。以上朝報
今日入侍時,同知事金鎭圭所啓,以備局事,有所仰達矣。昨日備局〈之〉坐,領議政徐宗泰以爲,去月二十五日,以小臣所達,自上特許通津等四邑,初不付種處給災,而大臣,又以畿甸,朝家所軫恤,四邑外各邑,初不付種處,亦令監司精擇啓聞後,一體給災事,陳達,而無明白發落。卽今年分方急,而初五日次對,以冬享大祭齋戒,將不得入侍。過此則未免後時,事甚可慮,欲以草記稟定,則亦似煩瀆。今日小臣適入侍,故要以大臣意陳達矣。上曰,以此卽爲分付監司,可也。鎭圭曰,戶判金宇杭之意,以給災爲難者,亦非不知間有初不付種處,而只以一開給災之路,則虛實易於相蒙,以致實結之多縮故也,此亦不可不慮。蓋朝家,固不可白地徵稅,而若其以起爲陳者,則亦不當見欺而給災。今於初不付種處抄啓時,嚴飭守令,一一從實精覈以報,以爲啓聞之地,而亦令都事,於覈審時,嚴加摘奸,如有以起爲陳者,別樣科罪,則似宜矣。上曰,所達亦然,依爲之。備局謄錄
今十月初二日晝講入侍時,參贊官李世最所啓,昨日太廟朔祭獻官草記所啓,第二室褥席落置事,以知道下批矣。宗廟,事體重大,不可仍置,且難査得,而本院,無他處置之道。禮官方入侍,下詢而處之,何如?上曰,奉書神主設御座之時,例必竝褥席奉移矣,第二室褥席,落在第一室榻下者,意者,望祭時,大祝於移奉之際,遺落其處矣。同知事金鎭圭曰,臣於閤門外,承旨示此書啓,故見之,事極驚駭矣。上曰,獻官啓辭中,無指摘之語,故姑以知道爲批,昨日筵中,忘未能更爲下敎矣。望祭時,大祝似當其責,而奉出時與奉入時,何時遺落,則未可的知也。金鎭圭曰,此事雖近於公罪,而宗廟事體莫重,不可置而不論。想是大祝,於出主納主之際,遺落之致,而廟司,亦出入於廟中,而不卽知之,亦似不可無責矣。世最曰,出主納主時,則廟司不入矣。金鎭圭曰,罷祭後,廟司,例撤饌闔門,而不知其遺落,則何可只罪大祝乎?世最曰,未知何祭大祝,當之乎?上曰,此似是望祭時矣。去月十一日,有修改告祭,其後行望祭,告祭時,若有此患,則望祭時必覺之,此則望祭時遺落,可知。金鎭圭曰,修改告祭罷後,都提調以下,過修改後奉審,而此在於日明之後,其時若有此事,豈不覺察?以此見之,則似是望祭時事矣。上曰,今此朔祭,乃望祭後初行之祭,則望祭遺落,可知矣。出主納主時,廟司雖不參,罷祭後撤饌時,則入審云,廟司亦難免其責。宗廟事體至重,大祝及當該廟司,竝拿推,可也。金鎭圭曰,守僕亦當治罪矣。上曰,令攸司囚治,可也。禁府謄錄
今日入侍時,同知事金所啓,此卽本曹參議宋,以瑞山胎峯碑石事,仰禀之狀啓。今二月入侍時,林石胎峯碑石,仍舊磨刻事,禀定後,自上以瑞山碑石,全體若不傷破,則亦可仍舊磨刻,爲敎,故臣請問于道臣以稟矣。前忠淸監司洪重夏,奉審啓聞而以爲,可以仍舊磨刻,而拔出爲難,請仍其樹建而橫磨改刻。本曹雖以此覆啓允許,今者宋,奉審其形勢以爲,橫磨之際,動搖傷破可慮,石品亦不如林川碑石,請改用新石云,其與道臣狀聞有異同。雖未知其故,而禮官奉命往審,而所言如此,此必詳察而然也。依其狀聞,改新石乎?敢稟。上曰,狀啓之意,蓋以爲,石品本不好,橫磨亦不便,不可苟完云。此言誠然,改以新石,可也。且碑刻,依珍山胎峯例與否,狀啓中有所稟矣。金曰,旣用新石,則此狀請,改刻以廟號,後面書以卽今年號,如珍山碑石之例矣。春間稟定時,以林川碑石後面,書隆慶年號,今若改書以彼國年號,則心有所怵惕,請仍舊所書而改刻,蒙允矣。瑞山碑石所書皇明年號,到今改書彼國年號,其所未安,與林川無異。臣意,雖改新石,所書依當初書之,年月之下,註之以後幾年干支月日改石云,則旣不去皇明年號,亦可知其爲今所改建,未知何如?上曰,禮官所達,是矣。依爲之。金曰,狀啓,又以若改新石,則書標官,急速下送爲請矣。林川碑石,則磨治後,以印本模刻,而此碑則前後面,雖仍舊書之,有所註之字,書標官下乎?書標官,例以承文參下,定送矣。上曰,書標官,必下送然後可爲乎?金曰,有所註之字,似當下送矣。上曰,林川則以舊刻印出模刻,而此則旣有懸註,與林石異矣。承文院官員下送,可也。
今日入侍時,特進官趙泰老所啓,仁廟潛邸時帳籍,旣以奉安于鄕校洞本宮事,定奪,而列聖潛邸時戶籍,更爲搜得,則元宗大王爲定遠君時,萬曆丙午·己酉·壬子三式年,以餘慶坊塞門內契入籍,此乃卽今時御所云矣。上曰,會祥殿近處,乃元宗大王潛邸云矣。泰老曰,欲一如仁廟潛邸戶籍,奉安于本宮。則今無元宗大王本宮,仁廟亦以元宗大王率下,旣入於此戶籍,則一體奉安于鄕校洞本宮,似好。未知何如?上曰,然矣。一體奉安于本宮,可也。已上禮曹謄錄
上在慶德宮。停常參·經筵。
下直,伊川府使洪璛。
全羅監司書目,高敞呈,以有狗生雛,而一頭二尾,前三脚後四脚而自斃,事係變異事。
咸鏡監司書目,永興府使李溶,水土之疾,比年深重,到任以後,民罕見面,尋常酬應,皆自隔帳之內,實無察任之勢,不得已罷黜,其代,斯速差出下送事。
持平洪尙賓啓曰,臣忝叨臺職,日月已多,屢被不言之斥,益增難安之勢,引避請出,愧懼愈深。仄聞昨日筵中儒臣,以臣前日避辭,語多冗剩,全事奬翊,外議爲非,宜在落科,有所陳達,聖明,又以混請出仕之不可,爲敎。筵席語祕,不得其詳,而臣於是,不勝瞿然,繼之以惶悚之至。夫朴萬鼎·朴涏兩人,素以文雅見稱,而臣亦慣知其爲人,故敢於引避之辭,略加稱道者,蓋由於愛惜人才之意,而語不見諒,致有人非,誠未上格,至勤嚴敎,自訟駭汗,情地益蹙。近來私意太勝,是非不公,果如儒臣所達,而臣亦恥之,尋常自飭矣。今者,偶因行語間句語,終未免黨私之歸,臣何顔面,一刻仍冒於臺次乎?請命遞斥臣職。答曰,勿辭,退待物論。
掌令李熊徵啓曰,臣伏聞,昨日筵中儒臣,以臣處置諸臺時,不置持平洪尙賓於落科,大加非斥,至以私勝爲言。臣於是不勝瞿然,而繼之以訝惑也。憲臣避辭,本與諸臺無異,措語之間,雖有繁簡之不同,而要其歸趣,則一也。若其稱道兩臣者,不過明其可惜之實狀,則以此抉摘,謂之冗剩,非臣意慮之所到也。臺閣處置,只據大體,定其可否而已。若不問大意之如何,拈出一二字句,强求分別,同一事而異其立落,則豈不有乖於臺體,而反爲私勝之歸乎?臣之迷愚,不敢別生新見,循例處置,竝請出仕,寧有一毫私意於其間,而今者儒臣,自剩意疑臣責臣,抑勒至此,未知儒臣此言,果皆一出於公耶?旣被其斥,勢難苟冒,請命遞斥臣職。答曰,勿辭,退待物論。
左議政金昌集箚子。大槪,敢因災異,乞賜罷免事。入啓。答曰,省箚具悉卿懇。非常之異,亶由涼德,靜言思之,曷堪憂懼?因災策免,元非美事,卿之引咎,無乃太過?卿其安心勿辭,速出視事,以濟時艱。仍傳曰,遣史官傳諭。已上朝報
疊書,御營廳所授水口南邊義相峯築城,迤南數十步之外,以其險絶,闕而不築者,亦數十步。其處雖曰難着足,疾捷者,猶可攀登。自外初見處,無連絡城堞,以爲虛疏,宜令本軍門,更加設堞矣。行宮營建處,亦爲看審,則不無可論者。重興寺基,雖當中,前溪甚逼,左麓嘗崩,以此移營於今基,比重興倍寬矣。內殿砌礎已排,柱樑已竪,而其向東北,前面多風雨。內殿之前三間外,又欲營外殿,其間太窄,外殿之前,地勢陂陀,似無庭際,恐非善營。其西南隅古寺基,向陽不受風,極爲安穩,與今營殿處,相去其間,不過十七八間。臣意,以今建內殿,變爲外殿,古寺之基,南向作內殿,恐爲得宜。以此言于他大臣,則亦以爲然矣。本城,自京都可通者,有三條路,西則自弘濟院·錄礬峴之間,北出津觀里前,達于西門,可三十餘里,其路本是小路,地勢平夷,小治則可成大路。東則出興仁門,由貞陵前路,過牛耳·彌阿里及道成庵前,達于東北門,可二十餘里。其道,亦險絶處,善治則行車可至城門外,而以役軍之數少,半治而置之,實爲可惜。宜令城役所,更加繕治矣。前頭大駕,若欲幸行,則此二路之外,似無他路。金重器,新出一路,出彰義門,由北郊壇,西緣山脊而上,達于東門,可十五六里,最爲捷徑,而縈回屈折,間多峻急,壘石繞崖,每年水潦,崩頹可慮。重器之意,蓋欲臨急取近矣。平時不可由此路行幸,而但東門高大,可容輦輿,東北差少,僅可容小輿矣。上曰,所達諸條,令廟堂斯速商確稟處,道成庵前路,卽令善治,可也。備局謄錄
禁府,傳旨,九月宗廟望祭,大祝成均館學錄李斗三,廟司副奉事朴泰鎭,當爲第二室褥席,落在第一室榻下,必是出主納主之際,以致遺落,而撤饌時,亦不能審察。其在事體,不可置而不論,竝拿推爲只爲,下義禁府爲良如敎,傳旨是白置有亦。向前朴泰鎭段,今方待命,卽爲拿囚爲白乎旀,李斗三段,以柴場監刈事,下去京畿楊根地云,依例發遣府羅將,拿來,何如?傳曰,允。禁府謄錄
禮曹啓曰,瑞山胎峯碑石改建事,昨已稟定矣。旣改他石,則功役,與仍舊磨刻,遲亟有異。且當初只擇始役日啓下者,以其仍舊磨刻故也。今改新石,則當別擇吉日立石,故問于日官,則初十日巳時爲吉云。以此分付擧行,何如?傳曰,允。
上在慶德宮。停常參·經筵。
世子宮·嬪宮,藥房問安。答曰,知道。
藥房啓曰,日氣陰曀,伏未審此時,聖體,若何?今日受灸時刻,定以何時乎?臣等不勝憂慮,敢來問安,竝此仰稟。答曰,知道。無事。受灸時刻,定以午正宜矣。
政院啓曰,憲府多官,或在外,或呈告,或未肅拜,或引避退待,連日監察茶時,且處置經宿,事甚未安。呈告未肅拜人員,竝卽牌招察任,何如?傳曰,允。又啓曰,今日受灸入診時,藥房提調,不可不備員,而提調趙泰耉,不爲入來。其在事體,殊涉未安,卽爲牌招,何如?傳曰,允。
禁府,朴泰鎭拿囚。啓。
吏曹判書趙泰耉牌不進後上疏。大槪,重劾之餘,仍冒職次,萬無其理,而前後瀝血之章,未蒙矜許,繼尋長單,一味見却,抑鬱窘悶,不知所措。日昨坤殿誕辰,旣未進參,今日受灸之時,又闕趨詣,此豈臣全昧分義,故爲慢蹇而然哉?召命之下,輒復違傲,臣之罪戾,萬戮猶輕。謹此席藁於闕門之外,恭俟威譴,亟削臣職,仍勘臣罪,以靖私義,以警具僚事。入啓。答曰,省疏具悉。卿勿固辭,速出行公。
謝恩,掌令柳鳳徵。
大殿受鍼後,大殿,藥房·政院·玉堂·二品以上·六曹問安。答曰,知道。
世子宮,嬪宮,藥房·政院·玉堂問安。答曰,知道。
府啓,請還收己卯文科追復之命。請還收潛越宮城罪人金敏才參酌定配之命,依律處斷。措辭竝見上驛馬濫騎之律,至嚴且重,朝家申勅,每在於此,而今八月咸鏡道箋文差使員,利城縣監韓命斗,上來之時,箋文齎載,刷馬二匹外,所騎大馬,衣籠卜馬,次次責立於各驛。且其帶率十數人供飯及差員支奉,一如使星之行,驛人不能抗拒,怨詈徹旻,誠可矜㦖,一站借騎,自有其律,則況且長途替騎,侵虐殘驛,罔有紀極,事之寒心,無此爲大。銀溪以西,臣實目見,非泛然風聞之比,如此蔑法無識之人,不可以事在旣往而置之。請利城縣監韓命斗,拿問定罪。平澤縣監李夏輔,爲人庸騃,處事昏瞀,到任以後,無一可稱。當秋年分時,差出書員,留掌文書,分送別任,使之踏驗,以爲書員初不踏驗,則實無所隱,濫報災結,苟且請得,除給書員,使爲文書勘準時,下輩情債之資,誠可笑也。災實之盈縮,係於文書,而文書之權,在於書員,則所謂別人,亦不無符同播弄之端,而猾手奸計,似無不至。夏輔,何能必保其無隱,而私給爲民之災結?此不惟湖人之嗤罵不已,臣亦慣聞而熟知其實狀者如此。全不解事之人,不可久畀字牧之任,請平澤縣監李夏輔,罷職不敍。竝引嫌而退。引避措語,雖冗剩,斥以私意,終涉情外,處置請出,只觀大意,謂之私勝,亦似太過。請持平洪尙賓,掌令李熊徵,竝命出仕。答曰,不允。韓命斗事,及處置事,依啓。
副應敎鄭栻上疏。大槪,臣於憲臣避辭及處置,俱有所不敢晏然者。賤疾且苦,今日起居之班,未克進參,乞賜鐫遞臣職名,仍治闕禮之罪,以肅朝綱,以安私分事。入啓。答曰,省疏具悉。爾其勿辭察職。
今日受鍼時,副提調金演所啓,吏曹判書趙泰耉,因校理李晩堅疏斥,引入已久,今日受鍼時,亦不入來,故政院啓請牌招,而又爲違牌,辭疏之批,至有卽速行公之敎,而待罪闕下,無意出仕,當此受鍼之時,不得備員,事極未安矣。蓋儒臣疏中,以趙大壽汲汲除官,李彦純蕩滌下考等事,爲攻斥泰耉之端,而大壽旣已收敍之後,則除拜早晩,無甚關緊,彦純之沈滯參下,殆二十餘年,啓請陞敍之後,方在下考,則稟其蕩滌,亦非異事。至於爲一大臣,枳塞言官等說,非專指卽今銓官。雖以前後銓官之疏見之,其所攻斥,似非實狀,固非泰耉,獨爲深嫌之端,而近來當銓地者,率多顚沛,故今泰耉,强自爲嫌,不爲行公,事體殊涉未安矣。都提調李頤命曰,廉義雖曰大段,身帶內局之任,當此未寧受鍼之時,豈可一向引入乎?今日雖不必再牌,明日牌招察任,宜矣。上曰,吏判之因此必欲解免者,殊涉太過,明日牌招察任,可也。以上朝報
備邊司啓曰,今番陵幸擧動時,上言之下本司者,其數至於數十丈,而其中閑良金振海等,請以京江船隻,別爲成案,屬之於備邊司,分送三南例邑,輸納田稅·大同,各其船價百石中十石,別爲備納於本司,渠等,以其田稅米,鳥銃三百柄,逐年備納事也。觀象監直長朴再馨等以爲,陵役所用雜物,別設貢物,使之擔當事也。折衝成是璞等以爲,京畿大同廳所納,驪州等五邑米所載船,依前至泊于豆毛浦,輸納京倉,而以馬貰資生事也。校書館貢物主人李壽晳等以爲,八道年分布·戶籍布,以渠等定作主人,備送各道,依大同例設行,所收貢物價米,限二千石,爲先移作北漢軍糧事也。折衝金承望等以爲,各道戶籍布,一依大同,計其大中小戶,收合三升爲准,以渠等定主人,拈出一萬石,以補軍餉事也。西籍田典僕夫昌等以爲,江都移轉米二百石,特爲蕩減事也。煙竹廛市民李有昌等以爲,前後京煙竹,禁斷於牀廛事也。平安道幼學李廷華等以爲,願得察訪·通政·折衝·嘉善等帖三千張,募人聚粟近萬之穀,運納於山城事也。凡此所陳之事,皆係猥雜,不可循例覆啓,竝皆置之。當初院抄出之時,如此猥越之類,曾不拔去,混入於啓下之中,難免不察之失,當該承旨,推考何如?答曰,允。備局謄錄
兵曹啓曰,本曹郞廳八員中,或奉命出使,或呈辭下鄕,或有身病猝重,卽今行公,只是三員,而兩員,又差冬享大祭,明朝受香後,則內外司入直,無以分排,事甚苟簡。佐郞權熀,兼春秋之任,今姑減下,使之直宿,何如?傳曰,允。
上在慶德宮。停常參·經筵。
大殿,世子宮·嬪宮,藥房·政院·玉堂問安。答曰,知道。
藥房啓曰,寒雨終宵,伏未審夜來,聖體調攝,若何?脚部牽痛之候,昨日受鍼後,或有差減之勢,今日受鍼,依前定以午正乎?臣等不勝憂慮,敢來問安,竝此仰稟。答曰,知道。無事。脚部牽痛之候,姑無加減之效矣。
掌令李熊徵啓曰,臣昨以處置事,被斥於儒臣,引嫌退待,恭俟罷斥矣。處置請出,出於意外,嚴召繼降,不敢不黽勉就職,而詣闕之際,得見儒臣疏語,臣一倍瞿然,不知置身之所也。臣之昨日避辭,不過略辨情外之被斥,以明臣處置之本意,而今儒臣,反以此謂之反詆,夫加人以不韙之目,而欲人之不敢自明,其亦難矣。務勝之言,臣不必每每多辨,而其疏中,又以肆然竝出,至斥處置之僚臺,則臣以應遞之人,尤不可一刻苟冒。請命遞斥臣職。答曰,勿辭。退待物論。
持平洪尙賓啓曰,臣之處言地,可謂困矣。今玆請出,又何臺體?所謂冗剩二字,乃是近日處置金始慶之落科題目也。副應敎鄭栻,遇災陳戒,豈無可言,而乃反抉摘臣之避辭中行語間句語,謂之冗剩,而獨歸黨私之目於疎遠之臣者,實是意外,誠未滿一哂也。今此右僚,忽然挺出,畏咈儒臣,掇拾其餘論,亦謂之冗剩,旣曰冗剩,胡然而請出也。夫處臺閣之規,觀其大意之是非而立落之,未聞以文字之末,不曾別白,泛稱冗剩而落之也。向日以此題目,落始慶而出臣也。臣以一事同避之人,心實不安,其後避辭中,略及不安之意者,此也。不料冗剩二字,乃反又及,則臣以前事言之,臣亦當在落科,而右僚,旣謂之冗剩,而嫌於同臺之見落,强請出仕,如許處置,情態難掩。卽者又伏見鄭栻疏本,則持臣不足,又咎處置之鳳徵,臣何可一刻仍冒於臺端乎?請命遞斥臣職。答曰,勿辭。退待物論。
掌令柳鳳徵啓曰,臣於昨日承牌詣臺,適當諸僚引避,處置,歸於臣身,妄不自量,輒以愚見,論列竝出矣。卽伏見儒臣疏本,以昨日處置之咈於己意,斥之以肆然,臣於是竊不勝訝惑焉。蓋尙賓之當初引避也,只論兩臣之一向廢錮,誠有可惜之實狀,則惜才之意,自在其中,而遣辭之際,或涉支蔓,故臣之昨日處置,略示微意,而原其大體,則與諸臺無異,斥以私意,終涉情外,至於李熊徵之日昨處置,只據大意,混請出仕,臺例則然,而謂之私勝,亦似太過,故臣之措辭竝出,蓋以此也,而儒臣之斥,至於如此,必使臣强屈己見,曲循時議,然後方可免肆然之目耶?臣實未曉也。又伏見洪尙賓避辭,則以臣昨日處置中冗剩二字,盛氣醜詆,不遺餘力,至謂之畏咈儒臣,掇拾其餘,結之以情態難掩。噫嘻,人之爲言,胡至於此也?臣之處置本意,悉陳於右,不須更費辭說,呶呶辨明,而若以爲冗剩二字,初出於儒臣之非斥,則前日引避也。措辭之際,曾不敢以怒色相加,今於臣身,恣意詬辱,極口噴薄,此眞所謂怒甲移乙者,誠可笑而不足與辨也。臣一當處置,而論思之地,詆斥旣深,僚席之間,凌踏至此,更何顔面,一刻仍冒乎?請命遞斥臣職。答曰,勿辭,退待物論。已上燼餘
今日賓廳日次,而以冬享大祭齋戒相値,頉稟。答曰,知道。備局謄錄
午時,上御景賢堂受鍼。入侍時,藥房都提調李頤命,提調趙泰耉,副提調金演,記事官金尙奎,記注官鄭以規,記事官金在魯,醫官金有鉉·柳瑺·丁時梯·崔萬尙·吳重卨·李得英·許坫·卞三彬·玄孝綱·權聖經。李頤命進曰,夜間寢睡安穩,而脚氣受鍼後,別無加減乎?上曰,寢睡安穩,而脚部牽疼之氣,稍勝矣。又進曰,診脈則昨已爲之,直爲診察脚部,如何?上曰,依爲之。趙泰耉曰,脚部屈伸之際,覺其酸疼否耶?上曰,如此屈伸之際,不知其然,而起臥時,分明覺其酸疼矣。頤命曰,今日酸疼之候,旣爲移次,明日受鍼當否,令醫官問議,何如?上曰,依爲之。重卨曰,昨日酸痛處,今日漸爲移次,一番更通經絡,宜矣。其餘諸醫,所見皆同。頤命曰,諸醫之議如此,明日亦爲受鍼之意,敢達。上曰,依爲之。頤命曰,昨日入侍時,核處診察事,欲爲仰稟,而診察脚部後,仍爲受鍼,故未果仰達矣。臣等退出之後,令醫官診察否耶?上曰,果爲診察矣。頤命曰,俄聞醫官之言,與前大異,幾盡消減云,不勝欣幸之至。大抵脚患·核患,遇寒則必凝結,非但核患·脚患,亦然,不可不留意愼攝,而小臣,亦有痰病,故醫官,常戒以重襲衣裘,常有汗氣,以此推之,宜當別樣戒愼矣。上曰,當依爲之。諸臣遂以次退出。
中宮殿,在昌德宮。
中宮殿,王世子,遣宮官問安。答曰,知道。
上在慶德宮。停常參·經筵。
下直,沔川郡守尹夏敎。
大殿,政院·玉堂問安。答曰,知道。
世子宮,政院·玉堂問安。答曰,知道。
嬪宮,政院·玉堂問安。答曰,知道。
大殿受鍼後,藥房·政院·玉堂問安。答曰,知道。
藥房啓曰,連日受鍼,伏未審夜來,聖體調攝,若何?脚部牽疼之候,比昨加減,何如?今日受鍼時刻,依前定以午正乎?臣等,不勝憂慮,敢來問安,竝此仰稟。答曰,知道。無事。脚部牽疼之候,連日受鍼之後,顯有差減之效矣。
李台佐啓曰,大司憲權尙夏在外,執義柳述,持平金啓煥呈辭,掌令柳鳳徵·李熊徵,持平洪尙賓引避退待,今日以監察茶時之意,敢啓。傳曰,知道。
又啓曰,憲府多官,引避退待,而大司憲權尙夏在外,持平金啓煥呈辭受由,執義柳述,連呈辭單,尙不處置,卽爲牌招,使之處置,何如?傳曰,允。
又以禮曹言啓曰,英陵·寧陵兩陵官,以英陵則祭官馬廏,年久頹壓,寧陵則典祀廳無廚間,請得北漢行宮所需之斫伐兩陵蟲損木所餘末端,以造廚間及馬廏矣。蓋各陵典祀廳,多有廚間,以爲兩需時造饍之地,而寧陵則無有,至於祭官馬廏,亦不可不備,而卽今陵木,旣有斫伐之餘,則以此造作本陵所用之廚廏,似合事宜。依其所請,許令量其容入而取用,何如?傳曰,允。
又以備邊司言啓曰,守令別薦應薦人員,依稟定別單書入,而勿論文·武·蔭·堂上·堂下·參下·曾任守令與否,使之薦進,而所薦無過三人,京則三十日,外則中道四十日,遠道五十日,定限薦聞,待其畢到,自廟堂看定啓下後,付之吏曹,以爲調用之地,何如?傳曰,允。
許玧,以吏曹言啓曰,守令有闕,政事,何以爲之?敢稟。傳曰,再明日爲之。
又啓,今十月初九日祿都目政事爲之之意,敢啓。傳曰,知道。
假注書李太元病,代以權宏爲假注書。
兵曹口傳政事,姜弼文·金兌鼎,爲昌德宮假衛將。
執義柳述啓曰,臣之情病,俱無一分供職之勢,鎭日尋單,見阻喉司,乍出旋入,愧懼日積。不意此際,又因僚臺處置,嚴召下辱,畏分怵義,不敢坐違,謹此詣臺,而臣之向日避辭,與僚臺同是一事,而語意無甚異同,則今不可以儒臣之斥,獨及僚臺爲辭,而晏然在職,冒當其處置也,決矣。請命遞斥臣職。答曰,勿辭。
李台佐啓曰,執義柳述,再啓煩瀆,退待物論矣。傳曰,知道。以上燼餘
開城留守書目,去月二十九日初更量,雨雹交下,仍作雷電,俄頃而止。當此閉藏之節,事係非常事。
平安監司書目,博川等八邑,非時雷電,事係變異,而三和軍官郭時英,雷電致死,極爲驚駭事。
黃海監司書目,海州呈,以去月二十九日初更量,雷動,事係變異事。
咸鏡監司書目,德源府使李漢章,意欲懲治一奸民,自倡其橋下叱倅之言,張皇論報,逐條辨明,有若承問納供者然,事體所在,極其可駭哛不喩,以討捕使衙門,抛棄軍務。不得已罷黜,其代,急速擇差下送事。
午時,上御景賢堂。藥房受鍼入侍時,都提調李頤命,提調趙泰耉,副提調金演,記事官金尙奎,記注官鄭以規,記事官金在魯,醫官金有鉉·崔萬祥·鄭麟祥·吳重卨·李得英·方震夔·李重蕃·玄孝綱·卞斗彬·李震成·權聖經。李頤命進曰,夜間寢睡安穩乎?上曰,安穩矣。又進曰,脚部差勝爲敎,行步之際,牽疼之氣,快歇耶?上曰,批答,顯有差勝之效,爲敎,而雖不如頃間差歇之時,顯然有減矣。又進曰,前日以脚患所進丸藥,中間因他症候,未及進御。諸醫皆以爲當連進,而使未入侍醫官,診察後,更爲議定,宜當矣。上曰,依爲之。有鉉曰,脈候,比前平和,而左三部稍數,亦不至大段矣。二行缺左邊阿是穴受鍼,重卨,仍下鍼,受畢後,上起坐。頤命曰,脚部漸向差勝,不必連次爲之。姑爲觀勢議定,如何?上曰,依爲之。頤命曰,脚部受灸,每於春秋爲之事,曾已定奪,而今番診察時,醫官輩以爲,脚部比前瘦削,三里·絶骨·外膝部他處,不必多疚,姑停宜可。更令問議,如何?上曰,受灸當否,更問,宜矣。有鉉曰,三里·絶骨,前已受灸甚多,卽今不爲緊急。且方書,亦有四肢不必多灸之文,今姑停止,以待開春,似好,而或有不得已受灸之事,然後宜可受之矣。其餘諸醫,以次陳達,而皆與有鉉無異。頤命曰,諸醫之言如此,姑停,如何?上曰,姑停,可也。頤命曰,滋榮舒筋健步丸,諸醫皆以爲宜可連進,而前日未入侍醫官,今方入侍,亦爲問議,何如?上曰,依爲之。趙泰耉曰,厥藥進御,今至幾許耶?上曰,停輟無常,故所進不多矣。麟祥曰,前日所進丸藥,最爲當劑,更爲進御,十分宜矣。重蕃所達,亦同。震成曰,小臣所見,則肝·腎經不足,陽明經濕熱,流注壅滯,宜用淸熱燥濕之劑矣。頤命曰,不可以一人之言而廢之。但前藥,已經炎霾,更當劑入,而在外生材,亦多汚傷。姑待新採劑入,似好耶?上曰新採不遠,則待其新採劑進,宜矣。頤命曰,當於今二十日內,新採入來矣。上無答。頤命曰,前頭當行啓覆,且有賓廳次對,今番脚部之不便,雖未知專由於久坐交椅之致,平復間,平坐視事,無妨矣。以下缺
中宮殿,在昌德宮。
中宮殿,王世子,遣宮官問安。答曰,知道。
上在慶德宮。停常參·經筵。
申時,日有兩珥。夜一更二更,有霧氣。
大殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?脚部牽疼之候,昨日受鍼之後,益有差減之效乎?臣等不勝憂慮,敢來問安。答曰,知道。無事。脚部牽疼之候,日益差減矣。
政院啓曰,初覆,以今月十一日定行事,命下矣。十二日以後,連有拘忌,再覆則十八日,三覆則二十一日推擇爲之之意,分付該曹,何如?傳曰,允。
獻納梁聖揆啓曰,憲府多官,引避退待,處置歸於本院,而第掌令李熊徵,以日昨處置事,被斥於儒臣,至於引避,則臣亦其時處置中人也,今於立落之際,有不敢可否之嫌,其何可苟然仍冒於臺次乎?請命遞斥臣職。答曰,勿辭。退待物論。
正言洪廷弼啓曰,臣久忝言地,蔑效絲毫,被人橫詆,徒事瀆撓,情旣難安,病狀且苦,尋單見阻,一味悚蹙。當此坤殿還御之日,不敢偃伏私次,强疾進參於祗迎之列矣,卽者憲臣處置,歸於本院,而臣於此,有不敢冒當者,臣之向日引避,大意與諸臺,無甚異同。日者儒臣筵斥,雖非指臣而發,以其處置爲非,則臣以同時引避之人,固已不安,而今此諸臺之相繼引避,皆由當初處置,而輾轉至此,則其實一串事也。臣何〈敢〉晏然可否於其間乎?請命遞斥臣職。答曰,勿辭。退待物論。
京畿監司書目,楊根呈,以禮曹判書崔奎瑞,病重上去不得事。啓。答曰,卿辭至此,本職許遞事,回諭。又書目,高陽呈,以應敎李縡,辭職上疏上送事。啓遞差。
都承旨金演上疏。大槪,臣病情添劇,無望供職,乞賜遞免,以便調治事。入啓。答曰,省疏具悉。卿辭如此,本職許遞焉。
中宮殿,王世子,遣宮官問安。答曰,知道。
中宮殿還御慶德宮後,藥房·政院·玉堂·二品以上·六曹·大司諫單子問安。答曰,知道。
吏曹啓曰,中宮殿,旣已還御矣。分內醫院提調,分承旨,分兵曹堂上·郞廳,竝爲減下之意,敢啓。傳曰,知道。吏曹謄錄
上在慶德宮。停常參·經筵。
辰時雨雹,狀如小豆。
藥房都提調臣李頤命,提調臣趙泰耉,左承旨臣兪命雄啓曰,伏未審夜來,聖體調攝,若何?脚部牽疼之候,日益差愈乎?今日臣等,依前定奪,與諸醫入診,詳察症候,宜當。中宮殿還御後,玉候,何如?臣等不任憂慮,敢來問安,竝此仰稟。答曰,知道。無事。脚部牽疼之候,幾盡差愈。內殿氣候無事矣。
許玧,以義禁府言啓曰,日昨金盛節論啓事,判下矣。今日之坐,故參奉李秉哲子喪人華重·台重等呈狀以爲金之剛,非其家自前親切之人,華重等,不識其面目,其父之言及於金之剛者,已不近似。其時年事孔慘,救死不贍,則七十兩錢文,亦何能自爲貸得,給於刑吏乎?盛節,欲免與刑吏符同之罪,有若渠則不知,而其父秉哲,自爲周旋於刑吏,貸給錢文出帖下送者然,其意蓋謂華重之父,身死無可辨明,如是誣引云云。以此見之,則盛節之以其所率蓄官妓,符同刑吏,用奸免役,而事發之後,乃欲推諉於旣亡之李秉哲,欲免其身犯之罪者,情狀絶痛,此一款,盛節處,發爲問目更推,而金之剛·金時亮等所納供於刑曹者,亦引李秉哲,其所用意,似與金盛節通謀,此亦不可不究覈。令該曹,之剛·時亮等處,亦以此更推移牒後,稟處,何如?傳曰,允。
尹世綏,以訓鍊都監言啓曰,都監分授北漢水口石築及北門·暗門等役,今十月初七日,俱已完畢,而門樓造成之役,則日晷甚短,寒事漸峭,不可始役,則待明春爲之之意,敢啓。傳曰,允。
又以禁衛營言啓曰,本營分授北漢大東門·小東門,暗門三處竝四門,今已畢役,而門樓,則日氣凍寒,待明春造成之意,敢啓。傳曰,允。
又以兵曹言啓曰,左邊捕盜大將金重器,以摠戎使畿內巡歷事,今日出去云,往還間,以左邊捕盜大將李基夏,姑爲兼察,何如?傳曰,允。
以備忘記,傳于李世最曰,史官一員待命,騎馬三匹立之。
有政。吏批,判書趙泰耉藥房進去,參判尹趾仁進,參議李光佐進,承旨李台佐進。
兵批,判書崔錫恒犒饋進去,參判權尙游病,參議任胤元進,參知李震壽病,承旨李世最進。
吏批啓曰,戶曹佐郞徐宗愈,身病甚重,不得察任云,改差,何如?傳曰,允。
以權尙游爲都承旨,以李世瑾·權詹爲修撰,李明俊爲校理,洪彪爲永興府使,李徵休爲德原府使,金栽爲寧海府使,吳泰興爲利城縣監,尹德駿爲禮曹判書,金希魯爲戶曹佐郞,柳鳳逸爲工曹佐郞,權慜爲禮賓正,趙泰老爲活人提調,趙海壽爲牙山縣監,宋成明爲持平,文德麟爲成均博士,張世良爲學正,李萬維爲兼春秋,任埅·成璹·李縡爲副護軍,金演·金弘楨·李徵龜·崔奎瑞·權詹爲副司直,鄭纘先爲副司果,權宏爲副司正。
都承旨權尙游疏曰,伏以,臣至愚極陋,百無肖似,兼抱痼疾,積年沈淹,實無供世之望,只緣聖恩天大,收召不置,臣仰感俯慄,不得不黽勉就列,而自顧菲薄,苟叨匪據,尋常愧懼,若隕淵谷。今玆新命,又下於夢寐之外,臣於是冞增悚惕,誠不知措躬之所。蓋此銀臺長席,爲任最緊,斷非鹵莽如臣,所可濫叨,況臣於頃年待罪此任,忘其賤微,略效憂愛之悃,而伊時聖敎,極其嚴截,至今追惟,不覺惶汗之浹背。雖蒙寬大之德,滌瑕包荒,而揆以公議私分,有不敢復添已試之地,重速冒沒之罪,玆昧萬死哀籲於宸嚴之下。伏乞聖慈天地父母,特賜諒察,將臣職名,亟許鐫遞,以安微分,不勝幸甚。答曰,省疏具悉。卿其勿辭,從速察職。以上燼餘
副應敎鄭栻,校理吳命恒,副校理洪致中等箚子。大槪,敢陳瞽說,以備睿照事。入啓。答曰,省箚具悉。今玆致異,良由無德,一味憂畏,未嘗少弛矣。爾等,應旨進言,無非忠愛之誠,切至之論,深用嘉尙,可不體念焉?其中可以確議事,及申飭等事,令廟堂稟處。李萬協,依箚辭罷職,以礪他邑焉。
忠淸監司書目,牙山縣監尹熙亮,今月初四日身死事。
玉堂箚子。大槪,請持平洪尙賓,掌令李熊徵·柳鳳徵,遞差,執義柳述,獻納梁聖揆,正言洪廷弼出仕事。入啓。答曰,依啓。
今日藥房入診時,今此啓覆文書浩多,初覆,以十一日二日,分兩日擧行事,榻前定奪。已上燼餘
疊書禁衛營啓曰,本營分授北漢大東門·小東門,暗門二處竝四門,今已畢役,而門樓則日氣冷寒,待明春造成之意,敢啓。傳曰,知道。備局謄錄
午時,上御興政堂。藥房入診時,都提調李頤命,提調趙泰耉,左承旨兪命雄,記事官金尙奎,記注官鄭以規,記事官金在魯,醫官金有鉉·柳瑺·丁時梯·崔萬尙·吳重卨·李得英·吳鼎和·卞三彬·玄孝綱。李頤命曰,日氣陰濕,昨今日寢睡之節,一向安穩乎?上曰,連爲安穩矣。又進曰,脚部行步之際,酸疼顯減乎?上曰,差減而左邊亦未如常矣。頤命曰,診脈,頃已爲之,直爲診察脚部,何如?上曰,依爲之。重卨以下入診後,奏曰,酸疼處漸微,不可以此受鍼,善加調攝,自當差勝矣。得英·孝綱·三彬所達,無異。頤命曰,非但鍼醫所見如此,鍼灸不得已,然後可行,別無緊急之事,停止,宜當。上曰,依爲之。二行缺上曰,藥名云何?頤命曰,乃異類有情丸云矣。大凡醫藥責效之道,陳根腐草,則收效未可必,而至於生物血肉之屬,則必有所補於人。雖以其材料言之,鹿角霜·龜板·虎脛骨等材,極爲簡當,使鼎和,陳其所見,何如?上曰,依爲之。鼎和曰,脚患,係腎經虛弱。大抵腎經弱,則補腎爲急,宜用補腎之劑。且聖上春秋向衰,可合進御之藥,無踰於此,而材料中虎脛骨,丸好矣。頤命曰,在外聞諸醫之言,則故判書李秀彦,有痿躄之症,語未卒。上曰,其人,果有脚病矣。頤命曰,忠州士人業醫者李夔善,命以此藥劑,服四劑之後,行步頓快,其有效,推此可知,而大抵此藥,便同單方,極爲緊切。今日入侍諸醫在外時,皆爲合當云,而更令下詢,何如?上曰,依爲之。有鉉曰,滋榮舒筋健步丸,亦爲當劑,而此藥尤緊切,多進四五劑,宜當。頤命曰,所謂一劑,不過十兩矣。上曰,其數不多矣。瑺所達,與有鉉無異。時梯曰,凡金石之品,藥性多褊,而此藥,以命名之義見之,其義深遠矣,萬尙所達,亦同。上曰,此丸藥製進,可也。頤命曰,在外時,問于本院,則材料中鹿角膠,陳久不堪用,今方新劑若干,且爲移關於所産處,而今明日內,似難劑入矣。上曰,依爲之。
上在慶德宮。停常參·經筵。
申時,日有兩珥。
藥房都提調臣李頤命,提調臣趙泰耉,副提調臣權尙游啓曰,日氣陰濕,伏未審夜來,聖體調攝,若何?脚部牽疼之候,其已快愈乎?臣等不任憂慮,敢來問安。答曰,知道。無事。脚部牽疼之候,幾盡差愈矣。勿爲逐日問安。
尹世綏啓曰,武藝別監丁□徽,內中日試才時,鳥銃連三次沒技,似當依前定奪,直赴殿試,而係于恩典,自下不敢擅便,上裁,何如?傳曰,直赴殿試。
又以兵曹言啓曰,今十月初九日,私婢日隱德稱名人,自興元門入來,差備門外擊錚,極爲駭愕,令攸司囚禁治罪,同守門將白弘老,常時不能禁斷雜人,以致闌入,亦難免其責。推考,何如?傳曰,允。
權尙游,以吏曹言啓曰,新除授慶州府尹任舜元,以被斥儒臣之疏斥,累呈奴狀,無意往赴,此與無端辭避,有異。勢難强令赴任,今姑改差,何如?傳曰,允。
李世最,以侍講院言啓曰,本院新除授輔德李縡,時在京畿高陽地,書筵入番事緊,斯速乘馹上來事,下諭,何如?傳曰,允。
又以禮曹言啓曰,西道各陵垓子,旣已摘奸,東道各陵,亦已發遣郞廳矣。南道各陵,明間,亦將發遣郞廳,而前日本道粘移內,章陵垓子,則已爲修治云,亦不必摘奸,故獻陵以下三陵摘奸之意,敢啓。傳曰,知道。
備忘記,傳于許玧曰,史官一員待命,騎馬三匹立之。
兵批啓曰,前許沙僉使卞爾札所授加資,爲先還收事,覆啓允下矣。元單子中,付標以入,而敎旨收取燒火之意,敢啓。傳曰,知道。
又啓曰,加設同知郭以崇所授加資還收事,因其上言覆啓判下矣。原單子,付標以入,而敎旨燒火之意,敢啓。傳曰,知道。
有政。吏批,判書趙泰耉藥房進去,參判尹趾仁,參議李光佐,左承旨許玧進。
兵批,判書崔錫恒進,參判未差,參議任胤元進,參知李震壽病,承旨李台佐進。
吏批,李徵成爲內贍直長,李明俊爲司諫,李縡爲輔德,崔奎瑞爲知事,梁任廈爲同知,禹濟博·崔尙耉爲僉知,徐文行爲西生僉使,尹河爲位羅萬戶,黃源爲梨洞萬戶,劉大海爲部將,金尙建爲尙州權管,柳鳳輝·柳鳳徵爲副護軍,金始煥·李熊徵·洪尙賓爲副司直,黃再徵爲都摠經歷,李嘉運爲文兼。
以慶尙監司,以道內守令今春夏等褒貶,封進日限已準,而不得擧行,惶恐待罪事狀啓,傳于權尙游曰,勿待罪事,回諭。
李世最啓曰,卽伏見慶尙監司李宜顯狀啓,則今春夏等褒貶日限已準,稱以情勢難安,不得擧行事,馳啓矣。辭疏還下送之後,一向撕捱,已涉過當。莫重殿最,尙今遷就,其在事體,亦甚未安。慶尙監司李宜顯,推考,〈使之〉斯速擧行之意,分付,何如?傳曰,允。
判府事李濡疏曰,伏以,臣之父母丘墓,在於廣州地。塋域之內,多有可以修治者,臣於上年秋,乞暇往省,兼有所經營,未及擧役,而適値聖體未寧,不敢仍留,首尾凡數日而徑還矣。至于今秋,迫於私情,又復冒昧請由,幸蒙矜許,連仍公故,頃始辭陛而出,得以少伸霜露之懷,感結幽明,攢祝聖恩。迺者伏聞受灸,旣有定日矣,臨時改以受鍼,此由於脚部,復有牽疼之候云,臣不勝區區憂慮之忱,卽擬趨參於起居之班,而素患痰眩之症,觸寒猝發强起作行,以致添劇於中路,不得不舁到邸舍,以爲調治入城之計矣。今至累日,眩氣,一向無減,如在舟車之上,痰滯胸背之間,刺痛益苦,殆不能轉動,以此病勢,實無自力前進之望。坤殿還御之時,亦闕陪扈之禮,分義虧缺,惶隕無地,冒死哀籲,恭俟譴何。伏乞聖慈,亟遞臣職,仍治臣罪,以肅朝綱,千萬幸甚。答曰,省疏具悉卿懇。適緣身恙,未得入參,有何所傷?卿其安心勿辭,亦勿待罪,俟間入來,以副予意。仍傳曰,遣史官傳諭。
修撰李世瑾疏曰,伏以,無狀小臣,荷聖朝剪拂之私,廁邇英昵侍之地,榮耀極矣,涯分踰矣。每懷逡巡,輒犯違逋,涓埃罔報,罪戾徒積,惟此兢懼一念,怕切于中,至於世路紛囂之場,曾未有相涉矣,迺者推擠踏蹴,猝發於同列,罪狀狼藉,醜詆備至,臣誠惶駭,不知置身之所也。橫逆之來,惟當順受,固不欲切切提辨,重犯勿較之戒,而引咎之辭,自不得終泯,伊日筵奏,聖明業已洞悉,諸臣亦皆備陳,今不必更爲疊牀語,而臣之本情,不過自附有懷必達之義,仰裨無物終棄之德。凡人意見,各自不同,今若就事論事,則夫誰曰不可,而至以無限醜詆之說,恣意詬辱,雖其口業,快於噴薄,獨不念士夫相敬之風乎?臣素性愚拙,不諧時樣,重以半生奇疾,全沒宦情,前後巽避,實天鑑之所俯燭,而秪緣生逢聖主,未忍便訣,自不免爲遲回顧戀之歸,早晚顚躓,固已料之,苟使臣早服介石之訓,能守括囊之道,則人雖百喙,必不以惡聲相加,拊躬咋舌,尙誰尤哉?一自朝象潰裂,被人脣吻者,何限,而其爲汚衊,無與臣比。身名僇辱,已無餘地,雖欲顧念分義,黽勉趨承,將何顔面,復廁周行?此臣所以寧被違慢之誅,不敢靦然冒進,重貽淸朝之羞也。伏乞聖慈,俯垂諒察,將臣新授之職,亟行鐫削,付臣司刑,勘臣妄言之罪,仍令選部,刊名朝籍,勿復檢擧,以謝人言,以靖私義,不勝萬幸。答曰,省疏具悉。儒生疏語,過當,不必深嫌,爾其勿辭,從速察職。以上燼餘
吏曹參判尹趾仁,參議李光佐上疏。大槪,臣等於順川郡守備擬時,有不察之失,伏乞亟命鐫遞臣職名,仍勘罪犯事。入啓。答曰,省疏具悉。卿等勿辭察職,
上在慶德宮。停常參·經筵。
許玧啓曰,明日·明明日啓覆,此兩日視事,頉稟。傳曰,藥院之批,旣無勿爲問安之敎,則視事方在頉稟中,而此兩日頉稟之啓,殊涉不察矣。
又啓曰,吏曹郞廳來言,守令有闕,政事,何以爲之?敢稟。傳曰,當日爲之。
又以禮曹言啓曰,卽接恭陵·順陵參奉所報,則自九月望後,大小兩虎,現形十餘日內,縱橫道路,陵寢至近之地,白日蹲坐,巡山陵軍,不敢入林,極爲可憫云。春間本陵,亦有虎患,啓請遵舊例,令軍門出送將校捕捉矣。今亦依此分付,何如?傳曰,允。
李台佐啓曰,連日監察茶時,事體未安,明日啓覆,兩司亦當入侍,而俱無行公之員,除在外人員外,呈告·服制·未肅拜人員,竝卽牌招察任,何如?傳曰,允。
又以義禁府言啓曰,以全羅監司狀啓,刑曹粘目,順天前府使成碩夔,移本府決杖事,允下矣。成碩夔,今方待命,卽爲拿囚決杖之意,敢啓。傳曰,知道。
又以義禁府言啓曰,罪人金翊漢,旣已照律判下,所當放送,而翊漢當初起送鳳城時,以姑爲放送承傳,則不可全釋,又無任使於鳳城之事,仍此蒙宥,亦無所授,依前罪目,發遣府書吏,還發配所之意,敢啓。傳曰,勿爲還配,放送。
尹世綏啓曰,備邊司郞廳,以大臣意來言,今日賓廳坐起日次,而明日·明明日,連有登對之事,今日則只於本司來會云矣。敢啓。傳曰,知道。
李世最,以北漢行宮營建廳言啓曰,本廳郞廳四員內,戶曹佐郞徐宗愈,工曹佐郞金希魯,旣已遞職,工曹佐郞李宜華,移拜戶曹佐郞,卽今行公郞廳,只有戶曹佐郞趙榮福一人,董役之際,事甚苟簡。工曹正郞李明升,工曹佐郞柳鳳逸,竝爲差下,戶曹佐郞李宜華,依前啓下,使之卽爲察任,何如?傳曰,允。
又以禁衛營言啓曰,前縣監朴纘新,本營郞廳旣已啓下,而方在罷散中,依例令該曹付軍職冠帶常仕,何如?傳曰,允。
又以訓鍊都監言啓曰,禮曹啓曰,卽接恭陵·順陵參奉所報,則自九月望後,大小虎,現形十餘日內,縱橫道路,陵寢至近之地,白日蹲坐,陵軍不敢入林,極爲可悶云,春間本陵,亦有虎患,啓請遵舊例,令軍門,出送將校捕捉矣。今亦依此分付何如事,命下矣。陵寢至近之地,虎患如此,則事當登時捕捉,故善放砲手八十名,將校率領,明日出送,使之搜捕之意,敢啓。傳曰,知道。
又以御營廳言啓曰,因禮曹啓辭,恭陵·順陵至近之地,大小兩虎現形,遵舊例令軍門出送將校,捕捉事,命下矣。本廳牙兵五十四名,將校領率,明日曉頭出送之意,敢啓。傳曰,知道。
傳于尹世綏曰,日寒如此,薄衣軍士,襦衣題給。又傳于尹世綏曰,日寒如此,宿衛軍士,空石題給。
以修撰李世瑾牌不進罷職傳旨,傳于許玧曰,推考傳旨捧入。
有政。
以朴乃貞爲南陽府使,洪元益爲三水府使,權以鎭爲慶州府尹,李錫仁爲工曹佐郞,黃龜河爲兵曹佐郞,魚有龜爲司書,金始煥爲副護軍,任舜元爲副司直,朴纘先爲副司果。
記事官黃懰書啓,臣承命馳往于楊州馬山村行判中樞府事李濡所住處,傳宣聖批,則以爲臣病滯近郊,未卽趨朝,敢陳一疏,以請稽慢之誅矣,不意聖度天涵,不惟不罪,反賜溫批,臣誠惶感,罔知攸措。顧臣賤疾猶苦,姑無自力運動之望,更加調治,如得少間,則固當承命入城之不暇,而卽今症勢如此,差歇遲速,亦未可期,以是尤增悚惕云矣。敢啓。傳曰,知道。已上燼餘
謝恩,司諫李明浚,掌令韓永祚,持平金東弼·宋成明,副校理朴鳳齡。
明日啓覆時,景賢堂殿坐正時,辰正初刻。
咸鏡監司書目,新下來三水府使閔泳,今月初一日,到北靑身死事。
吏曹啓曰,新除授廣州府尹任舜元,以被儒臣之疏斥,累呈奴狀,無意往赴,此與無端辭避者,有異。勢難强令赴任,今姑改差,何如?傳曰,允。已上燼餘
備邊司啓曰,掛書凶人機捕事命下,今過半年矣,前後嚴飭,非止一再。至於左右捕廳大將,下吏受罪,易以他將,亦至數朔,尙未有捕得之事,殊涉駭然。不可無警責之道,左右捕盜大將,姑先從重推考,以爲各別惕念,斯速規捕之地,何如?答曰,允。備局謄錄
禮曹啓曰,卽接本曹參議宋□□移文,則以爲瑞山胎峯碑,新石鍊正,而石品堅剛,雖晝夜督促,功役自爾遷延,初十日立石,勢難及期云,故問于日官,則今月十六日巳時,十八日午時,皆吉云。以此兩日,觀其事役,從便推移立石之意,分付,何如?傳曰,允。禮曹
尙衣院官員,以提調意啓曰,去月晦日夜,本院金銀色樓上庫,有盜。從其外邊,撤毁蓋瓦及繖子,批開櫃子,偸去黃銀七十七兩及唱榜時所用銀五呈杯十五箇。臣等待罪本院,常時非不申飭,而禁中衙門,致有此偸竊之患,驚駭之極,不勝惶恐。取考本院謄錄,則曾自丙午至月間,亦有樓上庫銀子三百餘兩,引拔樓板而見偸之事。其時本院,以該掌色吏及當日直宿諸員等處,一一分徵之意,啓稟矣。今亦當依此施行,而所失銀子,則雖難探索其去處,五呈杯十五枚,則制樣自別,鎔化買賣間,必不能掩跡,另爲窺捕之意,分付兩邊捕盜廳,何如?傳曰,允。捕廳謄錄
上在慶德宮。停常參·經筵。
夜五更,灑雪。
藥房都提調臣李頤命,副提調臣權尙游啓曰,初寒猝緊,伏未審日間,聖體調攝,若何?脚部牽疼之候,其已快愈乎?臣等不任憂慮,敢來問安。答曰,知道。脚部牽痛之候,猶未快愈矣。
辰時,上御景賢堂。初覆入侍時,領議政徐宗泰,左議政金昌集,右議政趙相愚,左參贊李墪,禮曹判書金鎭圭,吏曹判書尹趾仁,右尹趙泰老,判府事李頤命,錦平尉朴弼成,領敦寧金柱臣,行兵曹判書崔錫恒,刑曹判書李彦綱,韓城君李基夏,全山君深,刑曹參判趙泰東,戶曹參議李大成,工曹參議李敏英,刑曹參議洪重夏,司諫李明浚,執義柳述,校理吳命恒,副校理朴鳳齡,行都承旨權尙游,左承旨兪命雄,右承旨許玧,左副承旨尹世綏,右副承旨李台佐,同副承旨李世最,注書金尙奎,記注官鄭以規,假注書權宏,記事官金在魯。李台佐進伏曰,何囚先達乎?上曰,京囚先爲覆奏。李台佐,讀京囚印僞造罪人鄭二昌推案。上曰,僉議,何如?朴弼成·金柱臣,皆以法對。錫恒曰,此事法外何達?諸臣,皆以法對。彦綱曰,僞造明白,法外何達?上曰,前則以次陳對,今則易次以對,此後以次達之,諸臣皆次對,法外何達?上曰,姑待三覆更議處之。台佐曰,鄭二昌僞造印信之狀,固爲分明,而帖文書寫之人,終不究得。李永贊筆跡比準,則可辨眞僞,而亦無比準之擧,似涉疎漏。其時刑曹堂上·郞廳,推考,何如?上曰,依爲之。權尙游,讀京囚殺人罪人崔二宗推案。上曰,覆檢一業初招讀之。尙游讀之。上曰,大明律讀之。尙游讀之,律以絞待時。上曰,殺人明白矣。此事,何如?宗泰曰,初無鬪鬨之事,而至於此境。大抵常漢,飮酒之時,則所爲狂悖,此事雖或可疑,而刺殺分明,法外何達?昌集·相愚·頤命曰,殺人明白,法外更無所達。弼成曰,雖出於醉中,而殺人明白,法外何達?柱臣曰,律外更無所達。上曰,僉議,何如?錫恒曰,閭巷間,多有如此之事,而殺人明白,法外何達?諸臣皆以法對。鎭圭曰,臣於備局,與大臣同觀此文案,則有未備之事。二宗,見全尙璧之持錢,欲奪其錢而殺之,此則終不問之矣。墪曰,一番問之耳。雖未知殺害之根本,而殺人明白,法外何達?泰東曰,全尙璧,旣已見殺,則二宗,法外何達?諸臣皆以法對。命恒曰,平問之下,旣已承服矣,更無可疑。上曰,姑待三覆,更議處之。上曰,少退。諸臣曰,已啓之文案,持出,未啓之文案,留置,何如?上曰,唯。少頃,命諸臣還入。尹世綏,讀京囚淫行罪人命愛推案。上曰,江華狀啓以後事,讀之。世綏讀之未畢,上曰,同年二十二日以下,讀之。世綏讀之。上曰,此事,何如?宗泰曰,失行狼藉,更無所議。當初萬運,性行乖悖,至於毆打,其家道之不成,倫理之都喪。果是實狀,命愛之不安其生,至欲投水者,或不無其情,而失行則狼藉矣。昌集曰,此莫非萬運之所爲,而以士族之女,失行昭著,法外何達?宗泰曰,士族之女,觀其言貌,則必無不知之理,而奸犯者,姑無定律,尤爲痛惋。金廉事,則通津吏,何以知之?相愚曰,法外更無所達。頤命曰,當初命愛之出去,雖緣萬運之無狀,而失行昭著,律文如是,更何所達?上曰,僉議,何如?鎭圭曰,小臣見其文案,則命愛,以士族之女,失行狼藉,瀆亂風敎,自有當律,而猶有未盡覆處。廣州船人,未得推問,未知的是何事,溺與拯出間,必有情節,此雖枝葉,而獄情則未備矣。宗泰曰,觀其愁得,勸下吏之文案,則失行更無可疑,而當初出去之時,則雖非有意於失行,而出去之後,未免矣。彦綱曰,以愁得招觀之,則已在船中云,退後推問,則非拯出也,不知何許女,同載船中云,以此更無可知之道矣。上曰,然。趾仁曰,當初逃去與出去,雖有未詳,而失行彰著,更何所達?尙游曰,知其士女而奸犯者,則罪亦當死矣。錫恒曰,當初出去時,何以詳知其根本乎?彦綱曰,此指論而言之?上曰,船人李萬相事也。彦綱曰,出於愁得招,而非出於命愛招,則何以此罪之耶?泰東曰,約昏適人,非恣行淫慾乎?法外更無所達。深曰,當初出門,固已失行,而出去後,自願爲通津人之妻,恣行淫慾,則無疑矣。問目雖是疎漏,而死生之際,更無可論。敏英·重夏曰,士女失行,更何可論?明浚曰,出去後,與人相約,願爲通津吏之妻,豈有可恕之端?此外諸臣,皆以法對。上曰,姑待三覆更議處之。台佐曰,小臣待罪該房,故敢達矣。以當初刑曹査案觀之,則專昧命愛之或生,而萬運,不下一杖,旣以殺妻誣服。當初命愛之生存,雖未可預知,而命愛旣已現出,則亦不無不審之失,推考,何如?上曰,命愛生存,常情之外,至於請推,未可知也。尙游曰,旣無藏物,徑刑兩班,元非常例,不得屍體,決之以萬運之殺其妻,徑先請刑,取其誣服,極爲曖昧,推考,似合矣。權尙游,讀外囚殺人罪人次龍推案。上曰,初覆檢一樣同推,讀之。尙游讀之。上曰,此事,何如?宗泰曰,爭其一箒,十五歲人,殺三四十歲人,而招辭分明,更無可議矣。台佐曰,小臣待罪關東時,招致其兒,問何以殺長於汝者乎云,則稱以不知不覺擲刃之際,以致刺傷云矣。昌集·相愚曰,刃傷分明,法外何達?頤命曰,常時雖無積怨,旣異於無知小兒,而刃殺分明,寧可容恕乎?相愚曰,獄事如此後,則老少强弱,非所可論矣。上曰,僉議,何如?弼成·柱臣曰,律外何達?錫恒·彦綱曰,刃殺明白,律外何達?趾仁曰,刃傷分明,豈可以年幼之故,有所容貸乎?諸臣皆以法對。鳳齡曰,擲刃誤觸,或似實狀,而旣已刃殺,法外何達?泰東曰,刺傷之後,卽以馬騣縫之,此與全無知識之兒,有異矣。上曰,姑待三覆更議處之。許玧,讀外囚殺人罪人巡營捉虎康乃先推案。至覆檢未畢,上曰,同推讀之。玧讀之。上曰,大明律讀之。玧讀之,律以絞待時。上曰,常時以同甲相親之間,果若因戲誤刺,則一處刺痕之外,不宜有他傷處,而庫庫被傷,似有逢打之跡云者,不無可疑之端,此事,何如?宗泰曰,打痕則與鎌末所傷,似爲相左,其間不無疎漏之端,而殺人則明白矣。昌集曰,以鎌相持之際,或至於誤刺矣。上曰,耳目所不及,思慮所不到,是過失殺也。昌集曰,初雖因戲,而終至刃殺,法外何達?頤命曰,此是戲殺,而當初負背相持之際,以至於誤刺,其中或不無可恕之端耳。上曰,逢打,則未分明矣。頤命曰,此非過失,而乃戲殺耳。上曰,殺人之中,頗輕矣。相愚曰,二行缺庫庫被傷,似有逢打之痕云者,此一款,殊涉可疑。且以似有逢打之似字,觀之,則推檢之不審,可知矣。其時監司及推官,難免疎漏之責,竝推考,可也。出擧條頤命曰,其在好生之德,傅之生議,似無妨矣。上曰,此罪惟輕,固欲生之,而以庫庫似有逢打之痕,故疑而問之,僉議,何如?弼成曰,此非故殺而出於戲謔,以上好生之德,置諸生地,似好矣。柱臣曰,當初以沐浴好意,同往,仍戲至此,死者亦無怨言,其在好生之德,傅之生議,似好矣。錫恒曰,以律言之,則固合償命,而啓覆之擧,惟在原情定罪,則合有參諒之道,而似有逢打之痕云者,則聞曾前所傷處,死後皆出,訂人之言,如出一言。且壬午啓覆時,龜城捉虎人崔尙仁,以不捉虎之故,因醉發憤,以槍相戲,以至殺人,其時問議大臣,不用償命之律,戊子年僧人,亦有刃殺人命者,此則以其刃傷之,故終至償命,乃先之罪,較此頗輕矣。頤命曰,雖是戲殺,而必爲償命者,蓋慮後弊也。彦綱曰,與過失殺有異,以情言之,則不無可恕,以其時道臣所達觀之,則旣無屍親云,傷處亦且分明,以此疑之耳。基夏曰,律雖可殺,而文書觀之,則不無可恕之端矣。墪曰,殺人者死,雖曰戲殺而律當應死,鎌傷之處,亦且狼藉,寧可容恕乎?深曰,參以人情,傅之生議,恐無妨於好生之盛德矣。墪曰,戲殺與故殺,雖異,而法難容貸。且似有庫庫逢打之痕云,則尤有所可疑矣。上曰,當初不能詳査矣。趾仁曰,小臣當初考見文案時,未免疎闊,庫庫被傷之處,不能更問,以致如此,益增惶恐矣。敏英曰,律雖當死,而原其情跡,則初無欲殺之意,亦可矜憐矣。重夏曰,旣有逢打之痕云,則其時所當明査,而如是疎漏,獄情蓋亦未備矣。以大明律觀之,則雖戲殺,必爲償命。小臣,身爲法官,更何容議?大成曰,雖云戲殺,而戲殺必爲償命者,意有所在,法外何達?述曰,獄情至重,而旣無屍親,實因刺傷,亦且分明,豈可以因戲致死,而有所容恕乎?明旣已見傷於渠之鎌刃,三尺且嚴,決難容貸矣。命恒曰,此獄,的是戲殺,而旣出於無情之事,則其在好生之德,置之生道,似宜矣。鳳齡曰,以文案觀之,則至於償命,過矣。殺獄雖重,而若不原情,則啓覆之意,安在?上曰,姑待三覆,更議處之。相愚曰,當初道臣,不能詳議,到今固宜待罪,而游辭以對,未免失體矣。上曰,當初不能詳察,而旣問之後,對之如此,誠爲疎漏矣。兪命雄,讀外囚罪人李將乭推案。上曰,同推讀之。命雄讀之。上曰,監司親問,讀之。命雄讀之。尹世綏,擎出軍號捧入。上曰,大明律讀之。命雄讀之。上曰,此事,何如?宗泰曰,殺人分明,法外何達?上曰,殺人分明,似無可恕之道矣。昌集·相愚·頤命曰,故殺明白,法外更無所達。上曰,僉議,何如?諸臣一時皆對曰,打殺分明,三尺至嚴,更無所議。上曰,姑待三覆,更議處之。李世最,讀謀殺罪人者斤阿只推案。上曰,諸臣少退,水刺後還入,可也。諸臣還入後,相愚曰,上候方在靜攝之中,三年文案,其數不少,分定三日,未爲不可矣。上曰,所餘三度,未易盡覽,限此度爲之,可也。世最讀之。彦綱曰,此則三省推案,而聲發亦已逃亡。者斤阿只推案讀之,似宜矣。上曰,者斤阿只推案讀之,而承服招,讀之。世最讀之。上曰,宣玉之招,須勿讀之,者斤阿只親問之招,讀之。世最讀之未畢,上曰,宣玉則以三省罪人行刑,趙仁淸則不待時,申箕全則放送,而未決者,者斤阿只文案也。世最,讀承服文案。上曰,大明律讀之。世最讀之。上曰,此事,何如?宗泰曰,以其明火之故,仁淸,知其纘益之去處而殺之,加功則明矣。其中,亦不無可疑之端,而論以法文,則更無所達。昌集曰,倉卒擧火,雖未知必出於有意,而以其明火之故,知其纘益之去處而殺之,加功則無疑矣。宗泰曰,以明火之故,爲加功矣。頤命曰,以常人妬忌之情言之,則似無謀殺纘益之意,而昏夜去火,指示去處,加功則分明矣。相愚曰,以理言之,則者斤阿只,似無謀殺纘益之意,未知其必爲加功,而若無者斤阿只明火之擧,則纘益,庶可逃脫,〈而〉以此言之,則似無可疑之端矣。上曰,僉議,何如?弼成曰,參以人情,則者斤阿只之欲殺宣玉,似無其理,此與謀殺,有異矣。基夏曰,律文之外,更無所達。墪曰,論以情法者,得宜矣。者斤阿只,必無謀殺纘益之意,只以明火一款,必置加功,臣未知其可矣。鎭圭曰,臣意與諸臣有異矣。以情言之,者斤阿只,雖無欲殺纘益之意,以法言之,則纘益奔避之際,明火指示,終至見殺,其爲加功,宜矣。大抵纘益·仁淸,悖亂莫甚,人理已絶,不可以常理處之矣。趾仁曰,所謂加功者,知其謀而助成者,爲加功也。此則三人入房之時,不知房中事勢之如何。仁淸之死生,亦未可知,擧火一款,未知其必出於有意,則斷之以加功,過矣。彦綱曰,此則誤達矣。仁淸則持杵在外,寧有不知之理乎?上曰,然矣。錫恒曰,者斤阿只,蓋慮其夫,作此兇慘之擧,而隨去矣。趾仁曰,獄情,終涉疑訝矣。泰東曰,此獄事,臣等在外時,亦有所相議矣。者斤阿只,決無謀殺纘益之意,而當初蓋慮其夫,作此兇慘之擧而隨去觀後,倉卒擧火,亦非必出於指示纘益之去處之意,則臣未知其必爲加功,參以常理,合用惟輕之典矣。泰老曰,大臣諸臣,各以情法論之矣。當初擧火,非出於有意,纘益死生,亦不係於擧火,則參以情理,合施好生之德矣。上曰,加功則分明矣。大成曰,在外時與諸臣,有所相議,而所見各異矣。者斤阿只之助成凶謀,必殺纘益者,似無其理,而以文案觀之,則其爲加功,明矣。述曰,臣意,則刑判李彦綱所見得明矣。明浚曰,此獄,雖以擧火一款爲案,而未擧火前,同謀的實,加功必矣。命恒曰,詳見文案,則擧火一款,元非當初所議,而出於倉卒也。纘益之子,投火於庭,故仍擧之,而以油甁擊時,纘益旣已超去,其時勝負,未可的知,以此推之,則明火一款,似未必出於指示纘益去處之意,而亦安知其必照於七十餘步之地乎?聲發,在前門,仁淸,在後門,則聲發,必已先去,臣未知必爲助成,而加功則未分明矣。其夜行凶時,元非有意於助成,而不過隨往觀後之意也。死生之際,必察情犯而處之,博詢參量,何如?鳳齡曰,此獄肯綮,在於擧火一款,而不知不覺中擧火云者,亦似實情參以常理,傅諸生議,似好矣。上曰,推案中,不知不覺擧火云者,終未知其可也。宗泰曰,所犯,雖非可惡,而大抵無形狀之女人矣。鎭圭曰,明火一款,終未免爲加功矣。上曰,姑待三覆,更議處之。上曰,一度加奏後,罷之,可也。李台佐,讀外囚殺人罪人孔守迪·李順萬推案。上曰,孔守迪再招,讀之。台佐讀之。上曰,監司親問,讀之。台佐讀之。上曰,監司親問,李順萬招,讀之。台佐讀之。上曰,僉議,何如?弼成·柱臣曰,殺人狼藉,情狀絶痛,雖有造僞加功之分,而情狀俱爲絶痛矣。諸臣,皆以法對。鎭圭曰,法外更無所達,而見其推案,則常時皆有殺害之意。孔守迪,雖曰首犯,而兩罪人,皆當斬之矣。彦綱曰,金鎭圭所達,不無所見,而小臣待罪刑官時,旣知此事,造僞則順萬,加功則守迪,故以此覆啓,而順萬情狀,尤痛矣。台佐曰,牛黃價,每每侵督,而無備給之路,必欲殺之矣。上曰,禮參所達,不無所見,竝用斬律,似宜矣。台佐曰,竝斬之論,似是矣,而啓覆之意,旣在於原情,則不無差等矣。上曰,情狀絶痛矣。敏英·重夏曰,法外何達?大成曰,罪犯旣無差等,竝施斬律,似宜矣。述曰,情狀萬萬痛駭,有所差等,於法不當矣。明浚曰,兩人情狀,俱爲絶痛,而少無差等,竝用斬律,宜矣。命恒曰,兩罪人,論以一律,宜矣。鳳齡曰,順萬則非徒殺人,妻娚之間,用意若是凶慘,尤爲絶痛,而守迪,則似有間矣。上曰,姑待三覆更議處之。執義柳述所啓,請還收己卯文科追復之命。上曰,亟停勿煩。又所啓,請還收潛越宮城罪人金敏才參酌定配之命,依律處斷。措辭見上上曰,勿煩。又所啓,平澤縣監李夏輔,爲人庸騃,處事昏瞀,到任以後,無一可稱。當秋年分時,差出書員,留掌文書,分送別人,使之踏驗,以爲書員初不踏驗,則實無所隱,濫報災結,苟且請得。除給書員,使爲文書,勘準時,下輩情債之資,誠可笑也。災實之盈縮,系於文書,而文書之權,在於書員,則所謂別人,亦不無符同播弄之端,而猾手奸計,似無不至。夏輔,何能必保其無隱,而私給爲民之災結乎?如此全不解事之人,不可久畀字牧之任,請平澤縣監李夏輔,罷職不敍。上曰,更加詳察處之。又所啓,新除授掌令沈宅賢,時在京畿南陽府任所,請斯速乘馹上來事,下諭。上曰,依啓。司諫李明浚進伏曰,臺諫方爲連啓之時,諸臣皆已罷出,事體殊涉未安矣。上曰,臺官未卽連啓,而有所逡巡,故退出矣。李台佐曰,啓覆時,則百司廢坐,故或云臺諫不爲連啓,或云臺諫不可闕啓矣。上曰,此與臺諫方啓時出去,有異,非大段矣。明浚曰,臺官入侍時,則仍爲連啓,自是規例矣。諸臣,以次退出,夜已初更五點矣。尹世綏,請出開陽門標信。
上在慶德宮。停常參·經筵。
夜一更,雨雹,狀如小豆。
下直,平山府使金浣。
尹世綏,以都摠府言啓曰,今日入直軍士,當爲中日習射,而啓覆相値,不得爲之之意,敢啓。傳曰,知道。
江原監司書目,鐵原呈,以去九月二十九日初昏,天陰風起,暴雷大作,流電不止,事係變異事。
今日初覆時,禁府罪人張千連·尹震興等,明日自本府設鞫嚴問事,榻前下敎。禁府罪人鄭八翼,還送刑曹事,榻前定奪。
政院啓曰,明日禁府設鞫事,命下矣。兩司當爲進參,待開門,城上所牌招言送之意,敢啓。傳曰,知道。
禁府,推鞫問事郞廳四,金始㷜·呂光周·申思喆·南一明。啓。
辰時,上御景賢堂。初覆入侍時,領議政徐宗泰,左議政金昌集,右議政趙相愚,左參贊李墪,禮曹參判金鎭圭,吏曹參判尹趾仁,右尹趙泰老,判府事李頤命,錦平尉朴弼成,領敦寧金柱臣,兵曹判書崔錫恒,刑曹判書李彦綱,韓城君李基夏,全山君深,刑曹參判趙泰東,戶曹參議李大成,工曹參議李敏英,刑曹參議洪重夏,都承旨權尙游,左承旨兪命雄,右承旨許玧,左副承旨尹世綏,右副承旨李台佐,同副承旨李世最,司諫李明浚,執義柳述,校理吳命恒,副校理朴鳳齡,注書金尙奎,記注官鄭以規,假注書權宏,記事官金在魯,同爲入侍。數行缺宗泰曰,文案數多,今日似難畢覆,夜深後則殿宇寒冷,不任憂慮矣。上曰,今日可畢矣。頤命曰,文案中不緊處,間間除去,何如?上曰,當觀勢爲之矣。李彦綱曰,文案可觀處,當自上下敎,而殺獄則屍親實因,傷處初檢,干證招辭,讀之,似宜矣。上曰,同推考覆則除之,親問讀之,可也。承旨知此讀之,宜矣。相愚曰,論囚啓覆,實出於原情之意,而昨日退而思之,則所達不能詳審,不勝惶恐。申纘益之被殺,雖曰者斤阿只之擧火,而出於不知不覺云者,亦似實狀。且非正犯,而以无妄之事,斷以加功,則恐有妨於大聖人好生之德,更詢處之,何如?上曰,終難免加功之律,而大臣所達如此,三覆,更當詳處之矣。
權尙游,讀外囚殺子罪人張必達·夫女推案。上曰,同推讀之。尙游讀之昌集曰,張必達招辭,讀之後,可以詳知矣。尙游讀之。上曰,監司親問,讀之。尙游讀之。上曰,根脚及夫女勸誘辭緣,讀之。尙游讀之。上曰,此事極其凶慘,更無可議矣。宗泰曰,情狀萬萬絶痛,而以人情論之,則必達尤痛,此等罪惡,別樣處之矣。上曰,當初勸誘,則專出於夫女,實難區別矣。昌集·相愚曰,情狀則俱極絶痛,而以一子之故,盡殺其父母,何如?上曰,父殺子,雖凶,而未有如此絶痛之事。數行缺趾仁曰,受敎中情節凶慘者,論以一罪,正謂如此之類也。更何容議?泰老曰,法文之外,更無所達。泰東曰,張必達,夫女之獄,罪律相當,更無可論而,第罪人用刑,自有常例。安邊罪人李順萬·孔守迪等承款之後,慮或有越獄之患,別施刑杖,臣以此爲非矣。必達·夫女等獄事,又有此亂杖之擧,此是法外之刑,尤極不可矣。上曰,治盜之外,不可輕用亂杖,刑官所達,是矣。後弊所關,宜有警責推考,可也。命恒曰,推官之輕施亂杖,固可警責,而道臣見其報狀,終不論題,殊失按道之體矣。外方多有濫杖之弊,因此別爲申飭,亦可矣。泰東曰,儒臣所達,是矣。近來外方之濫杖,已成痼弊,頃年禁用圓杖,而漸至解弛,仍此殞命者,頗多,此宜嚴禁也。昌集曰,近來守令,多尙嚴酷,所用笞杖,大小各有分限,而近來笞杖,與圓杖無異,受杖者,或致隕命,雖或免死,仍成病斃者,比比有之。常時用刑,豈可因其情狀之絶痛,而輕施法外之杖乎?尙酷官吏,多用法外之杖,殊無重惜人命之意,朝家嚴加禁斷,宜矣。上曰,嚴禁,可也。尹世綏,讀外囚殺人罪人僧處允推案。上曰,檢狀讀之。世綏讀之。上曰,覆檢一樣同推,讀之。世綏讀之。上曰,親問讀之。世綏讀之。上曰,此事,何如?宗泰曰,此罪與他有間。處允父,見打於得發,處允不當恝視,而其父若不至必殺之境,則處允之傷人要害處,以致隕命者,難免其罪。且謂之爲父殺人,而有所容貸,則後弊難防,而情則不無可恕,博詢處之,似宜矣。昌集曰,處允,見其父之被打於得發,不勝其憤,以至此境。且以朴先哲事,有所援引,事或相類,而聞先哲事,其父之被打,甚重,處允父,則被打之輕重,未可詳知。以此爲疑,而情則可恕,博詢處之,似好矣。頤命曰,與他殺獄,雖少有間,而傷處旣已分明,有難容貸矣。相愚曰,處允之殺人,雖出爲父之地,大抵打人之道,所當審諒,而不顧要害處,以至蹴傷殞命。若以爲父之故,有所容貸,則實有關於後弊矣。世綏曰,如許獄事,必有着實看證,然後可以明辨。此則只憑金孝克一招,而不爲詳問,如是泛然,有難明覈矣。台佐曰,推官所謂一番蹴躑,在所不已者,亦涉疎漏矣。上曰,看證,只是一處,而金孝克之初再招,亦爲相左矣。上曰,處允獄事,僉議,何如?弼成曰,諸大臣,旣陳所見矣。此罪人,與他有間,參酌處之,似好矣。柱臣曰,雖出於爲父之地,而不計人要害之處,至於蹴傷殞命,難免殺人之罪,而情則異於他殺獄矣。錫恒曰,法文雖重,情則可恕。其父見打於人,則在子之道,豈可不救乎?博詢處之,似好矣。彦綱曰,旣已蹴殺人命,法無可議,而異於無端相鬪,其父之被打,雖未知至於何境,而一番蹴傷,似非異事矣。基夏曰,其父見打於人,則在子之道,所當不計生死,而一番蹴踢,似不可已,情則可恕矣。數行缺上曰,常漢無識之輩,豈可責之以從容乎?命恒曰,此與朴先哲事,似無異同,情則可恕,而香梅·時建處,全不究問,金孝克處,亦不更査矣,文案之疎漏,甚矣。重夏曰,此罪人,與他罪人有間。且與朴先哲相類,博詢處之,似好矣。鳳齡曰,推案之疎漏,諸臣已達矣。當初推官,必査處允父被打實狀,然後可以無疑,而如是䑃朧,有難輕議。且以後弊所關,論以一切之法,則元無啓覆之意,所當更査後處之矣。上曰,今豈更査乎?姑待三覆,更議處之。上曰,少退。頤命曰,自前日暮之時,諸臣所見,皆同者,則一時陳對,依此爲之,何如?上曰,依爲之。李台佐,讀外囚罪人金武土里推案。上曰,檢狀讀之。台佐讀之曰,金武土里,始則推諉於黃哥,而同推後,始服矣。上曰,同推讀之。台佐讀之。上曰,親問讀之。台佐讀之。上曰,大明律讀之。台佐讀之。上曰,此罪,何如?宗泰曰,此罪,則法外更無所達。上曰,故殺,分明矣。昌集·相愚·頤命曰,法外更無所達。上曰,僉議,何如?諸臣,一時皆以法對。上曰,姑待三覆,更議處之。尹世綏,讀外囚罪人崔海云推案。上曰,同推讀之。世綏讀之。上曰,親問讀之。世綏讀之。上曰,大明律讀之。世綏讀之。上曰,於哲之潛奸,昭著,此則不無可恕矣。宗泰曰,於哲,雖曰潛奸,而旣未登時捕捉於奸所,則似未分明。且海云兄弟,同往奪刀後,捉來云,而於哲,何如是受制,而於哲家屬,亦不來見耶?海云,雖曰本夫,而一時擅殺男女之狀,極爲凶慘矣。上曰,於哲之潛奸,分明矣。昌集曰,法所捕捉,則勿論,而此則於哲,雖云隱置於儉忠家,而與奸所有異。男女二人,一時擅殺,極爲慘毒,似難容恕矣。頤命曰,潛奸之狀,雖曰分明,法文,奸所捕捉,則勿問,而此與奸所有異。初不告官,而擅殺男女二人,後弊所關,不可輕恕矣。相愚曰,雖與無人有異,而初不告官,擅殺男女二人,且非奸所執捉,則後弊所關,不可容恕,詳諒處之,似宜矣。上曰,僉議,何如?雖與奸所捕捉有異,而不無可恕之道矣。弼成·柱臣曰,不告官而擅殺兩人,法外何達?錫恒曰,旣非奸所捕捉,而擅殺男女,行凶節次,亦甚慘毒,有難容貸矣。數行缺
上在慶德宮。停常參·經筵。
中宮殿·世子宮·嬪宮,藥房問安。答曰,知道。
藥房啓曰,調攝之餘,連日覆囚,昨伏承聖候,稍覺困憊,起動之際,脚部亦不如前之敎。伏不審夜來,聖體,若何?脚部症候,比昨,亦如何?臣等,不勝憂慮,敢來問安。答曰,知道。無事。比昨差減矣。
司書魚有龜上疏。大槪,臣於前冬,忝叨言地,妄陳一疏,重被臺劾,情跡窘蹙,久益駭怖,杜門循省,分甘棄捐,不意春坊新命,遽下於夢寐之外,臣誠驚惶感激,罔知攸措。才分之不稱,姑置勿論,向來所遭人言,醜辱已極,而又於其時政曹堂郞之疏,諫臣之避,俱有所難安者。揆以廉義,其何敢冒據於榮次乎?且臣三朔患瘧,症情沈篤,委頓牀席,萬無自力供仕之望。伏乞聖明,察臣情勢病狀,亟命鐫遞臣職,以靖私義,以延殘喘事。入啓。答曰,省疏具悉。爾其勿辭察職。
政院啓曰,慶尙監司李宜顯,以情病辭職上疏上送事。藩臣縣道之疏,無直爲退却之規,而頃日辭疏,至有還下送之敎,今不可循例捧入。此上疏,何以爲之?敢稟。傳曰,還爲下送。
鞫廳罪人張千連·尹震興元情不服。傳曰,三覆,以十八日定行,再覆,十八日前爲之事,分付。
政院啓曰,傳敎矣。十四日外,十七日以前,俱無無故之日,以十四日定行再覆事,卽爲分付該曹,何如?傳曰,允。
鞫廳罪人張千連刑問第一度承服。傳曰,推鞫姑罷。已上朝報
禁府啓曰,罪人張千連,旣已誣告承款,李廷燁放送〈之〉意,敢啓。傳曰,知道。禁府
御營廳啓曰,因禮曹草記,恭陵·順陵陵內捉虎事,本廳將校,率領砲手出往矣,虎二口,今已捉來。本廳軍兵,今姑撤罷,何如?
上在慶德宮。停象參·經筵。
假注書李廷弼病,代金就魯。
政院啓曰,卽伏見慶尙監司李宜顯道內各邑災實分等狀啓,則稱以情勢病勢,不爲發巡,分遣幕僚,摘奸列邑,分等狀聞矣。使軍官看審災實,雖據前例,朝家,以發巡之意,申飭,而災實分等,猶以幕裨,替行看審,殊涉未安,推考,何如?傳曰,允。又啓曰,執義柳述,司諫李明浚,引避經宿,尙未處置,事甚未安。除在外呈告人員,竝卽牌招,使之處置,何如?傳曰,允。又啓曰,明日崇政殿儒生殿講時,命官,何大臣進去乎?敢稟。傳曰,左相進去。
明日崇政殿儒生殿講時,考官二,崔錫恒·李墪,李彦綱·金鎭圭,尹趾仁·朴權。參考官四,李光佐·李大成·吳命峻·崔昌大,尹聲駿·李敏英·鄭栻·朴鳳齡,吳命恒·朴行義·洪尙賓·趙聖復。
吏曹參判尹趾仁上疏。大槪,臣旣有前席失對之罪,又重被大臣之非斥,惶縮愧懼,無地自容。玆敢冒萬死仰暴危懇,伏乞聖明,亟命鐫臣職名,以尊國體,以安微分事。入啓。答曰,省疏具悉。卿其勿辭,從速察職。
兵曹判書崔錫恒上疏。大槪,臣於春坊之疏,有不敢一刻晏然者,不得不略暴危懇,仰瀆於宸嚴之下,懇乞將臣本兼諸任,竝許鐫改,以安私分,以謝人言事。入啓。答曰,省疏具悉。卿其安心勿辭,速出行公。
禮曹判書金鎭圭上疏。大槪,積瘁所傷,吐血·衄血之症,夜來頗重,勢難强起。今日鞫廳之坐,金吾堂上,將不得備員,伏乞亟先遞免臣金吾兼任,毋致鞫獄停滯事。入啓。答曰,省疏具悉。所患如此,金吾之任,今姑許遞。卿其勿辭,調理察職。
謝恩,修撰權詹。
政院啓曰,禁府郞廳,以大臣意來言,今日鞫坐,已有出令,而判義禁崔錫恒,以情勢陳疏,同義禁金鎭圭,以身病陳疏,尙未得開坐,令政院稟旨牌招云矣。判義禁崔錫恒疏批已下,而同義禁金鎭圭,因其辭疏,旣有許遞之命。其代,令該曹口傳差出,卽爲一竝牌招,以爲備員開坐之地,何如?傳曰,允。朝報
吏曹,同義禁南致熏。吏曹謄錄
上在慶德宮。停常參·經筵。
夜四更,月犯昴星。
備忘記,今十五日命官儒生殿講,居首幼學文在中,直赴會試,之次幼學林達夏,給二分,進士朴㻐,幼學文尙周·韓頤朝·申漷,各給一分。
政院啓曰,今日爲政事命下,而罪人行刑。政事,何以爲之?敢稟。傳曰,明日爲之。
政院啓,吏曹郞廳來言,今日爲政事,命下矣。判書趙泰耉,方在被論中,參判尹趾仁,參議李光佐,俱以病不來,不得開政云。參判尹趾仁,參議李光佐,竝卽牌招開政,何如?傳曰,允。
政院啓曰,參判尹趾仁,來詣闕外,以情勢難安,陳疏到院,纔已入啓,而參議李光佐,疏批已下,更卽牌招開政,何如?傳曰,允。
吏批啓曰,判書方遭臺啓,參判陳疏,小臣獨政未安,何以爲之?敢稟。傳曰,只出緊任。
上在慶德宮。停常參·經筵。
權尙游啓曰,今日開政事命下,而罪人行刑相値,何以爲之?敢稟。傳曰,明日爲之。
許玧,以侍講院言啓曰,今日王世子會講禮,因鞫廳罪人行刑相値,停止之意,敢啓。傳曰,知道。
李台佐,以義禁府言啓曰,誣告罪人張千連·尹震興等,旣已承服正刑,依法文籍沒一款,令各該司,捧承傳擧行,何如?傳曰,允。
掌令韓永祚啓曰,近日朝廷之上,私意橫流,公法虧壞,故臣以草草數啓,略效一日之責矣,得見僚臺之疏,擧臣所論兩件事,詬斥至深,已不勝其駭惋,而繼又伏見聖批,至以未知穩當,爲敎,臣於是,尤用慨然也。噫,趙大壽之事,關係科場,負犯至重,旣以病廢爲諉,徑脫其罪配,借寸借尺乃,至於直請收用,而其所陳請之語,元不別白,其罪名之有無,只以天道十年等語,游辭救解,終至準請而後已。李彦純,則所坐不輕,爲世所棄,亦非無端沈屈之比,則陞六之請,非但猥越之甚,至以下考蕩滌之說,肆然陳達,及夫大臣持難之後,復以自歸二字,曲爲之說,有若法例應然,不必待於稟許者然,其爲縱恣無嚴,莫此爲甚,而厥後臺閣之上,寂無一言,公議莫伸,物情久替,臣適忝言地,不容含默,有此兩件還收之請,而旣請還收,則又安得不竝論其陳奏之人乎?僚臺又以跡其用意,不但在於錮塞兩臣,而至以迫逐銓官,爲攻臣之欛柄,良亦可笑。爲銓官者,旣有循私壞法之失,則隨事論劾,臺體卽然,豈可以方在銓地之故,不敢一言規正耶?僚臺若以大壽·彦純,爲無罪,而斥臣之啓,則猶可成說,而乃曰出於蕩滌罪垢之意,則兩人之有罪垢,雖以同僚之阿好,亦不敢掩覆,而別創攻銓地之題目,反攻臺閣執法之論,不料新進言議之苟且,乃至於此也。僚臺,又以臣之昨年辭疏,謂之乘時闖機,欲售排軋之計,至以羞恥等語,謬辱深至,人之爲言,胡至於此極?昨年銓地,適當多臺之差出,盡枳許多無故在京之人,而只擧如臣疲劣在外者而間擬之,欲以掩人耳目,臣之受侮見輕,實爲難進之一端,故不得不陳此委折於辭疏,此臣情實之所不容已,其可曲避攻銓之嫌,而不得陳暴其情實乎?僚臺,專以攻銓地,爲持臣之資斧,公肆蹴踏,使臣不得一日容接於臺地,臣未敢知諂附銓地,迫逐臺官者,方可免羞恥之目耶。況其疏,專以公之一字,縷縷陳勉,而要其歸,則卒不免全自蹈於私意圈套,臣竊哂之。至如目以無嚴,律以問備,厭然欲自掩者,亦出於脅持之計,蓋臣愚意,以爲趙大壽·李彦純之事,不無輕重之分,則論劾救解之人,似宜區別,臣初不審量,擬律之際,略有所差等矣。追聞物議,則以罪重律輕,大加非斥,方欲引避加律之際,僚臺,反以此憑藉,汲汲攻斥,如恐不及,其所謂費心經營者,臣恐在彼而不在此也。臣以孤根弱植,不量時勢,妄欲採摭公論,糾正官邪,而猝被此無限醜詆,又勤未安之敎,將何顔面冒居於臺次乎?請命遞斥臣職。答曰,勿辭。
李台佐啓曰,掌令韓永祚再啓煩瀆,退待物論矣。答曰,知道。已上燼餘。
禁府,罪人張千連·尹震興,當日堂古介行刑。啓。
今春夏等褒貶,天摩僉使金應運,中,柔遠僉使鄭弼同,淸江萬戶朴景瑞,楊下萬戶朴禮昌,保山萬戶金九三,以上,下。
上在慶德宮。停常參·經筵。
下直,位羅萬戶尹河。
許玧啓曰,明日三覆相値,視事頉稟。傳曰,知道。
又啓曰,來二十一日輪對日次,取稟。傳曰,停。
又啓曰,吏曹參判尹趾仁,以情勢難安,詣闕外陳疏,纔已捧入,而參議李光佐,疏批已下,更卽牌招開政,何如?傳曰,允。
李台佐啓曰,卽伏見三覆入參人員進不進擧案,戶曹·禮曹堂上,無一人進參者,刑曹判書李彦綱,陳疏懸頉,除禮曹堂上奉使在外人外,竝卽牌招,以爲推移進參之地。莫重啓覆,秋官之長,尤不可不進參,亦爲牌招察任,何如?傳曰,允。
權尙游啓曰,卽者副校理朴鳳齡,身病猝重,不得行公云,故呈辭單子,捧入矣。修撰李世瑾,因臺論三度呈辭,雖不得循例更呈,而李世瑾呈辭未畢之前,朴鳳齡呈辭捧入,係是一來竝呈。臣矇不覺察,率易捧入,不勝惶恐,敢啓。傳曰,知道。
又啓曰,吏曹郞廳來言,今日爲政事命下,而判書趙泰耉被論,參判尹趾仁,參議李光佐,俱以病不來云。參判尹趾仁,參議李光佐,竝卽牌招開政,何如?傳曰,知道。
傳于李世最曰,刑曹判書李彦綱,更卽牌招。
有政。吏批,判書趙泰耉方遭臺啓,參判尹趾仁陳疏,參議李光佐進,承旨許玧進。兵批,判書崔錫恒病,參判權在外未肅拜,參議任胤元進,參知李震壽式暇,承旨李台佐進。
吏批啓曰,判書趙泰耉,方遭臺啓,參判尹趾仁,陳疏,小臣獨政未安,何以爲之?敢稟。傳曰,只出緊任。
以權忭爲司諫,金始煥爲執義,朴廷賓爲肅川府使,李相如爲三登縣令,孫景翼爲祥雲察訪,以崔壽海·鄭行百·柳述·李明浚爲護軍,金鼎臣爲司果,李嘉運爲司猛,李世□爲內乘。
李台佐啓曰,明日啓覆,兩司當爲入參,而憲府多官,或在外,或引避退待,無他入參之員。今日政新除授執義,待下批牌招察任,何如?傳曰,允。
又啓曰,明日啓覆,兩司當爲入參,而大司憲權尙夏,掌令沈宅賢,持平金東弼,竝在外,掌令韓永祚,持平宋成明,引避退待。新除授執義金始煥,啓請牌招矣。卽聞金始煥,適爲下鄕云。啓覆,只隔一宵,而憲府無入參之員,合有變通之道,何以爲之?敢稟。傳曰,執義金始煥改差。政官卽爲牌招,開政差出。
有政。吏批,判書趙泰耉,連遭臺啓,參判尹趾仁,有拘忌,參議李光佐進,承旨李世最進。兵批,參議任胤元進,承旨李世最兼進。
吏批啓曰,判書趙泰耉,方遭臺啓,參判尹趾仁,以痘患拘忌不得入來,小臣獨政未安,何以爲之?敢稟。傳曰,只出緊任。
又啓曰,朔州府使南世興,以五考守令,二次居中。己丑年秋冬等中考,雖因赦蕩滌,三年窠守令,二中罷職,自是法典,朔州府使南世興罷黜,何如?傳曰,允。
以李明浚爲執義,李岐爲朔州府使,金始煥爲護軍。
持平宋成明啓曰,臣猥上短疏,過承優批,感與媿竝,益無所措。及伏見僚臺避辭,極其張皇,詬辱臣不已,噫,僚臺怒臣,甚矣。蓋其所論新啓,若只據事理,平心說去,則必不下無嚴字於問備之啓也。到今謂之將欲加律,臣恐其太窘遁也。臣疏,非有毫髮爲兩臣銓官地,只是覷破其用意崎嶇處,故不得不竝論於斥私之疏矣,今反譏臣以私意耶?僚臺,前年進一疏,逐銓官,今年發一啓,逐銓官,平生伎倆,不出於此,則雖欲免攻銓地之目,得乎?許多醜悖之說,臣不欲與之較挈,同歸一套也。雖然,旣被其無限反詈,臣何可淟涊仍據於臺席乎?請命遞斥臣職。答曰,勿辭。
李台佐啓曰,持平宋成明再啓煩瀆,退待物論矣。傳曰,知道。
領議政徐宗泰箚曰,伏以,臣以薄材蔑識,久叨萬萬不敢當之地,隨事憒憒,動失職責,而不厭群議者,不可悉數,臣固已日夕悚懍矣。昨伏見憲臣應旨疏本,其論相臣私意之弊,有曰,名器,大臣何敢私也,而廟堂尉薦,輒擧姻族,臣於此竊不勝瞿然慙懼之至。昨年以來,臣猥處右席之故,凡於廟堂薦望,臣輒議之,或以其官序,或因其宿望,久次其間,不得避姻親近族之嫌者,有之。臣則妄自以謂非今伊始,或不必拘,而平素樹立,不能信服於人,人言之來,烏得免哉?其疏又云,庶官小邑,苟一官觖,大臣之請,紛然竝造兩銓之門,此必有所指而發也。臣本不能放縱行私,而情私所在,曾不免一二干托於銓路,反自顧省,亦深愧恐矣。臺司之抨斥大官,在公體爲美事,亦於私義,深爲規益,而第今所論列,語意至重,罪釁彰著,其不敢晏然於表率之地者,決矣。伏念臣衰病旣劇,全乏材具,使百務委廢,無以稱聖上責勵之旨,宜被斥退,久矣,尙今仍授病國之罪,何待臺言?敢暴肝膈至懇,仰請嚴命,伏乞聖慈,亟賜罷斥,以幸國事,不勝幸甚。取進止。答曰,省箚具悉卿懇。憲臣疏語,非有深意,卿其安心勿辭,速出視事。仍傳曰,遣史官傳諭。
右議政趙相愚箚曰,伏以,臣年深疾痼,元氣甚弱,凡有勞悴,輒致傷損。頃於兩日啓覆,歸輒犯夜,霜露所侵,感傷非細,手脚拘攣,坐臥須人,聲音澌濁,言語未了,廢食廢睡,呻痛彌日,日昨鞫坐,一未進參,且於明日三覆,萬無自力入參之勢,在臣分義,惶悚悶蹙,已不可言,而昨伏見憲臣疏本,盛論近來奔競趨湊之弊,至謂諸大臣之請,紛然竝造於兩銓之門,臣於是尤不勝愧恧懍惕之至。大抵奔趨干囑,固爲近日之痼弊,臣亦惡之,而若夫大臣之以公體,送言銓地,卽古例然也,故臣亦有一二據例言及之事矣。今臺疏至此,此莫非如臣無似,冒居久瞻之地,不能矯弊鎭俗之致。伏乞聖明,憐臣病情,察臣負犯,亟削臣職,以謝臺議,不勝幸甚。答曰,省箚具悉卿懇。有疾未參,別無所傷,憲臣疏語,非有深意。卿其安心勿辭,俟間視事,以副予望。仍傳曰,遣史官傳諭。
刑曹判書李彦綱疏曰,伏以,臣於憲府新啓趙大壽事,有不敢晏然者。當初收敍之請,儒臣雖先發其端,臣於俯詢之下,亦有所繼陳,則其罪宜無異同,而糾劾之論,强加區別,其爲悚恧不安,視向來儒臣疏中靡然之斥,尤萬萬有加焉。且臣伏見開城留守金萬埰疏本,以孔又聖之旣配旋査,大加譏斥,臣不勝瞿然而繼之訝惑也。又聖之厭避軍官,其習可惡,因其請罪之啓,施以充軍之律者,法固當然,而志學訟冤之言,雖不足取信,若其身係防營,不得自由云云。如非誣罔,則亦與無故厭避者,有間,此所以有査問之請,而覆啓之辭,旣曰因松都嫉嫌,不送軍官傳令,必無是理云爾,則此果出於致疑之意,而今其爲言,若此,臣誠未曉也。見今畿營査本,啓下本曹,臣旣以此事被斥,則事體所存,不可冒嫌覆奏,以益其疑怒,卽此一節,已爲臣難冒之端,而至於臺啓方張之日,臣以同罪之人,諉以名漏臺章,抗顔就列,揆諸廉義,斷無此理。親臨三覆,只隔一宵,而將不得隨參於諸臣之後,所帶刑官之任,必須及時變通,然後可無臨急狼狽之患,故乃於縮伏俟罪之中,冒上辭本,見阻喉司,一倍悶踧。此際召牌下降,而其在義分,豈不欲竭蹶趨承,而情勢臲卼,竟未祗赴,違慢之誅,無以自贖。玆敢席藁露章,仰請處分,伏乞聖明,俯賜諒察,亟遞臣本職,改授無故之人,使刑官得以備員,入侍於審問之日,千萬幸甚。答曰,省疏具悉。詢問之下,各陳意見,自是常事,元無嫌端,査問之請,意在詳審,過當之斥,不必深嫌。卿其安心勿辭,速出行公。啓下査本,亦卽覆奏焉。已上燼餘
左議政金昌集箚子。大槪,臣於憲臣之疏,有不敢自安,敢陳危懇,冀蒙鐫罷,以謝人言,以安私分事。入啓。答曰,省箚具悉卿懇。臺臣疏語,非有深意,卿其安心勿辭,速出視事,以副予望。仍傳曰,遣史官傳諭。
吏曹參議李光佐疏。大槪,荐遭劘切之言,決難仍冒於職次,而召命遽降,不敢坐違,謹詣闕外,露章哀籲,伏乞亟命鐫遞臣職,以幸公私事。入啓。答曰,省疏具悉。爾其勿辭,從速察職。
吏曹參判尹趾仁上疏。大槪,情勢危蹙,尋單請急,實出於萬不獲已,而卽因開政之命,至有牌招之擧,嚴畏分義,不得不來詣禁門之外,而又於臺臣之疏,論斥銓官,極其深切,揆以公法,決不可一刻仍冒於政司。且臣之孫女,患痘疹數日,而未及出避,旣自犯染,有難冒進於淸禁之中,玆敢封章徑退。伏乞聖慈,亟命遞罷臣職,仍治臣罪,以幸公私事。入啓。答曰,省疏具悉。卿其勿辭,從速察職。
禮曹判書尹德駿,再牌不進後上疏。大槪,臣情病濱危,宛轉牀褥,洊召之下,不得祗赴,乞蒙遞免,以肅朝綱,以安私分事。入啓。答曰,省疏具悉。卿其安心勿辭,從速行公。傳曰,刑曹判書李彦綱,更卽牌招。
判府事李頤命箚子。大槪,臣於憲官之言,不敢晏然,乞蒙譴斥事。入啓。答曰,省箚具悉卿懇。臺言別無深意,卿其安心勿辭,速出行公,以副予望。仍傳曰,遣史官傳諭。
京畿監司書目,高陽呈,以大司諫李晚成辭職上疏上送事。啓。答曰,省疏具悉。疏末所陳,得宜,更令該曹稟處。卿其勿辭,從速上來察職。
上在慶德宮。停常參·經筵。
許玧啓曰,明日常參·經筵取稟。傳曰,停。
尹世綏,以都摠府言啓曰,今日入直軍士,當爲中日習射,而啓覆相値,不得爲之之意,敢啓。傳曰,知道。已上燼餘
備邊司啓曰,曾在乙丑,以官婢作妾率蓄者,及守令私與者,不推還者,皆以制書有違律論,不發覺監司,亦論罪事,受敎,而年久而法不行,故己卯臺官,以官屬納物免役之類,一倂刷還事,論啓允下。庚辰又申禁之後,率蓄官妓之類,或有初不下送者,或有初則下送,旋卽率來者,査啓從重科罪,論啓允下。辛巳又因重臣所啓,如有率來,則監司·守令,一倂論罪事,嚴明申飭之意,下敎。甲申臺官,又以己卯後免賤免役者,還賤還役事,論啓允下,而以恩典免賤免役,而非族屬冒稱者,亦令以己卯爲限査覆矣。朝家前後,申嚴此禁,而慢不擧行,至於西北兩道,則法意比他道尤重,雖其應爲免賤免役之類,自前只除賤案,不應官役而已。不得移其本土,而近則擧皆任意率來,此又可駭。納物免役之類,亦有不費其錢財,憑藉官力,或稱軍器備納,或稱賑資補用,或稱推刷陳告,巧作諸般名目,而夤緣圖得者,又有元不免賤免役,而請囑本官,公然率去者,以朝官而犯此科者,固屬違法,而幕屬·衙客·譯胥·鄕品之徒,亦有肆然率蓄,以致邦禁不行,官屬日縮,事極寒心,不可不更爲別樣嚴飭矣。己卯以後,納物陳告免賤者,及冒稱族屬而免賤免役者,假托役名而不立役者,令該曹·該院·本官,一一査出,竝與其率蓄者姓名,懸錄成冊,上送本司,以爲刻期下送,還賤還役之地,而若其元不納物之類,則不必定其年限,毋論久近,一體刷還。營屬·驛屬,雖不在前日臺論中,亦當一體査出,而凡諸冒法率蓄,不卽還送者,乍送而旋爲率來者,及監司·守令之掩置不報者,雖報而不卽刷還〈者〉,竝依法科罪。西北則不爲還賤還役者,與己卯以上所不査覈者,竝令刷還本土,成冊上送,宜當。以此分付,何如?答曰,允。
又啓曰,北漢城役,三軍門分授,自四月初三日,始役,體城·女墻,至九月鱗次畢役,而門役,今始完畢,所築周圍步數尺數用下物力,別單書入之意,敢啓。答曰,知道。備局謄錄
□□上御景賢堂。三覆入侍時,東,領議政徐宗泰,左議政金昌集,左參贊李墪,禮曹參判金鎭圭,左尹朴權,吏曹參議李光佐,戶曹參議李□□,執義李明浚,獻納梁聖揆。西,判府事李頤命,錦平尉朴弼成,領敦寧金柱臣,兵曹判書崔錫恒,刑曹判書李彦綱,韓城君李基夏,礪城君楫,刑曹參判趙泰東,工曹參議李敏英,刑曹參議洪重夏,副校理洪致中,修撰權詹,行都承旨權尙游,左承旨兪命雄,右承旨許玧,左副承旨尹世綏,右副承旨李台佐,同副承旨李世最,注書金尙奎,記事官黃懰,假注書權宏,記事官金在魯。李台佐進伏曰,何囚先達乎?上曰,京囚先讀。台佐曰,三覆則自前只以親問及大明律奏之矣。上曰,鄭二昌推案讀之。台佐讀之。上曰,此罪則初覆時,旣無容恕之議矣。大臣之議,何如?宗泰·昌集曰,法外更無所議。上曰,僉議,何如?諸臣皆以法對。上曰,依律。李頤命·權尙游進伏曰,日氣陰寒,閉門,何如?上曰,閉門,則頗熱矣。尹世綏,讀京囚放火罪人安光〈推案〉。上曰,承服招,讀之。世綏讀之。上曰,大明律讀之。世綏讀之。上曰,照律相當,更無他議矣,何如?宗泰·昌集·頤命曰,法外更無可疑。上曰,僉議,何如?諸臣皆以律對。上曰,依律。權尙游,讀京囚殺人崔二宗推案。上曰,承服招,讀之。尙游讀之。上曰,大明律讀之。尙游讀之。上曰,此罪亦無他議矣,何如?宗泰·昌集·頤命曰,殺人明白,法外何達?上曰,僉議,何如?諸臣皆以法對。上曰,依律。尹世綏,讀京囚淫行罪人命愛推案。上曰,承服招,讀之。世綏,以者斤阿只名讀之。諸臣正之。上曰,初則以阿只爲名矣。上曰,續錄讀之。世綏讀之。上曰,大抵死罪,然後入於啓覆,而三覆之意,蓋求生於必死也。三年文案甚多,一毫如有可恕之道,則酌處似宜,而此與恣行淫辱瀆亂,有異,專由於萬運毆逐之致矣。宗泰曰,三覆求生之意,誠如聖敎矣。昌集曰,蓋萬運性行怪惡,毆打命愛,不堪其苦,至欲投江。常時雖無行淫之意,出去後無難適人,以士族之女,失行狼藉,終不可容貸矣。頤命曰,死罪甚多,如有一分可恕之端,則以聖上惻隱之心,宜傅生議,而此罪人,則外議無他。當初投江之意,元不明白,出去之後,自願爲通津人之妻,無異於踰墻鑽穴,臣未知其可恕矣。上曰,僉意,何如?弼成曰,失身旣無可疑,博詢處之,似宜矣。柱臣曰,雖與恣行淫慾,有間,而若無萬運毆打之事,則尤無一分可恕之道矣。錫恒曰,與無端行淫,有間,而以士族之女,甘心失行,決難寬恕矣。彦綱曰,萬運性行無狀,雖或毆逐,士女,寧可昏夜出奔乎?且出去後失身狼藉,風敎所關,決難容恕矣。基夏曰,諸臣,旣已陳達,小臣亦無異議。墪曰,常時萬運之性行無狀,雖或毆逐,而命愛,如有士夫之心,則固當避去其同生家,而不此之爲,乘其過去船隻,任意出去,出去後自爲修書,願爲通津人之妻,其所設心,非行淫而何?萬運,初以殺妻承款,而終不得命愛,則萬運幾不免殺妻之罪,此而若恕,則非樹立風敎之道矣。楫曰,士女失行,寧有可恕之道乎?鎭圭曰,初覆旣已陳達矣。聖明,以異於行淫,爲敎。此雖出於萬運之毆逐,而出去之後,甘心於失身,瀆亂風敎,則難免矣。士女失行而抵罪者,祖宗立法之意,蓋亦有在,豈可輕易寬恕乎?權曰,求生於必死,莫非欽恤之至意,而命愛,則當初出去,雖緣萬運之毆逐,末終所爲,極其無狀,瀆亂之罪,烏可免乎?泰東曰,行淫瀆亂,則甚矣。以士族之女,自願爲通津人之妻,風化所關,不可不正法矣。敏英曰,初覆旣已仰達矣。失行明白,法外何達?重夏曰,當初出去,有異恣行,誠如聖敎,而出去後未免失身,法外何達?聖揆曰,恣行瀆亂之狀,諸臣旣皆陳達,斷不可容貸矣。詹曰,當初出去,雖緣其夫之迫逐,而隨其行船,獨爲出去,元非士女之行。且各人招辭,旣無投江之事,則烏不無恣行之罪乎?彦綱曰,李相萬處,終不査問,獄案,蓋亦未備,追後聞之,則元無投江之事矣。頤命曰,初若投江,則不無可恕矣。詹曰,李相萬事,何不詳哉,而直隨行船,自願適人,終未免瀆亂矣。上曰,依律。鎭圭,以秋間江華奉使時所聞語,始爲陳達,而語音低微,故上曰,奏語未詳,高聲,可也。鎭圭曰,秋間奉使江華時,推出李萬運族屬,則通津邑,應有一里兒言內,金二萬之家,有所未見之女人,而似非常人云。里兒,亦知非常人女子,則金二萬,豈有不知之理乎?命愛,旣以士女論罪,則愁得·金益齡之罪,尤重矣。上曰,此漢等,當初刑推放送乎?彦綱曰,然矣。宗泰曰,金鎭圭所達,是矣。命愛行裝,雖有三字缺,觀其言貌,萬無不知之理,而指送通津下吏之狀,極爲痛駭,例刑一次,則太輕矣。昌集曰,金益齡,豈有不知之理乎?例刑則太輕矣。愁得,雖曰女人,亦不可不重治。頤命曰,金益齡,若論以奸夫律,則過矣,而不爲試問,更爲刑推,似宜矣。宗泰曰,無訊問之事,而刑推,何如?鎭圭曰,我國,惟以名分爲重,愁得居間用巧之狀,旣已難掩,嚴刑以懲,似不可已矣。上曰,初旣一次施刑,今又加刑,有異前例。例刑一次太輕云者,雖不無意見,而刑推之外,亦豈無處分乎?以施徒配之律,似宜矣。彦綱曰,當初推問時,旣以犯分之罪,施刑一次,其時群議,皆以命愛,有若常人之失身者然。若以士女論罪,則金益齡等,當用奸夫律,而今者有此更刑之議,詳量處分,似宜矣。上曰,金益齡則定配,愁得則徒配,可矣。尙游曰,大凡用律,自有歸屬,若以金益齡,旣知其命愛之爲兩班,則當用奸夫律,有所不知,則似無可罪,到今謂其萬無不知之理,而論罪,則定配,亦何罪乎?果以疑似言之,則刑推更問,明白定罪,容或可也,而謂之必知而論罪,則有非審克之道。缺若明白定罪,則其律,豈止於徒配乎?更思之,則旣已施刑,姑置之,可也。宗泰曰,萬無不知之理,而情狀絶痛,故敢達矣。權尙游之言,不無所執,而雖非當法,亦或有風習之痛惡者,則豈不刑推乎?權曰,權尙游所達,是矣。兩班常漢,名分懸絶,朝家固當區別處分,益齡,雖曰不知,通津村童,亦知之則留連數十日,寧有不知之理乎?情狀則絶痛,而若不明白論罪,則亦乖用律之道。更問其當初緣由,而一次嚴刑,何如?上曰,謂之必知,而一樣連刑,亦爲不可矣。昌集曰,當初豈不知其兩班常漢乎?重夏曰,今雖更爲刑推,而直招與否,亦未可知矣。鎭圭曰,小臣,非有特立意見,而權尙游所達如此,特用懲勵之典,似宜矣。但命愛,旣以一律論之,則率去人益齡及指送人愁得,罪豈止於一次刑推乎?許玧,讀外囚殺人罪人次龍推案。上曰,大明律讀之。玧讀之。上曰,此罪,似無他議矣,何如?宗泰曰,以刃刺傷,更無可議。但常時旣無積怨,且死者年稍長,則次龍初無缺之事,或似偶然誤刺,而年旣十五,異於稚孩,則法難容恕矣。雖非故刺,殺人則分明,但年幼可憐,而亦非不可刑之年,在法難貸矣。頤命曰,年幼可矜,而法則十二歲以上,皆當用刑。且當初拔刃,不無害人意思,有難容恕矣。上曰,僉議,何如?弼成曰,雖曰年幼,法難容貸。錫恒曰,有異誤殺,法外何達?墪曰,年則雖幼,拔刃刺腸,四日而死,寧可容恕?鎭圭曰,年雖幼稚,法難容恕。權曰,年旣幼稚,亦非故殺,情雖可憐,法則難貸。光佐曰,情雖可憐,而異於無知小兒,法外何論?詹曰,年雖幼稚,法文則亦非不可刑之年,更無可議矣。此外諸臣,皆以法對。上曰,依律。缺讀外囚殺人罪人康乃先推案。上曰,初覆,以似有可恕之意,下敎矣,何如?宗泰曰,屍狀中,似有庫庫被傷之痕,而觀其文案,則果是戲殺。情雖可恕,刃傷分明,翌日鷄鳴,仍卽殞命。且無屍親實因,獄情未能明白,初覆時,以似有逢打,不無可疑之意,亦有所下敎矣。傅之生議,於法,何如?昌集曰,雖非故殺,旣傷於渠之鎌末,一日之內,仍卽致斃,且戲殺,法當償命,似無可恕矣。頤命曰,求生於必死者,正謂此等事也。初無相鬪之事,而負背相戲之際,致傷於鎌末,而至殞命。參以情法,用施好生之德,可矣。上曰,僉議,何如?弼成曰,有異故殺,情三字缺,柱臣曰,初以沐浴好意,有此意外戲殺之擧。戲殺,法雖償命,於此等事,所當參諒容貸矣。錫恒曰,初覆,旣有所仰達矣。戲殺,法雖當死,而原其情,則斷無傷害之念,其在好生之德,當恕此等罪人也。彦綱曰,當初以沐浴好意,携握而往,少無傷害之意,情則可恕,而旣無屍親實因,且屍狀中,似有庫庫逢打之痕,此不無疑端矣。上曰,以此推官,蓋已推考矣。錫恒曰,與朔州崔相建事相類,而此則尤輕矣。基夏曰,初以好意同往,相持之際,傷於鎌末,以至殞命。原其情,則斷無故殺之意,其在好生之德,合有容恕之道,臣意亦與諸臣無異矣。墪曰,戲殺·誤殺,在法當死,臣未知其可恕矣。鎭圭曰,臣意與墪同矣。權曰,文案雖未詳知,而戲殺明白,以結案捧招論之,則緣渠而死云者,足見其情,群下,雖以法對,而此等罪人,自上參諒貸死,無妨矣。楫曰,戱殺,法雖當死,而參情容貸,亦無妨矣。泰東曰,戲殺,法雖當死,而若盡以法論,則啓覆中,寧有可生之罪人乎?此則戲殺中尤輕,初覆時,臣意則旣以可恕,仰達矣。此若貸死,則於好生之德,尤有光焉。敏英曰,雖非故殺,而刃傷分明,法外何達?重夏曰,初覆時,臣有所達矣。此罪人,誠有可恕之情。缺光佐曰,缺法外何論?聖揆曰,殺人至重,且見文案,則旣無屍親實因,康乃先,亦不發明,且似有逢打之痕云者,似甚可疑矣。錫恒曰,此則誤達矣。頤命曰,刃痕·傷痕,有異矣。聖揆曰,旣無屍親,有難容恕矣。致中曰,法難一撓,更無所達。詹曰,雖以好生之德,有此博詢之擧,而論以法文,更無可議矣。上曰,因戲誤刺,終至殞命,則其初,無欲害之意,灼然可見,特爲減死定配。兪命雄,讀外囚殺人罪人李將乭屎推案。上曰,親問讀之。命雄讀之。上曰,大明律讀之。命雄讀之。上曰,此罪,何如?宗泰曰,依律之外,更無所議。昌集·頤命曰,法外更無所達。上曰,依律。李世最,讀外囚謀殺人罪人者斤阿只推案。上曰,親問讀之。上曰,大明律讀之。世最讀之。上曰,初覆,已示難赦之意。其時雖有容貸之論,而觀其推案,則終不免加功之律。當初纘益,在房中時,六字缺仁淸顚仆之際,賴其明火,知其纘益去處而殺之,仁淸,亦以此缺其加功,明矣。且仁淸之欲殺纘益,非一朝一夕之故,則者斤阿只,萬無不知之理。此而若生,則申纘益,尤爲抱怨矣。宗泰曰,觀其文案,則其爲加功,明矣。初覆時,或以爲者斤阿只之謀殺纘益,似無是理。只以擧火之故,斷以加功之律,有欠原情之道,以此或有傅生之論,而殺獄至重,詢問處之,似宜矣。昌集曰,參以事理,則者斤阿只,必無謀殺纘益之意,觀其宣玉招辭,則與者斤阿只,同謀分明,有難容恕矣。頤命曰,他人,若入於此獄事,則別無可疑之端,而第仁淸,潛奸纘益之妻,則仁淸之妻者斤阿只,必無謀殺纘益之事,而若以拘持避去之人,論以加功,則擧火亦然,難免加功之罪矣。數行缺彦綱曰,初覆,旣已仰達矣。更觀推案,則今夜汝家,必有作變之事,若深睡則告之云者,情亦可疑。上曰,同謀,分明矣。彦綱曰,上敎如此,且以明火之故,知其纘益之去就而殺之,不可容貸矣。基夏曰,法外更無所達矣。墪曰,者斤阿只,謀殺宣玉之本夫,雖似情外,而論以法文,則聖敎至當矣。權曰,小臣則未見推案,而今承上敎,則謀殺分明,法外何達?敏英曰,當初擧火,未知其必出於助成,故或有原恕之論,而今此考律之下,更何所達?重夏曰,原其情則未能的知其謀殺,而纘益之死,蓋由於明火,其爲加功,必矣。光佐曰,本案,臣未盡見,有難的知,而者斤阿只,若有謀殺纘益之意,則初豈告其子乎?明火一款,雖無謀殺纘益之意,其夫死生六字缺,纘益未出之前,或擧火而照於房內矣。上曰,纘益出門時,明火矣。泰東曰,倉卒擧火,則其出門亦何能必知乎?大成曰,初覆,旣已仰達矣。當初旣知其必殺之意,而隨夫擧火,非加功而何?明浚曰,同謀分明,且火光之下,纘益不得藏身,終至殞命,非加功而何?或以爲火光之下,纘益欲其避匿云者,臣未知其可矣。聖揆曰,纘益之死,專由於者斤阿只擧火之故,加功則分明矣。致中曰,文案雖未詳見,而論以常情,則萬無同謀欲殺之意,小臣淺慮,則不無一分可恕之道矣。詹曰,當初謀殺時,旣言其子,則末終擧火,似未必出於有意,此在賤慮,合有可恕之道,趙泰東所達,是矣。台佐曰,小臣待罪該房,詳見文案,今於天威咫尺之下,豈以疑事,有所開口乎?大抵罪人,或有一分可恕之情,則以欽恤之至仁,法外亦當有求生之道。三覆是已,今此者斤阿只之獄事,觀其文案,則雖似加功,而原其情,則臣未知以何罪名,歸之加功乎?治獄之道,必須盡得情狀,然後當死者,可無冤恨。明火一款,渠則出於不知不覺云,而不爲更問,論以加功,似不無冤。此獄肯緊,惟在於明火,若出於有意,則當置死地,出於無心,則宜傅生議。以此更問後,果以有意謀殺,明白納招,則依律處斷,亦似未晚。臣意,則合有更査之擧矣。頤命曰,權尙游,初覆時,旣以此事,至承嚴敎,而更達如此,有懷必陳,實甚可貴。一罪人之姑徐正法,亦無所妨,令本曹更問後處之,似宜矣。彦綱曰,更無可問之事矣。其時擧火,果出於不知不覺,則當初,宜其發明,而承服時,始發不知不覺之言乎?纘益父子深睡之後,告之云者,與知其謀,則分明此罪人,不可以常理論之矣。上曰,自初預知,而不知不覺之說,極奸矣。光佐曰,以當初告於死者之子,觀之則似非同謀,而結案,蓋亦未明矣。詹曰,以不知不覺之說,捧其結案,蓋未明矣。彦綱曰,雖云不知不覺,旣因其火光而殺之,則豈有容恕之端乎?上曰,蓋因其火光而殺之矣。宗泰曰,結案則終未分明矣。尙游曰,承服文書,必得實狀,然後可以處斷矣。宗泰曰,渠之招內,明火一款,出於謀殺之意,然後正法,方可分明矣。錫恒曰,不知不覺云者,似是泛稱矣。台佐曰,今日諸臣所達,各陳情法,而其在審克之道,必須得其情,然後可以處決矣。彦綱曰,小臣則終不知其未分明矣。頤命曰,李彦綱所達,雖然,而終有所未盡。一罪人之來歲就死,有何所妨,而不爲更査乎?彦綱曰,此事,惟在於自上處分,而罪係應死,不必更査矣。尙游曰,雖或有常理外事,而以此終置死地,則必駭聽聞,當初果爲預聞其謀,而旣言其子,則二行缺。宗泰曰,李光佐之所達,是矣。當初預言其子,使纘益欲其避禍,則似必無同謀欲殺之意矣。鎭圭曰,原情則似非加功云者,有所不然,獄案雖有未詳,而行凶時,隨後同往,則同謀,分明矣。大成曰,不知不覺云者,雖涉可疑,而蓋因其火光而殺之矣。光佐曰,同在一室,必無不知之理,而隨去一款,則行兇時,其夫之死生,亦未可知,故似不無偕往觀後之意。結案則終不明白,權尙游所達,是矣。必也自其口吐實,然後可以正法,不知不覺云者,有非吐實。仁淸言內,雖曰因火光殺之,而者斤阿只招辭,則終未得實狀矣。尙游曰,凡獄事,盡覈其實,然後論其死生,自是當法,而徑先處斷,恐有妨於審克之道矣。擧火一款,雖似加功,而覆囚之意,必也詳察情犯。群議無少參差,然後可以論殺,雖差退一年,更爲査問其未盡處,似宜矣。泰東曰,今豈可更問乎?原其情,則似不能無疑,合用罪疑惟輕之典矣。大成曰,無可疑之事矣。上曰,觀其宣玉·仁淸招辭,則自初至終,預謀分明,殺之者,雖是聲發·仁淸,而晦夜明火,使知其去處者,乃者斤阿只,則罪疑惟輕之說,終未知其得宜。者斤阿只,若或得生,則未免失刑,而尤增纘益之冤。人君雖曰好生,而如許之罪,決不可容貸矣。鳳齡曰,不知不覺之說,亦何可盡信乎?鎭圭曰,決案未明,更問則可知,而趙泰東罪疑惟輕之言,未可知矣。上曰,張必達殺子情狀,雖極凶慘,以一子之故,盡殺其父母,有所過重,而夫女之情跡,尤爲絶通,故夫女,則快正邦刑,必達,則欲爲減死,而者斤阿只,豈有可生之理乎?宗泰曰,夫女,雖或可生,而必達之罪,寧可容貸乎?上曰,依律。此而若生,則於國未免失刑,而在纘益,尤增冤恨矣。李台佐,讀外囚殺人罪人孔守迪·李順萬推案。上曰,親問讀之。台佐讀之。二行缺昌集曰,殺害時一人,則以眞木打之,一人,則刺殺,孔守迪,亦不可獨爲加功矣。頤命曰,李順萬,則包藏凶謀者,久矣。孔守迪,則因其債事,猝然生意,情狀俱爲絶痛,而與久遠謀殺者,有間。竝用斬律,未知何如。上曰,僉意,何如?弼成曰,順萬,殺其妹夫,尤爲凶慘矣。上曰,所問者,竝斬與否矣。錫恒曰,下手則雖同,而先後有間,該曹推案中,有所區別,得宜矣。宗泰曰,順萬,則經營謀殺,而守迪,則猝然生意矣。彦綱曰,貧寒之人,牛貰錢,每每侵督,則必欲殺之。順萬,則非一朝一夕之故,而守迪,則因順萬而有此同謀之擧。論其輕重,則順萬爲首,守迪爲次,當初該曹,以此入啓矣。守迪同謀,亦不分明,而順萬爲造爲,則似有間矣。楫曰,罪狀俱極凶慘,而孔守迪,以牛貰之故,必欲殺害,同律,似宜矣。權曰,造爲則順萬當之,國法有所區別,斬與絞,雖分,而此兩罪,則竝用一律,無妨矣。泰東曰,當初啓聞時,兩漢之罪,無異,而該曹,以李順萬爲造爲,孔守迪爲加功,其所區別,得宜矣。敏英曰,謀殺時,兩漢旣已同力,無可區別,而首犯則順萬當之矣。重夏曰,兩罪似有差別,依該曹論啓處之,似宜矣。光佐曰,兩罪雖有先後,而孔守迪亦有謀殺之意,則難免造爲,竝斬,似宜矣。大成曰,同氣爭財,尤極絶痛。守迪,若爲順萬加功,則雖或有間,而守迪,亦旣謀殺,同律,似可矣。明浚曰,當初順萬,雖是造爲,而殺害時,旣已同謀,不宜異同矣。聖揆·致中曰,順萬,雖曰造爲,而守迪,元非順萬指麾,則不可差別矣。詹曰,兩漢旣已同謀殺害,而守迪,先爲下手,似無差別矣。台佐曰,斬與絞,大抵同罪,若守迪獨當,則宜用鬪毆之律,而殺獄至重,造爲·加功,法旣有別,竝用一律,亦涉未安矣。光佐曰,守迪,若或獨當,而旣已謀殺,則非鬪毆矣。彦綱曰,孔守迪,若獨當,則亦難免謀殺,而或斬或絞,元非失刑矣。上曰,竝依律。□□□,讀外囚殺子罪人張必達·夫女推案。上曰,情狀俱極凶慘,而夫女,尤爲絶痛,夫女,論以一罪,何如?宗泰曰,情狀萬萬痛惋,竝付一罪,固無可惜,而因其一子之故,盡殺其父母,有所過重者,誠如上敎,若以情犯,有所區別。夫女,雖或勸誘,必達,若牢拒不聽,則夫女,似無奈何,且以家事任長之規,言之,必達,尤爲凶慘,而不可容恕矣。上曰,盡殺其父母,有所太過,而夫女,終未免首惡矣。予意則夫女,欲置死地,大臣之意,何如?昌集曰,法文中父殺子,雖無償命之律,而受敎中,有情狀絶痛者,論以一罪。必達,惑於後妻,戕殺其子,行凶節次,亦且慘毒。必達情狀,尤爲絶痛。夫女雖曰其母,旣無人理,敎誘其夫,必欲戕害者,俱極凶慘,竝施極律,似爲得宜矣。上敎,雖以一子之故,盡殺其父母,有所持難,而觀其文案,則兩罪,寧有可生之理乎?上曰,情狀俱極凶慘矣。頤命曰,父殺子,法文中,以徒三年論罪,而先朝受敎,旣以一罪論斷,則不可容貸矣。上曰,此非先朝受敎,乃當宁受敎,而用意凶慘者,則論以一罪矣。頤命曰,夫女,雖曰造爲,而必達,信聽其言,戕殺其子,行凶節次,亦極慘痛。若欲區別,則必達,宜先伏罪矣。上曰,僉議,何如?弼成曰,用意俱極凶慘,宜可竝殺,而若欲區別,則必達尤痛矣。柱臣曰,設有大罪,所當告官,而私自擅殺,情狀極凶,宜可竝殺。若以好生之德,必欲區別,則必達,尤爲絶痛矣。上曰,致其戕殺者,莫非夫女所爲也。錫恒曰,海濱遐遠,王化不沾。受敎中用意凶慘者,論以一罪,正謂此等事,而與龍岡罪人事,頗相類矣。上曰,其時亦已減死矣。錫恒曰,以其年八十之故,減死,而此等罪,有關風敎,竝置死罪,宜矣。彦綱曰,此事關係風化,律文中,父殺子,雖非極罪,而若論其凶慘情狀,則豈有過於此罪者乎?墪曰,以一子之故,盡殺其父母,有所持難者,蓋出欽恤之至意,而此則人倫之極罪,固當依受敎處斷,不宜區別矣。楫曰,殺子中,情狀極凶,兵判所達,是矣。台佐曰,君父之前,所當擧其名陳對,而泛稱兵判,事體未安,推考,何如?上曰,此則異於朝臣,入侍頗稀,奏對未熟,勿爲推考,可也。鎭圭曰,若以律言之,亦不可殺一,而受敎之意,蓋亦有在。此則人理滅絶,寧有區別之端乎?竝殺,宜矣,而大臣·諸臣所達生殺之論不一,臣意則一遵受敎正法後,可以明人倫矣。權曰,一子之故,殺其父母,有所過重者,誠如上敎,而論其罪犯,則夫女之敎誘其夫,必欲戕殺者,罪固難赦,必達之信惑後妻,擅殺其子,情甚絶痛。雖以好生之德,有此持難,而臣意則兩罪人,竝用極律,然後可以懲他人,而扶彝倫矣。泰東曰,一子之故,盡殺其父母,上意有所矜憐,而若欲殺一,則家事旣有任長之規。且自以其手戕殺,則必達,寧有可生之理乎?夫女之百端敎誘,必欲殺害者,情亦絶痛,臣意則不宜區別,一體論殺,實無所過矣。敏英曰,必達,以其手戕殺,夫女,勸其夫謀害,兩罪俱有當律,而一生一死,萬無是理矣。重夏曰,律文中,父殺子,不以極罪論之者,或慮其末世之有變,而受敎中用意凶慘者,論以一罪,此罪人,情狀懼極絶痛,諸臣皆曰可殺。第父子間倫理至重,因其一子之殞命,盡殺其父母,似爲過重,而家事自有任長之規,必達,罪固難赦。蓋必達,常時惑於後妻,失其常性,信其膚受之讒,作此人倫之變,以此觀之,則夫女之百般敎誘,必欲戕殺,用意尤極凶慘者,誠如聖敎矣。光佐曰,以殺一子之故,盡殺其父母,有所持難者,蓋爲其人倫之輕重,而此罪則情狀俱爲絶痛。自以其手,戕殺其子,是豈人理之所忍乎?前日受敎,亦慮此等事也。旣遵受敎,則一體論斷,似合於懲後,而必欲殺一而生一,若非夫女,則必達,豈至於此乎?夫女,當置極律。數行缺宗泰曰,夫女之爲必達後妻不久,大抵常人,不識義理,有異己出,勸誘謀殺者,有同造爲,而罪犯則必達尤重,如欲殺一,則必達宜死矣。律文中,父殺子,論以徒配者,蓋重人倫之意,而有若君臣尊卑之間,以此觀之,則盡殺其父母,有所過重者,誠如聖敎矣。昌集曰,父母之殺子,律難輕議,而受敎中情狀絶痛者,論以一罪,則兩罪人,固當一體論殺,而至於一生一死,則恐未免爲失刑之歸矣。致中曰,情狀俱爲絶痛,兩罪,元無差等,固當一體論斷,而以一子之故,盡殺其父母,有所過重者,誠如聖敎,必欲一生一殺,則夫女,宜置死地矣。詹曰,此罪人情狀,俱極凶慘,關係人倫,若有所區別,而生殺有異,則實關於後弊矣。上曰,承旨,亦陳所懷,可也。尙游曰,父殺子,律無代死之規者,法意甚重,大明律,亦然,而當初受敎中用意凶慘者,論以一罪矣。此則人理已絶,用意極凶,死無可惜。但以一子之故,盡殺其父母,有所過重者,誠如聖敎,而其所用意,則雖十子必皆殺之。若一依受敎,則兩罪人,固當竝置死地,至於一生一殺,則法文旣無代死之規,有難輕重於其間矣。命雄曰,情狀俱極凶慘,兩罪似無輕重,至於一生一殺之論,則臣未知其可矣。玧曰,取舍極難,兩罪不宜區別,而一體論斷,似可矣。世綏曰,自有受敎以來,法無可論,似難區別。若夫女,免死,而必達,伏法,則其父子之俱死,雖似可憐,而必達,旣以渠手,戕殺其子,兩罪宜無異同,固當一體論斷矣。台佐曰,此事則小臣待罪關東時,雖不親問,而亦有所詳知。大抵海濱遐遠,王化不沾,蔚珍地甚窮荒,不識倫理者,甚多。聞其時物論,則以夫女爲首惡,而必達爲次,若論以受敎,則似無取舍,必欲區別,則夫女,快先正法,然後可以正風俗,而必達,亦難容貸,兩罪人,依受敎處分矣。世最曰,兩罪,似無輕重之分,固當一體論斷矣。數行缺重夏曰,權尙游所達,非矣。律文雖然,受敎丁寧。蓋父子之倫,至重,慮其父殺子之弊,而有此受敎也。若以盡殺爲過,則使必達,殺其子者,乃夫女也,論其罪狀,則夫女,尤痛矣。宗泰曰,竝殺,則可矣。豈可殺夫女,而宥必達乎?昌集曰,海濱遐遠,王化不沾,如此之弊,至以鰒卵,饋其子而殺之者,甚衆,依受敎竝用極律,似宜矣。彦綱曰,聖意攸在,亦可見矣,而此罪人,則其地人心,皆爲絶痛,至謂以其冤結之氣,致此亢旱,論其情罪,寧有輕重取舍之理乎?當初受敎之意,異於律文者,蓋慮其人倫之變而發也。殺其二人,雖曰過重,而此兩罪,斷不可容貸,夫女,雖有巧譖勸殺,而必達,率入山谷,以渠手戕殺,是豈人理之所可忍爲乎?依受敎論斷,似宜矣。鎭圭曰,若用受敎,則此兩罪,寧有一生一死之理乎?大成曰,其子雖有大罪,不可擅殺,而以其偸竊飮食間事,有此戕殺之擧,極其凶慘矣。頤命曰,殺子者,無代殺之規者,父母若代死,則死者亦必不安,故律文如此,自上欲其一生者,亦無妨矣。上曰,夫女則萬無可生之理矣。權曰,若無受敎,則夫女必死,而必達容或可生,旣有受敎,則必達,烏可免死乎?頤命曰,以繼母而殺其前母子,則有間矣。彦綱曰,只殺夫女,而使必達得生,則失刑,極矣。夫女,雖曰謀殺,必達,信惑後妻,戕殺其子,寧有可生之理乎?若有所取舍於其間,則用律之意,不均矣。泰東曰,必達所爲,若是其凶慘,烏可免死乎?彦綱曰,蓋以好生之德,雖難其竝殺,而罪固難赦,決不可一生一殺矣。重夏曰,此事有關於扶植人紀,而亦非但施好生之德也。彦綱曰,受敎若是丁寧,則情理之絶痛者,豈有過於必達乎?上曰,自殺其子,而有若使他人殺者然矣。缺上曰,雖遵受敎,亦不必竝殺矣。昌集曰,左右皆曰,可殺然後殺之,可也,而今此臣僚中竝殺之論,居多,則從多採施,似宜矣。上曰,竝殺之論,終有所太過矣。宗泰曰,若以造爲,只殺夫女,則當初受敎之意,安在?率入深山,戕殺其子之狀,萬萬絶痛,此而得生,則其可懲後乎?上曰,予意則決不可竝殺,而夫女,終不免爲首惡矣。宗泰曰,聖敎雖如此,而必達,豈有可生之理乎?昌集曰,雖或一生,而必達,終不可免死矣。上曰,必達·夫女等殺子情節,萬萬痛駭,竝置極律,少無所惜,而第以一子之故,竝殺其父母,亦似過重。大抵必達之犯手行凶,專由於夫女之勸誘,則夫女,乃首惡也。似有區別之道,夫女乙良,依受敎處絞,必達,減死絶島定配。兪命雄,讀外囚殺人罪人連化推案。上曰,親問讀之。命雄讀之。上曰,大明律讀之。命雄讀之。上曰,此事,何如?宗泰·昌集·頤命曰,律外更無可論。上曰,依律。許玧,讀外囚殺人罪人金一夫推案。上曰,親問讀之。玧讀之。上曰,大明律讀之。玧讀之。上曰,此不無可恕之道,何如?宗泰曰,以其自斷束髮觀之,則醉事分明,有非故殺,而乃誤殺也,情則然矣,而刃傷致死,明白,有難容恕,參諒處之,似宜矣。昌集曰,雖非故殺而誤殺,法亦當死矣。頤命曰,此乃因醉誤殺,而誤殺,法當應死,若謂之過失殺,則旣有傍人,而拔刃之罪,亦重,自上酌處,似好矣。數行缺基夏曰,以好生之德,參諒處分,似宜矣。墪曰,文案則醉中誤殺分明,而旣傷於渠刃,法外何達?楫曰,此罪不無可恕之端,博詢處之,似好矣。鎭圭曰,誤殺亦是死罪,法外何達?權曰,雖曰因醉〈而〉誤殺,此與康乃先有異。康乃先事,則偶傷於刈草鎌末,此則拔刃而傷之,情則可恕,事關後弊,參諒處之,宜矣。泰東曰,與康乃先事,有異,朴權所達,是矣。情雖可恕,自己刃傷,則有關後弊,敢以按法之意,仰達,惟在自上裁斷矣。敏英曰,傷於渠刃,殺人分明,而有異故殺,情則可恕,博詢裁決,宜矣。重夏曰,自斷其上土,醉事分明,參諒處分,似好,而誤殺亦是死罪,其在按法之道,更無所達矣。光佐曰,法則應死,而情則可恕,惟在裁處耳。大成曰,此罪則情有可恕之端矣。明浚曰,雖是醉中誤殺,而誤殺,在法當死,更無所達矣。聖揆曰,雖曰醉中,而拔刃致傷,法外何達?致中曰,異於故殺,情則可恕,而殺人至重,有難饒貸,法外何達?詹曰,此罪人,情有可恕,而誤殺,亦是死罪,法外何達?昌集曰,傅諸生議,亦無所妨,而殺獄至重,戲殺·誤殺,俱是死罪。謂之或醉或狂,而原恕太多,則有關後弊矣。上曰,三覆之意,蓋求生於必死,如有一分可恕,則傅之生議,可也。宗泰曰,末世人心,多詐,當嚴其杜後弊之道,而三覆之意,蓋亦有在,參以情法,似無所妨矣。世綏曰,小臣待罪水原時,適當其檢推同推,故旣知此事,若醉不省事,與木石同,則不必逃走,而其時聞其聲而仍卽遁走,以此觀之,則與全無知覺者,有異。且刃痕甚廣,故試問其故殺與否,則終始發明,承服時,以其揮刃之際,致傷等事,納招,而聞看證人所供,則大醉,分明。但常時所爲,則佩劍恣行,不無悖惡之習,無異於無識常漢,酗醉之特甚者,自劃其胸,多有怪駭之擧。缺昌集曰,今聞此言,尤難容恕矣。光佐曰,觀其招案,則似有可恕矣,今聞尹世綏之言,與全不省事者,有異,刃痕且大,似涉可疑矣。錫恒曰,今聞尹世綏所達,決非泥醉,若謂之醉中而容恕,則有關後弊矣。光佐曰,此而若恕,則有關後弊,如此之類,依法論斷,然後庶可懲後矣。昌集曰,小臣所達,蓋慮後弊,而醉中亦有輕重,此則有難容恕矣。宗泰曰,本情非出於故殺,而似或有原恕之端,故敢有所達矣。朴權·李光佐·尹世綏所見,明甚,果若泥醉,則不必驚走。且傷痕甚大,後弊所關,有難容恕矣。鎭圭曰,尹世綏,旣知獄情,後弊所關,不可容貸,李光佐所達,是矣。上曰,初意則蓋其歲時,飮酒泥醉,自斷上土,全無人事,誤殺分明,故有所可恕,而以尹世綏所達,觀之,與全不省事者,有異矣。宗泰曰,康乃先事,則偶傷於刈草鎌末,此則拔其佩刀而刺之,亦似有間矣。世綏曰,雖非故殺,刺之則分明,脫履逃走,往來窺視,不可謂之泥醉而容恕矣。上曰,依律。
上在慶德宮。停常參·經筵。
下直,統制使金重元
中殿·世子宮·嬪宮,藥房問安。答曰,知道。
藥房啓曰,昨日終夕錄囚,伏未審聖體調攝,若何?脚部不至有妨於起動乎?臣等不勝憂慮,敢來問安。答曰,知道。無事。脚部,別無大段所妨矣。
副校理朴鳳齡,副修撰李世瑾三度呈辭。入啓。遞差。
府前啓,請還收己卯文科追復之命。請還收潛越宮城罪人金敏才參酌定配之命,依律處斷事。請還收前舍人趙大壽敍用之命事。請還收罪人康乃先減死定配之命,依律處斷事。請還收罪人崔海云減死定配之命,依律處斷事。措辭竝見上入啓。答曰,勿煩。
兵曹判書崔錫恒上疏。大槪,臣於諫長之疏,已不敢晏然於職次,且於禁府啓下上言人中,有不可參涉覈奏之嫌,懇乞將臣本職及金吾兼任,亟賜鐫改,以幸公私事。入啓。答曰,省疏具悉。三人上言,令次官覆奏,卿其勿辭,從速行公。
吏曹啓曰,臺諫有闕,政事,取稟。傳曰,再明日爲之。
慶尙左道災傷敬差官書目,柒谷府使許埰災傷差錯,罷黜事。
獻納梁聖揆上疏。大槪,敢陳瞽說,以備睿察,仍暴病狀,冀蒙恩遞事。入啓。答曰,省疏具悉。進言之誠,予用嘉尙,可不留心焉?疏中所謂別設貢物,決不可行,親民之官,莫如守令,則今日別薦,出於另擇之意,未見其不可也。移御之請,在前亦多有之,而今爾所云,全不諒予至情,實所未曉也。醫官事,自有先朝已行之例矣。爾其勿辭,調理察職。
刑曹參議洪重夏上疏。大槪,敢陳前席未及陳白之語,以備裁察事。入啓。答曰,省疏具悉。啓覆後,別施霈典,實是無前之事,適足以啓僥倖之心,不可創行也。
上在慶德宮。停常參·經筵。
下直,泰川縣監趙鳴鳳。
政院啓曰,判尹金錫衍陳疏引入,已至數朔,調訟重地,久無長官,委屬可慮,卽爲牌招察任,何如?傳曰,允。又啓曰,卽伏見慶尙監司李宜顯河東等官反庫啓本,則其中居昌縣監全爾樟之全字,以金字誤書,難免不察之失,推考,何如?傳曰,允。
備邊司啓曰,筵中因守令犯罪後,禁府勘律時,竝懸薦主事陳稟,自上以雖非贓汚,而凡不法等重罪,行査不得脫者,明白酌定其條目,然後該府可以奉行事,當論其大體,條目不宜太繁,參酌簡約可也事,下敎矣。守令罪犯贓汚,則薦主罪罷,自有典憲,而其他不法,必係大段而後,薦主可以一體論罪。所謂不法,雖非一段,而其條目,當依聖敎從簡定式,如大訟重獄,受賕誤決,挾其私意,法外酷刑,濫殺人命,儲置米擅動取利等事,俱是不法之重者,身犯右項諸條,行査得實,罪狀顯著者,自禁府議啓勘律時,竝錄其薦主,論以罷職事,定式施行,何如?傳曰,允。
疊書又啓曰,曾在乙丑,以官婢作妾率蓄者,及守令私與者,不推還者,皆以制書有違律論,不發覺監司,亦論罪事,受敎,而年久而法不行,故己卯,臺官,以官屬納物免役之類,一體刷還事,論啓允下。庚辰,又以申禁之後,率畜官妓之類,或有初不下送者,或有初不下送,旋卽率來者,査啓,從重科罪事,論啓允下。辛巳,又因重臣所啓,如有率來者,監司守令,一體論罪事,嚴明申飭之意,下敎。甲申,臺官,又以己卯後免賤免役者,還賤還役事,論啓允下,而以恩典免賤免役,而非族屬冒稱者,亦令己卯爲限査覈矣。朝家,前後申嚴此禁,而慢不擧行,至於西北兩道,法意比他道尤重。雖其應爲免賤免役之類,自前只除賤案,不應官役而已,不得移其本土,而近則擧皆任意率來,此又可駭,納物免賤之類,亦有不費其錢財,憑藉官力,或稱軍器備納,或稱賑財補用,或稱推刷陳告,巧作諸般名目,夤緣圖得者,又有元不免賤免役,而請囑本官,公然率去,假托尙方·水曹所屬等役名,而不爲立役者,以朝官而犯此科者,因屬違法,而幕屬衙客,幕屬鄕品之徒,亦且肆然率畜,以致邦禁不行,官屬日縮,事極寒心,不可不更爲別樣申飭矣。己卯以後,納物陳告免役者,及冒稱親屬而免役者,假託役名而不立役者,令該曹·該院·本官,一一査出,竝與其率畜者姓名,懸錄成冊,上送本司,以爲刻期下送還賤還役之地,而若其元不納物之類,則不必定其年限,毋論久近,一倂刷還,營屬驛屬,雖不在前日臺論中,亦當一體査出,而凡諸冒法率畜,不卽還送者,乍送而旋爲率來者,及監司守令之掩置不報者,雖報而不卽刷還者,竝依法科罪。西北則不爲還賤還役者,與己卯以上所不査覈者,竝令刷還本土,成冊上送,宜當。以此分付,何如?傳曰,允。
左議政金昌集箚子。大槪,病難供仕,乞遞職名事。入啓。答曰,省箚具悉卿懇。疾患如此,深用慮念,從容調將,自可痊平。卿其安心勿辭,俟間視事,用副至望。仍傳曰,遣史官傳諭。
副應敎鄭栻上疏。大槪,敢陳病重實狀,冀蒙恩遞,兼附所懷,以備裁察事。入啓。答曰,省疏具悉。疏陳大意,固好,可不留心焉?爾其勿辭,從速察職。
持平金東弼上疏。大槪,頃蒙恩暇,往省先壠,感極幽明,隕結難酬。昨始歸伏私次,而撼頓之餘,病情添苦,實無自力供職之望。乞蒙恩遞,俾便調治,兼附瞽說,以冀財幸事。入啓。答曰,省疏具悉。縷縷陳戒,亶出憂愛,深用嘉尙,可不體念焉?其中可以商確事,令廟堂稟處,別薦一款,已諭於諫臣疏批。李昌肇事,極可駭然,罷職。武臣異於文官,不可全責廉隅,則廟堂靳遞得宜,今已赴任,何必變通乎?喉司之捧入辭單,果涉率爾,推考警責,爾其勿辭,從速察職。已上朝報
禮曹啓曰,傳曰,敦義門樓畢役懸額事,分付該曹事,命下矣。城門懸額,前例未有可考,而甲申年朝宗門揭額,則臣鎭圭,以禮官入侍時承命,而寫官,自政院抄啓書入,以備睿覽取捨矣。今亦依此擧行乎?敢稟。傳曰,依爲之。禮曹謄錄
政院啓曰,摠戎使金重器,以摠戎軍兵點閱事,京畿水原等地出往云,而其所佩右邊捕盜大將命召及大將牌·傳令牌·來請還納,何以爲之?敢稟。傳曰,仍佩往來,使左邊捕盜大將,兼察,可也。
政院啓曰,命下矣。左邊捕盜大將李基夏,卽爲牌招,使之聽傳敎,何如?傳曰,允。捕廳謄錄
上在慶德宮。停常參·經筵。
李世最啓曰,因兵曹草記,跟隨冒入之禁,獨行於一宗班,而治罪軍士,必有曲折,問于摠府以啓事,命下矣。招問摠府郞廳則以爲,昨日副摠管礪城君楫,入直摠府之後,所帶下人入來之際,門軍士等,以兵曹入直郞廳,分付至嚴云,終不入送,故招致近仗軍士分付之際,請番錄事來言,門禁至嚴,亦不入送。此實前所未有之事,故捉來門軍士,決棍五度云矣。敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,武藝別監羅忠民,內中日試射時,鳥銃連三次沒技,依定奪直赴殿試,而係于恩典,自下不敢擅便,上裁,何如?傳曰,直赴殿試。
又以備邊司言啓曰,北漢築城時,主管堂上及都廳以下,竝書啓事,命下矣。前判書閔鎭厚,戶曹判書金宇杭,行訓鍊院都正金重器,各從其察任月日而書錄。分付三軍門,都摠以下董事將校等,自該軍門,各以別單具書,本司郞廳都策應人員及料販人,竝爲書入之意,敢啓。傳曰,知道。
又啓曰,前黃海兵使李澤,所受密符,遞來親納,例也,而稱有身病,使其軍官替納,揆以事體,殊涉不當,推考,何如?傳曰,允。
傳于李世最曰,還下去差使員及下直察訪,留待。
有政。吏批,判書趙泰耉呈辭。入啓。參判尹趾仁,參議李光佐,承旨兪命雄進。兵批,判書崔錫恒將官朔試射坐起進去,參判權在外未肅拜,參議任胤元病,參知李震壽,承旨李台佐進。
吏批,判書趙泰耉呈辭。入啓。參判尹趾仁,參議李光佐,承旨兪命雄進。兵批,判書崔錫恒將官朔試射坐起進去,參判權在外未肅拜,參議任胤元病,參知李震壽,承旨李台佐進。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
又啓曰,柒谷府使,今當差出,未準朔禁軍將,竝擬,何如?傳曰,允。
以盧世夏爲掌令,金始煥爲副修撰,尹世紀爲右參贊,申思喆爲司書,申達源爲活人別提。
李世最啓曰,今日還下去差使員,下直察訪留待引見入侍時,延恩門掛書紙片出處,遍問譯官事,下敎已久,所當趁卽擧行後上達,而出示與否及譯官輩所言之如何,尙無上達之擧,殊甚未安,退出後問啓事,命下矣。卽爲招問兩邊捕盜廳從事官則以爲,右邊大將金重器,以摠戎軍兵點閱事,方往水原等地,左邊大將李基夏則以爲,頃因筵中定奪,有掛書紙品問于譯輩之命,故與右邊大將臣金重器,同見紙品相議,而此事不宜人人遍問,故招致堂上譯官李後絳·金弘祉·吳相良等,出示紙片及伊時擧條辭緣,則以爲今此紙樣,非稀貴有標之物,乃我國市上及譯舌家,多有之品,有難以此現發端緖云,而使渠輩詳細遍問於諸譯,以爲極力搜訪之地事。連次嚴飭,而當初雖無訪問後稟達之命,旣問譯輩之後,宜有啓稟之事,而臣基夏,連有身病,久未登對,啓覆之日,雖得入侍,慮囚之餘,不敢煩稟矣。致勤聖敎,不勝惶恐云矣。敢啓。傳曰,知道。
備忘記,北漢築城時,主管堂上戶曹判書金宇杭,訓鍊都正金重器,竝加資,閔鎭厚,兒馬一匹賜給,郞廳以下,令該曹竝考例,稟處。
執義李明浚啓曰,臣卽伏見副應敎鄭栻之疏,則以臣日昨處置及停論事,大加非斥,臣竊訝惑焉。夫下考蕩滌,有違常例,若謂之率爾,則亦無不可,而至於韓永祚之目之以無嚴者,非出於平正底意思,則僚臺之論斥,實有所據。其疏中或不無過重之語,而要其歸趣,固無所失,故臣之處置立落,良以此也。且凡臺閣執法之論,惟當請其還收而已。不必竝論陳請之人,而今此韓永祚之論,延及重臣,語意甚峻,至其避辭,則又以有加律之意,爲言,此豈就事論列之意也哉?問備之請,雖曰薄罰,已甚之論,不可苟同,此臣所以只論本事,而停問備之啓者也。臣之本意,蓋欲酌量輕重,務歸平坦,而儒臣不諒,反加譏切,語意嚴緊,有非尋常者比,臣何敢自以爲是,而晏然仍冒於臺次乎?請命遞斥臣職。
持平宋成明啓曰,臣一言妄發,酷被僚臺之詬辱,引避退待,處置請出,出於意外,召牌之下,不敢違逋,黽勉就職,而情迹臲卼,鎭日尋單,見阻喉司,但有悶縮,卽伏見副應敎鄭栻之疏,提臣疏末所論,譏切備至,竝與處置臣者而斥之以未厭公議,臣於此,誠不勝懼然悚駴之至。其疏曰,亦當以平日悶惻之私,隨衆仰對。噫,公法私情,不容兩立,兩臣之或敍或陞,在所必爭,則雖在筵席,惟當據理直斥,豈以私意,强隨人爲?其疏又曰,謹避其鋒,姑伸臺議,噫,臺啓之發,果出公議,則固當同聲爭執,使其議快伸,若見有崎嶇用意之跡,則亦當隨事劾論而已,若何而謹避之,若何而姑伸之耶?雖欲效此樣子,臣恐大艱難做不得也。至於臺啓之律以問備,而同以無嚴,其費機排軋之跡,昭著難掩,臣則執跡而論之,儒臣則謂之誅心,何其好寬恕人,而獨於臣,臆逆至此耶?儒臣之疏,先致愍惻之意,有若曲軫於故舊,外設公平之論,欲以不咈於臺議,牢籠周便,極似寬和,而終不免爲左右佩劍之歸,臣之前疏,用意而近公者,正指此等言議也。臣因此一事,受人詆斥,左拳右踢,應接不暇,臣之踪地,其亦蹙矣。有不容一刻晏然於臺次者,請命罷斥臣職。答曰,勿辭。
李台佐啓曰,執義李明俊,持平宋成明,再啓煩瀆,退待物論矣。傳曰,知道。
都承旨權尙游疏曰,伏以,臣得伏見持平金東弼之疏,以臣之頃日捧入,前副校理朴鳳齡辭單,有所非斥,臣於是不勝瞿然之至。當初鳳齡之尋單也,臣亦有持難之意,而聞其身有實病,不免許捧,一司兩呈,亦違規例,矇然不之覺察矣。今者駁正之論,重發於臺臣應召之章,而問備之罰,特從輕減,臣誠兢惶,無以自容,在臣情勢,決不可晏然於出納之地。且自一兩日來,胸膈猝劇如刺剟,呼吸喘喘,食飮俱阻,慮有暴泄之症,一日之內,度數至於十六七之多,委席涔涔,若將垂盡。顧今病狀,亦無自力供仕之望,玆敢冒死哀籲。伏乞聖慈,特垂諒察,將臣本兼諸任,亟賜鐫削,不職之罪,仍許重勘,以謝臺議,以延殘喘,不勝幸甚。答曰,省疏具悉。卿其勿辭,調理察職。已上燼餘
右承旨許玧,正言洪廷弼三度呈辭。入啓。遞差。
禁府啓目,河,刑問十次不服,加刑得情,何如?啓各別刑推得情。又啓目,巡撫使別單,延豐移配罪人趙衛漢,前後謫居,至於十二年之久,而未得蒙宥,同罪邊將,已盡蒙放,則衛漢之尙未蒙放,果有稱冤之端是白乎矣,當初所坐,係關邊情,非時請放,有違常規,上裁,何如?啓放送。又啓目,權卨,刑問二次不服,加刑得情,何如?啓嚴刑得情。
判府事李頤命箚子。大槪,臣於諫官之疏,有不勝瞿然惶悚者,伏乞先遞臣內局之任,仍治臣罪事。入啓。答曰,省箚具悉卿懇。論議之多端,未有如今日也。曾在先朝如此之時,藥院只請移御,未聞公主出避之請,豈前人之明義理,不及於今人,亦豈不知輕重而然耶?蓋有所思量也,況聖揆,不諒予親救之情,强爲大言,有若禁標內出痘人驅出者然,此等不近人情之說,予本不取也。卿無所嫌,安心勿辭,亦勿待罪,速出行公。仍傳曰,遣史官傳諭。
校理吳命恒文臣朔試射時,稱病不進,依承傳罷職。
右副承旨李台佐上疏。大槪,臣於憲臣之疏,有不敢獨爲晏然者,病狀且劇,無望供職,乞遞職名,以幸公私事。入啓。答曰,省疏具悉。爾無所嫌,勿辭察職。
右承旨崔重泰上疏。大槪,臣於杜門屛蟄之中,忽承銀臺除命,天牌繼降,感激隕越,不敢不進伏闕外,而顧臣滓穢之蹤,決不可復玷榮次。敢將臲卼之情,仰控仁覆之下,伏乞亟賜鐫遞職名,俾令臣得守愚分,以保殘喘事。入啓。答曰,省疏具悉。爾其勿辭,從速察職。
政院啓曰,吏曹正郞林象德,以賜諡事,下去于湖南·湖西等地矣,卽聞林象德,今月十四日,遭父喪。贈領議政林墰之諡號,其前旣已宣賜,而贈領議政尹煌,贈領議政尹宣擧,右議政李尙眞諡號,則未及頒賜,方奉留于南平縣。莫重宣諡之命,委滯下邑,奉行無人,事極未安。分付該曹,使之差出他郞官,卽速下送,以爲宣諡之地,何如?傳曰,允。已上朝報
今十月二十一日還下去守令,下直察訪留待引見入侍時,大同察訪洪尙寅所啓,官物率蓄,自有朝禁,前後申飭,非止一再,況驛婢,異於官婢,而近來守令·邊將,多有率蓄者,誠甚不當。更爲申飭嚴禁,以爲防此弊,何如?上曰,事甚駭然。此後各別嚴禁,可也。備局謄錄
吏批,以金世遇爲司圃署奉事,申命尹爲柒谷府使,金道浹爲軍資主簿,尹聖時爲正言。餘見上燼餘
午時,上御興政堂。還下去差使員平康縣監李喜涵,下直大同察訪洪尙寅留待引見入侍時,左承旨兪命雄,假注書權宏,記事官黃懰·金在魯。平康縣監李喜涵進伏。上曰,赴任,今幾月耶?喜涵曰,上年六月,赴任矣。上曰,平康今年農事,何如?喜涵曰,別無他災,而酷被水災,未免凶荒矣。上曰,其縣戶口,幾何?喜涵曰,男女竝一萬九千餘口矣。上曰,戶數,幾何?喜涵曰,三千四百餘戶矣。上曰,各穀留庫,幾何?喜涵曰,還上元數,九千餘石矣。上曰,名目有之乎?喜涵曰,名目,則係是賑廳常平廳矣。上曰,軍器,幾何?喜涵曰,鳥銃六百餘矣。二行缺上曰,其縣民瘼及弊端,有可陳者乎?喜涵曰,姑無大段弊瘼矣。上曰,大抵江原道,土瘠民貧,今年農事之被災,諸邑中,雖有輕重,而未免失稔,前頭撫摩之事,盡心力爲之,可也。大同察訪洪尙寅進伏。上曰,郵官,專主馬政,而西路則使行絡繹,尤爲關重,馬政各別修擧,可也。尙寅曰,親承聖敎,敢不惕念?上曰,如有弊端,論報道臣,變通,可也。尙寅曰,臣未赴任之前,雖未知本驛弊瘼之如何,而聞驛路凋殘,使客往來絡繹,多有苟簡之弊,朝家軫恤,異於他道,而第奴婢所在各其官,侵擾多端,若不嚴防此弊,勢難保存,此後各別申飭,俾無侵擾之患,何如?上曰,令兵曹稟處,可也。出擧條尙寅曰,官物率畜,自有朝禁,前後申飭,非止一再。況驛婢,異於官婢,而近來守令·邊將,多有率畜者,誠甚不當,更爲申飭嚴禁,以防此弊,何如?上曰,事甚駭然,此後各別嚴禁,可也。出擧條上曰,承旨進來。兪命雄進伏。上曰,延恩門掛書紙片出處,遍問譯官事,下敎矣。所當趁卽擧行後,上達,而出示與否及譯官輩所言之如何,尙無上達之擧,殊甚未安,承旨退出後問啓。
上在慶德宮。停常參·經筵。
尹世綏,以兵曹言啓曰,武臣將官朔試射時,入直將官等,待其翌日,使先試者,替代後出試事,旣已定奪矣。將官試射,今方設行,入直將官等,依前定奪,今日替代出試之意,敢啓。傳曰,知道。
崔重泰,以吏曹言啓曰,因本曹宣諡郞官林象德,中路遭父喪,他郞官差出,卽速下送,以爲宣諡之地事,命下矣。本曹郞官,必待長官差出,乃是前例,而卽今判書趙泰耉,呈辭受由,姑不得擧行之意,敢啓。傳曰,知道。
又以侍講院言啓曰,本院上番文學權益寬,入直矣。以身病陳疏,受由出去,他無推移入番之員,而兼弼善鄭栻,方在呈告中,卽爲牌招入直,何如?傳曰,允。
又以禮曹言啓曰,麗王諸陵,有限三年摘奸之規矣。今年當次,依前例發遣本曹郞廳,摘奸書啓,何如?傳曰,允。
陳奏謝恩兼冬至正使礪山君臣枋,副使行副司直臣金演等啓曰,自前使行之赴燕也,彼人處禮單,以使臣盤纏各種覓給之外,收斂行中商譯所齎銀貨,分給於各處者,已成規例。近年以來,需索之路漸廣,其所費用,多至參肆千兩,每年使行銀貨,專靠萊館。今番則公私被執物貨之價,以舊銀出置館中者,其數累萬云,而以書契相持之故,不得行用,行中商譯,皆將空手入去,不但年例應給之物,今難停輟。設或有意外事端,亦無容力之地,在前如此之時,每有戶·兵曹各軍門管運餉銀子貸去之規,今亦依此例,限伍陸萬兩許貸事,請令廟堂急速稟處,俾無使事狼狽之患,何如?傳曰,依啓。已上燼餘府啓,請還收己卯文科追復之命。請還收潛越宮城罪人金敏才參酌定配之命,依律處斷。請還收罪人康乃先減死定配之命,依律處斷。請還收罪人張必達減死定配之命,依律處斷。請還收罪人處允減死定配之命,依律處斷。請還收罪人崔海云減死定配之命,依律處斷。措辭竝見上竝引嫌而退,處置停論,俱出斟量,意外譏斥,在我何損?當初論列,固自有見,儒臣疏語,不必爲嫌,請執義李明俊,持平宋成明,竝命出仕。答曰,不允。處置事,依啓。前啓,前舍人趙大壽敍用之命還收事,停啓。
謝恩,右承旨崔重泰。
文學權益寬上疏。大槪,臣素患痰痼,猝劇於直中,委帖牀簀,頃刻垂絶,今日書筵入侍,亦不備員,有臣如此,生不如死,敢將疾痛之呼,仰瀆仁覆之天。伏乞亟命鐫削臣職,俾得及時醫治,以尋生路事。入啓。答曰,省疏具悉。爾其勿辭,調理察職。
兼弼善鄭栻上疏。大槪,臣於臺臣之避,有不容泯默者,治疏將上之際,以春坊兼任,召牌降臨,不敢坐違,謹此來詣闕外,而顧臣情勢,終不可仍冒於榮次,乞蒙鐫罷,仍治妄言之罪,以快人心,以靖私義事。入啓。答曰,省疏具悉。疏中恣意黨私等語,殊涉過當也。爾其勿辭,從速察職。
全羅監司書目,臣於擊錚人供辭,有不敢晏然者,乞遞臣職,以重獄體事上疏上送事。啓。答曰,省疏具悉。獄事重大,該曹之取考文案,出於詳審之意,卿其勿辭察職。
上在慶德宮。停常參·經筵。
夜一更二更,有霧氣。
政院啓曰,大臣·備局堂上,今方來會賓廳,兩司當爲來待,而諫院則獻納梁聖揆,呈辭受由,其餘皆在外,憲府亦無行公之員。除在外及呈辭入啓外,呈告未肅拜人員,竝卽牌招,何如?傳曰,允。
謝恩,掌令盧世夏。
左議政金昌集箚子。大槪,敢申危懇,亟命譴斥,以謝公議,以安私分事。入啓。答曰,省箚具悉卿懇。兩臣所論,俱未穩當,於卿少無嫌端,須體倚毗之誠,安心勿辭,速出視事,用副至望。仍傳曰,遣史官傳諭。
右參贊李墪辭職上疏。入啓。答曰,省疏具悉。卿其安心勿辭,調理行公。
政院啓曰,備邊司郞廳,以大臣意來言,今日雖非賓廳日次,有稟定之事,來會賓廳云矣,敢啓。傳曰,引見。引見時,吏曹郞官變通口傳差出事,榻前下敎。
吏曹啓曰,臺諫有闕,政事,取稟。傳曰,明日爲之。
今日引見時,吏曹郞官前望中,前副校理吳命恒敍用事,榻前下敎。
吏曹口傳政事,吏曹正郞朴鳳齡。
今日引見時,掌令盧世夏所啓,請還收己卯文科追復之命。上曰,亟停勿煩。又所啓,請還收潛越宮城罪人金敏才參酌定配之命,依律處斷。措語見上上曰,勿煩。又所啓,請還收罪人康乃先減死定配之命,依律處斷。措語見上上曰,勿煩。又所啓,請還收罪人張必達減死定配之命,依律處斷。措辭見上上曰,勿煩。又所啓,請還收罪人處允減死定配之命,依律處斷。措語見上上曰,勿煩。又所啓,請還收罪人崔海云減死定配之命,依律處斷。措語見上上曰,勿煩。又所啓,新除授司諫院正言尹聖時,以災傷敬差官,時在忠淸左道,請斯速乘馹上來事,下諭。上曰,竣事後,自當上來,勿爲下諭。
今日引見時,兵曹判書崔錫恒所啓,曾在己卯年,因故相臣閔鎭長所啓,畿邑大同米,尤甚不納者,多是自納之邑。所謂自納之邑,則許多民人,不能一時齊納,荏苒時月,以致未收之多。今秋爲始,令該邑守令,預定京納之期,趁期領民,馳進京倉,一二日內畢納,而未畢納前,不許還任,托故不來,及過限不爲畢納之守令,自本廳摘發以啓,論以制書有違之律,定式施行,頗有實效矣。行之稍久,漸至解弛,未收之夥然,猶夫前日,不可無更加嚴飭之道,以一從己卯定式施行之意,分付擧行,何如?上曰,依爲之。已上朝報
今日引見時,領議政徐宗泰所啓,今年綿田,大抵不實,而不至於全災,各邑或不無推移之道,故諸道綿災之請,竝不許施,平安監司李濟,以此爲請,而亦爲防啓矣。校理吳命恒,頃於入侍時,以西路所目見,陳達請給,臣以續續許給,固爲重難,而姑觀更報,仰稟裁處之意,陳達矣。李濟,據守令所報狀,又有狀請,想民間實狀如此,道臣不避煩複狀聞,綿田之災,與初不付種有異。必無全然不收之理,不但今已過時,諸道所不許,獨許於關西,亦涉不均。諸議皆然,似難許給矣。上曰,今已過時,且諸道宜無異同,置之可也。
兵曹判書崔錫恒所啓,參覈使趙泰東會査鳳城時,査官及通官等有東醫寶鑑求請之語,故今番使行,依數給送云。前番會査時,彼人亦以醫鑑九卷及花紋席十二張,懇請云。前後査官求請之物,不宜異同,東醫寶鑑九件,一依入送,采花席,亦甚些少,竝爲入送,以爲傳給之地,似宜,分付戶曹,何如?領議政徐宗泰曰,參覈使宋正明,在鳳城之時,諸査官等,各以醫鑑之冊,爲請,以還後陳達,付給於節行爲答,而適在罪職,不得上達,頃以此意,送言于臣矣。件數過多,似不必盡副,而旣是書冊,許給無妨矣。上曰,前後不宜異同,許給,可也。
今日引見時,領議政徐宗泰所啓,犯越罪人等,生事國家,其死固無足惜,而彼國咨文中,有罪人兄弟三四人中,一人存留,使之養親之語。彼旣以其國法,且缺皇旨,則有李萬建四兄弟,李先議三兄弟中一人,似當依其言貸死,以此意,入於文書矣。兩死囚,以貸死送言,似爲重難,而頃見參覈使狀啓中,有査官摠管,因罪人父之訴,以罪人中四三兄弟當死,以此歸白皇帝之語,想此出於矜惻之意也。況前犯越人勘死律者數多,而無此事矣。上曰,曾聞李萬建之父,告訴於査官,査官甚爲矜惻云矣,彼之貸死,想以此也。宗泰曰,李萬建,於渠四兄弟中最長,而非首倡者,李俊元,於渠三兄弟中,只是隨往於作變之時。萬建·俊元,似當貸死,以兩人名報之,何如?上曰,依爲之。刑曹判書李彦綱曰,備局諸臣中,或以爲彼雖有貸死之意,邊民之犯越殺人,生事於國家者,何可貸死云矣。崔錫恒曰,此是金鎭圭之言,而臣意則不然。兄弟中一人全活,旣出於皇帝特命,則就其中情犯差輕者而宥之,何必盡可殺死而快耶?上曰,然矣。庚申年間,犯越罪人,以彼國之言,全然得生,今番則得生者,只二人矣。徐宗泰曰,金鎭圭,以爲,彼旣稱三四人,則四人中一人,或可貸死,而三人則彼未及指此爲言,又何可貸死云。渠等之罪,固爲絶痛,而懲後之道,豈係於多少?李先議,則犯罪三兄弟外,又有一人云,而彼國,旣令存留之意,則不必以此爲言矣。上曰,然矣。
又所啓,黃海監司李㙫,以荒塘船漂到白翎島,馳啓矣。近日彼國回咨,有荒唐船執捉者,入送之語,而旣有票文,似當聽其所訴,修葺破傷處而逐送。待問情狀啓之上來,當更稟以處矣。上曰,人數四十三名,而似是商船,別無可疑之跡矣。觀其更問後馳啓,若果無他事情,則修葺破船,給糧以送,可也。
又所啓,江原監司金致龍狀啓,本司回啓判付內,有人蔘價·海物價裁減之敎,軫東民德意甚盛矣,此只是當年條權減也。旣有前例,嶺東尤甚六邑,嶺西尤甚兩邑,封進人蔘所減之數,自戶曹當下送其價,而海物則嶺東六邑,逐朔所進生物,未知其數爲幾何,必以本道大同六斗米,海夫處給價,而何以則可以爲實惠?此則爲先問於本道而後,當爲更稟矣。人蔘則自本道分定八邑者,亦未知其數幾何,而或減半,或減三分之一,更承下敎而後,該曹可以擧行矣。上曰,丁亥年減數幾何乎?刑曹判書李彦綱曰,折半減之矣。上曰,依前減半,可也。徐宗泰曰,嶺東逐朔所封生魚物,累次付籤命減之數,或半,或至三分之一,每年該曹有稟,而尙今有敎,未收其舊,卽今封進物膳,其數鮮少矣。上曰,壬午年減之,丁亥年又減之,而尙不復舊矣。彦綱曰,本道之規,必有以價收捧於民者,故請其裁減矣。上曰,旣云人蔘價·海物價,則必有以價收捧之規矣。宗泰曰,問於本道而後,可以詳知矣。上曰,唯。
又所啓,昨日使臣等,以行中請得公貨事,爲啓辭,請廟堂稟處,旣允下矣。常時節使之行,則尤不當許貨,而近日以馬島書契事,倭館銀貨不出,今此使行,事勢異於常時節行,且兼有罪人擬奏之事,行中切迫之事,其勢然矣。各衙門銀貨,近益未裕,前所許給,多不能趁時上納,事甚可慮,而今行則似當斟酌,若干給送矣。上曰,當幾何?兵曹判書崔錫恒曰,啓辭,以五六萬兩爲請,此則太過,恐不當准許。若以二萬兩定給,則似好矣。上曰,所請之數,不可盡給矣。宗泰曰,以二三萬兩,參酌許貸乎?吏曹參議李光佐曰,三萬兩亦多矣。使臣所請,例主優厚,而地部各軍門,西路財貨,因此耗竭,今何可更爲浪費乎?只給萬餘兩,宜矣。宗泰曰,使臣亦知公家銀貨之匱乏,而至以五六萬兩爲言,此則非矣。雖不優數許之,而只給一萬兩,則必不能爲需用之助矣。上曰,卽今事勢,不可不給,而自前未嘗准許其請矣,以二萬兩給之,可也。
今日引見時,領議政徐宗泰所啓,臣於頃日,親承北漢主管之人,相議稟達之下敎,與僚席有所相議,而至今未及覆稟矣。判府事李濡,以三軍主管之意,陳達,此亦臣等之意也。北漢,在京都咫尺之地,殆如王都之內,與南漢·江都有異,旣不當設爲守禦·鎭撫之名號。卽今則規模雖未畢成,其處地之重,雖以一人定爲主管,三軍門,旣經紀城事,仍令三軍門將任主管,各於信地,大小凡事,同議施設,似當矣。上曰,右相及諸臣所見,何如?右議政趙相愚曰,南漢·江都·北漢,皆是保障重地,而北漢,係是新創,而逼近京城,事體尤重。庶事未了之前,令三軍門,仍爲分管經紀,凡事待其完了,定其專管一人,似好矣。行兵曹判書崔錫恒曰,三軍門,旣已分授築城,今方措備材瓦,經紀營立,而但行宮造成之後,事體重大,不可無主管之人。三軍門則其所分授之外,有難全管一城,必以一人,定其主管,然後以爲着實矣。宗泰曰,若夫三軍門主管,則財穀器械儲置之後,各其軍門,以千摠等堂上將領,率其將官,輪回入直,似宜,此等事,當在軍門量宜稟達措處矣。刑曹判書李彦綱曰,江都·南漢,皆在外處,此則距京城咫尺,脫有緩急,三軍門,皆當扈駕而守。臣意,則雖措置成就之後,仍令三軍門分管,各占信地,軍器庫舍,使之營建,城堞,隨毁隨補,凡事相議經紀,則似好。常時則三軍門堂上將官,或將校,往來守直,而行宮則別出衛將守直,亦可矣。左尹朴權曰,臣則未見城形,而卽今凡百未備,仍令三軍門分管,觀勢更定主管之人,亦未爲晩。行宮雖未出衛將,亦可令將校守直矣。吏曹參判尹趾仁曰,城役雖畢,而日後措置之道,尤難。定其主管一人,豈不便當,而規模設施,亦似未易,姑令三軍門分管之外,似無他策矣。吏曹參議李光佐曰,小臣則參聞廟議屬耳,凡事姑未知其頭緖,而城中事役尙遠,尤不可無主管之人。事役則姑令三軍門擔當,而主管之人,則別爲差出,然後方可着實矣。上曰,今此北漢,在京城咫尺,與南漢··江都,有異,凡事,足可在京指揮云者,誠如大臣之言。平時措置事,則三軍門,自當同力爲之,而但必有一人專管,若家事之擔當,然後凡事可以着實爲之。予意則欲令摠戎使,仍爲主管,未知何如耶?宗泰曰,以金重器委授爲好之意,前日筵中,金宇杭,有所陳達於語次矣。重器,旣管城役,盡心於國事,人品詳明,豈不能堪任,而前頭主管一城,體貌甚重,令將臣專管,似涉重難,未知何如?趙相愚曰,金重器,朝家旣授摠戎重任,而摠戎廳之事,修擧廢墜,多有可觀,今此北漢城事,亦能擔當成就,外議皆以爲當令重器,仍管北漢,而首相之意,則以爲北漢,視江都·南漢,事體尤重,實難其人,且凡百草創未成,仍令三軍門分管,爲宜云。臣意亦以爲然矣。上曰,今雖屬之摠戎使,摠廳本無財力,凡百措置之事,則三軍門,當同力爲之,而主管一人,不可不定,故如是下敎矣。彦綱曰,城役雖粗完,而凡百措置之事,當使三軍門,同力爲之。今若屬之摠戎使,則三軍門,似難聽其指揮,凡事不無掣肘之端。限三四年,姑令三軍門,仍爲分管,前頭區劃完畢之後,定其主管之人,亦未晩矣。宗泰曰,三軍門設施之事,前頭尙遠,不可不主管而爲之,金重器,別爲主管,則似無不相礙之端。自上若欲屬托,未爲不可,而臣意則如此矣。上曰,卽今只完城役,而城中措置之事,尙多,限其完畢,而姑令三軍門分授,可也。
又所啓,因判府事李頤命所達,北漢行宮內殿,移營於南向寺基。卽今所建,小臣與左議政金昌集,城役旣完後,更欲一見,頃日同時暫往,仍看行宮役所,則內外殿形勢,亦與判府事李頤命所稟,所見大略相同,以稟達變通,爲好之意,送言于主管堂上金宇杭矣。其後判府事李頤命,往見而還,與臣等同意,又使看役郞官送言,則金宇杭在役所,工曹判書李光迪,持圖形來臣等兩堂上,以爲舊寺之基,址勢甚高,俯臨殿基,若或稍低而開拓,則石根盤布,功役甚難,且內殿移營,則周廊,又當設內殿之外,役甚浩大,極爲重難云。以臣等所見,則寺基之下,稍低開基而移營,甚似穩便,而功役之艱如此,主管之人,經度必已周審,隨當以此稟達,外殿修基之役,姑勿停止,爲當之意,爲答矣。上曰,然則以初定處爲之,可也。宗泰曰,判府事李所達,水門內重城,使摠戎使營築事,亦在於稟處中矣。重城之議,自初有之,大抵水口虛闊,而地勢低下,此最爲病,而崖谷回互,防守易於爲力,然而兩邊橫築之處,不至廣闊,石子皆在本處,功役亦不難。開春後,使摠戎廳,因其舊基,或別爲相察地形,營築重城,宜矣。上曰,令摠戎廳營築,可也。宗泰曰,判府事李頤命,又以水口石築之內,又設虹霓而置堞事,陳達矣。石築之上,有一大巖,雖當瀑水橫流之時,水勢不能淹過巖上,從其巖石,廣設虹霓而置堞,則形勢壯固,雖使寇賊見之,不生輕侮之心云者,必有意見。臣問於董役將校等則以爲,水勢雖不侵其巖石,而大水瀑雨之時,一洞木石,奔潰一口,虹霓必有隨續修補之患矣。第功役雖重,石子皆在本處,開春後,令分授軍門,更爲相察營築,何如?崔錫恒曰,城門虹霓之役,極爲重大。水門之廣,幾至十間,訓局之初不設築者,蓋以此也。若築重城,則尤無可慮。上曰,此是都監分授處乎?錫恒曰,然矣。上曰,開春後更爲往審,如不可已,則築之,可也。宗泰曰,判府事李頤命所達,又以爲御營廳所分授,義相峯之底,有數十步斷築處,宜更連築云。此是絶頂,雖不築,似無可慮,而所見虛疏,功役不多,開春後,令御營廳連築,何如?上曰,功役不難,令分授軍門連築,可也。
又所啓,北城之餉,今當速爲措劃。判府事李頤命箚中所陳累十萬石,雖難遽爲辦具,十萬石或近十萬石之數,當爲爲先留儲,而他何有別樣措置之路?賑恤廳米,京倉餘在者,近九萬石,諸軍門米穀,亦爲數萬石,三南儲置米,雖未優足,亦當爲數萬石,以此等穀物,參酌除出,兩南監·統營營穀,在別邑者,竝雜穀爲三十餘萬石云。以沿邑此米累萬石,隨續運來,摠合當爲近十萬石。主管之人,以此稟旨區劃,以爲歲飜後運致之,爲當。至於倉舍,則城內外,皆當設置。臣曾以水門外,亦設倉漕轉,多數輸入於此,京司需用,皆於此上下,而常使有留儲,事勢似便之意,仰達矣。此去京稍遠,必有些少弊端,而朝家所重,旣在於此,則何可盡顧其弊乎?倉庾所在,民必聚會。設有事變,咫尺之間,豈至於不得輸入也?水門內近城之地,亦有隨地作倉處矣。但斂散一款,實有所難便。傍近六七邑之外,糶糴有弊,何以爲處?前頭主管人,自可從便經理矣。軍兵則或有事變,而御駕駐驆,則自有扈駕軍兵,或者不然,而但爲城守,則守堞,亦不當只用數千之卒,此當預爲思度矣。趙相愚曰,城餉一款,尙不入手,稍待開春設倉後,可以措置,而勿論城外,糶糴之道,誠有所不便者,分糶畿邑,則收捧極難。或以太倉之穀及軍餉,輸入於此,朝士頒祿,軍士放料,皆從此出,而新到之穀,次次留儲,則自無無穀之時云。雖有少弊,此計最勝矣。上曰,諸臣所見何如?崔錫恒曰,餉穀十萬石,措置不難,而斂散之道,實無善策。若給都民,決難還捧,若給畿民,則楊·廣民力,已盡於南漢移轉之役。臣意則若干穀,置諸城內,而必於城外平地,造紙署近處,築倉儲穀,然後斂散之道,似或便好矣。李彦綱曰,北城未築之時,議者,已以糧餉一款,爲難處矣。道路今雖修治,尙且險艱,設倉於城內,則人馬輸轉,大有弊端。若於蕩春臺近處及水門外,平地作倉,則人民必漸聚會,頒祿放料,亦似便好,雖卒然有急,城門咫尺,似無未及運入之慮。若干穀物,則分置城內,亦可矣。左尹朴權曰,小臣未見其形色之如何,不敢輕議其便否,第聞其道路極險云。欲設倉城內,而糶糴於民,則受出與還納,皆有鉅弊,近畿之民,必難支堪,若設倉城外,則不但臨急運入之難,必距都城及三江,頗遠,百官軍兵放料及貢物分給之際,其弊不些。臣意則餉穀,不必一時多數儲置,以卽今見存剩餘之穀,輸入其中,依他軍餉例,五年一散,則可以省弊,若逐年斂散,則民弊不可不慮矣。錫恒曰,逐年斂散,然後其穀可無陳久不可食之患矣。朴權曰,江都·南漢,亦無年年斂散之規,五六年內改色,而或有留庫近十年者矣。尹趾仁曰,臣亦不見形勢,而城內若果路險,難於轉輸,則擇城外便近之地,儲置似好,而斂散,則雖每年糶糴,尙恐有陳久之患矣。李光佐曰,軍餉無論多少,輸入城內,以爲着實。若於城外設倉,則水門之外,路最平云,脫有緩急,猶可輸入,而蕩春臺邊,則道路絶險云,臨急可以運上乎?且以平時論之,旣非北漢城內,又非都城之內,水門外,則距京頗遠,如貢物出給等事,似有弊端。臣意則倉庫,竝置於城內,而改色之道,則別爲講究,似宜矣。上曰,今此北漢築城,出於與民同入之意。今則城役已畢,城餉將次第措處,當爲緩急依歸之所。軍兵則三軍門,皆當扈駕以入,不必他求。且前日金重器,以馬兵不可入於城內爲言,而此亦終有所不然矣。如禁軍及都監馬兵,其數不少,何可徒恃步卒,而盡棄馬兵乎?此則非計之得,馬兵亦同入,爲是矣。且雖有金城湯池,必有糧餉,然後可守,此爲第一急務。累十萬石,雖難一時料理,而十餘萬石,以京衙門之穀,外方儲置米,爲先趁速措置,可也。以前事觀之,丙子之變,尤急,江都不遠之地,未及入守。此後雖不必每每如此,而若以常時糶糴爲難,設倉於城外,則況當倉卒紛蕩之際,運入於城內,其勢倍難,或有急難,則必將全棄。予意則城內築倉,似爲萬全矣。徐宗泰曰,水門外設倉處,距城內不過數百步,臨急亦可輸入,而蕩春臺則距城爲十許里,路且艱險,雖非甚遠,或當急遽之甚,則盡數輸入,亦難矣。凡諸餉,必於城內,實爲完備,城之東門內,則肉地開坦處頗多,可以設倉,使主管人,隨便營建,宜矣。上曰,城內設倉,終爲完備矣。餉穀,自備局以某處某樣穀,幾許移置之意,別單書入,可也。
今日引見時,領議政徐宗泰所啓,隣族之弊,生民之困苦極矣。歲首有講究變通之下敎,而臣識慮疏迂,且此事猝難講定,今歲將終,而尙未稟達,惶恐度日矣。頃日遍問于原任大臣,判府事李□□,追後陳箚,下廟堂亦已久,而近來僚席,齊會未易,不得從容商確,今始仰稟矣。戶布丁錢,俱是良法,而自前素有之論也。大體得於均民之政,元老大臣之言,深有意見,至於丁錢,俱有條理,皆是可行無疑,而第念卽今時勢,必難遽行大段新制。李□□箚所論,出於參量事勢,隨便措處之意,欲依倣此箚,略爲增減擧行,自上賜可,則謹當作爲節目,而啓下矣。上曰,良役之爲痼弊久矣。無策善變,至今因循,而此弊終不可不救,故歲首有別爲講究之敎矣。丁布戶布之議,各自不同。此議非今創有,法非不好,而卽今時勢,有難猝行。旣行之後,又生他弊,則尤豈不難處乎?雖微細之事,若不善變,則反不如不變之時者,或有之,變通之初,不可不熟講審處。判府事李□□一箚,最似順便,若能支久遵行,不但止於一時申飭,則猶勝於坐視而不救,以此爲據,作爲節目,稟定可也。宗泰曰,隣族之弊,由於良丁之艱得,而皆自從母役法變改之後,良丁之路,已穿,避隱奸竇,日以漸繁,守令亦不能悉心善處,以至於此。卽今變通,只當釐革良民避隱一道。外方各樣不緊各邑及如額外校生之猥多者,或量減,或汰降,以充逃故之代。本司當與外方通議,詳査整頓,則庶可以救得矣,上曰,前已下敎矣。良丁非不足,而避隱之路,甚多,故其弊至此。必須一番査正,然後可以少救此弊,着實擧行,可也。宗泰曰,李□□箚子,又有還上變通事,而今日所達,非箚子回啓,只以良丁事爲急,故先以仰稟,還上事,隨當更稟矣。上曰,箚辭大體固好,而節目講定時,當有所添刪。予意亦非欲一依其言也。救弊之本,則惟在於嚴飭良丁避隱之路矣。箚中還上事,亦爲議定,追後覆啓,可也。宗泰曰,節目中,當詳細條列,而先以大綱敢達。自廟堂分付諸道監司,以其營屬,悉從實數,以報監司,又當嚴飭兵水營郡邑,所屬諸般名額,使之皆以實數報之。外方每於朝令之下,例有不以實數之習,而今此査正,是乃朝家之特擧,官吏豈敢有私自庇隱,以觸重憲乎?漏落五名以上守令,拿問,監司以下,從重論責,似當矣。上曰,外方不爲從實査報,此習可慮。今後若有如前隱匿者,從其隱匿名數之多少,或拿問或罷職,雖至於定配,亦不爲過。以此別爲定式,申飭擧行,可也。宗泰曰,朝家雖以拯救此弊爲急,而法度縱弛,良民之避役投歇,以爲藏匿之所者,其來已久,而不可勝數。若擧措,刻期無漸,則必多驚擾之患,當事之臣,與外方相議,使緩急得中,則好矣。上曰,唯。宗泰曰,校生考講,當入節目中,而大旨先此稟達。聞外方校生,大邑元額外,或至於累千者有之,誠極寒心。一番整頓,烏可已乎?落講則汰定軍役,自是法例,而其中或有累代以儒爲稱,一朝降定,則如入死地,怨毒必深,而朝家豈可以此過爲顧念哉?然古人,以衆怨爲慮,且觀先輩所論,則落講之類,降定武學,再次落講而後,乃定軍役,或勿直定軍役,別定名號,使渠不失儒校之名,而朝家只受罰布爲宜云。如是則擧措有餘地,開其自勉之路,而怨咨亦必少減,但考講甚難着實,實效未易。卽今急務,惟在極擇都事,嚴其考講之法矣。上曰,都事考講,實爲文具矣。前後申飭,非止一再,都事亦或罷職,而少無其效。上年秋,臺啓直令汰定者,最爲着實矣。諸臣所見何如?趙相愚曰,此事,臣當反覆商議者屢矣。或以爲落講者,汰定軍役,自是常法,只當依法擧行,或以爲一年不通,則別爲成冊,捧布一疋,明年又不通,則始爲汰定,爲宜云,而臣意則直定,終以爲不可也。判府事李□□,練達時務,議多徐緩不迫,領相凡事,亦當重愼,故臣亦重其議也。蓋一番落講者,依法直歸之落講餘丁,則豈不快活,而以羅州一邑言之,元額不過九十名,而今過五千人,定州校生,亦至萬人云。以此推之,他邑額外,又不知其幾何,則直定之後,不識法例,怨言朋興,難處之端,反有甚於侵徵之弊,此事恐或爲國家存亡之端,故臣病雖未差,而欲以所懷,敢此隨入矣。上曰,諸臣以次陳達。崔錫恒曰,今此良丁變通,關係重大,諸道校生,不爲試講,額外之類,全數汰定,則誠有稱冤之端,今若考講不通之類,抄出汰定,則渠亦無辭,何至取怨乎?至於罰布之說,似爲苟簡,且不無難處之端,恐不如考講汰定之爲得宜也。刑曹判書李彦綱曰,都事考講,實爲文具也。前後申飭非一,而落講之數絶少。今若一從大典,只存元額,其餘竝爲汰定則已,不然而只令以不通者汰定,則終無實效。臣意則毋論額內額外,通同考講,以優等者爲額內,其餘則別作一案,名之曰罰布校生,而收布一疋,額內有闕,則以額外考講,陞差,永勿降定軍役則似好,而聞定州則校正之數,至萬名云。元數九十人外,盡爲罰布,亦必有怨言,此爲難處矣。宗泰曰,旣行考講,則不在落講者,一倂收布,亦似不便矣。朴權曰,朝家特軫隣族之弊,講究之策,何可爲此苟簡之政乎?定州校生之數雖多,豈至於萬名乎?上曰,定州校生萬名之說,頃者吏曹參判所達也。權曰,校生落講者,充定軍役,自是常法,何敢怨國乎?都事考講,各別申飭,而守令以朔望,試講校生,乃使法典,而今則廢而不行,此亦更爲申明,都事考講時,校生中若有全然不文者論罪,守令亦可憑據朝令,任怨擧行矣。降定軍官與收捧罰布,則皆涉苟簡矣。以古聖人所謂顧畏民巖,可畏非民等語觀之,民怨豈非有國之可畏,而此蓋以可厲民虐民,爲計矣。今因良民之隱匿閑遊者多,而隣族被侵者,偏受其苦,朝家爲救此弊,行此考講之法,何可以些少怨言,爲拘乎?趙相愚曰,朴權之言儘好,而數多之人,一朝汰定,則無識之輩,豈能無怨?其中或有以類合,千字·史略初卷僅僅應講之類,豈可以法意,一一曉喩乎?始事之初,必有激變之慮。名爲救民,而反爲呼冤之歸,此則決不可行矣。上曰,以此竝爲陳達。吏曹參判尹趾仁曰,良役之弊,至此者,非軍額,倍於前也,亦非人民,少於古也,而京外各衙門私役閑丁,其弊漸滋,蓋國役重私役輕,實恐見侵於他役,率皆投入於私役,日增月加,其數顆然。今若因循不改,則此弊必日甚一日矣。今此校生汰定之意,臣之所見,朴權之言,同。此事旣係大段變通,何能使民人人爲便乎?隣族侵徵,與校生降定,疾苦怨毒,自有輕重,參量處分,似宜矣。落講校生,收捧罰布,充給逃故之代云者,其名與事勢,決不可爲。旣無軍名,而直徵身布,則名不正而反易取怨,朝令不無見輕之慮,且以逃故虛名,載置軍案,乃以校生罰布,移充其役,則軍案將爲弁髦,事不當如是苟簡。不過數年,不逃不故之類,又皆冒入於逃故,則臣恐軍政漸壞,覈得益難,其弊反有甚於今日也。必須隨其落講,直爲汰定,然後名正言順,校生輩亦可無辭矣。若不充軍額,而只收罰布,則是朝家只爲其布,不爲軍政也,亦豈不爲取怨之道乎?吏曹參議李光佐曰,年例之講,果無實效,年年擧行之事,都事固不能每爲擇差,朝家雖申飭,亦不能每爲一新申飭,故自不能着實,而至於一番別講,則都事別爲擇差,或遣敬差,嚴加申飭,則豈有不爲着實之理乎?權曰,別遣敬差官,未知其可矣。宗泰曰,別遣京官,必有騷擾之弊矣。落講者,卽爲汰定,命令徑直,應有近效,而其間不當軍役之人,聚怨之騷然可慮。落講者罰布一疋,再次落講而後汰定,法意委曲,似無有漸,而難見實效,易歸因循,二者俱涉難便,而臣意則猶以嚴明考講,汰定爲勝,以此問議,則金昌集·李頤命之意,則以落講後直爲汰定爲勝矣。上曰,良役避匿之法,不可不別樣變通,而不定軍役,收捧罰布,則終涉苟且矣。都事嚴其考講,亦依左尹朴權所達,申明擧行,可也。權曰,校生落講之類,皆以餘丁,自兵曹收布,守令,不得充定於闕額,守令不爲着實試講者,蓋以此也。今若使守令,嚴明考講,其落講者,使之先定於逃故之代,則考講必有着實矣。錫恒曰,落講之類,仍給本邑,則守令,必着實擧行矣。上曰,都事守令,着實考講,落講之類,竝給本邑,可也。光佐曰,守令地位人品,有萬不同,未易從實考講。別遣京官,則雖重難,別擇都事,一次別講後,年例之講,則令主倅擧行,似好矣。上曰,意亦欲令都事,嚴其考講,而兼令倅頻數考講矣。宗泰曰,守令考講,似難矣。守令,或有不閑文字之人,且主倅之於邑民,不無拘牽之端。若與都事眼同考講,則似便矣。權曰,大臣,以前頭生變,爲慮,此固不可預料其必不然,而臣上年奉使過關西時,守令來見者,多言額外校生,依朝令多數汰定之際,朝家慮有民怨,遽令停止,實爲可惜云。且臣頃日在鄕時,右相箚本,適爲謄來,備論戶布丁錢之難行,中有赤子化爲龍蛇之語。兩班之類,見此以爲朝家之意,出於均役,而廟堂之慮,何至此極也?顯有痛傷之意。今此校生汰定,亦何至於生變乎?臣恐大臣之慮,太過矣。光佐曰,校生落講者,汰定軍役,自是國法,民豈敢怨?臣在外時,與聞此議,亦以爲直爲汰定,最爲正當。罰布,時無救於逃故之弊矣。但外邑,果有千萬名之校生,則難保其必無騷擾之弊矣。且雖行收布之法,只當收布於落講者,李彦綱所謂一竝收布者,恐不然矣。上曰,罰布事,予意亦以爲苟且。落講之流,竝給本官,直爲汰定,爲當,而都事考講,每每申飭,全無實效,豈有如此虛疏之事乎?曾前亦施罷職之罰,而如是申飭之後,若又不遵朝令,則當拿問定罪,以此嚴明分付,可也。宗泰曰,今此良役變通事,以節目啓下而後,可以擧行,臣等已與相議,略成條項矣。本司提調,多有通練之人,而有司堂上,例爲專管。凡事令有司四員,趁速相議,詳具節目啓下,何如?備局謄錄
禁衛營啓曰,各軍門將校監造軍器者,勿論弓銃刀槍,若過千數,則必皆論賞矣。本營校鍊官前萬戶朴好問,監造黑角平弓五百二張,鳥銃二百六十六柄內,改修補六十八柄,新造一百九十八柄,環刀三百二十五柄內,改修補三百一柄,新造二十四柄,鞭棍四百二十二柄內,改修補一百十七柄,新造三百五柄,龍頭月刀新造六柄,合一千五百二十柄。故判書李□□,欲造鳥嶺新城軍器,銅鐵米布,備置嶺邑,未及打造前,大將閔□□陳達筵中,擇送本營將校前別將池克淸,使之打造。今始畢役上來,而所措備母砲二百五十位,子砲一千二百六十一,中銃五十四柄,一窩蜂一坐,威遠砲十五坐,同砲所用水鐵大凡八百十介,中丸八百五十五介,子砲所用水鐵小丸一萬三千九百五十一介,鳥銃二百柄,硫黃一百斤,鉛丸六萬介,火藥一千斤,大銅爐口一百坐內,鳥銃二百柄,硫黃一百斤,鉛鐵三百斤,薪鐵一萬五千斤,鍮鑞一百四十八斤六兩,亦自料理別備矣。所造砲銃等物,已過千數,其外自備者,亦不少,朴好問·池克淸等,合有論賞之典,竝令該曹考例稟處。池克淸打造軍器時,尙州牧監牧官折衝鄭有賢·朴再根,將官鄭兌載及色吏一人,亦多勤勞云,令該曹參酌施賞,何如?傳曰,允。
大臣·備局堂上引見入侍時,行兵曹判書崔□□所啓,故判書李寅燁,爲慮關阨疏虞之弊,築城鳥嶺之後,不可無守城器械,故判書閔鎭厚,陳達筵中,押送禁衛營將校,使之打造佛狼機二百五十坐,中銃五十四柄,威遠砲十五坐,鳥銃二百柄,今方留置於尙州牧云。鳥嶺城子,步數不至太廣,設置大砲之處,想必無多。況所築城中,旣無主管,又無主管之人,勢將分置於傍近列邑,其在莊置之道,亦甚虛疏。今此北漢築城之役,禁衛營所關之處,地形稍涉平夷,步數亦且闊大,而本營軍器中,大砲絶少,若以尙州所置佛狼機百餘坐,酌量彼此,移置北漢,則似爲兩便,故敢此仰達。上曰,事甚便好,依爲之。備局謄錄
上在慶德宮。停常參·經筵。
下直,固城縣令黃燦。
持平宋成明再度呈辭。入啓。遞差。
戶曹判書金宇杭上疏。大槪,乞收加資之命,以重賞典,仍遞臣本兼諸任,俾尋生路事。入啓。答曰,省疏具悉。今玆賞典,小無過濫,卿其安心勿辭,從速行公。
領議政徐宗泰箚子。大槪,臣强顔入對,敢有覆達,而以此情病,萬無仍冒之理,伏乞亟賜罷斥,以謝臺言,以延殘命事。入啓。答曰,省箚具悉卿懇。諫臣之言,雖未穩當,於卿有何所嫌?且此時元輔,捨卿宿德雅望而其誰?須體倚毗之誠,安心勿辭,速出視事,用副至望。仍傳曰,遣史官傳諭。
右副承旨李台佐上疏。大槪,臣於直中,猝聞母病添重,驚憂煎迫,方寸靡定,玆敢冒死哀籲,伏乞聖慈,俯諒臣情理,亟遞臣職名,俾得歸護,以伸至情事。入啓。答曰,省疏具悉。爾其勿辭,救護母病。
謝恩,兼文學朴鳳齡。
弼善洪泳,牌不進,依承傳罷職。
兼弼善鄭栻,再牌不進,依承傳罷職。
京畿監司書目,果川呈,以掌令沈宅賢辭職上疏上送事。啓。答曰,省疏具悉。陳戒殊切,深用嘉尙,可不留心焉?日者憲府新啓措語,旣欠稱停,又欲加律,尤未穩當矣。然而趙大壽敍用還收之論,揆以臺體,亦有所執,則一臺臣之汲汲擅停,殊甚未安,特遞其職。疏末事,兩臣避辭供辭,皆歸虛妄,於爾別無所嫌,爾其勿辭,從速上來察職。已上朝報
疊書。今日備局堂上引見入侍時,行兵曹判書崔錫恒所啓,故判書李寅燁,爲慮關阨疏虞之弊,築城鳥嶺之後,不可無守城器械,故判書閔鎭厚,陳達筵中,擇送禁衛將校,使之打造佛狼機二百五十坐,中銃五十四柄,威遠銃十五坐,鳥銃二百柄,今方留置於尙州官云。鳥嶺城子步數,不至太廣,設置大砲之處,想亦無多。況所築城子中,旣無庫舍,又無主管之人,勢將分置於傍近列邑,其在藏置之道,亦甚虛疏。今此北漢築城之後,禁衛營所管之處,地形稍涉平夷,步數亦且闊大,而本營軍器中,大砲絶少,若以尙州所置佛狼機百餘坐,酌量彼此,移置之北漢,則似爲兩便,故敢此仰達。上曰,事甚便好,依爲之。備局謄錄
禁衛營郞廳,以都提調意啓曰,今二十五日新番別馬隊別破陣點考後,下番別馬隊別破陣賞格試才,當爲設行於南小門洞,而大將臣金錫衍,方在身病呈辭中,不得已令本廳中軍鄭履祥,代行矣。入直將官及軍兵等,依前例除標信出用之意,敢啓。〈傳曰〉,知道。禁營謄錄
政院啓曰,卽今史局不備,以兼春秋代察,而兼春秋禮曹正郞鄭以觀,奉使出外,回還未易,今姑減下,以本曹他郞廳,改啓下,何如?傳曰,允。
有政。吏批,吳命恒爲中學敎授,朴樞爲活人別提,金始賓爲兵曹佐郎,吳命恒爲獻納,洪泳爲弼善,朴鳳齡爲文學,朴鳳齡爲西學敎授。吏曹謄錄
上在慶德宮。停常參·經筵。
傳曰,史官一員待命,騎馬三匹立之,翼陵忌辰祭所內摘奸。
慶尙都事書目,善山府使洪處宙,災傷差錯,罷黜事。
吏曹啓曰,臺諫有闕,政事,取稟。傳曰,過國忌後爲之。
自午時至申時,日暈。
上在慶德宮。停常參·經筵。
左議政金昌集初度呈辭。入啓。傳曰,不允批答。
上在慶德宮。停常參·經筵。
下直,肅川府使朴廷賓。
政院啓曰,大司憲權尙夏在外,執義李明俊,掌令盧世夏呈辭,掌令沈宅賢,持平鄭楷,竝陳疏未肅拜,連日監察茶時,事甚未安。呈告未肅拜人員,竝卽牌招察任,何如?傳曰,允。
吏曹判書趙泰耉三度呈辭。入啓。只遞本職。
謝恩,持平鄭楷。
左議政金昌集初度呈辭不允批答,王若曰,昨見引咎之章,予旣勉諭,今陳請急之懇,卿何固辭?去就非輕,敷告用亶。言念時勢之扤隉,曷敢夙宵之憂嘆?天災物怪人妖,有萬可愕之象,世道民心朝論,無一足恃之形。湖嶺告凶,重以東郡之大水,海防傳警,再完北漢之新城。顧今燮和經濟之功,必資股肱心膂之佐。惟卿以名門世胄,曁予以共戚同休。四世五公,篤忠自乃祖乃父,六載再相,丕責在汝楫汝霖。前席之獻替屢勤,寔賴格君之嘉訓,中書之機務無滯,咸稱救時之通材。斯國事一埤以遺,佇輔弼交修不逮。要囚服念五六,旣見覆奏之審明,廷議或有二三,政急良役之講究。夫何釋負之請,乃在仰成之辰?榮衛雖愆,因知精力之未耄,神明是護,何難萬物之奏功?以武侯攻闕之心,寧嫌人言之不諒,有安石鎭物之量,須念民望之難孤。矧自冬雷警予,凜乎春氷若涉。艱虞溢目,予無樂乎爲君,安危係身,卿豈果於忘世?宜思大義,式回遐心。於戱,風雲之契復隆,尙記疇昔之感夢,霜露之疾自愈,毋庸今日之丐閑。亟斷來章,勉副至意。所辭宜不允。故玆敎示,想宜知悉。知製敎洪致中製進
京畿監司書目,高陽呈,以輔德李縡辭職上疏上送事。啓。答曰,省疏具悉。爾其勿辭,從速上來察職。又書目,安山兼任衿川呈,以副修撰權世恒辭職上疏上送事。啓。答曰,省疏具悉。爾其勿辭,俟母病間,上來察職。
執義李明浚,牌不進,依承傳罷職。
禮曹參判金鎭圭上疏。大槪,更申病勢,乞遞本兼職任,竝幸公私,且暴渭原罪人貸死事擧條中所擧,臣言差爽本意之狀,仍附愚見,以備睿察事。入啓。答曰,省疏具悉。旣因彼咨,有所處分,皆不宜貸死之說,似乎過矣。卿其勿辭,調理察職。
領議政徐宗泰初度呈辭。入啓。傳曰,噫,當此災沴頻仍,艱虞溢目之日,三公備位,夾輔王室,猶懼不濟,而不料兩大臣請急之章,繼上於二日之內,不覺愕然手左右之如共失也。卿之引入,蓋由人言,而臺言之過當,予所洞知,則以卿休休之量,何乃過自引咎,至欲奉身而退耶?卿或未之深思也。積瘁之餘,縱有榮衛之少愆,神明所相,勿藥自愈,卿其須體虛佇之誠,亟回若浼之志,卽起視事,弘濟時艱。仍傳曰,遣史官傳諭,與之偕來。
備忘記,噫,當此災沴頻仍,艱虞溢目之日,三公備位,夾輔王室,猶懼其不濟,而不料兩大臣請急之章,繼上於二日之內,不覺愕然手左右之如共失也。卿之引入,蓋由人言,而臺言之過當,予所洞知,則以卿休休之量,何乃過自引咎,至欲奉身而退耶?卿或未之深思也。積瘁之餘,縱有榮衛之所愆,神明所相,勿藥自愈,卿其須體虛佇之誠,亟回若浼之志,卽起視事,弘濟時艱。仍傳曰,遣史官傳諭于左相,與之偕來。
判府事李頤命箚子。大槪,敢伸危懇,乞蒙矜察,先遞臣內局之任事。入啓。答曰,省箚具悉。連章辭免,實涉太過,卿其安心勿辭,速出行公。仍傳曰,遣史官傳諭。
午時,日暈,未時申時,日暈兩珥。已上朝報
吏批啓曰,玉堂闕員及春坊兼任,今當差出,而擬望之人乏少,相避外任竝擬,何如?傳曰,允。
吏批啓〈曰〉,判書呈辭受由,參議方物封裹進去,小臣獨政未安,何以爲之?敢稟。傳曰,仍爲之。
吏批啓曰,新判書命招,同參政事,何如?傳曰,允。
有政。以權益寬爲持平,吳命恒爲司書,鄭纘先爲修撰,權詹爲副校理,金始慶爲弼善,李縡爲執義,兪命凝爲掌樂正,趙泰耉爲知敦寧,黃欽爲右參贊,李萬稷爲善山府使。吏曹謄錄
上在慶德宮。停常參·經筵。
下直,梨洞萬戶黃源。
王世子誕日。
大殿·中殿·嬪宮,政院·玉堂問安。答曰,知道。
世子宮,政院·玉堂·二品以上·六曹問安。答曰,知道。
謝恩,弼善金始慶,獻納吳命恒,司書申思喆,兼春秋洪禹道。
院啓。大槪,請左右捕盜大將從事官,竝命從重推考,兩廳軍官,別爲抄定,刻期機捕事。新除授司憲府執義李縡,時在京畿高陽地,請斯速乘馹上來事,下諭。答曰,依啓。
注書金尙奎書啓,臣承命馳往于左議政金昌集所住處,傳宣聖旨則以爲,臣之無狀,久竊匪據,觸事憒憒,瑕纇百出,雖微人言,臣已自知,而前後臺言,亦非尋常。身爲大臣,曾莫之恤,晏然在職,決無是理。不得不連章丐免,而微誠未格,溫批輒降,臣誠狼狽悶蹙,不知所出。又自數日以來,重感風寒,種種諸症,一時竝劇,實無陳力就列之望。尋單請急,非但爲情勢之難安,惟冀聖明速賜處分矣,不意卽者,遽加格外異數,特下別諭,辭旨丁寧,其所以慰諭責勉者,靡復餘蘊,仍命史官,與之偕來,此豈賤臣所敢承當哉?臣拜稽莊誦,感戴震惕,不知所措。臣雖愚迷,亦知災咎之非常,艱虞之孔棘,苟有一分可進之勢,則聖諭之下,豈敢頑然不動,而顧此情勢,萬分窮蹙,病狀亦方危劇,不免坐違嚴命,益無所逃罪,神思昏霧,不能陳暴衷曲,當俟少間,謹具一箚,仰申危懇,以請譴罰云矣。臣旣承偕來之命,仍留之意,敢啓。傳曰,知道。
記事官李萬維書啓,臣承命馳往于領議政徐宗泰所住處,傳宣聖批則以爲,臣於日昨,猥承批旨隆重,震越無地,而顧以臣之情病,有萬萬不敢冒受者,長單請急,庶蘄父母之慈,俯賜矜允,玆於夢寐之外,聖諭特降,責勉備至,非微臣所敢當,而且有傳諭史官偕來之命,臣伏地驚惶,求死不得。微臣今日至懇,惟望聖明,亟賜斥退,使臣毋得冞益其僨事病國之罪,螻蟻之微,沈篤之疾,亦得屛處將理,延其朝夕之命而已。恩旨之下,不敢以祗承爲心,罪當萬死。臣心神迷爽,不能悉達下情,敢欲以文字仰瀆,以請嚴誅云矣。臣旣承偕來之命,姑爲仍留之意,敢啓。傳曰,知道。
領議政徐宗泰箚子。大槪,辭單之上,猥承特諭,史官臨留,驚惶憫灼,罔知所措。伏乞聖慈,亟允所請,仍治違命之罪事。入啓。答曰,省箚具悉卿懇。昨者特遣史官,傳宣別諭,仍與偕來之命,意非偶然,以卿體國之誠,其不可袖手恝視也,明矣。玆不多誥,卿宜深思,亟斷來章,速出論政,勉副如渴之望。仍傳曰,此批答,令偕來史官傳諭。
左議政金昌集箚子。大槪,特諭之下,未克趨承,史官相守,惶蹙罔措,復伸危懇,冀蒙鐫罷,仍治臣違命之罪事。入啓。答曰,省箚具悉。昨者特宣別諭,仍令史官偕來之命,意非偶然,以卿體國之誠,其不可袖手恝視也,明矣。玆不多誥,卿宜深諒,亟斷來章,速出論政,勉副如渴之望。仍傳曰,此批答,令偕來史官傳諭。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,雪後陰寒,伏未審此時,聖體調攝若何?脚部益有差勝之勢乎?臣等久未入侍,今日與諸醫入診,詳察症候,宜當。不任憂慮,敢來問安,竝此仰稟。答曰,知道。無事。脚部,不如秋間之差勝矣。勿爲入診。
政院啓曰,守令未署經,至於六員之多,而憲府之官,或在外,或呈告,或未肅拜。除在外外,呈告未肅拜人員,竝卽牌招,以爲署經之地,何如?傳曰,允。
明日拜表時,開門差早。
傳曰,召對爲之。入侍,承旨李世最,玉堂權詹·洪致中,假注書沈尙鼎,兼春秋洪禹道,史官金在魯。
全羅監司書目,泰仁縣監尹道敎,今月二十二日身死事。
禁府,金盛節,結城海門驛徒二年定配。啓。
記事官李萬維書啓,臣敬奉聖批,傳諭于領議政徐宗泰則以爲,臣冒死陳懇,顒俟賜許之命,玆者史官,臨宣批旨,天聽邈然,責勵彌切,乃以速出論政,爲敎。臣伏讀震悚,置身無地。前後聖諭,如父母之敎子,近侍相守,又是絶異之恩數。臣子承此,而尙不敢以出而祗承爲計者,必其情悃,萬萬迫切,不亶在於其私,而上爲國家計也。當此艱虞政棘,臣忝叨鼎席之首,使國事日壞,重遭人言,猶且强顔,則其爲罪戾之多,豈不有加於違忤乎?耿耿血忱,日夕瞻望,籲天祝日,惟祈聖主憐察,史官早還,恩遞速降,毋使國體大損而已。委伏牀笫,心神抑塞,但有涕泗,不知所達云矣。臣姑仍留之意,敢啓。傳曰,知道。
注書金尙奎書啓,臣敬奉聖批,傳諭于左議政金昌集則以爲,臣猥蒙異數,未克趨承,冒陳危懇,恭俟誅責,伏奉聖批,不惟不加之罪,敦勉反踰尋常,臣於此驚惶感激,罔知攸處。近侍偕來之命,是何等恩禮,而臣之無狀,不卽變動,致令久辱於陋巷者,論臣之罪,亦何如也?到此地頭,雖有區區情勢,如其疾病,苟能一分自力,則何敢不體聖旨,一向偃蹇撕捱,自速罔赦之誅哉?顧臣所患,日進不退,晝夜苦叫,方在昏瞀不省之中,雖欲强起承命,其路無由。瞻望宸極,精爽震越,只願亟被嚴譴,少安私分而已云矣。臣旣承偕來之命,姑爲仍留之意,敢啓。傳曰,知道。
賑恤廳啓曰,賑恤廳郞廳,爲任緊重,矧當賑穀大縮,今方多般料理,以充其數?郞廳李萬稷,旣有幹局,且解事務,多所營辦矣,昨日政,移授善山府使。賑穀拮据之責,不可付之生手,李萬稷,仍任賑恤廳郞廳,以爲責成之地,何如?傳曰,允。
修撰鄭纘先上疏。大槪,臣忝叨是職,積逋罪戾,而昨又違召,惶懼欲死,只推之命,旣出格外,嚴召之旨,鎭日荐降,不敢坐違,謹詣闕外,而難冒之勢,無異於前,輒敢附陳愚見於乞免之章,而退聽處分。伏乞聖慈,亟命遞臣所叨之職,治臣違慢之罪,以警具僚,以安私分事。入啓。答曰,省疏具悉。今玆進言,亶出憂愛,深用嘉尙。可不留心焉?良役一款,纔已變通,而疏末知非勉從之說,殊未可曉。侵斥大臣,語意非常,尤涉未安,而大臣始以擔當救解之意,與之相約云者,萬無是理也。爾其勿辭察職。
今日召對時,朝臣之家,有拘忌之疾者,齋宿後出入闕內,疏單,亦爲齋宿後來呈事,榻前定奪。
掌令沈宅賢,持平權益寬,牌不進,依承傳罷職。
禁衛營啓曰,本營分授都城女墻令改,體城將頹處修補,水口門改築事,曾已啓下矣。東西南北體城四百四十步,女墻四千八百六十七步畢築,水口門改築,虹蜺新達門樓,今已完役之意,敢啓。〈答曰〉,知道。已上朝報
藥房啓曰,中宮殿移御之後,凡係拘忌之事,俱當謹愼,兩闕出入內官掖屬等,宜勿相通。此則必有自內嚴勅者,而世子宮,每每問安,宮官亦領豫爲承命於前日,出宿後問安,亦合謹愼之道,伏望睿裁。分院醫及院屬,亦不許出入於時御所,及閭巷不潔之處,醫女定數分送,亦爲醫官之例,此則已自本院嚴明分付矣。至於監膳司饔院堂郞及進排各司官吏,新除授肅拜人員,竝令絶禁犯染,問安婢僕之出入者,亦爲嚴飭,無信符者,一一禁斷事,分政院兵曹,各別着念擧行,何如?傳曰,依啓。
上在慶德宮。停常參·經筵。
吏曹啓曰,臺諫有闕,政事,取稟。傳曰,明日爲之。
修撰鄭纘先,牌不進,依承傳罷職。
知敦寧趙泰耉上疏。大槪,臣一言妄發,重惹多口,時議轉激,罪名日加,昨日儒臣之疏,更添一案。臣若終免譴斥,則將無以快人心而靖朝議。且於日前,諫臣之咎藥院,憲疏之論銓地,亦有所危蹙不自安之情,其何敢晏然於周行,而不請其罪乎?伏乞天地父母,俯賜照察,將臣本兼諸任,盡許鐫削,仍令勘正臣罪,斥遠臣身,以安私分,以謝人言事。入啓。答曰,省疏具悉。縱恣之斥,旣欠和平,黨同之說,亦未穩當,諫臣之言,尤無所嫌,卿其勿辭,安心行公。
左議政金昌集箚子。大槪,臣之情勢,轉益危蹙,亟罷臣職,仍治臣不忠不直之罪事。入啓。答曰,省箚具悉卿懇。昨於鄭纘先疏批,已示未安之意,而頃者以趙大壽事詢問也,卿之陳達之辭,尙今記有矣。元非直請敍用之比,其後箚辭,未見其前後判異,則纘先所謂擔當救解不忠不直者,其果一毫近似耶?此等情外之說,未滿一哂,何足介懷?卿其體予終始倚毗之意,安心勿辭,卽起視事,用副虛佇之望。仍傳曰,此批答,使偕來史官傳諭。
忠淸監司書目,懷德呈,以工曹參判宋相琦病重上去不得事。啓。傳曰,還爲下送,使之從速上來。又書目,韓山呈,以兵曹參判權辭職上疏上送事。啓。答曰,省疏具悉。卿其勿辭,從速上來察職。日記廳郞廳金聖佑書。郞廳愼基慶校正。
上在慶德宮。停常參·經筵。
注書金尙奎書啓,臣敬奉聖批,傳諭于左議政金昌集則以爲,臣之號籲,出於萬不獲已,而瀆擾之誅,固所難追,乃蒙聖慈,慰寵有加,批旨開釋,無復餘蘊,臣誠惶隕感激,不覺涕泣之交迸也。臣之情跡,萬分危蹙,其不容抗顔承命,有不待言,疾病之難强,是猶餘事,而未蒙天地父母之矜察,猶且諭之以倚毗,勉之以卽起視事,臣進退路窮,罪戾增積,繞壁彷徨,震越罔措,只願速就嚴誅而已云矣。臣姑仍留之意,敢啓。傳曰,知道。
判府事李濡箚子。大槪,敢請受由淹滯之罪,仍暴難安情勢,冀蒙譴罰,以肅朝綱,以謝臺言事。入啓。答曰,省覽卿箚,知卿入城,良用欣慰。憲臣疏語,不必深嫌,卿其安心勿辭,亦勿待罪,速出行公,以副予意。仍傳曰,遣史官傳諭。
兵曹正郞趙聖復上疏。大槪,伏聞修撰李世瑾,頃於筵中,請敍趙大壽也,擧臣曾祖父事爲證,語甚謬妄,而臣適於其時,乞告在鄕,近纔還都,始得見其筵說,不勝駭痛,略暴臣祖冤枉之狀,冀蒙省察事。入啓。答曰,省疏具悉。疏辭,知道。
領議政徐宗泰箚子。大槪,恩諭荐降,而臣之情勢病狀,萬無趨承之路,惶隕抑塞,寧欲無身,復申呼籲,乞蒙斥免,以嚴國體事。入啓。答曰,省箚具悉卿懇。噫,當國家屯艱之會,兩相一時引入,言念國事,不勝憂嘆。旣遣史官宣旨,繼有偕來之敎,則其出於誠心,灼然可見,而卿輒以情勢爲難進之端,一向邁邁,不體至意,是豈所望於大臣者哉?昔武侯之言曰,勤攻吾闕失。今玆臺閣之言,雖或不諒,以大臣休休之量,何遽至於尋單丐閑耶?決知其不然也。況其去就非細,不可自輕也,亦明矣。箚末引嫌,元非大段,卿其深念一體相須之義,勿復以情病爲辭,卽起視事,毋孤予日夕思想之心。仍傳曰,此批答,使偕來史官傳諭。
傳曰,日寒如此,薄衣軍士,襦衣題給。
吏曹判書李墪辭職上疏。入啓。答曰,省疏具悉。卿其安心勿辭,從速行公。已上燼餘
備邊司啓曰,黃海監司李㙫,以荒唐船漂到白翎島事馳啓,而旣有票文,似無可疑之跡,待文情狀啓上來後,修葺破船,給糧以送之意,稟定於榻前矣。問情狀啓,今始入來,而果是商船,無他事情云。當此風高凍寒之節,不可遲留,依前日定奪,所騎船傷破處,着實修補,越海糧資,量宜題給,斯速發送,而當初上送票文,無憑考之端,卽爲還送,宜當。以此意分付黃海監司處,何如?答曰,允。備局謄錄
吏批啓曰,判書未肅拜,參議病不來,小臣獨政未安,何以爲之?敢稟。傳曰,仍爲之。
具萬理爲持平,梁聖揆爲輔德,趙錫命爲文學,許墀爲善山府使,洪禹寧爲掌令,李濂爲泰仁縣監。吏曹
上在慶德宮。停常參·經筵。
辰時巳時,日暈。
記事官李萬維書啓,臣敬奉聖批,傳諭于領議政徐宗泰則以爲,臣之惶蹙之情,悶急之勢,不得不冒死復形于章牘,瀆冒之罪,雖當重被誅責,尙冀日月之明,俯賜鑑燭,俾得其可生之路,卽者史官,傳宣聖批,又未得兪許之命,而責諭開釋之旨,旣嚴且溫,不翅如慈父之詔子,臣九頓莊頌,五情震懍,繼而感極流涕,深恨忱誠淺薄,文字疏蕪,不能仰格於仁天,此皆臣之罪也。臣於本職,雖已冒昧受命,本不當盤礴久處,到今愆尤百千,公議截嚴,加以疾病沈頓,起身無路,承此恩數至隆,微分僭越,而伏自念臣之今日之義,違忤之誅,猶止於一身,强顔冒進,則必致重誤國事,其罪彌大,其所死不敢趨命者,實是上念國家也。臣之平日微志,固嘗以大官之頻得規正,爲美事,然今臺言甚重,反省危怵,何敢以古喆之言,有所自恕,以爲有若尋常闕失,而晏然於論政之地哉?狗馬之疾,又自近日泄痢胸痛等証,乘虛竝劇,宛轉牀席,氣息綿綴,庶待心魂少定,更暴衷臆,仰請嚴誅,虛辱上恩,死有餘辜。伏地掩抑,不知所達云矣。臣姑爲仍留之意,敢啓。傳曰,知道。
備邊司啓曰,近來國綱解弛,外方官吏,多不奉法,至於乘轎之禁,前後申飭,非止一再,而全不奉行,不拘爵秩之高下,輒敢冒犯,視爲例事,不特守令皆然,馬官之濫乘者,間亦有之,事之寒心,莫此爲甚。各邑夫馬及驛路難堪之弊,多由於此,不可不各別矯革,雖堂上守令,若未經二品及承旨,則不得乘雙馬轎,堂下守令,則勿論有無屋轎,竝爲禁斷,若有犯者,則令道臣啓聞請罪,明有事目,而各道置之尋常,元無糾劾之擧,其在事體,殊涉未妥。禁令之不行,未必不由於文官別星之先自犯禁。敬差官,旣帶臺銜,北評事,又是兵營幕官,而不思所以先自守法,以飭管下各邑之道,率皆濫乘獨轎,已成弊習。至於武弁,則本以弓馬,爲報國之道,朝家責之者,亦在於此,而稱以老病,肆然冒禁者相續,尤豈非可駭之甚者乎?自今以後,一從事目,凡係濫乘,道臣一一摘發,啓聞論罪,而驛路之冒法乘轎者,該驛察訪,或容護掩置,不爲發覺,則亦以私借驛馬之罪,施行宜當。此知委各道,何如?傳曰,允。
禮曹正郞李萬根,麗王諸陵摘奸事出去。
傳曰,召對爲之。入侍,承旨李台佐,玉堂權詹·洪致中,假注書沈尙鼎,兼春秋洪禹道,史官金在魯。
平安監司書目,慈山倉穀,上年秋捧時,米代以稷代捧,會案虛報之數,至於九百餘石之多。前府使金義萬,濫數代捧之罪,不可以已遞而置之,時任府使李台望,前官虛錄之事,不卽發覺,給糴分賑,以稷代米,致有民怨,爲先罷黜,兩人之罪狀,竝令該府稟處事。
江華留守書目,更申前懇,冀蒙矜許事,上疏上送事。啓。傳曰,還爲下送。
今日召對時,玉堂罷散人員別單書入事,榻前下敎。侍讀官洪致中所啓,新錄速完之意,頃已稟定,而卽今僚員,不但罷散者多,其中在外之人,無意上來,事體殊甚未安。從速上來之意,出於擧條,各別分付申飭,以爲聚會完錄之地,何如?上曰,從速上來之意,出於擧條分付,可也。參贊官李台佐所啓,近來左右史不備,事甚苟簡,朴弼夢累度違牌,未知其所執如何,而罷散已久,似當有變通之道,惶恐敢達矣。上曰,卽今史官,只有一員,非不知其不備,而朴弼夢敍用屢下,輒事違牌,無意行公。翰林,乃是參下官,而每敍每罷,事體之壞損,極矣。今又收敍,終涉苟簡,令春秋館稟處,可也。
上在慶德宮。停常參·經筵。
午時未時,日暈。
政院啓曰,判尹金錫衍引入,已過數朔,違牌亦至累次。雖未知疾病輕重之如何,而詞訟重地,久無長官,委屬可慮。卽爲牌招察任,何如?傳曰,允。
傳,前校理李萬堅,輔德李宜晩,副應敎鄭栻,執義李明浚,修撰鄭纘先竝敍用。
傳曰,召對爲之。入侍,承旨崔重泰,玉堂權詹·洪致中,假注書沈尙鼎,兼春秋洪禹道,史官金在魯。
左議政金昌集箚子。大槪,冒死申籲,乞罷臣職,仍治臣罪事。入啓。答曰,省箚具悉卿懇。噫,當國家多難之秋,兩大臣相繼引入,言念國事,曷勝憂嘆?此所以有特遣史官偕來之命,則可想其出於誠心,而卿每以情勢爲難進之端,不諒至意,連上巽牘,是豈所望於輔臣者哉?鄭纘先之疏語,不在於勤攻,而在於敲撼,良可駭也。然而予已洞察,明白開示,於卿,寧有一毫不安之端耶?況大臣去就非細,不可自輕也,明矣。卿其深念一體相須之義,勿復以情病爲辭,卽起視事,毋孤予日夕思想之心。仍傳曰,此批答,使偕來史官傳諭。
開城留守書目,臣於本職難冒之端,比前有加,病狀亦且沈淹,決無供職之望,不得不冒死陳籲,伏乞聖慈,俯賜諒察,亟遞臣所叨之職,使公務無滯,私分少安事,上疏上送事。啓。答曰,省疏具悉。累疏辭免,殊涉太過。卿其勿辭,從速察職。
今日召對時,侍讀官權詹所啓,臣因文義敢達。程子上宣仁皇后,以哲宗,時在沖年,故備論輔養君德之要,而望其習熟講官,通其情意,此誠切至之論也。頃年以來,春坊官員,久任之命,亦嘗屢下,而銓曹每以注擬乏人之故,頻數遞易,殊無責效之意,更加申飭,何如?上曰,所達誠然。此後則勿爲頻數遷動之意,分付,可也。
上在慶德宮。停常參·經筵。
巳時未時,日暈。夜一更,有霧氣。
下直,西生僉使徐文行。
政院啓曰,憲府之官,或在外,或呈辭,或未肅拜,連日監察茶時,事甚未安。除在外外,呈告未肅拜人員,竝卽牌招察任,何如?傳曰,允。
又啓曰,議政府錄事來言,右議政趙相愚,自昨日病勢猝重云,係是大臣病患,敢啓。傳曰,遣御醫看病,連續書啓。
領議政徐宗泰箚子。大槪,情地窮蹙,冒死復暴,乞蒙輟還前命,俯賜憐察事。入啓。傳曰,遣承旨敦諭。
輔德梁聖揆上疏。大槪,臣頃忝諫職,猥陳一言,荐承嚴敎,恭俟譴何,而聖度天大,以罪爲寵,春坊新命,遽出意外,驚遑感激,罔知攸措。顧此新授之職,旣有不稱之懼,況且危蹙之蹤,決無冒進之理,懇乞亟削臣職,仍治臣罪,以爲妄言者之戒事。入啓。答曰,省疏具悉。爾其勿辭察職。
謝恩,掌令洪禹寧,持平具萬理。
掌令盧世夏啓曰,臣待罪西邑時,見脫重囚,律在應罷,而意外有春坊除命。以此陳疏,未蒙恩遞,黽勉行公者,蓋以罪人捕限之未滿,本道狀聞之未到故也。及授憲職,捕期恰滿。臺職與庶官有異,應罷之人,不可冒沒行公,鎭日尋單,以俟狀聞而自處矣。今因監察連日茶時,召牌儼臨,分義所在,不敢坐違,來詣闕外,則關西狀啓,聞已來到,未卽聞知,自列亦晩,所失尤大。勢難一刻仍冒於臺端,請命遞斥臣職。答曰,勿辭,退待物論。
注書金尙奎書啓,臣敬奉聖批,傳諭于左議政金昌集則以爲,臣情勢,旣甚窮蹙,恩命不容屑越,不得不仰伸號籲,以請誅譴,庶幾蓋高之聽,俯察由中之懇,卽者史官傳宣聖批,而十行辭旨,反覆丁寧,不啻耳提而面命。臣拜稽莊誦,感極涕迸,誠不知所以仰達也。臣自忝竊以來,觸事迷憒,蔑效埍埃,尋常愧懼,若隕淵谷,釋負一念,實非一日矣。到今果見釁累疊出,謗議交集,雖於其間,或有不相諒者,而苟使臣,凡於事爲,處得其宜,則亦安有今日之云云乎?此臣所以不敢尤人,而只自決意引退,俾不至重誤國事者也。臣雖無狀,豈敢謂開示之有未盡,而輒爲難進之義哉?況臣疾病,日益沈篤,雖欲更效奔走之勞,萬無一分自力之望,玆不得勉承嚴命。臣罪至此,萬戮猶輕,伏地震越,不知所達云矣。臣姑爲仍留之意,敢啓。傳曰,知道。
傳曰,召對爲之。入侍,承旨尹世綏,玉堂權詹·洪致中,假注書權宏,兼春秋洪禹道,史官金在魯。
召對時,上曰,今見忠淸道災傷敬差官尹聖時狀啓,則田賦捧納之際,每一結加捧數斗,以爲人情之資。且書啓之呈納政院,文書之傳納該曹時,所用人情,亦至於四百貫錢云,極爲驚駭。近來人情之弊,罔有紀極。自前痛禁,非止一再,而全無實效,心常慨然。此非徒忠淸一道爲然,諸道亦必有如此之弊,分付諸道,使之詳査啓聞,一切痛禁,而如是分付之後,若有復踵前習者,則觀輕重論罪,雖間用梟示之律,亦無不可矣。且戊子年間,以廚院進上時,下輩人情之事,有所下敎,更有此弊,則使之輒告本院,以爲啓達懲治之地,而厥後四年間,無一番啓達之事,朝令之不行如此,良可寒心。此後依戊子擧條,着實奉行事申飭,可也。
政院啓曰,假注書權宏·金取魯,今日俱以病不爲仕進。召對命下之後,假注書權宏·金取魯,兼春秋黃懰,使之入來,而權宏·黃懰,纔爲入來,金取魯,累度催促,稱以身病,終不入來,新進怠慢之習,誠爲可惡。本院請推之外,無他施罰之道,假注書金取魯,從重推考,何如?傳曰,允。
今日召對時,上曰,人命至重,雖有應死者,朝家猶且三覆,求生於必死之地,而近來守令,因其一時喜怒,濫施刑杖,以至殞命者,比比有之。人主則如或有過重之刑,臺官必有爭執之論,而外方官吏,則元無禁止爭執之人,隨意所欲,無所顧忌,被殺者,亦未必盡犯當死之罪,其中冤死之人,居多,此弊不可不別樣痛禁。此後則如有罪當刑推,則報于監司,然後施其刑杖,毋敢以一時之私憤,濫施重刑,枉殺非辜,而如是分付之後,或有乘憤濫刑者,監司,隨現啓聞論罪事,各別一體申飭,可也。參贊官尹世綏曰,聖上深軫濫刑枉殺之弊,自前每每申飭,群下孰不感嘆,而官吏不體朝家德意,濫殺人命者,尙多有之,且其中有勢力者,雖行無據之事,終至倖免,實爲寒心矣。上曰,守令未必擧皆如此,其中無形之人,間或有濫施刑杖,枉殺人命之擧,苟有勢力者,則晏然無事,豈有如此之理乎?自前固已申飭,而今又別樣禁斷,可也。侍讀官洪致中曰,今日聖敎,出於重惜人命之意,群下孰不感嘆?凡外方之規,刑推則例報于監司,而笞五十,則許令自斷,故非必因刑推而濫殺,雖笞杖,若或過濫,則亦有致殞人命者矣。以今日人心,若無刑杖,則固難束制管下,其中或不無邂逅致斃者,而至於乘憤濫殺之類,不可不痛禁。臣意則不獨禁其濫刑,笞杖之過重者,亦宜有申飭禁戒之道矣。上曰,刑推報使事,纔已下敎,而刑推之外,亦多有濫杖致斃者。民之罪犯,當死而死,則非所可論,而今此別樣痛禁之敎,蓋爲因一時乘憤而濫殺者也。大明律,亦有決罰不如法之罪。濫刑之習,豈可不嚴防乎?侍讀管權詹曰,聖敎及此,欽恤之德至矣。小臣於七月間召對時,文義陳奏之際,以因私事刑推囚禁者,別爲禁斷之意,仰達蒙允矣。更爲申飭,固好,而其本則在於擇守令。不擇守令,則雖每加申飭,必無奉承之效矣。上曰,儒臣所達,擇守令云者,固是探本之論,而許多守令,難保其盡得其人,必須別爲申飭,然後爲守令者,可以有所畏戢,而不敢自肆,各別分付,俾無此弊,可也。以上朝報
兵曹啓曰,因臺啓,左右邊捕盜軍官加出事,命下矣。卽者左右捕〈盜〉軍官各二人加出,而請得祿窠及通符之意,牒報,故取考軍官時存數,則左邊,部將四人,軍官十九人,戊寅年加設三人,癸未年門外加設六人,合三十二人,右邊,部將四人,軍官二十人,戊寅年加設六人,癸未年門外加設六人,合三十六人。卽今時存之數,不爲不多,至於戊寅及癸未加設,則當初元無料窠,以禁軍料窠,推移分設,而今以額外之人,加數差出,則料窠推移,實無其路,且意窺捕之道,惟在得人,不係多少。頃因前大將尹就商榻前陳達,左右邊元軍官中各三人,以閑散中勤幹解事者,擇差事定奪。今亦依此例,勿論各軍門將校及閑散中,就其中各二人,各別抄擇自望事,分付,何如?傳曰,允。禁營
上在慶德宮。停常參·經筵。
繕工假監役吳遂顯,胎室石物修改後入來。
政院啓曰,近來憲府多官,擧皆呈告,無一行公之員,每以監察茶時啓請,事體極爲未安,故昨日自本院,竝請牌招察任矣。掌令洪禹寧,持平鄭楷·具萬理,承牌詣臺,旋爲尋單出去,掌令盧世夏,引避退待,而又不處置,以致無端經宿。昨日承牌後,呈告引入臺諫,更卽牌招,以爲卽速處置之地,何如?傳曰,允。
備邊司啓曰,守令衙眷濫率之禁,從前申飭,非止一再,而人不畏法,肆爲犯禁,誠極駭然,曾令道臣,別爲申飭,犯者,殿最時論貶,而亦無奉行之實,殊未妥當。諸道道臣處,更爲分付,守令濫率人,別爲嚴禁,隨現啓聞,依事目罷黜,或置下考,以爲懲礪之地,何如?傳曰,允。
假注書權宏病,代李慶錫。
同副承旨李世最書啓,臣承命敦諭于領議政徐宗泰則以爲,臣情窮勢急,方寸煎熬,不得不冒死復有塵瀆,肝膈之忱畢達而無有餘蘊,仰惟仁天,豈不鑑燭而哀憐,俯伏涕泣,祗俟一兪之命,而玆於意念之外,承宣臨諭,十行綸音,彌復諄勤,責勉誨飭之旨,夐越尋常,如臣微賤,何以得此莫重稀有之恩數?心膽戰慄,汗淚迸集,直欲無身而不可得矣。今臣久違嚴命,僭越之罪極矣。雖知萬萬分義之不敢出,而顧臣情地,決難復進於班行,區區至懇,寧以違慢,重受誅譴,而不敢以釁戾之蹤,上累聖政,重誤國事也。且臣賤疾,一向沈頓,實無復起之望,而父母之慈,不諒人只,荐加以不敢當之命,徒使事體重損,瞻聽俱駭。臣之危喘,不生不死,伏地掩抑,無所因極,悶迫之極,尙冀不日而降鑑回照,庶幾得其可生之途矣。臣近日添有胸脅之痛,叫苦澌惙,不能悉辭而對,待其心神少定,敢欲以文字仰瀆,以請鈇鉞之誅云矣,敢啓。傳曰,知道。
掌令洪禹寧上疏。大槪,喪慽病蟄之中,忽叨柏府新命,分義是懼,雖不得不承牌祗謝,而臣之情病,俱無强冒之理,尋單退伏矣。今以同僚處置,天牌復臨,玆又謹詣闕外,而顧臣情跡,旣極臲卼,且於本府前啓,有不敢參涉之嫌,乞賜斥退,以安私分,兼陳所懷,以冀垂察事。入啓。答曰,省疏具悉。當初趙大壽之收敍,匪曰無罪,特以歲月之稍久也。向者臺啓,今玆爾疏,皆言其不可,所論,蓋出執法,則何必强拂乎?敍用之命,還收焉。至於李彦純事,安有二十餘年積滯參下者耶?其在疏通滯鬱之道,陞六,未爲不可也。獨停臺臣,旣已特遞,其餘兩臺,不必擧論。鄭纘先疏中,侵斥大臣,語意非常,誠可駭也。爾其勿辭,從速察職。
謝恩,輔德梁聖揆。
府啓,引嫌而退。重囚見脫,難免其責,揆以法例,勢難仍在。請掌令盧世夏,遞差。答曰,依啓。
領議政徐宗泰箚子。大槪,恩命愈益濫加,而臣罪愈益深重,席藁焦懍,不知死所,敢陳危迫血懇,乞伏重譴事。入啓。答曰,省箚具悉卿懇。前後批旨,罄悉予意,辭已竭矣,更何多誥?第大臣去就,關係不輕,因一不相諒之臺言,必欲釋負而後已者,反復思惟,決知其過也。予志已定,斷無允許之理,卿其念君臣之大義,毋執撝謙,速出論政,勉副至望。仍傳曰,此批答,使偕來史官傳諭。
傳曰,近年以來,憲府時推,一不開坐照勘,殊涉未安,各別申飭。
吏曹啓曰,臺諫有闕,政事,取稟。傳曰,再明日爲之。
領議政徐宗泰箚曰,伏以臣,伏承中書近侍,降臨賤次,諭宣聖旨,綸綍諄諄,責勉備至,此乃恩數之至大而至猥者。臣九頓驚惶,欲死無地。臣今陞進缺辭竭矣。逋慢之罪,隨日而積矣。心胸迫蹙,不得不每申疾痛之籲呼,而不過已達之情,情益急而語益繁矣。僭越至此,不被嚴誅,何以尊國體而礪臣義乎?臣雖愚迷,粗識事君之節,承君父寵假之至厚,而苟欲退托而自便,則其罪伊何,飾其情而爲虛讓,有命不承而跡近要恩,則其罪伊何也?今臣之當遞,其義皦然,不特微臣之積懇,是誠通朝之公誦,亦大有益於國家者也。伏惟聖明,已盡照燭,而特靳兪音耳。臣之賤病,實難自力,常日雖强氣撑持,而凘然若盡,近益憊敗,危症迭發,一臥以來,不復有更起求生之望,竊度此狀,一縷凜凜,何能收拾精神,酬酢言語,出入周行,以供世務乎?臣嚴命所壓,他何暇計?跼蹐悚怖,百忖千量,而耿耿至悃,上爲國事之重,故終不能爲冒進之計,有臣如此,生不如死。但願重伏誅譴,小安其心而已。膽仰雲闕,終夜感怵,不自知涕涔涔而沾面矣。史官偕來之命,訖未收寢,臣於缺情,益無生意。伏乞天地父母,俯察危迫之悃,缺仍賜斥罷,重勘臣罪戾,以彰其慢,臣不勝席藁竢罪之至。批答見上燼餘
掌令洪禹寧疏曰,伏以,臣於喪慽屛蟄之中,忽奉柏府新命,未幾天牌下降,分義是懼,不得不冒沒趨謝,而臣之情迹,蓋有所不可復玷臺地者,尋單退出,方切憫蹙之際,以同僚處置,嚴召又降,不敢坐違,更詣闕外,而顧臣臲卼之蹤,終不敢一刻蹲仍也,決矣。昨年合啓諸人,爲時論所忤,尙在枳塞中,臣豈可以獨被檢擧,爲幸,揚揚呼唱,以貽旁觀之嗤點乎?前後諸臣之章牘,詬斥參啓之人,殆無餘地。此等時議,固不足每每提辨,而在臣自靖之道,尤不容苟冒强進,以喪廉義,且於本府己卯復科還收之啓,首論科獄罪人罪狀,而其中罪人李聖輝,卽臣姻親應避之間,而有不可參涉之嫌,此又臣難冒之一端也。伏乞聖明,亟賜遞改臣職,以安私分,不勝幸甚。臣於乞免之章,不宜迤及他說,而旣有所懷,不敢自阻,略此贅陳,惟聖明省察焉。近以趙大壽·李彦純兩人事,爭論紛然,而玆事黑白,自有不可掩者。大壽罪犯,文案俱在,聖鑑洞燭,而文頭字標之直入場屋,大壽供辭,旣已自服,且以頃日筵臣救解之語,見之,兪世基試券,考批立落之際,大壽亦發文體可取之語云。旣見字標之後,又發可取之語者,其可免用情之科乎?罪狀如彼昭著,而初以病廢爲辭,得釋其配,今以年久爲諉,直請收敍,國家嚴科場之法,便爲筌蹄,此已寒心。李彦純之廢棄,自有所坐,前後馬官之除,亦出疏鬱之意,而滌下考陞六品之請,旣極猥越,且無依據。夫直陞六品,除非史局變通,別薦登用之外,無此格例,而今乃創出無前之規,以啓後日之弊,國缺章,其可謂人人而私撓乎?還收之論,蓋出輿人之缺殿下耳目之任者,蔑棄公法,徒事黨比,首斥其還缺曲護銓官,迎擊言者,全不劈柝,其啓辭中,兩人罪名有無輕重之如何,生出侵斥銓地等別語,公肆醜辱,不遺餘力,似此風習,誠可駭然。其後處置之臺官,連其啓而斥其人,前啓中所請兩款事,又截而分之,此已苟且,而請遞之目,以每侵銓地,爲辭。大抵臺閣處置,只據其避辭而立落者,例也。其所謂每侵云者,不但題外,大是抑勒之語,自有處置以來,安有如許可笑者乎?又其後獨停餘存之啓者,不有公議,急爲彌縫之計,此則聖明,業已下燭,有所處分,而其於兩臺臣,不可不一竝斥罷,以示警飭之道,大壽之收敍,彦純之陞六,亦不可不竝命還收,稍存國法焉。廟堂之有失,而臺閣之隨論,自是淸朝之美事,而向日儒臣之疏論大臣,語意非常。當初大臣之入對也,旣不能嚴斥救解之說,依違仰達,此固有失,而彼所謂擔當相約之說,未知緣何而發也?大臣箚本,有要臣陳白等語。所謂要請者,何人,而大臣旣無許可之語,則雖有私室相屬之人,終無公朝直請之事,擔當相約之說,其非臆逆之甚者乎?大臣苟有罪過,則論罪之語,雖或過重,而今儒臣之疏,似若埃論,而意在凌藉,直加之以不忠不直之目,是何論思之地,有此口氣乎?臣竊慨然也。臣知一言脫口,衆謗叢集,而事在面前,不容泯默,玆敢略附疏末,伏願聖明,特垂恕察,而有所裁處焉。批答見上燼餘
上在慶德宮。停常參·經筵。
左議政金昌集箚子。大槪,敢冒死罪,更申哀籲,冀蒙譴罷事。入啓。傳曰,遣承旨敦諭。
記事官李萬維書啓,臣敬奉聖批,傳諭于領議政徐宗泰則以爲,今臣違逋之罪,至於斯極,天威嚴而國體尊,何得無誅責之加?冒死復上箚牘,悚息俟命。卽者史官,臨宣聖批,不惟不加之罪,十行誨飭之旨,丁寧勤摯。臣罪日深,而聖恩日渥,臣感激震越,靡所措躬。臣於今日,私有自劃,死不敢承命者,非敢只欲以勵廉恥之節,全進退之義而已,誠知進而病國而益其罪,寧不如以違命受誅而早自斂退,不復有僨誤故也。區區蘊結,可質神明,而只是微誠淺薄,未蒙憐察於君父之前,隆恩荐疊,萬萬俱非微分之所堪承者,臣徊徨抑塞,轉身無路,雖欲求死而不可得。惟望早伏重何,小自安於私分矣。臣沈病日久,又此惶怖之中,心神迷爽,不知所以爲對,只自伏地涕泣,祗俟處分云矣。臣姑爲仍留之意,敢啓。傳曰,知道。
吏曹參議李光佐辭職上疏。入啓。答曰,省疏具悉。爾其勿辭,調理察職。
訓鍊都正金重器上疏。大槪,臣於陞資之命,有不敢冒受者。伏乞聖慈,俯諒微懇,亟命收還恩命,以重賞典,以安微分事。入啓。答曰,省疏具悉。今玆賞典,元非過濫,卿其勿辭,從速察職。
大殿·中殿·世子宮·嬪宮,政院·玉堂問安。答曰,知道。已上朝報
李台佐啓曰,大司憲權尙夏,執義李縡,在外,掌令洪禹寧呈辭,持平鄭楷·具萬理,式暇呈辭,掌令一員未差,今日以監察茶時之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
李世最,以摠戎廳言啓曰,北漢城役所用獅項洞松木斫用事,曾已定奪矣。本廳上番軍兵,以出番哨參酌,輪回定送,斫伐之意,敢啓。傳曰,知道。
李台佐,以兵曹言啓曰,以備邊司北漢城役啓辭,郞廳以下,令該曹考例稟處事,命下矣。取考前例,則丙辰年大興山城及甲戌年文殊山城設築時,都廳策應監官,竝蒙加資之典,督役將及各所牌將等,竝蒙邊將除授之典,其餘雜物料辦之類,觀其功勞之輕重,或邊將除授,或兒馬賜給,員役及工匠等,以米布參酌題給矣。都廳以下,施賞次第,秩秩區別,別單書入,以便睿覽。其中中間遞任之類,從其日子多寡,差等論賞,似爲得宜,而事係恩典,臣曹不敢擅便,上裁,何如?傳曰,依書啓施行。張漢相,依付標面給,可也。
李世最啓曰,今十一月初六日私奴李俊乞稱名人,自開陽門入來,差備門外擊錚,極爲駭愕,令攸司囚禁治罪,同門守門將王命九,常時不能禁斷雜人,以致闌入,亦難免其責,推考,何如?傳曰,允。
又以備邊司言啓曰,武郞廳都摠府都事李復休,奔走勤仕,已滿十五朔,依例或陞敍,或守令除授事,奉承傳施行,何如?傳曰,允。
左議政金昌集箚曰,伏以,臣之情懇,前後陳露,已非一再,竊意聖明,深念職事之難曠,私義之難迫,早賜處分,而奈何兪音尙閟,恩數冞隆?日昨史臣,臨宣聖批,而辭旨諄切,輒踰尋常,此豈愚賤如臣,所敢承當哉?臣惶感之極,繼之以抑塞也。臣自遭狼狽以後,聖諭之開牖,至矣,敦勉極矣。臣雖愚迷,豈不知誠意之所出,而一向違逋,不思變動者?誠以情勢萬萬窮蹙,有不容抗顔冒進焉耳。蓋臣釁咎,非至一端,譏斥亦多出口,可見其不可復容於公議,而臣若都忘廉恥,但恃寵靈,輒因勿復以情病爲辭之敎,揚揚趨承,無復顧忌,則豈不益激公議,而重損國體乎?此臣所以期於受罪,而不敢趨命也。臣受任兩年之間,移疾請急,已至再次,而臣誠本淺薄,未能感回天心,志不堅確,輒復勉承敦召,乍入乍出,終歸於虛辭苟讓,不但臣反省慙訟而已,物議之嗤點,蓋亦久矣。今日所被僇辱,比前時不啻倍之,則其可復議於去就之可否乎?傳曰,君使臣以禮,臣事君以忠。君臣相與之間,蓋當如此,而今臣之罪,不免不忠,則獨以此道,仰勉於上,亦知其不敢,而臣之無狀,旣備大臣之數,則退之以禮,實光聖德。顧乃抑其所難安之情勢,强其所不敢之疾病,將使之束縛維縶,以至顚頓覆敗而後已,區區螻蟻之悃,實不能無憾於天地之大也。伏乞聖明,更垂矜察,亟收偕來之命,罷臣職而治臣罪,不勝大幸。取進止。
右副承旨李台佐書啓,臣承命敦諭于左議政金昌集則以爲,臣竭盡情實,又未蒙矜察,特遣銀臺之臣,諭以敦勉之旨,而十行綸綍,勤懇諄複,未知聖明,何取於愚賤一微臣,而濫施恩數至此也?前日史官,尙留陋巷,已極未安,而今又有此不敢當之謬恩,國體因此而大損矣,聽聞因此而大駭矣。臣誠震怖窮蹙,恨不得速就死滅也。臣之情跡病狀,苟有一分可進之勢,則前後召命之下,固已趨承之不暇,何待乎今日,有若徼寵者然哉?百爾思量,終有所不敢冒進者,又不免虛辱君命,人臣分義,掃地盡矣。只俟早伏鈇鉞,少安私分而已云矣,敢啓。傳曰,知道。
訓鍊都正金重器疏曰,伏以臣,頃以巡採事,行到水原府,伏見備忘記,以臣參涉於築城之役,至有陞資之命。臣於是不勝驚悚愧恧之地。玆事經紀,自有本末,前判書閔鎭厚,區劃於前,戶曹判書金宇杭,措置於後。若臣則才識鹵莾,全不曉事,而旣承明命之後,不敢猥自辭避,只得驅策疲駑,奔走董役而已。曷嘗有一分勞效,得以竝列於兩臣者耶?且念臣於其時,足部瘡患,長時作苦,而旣有僨事之憂,且有遷就之慮,忍死力疾,來往看檢,其不能專意監董,可以推知。玆役之畢竟就緖,得免壞誤者,惟是藉國家之威令,遵廟堂之成算,臣何有可紀之勞績,而濫蒙褒賞之異典耶?設令臣粗有一時之微勞,此不過職分內事,其在愛惜嚬笑之道,不但有濫觴之慮,在臣私分,亦何敢晏然冒受,以重得罪於公議也哉?伏乞聖慈,俯諒微懇,亟命還收恩命,以重賞典,以安私分,不勝幸甚。批答見上
吏曹參議李光佐疏曰,伏以臣缺三字不與恒人齒比。雖肥體乍充,而痰火彌盛,一觸寒氣,亦使生有症,往往至於死濱,居常凜然,朝不謀夕,實無奔走效力之望,而自以魯材蒙識,猥備朝列,恩重丘山,報蔑絲毫,螻蟻微命,不敢自恤,除非痛恙加極,至於沈委之境,未嘗爲竭告調病之計,顧自沍寒以來,旅寓棲屑,積漸傷敗,膈上之疾,日以用事,每値侵星赴衙,曉寒微中,則聲從鳩尾汩汩升,傍引肩腰,上暈頭目,輒昏然迷瞀,良久乃止,症兆不佳,固已自危者久矣。忽聞在鄕乳兒,一疾不救。臣年旣四十,未有嗣續,才得一女子,又至於此,撫念身世,哀傷慘怛,誠有不能理遣者,連夜失睡,徹曉反側,勞火大作,宿疾愈肆,數昨猝然上厥,脈息不續,神識全昧者,殆半日有餘,雜投藥物,僅得小甦,而上焦因逐關格,氣結喉管,咳逆連發,强呑粥飮,便卽嘔吐,膈寒股亂,辛苦萬狀。少或動氣,輒欲上窒,宛轉枕席,幾不自持。念此症狀,源委至深,暴發又爾,若不及今解職,專心調治,實有溘然澌滅之虞。不獲已昧死仰籲,伏乞聖慈,天地父母,特垂哀憫,將臣本兼兩任,盡行解免,俾臣任便調息,獲尋生路,不勝至幸。批答見上燼餘
上在慶德宮。停常參·經筵。
夜一更二更,月暈,有霧氣。
大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房口傳啓曰,卽伏聞入侍醫官所傳之言,上候自夜間未寧,有膈氣不平之症,症勢不輕云。醫官方未盡會,而臣等與醫官之先來者,卽爲入診,何如?傳曰,知道。再啓曰,入診退出後,與金有鉉等諸醫,反覆商議,則皆以爲脾胃濕痰,挾感膈間,有痞滯之候,藿香正氣散元方中,白朮代,蒼朮一錢半,加枳殼一錢,連進二貼,宜當云。此藥劑入之意,敢啓。答曰,知道。又口傳啓曰,湯藥今方劑入,而諸醫以爲,日再進服,宜當云,一貼進服後,差晩,更爲進服,何如?聖候如此,臣等自今日直宿,醫官亦爲選擇,別爲入直之意,敢啓。傳曰,湯藥再進事當依爲之。提調勿爲直宿,只令醫官入直,可也。
疊書。右副承旨李台佐書啓,臣承命敦諭于左議政金昌集則以爲,臣竭盡情實,又未蒙矜察,特遣銀臺之臣,諭以敦勉之旨,而十行綸綍,勤懇諄複,未知聖明,何取於愚賤一微臣,而濫施恩數至此也?前日史官,尙留陋巷,已極未安,而今又有此不敢當之謬恩,國體因此而大損矣,聽聞因此而大駭矣。臣誠震怖窮蹙,恨不得速就死滅也。臣之情跡病狀,苟有一分可進之勢,則前後召命之下,固已趨承之不暇,何待乎今日,有若徼寵者然哉?百爾思量,終有所不敢冒進者,又不免虛辱君命,人臣分義,掃地盡矣。只俟早伏鈇鉞,少安私分而已云矣。敢啓。傳曰,知道。
黃海監司書目,都事鄭來周,身病沈重,不得已罷黜事。
禁府,韓命斗·金義萬拿囚。啓。
藥房口傳啓曰,朝者劑入湯藥,其已進御否?今日日勢已暮,此時膈候如何,而水刺所進,亦復何如?臣等朝者入診時,旣以差晩後更爲入診之意,啓達矣。與諸御醫,更爲入診,詳察症候之意,敢啓。傳曰,膈間痞滯之候,差勝後一樣,而白粥進御頗多,湯藥亦已進御。困惱之候,日晩後有加矣。勿爲入診。
左議政金昌集箚子。大槪,昨承敦諭,又犯違命之誅,乞被嚴譴,少安賤分事。入啓。答曰,省箚具悉卿懇。前後之批,備盡開釋,辭已竭矣,復何多誥?予志堅定,萬無允許之理,卿其毋執撝謙,速出論政,勉副至望。仍傳曰,此批答,使偕來史官傳諭。已上朝報
李台佐啓曰,上候方在未寧中,平復間視事頉稟。傳曰,知道。
又以義禁府言啓曰,以平安監司狀啓刑曹粘目,慈山前府使金義萬,時任府使李台望等,移本府處置事,允下矣。金義萬,今方待命,卽爲拿囚,而李台望,時在任所,依例發遣府書吏拿來,何如?傳曰,允。
有政。吏批,判書李墪未肅拜,參判尹趾仁進,參議李光佐陳疏受由,右副承旨李台佐進。
兵批,行判書崔錫恒禁府坐起進,參判權在外,參議任胤元進,參知李震壽進,右副承旨李台佐兼進。
吏批啓曰,判書李墪未肅拜,參議李光佐陳疏受由,小臣獨政未安,何以爲之?敢稟。傳曰,仍爲之。
以申慶濟爲掌令,趙益徵爲慈山府使。副護軍盧世夏·李弘喆,副司果鄭纘先,副司正李慶錫單付。
李世最,以漢城府言啓曰,近來閭閻惡少之輩,或爲投牋,或爲骨牌,互相賭錢,一日一夜之間,一人所負,至於累百貫,以出債樣,作爲明文,賭錢之人,以空手入場,負錢之後,不得出給,則持錢之人,在傍給債,雖暫時之間,必以倍利成文,一夕之內,累次成文,或至於屢十倍,以其成文,呈官徵出,負錢者父母妻子,不得已備償,以致傾家破産者,比比有之。武藝別監朴彭齡,聚會骨牌爭賭人於其叔父家,以十五兩錢,出給負錢之人,次次加利,以五十八兩成文之後,三十兩旣已收捧,未收二十八兩,又欲徵捧,因各人等推問之時,持錢騙誘之狀,旣已現露。不可不懲治,武藝別監朴彭齡,囚禁治罪之意,敢啓。傳曰,知道。
左議政金昌集箚曰,伏以,臣之逋慢瀆擾之罪,誠不可勝誅,而威譴不下,溫批輒加,感戴雖切,窮蹙轉甚。臣欲强起趨承,則公議可畏,欲一向違拒,則分義至嚴,臣於此氷炭交戰,誠不知所處,而臣之情勢,終不可抗顔冒出,則亦不容泯默,以重其罪,輒敢冒死悉暴危悃,庶幾曲修矜察,亟賜一兪矣。不意特遣喉司之臣,臨宣十行綸音,責勉之重,開示之勤,丁寧懇切,有非如臣陋賤,所堪承當,驚惶感泣,尤不知所出也。臣進不能有補於國事,退不能自遂其私分,瀝血之辭,不趐罄竭,而蓋高之聽,無以感格,致令重任曠廢,而賢路久妨,異數頻煩,而恩旨虛辱,臣之前後辜犯,誠有所死不足以贖者矣。竊伏聞日昨筵席,聖上因儒臣所達,縷縷辨析,以明臣之本意,無復餘蘊,雖使臣自暴,蔑以加矣。誠不勝感激隕越。豈不欲仰承德音,而第臣之所被人言,旣非一端,至於趙大壽一事,一則疑臣以依違,一則疑臣以反覆,左右謗議,齗齗不已,尙可以誘以聖意,已有開釋,而自同平人,恬然不以爲意乎?臣尙有一端廉恥,決不敢出,此也。臣之難安之情,旣如此,而今臣之罪,又莫大於辜恩違命矣。史官之久辱,已浹一旬,承宣之特臨,亦出常格,而臣是何人,偃蹇至此?在聖朝振頹綱礪群工之道,先宜加之以鈇鉞矣。臣治疏將上之際,伏聞聖候未寧,廷僚起居,臣不勝驚憂之至。此時干冒,尤涉煩猥,此亦臣之罪也。伏乞聖明,亟先鐫罷臣職,仍治臣罪,千萬幸甚。取進止。批答見上燼餘
有政。以趙益徵爲慈山府使,申慶濟爲掌令,申壽華爲分兵曹佐郞。吏曹
卯時,上御興政堂,藥房入診。入侍,都提調李頤命,提調趙泰耉,副提調權尙游,假注書沈尙鼎,記事官洪禹道·金在魯,醫官金有鉉·崔萬尙·鄭斗俊·趙慶基·方震夔·李震成。上曰,予本來火盛,近緣酬應之多,胸膈時時煩滿,呼吸頗急矣。去夜二更就寢,乍睡旋覺,體不安貼,四更末,膈鬱尤加,雖不苦痛,大段不平,故招入直醫官,使之診視,曉來假寐,頗似鎭定矣。李頤命曰,童便和薑汁,今已進御乎?上曰,以惡心之故,尙未進御矣。頤命曰,醫官先到,亦使之入診,何如?上曰,唯。萬尙入診曰,脈候尙無宣發,而勝於夜間,玉體夜則頗冷,今則有溫氣矣。頤命曰,無頭痛乎?上曰,無之矣。萬尙曰,嘔吐之症,無之乎?上曰,似非霍亂矣。斗俊入診曰,缺臣意則上候諸症,恐皆出於疝氣,未知何如?頤命曰,斗俊在外時,每以疝氣爲言,與諸醫官爭論矣。核處脚部,無乃有相應牽動之患乎?上曰,不然矣。頤命曰,昨日夕水刺所進,何如?上曰,如常矣。頤命曰,無傷食之事乎?上曰,此則無之矣。震成入診曰,常時脈度,極沈靜,今則乍浮數,似是感冒矣。頤命曰,萬尙,以爲沈伏,震成,以爲浮數,無乃所見各異乎?又曰,醫官旣已診察,退出議藥,何如?上曰,唯。上曰,首醫來到乎?問之。頤命曰,未及來到矣。待其來到,竝與他追到之醫,更爲入診乎?上曰,仍留少待,可也。頤命曰,脚部,與頃日入診時下敎,一樣乎?上曰,前日三度受針後,酸疼之候,雖已差愈,而冬後不如秋間,行步還復艱涉矣。頤命曰,便臥,何如?上曰,別無不便之事矣。頤命曰,金有鉉來到矣。入診,何如?上曰,唯。有鉉進伏,頤命,以上候諸症,依當初下敎,一一傳說。有鉉曰,似是霍氣矣。霍氣雖非傷食,或因外感而發作矣。惡寒之候,無之乎?上曰,唯。頤命曰,他醫亦有追到者云,使之入診,何如?上曰,唯。有鉉診畢曰,脈候不能外敷,玉體頗溫,天顔紅薰,似有外感之候矣。趙慶基入診畢曰,脈候亦縮,似有感候矣。方震夔入診畢曰,六脈皆縮,明是感冒,而膈鬱之候,挾動矣。頤命曰,首醫及諸醫,診察已畢,議藥爲急,退出,何如?上曰,唯。頤命曰,進藥後,午間更爲入診,何如?上曰,更爲觀勢爲之矣。諸臣遂退出。
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,日氣陰曀,伏不審夜來,聖體調攝若何?昨日湯劑,已再進服,而膈間痞滯之氣,其有差勝之效乎?昨晩有困惱之敎,夜中有鼻涕頭重之候云,卽今加減如何,而白粥之後,更有進御食物,寢睡亦安寧乎?今日臣等,與諸御醫趁早入診,詳審症候,議定繼進之藥,宜當。終宵憂慮,敢來問安,竝此仰稟?答曰,知道。湯劑只進一貼,膈間痞滯之氣,今已差勝,而夜間煩熱頗甚,寢睡不寧。白粥之後,更無所食,食物困惱之候,有加矣。
左承旨兪命雄三度呈辭。入啓。遞差。
注書金尙奎書啓,臣敬奉聖批,傳諭于左議政金昌集則以爲,臣情隘勢蹙,敢冒鈇鉞,更申號籲於聖候未寧之中,臣罪益萬萬,方俟威譴之加矣。伏奉聖批,辭旨冞溫,至以萬無允許爲敎,此殆臣死期將迫也。臣惶蹙悶塞,不知所出。然臣難進之狀,前後陳暴,殆無餘蘊,今不敢更爲覼縷,而只恃仁覆之天,曲垂矜察,終示可生之道。伏地涕泣,不知所達云矣,臣姑爲仍留之意,敢啓。傳曰,知道。
藥房再啓曰,臣等入診退出後,與金有鉉等諸醫,反復商議,則皆以爲聖候煩熱惡寒,口渴思冷,頭部不淸利等症,俱係表感之未解,人參羌活散,加乾葛二錢,黃芩一錢,連進三貼,宜當云,此藥劑入之意,敢啓。傳曰,知道。
右議政趙相愚箚子。大槪,敢陳病重實狀,冀蒙鐫遞事。入啓。答曰,省箚具悉卿懇。所患彌留,深用慮念。未得進參,有何所傷?卿其安心勿辭,俟間視事,以副予望。仍傳曰,遣史官傳諭。
左副承旨尹世綏上疏。大槪,臣賤疾猝劇,委倒累日,陳章見阻,方切悶蹙。昨伏聞玉候違豫,不勝憂慮之忱,忍死趨詣於闕下,而神氣昏眩,擔舁還歸,今日起居之班,又未得進參,分義虧缺,罪戾益重。伏乞聖慈,亟遞臣職,仍治臣罪,以肅朝綱事。入啓。答曰,省疏具悉。爾其勿辭,調理察職。
吏曹啓曰,承旨有闕,政事,取稟。傳曰,再明日爲之。
右議政趙相愚箚曰,伏以臣,伏聞聖候違豫,膈間痞滯之症,挾感緊發,驚惶焦灼,不知攸達。卽宜趨參起居之班,以伸區區之私,而適會狗馬之疾,尙在沈淹之中,起動無路,忱誠莫展,分義虧缺,生不如死。顧念臣衰朽殘喘,病根旣痼,頃於政府封裹之坐,沙峴拜表之路,冒寒往來,感傷不細,眞元暴虛,頑痰用事,達夜寒縮,終日昏窒,肢體痿痺,言語顚錯,種種諸症,俱係風漸,缺一字萬分危急,自分必死,幸賴我聖上,曲加缺看審,賚藥便蕃,濱危之疾,得以少減,缺何以得此?有淚如瀉,隕結難酬。第今餘症尙缺氣未復,夜輒失寐,食不知味。至如百骸之困苶,中氣之餒乏,莫非年老氣弱,風襲胃虛之致,則此豈可以一時藥力,責效於時月之間者哉?噫,臣忝叨此職以來,引疾之章,無月不上,上貽聖慮,每煩調治之敎,虛帶重任,徒作養病之坊,未嘗劃一策行一事,以贊我聖上勵精之治,尋常罪負,固已萬萬,而況當艱虞溢目之會,僚相引入,事務多滯,緣臣病蟄,至於備局例坐,亦且廢闕者,已多日矣。此非獨臣私義之所不敢安,其爲國事之狼狽,又當如何?臣固知靜攝之中,干瀆爲罪,而憫迫之極,亦難終默,玆敢强疾瀝血,疾聲仰籲於仁覆之天,伏乞聖明,俯察危懇,亟賜鐫免,以幸國事,以安微分,不勝幸甚。取進止。批答見上燼餘
左副承旨尹世綏疏曰,伏以臣,夙嬰水土之疾,漸就沈痼之域,每當寒節,輒必增劇,藥餌扶護,不能以完人自處,而自叨除命以來,感激恩私,不敢言病,欲以筋力奔走,少效涓埃之報,黽勉供劇,殆浹三朔,冒觸風寒,感傷頗重,日昨召對,僅僅作氣,入參前席,而退出之後,痛勢益苦,頑痰塞胸,寒熱迭作,頭腦如碎,夜未得交睫,嘔逆兼發,食不堪近口,委倒牀笫,轉側須人,陳章見阻,方切悶蹙,昨伏聞玉候違和,不勝憂遑之忱,忍死起動,趨詣禁扃之外,神氣迷瞀,寸步不能自運,咫尺天陛,竟阻候班,擔舁還家,昏昏不省,今日起居之列,又不能進參,分義情理,虧缺無餘。且當僚員缺出納重地,尤不宜緣臣而久曠,玆敢不避缺呼籲於靜攝之中,臣之罪戾,益無所逃。伏乞聖慈,俯諒危懇,亟遞臣職,仍治臣罪,以肅朝綱,俾安微分,不勝幸甚云云。批答見上燼餘
巳時,上御興政堂,藥房入診。入侍,都提調李頤命,提調趙泰耉,副提調權尙游,假注書沈尙鼎,記事官洪禹道·金在魯,醫官金有鉉·柳瑺·丁時梯·崔萬尙·趙慶基·鄭麟祥·吳重卨·許坫·方震夔李頤命進伏曰,見批旨,膈間雖幸頗減,而寢睡不寧,水刺亦無所進,伏不勝憂慮之至。卽今膈間,猶未如常乎?上曰,膈間則更無不平之候矣。頤命曰,困惱之候,自前少有感患,則輒發作,而今番比前有加乎?上曰,試欲起坐,則輒覺眩暈,故不得不臥矣。或煩熱或寒縮,尙未取汗矣。頤命曰,卽今玉色紅熏,似有愆候矣。上曰,夜間口渴思冷,進茶而猶未服,取梨汁飮之耳。頤命曰,頭疼何如?上曰,雖不甚痛,尙不淸利矣。頤命曰,令醫官診察,何如?上曰,唯。提調與副提調,皆退伏。有鉉診畢曰,脈候昨甚沈伏,今日則乍似外敷,而尙未盡敷,且有力矣。瑺曰,脈候昨日則乍數,今則似浮高矣。時梯曰,脈候比昨尤數矣。似有熱候,姑未大段矣。萬尙診畢曰,脈候與昨有異,外敷而帶數,似有熱候,淸熱之劑,進若干貼,宜矣。慶基診畢曰,脈候昨日則縮,今日則數,用和解之劑,似好矣。麟祥診畢曰,脈候數而浮,且有弦氣,當用和解之劑矣。坫診畢曰,脈甚數,明是感候,而尺脈沈實,似未得解表而內縮矣。震基診畢曰,脈候比昨尤數,尙未外敷,和解之劑,不可不進矣。頤命曰,日氣如此,故閭巷間輪感大行云矣。今日醫官,皆以爲當用和解之劑云,退出議藥,何如?上曰,唯。有鉉曰,惡心之候,無之乎?上曰,雖不至惡心,口味甚淡,白粥只進數匙矣。有鉉曰,玉體頗溫矣。上曰,此時則稍涼,而夜間則極熱,不能着睡矣。頤命曰,鼻涕則無之乎?上曰,常多鼽啑,而鼻涕亦頻出矣。有鉉曰,夜間全無汗氣乎?上曰,無一點汗氣矣。頤命曰,每當入診之時,自上移御外殿,恐有觸風之慮,此後則雖於內寢接見,似無妨矣。上曰,當依爲之。頤命曰,臣等自今日直宿之意,敢啓。上曰,觀勢更議,可也。有鉉曰,梨汁助痰,可憫矣。上曰,只取一時之快矣。頤命曰,口渴之時,進御冷物,似有害,忍冬茶,去冷進御,則非但解渴,似有益矣。上曰,依爲之。奏畢,諸臣以次退出。
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?伏聞昨夜入侍醫官所傳之言,煩熱口渴惡寒等症,少減,而頭重困惱,則一樣,終日所進,只是羹粥小許云。湯劑進服之後,卽得汗氣,諸症其有差減之效,而寢睡亦安寧乎?臣等率諸御醫,趁早入診,詳察症候,宜當。不勝憂慮,敢來問安,竝此仰稟。答曰,知道。煩熱口渴惡寒等症,差減,寢睡比昨差勝,而困惱之候,一樣矣。
假注書李慶錫病,代李太元。
傳曰,卽今因未寧之候,不緊公事,姑未出入,而雖於平復之後,惟疾憂深之中,勢難酬應如常,此後緊急公事,徐徐流入,可也。
領議政徐宗泰箚子。大槪,冒死復申疾痛之呼,此時瀆冒,尤極惶恐。伏乞亟賜誅譴,以嚴國體事。入啓。答曰,省箚具悉卿懇。前後敦勉,不啻勤懇,而情志未孚,巽辭彌堅,愕然且慙,無以爲諭。卿其須體虛佇之誠,安心勿辭,卽起視事,用副至望。仍傳曰,此批答,使偕來史官傳諭。
左議政金昌集箚子。大槩,敢請死罪,亟賜誅譴事。入啓。答曰,省箚具悉卿懇。前後敦勉,不翅勤懇,而情志未孚,巽辭冞堅,愕然且慚,無以爲諭。卿其須體虛佇之誠,安心勿辭,亦勿待罪,卽起視事,用副至望。仍傳曰,此批答,使偕來史官傳諭。
今日藥房入診時,中宮殿,不卜日今日內移御事,榻前下敎。
今日入診時,中宮殿移御時,禮曹儀註,及兵曹侍衛軍丁分排,外諸各司凡干擧行之事,更爲稟定,一依前日移御時規例擧行事,榻前下敎。
政院啓曰,中宮殿移御時,政官牌招,分司官員差出事,定奪矣。政官或有家在遠處者,牌招開政之際,日勢必至晩暮。摠府入直政官,使之口傳差出,兵曹亦爲口傳差出,何如?傳曰,允。又啓曰,中宮殿移御事命下,而移御處所,未及稟定矣。移御處所,依前定以昌德宮乎?敢稟。傳曰,定以昌德宮。
吏曹口傳政事,分內醫提調二,崔錫恒·黃欽,分承旨二,韓配夏·元聖兪,分兵曹參議二,崔敬中·鄭來祥,分兵曹佐郞二,尹植·申壽華。兵曹口傳政事,分副摠官二,咸平君泓·尹就五,都事二,洪以周·李商任。
分假注書二,姜綸·具益亨。
中宮殿移御昌德宮時,出宮正時,申正二刻。
府啓,請還收己卯文科追復之命,請還收潛越宮城罪人金敏材參酌定配之命,依律處斷。請還收殺人罪人康乃先減死定配之命,依律處斷。請還收罪人張必達減死定配之命,依律處斷。請還收罪人處允減死定配之命,依律處斷。請還收罪人崔海云減死定配之命,依律處斷。措辭竝見上臣卽伏聞以延齡君痘患,有中官殿移御之擧云,臣窃以爲不然也。前日延礽君痘患時,中宮殿倉卒移御之擧,雖出於萬不獲已,而揆諸事體,終有所不安,故諫院之疏,雖已後時,而蓋採公誦而發也。今日移御之擧,臣非不知殿下至情之所在,事勢之且急,而其在事體,若或有一毫未安,則中宮殿移御,何等重大,而每每如此乎?請亟寢中宮殿移御之命。新除授掌令申慶濟,時在忠淸道淸州地,請斯速乘馹上來事,下諭。答曰,不允。下諭事,依啓。
中宮殿移御後,藥房·政院·二品以上·六曹問安。答曰,知道。
午時,上御會祥殿,藥房入診。入侍,都提調李頤命,提調趙泰耉,副提調權尙游,假注書沈尙鼎,記事官洪禹道·金在魯,醫官金有鉉·柳瑺·丁時梯·崔萬尙·鄭麟祥·吳重卨·許坫·方震夔。李頤命進伏曰,伏見朝者批答,則上候諸症稍減,而終未和解,臣等不勝憂慮之至。卽今和解之道,惟在取汗,未審有汗氣乎?上曰,今日微有汗氣矣。頤命曰,口淡之症,何如?上曰,口味之淡,日甚,肉味則全不近口,至於蔬藿之屬,亦不得進御矣。趙泰耉曰,今日無所進乎?上曰,今日尙無所進矣。頤命曰,請令醫官入診,何如?上曰,唯。有鉉診畢曰,脈度比昨頗似柔軟,玉體亦且熏蒸,似有解表之漸矣。瑺診畢曰,脈度比昨頗和解矣。時梯診畢曰,脈度左右皆均,似有和解之漸矣。萬尙診畢曰,脈度比昨頗勝,而猶未盡和矣。麟祥診畢曰,脈度昨日則數,今日則外敷矣。坫診畢曰,脈度比昨柔軟,幾盡和解矣。震夔診畢曰,脈度尙沈數,似未和解矣。頤命曰,表熱稍解,更議他藥,何如?上曰,唯。有鉉曰,表裏尙未盡解,舌苔近黃,前劑湯藥,連進,似好矣。時梯曰,脈雖柔軟,外感尙未盡解,前入湯劑連進,似宜矣。萬尙曰,脈度猶微數,舌本且有苔,連進前藥,似好矣。坫曰,解表之症,莫如此藥矣。頤命曰,諸醫之意如此,前入湯劑連進,何如?上曰,唯。頤命曰,未寧之中,又有惟疾之憂,臣誠悶慮。伏聞王子痘患,夥稀色潤云,姑無可憂,聖上取汗之餘,雖戶庭之內,若或出入則觸傷可慮,近日則切勿臨視,何如?上曰,今日纔有汗氣,不可出入,而若得少間,豈容不時時往見乎?泰耉曰,病必加於少愈,卽今起居之節,尤所當愼。王子痘患,旣順,則自可勿藥,靜攝之中,決不宜觸風臨視矣。尙游曰,凡寒疾發表之後,再或感傷,則必有加於初感之時矣。若過二三日,則上候可臻平復,復常之後,臨視亦未晩矣。上曰,當斟酌爲之耳。頤命曰,禁中又有痘患,自內殿不可不移避,久御空闕,亦知事勢之難便,而愼重之道,宜卽移御矣。上曰,王子所處,與內殿御所,頗隔絶,不使相通,且聞閭閻甚不潔云,移御之際,亦不無熏染之慮,今番則勿爲移御,可也。頤命曰,雖不相通,旣是一闕之內,則必不無熏染之慮,至尊之地,若或有傳痛之事,豈無後悔乎?更加思量善處,何如?尙游曰,向日移宮之後,卽爲還御,旣是失計矣。久御空闕,雖有難便之事,輕重自有所別,亟賜允從,何如?頤命曰,閭閻之人,年過二十而不經此疾,必謹避之,況至尊之地乎?尙游曰,閭閻之不潔,果如聖敎,而一時暫過,不猶愈於同在一闕之內乎?泰耉曰,此病異於他疾,遠避則可免。豈可以一時之難便,不思所以謹愼之道乎?上曰,此疾,避之則可免,嶺南人,或有至老不經者矣。泰耉曰,然矣。頤命曰,空闕荒冷,實有難便之端,而事有輕重,參酌處之,何如?泰耉曰,前者欲爲請對,而靜攝中煩瀆是懼,請因入診,敢此仰達矣。上曰,卿等深慮至此,當依爲之。頤命曰,兵曹軍兵及各衙門擧行等事,一依前日移御時例爲之,何如?上曰,依爲之。尙游曰,分司諸員,今當差出,退出後,政官卽爲牌招,何如?上曰,依爲之。諸臣遂以次退出。已上燼餘
疊書。尹植爲分兵曹佐郞,黃欽爲分內醫院提調,崔錫恒爲分內醫院提調,鄭來祥爲分兵曹參議,崔敬中爲分〈兵〉曹參議,元聖兪爲分承旨,韓配夏爲分承旨。吏曹
分兵曹,以尹就五爲副摠管,洪以周爲都摠都事,咸平君泓爲副摠管,李商任爲都摠都事。吏曹
中宮殿移御于昌德宮後,中宮殿,分政院問安。答曰,知道。分藥房問安。答曰,知道。王世子,遣宮官問安。答曰,知道。朝廷二品以上·六曹單子問安。答曰,知道。
上在慶德宮。停常參·經筵。
夜二更三更,月暈。
大殿,政院·玉堂·二品以上·六曹問安。答曰,知道。世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,日氣頗寒,伏不審夜來,聖體調攝若何?前入湯劑,已盡進服,而困惱之候,寢膳之節,比昨日益有差勝之效乎?今日臣等,與諸御醫趁早入診,詳察症候,議定繼進之藥,宜當。不勝憂慮,敢來問安,竝此仰稟。答曰,知道。困惱之候,差減,寢睡差勝,水刺姑無差勝之效矣。
記事官李萬維書啓,臣敬奉聖批,傳諭于領議政徐宗泰則以爲,卽者伏奉史官,傳宣聖批,臣之違慢瀆擾之罪,不加誅責而飭勉,諭敎之旨,愈益丁寧,臣感惶交極,伏地涕泗,不知所對也。臣之罪戾日深,而職名尙在,恩命之收寢,未有期日,未知終何所底止,此臣之所深憂,不但在私也。臣之迫急之情,旣已累徹,聖上仁愛於物,豈敢使之終不得其可生之路哉?濱死殘喘,只當俯伏悚息,恭俟處分之嚴命。臣跡阻問安之班,瞻望宸極,下情倍甚憂慮,而又以文字仰瀆,尤不勝惶怖之至云矣。臣姑爲仍留之意,敢啓。傳曰,知道。姑爲入來。
注書金尙奎書啓,臣敬奉聖批,傳諭于左議政金昌集則以爲,臣敢陳罪狀,仰請嚴譴,方俟鈇鉞之及矣,伏蒙聖度天大,不惟不加之罪,反賜溫批,至以情志未孚,爲敎,仍使之勿待罪,臣是何人,濫荷異眷至此哉?臣惶感悶塞,不知所措。臣之窮蹙情勢,更不敢煩縷,而終始難進,旣已自矢,逋慢之罪,萬死是甘,伏地震越,更無所達云矣。臣姑爲仍留之意,敢啓。傳曰,知道。姑爲入來。
判府事李頤命箚子。大槪,乞蒙誤事之罪,以謝臺議事。入啓。答曰,省箚具悉卿懇。今玆移御,其在事體,小無未安,昨日新啓,前所未有,安有爲人臣而使國母不得盡謹愼之道者耶?卿之箚辭是矣。別無所嫌,安心勿辭,亦勿待罪,速出行公。仍傳曰,遣史官傳諭。
左副承旨尹世綏,牌不進,依承傳罷職。
政院啓曰,中宮殿移御昌德宮時,因本院啓辭,凡謝恩人員,大殿肅拜後,中宮殿肅拜,則經夜爲之,承旨則異於他職,新除授及座次陞降人員,肅拜於移御所後,仕進本院,而往來之際,時或差晩,勿以開門爲拘,隨時入來事,竝已定奪,今亦依此擧行乎?敢稟。傳曰,依爲之。又啓曰,昨日中宮殿移御擧動時,兵曹郞官一員,當爲侍衛,而終無進參之員。雖未知事勢之如何,而事體未安,莫此爲甚。本院請推之外,無他施罰之道,兵曹郞官除在外公故應頉人員外,竝從重推考,何如?傳曰,竝罷職。
藥房再啓曰,臣等入診退出後,與金有鉉等諸醫,反覆商議,則皆以爲卽今聖候表感諸症,幾盡和解,而困惱之氣,尙未快減,口味淡渗,水刺厭進等証,乃是餘熱,猶未淨盡之致,和解散,加知母·麥門冬·山梔炒各一錢,黃連酒炒七分,連進三貼,宜當云。此藥劑入之意,敢啓。答曰,知道。
謝恩,右承旨黃一夏,左副承旨李台佐,右副承旨鄭來祥。
持平鄭楷啓曰,臺閣陳啓之時,勿論前啓新啓,必先簡問於已行相會禮之同僚,見其答通而後,或聯名或獨啓者,自是舊規,而昨者僚臺之詣闕陳啓也,新舊啓辭,先已書傳于政院之後,始乃簡問於臣。此雖出於移御在卽,未暇往復,而揆以臺例,未或前聞。臣忝在僚席,旣不得與聞於論啓,則其何可苟然仍冒於臺次乎?請命遞斥臣職。答曰,勿辭,退待物論。
藥房提調趙泰耉,副提調權尙游上疏。大槪,臣等於憲臣之疏,情勢亦有所不敢晏然者,乞遞臣等之職,以安微分,以謝臺議事。入啓。答曰,省疏具悉。別無所嫌,卿等勿辭,從速察職。已上朝紙
崔重泰啓曰,小臣冬至望闕禮習儀,議政府進去,下直。傳曰,知道。
李台佐啓曰,備邊司郞廳來言,今日賓廳坐起日次,而上候方在未寧中,大臣亦爲有故,不得來會云矣。敢啓。傳曰,知道。
又以都摠府言啓曰,副摠管東善君炳,以冬至望闕禮習儀時,侍衛事,議政府進去之意,敢啓。傳曰,知道。
崔重泰啓曰,廳位不齊,未有甚於近日,出納之際,不成貌樣。今日政,承旨未差之代,以在京無故人,差出,仍卽牌招察任。左副承旨尹世綏,病不仕進,已過累日,亦爲牌招,何如?傳曰,允。
李世最啓曰,分承政院假注書具益亨,時無職名,依例付軍職,冠帶常仕,何如?傳曰,允。
有政。吏批,判書李墪未肅拜,參判尹趾仁進,參議李光佐病,右副承旨李台佐進。
兵批,行判書崔錫恒,禁軍祿試射進,參判權,在外未肅拜,參議任胤元病,參知李震壽進,右副承旨李台佐進。
以鄭來祥·黃一夏爲承旨,李晩堅爲副應敎,鄭栻·吳命恒爲校理,金啓煥爲文學,金東弼爲兵曹佐郞,鄭後周爲工曹正郞,金相玉爲黃海都事。學正單,李斗三。行副護軍尹就五,今加嘉義,行副司直李世祥,今加嘉善加資事承傳。左承旨崔重泰,右承旨黃一夏,左副〈承旨〉李台佐,右副〈承旨〉鄭來祥。以韓永祚爲獻納,副司直兪命雄。
李世最,以禮曹言啓曰,今十三日冬至,中宮殿·王世子所進表裏,前一日,例自侍講院捧納,世子宮,以爲自內進獻之地矣。卽今中宮殿移御昌德宮,以拘忌,兩闕不得相通,勢難自內進獻。頃在中宮殿誕日,王世子所進表裏,別遣宮官進獻矣。今亦依此擧行,似爲得宜,以此分付侍講院,何如?傳曰,允。
又以禮曹言啓曰,謹考仁祖朝乙酉中宮殿移御後謄錄,則有王世子朔望問安之禮節矣。卽今中宮殿移御,而以拘忌,兩闕不得相通。望日在近,而其在致愼之道,問安之節,似難輕議,何以爲之?敢稟。傳曰,權停。已上燼餘
有政。吏批啓,判書未肅拜,參議病不來,小臣獨政未安,何以爲之?敢稟。傳曰,仍爲之。
疊書。鄭栻爲校理,李斗三爲學正,吳命恒爲校理,李晩堅爲副應敎,金東弼爲兵曹正郞,鄭後周爲工曹正郞,金相玉爲黃海都事,金啓煥爲文學,鄭來祥·黃一夏爲承旨,韓永祚爲獻納。吏曹
行判中樞府事李頤命箚曰,伏以,臣伏見憲府新啓,不勝瞿然悚慄。苟如臺言,事體若或有未安者,缺臣萬殞猶輕,然臣自初審思矣,坤殿移宮,本缺避,乃避疫氣也。如謂疫氣之不必避則已,若在缺庭下陳有此患,恐不可仍御其宮。以是言之,終不覺其爲缺安之歸,雖聞外議之不釋然,乃又疾聲籲請,今者翟馭已駕,而諫書隨發,使國體損傷,聽聞疑駭,何莫非臣之罪也?臣之不可苟逭譴誅,仍據重任,決矣。伏乞聖明,先遞臣內局之任,仍命治臣誤事之罪,以謝臺議,不勝幸甚。臣不能進參於起居之班,瀆擾於靜攝之中,尤爲惶恐。取進止。批答見上燼餘
知敦寧趙泰耉,都承旨權尙游,聯名疏曰,伏以,今此中宮殿之因忌移宮,出於十分愼重,萬不獲已之事,臣等亦非不知前日諫臣之疏,以事理輕重爲言,而一宮之內,旣有重染之慮,則移宮之一刻遲緩,此正群下之心,所同憫迫者也,故昨日入診時,同聲仰請矣。臺臣以還寢之意,又復爭論,都提調臣李頤命,旣以此引嫌陳箚,臣等亦安得晏然乎?當此聖候未寧,鎭日議藥之時,不得不冒沒入侍,而臣等情勢,終有所難安者。玆敢冒死陳籲於靜攝之中,臣等之罪,尤萬萬矣。伏乞聖慈,特賜諒察,亟命鐫遞臣等之職,以安私分,以謝臺議,不勝幸甚。答曰,省疏具悉。別無所嫌,卿等勿辭,從速察職。以上燼餘
中宮殿在昌德宮。
分政院問安。答曰,知道。王世子,遣宮官問安。答曰,知道。分藥房問安。答曰,知道。
朝廷二品以上·六曹問安。答曰,知道。
午時,上御集慶堂,藥房入診時,提調趙泰耉,副提調權尙游,記事官金尙奎·洪禹道·金在魯,醫官金有鉉·柳瑺·丁時梯·崔萬尙·吳重卨·許坫·方震夔·李徵夏入侍。趙泰耉進曰,困惱之候,差勝爲敎,而水刺厭進,一樣,餘症猶未盡減,感氣似或未解之致,不勝悶慮。昨進湯劑,其果進服乎?上曰,一貼畢爲進服矣。泰耉曰,在前自上雖患微感,水刺輒必厭進,而昨日入診時,見舌苔尙厚,醫官輩,皆以爲胃熱所致云。卽今醫官診脈,更見舌苔厚薄,如何?上曰,依爲之。有鉉入診曰,左右三部俱解,而左三部猶數,不無餘熱矣。瑺·時梯·萬尙·坫·震夔·徵夏,以次入診,而所達與有鉉無異。泰耉曰,湯劑繼進與否,亦當問議乎?上曰,依爲之。泰耉曰,晩後所進,幾許乎?上曰,晩後藿湯·水澆飯進御,而比昨不爲顯勝矣。有鉉曰,所進幾許合耶?上曰,不過三四合矣。泰耉曰,口味無所差勝乎?上曰,味淡故水刺不甘矣。泰耉曰,猶復引領乎?上曰,引領則幾乎差減矣。泰耉曰,湯劑繼進與否,問議之後,出外議藥,如何?上曰,依爲之。泰耉曰,水刺卽今厭進,而聞廚院之言,生獐等物,亦爲停進,水刺自外亦爲排入云,必不如內間進排之時,下情不勝憂悶矣。尙游曰,起居飮食之節,不可不愼。卽今水刺厭進,最爲悶慮,而自外進排,則冷煖必不適,終不如內間所排,必須留念,如何?上曰,前日擧動時,亦嘗進御。雖或微冷,更爲煖進,亦無妨矣。泰耉曰,調攝之餘,觸冷可慮。卽今有維疾之憂,想必時時往視,當此日寒之時,宜可謹愼。聞醫官之言,王子痘患平順云,必須留意愼攝之節,如何?上曰,當留意。遂退出。
上在慶德宮。停常參·經筵。
巳時至申時,日暈。夜一更二更,月暈。
下直,柒谷府使申命尹。
大殿,政院·玉堂·二品以上·六曹問安。答曰,知道。
世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?昨入湯劑,其已進服,而口淡困惱等症,益有差減之效,寢睡亦安寧乎?今日臣等,與諸御醫入診,詳察症候,宜當。不勝憂慮,敢來問安,竝此仰稟。答曰,知道。湯劑進服,而口淡困惱等症,益有差減,寢睡頗穩矣,勿爲入診。
領議政徐宗泰,左議政金昌集再度呈辭。入啓。傳曰,不允批答。
兵曹口傳政事,分副摠管咸陵君極。
吏曹口傳政事,分承旨李壄。
持平具萬理啓曰,如臣愚蠢懵騃者,其於言責重任,萬不近似,而殿下使之待罪臺端。臣竊不自量,妄謂苟有所懷,無隱君父,以塞一日之責,而昨者妄有所論列矣,得見大臣箚批,則辭旨極嚴,有非臣子所忍聞者。臣惶怖震駭,極欲鑽地以入,而不可得也。臣於日昨,伏聞聖候靡寧,而俄有坤殿移御之命,殿下旣以維疾憂深,爲敎矣。臣雖無狀,豈不欲仰體殿下之至情,而坤殿數月之內,連次移宮,其在事體,終有所未安,而雖不移宮,亦豈無酌其輕重之宜,得盡謹愼之道者乎?區區微悃,所重有在,而倉卒一啓,辭不達意,致有此嚴敎,人臣得此罪名,尙可容息於覆載之間耶?竟夕達曙,繞壁彷徨,求死不獲,臣何言哉?第於大臣箚語,竊有所慨然者,大凡廊廟臺閣,互爭可否,不害爲淸朝之美事,而國母移御,事體重大,則大臣前箚,旣以嘅此義之無人警咳,奬與言者,而今欲使臣,閉口無言者,何哉?旣已移御,則臣之一啓,不過爲紙上之空言,而反以國體傷損,爲臣罪案,臣不勝駭惑之至。嚴旨之下,固難一刻晏然,而今見僚臺避辭,亦甚瞿然。蓋臺官,雖行相會禮,若或呈告,則不爲開見簡通者,例也。伊日臣與僚臺,同在呈告中,而詣臺之後,事勢急迫,一邊傳啓,一邊簡通者,亦有前例之可據,而僚臺,以此引避,則亦臣難冒之一端也。臣情地萬分危懍之中,賤疾適苦,惶恐縮伏,今始來避,臣罪尤大。請命遞斥臣職。答曰,勿辭,退待物論。
罷職現告,兵曹正郞金始慶·趙聖復,佐郞黃龜河。已上朝報
李台佐啓曰,大司憲權尙夏,執義李縡,掌令申慶濟在外,掌令洪禹寧,持平具萬理呈辭,持平鄭楷避嫌退待,今日監察茶時之意,敢啓。傳曰,知道。
黃一夏啓曰,分承旨韓配夏,身病極重,分摠管咸平君泓,以其子痘患,親自救視,且有身病,俱不得出肅云,合有變通之道,何以爲之?敢稟。傳曰,竝改差,口傳差出。
李世最,以摠戎廳言啓曰,今月十二日,本廳上番初運壯抄牙兵賞格試才,設行於訓鍊院,西營入直將官及軍兵等,依例除標信出用之意,敢啓。傳曰,知道。
黃一夏,以禮曹言啓曰,卽者政院,送言本曹曰,今十三日冬至,中宮殿進獻大殿表裏,例自政院看品捧納,以爲自內進獻之地矣。今則中宮殿移御,以拘忌,兩闕不得相通,進獻儀節,自本曹宜有所稟啓變通云,事無前例之可據者。政院旣不得看品捧納,則令分承旨看品捧納,自內出付本殿出番承傳色,與該司官員,陪進時御所,傳于大殿承傳色進獻後,齋宿命于中宮殿,似合於致愼之道矣。仍念中宮殿所進獻大殿表裏,若令分承旨看品,則百官進獻中宮殿表裏之自政院看品,似有異同,亦令分承旨一體看品,何如?傳曰,允。
中宮殿在昌德宮。
分政院問安。答曰,知道。
王世子,遣宮官問安。答曰,知道。朝報
吏批,有政,以李壄爲分承旨。
兵批,有政,以咸陵君極爲副摠管。吏曹
上在慶德宮。停常參·經筵。
下直,慶州府尹權以鎭,南陽府使朴乃貞。
護軍李世祥·金世章·李後綱·李弼臣,加資肅拜。
大殿,政院·玉堂·二品以上·六曹問安。答曰,知道。勿爲問安。
世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,風寒栗烈,伏未審夜來,聖體調攝若何?口淡困惱等症,益有快減之效,水刺之進,寢睡之節,亦得加勝乎?前入湯劑,當盡於今日,臣等與諸御醫入診,詳察症候,議定繼進當否,宜當。不勝憂慮,敢來問安,竝此仰稟。答曰,知道。口淡日漸差減,困惱之候,快愈,寢膳之節,加勝矣。
政院啓曰,持平鄭楷·具萬理,引避退待,而大司憲權尙夏,執義李縡,掌令申慶濟,俱在外,掌令洪禹寧呈辭,尙未處置。除在外人員外,呈告人員,卽爲牌招,以爲處置之地,何如?傳曰,允。
又啓曰,明日冬至望闕禮,依近例爲之之意,敢啓。傳曰,知道。
掌令洪禹寧牌不進,依承傳罷職傳旨。傳曰,只推勿罷。
今日藥房入診時,明日中宮殿冬至問安時,各司有兩員處,則分進事,榻前定奪。
領議政徐宗泰再度呈辭不允批答,王若曰,淺誠未孚,嘆近臣之虛返,巽牘旋至,媿遐心之莫回。卿或未思,予庸申告。念玆屯艱之會,正待輔相之賢。災咎斯仍,上天示冬雷之警,惠澤不究,下民多暑雨之咨。蓋欲先事綢繆,尙戎備之多忽,亦嘗有意調靖,奈時議之難平?尙賴一二篤棐之良,佇紓三紀憂勤之志。惟卿,心以位轉小,望與實俱隆。平日飭躬,深有得乎太易地山之義,同時托契,誠無愧於古人魚水之歡。紳笏雍容,風儀足以爲範,衡鑑平正,朝論翕然稱多。自昨年重入台扉,而寡昧專倚首席。辛甘燥濕之竝劑,物我兩忘,股肱元首之相須,君臣一體。宮庄祛積久之弊,旣納救時之言,民役講變通之宜,佇聞折衷之議。夫何釋負之請,復在敦勉之餘?夙夜服勞,縱致榮衛之有損,旬朔調養,自應藥餌之收功。心腹之諭屢宣,竟孤偕來之旨,喉舌之臣縱遣,莫諒敷告之勤,豈緣誠禮之或衰?所貴情志之無間。懷愼之雅俗坐鎭,尙期國事之殫心,武侯之闕失勤攻,毋或人言之介意。固知難進易退之操,必欲堅辭,顧以同休共戚之身,奚遽長往?外庭之起居未輟,此非引疾之辰,中夜之寢□靡安,益覺紆想之切。於戱新陽將復,正屆萬品之載蘇,昔疾今瘳,盍亦百責之攸萃?勉思大義,亟斷來章。所辭宜不允。故玆敎示,想宜知悉。知製敎權詹製進
左議政金昌集再度呈辭不允批答,王若曰,懇留之批屢宣,謂已諒此至意,丐免之章又上,何莫回其遐心?深愧情志之未孚,更敷腎腸而誕告。言念相臣之進退,實係邦國之安危。當司馬之復來,乃增宋朝之重,苟裵度之不去,寧貽唐室之憂?顧今日何等時耶?有中夜不能寐者。上天示警,罔非危亡之徵,諸路告凶,率是愁痛之象。極乖張之朝議,若何以調和,已渙散之民心,若何以懷保?雖三公備位而夾輔,猶懼顚躋,況兩相同時而請休,誰與圖理?惟卿以世家喬木,爲國之柱石藎臣。淸直遺風,襲名祖氷霜之節,詩禮庭訓,守賢父金玉之規。惟其著四世五公之篤忠,所以紆六歲再相之深眷。持身簡澹,可以砥礪群工,秉心公平,可以鎭服一世。寡躬或有闕失,寔賴卿匡救之功,朝綱漸至解隳,實多卿整頓之力。方幸休戚之與共,胡乃去就之斯輕?若夫妄率之臺言,不足辨也,至於謬戾之堂疏,尤極駭然,旣洞燭之無遺,寧容敲撼之計,宜特立而不撓,悉去纖芥之懷。肆命近侍而偕來,又勤溫綍之敦諭。寤寐不捨,方佇造朝之期,遜辭冞堅,終守引疾之請。任重者難以決去,讓旣非時,量大者無所不包,犯亦何較?矧今機務之多滯,久値鼎席之俱空。政殷朝野之憂虞,誰任康濟之策,雖感霜露之疾疢,可賴神明之扶。亟回若浼之心,用副如渴之望。於戱,國之所恃,卿等數人,卿若不思,置國事何地?予不多誥,卿勿更辭。所辭宜不允。故玆敎示,想宜知悉。知製敎任埅製進
京畿監司書目,高陽呈,以大司諫李晩成辭職上疏上送事。啓。答曰,省疏具悉。卿勿過辭,從速上來察職。
今日入診時,藥房都提調前後箚批改下事,榻前下敎。去月二十一日答判府事李頤命箚曰,省箚具悉卿懇。論議之多端,未有如今日也。曾在先朝,如此之時,雖有移御之擧,未聞公主之出避矣。今聖揆,不諒予親救之情,强爲大言,此等不近人情之說,予本不取也。卿無所嫌,安心勿辭,亦勿待罪,速出行公。今月初十日答判府事李頤命箚曰,省箚具悉卿懇。今玆移御,其在事體,少無未安,則昨日還寢之啓,實是意外,予未知其得當也。卿之箚辭是矣,別無所嫌,安心勿辭,亦勿待罪,速出行公。改付標以下。
中宮殿在昌德宮。
分政院·玉堂問安。答曰,知道。
王世子,遣宮官問安。答曰,知道。
上在慶德宮。停常參·經筵。
大殿,政院·玉堂問安。答曰,知道。世子宮·嬪宮,藥房·政院·玉堂問安。答曰,知道。
大殿·世子宮,政院·玉堂·二品以上·六曹冬至問安。答曰,知道。
嬪宮,政院·玉堂冬至問安。答曰,知道。中殿,分政院·玉堂·二品以上·六曹冬至問安。答曰,知道。
藥房啓曰,節屆陽復,而凝寒猶甚,伏未審夜來,聖體調攝若何?口淡之症,益有差減,而水刺之進,亦得加勝,寢睡安寧乎?昨日入診時,伏見咳嗽頗數,卽今加減,如何?今日臣等,依昨日定奪,與諸御醫入診,更察症候,議定當進之藥,宜當。不勝憂慮,敢來問安,竝此仰稟。答曰,知道。口淡之症,益有差減,水刺之進,比昨別無加勝,寢睡安穩,咳嗽一樣矣。
正言尹聖時上疏。大槪,臣奉使湖左,才返郊外,而新授薇垣之職,有萬分難冒之勢,咫尺脩門,未敢復命,玆敢仰籲於靜攝之中,伏乞亟遞臣職,仍治臣罪,以靖私義事。入啓。答曰,省疏具悉。爾其勿辭,從速察職。
領議政徐宗泰,左議政金昌集三度呈辭。入啓。傳曰,不允批答。
副校理權詹上疏。大槪,猥暴危苦之情私,冀蒙鐫遞職名,俾便救護,仍請徑出之罪,以礪群工事。入啓。答曰,省疏具悉。爾其勿辭,救護母病。
假注書李太元有頉,代金重熙。
都承旨權尙游上疏。大槪,臣於諫臣之疏,有不敢晏然者,乞命遞斥臣職,以安微分,以謝人言事。入啓。答曰,省疏具悉。卿其勿辭,從速察職。
掌令洪禹寧啓曰,臣之情跡,終始臲卼,前後承牌,雖出於怵畏分義,而其爲苟且則甚矣。昨以同僚處置,嚴召又降,承詣闕外,陳情退歸者,亦出於萬不獲已,而只推恩命,又是格外。臣誠徊徨狼狽,罔知攸處。玆敢冒沒詣臺,而以臣情勢,旣無因仍蹲據之理,且於本府己卯復科還收之啓,論列科獄罪人罪狀,而其中罪人李聖輝,卽臣姻親應避之間,不可參涉之嫌,已悉於臣之前疏矣。旣不得連啓,則亦不可仍在其職,請命遞斥臣職。答曰,勿辭,退待物論。
藥房再啓曰,臣等入診退出後,與金有鉉等諸御醫,反復商議,則皆以爲上候,外感之後,餘熱上升,有此咳嗽,淸肺湯本方,去五味子,加柴胡·知母各一錢,連進五貼,宜當云。此藥劑入之意,敢啓。答曰,知道。
今日入診時,分承旨李壄改差,與分兵曹參議未差之代,竝爲口傳差出事,及藥房提調趙泰耉牌招察任事,榻前下敎。
副修撰金始煥,牌不進,依承傳罷職。
吏曹口傳政事,分承旨南就明,分兵曹參議鄭是先。已上朝報
疊書。吏批,有政,南就明爲分承旨。吏批
摠戎廳啓曰,本廳再運軍兵,旣已上來逢點矣。與西營入直初運軍兵,今十五日依例替代,輪回入直之意,敢啓。傳曰,知道。
又啓曰,本廳再運軍兵,旣已逢點,新舊軍兵,露梁敎場,今十四日私習,十五日習陣後,舊軍則仍爲放送矣。西營入直軍兵,依前例除標信出用之意,敢啓。傳曰,知道。摠廳謄錄
上在慶德宮。停常參·經筵。
大殿,政院·玉堂問安。答曰,知道。
世子宮·嬪宮,藥房·政院·玉堂問安。答曰,知道。
藥房啓曰,寒威漸緊。伏未審夜來,聖體調攝,若何?昨入湯劑,卽已進服,而口淡·咳嗽等症,其有差減之效,寢膳之節,亦得加勝乎?臣等不勝憂慮,敢來問安。答曰,知道。湯劑進服,而口淡咳嗽等症,及水刺之進,與昨一樣,寢睡安穩矣。
謝恩,校理鄭栻。
領議政徐宗泰三度呈辭不允批答,王若曰,勉諭再宣,謂遐心之或改,遜辭三至,愧誠意之未孚。予用愕然,卿何乃爾?顧今日岌嶪之勢,非大臣屛退之時。人心世道之漸乖,若爲挽回之策,天災時變之孔棘,政急消弭之謨。所貴上下之交修,匡其不及,尙冀君臣之相勉,圖惟厥終。卿之忱誠,予所毗倚。密勿巖廊之上,茂著猷爲,雍容禁闥之內,罄竭底蘊。藉卿博雅之識,可以綜理庶工,賴卿沖和之資,可以調劑衆論。方虛已而求助,輒引疾而丐閑。顧以謙謙之心,與物無競,縱有譊譊之說,在我何嫌?史官撤還,寔出勉安之意,承宣往諭,已竭亶告之辭。豈緣誠禮之或衰,伊致挹巽之彌固?夙夜匪懈,雖或榮衛之少愆,安危所關,豈容去就之太遽?百度俱廢,念時事而多憂,一陽載回,宜昔疾之今愈。於戱,作股肱心膂,可想相須之殷,敷心腹腎腸,宜體敦勉之旨。勉思大義,毋滯細規。所辭宜不允,故玆敎示,想宜知悉。知製敎南就明製進
左議政金昌集三度呈辭不允批答,王若曰,國之置相,不啻若股肱,予之留卿,蓋已竭心腹。始謂承命而改慮,今乃決意而棄予。或未深思,玆申明誥。念予臨御卅七之久,考治功而未凝,尙賴篤棐一二臣之良,圖國事之共濟。惟卿盡忠於王室,爲我同德之世臣。家傳鼎台,夙著趾美踐猷之譽,契合膠漆,實多輔理承化之功。方玆注意之隆深,奚遽請告之陸續。豈寡人之誠禮有歉,不安於朝,然相臣之去就非輕,當揆以義。顧今時艱之孔劇,重以天變之可憂。寡昧焦勞於上,而臣子無赴功趨事之風,論議憤裂於下,而搢紳小同寅協恭之志。戎備漸就於怠弛,徒切殷憂,民力方議於變通,迄無定算。雖君臣馳騖而不足,豈老成媮避而自營?卿本休休,顧謗議之何恤,時方岌岌,非疾病之可言。況首揆之竝辭,殆鼎席之俱曠。惟人君所與共理,亶在輔相之臣,若卿等皆欲丐閑,誰任經濟之責。有何不容已之勢,堅執若將浼之心?於戱,起居久阻於外庭,卿豈無戀闕之意,寢睡靡安於中夜,予不堪思賢之懷。毋執小謙,勉思大體。所辭宜不允,故玆敎示,想宜知悉。知製敎李熊徵製進已上朝報
摠戎廳啓曰,本廳上番軍兵,今十四日鍊旗,十五日習陣之意,已爲啓稟矣。臣自去夜,身病猝重,不得爲之之意,敢啓。傳曰,知道。摠廳謄錄
上在慶德宮。停常參·經筵。
兵曹啓曰,昨日王世子,詣昌慶宮儲承殿後,陪衛軍卒,仍爲結陣矣。今則移次昌德宮,便是闕內,旣有宿衛軍兵,陪衛則姑爲退送之意,敢啓。答曰,知道。
禮曹啓曰,中宮殿有未寧之候,王世子宜卽親詣問安,兩闕以拘忌,雖不得相通,宜有變通之道,若進詣昌德宮儲承殿,齋宿後問安,則似無妨,而第昌德宮與昌慶宮,雖是各宮,同在宮城之內,不無未安之端,而此外亦未有可以出齋之所,何以爲之?敢稟。傳曰,詣儲承殿齋宿後問安,而路由宣仁門,可也。兵曹結束
藥房口傳啓曰,昨夜臣詣昌德宮,闕外分院提調等出來,以爲議藥問安之啓,提調例請承傳,親自傳啓承批,旣以拘忌,不敢詣闕,議藥啓辭,則似當令掌務官持去入啓,使之依此爲之乎?批答則自此闕外謄書以送,宜當云,依此爲之乎?且昨日草記,旣爲仰達,而中宮殿傳敎,雖議藥以入,待大殿下敎,可以進服爲敎,議藥以入之後,若每待大殿下敎而進服,則似當有差緩之慮,且自此相通之路漸廣,亦涉悶慮,一番送言之後,不必每待下敎,而進服之意,一番定奪似當,惶恐敢啓。且掌務官持啓往來之際,所騎疲殘,必不能及時往來,分付兵曹給馬,何如?答曰,知道。太僕謄錄
中宮殿在昌德宮。
分政院問安。答曰,知道。王世子遣宮官問安。答曰,知道。朝廷單子問安。答曰,知道。
藥房以口傳啓曰,去夜再啓批答,有姑爲退去之敎,更爲陳達,事甚惶恐,不得已退出闕外,則藥房都提調李頤命,亦爲來待於待漏院,故待明朝議藥之意,相議轉達於大殿,纔以知道下批矣。卽令醫女入診,詳察症候後,議藥以進宜當,臣等終宵憂慮,敢來問安,竝此仰稟。答曰,知道。醫女入診後議藥,宜矣。
分藥房口傳再啓曰,朝者伏聞入診醫女所傳之言,則外感之候,久未和解,致此未寧云,臣等與諸醫商確,則皆以爲當進加入和解散云,此藥三貼爲先劑進,而往復則首醫反覆詳議之際,自不免差晩矣,敢啓。答曰,知道。王世子遣宮官問安。答曰,知道。燼餘
上在慶德宮。停常參·經筵。
藥房都提調李頤命,副提調權尙游啓曰,伏未審夜來,聖體調攝,若何?口淡·咳嗽等症,其已快減,而水刺之進,亦復差勝乎?前劑入湯劑,當盡於今日,臣等與諸醫入診,詳察症候,議定繼進當否宜當,不勝憂慮,敢來問安,竝此仰稟。答曰,知道。咳嗽日漸差減,口淡之症,猶未快減,水刺之進,亦不加勝,且有便祕秘之候矣。
大殿,政院·玉堂問安。答曰,知道。
嬪宮,政院·玉堂問安。答曰,知道。
王世子遣宮官問安。答曰,知道。
藥房再啓曰,臣等入診退出後,與金有鉉等諸醫,反覆商議,則皆以爲,聖候咳嗽向差,而餘熱未祛,致此便祕之候,前劑入湯劑,雖未盡一貼,□□通幽湯,加郁李·紅泥·枳殼各一錢,連進三貼,宜當云,此藥劑入之意,敢啓。傳曰,知道。
李台佐啓曰,大司憲權尙夏,執義李縡,掌令申慶濟在外,掌令洪禹寧,持平鄭楷呈辭,持平一員未差,今〈日〉以監察茶時之意,敢啓。傳曰,知道。
黃一夏啓曰,卽者吏曹郞廳來言,今日爲政事命下,而判書李墪未肅拜,參判尹趾仁,參議李光佐,俱以病不來,不爲開政云。判書李墪,參判尹趾仁,參議李光佐,竝卽牌招開政,何如?傳曰,允。
領議政徐宗泰五度呈辭,左議政金昌集六度呈辭。入啓。傳曰,安心調理。
李台佐,以備邊司言啓曰,黃海監司李㙫,頃日災實分等狀啓中,本道內尤甚邑,則諸般身役,奴婢身貢,特爲減下,之次邑,諸色身布參酌減捧等事,以姑待諸道狀聞齊到後,稟定之意覆奏矣。諸道狀聞,今旣齊到,而身役量減,非大侵之歲,則不可輕議,故雖以兩南之失稔,諸般身布,皆不許減,海西則比兩南,又有間焉。今不可獨爲減捧,依嶺南例,尤甚邑,身布·身貢,只捧當年條,舊未收,特爲停捧,之次邑,則當年條及最久一年條收捧,其餘停捧宜當,以此本道及各該司,竝爲分付,何如?傳曰,允。
李世最,以備邊司言啓曰,黃海道水軍防禦使崔鎭漢,以漂海唐人中王守富者,因病致死,似當備給棺板,又不可仍埋我境之意馳啓,請令廟堂稟旨指揮矣。漂海人之仍病致死,殊可惻然,棺板依狀稟備給,棺斂時容入之物,亦宜隨便覓給,而決不可留埋我境,不待分付,渠輩必當載去,而雖或有留埋之意,嚴加揮斥,必使之載還宜當,以此意該道監司處,一體分付,且許多漂人之曠日留滯,深爲不便,船隻等物,着實修補,卽爲發送之意,竝加申飭,何如?傳曰,允。
李台佐,以備邊司言啓曰,伏見陳奏謝恩兼冬至正·副使聯名馳啓,則到安州牧,文書査對時考閱,則聖節皇太后狀文,顯有折傷之痕,還盛樻子,別定陪持,罔夜上送,請令該院,劃卽改書,星夜下送,而奏本封裹開坼,則不用油紙,只以若干紙張裹封,挾板生濕,凝霜粘付,艱以坼見,莫重文書所封板子,初不乾正,致有漏濕,極爲駭然,宜有査治之矣。折傷狀文一道,旣已改書,別定禁軍,齎封急速下送,生濕挾板,進排該官,從重推考,下吏令攸司摘發科罪,而表咨文張張各裹,入盛樻子,萬無中路折傷之理,今此狀文折傷,若不在西郊査對之際,則必在於安州考閱之時,而狀啓中不言其某處某時傷損,殊涉矇矓,正使枋,副使金演,竝推考警責,何如?傳曰,允。
有政。吏批,判書李墪牌不進,參判尹趾仁進,參議李光佐牌不進,右承旨黃一夏進。
兵批,行判書崔錫恒分藥房進,參判權在外,參議任胤元進,參知李震壽進。
吏批啓曰,判書李墪未肅拜,參議李光佐牌招不進,小臣獨政未安,何以爲之?敢稟。傳曰,仍爲之。
又啓曰,新除授黃海都事金相玉呈狀內,與道內平山府使金浣,有妻同生姑夫之嫌,斯速入啓處置云,都事與守令,有相避,則未赴任都事許遞,已有定奪,黃海都事金相玉改差,何如?傳曰,允。
又啓曰,慶尙道褒貶等第中,榮川郡守朴泰翊,開寧縣監張震煥,軍威縣監朴斗寅,竝居中矣。前後中考,至於三次,則雖有因赦令蕩滌之事,十考三中,不治可知,依法例罷黜,何如?傳曰,允。
又啓曰,新除授三水府使洪元益,以母病甚重,決難離側赴任之意,累次呈狀,而邊塞厭避之地,不可輕易變通,故再三論題,必令從速赴任矣。今又呈狀,母病五朔沈篤,人子情理,不忍一刻離捨,而本府旣是拿來之代,又有催促發送之令,而洪元益除授本職,已至兩朔,一向呈訴,赴任無意,其在事體,殊極猥越,而親病之危重,果是實狀,則有難施其厭避之律,依近例罷黜,何如?傳曰,允。
吏批,以金啓煥爲持平,洪重休爲修撰,南一明爲兵曹佐郞,李震煥爲兵曹正郞,鄭勖先爲陜川郡守,兪命岳爲開寧縣監,李存道爲龍宮縣監,元命龜爲榮川郡守,崔泰厚爲河陽縣監,鄭亨晉爲眞寶縣監,金侃爲黃山察訪,鄭同先爲工曹佐郞,朴來泰爲省峴察訪,趙鳳錫爲泗川縣監,李鐵徵爲軍威縣監,趙德鄰爲黃海都事,金相玉爲兵曹佐郞,鄭赫先爲三水府使,李萬成爲司評,成胤光爲監察,金重兼爲典籍。奉常直長單尹陽來。
兵批,以具萬理付副司直,具益亨付副司正。
李台佐,以兵曹言啓曰,昨日王世子,詣昌慶宮儲承殿後,陪衛軍卒,仍爲結陣矣。今則移次昌德宮,便是闕內,旣有宿衛軍兵,陪衛軍則姑爲退送之意,敢啓。傳曰,知道。
李世最,以侍講院言啓曰,王世子今日勿爲還宮事下令矣。侍衛軍兵,仍爲留待乎?何以爲之?敢稟。傳曰,姑令退送。
又以侍講院言啓曰,王世子昌慶宮擧動時,翊衛司進參之員甚少,侍衛之列,不成貌樣,差備五員,僅僅替行備數,此則雖出於事勢之急遽,而至於今日問安擧動之時,佩劍一員,徑出見闕,其在事體,尤極未安。未參人員,一倂推考,何如?傳曰,允。
又以侍講院言啓曰,今此王世子昌慶宮擧動時,挾輿砲手來宿之數,只是十餘名,雖緣事勢之急遽,而莫重扈衛,如是疏虞,不可無懲治之道,當該將官,從重科罪,何如?傳曰,允。
行判中樞府事李濡箚曰,伏以臣素患痰病,觸寒輒發,胸背之間,牽因刺痛,委頓牀上,不能運動,調治日久,未見差效,向來起居之班,已多闕禮,伏聞中宮殿有未寧之候,不勝憂慮,而連日問安,亦無以自力趨參,分義惶恐,恭俟嚴誅。伏乞聖明,亟罷臣職,仍治臣罪,以肅朝綱,千萬幸甚。臣於至日坤殿問安時,强疾趨參,二品以上諸員,亦已侵晨就列,而表裏所盛之函,工曹無□之事,故卽令査問,則該吏偃然退在,元不來待,只使所管工匠代行,而工匠又替送騃童,以致中間掩置,發差四散,僅得推來,因此過時,以至日高之後,始乃奉進而退,事體之未安,爲如何哉?近來各司官吏之怠慢成習,一至於此,誠極寒心。臣以入啓論罪之意,送言于分政院,而當此靜攝中,凡公事不得出納之日,有難以此煩啓,則亦宜商量處之云矣。聞其該吏,自本院移送刑曹,已爲囚治,而當該官員,若不竝加警責,則日後必將視此爲例,亦無惕念之道,終不可置之,今因請譴之章,敢此附陳焉。取進止。答曰,省箚具悉卿懇。有疾未參,別無所傷,當該官員,査出罷職,卿其安心勿辭,亦勿待罪,從容善攝。仍傳曰,遣史官傳諭。
校理吳命恒疏曰,伏以玉候違和,尙在靜攝之中,坤殿移御,仍有未寧之節,昨者春宮,又蒼黃動駕矣。擧朝憂遑,奔走起居,此豈臣子引入在家之時,而顧臣老母,年深病痼,居常綿綴,近久重患風寒,轉輾添劇,飮啖全減,寢睡專廢,眞元日削,凜凜若不保朝夕,臣於此際,欲徒循至情,專意救護,則分義虧缺,無地見容,欲勉抑私悃,奉職趨走,則情理煎迫,不忍離側,百爾思量,罔知攸處,徊徨悶泣,寧欲無生。臣方猥廁經幄,旣闕祗候於分宮,兼叨講院,又未趨拜於鶴駕,論其負犯,萬殞猶輕。伏乞聖明,亟許鐫革臣本兼諸任,俾便仍命有司,切臣曠職之罪,以警具僚,千萬幸甚。答曰,省疏具悉。爾其勿辭,救護母病。已上燼餘
疊書。吏批啓曰,判書未肅拜,參判牌招不進,小臣獨政未安,何以爲之?敢稟。傳曰,只出緊任。
疊書。有政,洪重休爲修撰,金啓煥爲持平,南一明爲兵曹正郞,鄭同先爲工曹佐郞,李震煥爲兵曹正郞,鄭勖先爲陜川郡守,元命龜爲榮川郡守,李道存爲龍宮縣監,崔泰厚爲河陽縣監,鄭亨晉爲眞寶縣監,金侃爲黃山察訪,兪命岳爲開寧縣監,趙德鄰爲黃海都事,朴來泰爲省峴察訪,成胤光爲監察,金相玉爲兵曹佐郞,李萬成爲司評,趙鳳錫爲泗川縣監,李觀壽爲戶曹佐郞,李鐵徵爲軍威縣監,鄭赫先爲司僕主簿,洪禹采爲監察,金重兼爲典籍,張世益爲三水府使。吏曹
疊書。吏批啓曰,慶尙道褒貶等第,榮川郡守朴泰翊,開寧縣監張震煥,軍威縣監朴斗寅,竝居中矣。前後中考,至於三次,則雖有因赦令蕩滌之事,十考三中,不治可知,依法例罷黜,何如?傳曰,允。
疊書。吏批啓曰,新除授黃海都事金相玉呈狀內,與道內平山府使金浣,有妻同姓姑夫之嫌,斯速入啓處置云。都事與守令,有相避,則未赴任都事許遞已有定奪,黃海都事改差,何如?傳曰,允。
疊書。吏批啓曰,新除授三水府使洪元益,以母病甚重,決難離側赴任之意,累呈奴狀,而邊塞厭避之地,不可輕變通,故再三論題,必令從速赴任矣。今又呈狀,母病五朔沈毒,人子情理,不忍一刻離捨云,本府旣是拿來之代,又有催促發送之令,而洪元益除授本職,已至兩朔,一向呈訴,赴任無期,其在事體,殊極猥越,而親病危重,果是實狀,則有難繩以厭避之律,依近例罷黜,何如?傳曰,允。吏曹
午時,上御集慶堂。藥房入診時,都提調李頤命,副提調權尙游,記事官金尙奎·洪禹道·金在魯,醫官金有鉉·柳瑺·崔萬尙·李時聖·趙慶基·鄭麟祥·吳重卨·李重蕃入侍。李頤命進曰,朝承啓辭之批,諸症漸減,不勝欣幸,而夜氣頗寒涼,寢睡,若何?上曰,安穩矣。又進曰,咳嗽,若何?上曰,頗歇。又進曰,水刺厭進,已至多日,不勝悶慮。未審比昨,如何?上曰,口淡之症頗減,而猶未甘進矣。自數日前,又有便祕之候,差通纔一日,而厥後又艱祕,今至數日矣。腹中常若飽滿,水刺之未甘,亦或由於此矣。頤命曰,自前核處,如或硬動,則輒有便祕之症,核患或有所妨而然耶?上曰,核處別無所妨。頤命曰,中宮殿未寧之候,猝然甚重,群下之憂,曷勝仰達?上曰,不無他慮,或疑其痘患,而今則決知其非痘患矣。頤命曰,雖無他慮,外感甚重,極爲悶慮。上曰,外感則似甚不輕矣。頤命曰,王子順經痘患,自上少寬憂慮,欣幸之至。上無發落。又進曰,令醫官診脈,何如?有鉉入診曰,脈候左三部,重按有力,而亦爲浮數,餘熱未淨之致矣。瑺·萬尙·時聖·慶基·麟祥等所達無異,重蕃曰,左三部稍數,而不爲大段,右肺脈乍數,感寒雖已和解,而陽明經餘熱未淨,故便祕之症,亦由於此矣。有鉉曰,大黃所入之丸藥,前日亦敎以不善進御,出外後可以相議云云。語未卒,上曰,大黃所入,則勿論湯丸,不善進御,通便之道,以捷徑言之,油醬筒頗有速效,試爲之,可矣。有鉉曰,醫官退出之後,更當入侍矣。上曰,唯。頤命曰,咳嗽頗歇,而卽今便祕等症最悶,退出後可以議藥矣。上曰,依爲之。副提調權尙游所啓,藥房,世子宮·嬪宮問安時,則侍講院官員,例爲進參,而今日嬪宮問安時,宮官不爲來待,此因王世子擧動時,盡爲陪從,未及詳思之致,而問安時宮官之不爲進參,其在事體,終涉未安,不可無警責之道,竝推考,何如?上曰,推考,可也。出擧條遂以次退出。
中宮殿在昌德宮。
分政院問安。答曰,知道。
朝廷單子問安。答曰,知道。王世子親詣昌德宮問安。答曰,知道。王世子問安罷後,分政院問安。答曰,知道。
分藥房以口傳啓曰,昨日劑入湯藥進服後,別無大段加減,今日令醫女,趁早入診,詳察夜來症候,然後可以議定加減,或可以議定他藥,臣等不任憂慮,敢來問安,竝此仰稟。答曰,知道。方令醫女診察,醫女出去後,則可知其症候矣。
分藥房以口傳再啓曰,醫女入診退出後,臣等與諸御醫,反覆詳議,則皆以爲外感之候,未卽和解,以致彌留,前劑入和解散,乃是當劑,此藥進服之後,可以議定他藥云。和解散三貼,姑爲連進之意,敢啓。答曰,知道。
分藥房提調臣崔錫恒·黃欽,分承旨臣南就明,啓于大殿曰,中宮殿夜來症候,使醫女趁早入診詳察,則和解散一貼進服後,諸症大抵一樣,而寢睡比昨,似爲差勝,煩熱之候有加,臣等與時梯等諸御醫,反復商議,則皆以爲外感之候,未卽和解之致,昨日劑入和解散,乃是當劑,依前加入,連進三貼,以爲解表之地,宜當云。此藥三貼,昨已劑進,今姑缺今此中宮殿未寧之候,已過累日,尙無差復之效,臣等不任憂慮,自今日率醫官直宿之意,敢啓。答曰,知道。姑勿直宿。
上在慶德宮。停常參·經筵。
藥房都提調李頤命,副提調權尙游啓曰,伏未審夜來,聖體調攝,若何?口淡·咳嗽等症,其已快減,而水刺之進,亦復加勝乎?便祕之候,昨入湯劑進服之後,加減,如何?臣等不勝憂慮,敢來問安。答曰,知道。咳嗽猶未快減,口淡之症,水刺厭進,便祕之候,亦一樣矣。
大殿,政院·玉堂問安。答曰,知道。嬪宮,政院·玉堂問安。答曰,知道。王世子遣宮官問安。答曰,知道。
分藥房提調崔錫恒·黃欽,分承旨元聖兪啓曰,昨日午後和解散一貼進御後,仍入診醫所傳之言,日再服當否,與諸御醫商議,則皆以爲此乃和解之劑,日再進服,誠爲合當云,故初更量更進一貼矣。今曉問安後,仍請醫女入診,則答以夜來諸症,別無加減,方有取汗之漸,姑待差晩,入診宜當爲敎,日晩後令醫女依下敎入診,則雖有熏熱之候,終無汗氣,脈度沈數,膈間煩悶云。臣等與丁時梯等諸御醫商議,則皆以爲此由於外感彌留,火熱未消之致,柴胡涼膈散,加知母蜜水炒,麥門冬各一錢,枳殼·黃連酒炒各七分,連進三貼,以爲和解淸熱之地,宜當云,此藥三貼,卽爲劑入之意,敢啓。傳曰,知道。
鄭來祥啓曰,大司憲權尙夏,執義李縡,掌令申慶濟在外,掌令洪禹寧,持平鄭楷呈辭,持平金啓煥未肅拜,今日以監察茶時之意,敢啓。傳曰,知道。
領議政徐宗泰,左議政金昌集七度呈辭。入啓。傳曰,安心調理。
判尹金錫衍三度呈辭。入啓。傳曰,只遞本職。
李世最,以吏曹言啓曰,昨日政,以刑曹正郞李存道,備擬於龍宮縣監末望,得以受點矣。今聞存道未及準朔云,各衙門郞官久任,旣有定式,則朦然不察,誤擬外任,不勝惶恐,李存道新除龍宮縣監改差,仍任刑曹正郞,何如?傳曰,允。
平安監司李濟辭職上疏。答曰,省疏具悉。譯官輩所爲,殊甚駭然,令備局稟處,卿其勿辭,從速察職。以上燼餘
中宮殿在昌德宮。
分政院問安。答曰,知道。
朝廷單子問安。答曰,知道。勿爲問安。王世子,分政院問安。答曰,知道。
藥房以口傳啓曰,昨日和解散二貼進服後,不無和解之效乎?今日令醫女趁早入診,詳察夜來症候,然後可以議定當進之藥,臣等不任憂慮,敢來問安,竝此仰稟。答曰,知道。昨日劑入之藥,日再服後,諸症別無顯效,亦無汗氣矣。自今似有取汗之漸,差晩當令醫女診察矣。
分藥房以口傳再啓曰,醫女退出後,臣等與丁時梯等諸御醫商議,則皆以爲外感,久未和解,火熱留在膈間,以致彌留,涼膈散,加知母蜜水炒,麥門冬各〈一〉錢,枳殼·黃連酒炒各七分,進御三貼,以爲和解淸熱之地,宜當云。此藥三貼劑進之意,敢啓。答曰,知道。
上在慶德宮。停常參·經筵。
下直,永興府使洪彪,義州府尹權。
藥房都提調李頤命,副提調權尙游啓曰,寒事漸緊。伏未審夜來,聖體調攝,若何?咳嗽之候,其已快愈,口淡水刺厭進等症,亦復加勝,而便祕之候,比昨加減,何如?臣等不勝憂慮,敢來問安。答曰,知道。咳嗽猶未快愈,口淡·水刺厭進·便祕之候一樣,昨今眩氣,時時發作矣。
大殿·嬪宮,政院·玉堂問安。答曰,知道。
王世子遣宮官問安。答曰,知道。
王世子還宮後問安。答曰,知道。
藥房再啓曰,卽伏承問安啓辭之批,水刺厭進等諸症,一樣無減,而又有眩氣時時發作之敎,臣等伏不勝驚慮之至,不可不與諸御醫,卽爲入診,詳察症候,議定當進之藥,敢此仰稟。答曰,問于入侍醫官議藥,宜矣。藥房三啓曰,入侍醫官金有鉉等退出之後,與之反覆商議,則皆以爲上候感冒之後,餘熱挾痰上升,致有眩氣,滋陰健脾湯,曾試有效,元方,白朮減五分,麥門冬加二分,加入天麻·柴胡·片芩酒炒各一錢,薄荷三分,連進五貼,宜當云,此藥劑入之意,敢啓。傳曰,知道。
分藥房提調崔錫恒·黃欽,分承旨南就明啓曰,使醫女入侍診察,則以爲中宮殿症候,夜來寢睡差安,而頭疼煩熱等症,少無差勝之效,腹中雖無刺痛之候,時有輪囷不平之氣,而不至大段,咳嗽比昨有加云。臣等與丁時梯等諸御醫商議,則皆以爲此由於外感彌留之候,猶未和解,膈間火熱,亦未淨盡之致,前劑入柴胡涼膈散,依前加入,連次進服,宜當云,以此口傳仰稟。仍竊伏念,中宮殿未寧之候,已過累日,尙無差勝之效,臣等憂遑煎迫之忱,有不可盡達,自今日率醫官直宿之意,敢啓。傳曰,知道。姑勿直宿。
鄭來祥啓曰,大司憲權尙夏,執義李縡,掌令申慶濟在外,掌令洪禹道,持平鄭楷呈辭,持平金啓煥未肅拜,今日以監察茶時之意,敢啓。傳曰,知道。
領議政徐宗泰七度呈辭,左議政金昌集八度呈辭。入啓。傳曰,安心調理。
李世最,以兵曹言啓曰,頃因全羅道巡撫〈使〉書啓,右水營所屬會寧浦,移屬於左水營事,與備局覆啓分付矣。右水營所上兵符,依例上左水營之意,知委本道,何如?傳曰,允。
右議政趙相愚箚曰,伏以兩殿違豫彌日,上下憂惶,曷有其極?此非臣子言病之日,而顧臣身委牀褥,跡阻候班,悶菀之至,不得不復有控懇於靜攝之中,臣誠死罪死罪。旣承俟間視事之恩諭,隨便調治,或不無趨班供職之望矣。又自再昨,症情越添,肢節疼痛,頭部暈重,飮啖全廢,語音漸濁,最是潮熱緊升,咳嗽苦劇,晝不能酬酢,夜不能睡眠,叫苦昏倒,殆不省事,此雖似輪行時令,實肺胃俱傷之致,則旬月之內,其安有復起爲人之望也?仍念近日,虞憂溢目,國家多事,八路狀聞之可以時急覆啓者,列□□之可以作速回移者,連續入來,其委山積,雖使廟堂諸僚,聚會精神,逐日開坐,尙亦有未濟之慮,而顧今兩相引入,殆過月餘,以致機務有積滯之弊,國計有泮渙之歎,言念及此,誠非細慮,臣亦知召還偕來,亦出於安其心之至意,而惟彼兩相,不思所以仰承明命之義,一向引疾,尙未有造朝之期。伏乞聖明,益篤敦召之禮,以爲必致之方,國事幸甚幸甚。昔者唐臣盧懷愼,承姚崇謁告之餘,政事委積,惶恐入謝,則況臣魯莾,視懷愼,何如也?朝家多事,視唐朝,亦何如也?臣雖身無疾,奔走供職,折足致寇,固其所也,而矧今病勢如右,陳力無路,其何可仍因蹲冒,不爲解免,終致國事之僨誤,識者之譏議也哉?懇乞聖明,俯察臣實難冒據之實狀,亦治臣一不起居之罪,以警具僚,以安私分,不勝大幸。取進止。答曰,省箚具悉卿懇。疾患彌留,深用慮念,不得進參,有何所傷?箚辭予當留意,而時急狀聞,爲先覆奏焉。卿其安心勿辭,亦勿待罪,益加調將,俟間視事,以副至望。仍傳曰,遣史官傳諭,遣御醫看病。
忠淸監司趙道彬疏曰,伏以向臣之上章叩懇,直緣疾病之萬分難强,而天聽益高,未蒙矜察,辭本屢下,促命巡審,控籲路絶,進退勢窮,不計顚仆,帶痛發巡,纔審七邑,症樣越添,僵死道路,理所必至,末由遍歷,未免中輟,狼狽益甚,罪戾自速,歸伏官次,方俟嚴誅,而槪臣所患,如如偶然感傷之比,素有脹病,爲之根本,內傷旣重,痰火轉攻,暫時勞動,危兆輒出,累朔沈淹之餘,且當驅馳之役,觸冒風寒,外邪乘虛,諸般敗症,難以名狀,而最是胸膈痞塞,呼吸迭促,喉咽爛螫,食飮全却,有時寒熱,水火互至,加以吐血無算,氣息如綫,澌頓憊綴,見者危之,念臣叩冒,非閑漫可曠之任。顧臣疾,非旬朔可愈之症,復徇原濕,斷無其望,而大小公務,一任停廢,螻蟻微命,縱不足惜,瘝曠職事,曷勝惶悶?苟不及今解免,隨意將息,則重入脩門,此生難期,臣之情事,其亦慽矣。凡人臣之以病爲辭者,或緣踪地之難便,不得不引疾乞免,而臣於頃日,雖遭臲卼之勢,再疏承批,諭釋備至,感激蹲仍,旣冒巡按,則分義所在,顧何敢半道輟還?更申前懇,而今臣危苦之病,已絶自振之望,疾痛之呼,亶出肝膈,聖明亦以臣視爲游辭飾讓,而終靳一兪,則豈不有冤於閔覆之天哉?玆敢冒萬死,仰首哀呼。伏乞聖明,察臣病狀之沈篤,特垂矜諒,速賜遞罷,俾得及時調治,以尋生路,仍治臣輟還之罪,以延殘命,以安賤分,不勝大願,臣無任屛營祈懇之至。答曰,省疏具悉。開釋之後,一向撕捱,殊涉未安,勿復引疾,從速察職。
中宮殿在昌德宮。
分政院問安。答曰,知道。王世子,分政院問安。答曰,知道。
分藥房口傳啓曰,昨日劑入涼膈散進御後,伏不審夜來,加減何如?今日令醫女趁早入診後,可以議定繼進之藥,臣等不勝憂慮,敢來問安,竝此仰稟。答曰,知道。寢睡安穩,而頭疼熱候,小無差減矣。
分藥房口傳再啓曰,朝者醫女退出後,臣等與諸御醫商議,則皆以爲此由於外感,尙未和解,火熱久未淨盡之致,前劑入柴胡涼膈散,依前加入,連進宜當云矣,敢啓。答曰,知道。
午時,王世子還宮後,別遣宮官問安。答曰,知道。
上在慶德宮。停常參·經筵。
大殿,政院·玉堂問安。答曰,知道。世子宮·嬪宮,藥房·政院·玉堂問安。答曰,知道。
藥房啓曰,寒事漸酷,伏不審夜來,聖體調攝,若何?咳嗽其得快減,而口淡·水刺厭進,亦爲加勝,便祕之候,已得快通乎?昨入湯劑,其已進服,而眩氣不復發作乎?臣等不勝憂慮,敢來問安。答曰,知道。咳嗽猶未快減,口淡·水刺厭進,眩氣之時時發作,一樣,便祕之候差減矣。中宮殿,分政院問安。答曰,知道。
分藥房口傳啓曰,昨伏聞涼膈散進御之後,取汗頗洽云,伏不審夜來,諸症加減,何如?今日令醫女趁早入診,然後或仍進前藥,與或改他藥,可以議定,臣等不任憂慮,敢來問安,竝此仰稟。答曰,知道。昨日涼膈散進御後,自未初至申時,汗氣頗覺周洽,至今滿體溫潤,而寢睡則煩轉不寧,似不如再昨夜之爲穩矣。差晩令醫女入診後,症候當令醫女傳之矣。
領議政徐宗泰八度呈辭,及左議政金昌集九度呈辭。入啓。傳曰,安心調理。
府啓,請還收己卯文科追復之命。請還收潛越宮城罪人金敏才參酌定配之命,依律處斷。請還收罪人康乃先減死定配之命,依律處斷。請還收罪人張必達減死定配之命,依律處斷。請還收罪人處允減死定配之命,依律處斷。請還收罪人崔海云減死定配之命,依律處斷。措語竝見上平市直長李楫,行已麤鄙,濫通仕籍,人之嗤點,固已久矣。曾爲齋郞,慘被陵卒之穢謗,及授本職,厚招市民之怨讟,敢乘提調之未差,欲設科外之別肆者,事極怪駭,多致人言,如此之人,不可置而不論,請平市直長李楫汰去。禮安縣監李涵,莅任以後,無一善狀,多蓄隣妓,擧措可駭,符同下吏,政令大乖,侵漁剝割,百計營私,民不堪命,如在水火,甚至一境之內,勿論士夫·常漢,凡有遭喪之家,輒遣監色,稱以松禁,摘奸其棺材,勒捧贖錢,歸之私用,隣邑傳笑,人言狼藉,如此之人,決不可仍置字牧之任,以貽生民之害,請禮安縣監李涵罷職。答曰,不允。前啓,中宮殿移御之命還寢事及任實縣監李望雲加資還收事,停啓。
醫女入診退出後,以爲中宮殿症候,昨日午後取汗頗洽,而夜來寢睡,煩轉不安,頭疼煩熱,咳嗽之候,與前一樣,腹痛驚悸等症,差減云。臣等與丁時梯等諸御醫商議,則皆以爲外感之候,猶未快解,火熱亦未淨盡之致,前劑入柴胡涼膈散,依前加入,仍爲進服,宜當。且膈間煩熱之時,牛黃三分,金銀花煎茶,間間調進,以爲淸熱降火之地,亦爲宜當云。湯劑仍前進服,而牛黃一部,亦爲封入之意,敢啓。答曰,知道。
修撰洪重休牌不進,依承傳罷職。
分藥房口傳啓曰,卽伏聞入診醫女退出後所傳,則取汗雖似周洽,諸症尙無差減,眼胞微有浮氣云。臣等與丁時梯等諸御醫商議,則皆以爲火熱猶未淨盡之致,前劑入涼膈散,今日尙餘一貼,此藥進御後,以爲待明日,議改他藥之地,而牛黃末三分,和金銀花茶,無時進服,以爲淸熱之地,宜當云。牛黃一部爲先進入之意,敢啓。答曰,知道。湯劑一貼,當於今日進服,牛黃亦進服爲計矣。已上燼餘
今日賓廳日次,而上候未寧,大臣有故,頉稟。答曰,知道。備局謄錄
中宮殿在昌德宮。
分政院問安。答曰,知道。王世子遣宮官問安。答曰,知道。
上在慶德宮。停常參·經筵。
午時,日有左珥。
大殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?咳嗽·便祕之候,其已快減,而口淡水刺厭進及眩氣,亦漸差勝乎?臣等不任憂慮,敢來問安。答曰,知道。咳嗽幾盡差愈,便祕之候,猶未快減,口淡等諸症,比昨別無加減矣。
政院啓曰,守令未署經,其數甚多,夫馬留京之弊,不可不念,兩司臺官除在外人員外,獻納韓永祚,正言李承源·尹聖時,掌令洪禹寧,持平鄭楷·金啓煥,竝卽牌招,使之署經,何如?傳曰,允。
領議政徐宗泰九度呈辭,及左議政金昌集十度呈辭。入啓。傳曰,安心調理。
中殿,分政院問安。答曰,知道。
分藥房口傳啓曰,前劑入涼膈散,已盡於昨日,伏不審夜來,諸症加減,何如?今日令醫女趁早入診,詳察症候,然後可以議定繼進之藥,臣等不任憂慮,敢來問安,竝此仰稟。答曰,知道。寢睡則安穩,症候則差晩,令醫女診察後傳之矣。
府啓,請還收己卯文科追復之命。請還收潛越宮城罪人金敏才參酌定配之命,依律處斷。請還收罪人康乃先減死定配之命,依律處斷。請還收罪人張必達減死定配之命,依律處斷。請還收罪人處允減死定配之命,依律處斷。請還收崔海云減死定配之命,依律處斷。請平市直長李楫汰去。請禮安縣監李涵罷職。措辭竝見上新除授河陽縣監崔泰厚,爲人疲劣,不似官員貌樣,頃任殿中時,分臺各倉,輒索穀物,倉吏莫不唾罵,諸僚羞與同列,除目之下,物情爲駭,當此愼簡守令之日,如此之人,決不可畀以字牧之任,請河陽縣監崔泰厚改差。答曰,不允。汰去事及改差事,依啓。
謝恩,持平金啓煥。
分藥房啓曰,朝者醫女入診後來言,中宮殿症候,寢睡差安,口味差勝,煩熱·咳嗽等症,亦爲差減,而頭疼之候,比数日前,雖似稍減,尙未盡祛云。臣等與丁時梯,等諸御醫,商議則皆以爲外感之候,今已和解,而餘熱尙未淨盡,柴胡涼膈散元方中,連翹二錢,減五分,黃芩一錢,加五分,山梔·桔梗各一錢,減三分,加入中,去枳殼,入燈心一團,更進二貼,宜當云,今方劑入矣,敢啓。答曰,知道。口傳啓曰,卽伏聞入診醫女來傳之言,則餘熱尙未盡解云,臣等與丁時梯等諸御醫商議,則皆以爲前進涼膈散元方中,連翹二錢,減五分,黃芩一錢,加五分,山梔·桔梗各一錢,減三分,加入中,去枳殼,入燈心一團,連進二貼,宜當云,此藥劑入之意,敢啓。答曰,知道。所進二貼藥,當爲進服矣。
獻納韓永祚,正言尹聖時牌不進,罷職傳旨。傳曰,只推勿罷。
校書著作金就綱,文臣朔試射時,稱病不進,依承傳罷職。
吏曹啓曰,守令有闕,政事,取稟。傳曰,再明日爲之。已上朝報
注書金尙奎病,代以金器之爲假注書。
黃一夏,以忠勳府言啓曰,本府書寫忠義衛鄭重協有頉,代鄭後演差下,依例假郞廳稱號,何如?傳曰,允。
鄭來祥,以兵曹言啓曰,今十一月二十一日,步兵金海水稱名人,自開陽門入來,差備門外擊錚,極爲駭愕,令攸司囚禁治罪,同門守門將邊尙績,常時不能禁斷雜人,以致闌入,亦難免其責,推考,何如?傳曰,允。
司諫權忭辭職上疏。入啓。答曰,省疏具悉。爾其勿辭,從速上來察職。
中宮殿在昌德宮。
分政院問安。答曰,知道。
上在慶德宮。停常參·經筵。
巳時,太白見於未地。
下直,祥雲察訪孫景翼。
大殿,政院·玉堂問安。答曰,知道。二品以上·六曹問安。答曰,知道。勿爲問安。
世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,凝寒日甚。伏未審夜來,聖體調攝,若何?咳嗽·便祕之候,其已快愈,而口淡·水刺厭進及眩氣,亦得加勝乎?臣等不勝憂慮,敢來問安。答曰,知道。咳嗽·便祕之候,猶未快愈,口淡差減,水刺厭進及眩氣,一樣矣。
中宮殿,分政院問安。答曰,知道。勿爲問安。
分藥房口傳啓曰,昨日劑入涼膈散進御後,伏未審夜來,頭疼煩熱之候,加減,何如?令醫女趁早入診,詳察症候,然後可以議定繼進之藥,臣等不勝憂慮,敢來問安,竝此仰稟。答曰,知道。頭疼煩熱之候,別無差減,而昨入涼膈散,餘在一貼,今日當爲進服矣。
政院啓曰,昨日守令署經事,兩司之官,牌招矣。憲府署經,則昨已爲之,而諫院獻納韓永祚,正言尹聖時,俱爲違牌,不得署經,而旣有只推之命,獻納韓永祚,正言尹聖時·李承源,竝卽牌招,使之署經,何如?傳曰,允。
領議政徐宗泰十度呈辭,及左議政金昌集十一度呈辭。入啓。傳曰,安心調理。
判決事徐宗憲三度呈辭。入啓。遞差。
禁府,鄭道積拿囚。啓。
禮曹參判金鎭圭上疏。大槪,母病沈篤,情理旣難奔走職次,今又不得趨參於起居之班,乞遞本兼職任,竝幸公私,仍治妄言之罪,以快人心事。入啓。答曰,省疏具悉。卿其安意勿辭,救護母病。仍傳曰,西原府夫人家,遣御醫看病。
分藥房啓曰,醫女入診後來言,中宮殿氣候,夜來寢睡安穩,諸症亦皆差減,而頭疼之候,尙未盡祛云,臣等與丁時梯等諸御醫商議,則皆以爲外感之候,已盡和解,而餘熱猶未淨盡,昨日劑入柴胡涼膈散一貼,依前加減,仍爲進服,宜當云矣,敢啓。傳曰,知道。
府啓,請還收己卯文科追復之命。請還收潛越宮城罪人金敏才參酌定配之命,依律處斷。請還收罪人康乃先減死定配之命,依律處斷。請還收罪人張必達減死定配之命,依律處斷。請還收罪人處允減死定配之命,依律處斷。請還收罪人崔海云減死定配之命,依律處斷。請禮安縣監李涵罷職事。答曰,不允。末端事,依啓。
獻納韓永祚上疏。大槪,臣於荐召之下,不敢每每坐違,力疾趨詣闕外,而顧臣情跡,終不可靦然復進於臺次,玆敢冒死呼籲。懇乞亟賜鐫遞,以謝人言,以靖私義事。入啓。答曰,省疏具悉。爾其勿辭,從速察職。
分藥房口傳啓曰,臣等與丁時梯等諸御醫,更爲商議,則皆以爲膈間餘熱,尙未和解,昨日劑入涼膈散一貼,仍爲進服,宜當云,敢啓。答曰,知道。餘藥一貼,當爲進服矣。
備忘記,酬勞之典,不宜異同,而醫官柳瑺,加資未久,守令除授。
禁府,尹淰嘉山郡曉星嶺,林震澤龍川府龍骨山城充軍。啓。
分藥房啓曰,中宮殿未寧時,醫女四名,啓請直宿矣。卽者醫女丹節,以中宮殿下敎來言,未寧之候,今已差減,夜間別無診察之事,自今日退去爲敎,依下敎勿爲直宿,晝則依前來待之意,敢啓。傳曰,知道。
正言尹聖時牌不進,依承傳罷職。
忠淸監司書目,韓山呈,以司諫權忭辭職上疏上送事。啓。答曰,省疏具悉。爾其勿辭,從速上來察職。已上朝報
獻納韓永祚疏曰,伏以臣於屛蟄中,伏蒙聖慈,特加抆拭,收臣於僇辱之餘,至授以諫諍之任,臣聞命以來,驚感交竝,誠不知所以自措也。當此玉候違豫之日,在臣分義,只當竭蹶趨謝,少伸犬馬之忱,而顧臣情迹,萬萬危蹙,有不容復進於臺次者,連章祈免,萬不獲已,而見阻喉司,終未上徹,臣之悶蹙抑鬱,當如何哉?昨者嚴召下降,而臣情勢之外,積月癃痰,又在人鬼關頭,實無跬步起動之望,自速違逋之科,律以邦憲,合被重譴,而只推之命,又下格外,臣之惶悚狼狽,到此益甚,今則荐召之下,不敢每每坐違,力疾趨詣於闕外,而區區情迹,旣未一暴於黈纊之下,則揚揚冒出,實非私義之所敢出者,玆敢冒死呼籲,惟聖明之垂察焉。向臣之在憲職也,目見朝廷之上,私意橫流,公道虧埋,敢以草草數啓,略效一日之責,臣之愚意,則欲採摭輿誦,糾正官邪,而觸犯旣多,拳踢隨至,僚臺疏語之深緊,擧措之忙急,實非常情之所及,此則臣於避辭中,略已陳辨,而其後僚臺之避,抑勒蹈藉,更無餘地。蓋時議,專在於曲庇銓地,而問備之啓,最犯其怒,創出題外之別語,爲擊逐臣身之計,此豈非可笑之甚者乎?凡臺啓之律,輕引避後加律者,前後何限?而急於攻臣,斥之以窘遁者,尤不成說,以臣見之,其所謂窘遁者,正是自道也。至於用意崎嶇,平生伎倆等說,專事詬辱,呶呶較辨,臣實恥之,而處置之啓,亦以攻銓地爲目,苟如此者,在銓之人,雖有罪過,臺閣不敢一言相規,而方可見此等醜辱耶?左右交攻之言,莫非搢紳之深羞,而其時聖批中,荐下未安之敎,臣於是,益不勝惶悚恧縮之至。噫,黨習日痼,黑白互爭,今之出入言地者,夫孰免橫逆之來,而臣之所遭,則刺論心迹,醜詆至深,今日世道,誠可危怕,臣若貪戀榮寵,冒沒承命,則其於辱淸朝而羞臺閣,何哉?此臣所以干冒宸嚴,不避瀆擾之誅者也。若乃見任之地望稍別,賤疾之沈淹難强,有不暇覼縷,此亦可見所懇之非出飾讓。伏乞聖明,亟許鐫遞臣新授職名,以謝人言,以靖私義,千萬幸甚。答曰,省疏具悉。爾其勿辭,從速察職。
禮曹參判金鎭圭疏曰,伏以臣之老母,數日前感傷風寒,而將攝失宜,以致再感之不輕,自再昨,外寒縮,而內煩熱,就煖服藥,而亦不得汗,口唇焦乾,食飮頓廢,咳嗽頗數,呼吸不便,精神眩瞀,難以開睫,氣力困苶,不能動身,昏沈委頓,諸症日篤,此蓋耄耋所患,有異强壯之偶感時令故耳。以臣愛日之情,雖於無疾之時,尙且懍懍有懼心,今病勢如此,其所扶護醫治之節,非可委於子弟,而顧臣所帶本兼職任,皆緊非閑,有難曠日瘝廢,如欲奔走職次,則亦將不得專意於救病,況値玉候久未康復,今有廷紳起居之禮,而臣未能捨病而趨參,此雖出人子之至情,其於公朝之儀,亦不虧闕,欲望聖慈,亟賜遞免,俾公私竝幸焉。抑臣昨得見平安監司李濟疏本,以臣前日疏論李萬枝兄弟中,一人之不當貸死,仍及萬枝父承允,冒訴彼査官,而道臣之不以狀聞科罪,大以爲不安之端,旣辨其初不聞報之由,又陳其所聞,異於使臣狀辭之狀,臣於是,有難晏然者。蓋頃在八月,參覈使趙泰東之疏,言査官回過渭源時,承允訴於路次,査官惻傷而陳奏之事,而罪人終以得傅生議,故臣竊訝道臣,當先使臣,聞此事,而許久無狀聞之擧,遂有所云云矣。夫譯舌前後所言詳略之異同,固非臣所可懸度,而雖以道臣近日狀與疏所陳見之,其非元無所聞則可知,且道臣中間,雖以情勢難安,不爲行公,亦旣勉察職事,獨於此狀聞而最後者,又非臣意慮所到,則因事指論,其勢然爾。且臣前疏所云,所惜者國法,非敢歧廟議,而斥使道·道臣者,卽臣本情,故大臣則知臣不以爲不平,使臣亦不自嫌,而道臣所言,乃如此,豈其情志不相通而然歟?其疏下款,又引夏間筵說而爲言,惟此行語,不過泛論,非有深意,而乃追提旣往,顯示怒色,固已可歎,而至其所謂備局關文及宰臣自明之疏云者,於臣,尤有所慙悚,蓋其關文辭意,已在伊時大臣箚,不必更煩,若乃其狀中切勿接待等語之致勤聖敎者,臣嘗細究語脈,雖字句差異關文,而其所分付各邑,似由關文,有非道臣所創爲,則發關者不宜奄置,而大臣箚,適先於其狀,不得竝陳,故臣於引罪之章,附及,此蓋區區之意,上不敢欺隱於君,下不以推誘於人也。何嘗以爲失行關本意,而歸誤事之罪於道臣耶?臣則只爲自盡其廉義,而道臣之疑憾者深,何其不諒之甚耶?苟使此等辭語,眞有侵偪道臣者,則又何必遲待臣之論承允事,而始竝引嫌耶?此雖非臣愚所可曉,而念臣於西事,前後愚見,蓋欲守封疆嚴法禁,而迂滯而不中事機,齟齬而不合時議,以至轉喉,而動忤於人,如是而不可仍辱任使也,已審矣。況西藩之重,非他路比,朝家所委任濟者,亦不偶然,而今因臣言而嫌,至於露章祈免,在臣之道,宜自引屛,俾擧其職事,伏乞聖明,俯垂睿察,斥退臣身,仍治其妄言之罪,以靖私義,以快人心,不勝幸甚,臣無〈任〉祈懇悶蹙之至。已上燼餘
疊書。備忘記,酬勞之典,不宜異同,而醫官柳瑺加資。吏曹
中宮殿在昌德宮。
分政院問安。答曰,知道。勿爲問安。
王世子遣宮官問安。答曰,知道。
上在慶德宮。停常參·經筵。
大殿,政院·玉堂問安。答曰,知道。
世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?咳嗽·口淡·便祕之候,其已快愈,而水刺厭進及眩氣,亦復加勝乎?前劑入湯劑,當盡於今日,且臣等久未入侍,與諸醫入診,詳察症候,議定繼進之藥宜當,臣等不勝憂慮,敢來問安,竝此仰稟。答曰,知道。咳嗽差愈,口淡差減,便祕之候,猶未快愈,水刺厭進及眩氣,別無加勝,前劑入湯劑,已試有效,勿爲入診,五貼加進,宜矣。
疊書。注書金尙奎病,代假注書金器之。
領議政徐宗泰十一度呈辭,及左議政金昌集十二度呈辭。入啓。傳曰,安心調理。
分藥房口傳啓曰,伏未審夜來,頭疼煩熱之候,加減,如何?今日令醫女定奪後,可以議定繼進之藥,臣等不勝憂慮,敢來問安,竝此仰稟。答曰,知道。頭疼別無差減,令醫女入來診察矣。
知敦寧趙泰耉辭職上疏。入啓。答曰,省疏具悉。卿無過辭,從速行公。
京畿監司書目,高陽呈,以執義李縡辭職上疏上送事。啓。答曰,省疏具悉。爾其勿辭,從速上來察職。
右尹趙泰老上疏。大槪,新除判尹,卽臣之同生弟也。臣之本職,在法當遞,乞令該曹照例處置事。入啓。答曰,省疏具悉。疏辭,令該曹稟處。
政院啓曰,內局提調趙泰耉疏批已下,當此藥院逐日問安之時,提調不可不備員,趙泰耉卽爲牌招察任,何如?傳曰,允。
分藥房啓曰,醫女入診後來言,中宮殿氣候,夜來寢睡安穩,口味漸勝,膈間煩熱之候,稍似淸豁,而頭疼之症,猶未盡祛,與昨一樣云,臣等與丁時梯等諸御醫商議,則皆以爲,此由於血分餘熱,尙未淨盡之致,柴胡四物湯元方,柴胡·乾地黃各減一錢,黃芩減五分,當歸·川芎·赤芍藥各減三分,加荊芥穗一錢,蔓荊子炒硏·黃柏酒炒各五分,連進三貼,九味淸心丸,間間兼進,以爲淸熱降火之地,宜當云。柴胡四物湯三貼,卽爲劑入,而九味淸心丸五十丸,亦爲新劑以入之意,敢啓。答曰,知道。
分藥房口傳再啓曰,醫女診察出來後,與丁時梯等諸御醫商議,則皆以爲,此由於血分餘熱,尙未淨盡之致,柴胡四物湯元方加減,連進三貼,九味淸心丸,間間兼進,以爲淸熱降火之地,宜當云。柴胡四物湯三貼,卽爲劑入,而九味淸心丸五十丸,亦爲劑入之意,敢啓。答曰,知道。以上朝報
吏批啓曰,醫官柳瑺守令除授事,傳敎矣。柳瑺今年六十九歲云,旣過年限,則金石之典,不可輕毁,何以爲之?敢稟。傳曰,特爲除授。
李世最啓曰,內局提調趙泰耉疏批已下,當此藥院逐日問安之時,提調不可不備員,趙泰耉卽爲牌招察任,何如?傳曰,允。
有政。吏批,判書李墪進,參判尹趾仁病參,參議未差,左承旨崔重泰進。兵批,行判書崔錫恒分藥房進,參〈判〉權在外未肅拜,參議任胤元進,參知李震壽病,左副承旨李台佐進。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
以趙泰耉爲判尹,以金弘楨爲判決事,以權詹爲應敎,以宋成明爲正言,以李世瑾爲修撰,以趙翼命爲文學,安相直爲龍宮縣監,以金聖游爲禮安縣監,以柳一運爲司宰主簿,以具志禎爲黃州牧使,以沈湙爲穆陵參奉,以李宜麟爲平市直長,以崔守慶單付承文博士,以權懋經單付著作,以李太元單付副正字,以李珌單付校書著作,兼監察李尙說減下,刑曹佐郞李存道仍任事承傳,徐敬祖爲林川郡守,李宜璋爲河陽縣監,洪重疇爲工曹佐郞。兵批,以金錫衍爲副司直,李壄·韓配夏·徐宗憲爲副司果,以姜聖臣爲咸興監牧官。
吏批啓曰,醫官柳瑺,雖過年限,特爲除授守令事,傳敎矣。今日政,遠地守令窠外,無他近邑之窠,姑爲待窠差送之意,敢稟。傳曰,知道。
知敦寧趙泰耉疏曰,伏以臣之情跡,豈有一分可以冒沒周行之理,而適値聖候未寧之時,臣子分義,他不暇顧,包羞忍詬,曉夕奔走於議藥之列者,已有日矣。頃於朝班,伏見獻納韓永祚之疏,復申前議,爭論不已,臣之罪狀,自在其中矣。且其所謂凡臺啓之律輕,引避後加律,前後何限云者,旨意甚峻,雖未知畢竟擬律輕重,至於何境,而臣方在議罪未勘之中,不敢仍在闕中,逬出私次,恭竢勘論之日矣。乃因大臣陳白,旋有牌招之命,而臺言如此,罪律未定,有不可晏然輕進者,徊徨悶蹙,終不免坐違嚴召之罪戾,尤萬殞難贖矣。竊念臺議未收殺之前,旣難冒出,陳章乞免,亦未上徹,臲卼危迫,一味縮伏,伊後議藥之時,逐日問安之列,俱不敢進參者,亦已久矣。保護之地,不得備員,如許事例,曾所未有,在臣惶悚不安之情,固不須言,而揆以國體,亦不宜一任其苟簡而莫之恤也。玆不容不冒死陳籲於靜攝之中,伏乞聖明,俯賜諒察,先遞臣藥院之任,改命他無故之臣,仍治臣廢職闕禮之罪,又使之引罪屛伏,以俟臺議之勘處,國體無虧,私分萬幸。批答見上
執義李縡疏曰,伏以臣,頃叨宮官,久違召命,敢竭肝膈之懇,恭俟開允之音,伏奉聖批,不許所辭,乃於伊日政,復有柏府移授之命,驚震兢,莫知所措,臣於前後疏旨,一味趨承,慢命曠職之罪,已不可勝贖,而至如言責之任,尤有恧蹙不自安者,玆敢冒死自劾,以請嚴誅焉。竊念臣資性巽愞,志氣庸下,本非臺閣樣子,雖欲淬礪鋒穎,以自期於古人骨鯁風采,而決知其不能矣。曾忝諫省,一遭肅恩,而識淺言腐,實無絲髮裨補,此則淵鑑之所洞照,且自昨歲陳情以來,抑恃孝理之化,欲全咫尺之守,屛迹郊廬,絶意營進,日夕慄慄,積逋之罪是竢,有不敢妄論時事,以犯思不出位之戒,聖德之闕遺,朝廷之得失,豈无可言者,而終未能出一言,少效區區之愚意,累牘煩籲,率不外乎懇迫危卼之私,上辜國恩,下負宿心,一念慙恨,寤寐如結。今臣所叨,卽古丞之職,匡君德糾官邪,是其責耳。乃使疲劣不職者居之,如何異於責聾瞽以司視聽哉?近來言路崎嶇,讜議無聞,如臣等輩,固不足論,而大抵士大夫,軟熟成風矣。朝家擧措,又不免惡謇諤而喜容默,論事忤旨者,或靳□點,以言獲譴者,久未甄復,至於積忤時議之人,痼廢居多,而臣則獨□默之,故無獲罪於上下,凡有華貫,輒被提朝除夕遷,不離乎三司言議之〈地〉,臣雖奊詬頑鈍,尙有一段羞愧之心,每捧除書,駭汗浹背,雖欲以寵爲榮,而有不可得矣。臣旣不能言,而惟以趨命爲恭,饕榮竊祿,揚揚呼唱於街路,不唯人所嗤點,臣亦恥之,旣不能進,而又復虛辱恩命,坐縻華銜,則又私分之不敢出,左思右度,無往非罪,毋論臣心之萬萬悚蹙,聖朝置言官之義,豈令備數充位而止哉?臣之此言,非直爲私,所惜者國體也。敢望聖慈,特垂鑑諒,亟先鐫斥臣職,毋令檢擧於榮選,仍正臣負職之罪,以勵他人,則未必不爲激頹俗來直言之一助矣。臣於治疏將上之際,伏聞兩宮起居,一時違和,驚憂煼灼,不可形言,義不敢仰煩螻蟻之私,以重瀆擾之誅,而浹月虛帶,爲罪益積,徊徨累日,卒不得不冒昧呼籲於靜攝之中,臣尤死罪,臣無任惶懼戰越,俯狀竢命之至。批答見上
中宮殿在昌德宮。
王世子遣宮官問安。答曰,知道。
上在慶德宮。停常參·經筵。
自巳時至申時,日暈右珥。
下直,慈山府使趙益徵。
大殿,政院·玉堂問安。答曰,知道。勿爲問安。
世子宮·嬪宮,藥房·政院·玉堂問安。答曰,知道。
藥房啓曰,寒事愈緊,伏未審夜來,聖體調攝,若何?口淡·便祕之候,益有所減,水刺厭進及眩氣,亦得加勝乎?臣等不勝憂慮,敢來問安。答曰,知道。口淡幾盡差減,便祕之候,猶未快愈,水刺厭進及眩氣,比昨差勝矣。
傳曰,內殿還御吉日,以今月晦·開月初,推擇以入事,分付該曹。
分藥房口傳啓曰,伏未審夜來,頭疼之候,加減,如何?今日令醫女趁早入診後,可以繼進前藥,或可以議定他藥,臣等不勝憂慮,敢來問安,竝此仰稟。答曰,知道。寢睡安穩,而頭疼諸症,漸至差勝矣。
領議政徐宗泰十二度呈辭,及左議政金昌集十三度呈辭。入啓。傳曰,遣承旨敦諭。
判尹趙泰耉辭職上疏。入啓。答曰,省疏具悉,疏末引嫌,尤涉太過,卿其勿辭,速出行公。
副校理洪致中上疏。大槪,敢陳瞽說,以備睿察事。入啓。答曰,省疏具悉。縷縷陳戒,亶出憂愛之忱,深用嘉尙,可不留心焉?都監軍兵之未及整齊,雖緣日暮急遽之致,而宜有警責,訓將推考,閔鎭厚所坐不輕,而纔過半年,遽請收敍,殊涉率爾矣。
校理鄭栻上疏。大槪,臣於直中,得聞母病添重,情理煎迫,不得不陳章徑出,乞賜鐫遞,俾得專意救護,仍治臣擅離職次之罪,以肅朝綱事。及校理吳命恒上疏。大槪,臣卽聞母病,再感風寒,症勢極重,方寸交亂,不能自定,急於歸省,徑出禁門,伏乞亟遞臣職,以便救護,仍治臣罪,以警具僚事。入啓。答曰,省疏具悉。爾其勿辭,救護母病。
分藥房啓曰,醫女入診後來言,中宮殿夜來氣候,寢睡安穩,諸症漸益差減,頭疼之候,亦似差減云,臣等與丁時梯等諸御醫商議,則皆以爲,昨日劑入柴胡四物湯,依前加減,仍爲進服,而牛黃膏最宜於治血分餘熱,竹葉茶,時時調進,宜當云。柴胡四物湯,依前仍進,牛黃膏一劑,亦爲劑入矣,敢啓。答曰,知道。勿爲逐日問安。
禮曹啓曰,傳敎矣,中宮殿還御吉日,卽令日官推擇,則今月二十九日,來十二月初一日,初六日爲吉云,以何日定行乎?敢稟。傳曰,以今月二十九日定行。
應敎權詹,修撰李世瑾,牌不進,依承傳罷職。
分藥房口傳啓曰,醫女入診後來言,寢睡安穩,頭疼之候,亦似差減云,臣等與丁時梯等諸御醫商議,則以爲,昨日劑入柴胡四物湯,依前加減,仍爲進服,而牛黃膏最宜於治血分餘熱,竹葉茶,隨時調進,宜當云。柴胡四物湯,依前仍進,牛黃膏一劑,亦爲劑入矣,敢啓。答曰,知道。
禮曹正郞李萬根,麗王諸陵摘奸後入來。
禮曹啓曰,今此中宮殿還御時,王世子興化門外祗迎之禮,依例磨鍊,而似當有進詣昌德宮,仍爲陪還慶德宮之節,何以爲之?敢稟。傳曰,只行祗迎之禮,可也。
副校理洪致中牌不進,罷職傳旨。傳曰,只推勿罷。以上朝報
鄭來祥啓曰,卽者校理鄭栻·吳命恒,俱以親病陳疏,不得已捧入,而上下番一時徑出,殊極未安。此與無端徑出有異,雖不直捧禁推,而宜有警責之道,竝推考,莫重禁直,不可暫曠,應敎權詹,修撰李世瑾,竝卽牌招入直,何如?傳曰,允。
鄭來祥又啓曰,大司憲權尙夏,執義李縡,掌令申慶濟在外,掌令洪禹寧,持平鄭楷·金啓煥呈辭,今日以監察茶時之意,敢啓。傳曰,知道。
李世最啓曰,應敎權詹,修撰李世瑾,纔已違牌坐罷,副校理洪致中,聞有身病,不爲入來云,莫重禁直,將未免闕直,副校理洪致中,卽爲牌招入直,何如?傳曰,允。
以慶尙監司,以朔膳生靑魚,尙未捉得,漸次遲延,待罪事,傳于李世最曰,勿待罪事回諭。
李台佐,以御營廳言啓曰,敦義門改築後,門樓及丹靑等事畢役之意,敢啓。傳曰,知道。
又以御營廳郞廳,以都提調意啓曰,今十一月二十五日,新番馬步軍兵別破陣點考後,下番馬步軍兵別破陣賞給試才,當爲設行於南小門洞,而大將臣金錫衍身病,尙未出仕,不得已令本廳中軍李昌肇代行矣。入直將官及軍兵等,依前例除標信出用之意,敢啓。傳曰,知道。
李世最,以戶曹言啓曰,譯官李後勉,甲戌年恩賜田結,尙未准受矣。平安道祥原郡數外官屯田四十負,望呈願受,依例折給,何如?傳曰,允。
又以戶曹言啓,卽接廣興倉所報,來十二月朔頒料次,倉官進去于領議政徐宗泰,左議政金昌集,請受祿牌,則皆以爲,方在呈辭中云。祿牌不爲出給,係是大臣祿俸,何以爲之?敢稟。傳曰,竝令倉官輸送。
副校理洪致中疏曰,伏以臣於向日召對,獲侍前席,講至宋臣徐元杰論否泰剝復之奏,其言固深切可觀,而天時又適近陽復矣。區區之心,竊有所感,遂略演其義,敢有陳戒之語,而辭不盡意,餘懷耿耿,將欲復述前說,拜獻於南至之日,以自效芹曝之誠矣。玉候違豫,擧朝憂惶,文字之進,亦有所不敢,趑趄遷就,以至于今,而憂愛之忱,終不能自已,輒敢不揆迂陋,冒瀆宸嚴,惟聖明之澄省焉。臣竊伏惟念,天運循環,一理流行,往來消息,互爲終始,此剝復之所以相因,而物無終極之時也。方其積陰在上,地雷未發,生生之意,幾乎滅息,及夫節屆南至,一陽始生,寢長而寢盛,以至七日來復,而天地生物之心,沛然可見,復之時義,厥惟大哉,是以閉關之義,迷復之誡,無非聖人觀象設敎之意,而所以硏幾知變,能成天下之務者,其道不外是矣。嗚呼,否極則回泰,亂極則思治,此又必然之道也。矧乎人君,體天順時,其觀於剝復之理,察乎陰陽之分,以挽回一世之治泰者,顧不在反其一心乎?恭惟我殿下,以仁聖之姿,撫艱難之運,臨履淵氷,一心憂勤,于今三十有七年矣。聰明睿智,足以臨照臣工,嚴毅英斷,足以摠攬權綱,且博覽經史,明習國事,政令施措,動旡滯礙,此前代帝王所尠有之盛節,是宜治成制定,轉危爲安之日久矣。夫何國勢之陵夷,日甚於一日,仁天疾威,災沴荐臻,民生倒懸,怨詛朋興,內而朝著不靖,腹心有將潰之憂,外而邊備疏虞,南北無藩籬之固,以至人才眇然,而百度弊弛,冗費日廣,而國儲虛竭,環顧茫然,了無一事可恃,凜凜有朝夕危亡之慮,此所謂極剝之象,極否之運,而復至之兆,泰來之期,亦今日會也。古人有言曰,迅而易失者幾也,往而不返者時也。以殿下足有爲之姿,値此時猶可爲之幾,若又因循玩愒,不能成一日少康之治,而書之史策,傳之後世,則豈不令千古有志之士,歎息慨恨於今日之君臣乎?殿下於金宮淸燕之間,丙枕無寐之夜,或念及于此,則亦必有怵焉而反顧,惕然而驚動者矣。方今潛陽旣復,群陰將剝,此正聖后對時懋德,舍舊從新之日也。伏願殿下,不以年邁而自沮,不以世降而自畫,先立聖志,常自奮發,毋狃於安逸,必思振作,毋責於近效,而益恢遠圖,斷然以堯·舜爲必可法,宣·光爲必可追,痛革浮華夸大之習,勿循姑息苟安之說,昭實德以答天譴,行實政以結民心,明是非之源,公黜陟之權,以正朝廷,嚴制閫之選,飭備邊之策,以禦外侮,修弊政,則以得人才爲急,裕財用,則以崇節儉爲本,念念不忘,孜孜不怠,如矢之必鵠,如渴之赴飮,則其於自强之道,庶乎其過半矣。殿下於近來,非不臨政而顧治也,銳意而圖理也,究良役之弊,憂黨論之害,減後宮之第,罷北寺之獄,如將洗滌振刷,一新庶政,而顧乃事不徯應,食效愈邈,未有以少酬聖意之萬一者,此殆由於殿下志不堅定,有始勤終怠,乍作旋輟之患也。誠使此志,凝固篤實,不容一毫虛僞,則其精神所注,誠意所孚,必將鼓聳一世,風勵群臣,莫不竭其智之所知,極其力之所及,以承殿下之明命,何事之不做,何弊之是慮乎?古語云,國之有紀綱,如人之有脈,脈病者死,紀綱亂者亡,未有紀綱不理,而能治其國家者矣。方今文武恬憘,積成委置,法綱頹廢,莫可收拾,雖以近日之事言之,翟馭移宮,而騎省郞缺終闕陪扈,春宮動駕,而都監衛卒,不備數十,平時尙然,緩急何恃?輦下如此,外方可知。凡在瞻聽,孰不寒心?兵郞旣皆坐罷,將校亦已勘罪,而軍律之懈弛,一至於此,訓局主兵之臣,宜加嚴懲,以爲方來之戒,凡於紀綱所關,益務整理,俾有振肅之效焉。言路通塞,實關國家興喪,自古言人君之聖,莫若堯·舜,然堯·舜所以爲堯·舜者,惟舍己從人,好察邇言而已。乃今乾道日亢,言路杜塞,擧朝巽默,以切諫爲忌諱,或有一二進言者,勿論其言之緊歇,一例降優答而已。漠然無採納之實,及至少犯切近忌諱,則輒以聲色待之,或暴加摧折,或累靳恩點,人皆知順之則安榮,逆之則危困。雖有關國家存亡安危之機者,孰肯以聞於殿下哉?向日求言之旨,非不切矣,應旨之章,寂寥太甚,亦恐殿下訑訑之色,有以拒干千里也。皆以來諫臣之疏,憲府之啓,或言出後時,或辭不達意,而不過欲爲聖朝重事體而已,而筵敎箚批辭旨過嚴,至有人臣所不忍聞者,王言一播,聽聞俱愕。幸因大臣之陳達,特許批旨之收還,此誠大易所謂不遠而復者,轉圜之美,孰不欽仰深願?自今痛加省察,益恢聖量,勿復以咈心逆耳爲苦,洞開不諱之門,以來藥石之言,而無底於頻復之悔也。臣〈聞〉雷霆無竟日之怒,山林鮮終棄之材,人主御下之道,亦何以異此?群下有罪,則隨其加重,而加威罰焉。罰旣行矣,則開其自新之路,以示甄復之恩者,此風雨霜露之所以爲敎也。若以一時旡妄過,使棄積久任使之人,則豈不有歉於大聖人包荒之盛德乎?平日柄用之臣,實有休戚之義,而一斥不復,屛退田廬,設令當初所坐,誠有妄率之失,以任懇奉公之誠推之,決非出於縱肆之意,而矧當國家多虞,朝著乏人之時,何可一向廢棄,不思滌蕩之道乎?亦願殿下之留意焉。且臣聞閭巷之間,或言延礽君痘患後,有禁中送神之擧,互爲傳播,莫不疑惑,流聞之言,未保必眞,而萬分一或有近似於此者,其爲聖德之累,可勝言哉?巫覡虛妄,本非君子之所信,而況禮無可迎之神,又安有可送之理哉?雖窮閻韋布之士,讀書好禮者,猶不用祈禱之說,淸禁肅穆之地,至令女巫出入,恣爲誑誕,其有損於端本正家而治者,果何如也?臣於丁亥年間,曾待罪史官,伏聞筵席下敎矣。凡於俗忌,未嘗不深惡而痛斥,則今此不輕之事,臣決知其非殿下之所知,而將不免爲滋中外之惑,貽後世之譏,臣實痛之。旣往無及矣,來者猶可戒也。竊願益加明理之工,俾絶邪陰之路也。臣猥以顓蒙,備員近密,非無願忠之誠,奈乏識務之才,襪線未補,素餐有譏,撫躬增慙,若無所容。玆陳瞽說,仰備睿裁,其言雖妄,其意則切,伏乞矜其愚而寬其罪焉,臣無任激切屛營之至。批答見上
中宮殿在昌德宮。
王世子遣宮官問安。答曰,知道。
上在慶德宮。停常參·經筵。
未時,太白見於巳地。
世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?口淡·水刺厭進及眩氣等症,益有差愈之勢,而便祕之候,亦復加勝乎?臣等不勝憂慮,敢來問安。答曰,知道。口淡等症,比昨姑無加勝之勢,便祕之候,猶未快減矣。
正言宋成明上疏。大槪,曩叨憲職,僨敗已極,今不可復玷言任,前後被詆,愈往愈緊,實無抗顔榮次,伏乞亟削臣職,俾勿檢擧,以安私分,以快人心事。入啓。答曰,省疏具悉。爾其勿辭,從速察職。
吏曹啓目,粘連。觀此右尹趙泰老疏內辭緣,則新除授判尹趙泰耉,卽其同生弟也。在法當遞,照例改差亦爲白有臥乎所,相避之法,在下當遞,趙泰老本職,似當許遞是乎矣,宰臣進退,臣曹不敢擅便,上裁,何如?啓依回啓施行。
左副承旨李台佐書啓,臣承命敦諭于領議政徐宗泰,則以爲,臣之情悃迫急,而所上辭單,尙未蒙恩許,卽玆意外,伏奉承宣臨諭聖旨,誨勉肅溫,恩數僭越,非螻蟻賤臣之所敢承,臣伏地秪誦,五情震越,不自知惶汗至踵也。卽今聖體餘症,猶未臻於悉復常節,坤殿未寧之候,亦未及快安,在廷臣子,同切憂悶,臣於此時,偃伏陳病,誠知其萬萬不敢,而顧臣情迹,旣萬無一日仍冒之理,且臣殘敗已極,病隨以重發,氣息日微,時有昏窒危死之狀,雖欲自力趨命,實無其路,唯有亟得斥免,乃所以裨益國事。此臣所以日夕煎悶,唯以獲被重譴爲望,不敢避瀆擾之誅者也。上恩日渥,而臣罪日甚,戰惶抑塞,不知所達,只自席藁涕泣云矣,敢啓。傳曰,知道。
左承旨崔重泰書啓,臣承命敦諭于左議政金昌集,則以爲臣於史官輟還之後,繼尋長單,非有疾病之決難强,情勢之大難安,則此豈分義之所敢出也?前後控籲,備悉情悃,殆無餘蘊,庶幾日月之明,天地之仁,或有以照燭而矜軫,亟賜一兪,使臣得釋重負,少安賤分,而國體亦可以無損矣。不意聖上,復遣銀臺之臣,諭以十行綸音,其責勉之旨,慰藉之辭,丁寧諄復,有踰尋常,是豈賤臣所敢承當者哉?臣奉讀未半,不覺汗淚之交迸也。緣臣無狀,猥辱恩命,不翅頻繁。史官之虛辱陋巷,殆過旬日,承旨之臨宣敦諭,至于再次,苟使臣有可一分冒進者,何敢撕捱偃蹇,曾不變動,有若沽恩徼寵者然哉?誠以言其病,則沈綿昏頓,不能自力,言其情,則疑謗僇辱,殆無餘地,是尙可以徒恃寵靈,他莫之恤,而只以趨走爲恭乎?臣之去就,自畫於心,久矣。今承嚴命,輒復違逋,臣之情勢,可謂窮蹙,而罪負則有萬萬難赦者矣。速伏鈇鉞,是所甘心,謹當以文字,更請誅譴云矣,敢啓。傳曰,知道。
戶曹啓曰,卽接廣興倉所報,則來十二月朔頒料次,倉官進去于領議政徐宗泰,左議政金昌集家,請受祿牌,則皆以爲方在呈辭中,祿牌不爲出給云。係是大臣祿俸,何以爲之?敢稟。傳曰,竝令倉官輸送。
吏曹參判尹趾仁辭職上疏。入啓。答曰,省疏具悉。卿其勿辭,調理察職。
禮曹,前府使閔泳,今月初一日卒逝云,曾經從二品實職,弔祭致賻,依法例擧行,何如?啓依所啓施行。
禮曹,承襲海成君吳時亮,今月十七日卒逝云,弔祭致賻,依法例擧行,何如?啓依所啓施行。
禮曹,副司果沈橃,今月二十三日卒逝云,已行從二品實職,弔祭致賻,依法例擧行,何如?啓依所啓施行。
藥房三提調及分藥房提調崔錫恒請對入侍。入侍時,中宮殿還御,以開月初一日退行事,榻前定奪。
政院啓曰,因弘文館草記,令本院稟旨變通事,命下矣。政官所當牌招開政,差出闕員,而日勢已暮,將未免犯夜,玉候未平復之前,夜深開政未安,明日待開門,牌招政官,差出闕員,仍卽牌招察任,何如?傳曰,允。
領議政徐宗泰箚子。大槪,猥承敦諭之命,惶懍無地。臣之情病,萬無祗承之路,冒陳危懇,冀蒙亟賜斥罷事。及左議政金昌集箚子。大槪,伏承敦諭,又犯違逋之命,冒死呼籲,冀蒙譴罷之命事。入啓。答曰,省箚具悉卿懇。卿之引入,恰滿三旬矣。予之敦勉,不啻頻繁,而只緣情地之不孚,引嫌太過,造朝愈漠,愕然之極,繼以愧恧,不知所以爲諭也。目今鼎席久空,機務積滯,言念國事,曷堪憂歎?卿其須體此意,亟斷巽牘,出而論政,用副至望。仍傳曰,遣史官傳諭。
禮曹啓曰,中宮殿還御,以開月初一日退定事,命下矣。取考謄錄,則中宮殿移御後,有王世子朔望問安之規,而來十二月初一日,與還御日相値,似當進詣昌德宮問安,而只行祗迎事下敎,則問安一節,何以爲之?敢稟。傳曰,初一日趁早詣昌德宮問安,可也。以上朝報
鄭來祥啓曰,大司憲權尙夏,執義李縡,掌令申慶濟在外,掌令洪禹寧,呈辭入啓,持平鄭楷·金啓煥呈辭,今日以監察茶時之意,敢啓。傳曰,知道。又啓曰,備邊司郞廳來言,今日賓廳坐起日次而上候方在靜攝中,大臣亦有故,不得來會云矣,敢啓。傳曰,知道。
黃一夏啓曰,玉堂上下番,去夜闕直,事極未安,副校理洪致中,旣下只推之命,卽爲牌招入直,何如?傳曰,允。
黃一夏,以弘文館言啓曰,本館上下番見存五員內,副應敎李晩堅,副修撰權世恒,俱在外,校理鄭栻·吳命恒親病受由,臣致中獨爲入直,而下番連日闕直,事甚未安。令政院稟旨變通,勿論吏曹郞官,差出闕員,仍卽牌招察任,何如?傳曰,允。
又以禮曹言啓曰,延礽君出閤,以臘月晦前,正月望念間擇日事,曾已下敎矣。出閤吉日,令日官推擇,則十二月晦前,皆有拘忌,來正月十一日午時,十六日巳時,十九日午時,二十五日午時爲吉云,以何日定行乎?敢稟。傳曰,以二十五日定行。
黃一夏,以兵曹言啓曰,今月二十六日入直,訓鍊都監哨官李信萬受點矣。卽者本哨書字的來告,信萬纔已汰去云,旣汰之後,不可入直,原單子中改付標以入之意,敢啓。傳曰,知道。
李世最,以司僕寺官員,以提調意啓曰,濟州判官申善浣遞任進上馬三匹,今纔上來,禾毛色別單書入,而依例內廐立養之意,敢啓。傳曰,知道。
領議政徐宗泰疏曰,伏以臣,日事瀆擾,祗俟罪譴,昨日承宣臨諭,又是僭猥之隆命,臣感激震懍,欲死無地。噫,今臣難進當遞之義,卽通朝所知,國體所關也。臣雖欲惟以嚴命爲重,而拂拭强顔,抛士節蔑公議,其何以自立於具瞻之地?然此猶毋論,使臣而如有一分筋力,尙可黽勉,則臣之一身,在恩造中,其所死生,惟命之從,到此情窮勢極,豈敢不思所以自力祗承哉?臣之孱質,凋朽已極,居常僅支撑,近又百病侵凌,氣力日盡,其聵耗之狀,有如七八十之人,最是膈痰上塞之症,有不時奄死之慮,臣之所叨,何等職任,登筵奏對,赴公酬應,此豈牀簀尸居之危喘,所可優游勉强而爲之者乎?以公則上累國家,以私則廢職增懼,此臣所以自斷於迷衷,徊徨掩抑,寧甘違忤之誅者,只自日夕籲祝,仰冀日月之明,必賜回照,而威罰不加,隆恩荐降,分義虧廢,臣子之罪伊何?臣當心煎腸回,有死而已矣。抑臣晝思夜度,情悃日急,不敢不仰首吐露,聖明旣謬置臣於此職,爲其體貌,不卽公然斥去,臣亦旣謬進而當之,明知其不勝任,而有不敢無端引退,致令百度俱廢,綱紀日紊,皆臣之罪也。到今釁尤彰著,病亦不可起,仍此事會,賜以罷免,則國事得以收拾,豈非大幸,而使微臣,亦可以毋益其僨誤之罪,終被生成之澤,此臣肝血至懇,神明照燭。伏惟聖慈,深察而哀憐焉,瞻望雲霄,不任涕泗祈懇之至。取進止。
左議政金昌集箚曰,伏以臣情勢杌隉,疾病沈頓,釋負之請,實非獲已,而辭單纔上,謬恩輒加,近侍相守,敦勉愈勤,而猶且偃蹇,曾不變動,罪積逋慢,跡甚窮蹙,轉身無路,受譴是期,尋有史官撤還之命,竊謂聖明,將有所處分,臣誠感祝,繼尋呈告,兪音之降,日以拱俟,不意昨日喉司之臣,替宣聖諭,辭旨隆重,恩數優異,非臣微分,所敢承當者。以聖上覆幬之仁,照臨之明,終不垂察於賤臣之情實,臣於此,悶塞震惶,不知所以自處也。噫,臣之病狀,日就沈痼,難其症情,不敢每每煩陳,而昏頓凘苶,無復有陳力就列之望,若其情勢,尤無可言者,前後所被人言,一節深於一節,至於鄭纘先之疏而極矣。今聖上,雖渙然開釋,無復餘蘊爲敎,而此則有不然者,凡人臣之於君父,或被情外之嚴旨,旋有開示之溫音,則固當感激欽承之不暇,而今之論臣者,卽三司也。其言卽一彈文,而特無一會事耳。縱聖上,曲加庇護,以明其不然,而淸朝公議,則固自如也。臣若諉以聖上之已開釋,而不復顧畏,忍詬包慙,抗顔於具瞻之地,則臣身雖不足道,其如辱朝廷而羞當世,何哉?凡今之人,無論知臣者與不知臣者,在朝在野,無小無大,皆以臣爲必可遞,此可見擧國之公議,臣之今日去就,蓋已自斷於方寸,此所以恩命屑越,罪戾層積,而有不暇恤,鼎席久空,機務積滯,獨貽憂勞於丙枕,而亦不敢顧焉,此豈臣所樂爲者哉?無論臣情病之如何,臣之辜恩違命之誅,有萬萬難貸者,伏乞聖明,亟命罷臣職而治臣罪,以振頹綱,以警具僚,俾私分亦得以少安,千萬幸甚。取進止。批答見上
吏曹參判尹趾仁疏曰,伏以臣,素多疾病,祟在濕痰,每有寒暑之感,輒發關格之症,以是出入死生,幾殊僅甦者,不止一再,近來時行輪感,在他人,不過知數日之病,而若臣則以其濕疾滿身之故,轉輾添加,和解不得,卽今症情,晝夜咳喘,無片時少停,膠閉喉門,而語音不通,痞滯膈間,而呼吸促短,一身百骸,無處不痛,喘喘欲死者,已多日矣。以此病狀,萬無陳力供職之望,不得不尋單請急,而喉司一向退却,又使瘝曠之罪日積,臣竊悶迫焉。且臣於本職,有不可因仍冒據者,臣之子婦,卽本曹判書李墪之孫女也。雖法無相避之文,而情有可引之嫌,晏然隨行於政曹,實非私義之所敢安者,其在公朝重銓任之道,亦不宜强令參聞於政注也,明矣。長席旣出之後,卽臣當遞之期,區區微悃,久已自畫,竊冀解免而後已,何敢只懷遠嫌之意,以爲便身之圖哉?玆敢披瀝肝血,仰瀆宸嚴,伏乞聖明,諒臣疾病之危苦,情悃之懇迫,將臣佐銓之任,亟行遞改,以便公私,千萬幸甚。臣無任兢惶屛營祈懇切祝之至。謹昧死以聞。批答見上
正言宋成明疏曰,伏以臣一當言責,重遭狼狽,幸蒙恩禠,杜門屛息,冀少謝橫生蜂發之議矣。薇垣新命,忽及此際,恩出望外,感極而,夫居臺省之職,而其能言議見重,糾匡有效者,固合迭處兩司,歷過無礙,而如臣碌碌,百無肖似,不量時勢,妄有論列,無救末路傾排之習,徒益其淸朝紛鬧之端。臣固自分不復入於臺地,殿下何以更授諫任於已試僨敗之人,不少愼惜也?向者儒臣再疏,起頭曰,壞人心術,結梢曰,恣意黨私,大費聲氣,勃鬱噴薄,自謂公平,而轉失其平,蹈藉臣不足,直毆一世於倒置黑白之科。噫,擧世皆陷於黨習,而獨儒臣,超然自拔於色目之外耶?臣斯之未信也。此雖由於怒臣之避辭切逼,一時轉激,不暇擇發,非復平日口業,而事過之後,靜言追思,未必不瞿然反顧矣。黨私二字,當初聖批,亦以過爲敎,區區微臣之本情,旣蒙天鑑之俯燭,今不必費辭自明,而其極意侵詆,有非尋常,繼有兩臺疏劾,至請罷斥,雖荷聖度曲庇,置而不論,在臣廉隅,豈有被人言如此,而冒沒更進之理哉?但諸臣疏中所謂銓官有罪,不敢開口等說,有不可不一辨者,蓋平心而論斥爲公,是非用意而敲撼者爲私,好惡只係其用意與平心而已。若謂方在銓地者,一切不可規警,則豈有是理哉?以此脅持,臣竊哂之。自臣進斥私一疏,衆怒如沸,臣之蹤跡,固知不見容於朝端,疏末一言,尤致觸忤,前後被詆,轉輾層加,日昨僚臺之疏,又復追提臣初避,斷斷反攻,臣欲一一較辨,亦涉疲勞矣。卽今情地,決不可抗顔榮次,除命之下,未卽趨承,義分虧缺,實合萬殞。伏願聖明,鐫削臣職,勘治臣罪,仍命選部,勿復檢擧,俾安私分,以快人心,千萬幸甚,臣無任戰灼祈懇之至。謹昧死以聞。批答見上燼餘
吏批啓曰,成均館直講權斗經,除授後過限未上來,依受敎改差,何如?傳曰,允。
政院啓曰,因弘文館草記,令本院稟旨變通事允下,政官所當牌招開政,差出闕員,而日勢已暮,將未免犯夜,玉候未平復之前,深夜開政未安,明日待開門,牌招政官,差出闕員,仍爲牌招察任,何如?傳曰,允。
吏批啓曰,錦山郡守李文興,再次呈狀于本曹,以濫率自首請罷,而已赴任之守令,自本曹有難變通,呈于本道之意題退矣。今又呈狀,以爲呈于本道,至于六七,而終無變通之事,反有訖還之啓,期速入啓處置云,當此朝令申飭之日,旣犯濫率之科,則不可仍置,錦山郡守李文興罷黜,守令之科自首之狀,至於六七,而道臣之不卽啓罷,殊無奉行朝令之意,全羅監司李海朝推考,何如?傳曰,允。
上在慶德宮。停常參·經筵。
巳時,太白見於未地。
世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?口淡·水刺厭進之候,其已快減,而便祕及眩氣,亦得加勝乎?臣等不勝憂慮,敢來問安。答曰,知道。口淡等症,姑無加勝,便祕之候差勝矣。
假注書金取魯病,代沈珙。
分藥房口傳啓曰,伏未審夜來,寢睡及諸症加減,何如?前劑入柴胡四物湯,已盡於昨日,令醫女入診後,可以議定繼進之藥,臣等不任憂慮,敢來問安,竝此仰稟。答曰,知道。諸症似爲差勝,而頭疼小無差減,醫女診察後,可以知之矣。
政院啓曰,守令未署經,多至九人,近因諫院之無行公人員,尙未署經,夫馬留滯之弊,不可不念。諫院除在外人員外,呈辭未肅拜人員,竝卽牌招署經,何如?傳曰,允。
領議政徐宗泰十三度呈辭,及左議政金昌集十四度呈辭。入啓。傳曰,安心調理。
檢閱金在魯上疏。大槪,臣於直中,痰病猝劇,頃刻之間,若將殞絶,玆敢疾聲呼籲,徑出禁門,伏乞亟賜鐫遞,俾尋生路事。入啓。答曰,省疏具悉。爾其勿辭,調理察職。
分藥房啓曰,醫女入診後來言,中宮殿氣候,夜來寢睡安穩,諸症一樣差減,而頭疼之候,猶未加勝,臣等與丁時梯等諸御醫,反覆商議,則皆以爲今此頭疼之候,乃是從前宿患,非數貼湯劑,所可收效。近日所進之藥,已過十貼,苦口之劑,今若一向連進,則恐有妨於水刺之節,姑爲停止,前劑入牛黃膏,間間調進,以爲降火淸熱之地,宜當云。姑觀數日,繼進之藥,更爲議定之意,敢啓。傳曰,知道。
禁府,李台望拿囚。啓。
分藥房口傳啓曰,外感之候,皆已差減,而頭疼之候,猶未加勝云。臣等與丁時梯等諸御醫商議,則皆以爲今此頭疼之候,乃是從前宿患,非數貼湯劑,所可收效。苦口之劑,今姑停止,前劑入牛黃膏,間間進服,以爲降火淸熱之地,宜當云,姑觀數日,繼進之藥,更爲議定之意,敢啓。答曰,知道。
獻納韓永祚,正言宋成明牌不進,依承傳罷職傳旨。傳曰,只推勿罷。
禮曹啓曰,王世子初一日趁早詣昌德宮問安事,傳敎矣。旣行問安之禮,則問安後中宮殿還御時,似當有隨駕之節,還御節目,以此改磨鍊乎?敢稟。傳曰,依爲之。
謝恩,應敎朴鳳齡。以上見朝報
鄭來祥啓曰,卽者下番翰林金在魯,以身病陳疏徑出,聞其病勢不輕,不得已捧入,此與無端擅離禁直者,有異,雖不得直捧禁推,亦宜有警責之道,推考,何如?傳曰,允。
有政。吏批,判書李墪進,參判尹趾仁陳疏受由,參議未差,右承旨黃一夏進。兵批,行判書崔錫恒藥房進,參判權在外未肅拜,參議任胤元病,參知李震壽進,左副承旨李台佐進。
吏批啓曰,玉堂闕員今當差出,而擬望之人乏少,相避竝擬,何如?傳曰,允。
吏批,以柳鳳輝爲吏曹參議,以李宜晩爲修撰,以崔昌朝爲中部參奉,以徐宗揆爲司宰奉事,以崔守慶單付典籍,以余垕爲義盈主簿,以朴樞爲監察,以南致熏爲右尹,以朴鳳齡爲應敎。左尹南致熏,右尹朴權。以呂必寬爲錦山郡守。
李世最,以禁衛營言啓曰,來壬辰二月當入番右部前司屬全羅道五哨軍兵,正月二十五日京中逢點,依例准二朔立番,十五番及一番海西別驍衛,一體逐朔立番之意,兩道監兵使處,豫爲知委,何如?傳曰,允。
李台佐,以禁衛營言啓曰,八番中部後司屬江原道五哨軍兵六百五十二名,十三番海西別驍衛五十五名,步軍標下一名,已爲點閱整齊,來十二月初一日,與內外各處入直馬步軍兵等,依例替代,而舊軍放送之意,敢啓。傳曰,知道。
兵批,副司直趙泰老,副司正沈珙。
鄭來祥,以御營廳郞廳,以都監意啓曰,本廳屬海西三番別馬隊五十四名,標下軍一名,已爲逢點整齊矣。十二月初一日與北二營入直二番別馬隊替代後,還送之意,敢啓。傳曰,知道。
李世最,以漢城府言啓曰,今月望間西部主簿朴孝誠所報內,部屬阿峴契近處,有虎痕往來之跡,部將親往看審,則果是大虎足痕,至於圖形牒報。又於今月二十六日本部參奉洪裕度牒報內,部屬阿峴契尊位着押文書李世珍,有司閔壽章手本內,近日虎患尤甚,再昨及昨日夜間,連入洞內,前縣監黃潤河家,橫行園中,咆哮逐犬,村閭悚慄,連日戒嚴,事極驚駭緣由牒報云云。京城至近之地,閭閻稠密之中,虎患如此,申飭三軍門,另加尋蹤,期於捉得之意,分付,何如?傳曰,允。已上燼餘
傳曰,今觀禮部咨文,方物中白金·紅豹皮等物,特旨永停,謝恩使似當別爲差送,令廟堂稟處。備局謄錄
疊書。以徐宗揆爲司宰監奉事,崔昌期爲中部參奉,南致熏爲漢城右尹,朴樞爲監察,金垕爲義盈庫主簿,李宜晩爲修撰,呂必寬爲錦山郡守,朴鳳齡爲應敎。吏曹
上在慶德宮。停常參·經筵。
辰時,日暈兩珥。
世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?便祕之候,其已快減,而口淡·水刺厭進及眩氣,亦漸差勝乎?臣等不勝憂慮,敢來問安。答曰,知道。口淡等症,姑無加勝,便祕之候,亦未差減矣。
政院啓曰,守令署經事,諫官旣已牌招矣。獻納韓永祚,正言宋成明,俱違牌,旣有只推之命,署經時急,獻納韓永祚,正言宋成明·李承源牌招,使之署經,何如?傳曰,允。又啓曰,因備邊司草記,謝恩使從速差出事,命下矣。政官卽爲牌招開政乎?敢稟。傳曰,口傳差出。
領議政徐宗泰十四度呈辭及左議政金昌集十五度呈辭。入啓。傳曰,安心調理。
戶曹啓曰,依傳敎領議政徐宗泰,左議政金昌集來十二月朔祿俸,令倉官輸送,則以爲方在呈告乞免之中,不得受祿云,不爲領受,何以爲之?敢稟。傳曰,更爲輸送。
謝恩,獻納韓永祚。
正言宋成明牌不進,罷職傳旨。傳曰,只推勿罷。
領議政徐宗泰箚子。大槪,惶懼陳懇,乞寢朔祿輸送之命事。及左議政金昌集箚子。大槪,乞寢祿俸輸送之命,以安微分事。入啓。答曰,省箚具悉卿懇。常廩不宜固辭,卿其安心領受焉。
院啓,新除授黃州牧使具志禎,本無聲稱,徒藉門蔭,歷典州府,已極猥濫,曾任公州時,締結匪人,交通賄賂,貪縱不法,不啻狼藉,至登於繡衣書啓,則其居官無狀,亦可知矣。昨年南邑之除,以物議之喧騰,終不敢冒赴,曾未幾何,復授雄州,有若善治褒用者然,除目之下,聽聞俱駭。當此愼簡守宰之日,孔道大邑,決不可畀諸如此之人,請黃州牧使具志禎改差。丹陽郡守尹志任,素抱癃病,不堪郡事,人所共知,當初除拜之時,僅經肅謝,循例下直,亦未免全然廢却,冒沒赴任,已極苟且,而到官三年,民不見面。凡干公務,一任抛棄,吏緣爲奸,民受其害,本郡雖曰閑邑,亦非一蔭官養病之所,請丹陽郡守尹志任罷職。答曰,不允。
吏曹口傳政事,謝恩正使臨陽君桓,副使閔鎭遠,書狀官申鐔。已上朝報
備邊司啓曰,今觀禮部咨文,方物中白金·紅豹皮等物,特爲永停,謝恩使似當別爲差送,令廟堂稟處事,命下矣。取考前例,則癸亥年間,因方物中黃金一百兩,三色綿紬六百疋蠲減之擧,卽爲專送謝使矣。今此白金·紅豹皮之永停,別示優異之意,且有癸亥已行之前例,依上敎別爲差送謝使爲當,謝恩令該曹從速差出,何如?答曰,依啓。宗臣儀賓中擬望事,分付該曹。備局謄錄
訓局啓曰,西部阿峴近處,有虎患,令三軍門,另加尋蹤,期於捉得之意,自漢城府入啓,命下矣。京城至近之地,虎患如此,不可不登時搜捕,善放砲手八十名,將官率領,今日出送之意,敢啓。傳曰,知道。訓局
禁營啓曰,因漢城府啓辭,阿峴近處有虎患,令三軍門尋蹤捕捉事,允下矣。本營善放砲手六十名,將校二員領率,西北別付料軍官中,善於捉虎者數人,亦爲出送,與兩局軍兵,竝力尋蹤,期於捕得之意,敢啓。傳曰,知道。
又啓曰,阿峴乃是闤闠稠匝之處,而今此虎患,實是前所未有之變異,事之驚駭,莫大於此,不可不各別尋蹤,期於必捕。前僉使張翊文,以北路之人,善於捉虎,本營別武士中,亦有膂力善射之人,且江原道鄕軍,本以山行砲手,熟諳射獵之事,抄出二十名,使張翊文及別武士金俊贊·金俊命等領率,今日曉頭,又爲出送之意,敢啓。傳曰,知道。禁營
上在慶德宮。停常參·經筵。
世子宮·嬪宮,藥房問安。答曰,知道。
藥房啓曰,伏未審夜來,聖體調攝,若何?口淡·水刺厭進及眩氣等症,其已加勝,而便祕之候,亦得快減乎?前劑入湯劑,當盡於今日,諸醫以爲小無加減之料云,臣等與諸御醫入診,詳察症候,議定材料之加減當否宜當,不勝憂慮,敢來問安,竝此仰稟。答曰,知道。口淡等症,姑無加勝,便祕之候,猶未快減矣。勿爲入診,問于入侍醫官議定,宜矣。
分藥房口傳啓曰,伏未審夜來,寢睡及諸症加減,何如?令醫女入診後,或停藥當否,可以議定,臣等不勝憂慮,敢來問安,竝此仰稟。答曰,知道。寢睡不如昨夜,諸症別無加減,而頭疼體重之候,比昨有加矣。
領議政徐宗泰十五度呈辭,及左議政金昌集十六度呈辭。入啓。傳曰,安心調理。
分承旨元聖兪上疏。大槪,賤疾危篤,喘症尤重,坤殿還御時,萬無陪從之勢,玆敢冒死疾呼,冀蒙恩遞事。入啓。遞差。
分藥房啓曰,醫女入診退出後來言,中宮殿氣候,夜來寢睡,不如昨夜,諸症別無大段加減,而頭疼體重之候,比昨有加云,臣等不勝悶慮之至。與丁時梯等諸御醫商議,則皆以爲此由於氣血,未臻平復,火熱有時升降之致,調中益氣湯,加赤茯苓·麥門冬各六分,連進五貼,以爲補虛止痛之地,宜當云,此藥五貼,卽爲劑入之意,敢啓。傳曰,知道。
藥房再啓曰,卽伏見分藥房議藥之啓,中宮殿氣候,寢睡不如昨日,頭疼體重,比昨有加,至有更爲議藥之事,還御之期隔日,方切一向平復之望,症候之有加,今又如此,決不可動駕於數日之內。初六吉日,亦且不遠,還御日期,卽命退定,則實合愼重之道,臣等不勝憂慮之至,惶恐敢啓。答曰,齟齬空闕,決不可久留,雖以調病之道言之,今此還御,宜進而不宜退,卿等勿爲過慮。
分藥房口傳再啓曰,醫女入診後,臣等與丁時梯等諸御醫商議,則皆以爲此由於氣血未盡平復,火熱升降之致,調中益氣湯,加赤茯苓·麥門冬各六分,連進五貼,以爲補虛止痛之地,宜當云,此藥劑入之意,敢啓。答曰,知道。所進五貼藥,當爲進服矣。
獻納韓永祚啓曰,臣頃陳寂寥之語,荐被蹈藉之辱,廉義所在,有難復入言地,故陳章乞免,而未獲准請,違牌自處,而輒命勿罷,嚴召又荐降,逃遁無路,黽勉一謝者,非有一分可出之勢也。只欲自列其情悃故耳。念臣前所被詆辱,則已辨於前疏,今不可疊架,而昨於僚臺之疏,難安之端,又加一層,此是新所遭斥者,則何可諉以前已疏辨,而不爲引嫌哉?蓋其疏之斥臣,或以爲傾軋,或以爲用意敲撼,爲私好惡,何其言之不擇至此也?夫傾軋敲撼云者,是粧撰虛無,陰排巧中之謂也,而臣之昨歲一疏,不過自以其見輕,爲祈免之辭,至於日者兩啓,亦擧法例之所不可而規正,則此果彷彿於傾軋敲撼耶?自靖其廉義者之於用意敲撼,旣類白黑之不同,採一世之公議與私好惡,又不啻遼越之相遠,而今乃怒臣之指斥當路,不分本事之是非,徒以不韙之題目,必欲脅持,臣未知彼此公私之果何如耶?且僚臺,亦自知其言之無所據,而强謂之在銓者,不可規劾,寧有是理,而以臣觀之,銓官雖有失,旣不肯言,又以人之有言,爲罪,其言之詖遁,不待臣辨論,而已自著矣。臣不欲與之呶呶,而旣被其詆斥,決不可仍冒於臺次,請命遞斥臣職。答曰,勿辭,退待物論。
藥房三啓曰,入侍醫官金有鉉等退出後,皆以爲聖候感冒,已盡和解,而眩氣猶未差復,前用滋陰健脾湯加入中,去柴胡一錢,代山梔·薑汁炒七分,又去薄荷三分,天麻減三分,更進十貼,宜當云,此藥五貼,先爲劑入之意,敢啓。答曰,知道。
吏曹口傳政事,分承旨許玧。
忠淸監司書目,尼山呈,以判府事尹拯上疏上送事。啓。答曰,省疏具悉卿懇。前後疏批,已悉決不可允許之意,而情志不孚,巽讓至此,缺然且慙,無以爲諭,卿其安心勿辭,從容就途,用副至望。仍傳曰,遣史官傳諭。
政院啓曰,分承旨元聖兪,旣已遞職矣。中宮殿還御,只隔一日,分承旨不得不備員,而事勢急迫,令該曹卽爲口傳差出其代,仍卽牌招察任,何如?傳曰,允。
吏批啓曰,新除授陜川郡守鄭勖先三次呈狀,以爲本以隆病之人,自在草土之時,宿病之外,所患脾敗之症,極其危厲,飮食專廢,生意索然,萬無一分自力出肅赴任之勢,斯速入啓處置云。調理赴任之意,累次論題,今又呈狀,卽今病狀,鬼事將迫,雖被重譴,萬無遠赴之勢云,聞其病狀,亦甚危重,有難等待其差復赴任,陜川郡守鄭勖先,依近例罷黜,何如?傳曰,允。
上在慶德宮。停常參·經筵。
謝恩,分承旨許玧。
世子宮·嬪宮,藥房問安。答曰,知道。
藥房啓曰,風寒栗烈,伏未審夜來,聖體調攝,若何?口淡·水刺厭進及眩氣,其已差減,而便祕之候,亦得快減乎?臣等不勝憂慮,敢來問安。答曰,知道。口淡等症,與昨別無加減矣。
禁府,李後說,義州府極邊定配。啓。
領議政徐宗泰十六度呈辭及左議政金昌集十七度呈辭。入啓。傳曰,安心調理。
分藥房口傳啓曰,昨入湯劑進御之後,伏未審夜來,頭疼體重之候,加減,如何?令醫女入診後,可以議藥,臣等不勝憂慮,敢來問安,竝此仰稟。答曰,知道。寢睡比昨差勝,而頭疼體重之候,一樣無減,醫女入診後,可以知之矣。
政院啓曰,獻納韓永祚引避退待,處置經宿,正言李承源卽爲牌招,使之處置,何如?傳曰,允。
忠淸監司書目,韓山呈,以兵曹參判權辭職上疏上送事。啓。答曰,省疏具悉。卿辭至此,本職許遞焉。
持平金啓煥辭職上疏。入啓。答曰,省疏具悉。爾其勿辭,從速察職。
分藥房啓曰,醫女入診後來言,中宮殿氣候,寢睡比昨差勝,而頭疼體重之候,一樣無減云。臣等與丁時梯等諸御醫商議,則皆以爲昨日劑入調中益氣湯一貼進服後,雖無顯效,仍爲連進,宜當云矣,敢啓。傳曰,知道。
疊書。吏曹啓曰,新除授陜川郡守鄭勖先三次呈狀,以爲本以癃病之人,自在草土之時,宿病之外,所患脾敗之症,極其危厲,食飮專廢,生意索然,萬無一分出肅赴任之勢,斯速入啓處置云,調理赴任之意,累次論題矣。今又呈狀內,卽今病狀,鬼事將迫,雖被重譴,萬無赴任之勢云,聞其病勢,亦甚危重,有難等待其差復赴任,陜川郡守鄭勖先罷黜,何如?傳曰,允。
分藥房口傳再啓曰,醫女入診後來言,昨劑入調中益氣湯一貼進御後,寢睡比昨差勝,而頭疼體重之候,一樣無減云。臣等與丁時梯等諸御醫商議,則皆以爲非一二貼所可收效,仍爲連進之意,敢啓。答曰,知道。劑入調中益氣湯,當爲進服矣。
明日中宮殿還御時,出宮正時,午初三刻。王世子詣昌德宮問安時,出宮正時,辰初二刻,開門差早。
慶尙左兵使書目,軍器什物執頉數多,昌寧縣監閔致龍罷黜事。
兵曹口傳政事,昌德將二,姜弼文·元德齡。
院啓,請黃州牧使具志禎改差。請丹陽郡守尹志任罷職。措辭竝見上引嫌而退,僚臺疏語,旣非新語,今又引嫌,無已太過,請獻納韓永祚出仕。答曰,不允。處置事,依啓。
吏曹參議柳鳳輝上疏。大槪,濫吹不已,又叨選部除命,驚懼惝怳,罔知攸處。曾所被詆,汚衊無餘,今玆見擬,格例有乖,實無一分可以冒當者,伏乞聖明,俯賜矜察,亟遞新授職名,以重官方,以安私分事。入啓。答曰,省疏具悉。爾其勿辭,從速察職。已上朝報
今日賓廳日次,而上候方在靜攝中,大臣有故頉稟。答曰,知道。備局謄錄
疊書。有政。兵批,元德齡爲昌德宮衛將,姜弼文爲昌德宮假衛將。日記廳郞廳金聖佑書。郞廳愼基慶校正。
上在慶德宮。停常參·經筵。
世子宮·嬪宮,藥房問安。答曰,知道。
藥房啓曰,寒威甚酷,未審夜來,聖體調攝,若何?口淡·水刺厭進眩氣等症,其有差勝之勢,而便祕之候快減乎?臣等不勝憂慮,敢來問安。答曰,知道。口淡等症,別無加減矣。
中宮殿,分政院問安。答曰,知道。
分藥房口傳啓曰,伏未審夜來,風寒甚緊,寢睡及頭疼加減,何如?今將動駕還御,而日寒如此,臣等憂慮未已,敢來問安。答曰,知道。寢睡比昨差勝,頭疼諸症一樣矣。
王世子詣昌德宮,中宮殿問安。答曰,知道。
世子宮,分政院·分藥房問安。答曰,知道。
傳,前郡守盧光協·李厚根·李之星,都事徐命遇·朴聖輅,典籍柳鳳鳴,縣監宋徵奎·鄭壽期,牧使李宇謙,學正李以濟,察訪池欽,都事鄭來周,縣監趙正誼,判官趙命禎,郡守李有壽,文學李眞望·李世德·趙錫命,司書魚有龜,弼善洪泳,掌令沈宅賢,持平權益寬,著作金就綱,正言尹聖時,修撰金始煥·洪重休·李世瑾,應敎權詹,縣監南九明,郡守鄭勖先,縣監金胄甲,佐郞李濟,引儀李得夏,持平尹鳳朝,掌令鄭必東,郡守都永夏,大司諫李肇,牧使李徵海,府尹沈壽賢,府使洪元益,監司宋正明·兪命弘,府使李溶,承旨金德基·尹世綏,參議李光佐,琅城副正煒,琅平副正煇,萬戶宋時雄,僉使金夏錫·安祉福,討捕使林再茂,司直洪萬朝,水使李順坤,統制使趙爾重,僉使全百禧,萬戶金重九·李枝昌·梁忠敏,司果申靖夏等,竝敍用,前五衛將李井煥,僉使兪珉,兵使吳重周,水使白時耉,虞候李亨命,縣監李箕明·金慶賚,奉事尹斗晩等,竝職牒還授事,下吏兵曹。
領議政徐宗泰十七度呈辭,及左議政金昌集十八度呈辭。入啓。傳曰,安心調理。
校理鄭栻三度呈辭。入啓。遞差。
分藥房啓曰,醫女入診後來言,中宮殿氣候,夜來寢睡差勝,而頭疼體重等症,比昨有加,且有惡心之候云,臣等不勝悶慮之至,所當議藥,而還御擧動已迫,不得議藥之意,敢啓。答曰,知道。
中宮殿還御後,藥房·政院·玉堂·二品以上·六曹問安。答曰,知道。
王世子還宮後,藥房·政院·玉堂問安。答曰,知道。
藥房再啓曰,中宮殿未寧之候,未盡平復,而今日動駕,適當極寒。伏見分藥房啓辭,頭疼體重之外,又有惡心之症云,伏未審還御後,玉候加減,如何?卽使醫女入診,詳察症候,更議繼進之藥宜當,王世子冒寒往返後,氣候亦何如?臣等不任憂慮,敢此仰稟。答曰,知道。內殿症候一樣,世子氣候平穩矣。
藥房三啓曰,卽伏聞醫女所傳之言,中宮殿症候,脈度浮數,胸膈煩悶,時有惡心云,諸御醫皆以爲或不無再感於不覺之中,以致如此,柴胡竹茹湯,加黃連薑汁炒·枳殼麩炒各七分,連進三貼,以爲淸火鎭嘔之地,宜當云,此藥劑入之意,敢啓。答曰,知道。
禮曹參判金鎭圭上疏。大槪,母病尙爾沈淹,今當翟儀還御,而不得進詣於陪從若迎候之班,廢禮之罪,不特尋常曠官而已。乞遞臣職,仍勘臣罪,使朝綱肅而私義安事。入啓。答曰,省疏具悉。卿其勿辭,俟母病間察職。已上朝報
備邊司啓曰,近日外方民生之日益困苦,多由於京各司四出侵剝,無所忌畏,此爲極弊,宜有嚴法重治之道矣。近聞今番點馬官回還之後,隨行司僕書吏·理馬·養馬等處賂給錢物,各牧場牧子馱載絡續,入到京中,蓋在點馬之時,書吏等牧子處需錢物,先受手記,故其時未及備納之數,有此追後載來也。畿內牧場內牧子等生理至殘,因監牧官之徵斂,各自典賣家産牛馬,以至鷄犬,怨號之聲,遍於村里云。自本司分付刑曹,司僕隨行書吏李枝華養馬等,爲先嚴囚,南陽大阜·水原洪原兩牧場牧子數名,載錢來京者,一倂捉囚推問,則其所納供,以爲大阜牧子等賂錢手記,爲五百餘兩,洪原牧子等,則賂錢手記,爲四百五十餘兩。李枝華等不敢抵諱,竝爲遲晩,其中若干數,以遺馬皮價,當納於本寺,且其錢物有未及載到,而未授受者云,平問之下,其所納招,安保其以實數?且京畿他牧場,雖未及査覈,而其濫索賂物之弊,據此可知矣。太僕所屬等,常食厚料,生業自足,而其所濫縱,至於如此,究其情狀,殊極痛駭。近日自上深軫民隱,以宮差之作弊外方者及京外人情之弊,一切痛禁,隨輕重論罪事,累有嚴敎矣。此旣現發,所當重處,而自前點馬之行,各牧場牧子等,收斂錢物,賂給司僕吏輩,流來積久之弊,非今日創出之事,姑爲斟酌,書吏·理馬·養馬等,令該曹各別嚴刑二次後,絶島定配,以爲懲戢之地,所給錢物,使之推還於本牧場,牧子等處,一一出給。日後點馬之時,復踵此習,則別用重律論斷爲當,此等隨行下輩討賂之事,例在於官員耳目之外,而當該點馬,難免不能糾檢之失,罷職,何如?答曰,依啓。索賂之錢,多至千兩,而諉以非今創有之事,律止島配,寧有是理?不可不別樣處斷,更爲議啓。備局謄錄
上在慶德宮。停常參·經筵。
巳時,太白見於未地。
大殿,政院·玉堂問安。答曰,知道。
中宮殿,藥房·政院·玉堂·二品以上·六曹問安。答曰,知道。世子宮·嬪宮,藥房·政院·玉堂問安。答曰,知道。
藥房啓曰,凝沍不解,未審夜來,聖體調攝,若何?口淡·水刺厭進及眩氣便祕等症,其有差勝之勢乎?中宮殿昨入湯劑,果已進服,而頭疼膈煩惡心之候,亦有減歇之效乎?今日使醫女趁早入診,詳察症候宜當,臣等不勝憂慮,敢來問安,竝此仰稟。答曰,知道。口淡等症,姑無加勝之勢,便祕之候,亦未快減,內殿症候,詳言于醫女矣。
領議政徐宗泰十八度呈辭,及左議政金昌集十九度呈辭。入啓。傳曰,安心調理。
刑曹,啓覆罪人鄭二昌·崔二宗·安先必·命愛,當日堂古介行刑。啓。
開城留守書目,臣於批旨之下,固當感激奉承之不暇,而賤疾危篤,實無供職之望,玆敢不避煩猥,復此陳籲。伏乞聖慈,俯察矜憐,亟賜遞改,以便公私事,上疏上送事。啓。傳曰,還爲下送。
平安監司·義州府尹書目,冬至使一行,十一月二十六日渡江入去事。
忠淸監司書目,淸州呈,以掌令申慶濟辭職上疏上送事。啓。答曰,省疏具悉。爾其勿辭,從速上來察職。
左承旨崔重泰辭職上疏。入啓。答曰,省疏具悉。爾其勿辭,調理察職。
藥房口傳啓曰,卽伏聞入診醫女所傳之言,中宮殿症候,比昨無減,而昨入湯劑,尙未進御云,似因惡心之症,不得進御,而一時如難進服,則或分半進御,固無所妨,設令進御之際,或有嘔氣,此乃淸熱鎭嘔之劑,必須趁早進服,然後可以責效,伏望趁卽進御,下敎于醫女,令藥院詳知症候宜當,敢此陳啓。答曰,知道。
檢閱金再魯再牌不進,依承傳罷職。
上在慶德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,日氣陰寒,未審夜來,聖體調攝,若何?口淡·水刺厭進·眩氣·便祕等症,其已差減乎?中宮殿症候,夜間加減,如何?昨日所進食物,不過數合,木米湯湯劑,終不得進御云,臣等不勝煎慮之至。今日亦令醫女,趁早入診,詳察症候宜當,敢來問安,竝此仰稟。答曰,知道。昨昏氣甚不平,初似癨氣,仍以鎭定入睡,而口淡水刺厭進及眩氣,比昨有加,便祕之候差減,內殿症候,小無所減矣。
傳曰,典獄摘奸,輕囚放釋。
領議政徐宗泰十九度呈辭,及左議政金昌集二十度呈辭。入啓。傳曰,安心調理。
忠淸監司書目,辭職上疏上送事。啓。答曰,省疏具悉。卿辭至此,令廟堂稟處。
校理吳命恒上疏。大槪,請寢選部郞驟陞事。入啓。答曰,省疏具悉。疏辭,令該曹稟處。
藥房再啓曰,卽伏承問安批答,有昨昏氣甚不平,初似癨氣,仍以鎭定入睡之敎,臣等伏不勝驚慮之至。卽與諸御醫入診,詳察症候,議定當進之藥宜當,又伏聞中宮殿入診醫女所傳之言,夜來諸症,小無所減,脈度浮洪,頭疼·肌熱·口渴·惡心等症,有加於昨日云。諸醫皆以爲卽今症候如此,解表爲急,人蔘羌活散,加乾葛·黃芩各一錢,連進三貼,宜當云,此藥劑入,口渴之時,忍冬茶亦好云,卽爲煎入之意,敢啓。答曰,知道。
備邊司啓辭,今番京畿點馬官回還後,隨行司僕寺書吏以下,受賂旣已現發,令該曹各別嚴刑二次後,絶島定配,以爲懲戢之地,當該點馬官,難免不能糾檢之失,罷職事。傳曰,依啓。索賂多至千兩,而諉以非今創有之事,律止島配,寧有是理?不可不別樣處斷,更爲議啓。
罷職現告,司僕正洪好人。
京畿監司書目,積城縣監元萬敵,今月初一日身死事。
今日藥房入診時,今番謝恩使書狀官申鐔改差,以無故人速爲差出事,榻前下敎。
藥房三啓曰,臣等入診退出後,與金有鉉等諸御醫反覆詳議,則皆以爲聖候,脾胃素有濕痰,而今因傷食,微有癨氣,今雖鎭定,不可不用消導之劑,藿香正氣散,加神麯一錢,連進三貼,宜當云,此藥劑入之意,敢啓。答曰,知道。
忠淸監司書目,堤川縣監李眞儒陳弊上疏上送事。啓。答曰,省疏具悉。情債之弊,罔有紀極,欲保吾民,莫如先革此弊,其令廟堂講定節目,以爲痛懲之地焉。
上在慶德宮。停常參·經筵。
辰時,日暈兩珥,暈上有冠,色內赤外靑。巳時,太白見於未地。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,雪氣陰寒,伏未審夜來,聖體調攝,若何?昨入湯劑,其已進服,而癨氣更無發作之漸,而口淡·水刺厭進·眩氣·便祕等症,亦得差愈乎?中宮殿症候,夜間加減,如何?湯劑終不得進御云,尤爲不勝悶慮之至。今日亦令醫女,趁早入診,詳察症候宜當,敢來問安,竝此仰稟。答曰,知道。湯劑進御,癨氣更不發作,口淡等症一樣,便祕之候差減,內殿症候,已言于醫女矣。
傳曰,史官一員待命,騎馬三匹立之,崇陵忌辰祭所內摘奸。
吏曹口傳政事,謝恩使書狀官柳述。
領議政徐宗泰二十度呈辭及左議政金昌集二十一度呈辭。入啓。傳曰,安心調理。
傳曰,今明日以國忌齋戒,公事例不得出入,而雖過國忌之後,緊急公事外,勿爲入之。
傳曰,卽今柳瑺,入診中宮殿症候,內醫院知悉。
藥房口傳啓曰,卽伏聞中宮殿入診醫女所傳之言,且伏聞有令柳瑺入診之敎云,姑未能詳知症候之如何,而府院君今方入來闕中,柳瑺入診時,同爲入侍,此後,如又有柳瑺入診時,則府院君同爲入侍,何如?傳曰,纔令柳瑺入診,而此後柳瑺入診時,則府院君同爲入侍,可也。又口傳啓曰,柳瑺入診之後,伏聞中宮殿症候,痘患分明云。如此之時,不可自內局循例議藥,卽設議藥廳于司饔院,亦令府院君直宿闕中,何如?傳曰,依爲之。
議藥廳啓曰,卽伏聞中宮殿,入診醫官柳瑺之言,中宮殿患候,明是痘症云,臣等不勝驚慮之至。與金有鉉等諸御醫,反復商議,則皆以爲六七日後出痘,乃是吉症云,化毒之劑,不可不速用,化毒湯,加乾葛二錢,防風一錢,蟬退五分,連進五貼,而日三進服,宜當云,此藥劑入之意,敢啓。答曰,知道。又口傳啓曰,醫官五人差備待令事傳敎,而此外崔萬尙·許坫·方震夔,亦精於醫術,熟諳痘患,此三人亦爲待令之意,敢啓。傳曰,依爲之。
大殿·中殿·世子宮,議藥廳·政院·玉堂·二品以上·六曹夕問安。答曰,知道。
嬪宮,議藥廳·政院·玉堂夕問安。答曰,知道。
吏曹啓曰,守令有闕,政事,取稟。傳曰,口傳差出。已上朝報
傳于黃一夏曰,今明日以國忌齋戒,公事不得出入,而雖過國忌之後,緊急公事外,勿爲入之。
傳于李世最曰,阿峴捉虎軍,姑爲撤還事,分付。
黃一夏,以司饔院官員,以提調意啓曰,因藥院口傳啓辭,議藥廳移設于本院矣。本院則依前例移設于承文院之意,敢啓。傳曰,知道。燼餘
承旨李台佐,典獄摘奸後書啓中,當此恤囚之日,許多罪人之一向滯獄,事甚可慮,竝令該曹,斯速推覈處決。擊錚罪人吳尙浩,時未施刑原情,姑不敢徑釋,至於典獄囚徒之外,刑曹及各衙門拘留罪人,其數甚多云,亦令一體放送之意,分付,何如?傳曰,依啓。御營謄錄
上在慶德宮。停常參·經筵。
巳時,太白見於未地。
領議政徐宗泰,左議政金昌集,身病出仕。
吏曹,守令有闕,政事,取稟。傳曰,口傳差出。
大殿,政院·玉堂·二品以上·六曹問安。答曰,知道。中殿·世子宮,議藥廳·政院·玉堂·二品以上·六曹問安。答曰,知道。嬪宮,議藥廳·政院·玉堂問安。答曰,知道。
議藥廳啓曰,寒沍轉甚,伏未審夜來,聖體,若何?湯劑連進之後,胃氣已盡平和,而口淡·水刺厭進及眩氣,亦得差減,便秘其已快愈乎?調攝之中,憂慮勞動,恐致添傷,區區悶慮,不可盡達。中宮殿症候,發痘之後,種種諸症,宜盡差減,而伏聞咳嗽困惱,食飮一向厭進云,尤不勝煎慮之至。昨劑入化毒湯,連進三貼云,今日醫女入診後,可以議定繼進當否矣。臣等終宵憂灼,敢此問安。答曰,知道。胃氣平和,而口淡等症,姑無加減,便秘之候差愈,內殿症候差減矣。議藥廳口傳啓曰,古規則議藥廳·侍藥廳排設之後,議藥廳則三時問安,朝廷則朝夕問安矣。癸亥年以問安之煩數爲未安,議藥廳則只行朝夕問安,而朝廷則朝問安而已矣。今番亦依癸亥年例,故昨日議藥廳,只行朝夕問安,自今日依古規,議藥廳則三時問安,而朝廷則朝夕問安乎?敢稟。傳曰,依古規爲之。
右議政趙相愚箚子。大槪,敢陳廢禮之罪,冀蒙譴斥事。入啓。答曰,省箚具悉。有疾未參,別無所傷,卿其安心勿辭,亦勿待罪。仍傳曰,遣史官傳諭。
議藥廳再啓曰,卽伏聞柳瑺入診後所傳之言,則中宮殿症候,痘色雖無毒氣,淡而不紅潤,顆根淺薄,不爲堅實,係是純虛之症云。臣等與柳瑺等諸醫,反復商議,則皆以爲化毒湯,不必連進,保元湯加白芍藥酒炒·當歸酒洗各一錢,官桂五分,紅花酒洗三分,連用三貼,而日再進服,宜當云,此藥連續劑入之意,敢啓。答曰,知道。
大殿·中殿·世子宮·嬪宮,議藥廳晝問安。答曰,知道。
吏曹口傳政事,陜川郡守申聖夏,昌寧縣監許增,積城縣監李世玉。
大殿·中殿·世子宮,議藥廳·政院·玉堂·二品以上·六曹夕問安。答曰,知道。
嬪宮,議藥廳·政院·玉堂夕問安。答曰,知道。已上朝報
李世最啓曰,備邊司郞廳,以大臣意來言,今日賓廳坐起日次,而上候在於靜攝中,方設議藥廳,不得來會云矣,敢啓。傳曰,知道。
黃一夏啓曰,右議政箚子到院,而以國忌正日留院之意,敢啓。傳曰,入之。
又以承文院官員,以都提調意啓曰,司饔院移設於本院矣。本院無可接之處,不得已今姑移出於闕門外閭家之意,敢啓。傳曰,知道。已上燼餘
備邊司啓曰,伏見忠淸水使金洙狀啓,則泰安府北面松貫里馬嶼·弁島,有一船隻漂掛,淸人十一名,乘筏浮出,其中一人致死,掛置船隻之處,距浦邊中有橫江,近處無船隻,今方聚集船隻,摘奸漂到人等,拘留救養,船體長廣及所載之物,摘奸開錄,其所居處所幹事,各人姓名,待其査報,追後啓聞云。今此漂船隻及服色,似是淸國漁採,或興販之人,而本道監·兵·水營,俱無譯學,必難詳問其事情,船中之人,亦難保其能解文字可以問答,若待水使更爲馳啓後,則亦將多費日字,令司譯院譯官一人,卽爲擇定,給馬下送,以爲趁卽問情後稟處之地,似合事宜,以此分付該院·該曹,何如?答曰,允。備局謄錄
疊書傳曰,阿峴捉虎軍,姑爲撤還事,分付。禁府謄錄
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,議藥廳·政院·玉堂·二品以上·六曹問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,日氣陰寒,未審夜來,聖體調攝,若何?口淡·水刺厭進及眩氣,其有差愈之勢乎?前劑入藿香正氣散,已盡於昨日,臣等卽與諸醫入診,詳察症候,議定當進之藥宜當,中宮殿症候,昨日再進保元湯之後,痘顆形色,其有紅活堅實之效,而亦有起脹之意乎?今日如前入診後,可以議定繼進之藥矣。臣等終宵憂慮,敢此問安,竝爲仰稟。答曰,知道。口淡等症一樣,眩氣差減,勿爲入診,問于入侍醫官議藥。內殿症候,當言于醫官矣。
議藥廳再啓曰,卽伏聞柳瑺入診後所傳之言,中宮殿症候,痘顆形色,比昨日,顯有紅活堅實之漸,間或有起脹之意云。臣等與柳瑺等諸醫,反復商議,則皆以爲保元湯,依前加入,日再進服,宜當云,此藥連續煎入之意,敢啓。答曰,知道。
大殿·中殿·世子宮·嬪宮,議藥廳晝問安。答曰,知道。
藥房啓曰,入侍醫官金有鉉等退出後,臣等與之商議,則皆以爲聖候,眩氣則少減,而胃氣尙未調和,水刺厭進之症,似加於前,咳嗽亦時時發作,蔘朮調中湯元方,黃茋代知母五分,加片芩酒炒·貝母薑製各五分,連進五貼,以爲調胃止嗽之地,宜當云,此藥劑入之意,敢啓。答曰,知道。
大殿·中殿·世子宮,議藥廳·政院·玉堂·二品以上·六曹夕問安。答曰,知道。
嬪宮,議藥廳·政院·玉堂夕問安。答曰,知道。
院前啓,黃州牧使具志禎改差事,及丹陽郡守尹志任罷職事,停啓。
政院啓曰,中樞府錄事來言,判府事崔錫鼎,今日入來城外云,係是大臣去就,敢啓。傳曰,知道。
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,議藥廳·政院·玉堂·二品以上·六曹問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,寒沍轉酷,伏未審夜來,聖體調攝,若何?昨入湯劑,卽已進御,而水刺厭進咳嗽等症,其有差減之效,眩氣不復發作乎?中宮殿症候,保元湯昨今連進三貼,顆粒得有色潤根活之效,而頂尖亦多滿起乎?今日亦如前入診,而後可以議定當進之藥矣。臣等終宵憂慮,敢此問安。答曰,知道。湯劑進御,而水刺厭進咳嗽等症,比昨差減,眩氣姑不發作,內殿症候,當言于醫官矣。
議藥廳口傳啓曰,提調趙泰耉,猝患胸腹痛,病勢甚重,呼吸亦不得隨意,不敢痛臥此處,昨日移去藥房,而觀其症勢,數三日內,似難差歇,當此議藥問安之時,提調不可不備員,趙泰耉今姑改差,其代令該曹口傳差出,何如?傳曰,知道。
吏曹口傳政事,內醫提調李彦綱。
議藥廳再啓曰,卽伏聞柳瑺入診後所傳之言,中宮殿症候痘顆紅潤之色,比昨有加,漿影亦漸凝聚,顯有起脹之勢云。臣等與柳瑺等諸御醫,反復商議,則皆以爲保元湯,依前加入,加進一貼,宜當云,此藥煎入之意,敢啓。答曰,知道。
大殿·中殿·世子宮·嬪宮,議藥廳晝問安。答曰,知道。
大殿·中殿·世子宮,議藥廳·政院·玉堂·二品以上·六曹夕問安。答曰,知道。嬪宮,議藥廳·政院·玉堂夕問安。答曰,知道。
議藥廳三啓曰,卽伏聞柳瑺夕入診後所傳之言,則中宮殿症候起脹之形,比朝有加,而以日數言之,則猶有所未盡,此時助漿托裏之劑,不可不連續進用云,諸醫之議,亦皆如此,保元湯依前加入,一貼又爲煎入之意,敢啓。答曰,知道。已上朝報
李世最啓曰,卽見咸鏡監司李善溥狀啓,則油染不精莫甚,其在事體,殊涉未安,咸鏡監司李善溥推考,何如?傳曰,允。
李台佐,以都摠府言啓曰,入直軍士,當爲中日習射,而自前議藥設廳時,不得爲之,限平復間,姑爲停止之意,敢啓。傳曰,知道。
上在慶德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,議藥廳·政院·玉堂·二品以上·六曹·大司諫問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體調攝,若何?水刺厭進·咳嗽等症,漸益差減,而眩氣亦不發作乎?中宮殿症候,夜間寢睡如何,而起脹之形,視昨夕益有加勝乎?今日如前入診,而後可以議定當進之藥矣。臣等終宵憂慮,敢此問安。答曰,知道。水刺厭進咳嗽等症,比昨姑無加勝,眩氣更不發作,內殿症候,當言于醫官矣。再啓曰,卽伏聞柳瑺朝入診退出後所傳之言,中宮殿症候,面部顆粒,夜來幾盡起脹,此時催濃托裏之劑,尤宜連進,保元湯前加入中,去紅花三分,又加白朮一錢,加進三貼,而日進一貼,宜當云,諸醫之議,亦皆如此,此藥煎入之意,敢啓。答曰,知道。
大殿·中殿·世子宮·嬪宮,議藥廳晝問安。答曰,知道。
兵曹啓曰,判府事崔錫鼎,今已來到城外,故祿牌使本曹郞廳依例持納,則以爲當此上下憂遑之日,不敢偃伏郊寓,進來城外,而釁累蹤跡,不敢冒受祿牌云,辭而不受,何以爲之?敢稟。傳曰,更爲持傳。
大殿·中殿·世子宮,議藥廳·政院·玉堂·二品以上·六曹·大司諫夕問安。答曰,知道。嬪宮,議藥廳·政院·玉堂夕問安。答曰,知道。已上朝報
疊李台佐啓曰,觀此安興防禦使申命仁啓本,則以長銜,書於第二帖,有違常規,推考,何如?傳曰,允。
上在慶德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,議藥廳·政院·玉堂·二品以上·六曹·大司諫問安。答曰,知道。嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體調攝,若何?水刺厭進·咳嗽等症,其已差減,而眩氣亦得快愈乎?中宮殿症候,昨伏聞柳瑺夕入診後所傳之言,面部顆粒起脹,箇箇充滿,漿色頗黃,已有貫濃之漸,保元湯前加入中,官桂乃是辛熱之料,不必連用云,諸醫之議,亦皆如此,自今日去官桂煎入宜當,臣等不勝憂慮,敢此問安。答曰,知道。水刺厭進,別無加勝之勢,咳嗽差減,眩氣猶未快愈,內殿症候當言于醫官矣。
再啓曰,卽伏聞柳瑺朝入診後所傳之言,中宮殿症候,顆粒夜來幾半貫濃,濃色深厚,此時白芍藥·當歸,不必連用云,諸醫之議,亦皆如此,保元湯前加入中,去白芍藥·當歸,煎入之意,敢啓。答曰,知道。
大殿·中殿·世子宮·嬪宮,議藥廳晝問安。答曰,知道。
大殿·中殿·世子宮,議藥廳·政院·玉堂·二品以上·六曹·大司諫夕問安。答曰,知道。嬪宮,議藥廳·政院·玉堂夕問安。答曰,知道。已上朝報
黃一夏,以吏曹言啓曰,今此臘享大祭時,終獻官及薦俎官,當品中無可推移之路,不得已以刑官,通融塡差之意,敢啓。傳曰,知道。
上在慶德宮。停常參·經筵。
巳時,太白見於未地。
大殿·中殿·世子宮,議藥廳·政院·玉堂·二品以上·六曹·大司諫問安。答曰,知道。嬪宮,議藥廳·政院·玉堂問安。答曰,知道。
議藥廳啓曰,嚴風徹夜,寒威栗烈。伏未審夜來,聖體調攝,若何?水刺厭進之症,其已差減,而咳嗽益勝,眩氣不復發作乎?中宮殿症候,昨伏聞柳瑺夕入診後所傳之言,面部顆粒,幾盡貫濃云,夜間益得充滿光潤,而寢睡亦如何?脹濃之際,調護最難,臣等慶祝之中,憂慮亦深,保元湯一貼,今日又當煎入矣。王世子·嬪宮,累日侍藥之中,値此極寒,氣候何如?敢此問安。答曰,知道。水刺厭進,姑無加勝,咳嗽日益差減,眩氣不復發作,內殿寢睡,比昨差勝,症候當言于醫官,世子·嬪宮,氣候平穩矣。
再啓曰,卽伏聞柳瑺朝入診後所傳之言,中宮殿症候,顆粒貫濃,漸就回漿,而夜中頗覺口乾,朝來微有惡心而旋止,此是胃中有熱之致,保元湯姑爲停止,月經小許,調牛黃膏二丸,進服爲宜云,諸醫之議亦皆如此,今日保元湯不爲煎入之意,敢啓。答曰,知道。
大殿·中殿·世子宮,議藥廳晝問安。答曰,知道。
大殿·中殿·世子宮,議藥廳·政院·玉堂·二品以上·六曹·大司諫夕問安。答曰,知道。
嬪宮,議藥廳·政院·玉堂夕問安。答曰,知道。
京畿監司書目,利川呈,以判府事李畬上疏上送事。啓。答曰,省疏具悉卿懇。有疾遲滯,別無所傷,卿其安心,勿待罪事。仍傳曰,遣史官傳諭。
上在慶德宮。停常參·經筵。
巳時,太白見於未地。夜自一更至四更,月暈。
大殿,政院·玉堂·二品以上·六曹·大司諫問安。答曰,知道。
中殿·世子宮,議藥廳·政院·玉堂·二品以上·六曹·大司諫問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,日寒轉甚。伏未審夜來,聖體調攝,若何?咳嗽益愈,而眩氣不作,水刺厭進,亦復加勝乎?前劑入湯劑,當盡於昨日,臣等久未瞻望玉色,今日與諸御醫,入診聖候,議定繼進之藥宜當,中宮殿症候,昨伏聞柳瑺夕入診後所傳之言,面部顆粒,幾盡回漿,而冷藥進服之後,口乾亦減云,夜間其有收靨之勢,而寢睡亦如何?臣等不勝憂慮,敢此問安,竝爲仰稟。答曰,知道。咳嗽益減,眩氣不作,水刺之進,與昨一樣,勿爲入診,湯劑姑停數日爲宜,內殿寢睡差安,症候當言于醫官矣。
記事官李萬維書啓,臣承命馳往于尼山酉峯村判府事尹拯所住處,傳宣聖批,則以爲,臣老而不死,受恩罔極,僭冒匪〈據〉,一向因循,慙恩畏義,莫知所處,冒死呼籲,冀蒙鐫削,聖慈優容,恩批又降,不惟不賜罪斥,又申以眷顧招徠之旨,祗承隕越,又不勝惶恐感泣之至。臣孤恩負國,死有餘罪,一縷殘喘,朝暮就木,尙冒官銜,斷無是理,連章乞免,猥瀆爲罪,悶默蹙伏,解遞無期,臣誠俯仰跼蹐,置身無地。螻蟻微衷,只在前疏,惟望聖慈,天地父母,終賜哀怜,收還爵秩,俾守賤分以死,日夜祈祝,惟此而已。伏地戰慄,不知所喩云矣。敢啓。傳曰,知道。
假注書金器之出使,代尹錫來。
議藥廳再啓曰,卽伏聞柳瑺朝入診後所傳之言,中宮殿症候,面部浮氣,比昨稍減,顆粒之回漿者,間或有收斂作痂之漸,又伏聞慶恩府院君所傳之言,今日神氣酬酢,差勝於昨日以前云,柳瑺及諸醫,皆以爲卽今症候,一向平順,湯劑不必連用,或有口乾時,月經小許,調牛黃膏,依前進服,宜當云矣。敢啓。答曰,知道。
大殿·中殿·世子宮·嬪宮,議藥廳晝問安。答曰,知道。
東氷庫別提李師中,奉常參奉徐鳳翼,藏氷後入來。
大殿·中殿·世子宮,議藥廳·政院·玉堂·二品以上·六曹·大司諫夕問安。答曰,知道。嬪宮,議藥廳·政院·玉堂夕問安。答曰,知道。
上在慶德宮。停常參·經筵。
夜一更,月暈。
大殿,政院·玉堂·二品以上·六曹·大司諫問安。答曰,知道。
中殿·世子宮,議藥廳·政院·玉堂·二品以上·六曹·大司諫問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體調攝若何?咳嗽眩氣,漸益差減,而水刺之進,亦復加勝乎?中宮殿症候,昨日回漿處,漸就收靨,夜間寢睡,一向安穩,而口乾之候,亦得減歇乎?臣等不勝憂慮,敢此問安。答曰,知道。咳嗽·眩氣,漸益差減,水刺之進,別無加勝,內殿症候,回漿處,漸就收靨,寢睡安穩,口乾之候,不至大段矣。再啓曰,卽伏聞柳瑺朝入診後所傳之言,中宮殿症候,今日乃收靨初日,而面部浮氣,幾盡消減,顆粒收靨,幾至三分之一,甘露回天飮,此時正宜進用云,諸醫之議,亦皆如此,此藥劑入之意,敢啓。答曰,知道。
大殿·中殿·世子宮·嬪宮,議藥廳晝問安。答曰,知道。
慶尙監司書目,大丘判官李世會,以身病受由上京,久不還任,不得已罷黜事。
大殿·中殿·世子宮,議藥廳·政院·玉堂·二品以上·六曹·大司諫夕問安。答曰,知道。
嬪宮,議藥廳·政院·玉堂夕問安。答曰,知道。
上在慶德宮。停常參·經筵。
下直,朔州府使李岐,德源府使李徵休,順川郡守申翊夏,泰仁縣監李濂,牙山縣監趙海壽,省峴察訪朴來泰。
大殿,政院·玉堂·二品以上·六曹·大司諫問安。答曰,知道。
中殿·世子宮,議藥廳·政院·玉堂·二品以上·六曹·大司諫問安。答曰,知道。嬪宮,議藥廳·政院·玉堂問安。答曰,知道。
議藥廳啓曰,雪後陰寒。伏未審夜來,聖體調攝若何?水刺之進,漸益差勝,而咳嗽眩氣,其已快愈乎?中宮殿症候,面部收靨,今已過半,而夜間寢睡,一向安穩乎?臣等不勝憂慮,敢此問安。答曰,知道。水刺之進,姑無加勝之勢,咳嗽眩氣,猶未快愈,內殿症候,面部收靨過半,而寢睡安穩矣。
假注書金器之書啓,臣承命馳往于廣州慶安驛村判府事李畬所住處,傳宣聖批,則以爲,臣於再昨,在利川府,封疏拜進,少歇病喘,寸寸前進,來到廣州慶安驛村,伏承史官傳宣聖批,敎以有疾遲滯,別無所傷,令臣安心勿待罪,臣於昏仆中,跪奉綸音,但有九頓感泣而已。雖幸伏聞坤殿症候平順,臣子煎迫之情,豈容暫時稽赴?而臣纔及半程,氣息垂盡,情懸宸極,身滯道路,誠不如無生之爲愈,伏地隕塞,不知所達云矣,敢啓。傳曰,知道。
大殿·中殿·世子宮·嬪宮,議藥廳晝問安。答曰,知道。
政院啓曰,議藥設廳之日,京各司褒貶,勢不得磨勘於限內,而各其司頉稟草記之出納,亦涉煩弊,今番則各其司有故不得磨勘者,皆令勿爲頉稟,待議藥廳罷後,無故各司磨勘,有故各司頉稟,一齊入啓之意,分付諸各司,何如?傳曰,允。
大殿·中殿·世子宮,議藥廳·政院·玉堂·二品以上·六曹·大司諫夕問安。答曰,知道。
嬪宮,議藥廳·政院·玉堂夕問安。答曰,知道。以上朝報
摠戎廳啓曰,本廳三運四哨軍兵,旣已上來逢點,與西營入直再運軍兵,今十五日依例替代入直之意,敢啓。答曰,知道。摠戎廳謄錄
司譯院官員,以都提調·提調意啓曰,本院漢學·淸學偶語訓長,以張遠翼·金澤差定,別爲付料事,曾已定奪於榻前矣。曾於漢人鄭善甲·文可相爲訓長時,兩人各以司直·司果付料矣。今此張遠翼·金澤等,以此遞兒,輪回付料宜當,分付于該曹擧行,何如?傳曰,允。承傳謄錄
上在慶德宮。停常參·經筵。
巳時,太白見於未地。
下直,三水府使張世益。
大殿,政院·玉堂·二品以上·六曹·大司諫問安。答曰,知道。
中殿·世子宮,議藥廳·政院·玉堂·二品以上·六曹·大司諫問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,夜來寒沍倍酷。伏未審聖體調攝,若何?咳嗽眩氣,其已快減,而水刺之進,亦得差勝乎?中宮殿症候,面部顆粒,已盡收靨,而夜間寢睡亦如何?臣等不勝憂慮,敢此問安。答曰,知道。咳嗽猶未快減,眩氣差愈,水刺之進差勝。內殿症候,面部幾盡收靨,寢睡安穩矣。
大殿·中殿·世子宮·嬪宮,議藥廳晝問安。答曰,知道。
全羅左道災傷敬差官趙翼命入來。
謝恩,文學趙翼命。
大殿·中殿·世子宮,議藥廳·政院·玉堂·二品以上·六曹·大司諫夕問安。答曰,知道。嬪宮,議藥廳·政院·玉堂夕問安。答曰,知道。
議藥廳再啓曰,卽伏聞柳瑺入診後所傳之言,中宮殿症候,面部顆粒,已盡收靨,而亦有數處落痂云,臣等不勝區區慶忭之至。卽今調攝之道,惟在於頻進食飮,滋補氣血,湯劑則仍姑停止宜當,諸醫之議,亦皆如此矣,敢啓。答曰,知道。已上朝報
李台佐,以義禁府言啓曰,以江華留守狀啓,刑曹粘目,罪人鄭濂·金英成等,移本府處置事,允下矣。鄭濂·金英成等,時在江華府囚禁中,事關掛書,且有妖惡之言,不可以羅將,循例押來,發遣府都事拿來,何如?傳曰,允。
李台佐,以摠戎廳言啓曰,今十二月十五日習陣日次,而議藥廳方設,不得爲之之意,敢啓。傳曰,知道。燼餘
疊書政院啓曰,議藥設廳之日,京各司褒貶,勢不得磨勘於限內,而各其司頉稟,草記之出納,亦涉煩弊,今番則竝與各其司有故不得磨勘者,皆令勿爲頉稟,待議藥廳罷後,無故各司磨勘,有故各司頉稟,一齊入啓之意,分付諸各司,何如?傳曰,允。摠戎廳謄錄
上在慶德宮。停常參·經筵。
巳時,太白見於未地。
下直,三登縣令李相如,利城縣監吳泰興。
大殿,政院·玉堂·二品以上·六曹·大司諫問安。答曰,知道。
中殿·世子宮,議藥廳·政院·玉堂·二品以上·六曹·大司諫問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,嚴寒不解。伏未審夜來,聖體調攝,若何?咳嗽其已快減,而水刺之進,亦復差勝乎?中宮殿氣候,一向平善,而夜間落痂,已至幾何,寢睡亦復如何?臣等不勝憂慮,敢此問安。答曰,知道。咳嗽幾盡差愈,水刺之進,與昨一樣,內殿氣候平善,而夜間落痂亦多,寢睡安穩矣。再啓曰,卽伏聞醫女所傳之言,中宮殿右眼內外眥,微有赤色云,臣等與柳瑺等諸御醫商議,則皆以爲此時淸涼湯劑,不可輕用,先以五行湯,頻頻熏洗,宜當云,此藥連續煎入之意,敢啓。答曰,知道。
疊書觀象監,今月十四日巳時,太白見於未地。啓。
政院啓曰,開城留守金萬埰,京幾監司朴弼明,平安監司李濟等,或稱身病,或稱情勢難安,今秋冬等褒貶,不爲擧行,李濟·朴弼明辭疏,今方留院,而毋論其情病之如何,莫重殿最,不卽磨勘,殊極未安,竝推考,何如?傳曰,允。
大殿·中殿·世子宮·嬪宮,議藥廳晝問安。答曰,知道。
備邊司啓目,粘連忠淸監司趙道彬上疏云云,今此控辭,專由於實病,其在體下之道,有難强迫,而年力方盛,莅任纔過半年,今不必汲汲許遞,使之調病察任事,分付,何如?啓依允。
大殿·中殿·世子宮,議藥廳·政院·玉堂·二品以上·六曹·大司諫夕問安。答曰,知道。嬪宮,議藥廳·政院·玉堂夕問安。答曰,知道。已上朝報
李台佐啓曰,備邊司郞廳,以大臣意來言,今日賓廳坐起日次,而議藥設廳,不得來會云矣,敢啓。傳曰,知道。
李世最,以兵曹言啓曰,本曹佐郞權熀,以宗廟望祭大祝,罷祭後纔已就直矣。以爲病情猝劇,晷刻之頃,將若不保,恐穢淸禁,不獲已徑出云,雖未詳病勢輕重之果如何,而莫重宿衛之地,擅離直所,事甚未安,推考警責,何如?傳曰,允。
以開城留守今秋冬等褒貶,限內不得爲之,待罪事狀啓。傳于黃一夏曰,勿待罪事,回諭。
上在慶德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,議藥廳·政院·玉堂·二品以上·六曹·大司諫問安。答曰,知道。嬪宮,議藥廳·政院·玉堂問安。答曰,知道。
議藥廳啓曰,寒威轉甚,未審夜來,聖體調攝若何?咳嗽其已差愈乎?水刺之進,久未復常,湯藥停止,亦已多日,今日臣等,不可不與諸醫入診,詳察症候,議定當進之藥矣。中宮殿氣候,一向平善,而面部落痂,今已幾何,寢睡亦如何?亦令醫女,趁早入診,詳察眼眥赤色及痘痕宜當,臣等不勝憂慮,敢此問安,竝此仰稟。答曰,知道。咳嗽差愈,內殿氣候,一向平順,已至落痂,心甚喜幸,寢睡安穩矣。
疊書觀象監,今月十五日巳時,太白見於未地。啓。
政院啓曰,伏見諸道殿最啓本,則忠淸監司趙道彬啓本中,溫陽郡守安世煜,以坐於無文,吏緣爲奸爲目,而置之中考,致勤點下。慶尙監司李宜顯啓本中,仁同府使金德恒,則以威明不足,害頗及民爲目,金山郡守金重禹,則以旣犯禁令,强欲遮掩爲目,此皆純貶題目,而俱置中考。江原監司金致龍啓本中,守令無一人居下,南兵使尹慤,慶尙左水使沈澍,全羅左水使李壽民,黃海監司李㙫啓本中,邊將無一人居下,江華留守閔鎭遠啓本中,邊將亦無一人居下,殊無嚴明殿最之意,竝推考,何如?傳曰,允。
備忘記,醫官柳瑺,爲先超授二階,用表欣喜之意。
備忘記,邦慶非常,詎無曠蕩之典?禁府·刑曹時囚中,除綱常殺人强盜咀呪外,雜犯死罪以下,該房承旨,卽爲馳往,一一放釋,徒配罪人,一倂放送。吏兵曹歲抄,竝爲蕩滌,諸道留獄罪人,一體爲之事,下諭。
西氷庫別提趙廷淹,別檢黃瑞河,藏氷後入來。
大殿·中殿·世子宮·嬪宮,議藥廳晝問安。答曰,知道。
政院啓曰,邦慶非常,禁府·刑曹雜犯死罪以下放釋事,命下矣。癸亥年則洞開獄門,罪囚無所區別,己卯年則雜犯死罪以下放釋,亦如今日傳敎,而贓汚則不入於擧論中,蓋以贓汚爲難赦而然,而今此備忘中,兩銓歲抄,竝爲蕩滌事,下敎矣。歲抄旣已蕩滌,則時推人員,何以爲之?敢稟。傳曰,一體蕩滌。又啓曰,時推竝爲蕩滌事,下敎矣。未承授推考傳旨八十八張,自本院亦爲依例爻周之意,敢啓。傳曰,知道。
藥房啓曰,臣等入診退出後,與金有鉉等諸御醫,反復商議,則皆以爲聖候水刺厭進,由於胃中濕熱用事之致,加味六君子湯,加知母一錢,神麯炒·山梔薑汁炒各七分,連進五貼,宜當云,此藥劑入之意,敢啓。答曰,知道。
大殿·中殿·世子宮,議藥廳·政院·玉堂·二品以上·六曹·大司諫夕問安。答曰,知道。
嬪宮,議藥廳·政院·玉堂夕問安。答曰,知道。
禁府,郭基之拿囚。啓。
吏曹啓曰,吏兵曹歲抄,竝爲蕩滌事,命下矣。其中還上虛錄,居中居下准期不敍,災傷罷黜之類,何以爲之?敢稟。傳曰,竝蕩滌。
備忘記,閔鎭厚負犯不輕,而適當無前大霈,合施寬大之典,放其門黜,仍令該曹,一體蕩滌。已上朝報
李台佐書啓,臣承命馳往義禁府典獄署,禁府罪人中河殺子事也,卞爾札則事係贓汚,竝仍囚,罪人韓命斗·金義萬·鄭道積·李台望·金世遇·郭基之等,依傳敎盡爲放釋。答曰,知道。卞爾札亦爲放送。又書啓,禁府罪人權卨,則似當入於雜犯死罪以下放釋之中,而卨之罪名,旣係非常,不敢輕釋,何以爲之?敢稟。答曰,放送。
李台佐啓曰,忠淸兵使尹淑,守令別薦啓本,過限之後,混入於殿最啓本封中,不識事體,甚矣。推考警責,何如?傳曰,允。
午時,上御會祥殿,藥房入診時,都提調李頤命,提調李彦綱,副提調權尙游,記事官金尙奎·洪禹道·黃懰,醫官金有鉉·柳瑺·丁時梯·崔萬尙·許坫·方震夔入侍。李頤命曰,數日來日氣極寒,寢睡如何?上曰,安穩。又進曰,眩氣咳嗽等症,漸次差勝,不勝欣幸之至,而水刺猶未復常,憂慮當如何,無乃口淡所致耶,抑飽滿而然耶?上曰,當初口味甚淡,故一樣厭進,而比諸今月初間,漸覺差勝,或有虛乏之時,及對水刺終不甘進,數日來口淡尤甚矣。頤命曰,脚患近復如何?上曰,十月以後,則酸疼比秋間頗加,而近來則缺稍勝矣。頤命曰,核處硬等缺上曰,差勝後一樣矣。頤命曰,中宮殿順經痘患,慶幸何言?雖閭巷間,年過二十之後,若得痘患,則不無過慮而缺之地,經此順痘,忭慶當如何?初頭出痘之時,群下憂慮靡極,而畢竟平順如此,宗社之慶,莫大於此矣。上曰,當初出痘時,不無過慮,其後連入順道,今至落痂之境,喜幸曷極?頤命曰,落痂後痘痕,未知如何?上曰,痘痕則紅潤矣。頤命曰,柳瑺所見,亦以爲無欠云矣。上曰,明日再明落痂後,亦欲一番入診矣。頤命曰,令醫官診脈,如何?上曰,依爲之。有鉉入診曰,脈候左三部乍數,尺脈亦似有力矣。瑺曰,脈候左三部乍數,而右脈則如常矣。時梯·萬尙以下諸醫所達,亦無異同。頤命曰,醫官以脈候別無執症之事,而厭進已久,治痰開胃之劑,不可不商議爲之矣。有鉉曰,脈候比常時不及,此乃濕痰所致,湯藥雖曰苦口,治痰之劑,議入,似好矣。瑺·時梯以下諸醫所達,亦皆一辭。頤命曰,諸醫意見皆如此,退出後當議某藥以入矣。上曰,依爲之。頤命曰,臘劑中至寶丹與淸心丸,大同少異,故中間陳達停進矣。伏聞故相臣南九萬,少有眩氣,爲暗行御史時,或爲發作於路中,則輒服此藥,而收效云,故今番臘劑時,亦劑一劑,自上眩氣,雖或差愈,隨其欲發之時,進御,似好,故敢達。上曰,依爲之。頤命曰,此藥例於人蔘茶調缺人蔘,亦當入之矣。上曰,依爲之。頤命曰,犯元膏云云,語未卒。上曰,前已陳達,故聞之矣。頤命曰,東平尉鄭載崙,得來其方文,而人或有服之,收效者甚多,金錫衍妻宿病甚痼,而自服此藥之後,頗得開胃善飯云,卽今上候厭進之症,最爲悶慮,如或因此開胃,則可幸矣。小臣亦試嘗其味,頗甘烈矣。上曰,味好則劑入,可也。
都提調李頤命啓,良役變通事,申命廟堂已久,而節目已成,時任大臣引入,近方修整公事,出入時當爲入啓,臣亦得見其搜括冒漏,極其詳備,庶可査出,以充逃故之代,而其實效之有無,亦未可必,第臣意則朝家不顧騷擾之端,有此變通,專爲除去隣族之弊,則一邊使之充補其闕,一邊侵督逃故之隣族,殊無爲民變通之意,且新春已迫,宜示垂恤之德意,辛卯以上逃故未代定,而侵及隣族者,各別明査,特令蕩減其身布,實爲曠蕩之恩,故臣在藥廳,與大臣以此酬酢,則亦以爲然,待其節目入啓之時,不必擧行條件分付,自上特下備忘,使之明査蕩減,亦使被搜之民,知朝廷本意,在於爲民救弊,則庶可無怨矣。上曰,所達誠是,當依此爲之。副提調權尙游曰,物故者,雖未及成出立案,若令行査,明知物故之眞的,則其身布之侵徵隣族者,無論久近,一倂蕩減固宜,而至於逃亡,則率多詐冒,或有自備身布,而以族屬之名,替納於官家,以爲限後頉免之計,朝家之一行缺頤命曰,如權尙游之議,間或有之,而設或奸民詐逃,姑使隣族應役,以待十年之限,計其類不過十之一二。今欲示朝家德意,則當一倂蕩減,區別太似壅腫矣。尙游曰,未准限逃亡身布,若令一倂蕩減,雖昨今年逃亡者,皆在蕩減之中,想其數必不少矣。此類身布,旣令蕩減,則其身亦依闕額例,不可不盡爲代定,閑丁之難得,有甚於前,此爲可慮矣。頤命曰,朝家方作節目,使之搜括者,正爲此等補闕,目前則似無閑丁不足之慮矣。尙游曰,海西軍額,比他道則差少,而見本道監司狀啓,卽今有公文逃故之應爲頉役,而未能代定者,不翅夥然,今若總計諸道逃亡者,而無論准限與否,盡欲代定,其數當復如何?廟堂所修正節目中,搜括閑丁之方,雖云詳備,以此塡補於諸道許多闕額,則恐終有不足之患,而增其騷擾之端矣。無已則頃者,因湖西巡撫使李晩成書啓,廟堂覆啓中,本道奴婢過五年以上,許減二年身貢,軍兵過五年以上,許減三年番布,湖西旣下此令,則他道不宜異同,今此諸路軍兵逃亡未准限者,依湖西例,限年減布,姑勿代定,而逃亡奴婢身貢之徵於隣族者,亦與軍兵,一體蠲減,則未知如何?湖西奴婢身貢,減二年,軍兵番布,減三年,此稍不齊整矣。提調李彦綱曰,大臣所達,欲救目前隣族之弊,意非不好,而第其所謂逃亡者,未必盡是眞逃,今若不計年數之久近,一倂蕩減其身布,則殊無十年定限之本意,事係變通,不厭熟講,令廟堂從長稟啓,而後自上二字缺處分,似宜矣。頤命曰,此乃不常有一行缺少有見欺於民,何害之有?不計缺明査蕩滌,宜矣。上曰,大臣所達固好,而提調及副提調之言,亦有意見,令廟堂商確稟處,可也。出擧條又所啓,摠戎使金重器,北漢城役時,初有助營倉庫之命,故請斫獅子頂松木,其後已斫伐若干株云,今則摠戎廳當築中城,倉庫之役,不可復當,其所斫材木,移送禁衛營,使之補用於城樓城廊之役,聞所斫些少云,許令禁營,加斫於其近處,何如?上曰,依爲之。出擧條上曰,朝者備忘中,强盜則不爲擧論,而第其中或不無良民之橫罹者,前啓覆時,刑曹以此有所陳達矣。今玆曠蕩之典,有異常赦,京外罪囚之以强盜爲名者,毋論其已取服未取服,外方則道臣親自査考文案,如或有良民之混入者,論列啓聞,京中則刑官詳覈稟處,俾無橫罹之冤,可也。提調李彦綱曰,上敎至當矣。以强盜爲名者,其中亦豈無橫罹之人乎?刑曹所囚,則當依聖敎稟裁,而外方則當依分付各道監司,使之詳査啓聞矣。上曰,依爲之。出擧條提調李彦綱所啓,殺獄罪名至重,故雖當曠蕩之日,亦不敢有所輕議,而其中或不無獄情難明,證左不備,滯囚至於多年者,如此之類,似當有稟旨酌處之道,故惶恐敢達。副提調權尙游曰,殺獄中,或有當初檢驗時及同推時,不能詳細盤問,文案疏漏,淹滯多年,因成疑獄,雖欲追後明覈,證左不備,如此之類,旣不入於啓覆之中,故敢達。缺今當大霈之日,令道臣別爲啓稟,何如?都提調李頤命曰,宜令監司,別定査官,明査啓稟矣。上曰,殺獄如此之類,令道臣詳考文案,啓聞稟處,可也。彦綱曰,小臣昨今年來,連忝刑官,罪人文案,幾盡考閱,不無一二罪囚之事係殺人,而法例難於成獄者,欲一陳稟而未果矣。罪人柳東彬·柳繼範,俱以殺獄,被囚經年,而獄情涉於難明,蓋東彬之獄,本無看證,以文案觀之,則在逃人玉先,似是正犯,跟捕未易,獄事之收殺無期,繼範則常時所行無狀,隣里上下,皆以狂童目之,婢夫池順立杖殺之狀,發於洞任之手本,元無屍親告狀之事,本曹推問之時,繼範極口稱冤,而當初手本之洞任,旋卽逃走,多般窺捕,終未捉得,順立之兄成逸,又從以爲繼範發明,其言雖不可取信,而此外無他看證,推覈路絶,滯囚已至三年,當此無前曠蕩之日,似當有參酌裁處之道。東彬則疏釋,繼範則減死定配,恐不害於惟輕之典,下詢大臣而處之,何如?上曰,此言何如?都提調李頤命曰,小臣未詳事之顚末,固非倉卒間所可仰達,而旣無屍親證左,有難成獄,則稟處之外,無他道理矣。上曰,囚徒中,以殺人被囚者甚多,而其中亦必有不可成獄者,卿宜詳考其文案,稟處,可也。出擧條遂以次退出。
上在慶德宮。停常參·經筵。
大殿,政院·玉堂·二品以上·六曹·大司諫問安。答曰,知道。
中殿·世子宮,議藥廳·政院·玉堂·二品以上·六曹·大司諫問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,伏未審夜來,聖體調攝若何?昨入湯劑,其已進服,而水刺之進,亦得差勝乎?中宮殿氣候,日漸蘇安,而面部已盡落痂,夜間寢睡,亦安寧乎?臣等憂慮未弛,敢此問安。答曰,知道。湯劑進御,而水刺之進,別無加勝,內殿氣候,猶未蘇安,面部已盡落痂,寢睡安穩,自今日罷議藥廳,宜矣。
疊書。觀象監,今月十六日巳時,太白見於未地。夜三更,月暈。四更,月食。啓。
左副承旨李台佐書啓,臣承命馳往于義禁府典獄署,禁府罪人中河則殺子事也。卞爾札則事係贓汚,竝仍囚,罪人韓命斗·金義萬·鄭道積·李台望·金世遇·郭基之等,依傳敎,盡爲放釋。傳曰,知道。卞爾札亦爲放送,禁府罪人權卨,則似當入於雜犯死罪以下放釋之中,而卨之罪名,旣係非常,何以爲之?敢稟。傳曰,放送。典獄罪人中,殺獄罪人竝干證四十七名,咀呪罪人三名,綱常罪人四名,强盜罪人六名等,仍囚,其餘罪人徐致中·金世明·林天日·金英立·兪次江·金聲發·金加八里·陰世晩·全昌五男·鄭周咸·李永伯·申善述·李雄伊·張山伊·金廷三·張貴日·柳京枝·南命吉·朴萬俊·呂友公·金萬秋·金世贊·秋男·同叱伊·致云·吳尙浩·金廷漢·鄭世達·李廷善等三十名,則罪名不至大段,依傳敎,盡爲放送,拘留罪人,則卽爲放送事,分付各該司。傳曰,知道。刑曹罪人中黃順中,則變着女服妖惡事也。義州刑吏金自廷,監考月延,鎖匠卜立,則以和應金昌奎,換囚代奴,任意故縱事也。李世機·張守發·洪夏源,則御寶僞造事也。金承壽瑞山鹽稅銀偸食事也。司僕書吏李枝華,理馬金龍,養馬金於叱同,使令尹靑山,點馬時受賂事也。原州罪人辛弘俊,則量田監官等登山放砲時,隨往訴冤事也。右人等俱係雜犯死罪,似當入於放釋之中,而罪名不輕,不敢輕釋,何以爲之?敢稟。傳曰,黃順中等十三名,竝放送。
議藥廳口傳啓曰,伏承批答,有議藥廳罷之命,廳號則當依聖敎罷之,而卽今中宮殿氣候,猶未復常,玉體未盡落痂,設或有議藥煎藥之事,臣等不可遠退本院,仍留直宿于此處之意,敢啓。答曰,依爲之。
判府事崔錫鼎上疏。大槪,坤殿症候,已臻康復,慶忭曷喩?罪衅蹤迹,不敢進詣闕下,只得來伏城外,伏聞議藥已罷,今將還歸鄕寓,而向來聖候未寧,久未復常,曾不得一參候班,前後曠禮之罪,無以自解。伏乞聖明,亟削職名,仍勘臣罪,俾安愚分。且祿牌不敢留置,輒還于該曹,第增惶恐事。入啓。答曰,省疏具悉卿懇。日者聞卿進到城外,良用欣慰,旋又留疏決歸,心甚缺然,無以爲喩,卿其安心勿辭,亦勿待罪,須速入來,以副予望。仍傳曰,遣史官傳諭。
大殿·中殿·世子宮·嬪宮,藥房·政院·玉堂夕問安。答曰,知道。
禮曹啓曰,今玆中宮殿痘疹之候,有非尋常疾患之比,而遄臻平復,此實有國以來罕有之慶也。臣民欣祝之心,固不可勝言,而仰惟祖宗在天之靈,亦必悅豫於冥冥之中,太廟虔告,臣僚稱賀之擧,不容小緩,而若行告廟陳賀,則亦當頒敎八方,以示同慶之意,此等禮節,竝擇日擧行,何如?傳曰,允。
藥房啓曰,卽伏聞中宮殿入診醫女所傳之言,脈度微似浮洪,自昨間有頭疼膈煩之候,左右眼眥,微赤且癢,且伏聞柳瑺所傳之言,面部痘痕,則紅潤無欠云,臣等與柳瑺等諸御醫,反復商議則皆以爲,痘後餘熱,猶未盡祛,致有此等症候加減,涼膈散加柴胡·麥門冬各一錢,枳殼·黃連酒炒各七分,連進三貼,宜當云,此藥煎入之意,敢啓。答曰,知道。
吏曹口傳政事,檢閱二單朴弼夢·金在魯。
禮曹啓曰,中宮殿平復告廟頒敎陳賀事,允下矣。告廟吉日,令日官推擇,則今十二月二十五日爲吉云,同日曉頭,依前例遣大臣,宗廟·永寧殿·社稷,先行告祭後,同日午時頒敎,王世子率百官進箋陳賀,中宮殿一體進箋陳賀事,知委擧行,而自上方在靜攝之中,節目以權停例磨鍊乎?敢稟。傳曰,依啓。以親臨磨鍊,可也。
檢閱朴弼夢牌不進,依承傳罷職。以上朝報
疊書。備忘記,閔鎭厚負犯不輕,而適當無前大霈,合施寬大之典,放其門黜,因令該曹一體蕩滌。
禁府啓曰,徒配罪人一體放送事,命下矣。取考本府徒流案,則各道徒配罪人摠數十八人,依傳敎放送之意,分付各道,何如?傳曰,允。禁府
疊書。傳曰,醫官柳瑺,爲先超授二階,用表欣喜之意。吏曹謄錄
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝若何?水刺之進,其已差勝乎?中宮殿湯劑進服之後,頭疼膈煩及眼眥赤癢等症,其有差減之效,而夜間寢睡,一向安穩乎?臣等不任憂慮,敢此問安。答曰,知道。水刺之進差勝,內殿頭疼等症,姑無顯然差減之效,寢睡安穩矣。
謝恩,檢閱金在魯。
全羅監司書目,淳昌郡守林薰,今月初六日身死事。
臨陽君桓上疏。大槪,敢陳崩迫之懇,乞遞謝使之任,以卒天地生成之澤事。入啓。答曰,省疏具悉。卿之情理,固宜矜念,謝使之任,許遞焉。
忠淸監司書目,淸風呈,以大司憲權尙夏病重上去不得事。啓。傳曰,卿其須體虛佇之誠,毋執撝謙,安心就途,以副予意事回諭。又書目,扶餘縣監尹濂,今月十二日身死事。
編修官洪慶先書啓,臣承命馳往于興仁門外城底村舍判府事崔錫鼎所住處,傳宣聖批則以爲,臣旣有前後闕禮之罪,敢以一疏,仰請嚴誅,不意特遣史官,來宣批旨,不惟不加之罪。乃諭以須速入來,奉讀數四,兢感冞切,念臣宿衅至深,情實未白,不敢以恒人自處,屛伏郊畿,累逋召旨,區區踪地,竊想天鑑,已下燭矣。玆蒙優異之恩,亦未克趨造承命,惟有退守寓次,抱罪省愆而已。咫尺脩門,末由徑進,瞻望宸極,祗增隕越,涕泣陳辭,不知所措云矣。敢啓。傳曰,知道。
京畿監司書目,高陽呈,以副應敎李晩堅辭職上疏上送事。啓。答曰,省疏具悉。爾其勿辭,從速上來察職。
右副承旨鄭來祥辭職上疏。入啓。答曰,省疏具悉。爾其勿辭,調理察職。
吏曹判書李墪辭職上疏。入啓。答曰,省疏具悉。卿其勿辭,宜速行公。
大殿·中宮·世子宮·嬪宮,藥房·政院·玉堂夕問安。答曰,知道。
平安監司書目,控籲未准,情病益急,敢申疾痛之呼,冀蒙矜許之恩事,上疏上送事。啓。答曰,省疏具悉。宰臣疏語,不必深嫌,而撕捱至此,殊涉太過,卿其勿辭,從速察職。
京畿監司書目,臣於備局覆啓關文,有不敢抗顔苟冒者,辭職上疏上送事。啓。答曰,省疏具悉。卿勿過辭,從速察職。
忠勳府啓曰,連歲凶荒之餘,本府稅入大縮,凡事不成貌樣,而都事申聖夏盡心職事,多有修擧之效,且管忠翊衛査正,未及完畢,而今月初五日政,除授陜川郡守,前頭蘇殘之責,査正之事,俱不可付諸生手,新除授陜川郡守申聖夏改差,本府都事仍任,何如?傳曰,允。
吏曹啓曰,守令有闕,政事,取稟。傳曰,明日爲之。
副修撰權世恒上疏。大槪,臣卽見鄕信,母病危篤,至情所在,煎灼罔措,當此議藥甫罷,候班未輟之日,義不敢言私,而急於歸護,不得不冒死呼籲,乞賜遞免,許令及時往省,獲伸人子至情,仍治臣徑還之罪,以肅朝綱事。入啓。答曰,省疏具悉。爾其勿辭,往省焉。
禁府,鄭濂·金英成拿囚。啓。已上朝報
李台佐啓曰,大司憲權尙夏,掌令申慶濟在外,執義李縡未肅拜呈辭,掌令洪萬寧,持平鄭楷·金啓煥呈辭,今日以監察茶時之意,敢啓。傳曰,知道。
黃一夏,以禮曹言啓曰,來壬辰年正朝,大殿·中宮殿陳賀時,王世子致詞陳賀等節目,依例磨鍊乎?敢稟。傳曰,權停。
疊書黃一夏以忠勳府言啓曰,連歲凶荒之餘,本府稅入大縮,凡事不成貌樣,而都事申聖夏,盡心職事,多有修擧之效,且管忠翊衛査正,未及完畢,而今月初五日政,除授陜川郡守,前頭蘇殘之責,査正之事,俱不可付諸生手,新除陜川郡守申聖夏改差,本府都事仍任,何如?傳曰,允。
又以禮曹言啓曰,中宮殿痘候平復,告廟陳賀等事,旣已啓下矣。自前國有大慶,則例有諸道方物物膳封進之規,今亦依前例,大殿·中宮·世子宮方物物膳,一依冬至所封數,當爲封進,而陳賀之日,勢未及封進,亦依近例,隨後封進之意,分付諸道及開城府,何如?傳曰,允。
李台佐,以兵曹言啓曰,卽者行判中樞府事崔錫鼎,祿牌還送本曹,係是大臣祿牌,何以爲之?敢稟。傳曰,旣已下鄕,祿牌別無更傳之事矣。
李台佐,以兵曹言啓曰,昨日夕時,本曹結束色書吏來言,武藝別監朴俊齡,被酒肆惡,拔劍作挐於差備近處云,闕中至嚴之地,使酒拔劍,事極駭惋,卽令囚禁,而不可不另加重究,以懲日後,令攸司從重科罪,何如?傳曰,允。
李台佐啓曰,諸道徒配罪人到配啓本十四度及全羅道敗船沙格推覈狀啓三度及卞爾札更査啓本一度,竝留院矣。爾札旣已蒙放,其他徒配及沙格等,皆當入於因赦蒙宥之中,此等狀聞,今不必煩弊出納,竝皆還下送各其道之意,敢啓。傳曰,知道。
李世最,以刑曹言啓曰,備忘記內,邦慶非常,詎無曠蕩之典,禁府·刑曹時囚中,除綱常贓汚殺人强盜咀呪外,雜犯死罪以下,該承旨卽爲馳往,一一放釋,徒配罪人一倂放送。吏兵曹歲抄,竝爲蕩滌,諸道留獄罪人,一體爲之事,命下之後,已自政院,下諭諸道,而本曹所管徒配罪人中,或有到配,而未及啓聞者,亦爲一體放釋事,發關分付于八道及開城府·江華府·濟州牧之意,敢啓。傳曰,知道。
臨陽君桓疏,伏以臣以璿源錄奉安南下中路,伏聞有謝恩正使之命,臣驚惶煎迫,不省所措也。疾痛呼父母缺臣罔涯之私,非特疾痛而已,則安以缺天地父母之前也。臣本無似,濫荷天地罔極之恩,顧此富貴隆崇,榮輝已極,臣居常感泣,思所以圖報聖恩,殞首粉骨,猶不足以酬其萬一也。臣之前後猥膺專對之命者,凡四度矣。顧臣陋拙,誠辱君命,而僨國事,輒自黽勉奉承,不復控免者,惟有筋力奔走,不擇夷險,爲可以少報涓埃耳。今臣私情崩迫,有異於前,臣母今年六十有八歲,數年以來,連遭慘喪,哀傷之極,氣血頓衰,寢食太減,一月之內,寧日無多,臣以單身,又失獨子,母子二人,相依爲命,雖數日禁直,百里省墓,顧念家中,將護無人,臣或竟夜不寐,臣母亦愴悢傷情,無以爲懷,臣每念夕照如飛,驚顧彷徨,孤危疾病,凜凜有朝暮之憂,誠不忍一日離側。兩南奉安之行,不敢以私情辭免,旬月道路,方寸已亂,況此萬里半年之外,其可忍而遠離,以重傷母心乎?頃年宗臣,有差使价者,以親老獨身,陳情乞免,得蒙矜許,凡爲人子者,莫不欽頌聖德,感祝不已。日月之明,容光必照,則慈覆之恩,宜獨無靳於微臣一人也。臣聞命以來,五情如潰,中夜捫壁,擬卽封章,仰叫九閽,而回程之初,伏聞坤殿玉體未寧,至設議藥之廳,臣蒼黃疾馳,晝夜兼行,復命屢日,而當擧國憂惶之時,不敢陳私,泯默至此矣。今則宗社垂佑,百神奏慶,坤聖違豫之候,已臻康福之域,凡在含生之類,莫不欣躍鼓舞,臣忝居休戚,尤不勝慶忭之忱,而目今使事急迫,若不及時變通,則臣罪尤萬萬矣。玆不避鈇鉞之誅,仰瀆宸嚴之下,伏乞聖慈,諒臣危迫之懇,褫臣謝使之任,俾臣母子,得以相保,以終覆載生成之澤,不勝幸甚。臣無任瞻天涕泣激切屛營之至。批答見上
吏曹判書臣李墪疏,伏以臣於銓地,累入而累敗,本不當冒出而當之,而適値聖候,違豫浹月,不敢以私義晏然,玆不得不黽勉出肅,而旣出之後,則本曹參議之窠,當卽差出,而缺二字物議則多,以爲近來政曹之望,只以望次備擬,雖有缺五字不得擬,非舊例也云,臣取考本曹缺仍循望次之規,或以新望而上之,或以舊望而上之,舊望皆用新擬,久遠雖不可考,自先朝以後,大抵缺昭在,可考而知也。臣故以一時所儲望及前擬之人備擬,缺非有所取舍輕重於其間也。蓋欲循公議,而用舊例,庶幾缺仰裨聖朝公明之政,而今見參議臣柳鳳輝疏本,則至有放倒政例,至於如此等語,臣不勝瞿然之至。其所自引之辭,雖出於只習聞於近套,未諳悉於舊例,而其所爲言如此,則臣之不敢安,甚矣。欲望聖明,俯察流來之政例,本自如此,且臣於校理吳命恒之疏批,令該曹稟處之命,尤有所不安者,臣之初出,下吏來告,朴正郞以宣敎事南下也。招渠言,吾欲陞待判書出仕後,汝以此意,告課施行云,臣只聽瑩而已。厥後朴鳳齡之還朝也,又招缺前言,而意尤勤云,蓋郞官之陞,必參政請陞,例也。間或缺參政而陞者,亦非一二,且聞朴鳳齡,諉以情勢,斷無來政席之勢云,故臣敢循例陞之矣。今者儒臣,以驟陞請寢,無論前例之如何?公議旣如此,則臣之率爾許陞之失,著矣。臣旣誤許陞,而又當此稟處,揆諸事體,實無是理。伏乞聖慈,俯諒臣篤癃難堪重任之狀,仍治臣前後處事妄作之罪,亟命遞斥臣職,以謝人言,以安私分,千萬幸甚。批答見上
京畿觀察使臣朴弼明疏,伏以臣之庸愚疏闇,本無寸長,而猥荷殊寵,獲叨畿藩,常恐孤恩負職,以速大戾,夙宵憂懍,若隕淵谷。迺者得見備局覆啓關文,則以本道初不付種之過多,至請發遣該曹郞摘奸,臣於此,誠不勝誡悚慙恧之至。今年穡事,雖曰稍稔,春夏之交,雨暘愆期,田疇之間,乾濕不適,節候漸晩,種糧又乏,自多未及播種,仍而陳廢者,此固事勢之必至,而筵臣之所以目見其災荒,請給三邑之災者也。三邑如此,則其他列邑之同然,亦可推知,而年分垂畢之時,始有精覈啓聞之命,臣以爲此等災結,虛實易淆,辨別不難,加意嚴勅,累次還退,畢竟狀聞摠數合八百餘結缺二行臣誠愚昧,莫知所以致此也。臣雖不肖,亦粗知田政之至嚴,其於災實磨勘之際,固當十分詳審,寧苛無寬,庶免實結之比舊大縮,而至於此災,初不許給則已,聖上旣已深軫民隱,許臣以覈實啓聞,則以二十九邑之田,有此六百餘結之災,何至大段過濫,而臣亦何利於己,必欲不分虛實,公然劃給,以自速欺負之誅哉?本道覈啓之後,反有該郞摘奸之擧,事未前聞,有異常例,不但臣之尸職。慢上之罪,因此益彰,國體之壞損,實由臣始,臣雖萬被誅戮,其何以贖此哉?朝家苟欲更加明覈,則惟有亟行譴黜,改命他人,而顧復强委之於僨事之身,臣恐此擧,終無所益,而反爲苟簡之歸也。朝令之下,雖不得不知列邑,而勘報該曹,以待郞官之改覈,揆以事面,斷無是理。只此一事,亦足爲臣不可冒居之端,而緣臣無狀,初不能見信於廟堂,當此積雪被野,歲除不遠之日,又復計較垂勘,而災結更卽已檢而民田,上貽聖朝失信之譏,下增窮民缺望之歎,此莫非臣之罪也。其何可一刻抗顔於按察之地,以益其罪戾乎?玆不得不陳章仰瀆於藥廳方設中外憂惶之日,臣尤死罪。伏乞聖明,俯賜諒察,亟命鐫削臣職,仍勘臣罪,以存國體,以安私分,不勝幸甚。批答見上
平安道觀察使臣李濟疏,伏以臣之所被罪名,出而愈新,情地去而愈蹙,不得不冒昧控籲,冀蒙鐫解,而乃伏承恩批靳許,辭旨過隆,臣不勝惶悚蹙惕,靡所容措。繼伏見宰臣再疏,所以見詆,又加一節,臣不欲更事呶呶,而其間誠有不能無惑於心者焉,夫吏不奉法,督過之辭也,不可不論,請罪之語也。身處藩地,遭此重論,其在廉義事體,不可晏然默然,則擧實請譴,其可已乎?至於筵說關文之追提,皆臣自省愆殃,不勝愧悔之意。亦以明已試積僨,不可任使之實狀,而已於秋間初疏,引咎爲罪,今因其累斥而又申之,乃以何其遲待爲言?有若臣缺區別,至於承允之事,當初缺一行今不必追論,臣之冒沒行公,在於十月缺及承允啓聞之事,不得不待於齎咨回還,而後諸缺之時,同月二十三日齎咨回過臣營,二十七日臣卽枚擧狀聞,又以最後爲責,顧此二款,亦被論詆,無亦近於捃摭耶?且臣見叨之任,本不勝鵜翼之媿,而今以臣之乞免,爲其引屛之端,臣於此一倍踧踖,尤何敢一日安於位哉?念今臣釁尤旣積,疾病且痼,宿患消中之外,近添寒疾,浹旬沈淹,以致衆症之交劇,眞元之大脫,痰火挾發,眩瞀不省,卽今形症,實有朝夕不保之憂。雖靡難安之端,決無自力之望,及今解務尋醫,或可免生來死歸之歎,況臺章請罷於前,宰疏議罪於後,言其情勢,豈有一分仍冒之理哉?今若不卽蒙矜允,又復如前撕捱,則職事曠廢,道務委積,秋冬殿最期限日迫,而亦無封進之勢,其於本路,誠非細憂。臣急於自處,竝與情病,而煩縷至此,有犯於無辨之戒,瀆撓之罪,此又臣之罪也。伏乞日月之明,俯察疾痛之呼,特諒必遞之義,亟罷臣職,仍治臣罪,以延危喘,以安私分,臣不勝瞻望雲天,戰兢祈懇之至。批答見上
副應敎臣李晩堅疏,伏以臣疾病沈痼,情勢危蹙,犯科坐罷,蓋安私分,杜門省愆,分作明時之棄物,乃於千萬夢想之外,恩敍特降,除旨遠辱,榮光所被,蓬蓽動色。自惟釁累賤臣,何以得此?以首頓地,感涕交頤,臣之頃者一疏,不過略採輿人之誦,竊附無隱之義,上而不槪於聖心,下而重觸時諱,衆怒群詬,拳踢交加,倘非聖明之寬貰,幾乎不免於虀粉矣。惟彼許多反詈之言,無非窘迫,臣不欲一一追辨,更惹藤葛,而第前後聖敎,極其嚴截,臣誠惶駭震惕,求死不得。噫,朝著不靖,論議多歧,今日廷臣,鮮能得免於色目,而若其言議之際,自有公私之別,苟殿下虛心察理,公聽竝觀,則黑白姸媸,自莫逃於淵鑑之下,而今乃不問言議之曲直,惟視色目之同異,事關當路,則扶之太偏,言出異己,則疑之太過,惟知攻斥之爲伐異,而不知庇護之爲黨同,故彼蔑公護黨者,無所顧憚,凡於本事之是非,欲辨而無辭,則輒皆歸人言於黨論,以爲遍攔之計,近來私意之日勝,公法之日廢,職由於斯。臣恐若此不已,則國家刑政之乖件,雖有大於臣向所陳者,糾正之言,無由至於殿下之前,此臣之所慨然者也。臣雖萬萬無狀,平日所自勉者,未嘗缺以補我聖上蕩平之治,而一言缺一行此莫非臣樹立素汚,誠信未浮之致,缺尙誰怨尤?爲人臣負此罪名,流放竄殛,無以贖其萬一,何可彯纓束帶,復趨邇列,以之辱名器而喪廉偶也哉?爲今之道,惟有永謝榮塗,守分畎畝,庶可以少塞前諐。區區此心,自畫有素,至於牀褥危喘,凜凜有朝夕溘盡之勢,而此則有不暇論也。當此兩宮違豫,百僚憂遑之日,亦末由趨進候班,以伸分義,臣罪至此,益無所逃。伏乞聖慈,亟罷臣職,仍命攸司,勘臣辜犯,俾公法伸而私義安,千萬幸甚,臣無任祈懇屛營之至。批答見上已上燼餘
禁府啓曰,江華罪人鄭濂中·金英成等,今已拿來,而不但事關掛書。鄭濂中所供中,多有妖惡之言,自本府循例推問,事體未安,似當有設鞫之擧,何以爲之?敢稟。傳曰,依爲之。禁府
禮曹啓曰,今此親臨受賀時,王世子進箋頭辭,適無謄錄可據之例,未卽擧行,不勝惶恐,今始磨鍊以入之意,敢啓。傳曰,知道。制司日記
上在慶德宮。停常參·經筵。
下直,榮川郡守元命龜。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?水刺之進,日漸加勝乎?中宮殿頭疼膈煩,眼眥赤癢等症,其有差減,而夜間寢睡,亦安寧乎?臣等不勝憂慮,敢此問安。答曰,知道。水刺之進,比昨加勝,內殿頭疼膈煩之候,猶未快減,眼眥赤癢一樣,寢睡安穩矣。
政院啓曰,卽者吏曹郞廳來言,今日爲政事,命下,而判書李墪,參判尹趾仁,參議柳鳳輝,俱以病不來,不得開政云,竝卽牌招開政,何如?傳曰,允。
掌令洪萬寧上疏。大槪,臣之情勢,終始臲卼,決不可仍蹲職次,疏單不得不出入,情悃無路上徹,今始更控血懇,乞蒙鐫遞,以幸公私,兼附區區所懷,以備裁察事。入啓。
正言宋成明初度呈辭。入啓。給由。
京畿監司書目,果川呈,以知事崔奎瑞,辭職上疏上送事。啓。答曰,省疏具悉。卿其勿辭,亦勿待罪。
慶尙監司書目,聖批責諭之下,義不敢更溷,而疾勢轉劇,公務曠廢,悶蹙之極,又不得不復申疾痛之呼,乞蒙亟賜鐫遞,仍治臣累瀆之罪事,上疏上送事。啓。傳曰,還爲下送。
咸鏡監司書目,病情日劇,萬無供職之望,懇乞亟許遞改,以幸公私事,上疏上送事。啓。答曰,省疏具悉。卿勿固辭,須速察職。
吏曹參議柳鳳輝牌不進,依承傳罷職。
院啓曰,吏曹判書李墪,參判尹趾仁,竝違牌,不得開政,竝更牌招,使之開政,何如?傳曰,允。
答掌令洪禹寧疏曰,省疏具悉。銓司佐貳擬望之不循政格,銓郞之無端陞擬,鄭栻之欲爲外補,俱未穩當,而至若崇長黨議等語,爾言過矣。摠戎使事,目之以貪縱,固已過當,作屋之說,謂之聽瑩則,可也,謂之假托,則大是情外矣。以金俶事,前後儒臣臺臣之言至此,令廟堂稟處,疏末所陳得宜,而亦不必一倂還寢,㮒之叔侄,及睦來善·李玄逸·李鳳徵蕩滌之命,收還焉,爾其勿辭,從速察職。
大殿·中殿·世子宮·嬪宮,藥房·政院·玉堂夕問安。答曰,知道。
右議政趙相愚箚子。大槪,悉陳衰病之狀,冀蒙鐫免,略附愚淺之見,以備裁擇事。入啓。答曰,省箚具悉卿懇。卿年雖老,精力尙强。況輔臣職責,不在於奔走,則其不可一向引疾,以孤予倚毗之意也,明矣。箚末事,禁府竄配之類,頒赦後,欲與大臣,疏釋於榻前,而至於秋曹編配罪人,日昨備忘中,果有落漏者,朝家恩典,前後何異?其令攸司,除全家及爲奴外,減死定配,流配充軍,勿揀赦前之類,一倂放釋。蕩減一款,亦合予意,令廟堂稟處,卿其安心勿辭,出而論政,用副至望。仍傳曰,遣史官傳諭。
政院啓曰,吏曹判書李墪,參判尹趾仁,再牌不進,推考傳旨,今方捧入矣。更當牌招,而一日三牌,有傷事體,何以爲之?敢稟。傳曰,明日開政。
刑曹參判趙泰東辭職上疏。入啓。答曰,省疏具悉。兩款事,於卿俱無嫌,勿辭察職。已上朝報
黃一夏,以吏曹言啓曰,卽接司譯院移文,則兼漢學敎授申鐔,身症甚重,不得察任云,依例改差,何如?傳曰,允。
李世最,以備邊司言啓曰,卽見泰安漂到人處,問情譯官手本,則漂人等,俱是登萊等州商販之類,一如監司·水使狀聞,而諭以修葺船隻後,放回之意,則渠等以爲,若再涉海洋,則必無可生之路,深願朝廷,從旱路送到鳳凰城,其言縷縷反覆,意望不啻懇迫云。蓋其遇風漂蕩之際,同船十人,已爲凍傷致死,生存者,爲三十七人,而旣經風濤艱險,僅得生活,故畏懼海路,有此從陸之願。伴送弊端,雖爲不貲,渠等旣是大國之人,而以關係死生爲言,登萊雖隔一海,迫令還由來路,就其危地,事涉矜惻。且有甲子丙戌,珍島·濟州漂到人,從陸路押送之前例,今亦缺一行獲,仍令問情譯官,竝其物件缺一行似當,供饋守直等事,所缺俾無淹滯之意,兩道監司處,竝爲分付,何如?傳曰,允。
刑曹參判趙泰東疏,伏以臣前月,伏見楊州人梁益邦,以山訟事擊錚原情,有曰,該曹於洪哥橫奪之事,不卽啓聞禁斷於未葬之前。又曰,該曹初以戶籍疎漏執頉,嚴令收贖,而及其納錢贖罪,則所訴之情,擧法論啓,以伸冤鬱,事理宜當,而以何緣由,公然勿施,壅蔽天聰云,蓋往在夏間,益邦缺擊鼓登聞,而其漏籍之罪,現發於本曹,推缺謂不入籍於良人,則充定漕水軍,勿缺戶籍事目,故臣與前參議臣李宜顯相議,以依法缺原情之意,回啓允下矣。旣未捧原情,則某人之橫奪缺非臣等,所及知者,就慶之年,未滿十五,漏籍之罪,在法當贖,而不可以旣納贖錢,許捧原情,則其所侵斥之說,未滿一哂。然渠旣以壅蔽天聰爲言,則不可以其言之無倫,而晏然在職。又伏見幼學吳尙浩,以罪人李文煥事,擊錚原情,其所以侵斥臣身者,不遺餘力,至以爲。循私蔑公,曲護備至,臣於此,益不勝駭悚之至。文煥之獄,臣自當初按治,累次嚴刑,終未捧招,而癲狂係是篤疾,雖犯應死之科,議擬奏聞,明有法文,適當殺獄積滯之日,敢以自上裁處之意,略有陳列於辭疏之末矣。及奉聖批,責以率爾,有若慈父之詔迷子,臣且惶且感,自訟疏頭之太輕遽矣。然臣疏本意,非以文煥爲必可貸死也。勿論當死與不當死,狂易旣甚,取服無期,則其所勘處之道,似與成云之能納招者有間,欲望殿下,俯詢大臣,償命減死之間,從速裁斷而已。雖以臣疏中,所謂文煥殺妻之言,其父旣已證之,不待納供,可以照法處斷等語觀之,其初無適莫大之意,亦可見矣。臣與罪人之家,素無親厚之分,乃通朝之所共知也。今於此獄,非有一毫私意,則循私蔑法之斥,何所據而發也?獄情顚末,臣疏旨意,業已殿下之所洞燭,則臣於尙浩許多構誣之說,不欲費辭多辯也。且臣取見尙浩呈本曹狀辭,則有曰,文煥發狂奔突,不知父母之爲何人,天地之爲何物,人皆目覩而傳說,則女息之殞命,亦非故殺之致,灼然無疑云。又見安山郡檢屍時報狀,則以爲尙浩,進訴於馬前曰,今番下來時,與文煥或先或後,細察其所爲,則明是大段失性之人,其所故殺之狀,灼然可知,不可以此成獄云。文煥之失性,尙浩旣已親聞目覩之人,細察於同行之際,知其爲篤痴,諒其非故殺,再次呈訴,委曲解釋,而乃於今日,更請置法,前後所爲判若,二人,或構或解,變幻無常,其人如此,則其言亦不足深怒也。雖缺一行益缺矣。適値坤殿患候缺之日,不敢以此等事自列,而泯默趨參於起居之班者,蓋有日矣。今從議藥廳停罷之後,始敢陳暴於蓋高之聽,聖明亟削臣見帶之職,仍治臣蔑法之罪,以謝人言,以安私分,千萬幸甚,臣無任祈懇屛營之至。批答見上
掌令洪禹寧疏,伏以天地神祗,誕降隲佑,坤聖患候,快臻平復之域,一國臣民之蹈抃歡慶,曷有其極?顧以臣進退維谷之蹤,當百僚奔遑起居之日,不敢言私,偃帶職名,迄至于今。今則宰疏出納,臣之情悃,得有仰徹之路,亦不敢一向含縮,以自阻於聖鑑之下哉?以臣情地,至承辭單還給之命,怵分畏義,不顧廉隅,雖不得不冒沒復出,而本府前啓,旣未參涉,則安有不得傳啓,而仍蹲其職之道哉?此爲臣應遞之勢。且臣前日一疏,極其軟巽,固不足以動人聽,而其時兩臺臣請罷之論,祗據臺閣上事體,而銓曹不有臺議,擧擬如舊,臺閣則一邊請罷,銓曹則一邊擬望,似此擧措,曾所未聞,此不過以臣言,爲不足有無,而其輕朝廷辱臺閣,則甚矣。此又臣決難苟冒之一端也。伏乞聖明,亟賜鐫遞臣職,以靖私義,不勝幸甚,臣雖當遞之人,亦有一日之責,何敢泯默,以負我殿下耳目之寄乎?噫嘻,殿下之深憂切痛,每在朋黨缺二行日漸紊亂,廉恥日益淪喪,試以銓司佐貳注擬事缺格例有定,除非曾經曾擬者,或緣其所坐,枳塞之外,不得拔缺前望,闖入新擬者,自是不易之故規,近來一二謬例,或有以舊望中,變通易次者,而未聞以新通之人,擬於舊望之上也。迺者佐貳之擬也,旣有曾經無故在京之人員,備三望而全不擧論,猝出新望,竝與曾擬之人,例次備擬,如許政規,前古所無,其新通首擬之人,持論刻毒,與向來扶植名義之論,化爲仇讐,常懷必復,不計其他,長銓之不顧政格,急先援引,以爲黨助之地者,已極可駭,其擬除者,非不知政例之放倒,物議之沸騰,而敢於辭疏,自謂有可據之前例,突然冒出,直參政席,若非放肆,則可謂不知有廉恥者,而雖以此人前日自處之事言之,儒臣疏中,旣以天威咫尺,公肆面謾等語,嚴辭峻斥,則只此八字,乃是人臣莫大之罪,而少無惶蹙之意,至發論事之宰,其不畏公議,縱恣無嚴之態,尤可駭然。且銓曹郞官,若非屢經都政,身自秉筆,則不得陞擬者,例也。大政當前,郞官將未備員,時任郞官,無他事端,而只憑一下吏之傳言,乃以假郞廳之手,勒令陞遷,使去其執筆之地者,意有所在,而及其人言藉藉之後,乃有儒臣分疏彌縫之擧,良可笑也。前校理鄭栻向來之疏,稍可見自中之公議,而因儒臣之通于政席,必塞宿趼之擬,且有外補之議,李世瑾之筵奏,專出於懷私蔑法,希凱進取之計,而連擬淸望,無少持難,其是非之倒置,用舍之乖舛,此亦可見。至於守令之以病遞改,必於開政日啓請,例也,而陜川郡守鄭勖先,病罷之啓,不待政席,乃敢於私次,急急啓請,必趁歲抄之前,此何擧耶?凡此數事,自不免其崇長黨議,蔑棄故例之歸。噫,身居六官之首,年位如何,而不體聖上之至意,惟懷黨伐之私計,尙且如此,則顧彼年少浮躁奔走趨媒進之輩,亦何足責也?此非臣一人之慨惋,實是有識之所共憂歎者。如此黨論尤甚之類,宜有斥退之擧,以礪其他也。銓地用私如此,而人或一言以及,則□攻銓地爲目,臣竊痛之。噫,銓司乃是進退人缺二行況今論議歧貳,私意橫流之日,若無隨事論缺四字之權,一任銓官之擺弄,竝恐自此銓地,益無畏忌,漸至乖亂政法而後已,可不懼哉?且近來所謂攻銓地云者,卽脅持疑動之計也。造化黜陟之權,在我殿下,一臺臣之論一銓官,何所係於與奪,而別創題目,欲箝人口,此等鄙俚之言,誠不足掛齒,而若其護銓地,而防言路,則可謂妙術矣。臣之此言脫口,亦安知不以攻銓地爲目,而政格一壞,大關後日之弊,不待臣言,而淵鑑想已先燭矣。摠戎使金重器,本無才具,驕愎自用,頃於北城董役之時,事多專擅,意在衒要,不謀於同事之重臣,而猶自請對,至於將臺作屋之說,元無奏稟之事,而假托聖敎,揚言於外間,其後大臣,以此面稟,而其言之虛罔,聖明固已下燭,顧此一款,已不可仍置其任,且諉以措備軍需,貸出備局嶺南所在百五十同綿布,付其私人,轉貿倭館,殖利巨萬,至於累年,不肯還償,其所出入,人莫知歸於何處,許多軍需,何可一任其牟利營私之資乎?宜令備局,一一驗考,劃卽徵捧,摘發其私人,以付有司,明白査治,以正貪縱之罪焉。金俶之不可畀以閫任,儒臣已言之矣。渠若嚴畏公議,則宜不敢冒赴,而一例辭於廟堂,廟堂亦不無請遞之意,而渠乃不復呈狀,急急上任,及至臺言更出之後,始爲呈狀,廟堂之題,許其變通,而渠則晏然在任,廟堂則訖無處分,莫重閫寄,不可久曠,宜有斯速處置也。且伏聞吏兵批歲抄蕩滌文書中,緣坐罪人㮒之叔姪,及睦來善·李玄逸等諸人,亦入於蕩滌云,臣不勝驚惑之至。逆獄緣坐,本不擧論於赦典,而㮒則不但緣坐,渠亦有身犯難赦之罪,如來善不恭不敬之語,玄逸自絶于天等語,罪惡貫盈,柳命天·命賢·李雲徵,皆是己巳禍國之兇徒,其他金元燮·沈季良·李鳳徵·李玄紀等,或出入鞫廳,或罪關名義,決不可輕議也。赦者小人之幸,本不可過用,而此人等負犯如此,不當循例滌敍,如尋常薄罰之比,亦宜亟寢成命,以重缺之典焉,臣無任激切屛營之至。謹昧死以聞。批答見上
右議政臣趙相愚箚,伏以惟我聖上,非不知臣身有難治之症,臣年迫垂死之境,而猶且不忍永棄,寵之擢之,至以寅亮之重任,責之於床第之危喘,臣固含恩畏義,黽勉承命,區區一念,只欲不計死生顚仆,奔走供職,以酬聖恩之萬一矣。不幸狗馬之疾,間甚無常,前後登對,僅至數三,廳局參坐,十居四五,而旣不能畫一策論一政,以贊我聖上平章之治,至如陳力就列之初意,亦且歸虛,有臣如此,生不如死,臣自夫入冬以後,危症疊出,累阽殊域,回蘇無望,而迺者坤聖違豫,上下憂遑,偃伏私第,義有不敢,舁致闕下,再造候班,中氣旣虛,外邪易襲,症情越添,作一僵尸,向來沈篤,旣滿兩朔,前頭調治,又不知費了幾箇月,則雖或聖慈垂憐,不卽退斥,而臣豈敢以鼎軸重地,便作養病之坊,不思所以卸解之道乎?噫,臣旣叨不世之恩,且無難安之端,而驅策效力,亦其素願,則豈缺實隆任用方專之日,乃反有奉身求退之計,而第今精缺二行凝績之效,而向因僚相有故,且緣賤疾如右,拖過數朔,缺此亦誠非細慮也。悶蹙之極,勢不獲已,玆敢冒死哀籲於仁覆之下,若蒙矜憐,卽賜允兪,則不惟賤臣曠職之罪,幸而得免,其在聖上體下之道,亦將有光,懇乞聖明,軫鼎軸之久曠,察病情之已痼,亟許鐫免,改卜賢德,以重國事,以安私分,不勝大幸,臣適有愚見,敢此贅陳焉。顧今宗社默佑,邦國有慶,獄門洞開,大辟皆釋,歡聲載路,瑞雲達宵,人心所在,天意可知,而一視覃恩,姑且置限於徒配以上,臣固知聖意攸存,而第己卯大赦之時,不待諸道放未放之狀,量宜疏釋,則一例前後,宜無異同,且在前如此之時,或蠲田租,或減身布,以示同慶之至意,而今則歲事將盡,收捧幾畢,蠲租減布,固不可追議,而第貧殘之戶,逃故之額,則其於還穀身布,亦必有未收之類,果能精加抄擇,限當年特許蕩減,則在國家所失不多,窮民爲惠莫大,幸聖明裁擇焉。取進止。
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,日氣陰寒。伏未審夜來,聖體調攝,若何?水刺之進,日益加勝乎?中宮殿頭疼膈煩,及眼眥赤癢等症,益有差減之勢乎?加減涼膈散三貼,已盡於昨日,今日令醫女趁早入診,詳知症候,可以議定繼進之藥矣。臣等不勝憂慮,敢此問安,竝爲仰稟。答曰,知道。水刺之進,日漸差勝,內殿頭疼,與昨一樣,寢睡安穩矣。
再啓曰,卽伏聞入診醫女所傳之言,中宮殿脈度浮數有力,頭疼膈煩,眼眥赤癢等症,亦不快減云。臣等與柳瑺等諸醫,反復商議,則皆以爲,餘熱未盡之致,前進加減涼膈散,依前加入,更進三貼,宜當云。此藥煎入之意,敢啓。答曰,知道。
傳曰,內殿痘患時,議藥廳都提調以下,竝書啓。
政院啓曰,憲府多官,俱無行公之員,連日監察茶時,事甚未安,除在外外,呈告未肅拜人員,竝卽牌招察任,何如?傳曰,允。又啓曰,吏曹郞廳來言,今日爲政事,命下,而判書李墪,參判尹趾仁,俱以情勢難安不來,參議未差,不得開政云,判書李墪,參判尹趾仁,竝卽牌招開政,何如?傳曰,允。
正言宋成明再度呈辭。入啓。給由。
政院啓曰,吏曹判書李墪,參判尹趾仁,今又牌招不進矣。開政命下,已至兩日,尙未擧行,事甚未安,判書李墪,參判尹趾仁,竝更爲牌招,使之開政,何如?傳曰,允。
大殿·中殿·世子宮·嬪宮,藥房·政院·玉堂夕問安。答曰,知道。
府啓,請還收己卯文科,追復之命。請還收罪人康乃先減死定配之命,依律處斷。請還收罪人處允,減死定配之命,依律處斷。請還收罪人張必達,減死定配之命,依律處斷。請還收罪人崔海云減死定配之命,依律處斷。請還收卞爾札·黃順中·李枝華·金龍·金旕同·尹靑山·金自廷·月延·卜立等九人放釋之命。請還收權卨放釋之命,令該府更加嚴覈。請還收金德遠·李玄紀·沈季良·柳命天·柳命賢等,歲抄蕩滌之命。答曰,勿煩。前啓金敏才,依律處斷事,停啓。
吏曹參判尹趾仁上疏。大槪,四牌之下,置身無地,不得不來詣禁門之外,而顧臣所被罪名甚重,萬無承命開政之望,伏乞聖明,亟命鐫免臣職名,仍命攸司,勘臣乖亂政例,累違嚴命之罪,以謝臺議,以安賤分事。入啓。答曰,省疏具悉。卿其勿辭察職。
執義李縡上疏。大槪,臣於庚牌之下,不敢坐違,趨伏闕下,冒陳懇迫私情,乞蒙鐫解職名,歸養病母,略附區區憂愛之誠,以備澄省事。入啓。答曰,省疏具悉。國家有非常之慶,則自有非常之典,今玆超資之命,赦書之降,出於志喜之意,亦有已行之例,則爾言予所未解,而第其陳戒切實,疏末所陳,亦好,可不留心焉?爾其勿辭察職。
政院啓曰,吏曹判書李墪,再牌不進,推考傳旨,纔已捧入,參判尹趾仁,辭疏入啓,判書李墪,所當更爲牌招,而一日三牌,有傷事體,夜又向深,明日待開門,牌招開政,何如?傳曰,允。
京畿監司書目,廣州呈,以判府事李畬上疏上送事。啓。答曰,省疏具悉卿懇。日者知卿來到近郊,欣慰方深,旋尋鄕路,不覺愕然,無以爲喩,至於諸司提擧,斷無允許之理,卿其安心勿辭,亦勿待罪,幡然造朝,勉副至望。仍傳曰,遣史官傳諭。
持平金啓煥牌不進,依承傳罷職。
持平鄭楷啓曰,自我國朝設科以來,未有如己卯科,賊之窮凶極奸者也。罷榜之擧,實出於深恐諸賊之妖變,嚴防日後之奸竇,公議大伸,輿情咸快,而追復之請,猝發於十數年之後,終至準許,其處分之顚倒,國體之壞損,莫此爲甚。當初換封竊券之獄,四年究覈,奸狀狼藉,畢竟全榜之竝罷,非不知勿罷之有受敎也。亦非不知自述得中者,混罷之爲可冤也。特以前古所未有之變怪,不可以常例處之故也。獄情猶未盡覈,群疑至今未釋,此榜之不可仍存,較然明甚,今若置之不論,則將無以嚴科法而服人心,請還收己卯文科追復之命。頃日三覆,有康乃先減死之命,臣竊訝惑焉。夫金廷贊之被死,雖非乃先之故殺,妄揮鋒刃,觸傷要處,終至殞命,則豈爲曲恕,而貸其殺人之罪乎?其在王法,決難撓屈,請還收罪人康乃先,減死定配之命,依律處斷。人倫莫重於父子,而罪人張必達,惑於後妻,戕殺其子,論其情狀,宜有罔赦,而聖上特軫欽恤之德,有此減死之命,臣伏見受敎中,有殺子而情狀絶痛者,論以一罪,今必達之情狀,非絶痛而何?非不知聖意,固不忍於其父母,以一子之故,駢首就戮,而揆諸公法,決難容貸,請還收罪人張必達,減死定配之命,依律處斷。罪人處允之殺越得官,雖出於爲父救解,而恣意蹴踢,以致重傷,未過三日,至於殞命,殺人之罪,昭著難掩,而聖上特下減死之命,大聖人好生之德,則至矣,而王法至嚴,有難容貸,請還收罪人處允,減死定配之命,依律處斷。罪人崔海云罪狀,明白無疑,而聖上特下減死之命,臣不勝訝惑之至。夫海云之執捉玉節,旣非奸所,則不可任意擅殺也,明矣,而不忍一時之憤,戕害兩人之命,行凶節次,亦且慘毒,情犯絶痛,不可容貸,請還收罪人崔海云,減死定配之命,依律處斷。今此特敎曠蕩之典,實出於國家大慶之餘,而第其中罪犯之至重者,亦多混釋,臣竊以爲不可也。卞爾札之私用錢布,事係贓汚,黃順中之女服逞妖,法當抵死,至於李枝華·金龍·金旕同·尹靑山等諸人,當情債嚴禁之日,狼藉受賂,至於千貫之多,金自廷·月延·卜立等三人,換囚代奴,故縱死囚,實是邦憲之難貸,此等情犯,萬萬絶痛,雖當大霈之日,決不可一倂肆赦,請還收卞爾札·黃順中·李枝華·金龍·金旕同·尹靑山·金自廷·月延·卜立等九人放釋之命。權卨罪名,關係非常,而未及究竟,因赦放釋,臣竊訝惑焉。夫卨之謀從妖說,誑惑國人之狀,已詳於當初臺啓,及該府推案,今不必更爲煩陳,而蓋此獄根因,惟在於夫差之有無,告目之虛實,故累次刑訊,必欲究覈其情節,而乃因行査,姑停刑推,則査事未畢之前,不可混擧曠蕩之中,以滋輿情之惑,請還收權卨放釋之命,仍令該府,更加嚴覈。今此歲抄蕩滌之命,實出於嘉四方同慶之意,而若夫事關逆獄,罪名至重,情狀絶痛,則其不可混施曠蕩之典也,決矣。金德遠·李玄紀等護逆反獄之罪,沈季良·柳命天·柳命賢戕人禍國之惡,實是輿情之所共憤,王法之所難貸,當初疏釋,已失懲惡之義,今何可一倂蕩滌,已同尋常薄過者然哉?其在嚴法愼赦之道,不容但已,請還收金德遠·李玄紀·沈季良·柳命天·柳命賢等,歲抄蕩滌之命。答曰,勿煩。
李台佐啓曰,備邊司郞廳,以大臣意來言,今日賓廳坐起日次,而上候尙在靜攝之中,不得來會云矣,敢啓。傳曰,知道。
執義臣李縡疏,伏以臣於積逋俟譴之中,猝聞有議藥設廳之擧,竊不勝驚憂煼灼,身在法從之列,義不宜偃伏郊廬,勉詣城外,以爲承候起居之計,而所帶職名,實有所不敢冒據者,臣仲父臣晩成,方在諫垣之例,兩司雖不許通避,而以公則掣礙多端,以私則踧踖靡安,終未克一謝天陛,以贖前後逋慢之罪,日尋長單,跡涉偃蹇,惶蹙隕越,無所容措。念臣之私懇煎迫,不堪從宦之實,天日之明,缺二行患,轉益沈淹,一日離側,扶護無人,而臣之淹滯旅次,今至半月,此已通朝之所共知,而中外憂惶〈之〉日,未敢言私,今玆冒死哀籲於仁覆之下,伏乞聖慈,曲賜鑑諒,解臣職名,臣於在鄕之日,敢以含默負職,露章自劾,殿下寬恕而不之罪矣。臣雖不肖,憂愛之誠,根於秉彝,職添憲司,身造輦下,而終無一言而退,則上慙國恩,下媿職名,玆敢略附狂瞽之言,以裨翕受之德焉。今玆坤聖痘候之平復,實是宗社莫大之慶,凡在含生之倫,孰不歡欣蹈抃?若其賞典赦令,自是應行之事,稱慶陳賀之後,固當循序擧行,而醫官超秩之命,適出於藥廳未罷之前,赦書繼降,囹圄一空,怱怱汲汲,若不能少遲頃刻者然,先儒言世間甚事,不因忙後錯了,彼獄囚之輕者,固無論已,其中罪犯應死之類,惟當付之有司,徐聽奏當,而今乃不問大小輕重,一倂疏釋,無少留難,此雖快於一時志喜之意,而獨不念善人喑啞之戒哉?夫七情之中,喜怒居先,惟聖人,爲能涵養於未發之前,故當喜而喜,當怒而怒,發而無過不及之差,殿下天縱之聖,雖非愚臣所敢窺測,而大抵明睿有餘,沈潛不足,其於涵養工夫,未嘗着意用力,故辭令施措之間,率多失之太銳。今日此擧,固可謂當喜而喜,而處事忙迫,全無沈深安重底氣象,竊聞殿下,曾以暴怒自戒曰,予病常在躁暴,此可見大聖人察病下藥之工,而以今觀之,躁暴之病,不但在於難制之怒也。臣之所陳數事,雖有先後疾徐之可論,而等是不可已之典,顧未必大累於聖德,而臣之區區所深憂者,殿下此病不除,則發於心而害於政者,又烏可一二數哉?惟殿下痛自省察,加意於本源之地,養之以義理,持之以莊敬,使喜怒之節,缺二行有一毫怠惰暇逸之意,萌於方寸之間,則淸明剛大之缺詘於膠擾波蕩之中,卒至人慾勝而爲主,天理負缺矣。殿下聰明英斷,有大有爲之資,歲月邁邁,志氣消沮,大小施爲,惟以牽架補漏爲事,朝廷之得失,民生之休戚,賢邪之進退,言議是非漠然,若不留於聖慮者,益其倦勤之意,一形於內,而因循苟且之習,遂不勝其多矣。向間冬雷告災,上下憂惕,天所以仁愛而驚動者,可謂至矣,而殿下責躬求言之敎,只循文具,少無奮勵修弭之擧,此固有識之所共憂歎,而況恒人之情,則遇慶則過於喜,過喜則狃於安,此易之豫卦所以有悅豫之象,而兼寓逸豫之戒者也。殿下飾喜之擧,旣如是忙遽,而下之所以奉承者,徒以過施虛惠,爲急務,而不暇顧乎恩渴之譏,向之豫怠暇逸之意,固已根柢之〈於〉腔裏,而今則日以益肆矣。前之恐懼修省之事,初亦不免爲虛僞,而今則日以寢忘矣。以此氣象規模,安知不轉而爲豐亨豫大之擧乎?嗚呼,民生困瘁,而邦本將蹶,黨議潰裂,而朝著不靖,人心已離,王綱已壞,危亡之勢,不待智者,凜然寒心矣。朱子曰,今日之事,第一只是勸得人主,收拾身心,常以天下事爲念,而後方可奮然有爲,臣愚以爲,今日第一義,亦不外於斯言矣。惟殿下,勿以幽獨得肆,而益長怠惰之習,勿以一時喜悅,而少弛兢惕之誠,及此擧國同慶之日,奮發志氣,發揮事業,推誠心以敷實惠,明是非以破黨議,使黎元有蘇息之樂,朝廷有和平之福,則庶有得於孟子所謂,與百姓同憂樂之義矣。聖人所以導和氣悅人心者,豈特向前應行一二事而止哉?且臣竊聞道路之言,前後痘患時,女巫出入宮掖,祈禱之際,糜費不貲,設有是事,此等微瑣,殿下豈盡知之?然而士大夫家法稍嚴,則巫覡不敢入家內,今以堂堂千乘之尊,而乃使女巫之類,闌入淸禁,彼閭巷賤庶愚言缺二行禱之擧,先自宮禁始,其何以振一國之法綱?而頃日缺論送神事,而批辭中,不爲明白發落,殿下旣不以本無是事,則其非虛妄之言,可知,而仄聞今番送神,又將如前日道路流傳,不翅喧然,苟如是則臣恐殿下窮格之學,有所未至,其於物怪神姦之當有當無,不能心諭,故知之而不之禁矣。孔子以悅而不繹,終而不改,至謂之吾末如之何。況殿下不徒不爲悅繹,反爲遮掩,而欲使人不知,此豈大聖人表裏洞澈底道理?而殿下聽諫之道,其亦不誠之甚矣,臣竊爲之慨然也。噫,天下之事,無一不本於人主一心,臣之此言,蓋亦竊附於先格之義,極知狂愚,無所逃罪,而仰恃明主虛受之量,妄論及此,苟殿下平心垂察,納臣之忠,而退臣之身,則豈獨臣一人之幸也?臣於繕疏將上之際,庚牌適降,不敢偃然坐違,來伏闕下,而私義踧踖,實有如上款所陳,未敢冒昧肅命,敢以已成之疏,投進徑歸,臣尤死罪,臣無任激切惶懼之至。答曰,省疏具悉。國家有非常之慶,則自有非常之典,今玆超資之命,赦書之降,出於志喜之意,亦有已行之例,則爾言,予所未解,而第其陳戒切實,疏末所陳亦好,可不留心焉?爾其勿辭察職。
吏曹參判臣尹趾仁疏,伏以臣之求免銓職,誠甚切矣,日已久矣,而適當坤殿玉候違豫,擧朝憂惶之日,不暇他顧,撤單冒出,粗伸朝夕起居之禮,而不敢爲因仍供職之計矣。昨伏見掌令洪禹寧之疏本,其所以罪狀銓曹者,罔有紀極,臣於是,不勝駭怖之至。本曹參議之擬望也,臣雖在呈告之中,而實所預聞,以前望循次備擬,固是嘗規,而捨舊擬而注新望,考之前例,亦多可據,況經經幄嵬選,尤不必以序次爲拘,如臣無似,亦嘗躐越前望,而見擬參議,又於參判之望,猥被先通,而後於新擬者,二行缺創出無前之規者。然抑急於構人,不自檢其墜缺黨論以來,凡於異已,互相疎隔,實不知其人之何狀,而指缺鐵,認白爲黑者,儘多有之,臺臣之攻斥柳鳳輝者,無亦近是耶?然臺臣方務搏擊,以勵風采,而臣言又係自辨,不敢更費辭說,以生葛藤,而其所被斥,與長席無異,至於李世瑾事,其所筵奏,固有失矣,而若歸之於希凱之科,則豈非深文乎?然,臺臣旣以連擬淸望爲咎,而臣之前後參政最多,則其言之專攻臣身,可知矣。旣居銓地,遭此無限詆斥,則揆以廉義公體,決不可一刻仍冒,以益其罪戾,召命三降,未克祗赴,只竢違傲之嚴誅,而譴罪不加,牌召又至,臣誠求死不得,置身無所,不得不來詣禁門之外,而顧臣所被罪名甚重,萬無承命開政之望,玆敢披瀝肝血,仰瀆宸嚴。伏乞聖明,將臣所帶職名,先行鐫免,仍命有司,勘臣乖亂政例,屢違召命之罪,以謝臺議,以安賤分,千萬幸甚,臣無任惶懼祈懇之至。批答見上
行判中樞府事臣李畬〈疏〉,伏以神祗叶佑,坤殿疹候逐節平順,日以康復,擧國含生之類,莫不歡欣相賀,垂死賤臣,得與斯慶於道路顚仆之中,區區抃祝之誠,自倍恒品。臣舁疾就道,忍死作行,而感傷旣久,觸冒添痛,寸寸停滯,僅達南漢,則氣息頓盡,奄奄若絶,不能登時前進,淹遲數日,而伏聞坤候向平,藥廳隨罷矣。臣幸保須臾之命,獲覩亨嘉之會,而終未得進詣起居之列,以伸犬馬之忱,揆以分義,萬殞難贖。臣之此行,初不敢以情跡自顧,旣到近郊,而病益甚,勞熱兼作,粥飮亦阻,昏昏委席,使臣雖進詣都下,實無自力參班之勢。竊聞大庭獻賀,日期已定,親臨盛儀,中外聳瞻,而臣病今至此,末由趨造,缺國家慶喜之際,莫能自效其情悃,棲遑歧路,縷縷缺二行矣。且臣本兼諸任,尙縻身上,不得解脫,上挾缺增釁負焉。中軍門提領關係尤重,而虛帶缺歲年,今冬考課之政,又歸於頉啓,設置之意,豈亶使然哉?此不惟臣之爲罪,日深一日,其在朝家董飭戎旅之道,豈意一向任置,莫之顧念乎?其餘太常武庫殿最,俱不宜每令廢閣,伏乞聖明,俯垂察諒,將臣所帶諸兼任,先賜遞改,仍論治臣闕禮徑還之罪,以警具僚,以安賤分,不勝萬幸。臣無任向闕翹情,伏地俟罪之至。
上在慶德宮。停常參·經筵。
下直,善山府使許墀。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,雪後風寒凜烈。伏未審夜來,聖體調攝,若何?水刺之進,比昨加勝乎?湯劑已盡於昨日,今日臣等與諸御醫入診,詳察症候,議定繼進之藥宜當,中宮殿頭疼膈煩,眼眥赤癢等症,漸向差減,而夜間寢睡,亦安寧乎?不任憂慮,敢此問安,竝爲仰稟。答曰,知道。水刺之進,日益加勝,勿爲入診,湯劑今姑停止宜當,內殿頭疼等症,猶未快減,寢睡安穩,自今日直宿於本院,宜矣。
政院啓曰,吏曹參判尹趾仁,疏批已下,一體牌招,使之參政,何如?傳曰,允。
政院啓曰,吏曹判書李墪,參判尹趾仁,又爲違牌,推考傳旨,今方捧入,開政命下,已至累日,政官一向違牌,無意開政,揆以事體,極爲未安。判書李墪,參判尹趾仁,更爲牌招,何如?傳曰,明日開政。
右尹朴權上疏。大槪,臣於京畿監司朴弼明之疏,有不敢晏然者,乞遞臣本兼兩任,仍勘臣罪,以謝人言,以安私分事。入啓。答曰,省疏具悉。卿無所失,勿辭察職。
府啓,請還收己卯文科,追復之命。請還收罪人康乃先,減死定配之命,依律處斷。請還收罪人張必達,減死定配之命,依律處斷。請還收罪人,處允減死定配之命,依律處斷。請還收罪人崔海云,減死定配之命,依律處斷。請還收卞爾札·黃順中·李枝華·金龍·金旕同·尹靑山·金自廷·月延·卜立等九人放釋之命。請還收權卨放釋之命,仍令該府,更加嚴覈。請還收金德遠·李玄紀·沈季良·柳命天·柳命賢等歲抄蕩滌之命。日昨因大臣箚陳,有刑曹減死定配,流配充軍,勿揀赦前之類,放釋之命,臣竊以爲不可也。今此特敎,固出於志喜同慶之意,而第念罪有可赦,而有不可赦者,法有可屈,而有不可屈者,苟或不可赦而赦之,不可屈而屈之,則適足爲小人之幸,而無以嚴懲惡之典也。減死定配以下諸罪人,或事關綱常,或罪犯殺獄,其他咀呪强盜之類,俱係罔赦之科,若不問輕重,無所區別,一倂混入於赦宥之中,則刑法之無章,處分之輕遽,莫此爲甚,其貽譏於聖世,啓弊於後日,爲如何哉?請還收減死定配,流配充軍,勿揀赦前之類,直爲放釋之命,仍令有司,待諸道放未放狀稟而擧行。答曰,勿煩。
正言宋正明三度呈辭。入啓。遞差。
大殿·中殿·世子宮·嬪宮,藥房·政院·玉堂夕問安。答曰,知道。
備忘記,議藥廳都提調判中樞府事李頤命,內廐馬鞍具,一匹面給,子婿弟姪中,一人除職,田二十結,奴婢七口賜給。提調判尹趙泰耉,上絃弓一張賜給。提調判書李彦綱,副提調都承旨權尙游加資,各熟馬一匹面給,各田十二結,奴婢六口賜給。注書金尙奎六品遷轉,半熟馬一匹。記事官洪禹道陞敍,半熟馬一匹賜給。醫官柳瑺,超授二階,守令除授,熟馬一匹面給,銀子四十兩,田三十結,奴婢七口賜給。醫官金有鉉,熟馬一匹面給,豹皮一令,田十結,奴婢五口賜給。醫官丁時梯·崔萬尙,竝加資,守令除授,田十結,奴婢五口賜給。醫官許坫·方震夔·金垕·李燁,竝加資,熟馬一匹,田七結,奴婢三口賜給。掌務官李道元·李長白·金壽峯,竝加資。醫官鄭斗俊·趙慶基·全悌望·申熙溟·尹聖輔·趙興瑀·李重蕃·金重·李時弼·鄭文益·金國賓·鄭趾顯·李應斗·吳重卨·許信·金德三·崔後慶·李得英·白光璘·玄孝綱·李敏夏·權聖經·崔泰齡·李時聖·鄭麟祥·吳廷和·李震成·玄悌綱·李徵夏·金漢齡,各半熟馬一匹。本院掌務官尹趾大,兒馬一匹賜給。藥色書員崔壽崗·邊有曄,竝書題除授。掌務書員朴震昌·金鎰萬,湯藥書員金海明·金之聲·朴世蔓·徐泰雄·趙時璧·崔碩昌·韓泰興·李有夏,差備待令書員崔天起·秦次萬·張世昌·沈斗益,竝從自願免賤。使喚書員趙贊益等十五名,竝限己身免役。差備待令醫女丹節·月娥·承禮·天香·仙玉等,竝從自願免賤,米布從優題給。使喚醫女麗生·月盈·臺夢·雲安·香希容,竝米布從優磨鍊題給。其餘下人等,令該曹米布,從優磨鍊題給。
備忘記,慶恩府院君金柱臣,內廐馬鞍具,一匹面給,子婿中一人除職,田二十結,奴婢六口賜給。
備忘記,內殿痘患時議藥廳承傳色金碩輝,加資,田七結,奴婢四口賜給。本殿承傳色朴弼周·崔萬裕,竝加資。加設承傳色林萬柱·金重輝,各熟馬一匹。議藥廳差備內官崔東齕·張文碩,各半熟馬一匹。陳世番兒馬一匹。朴碩老上弦弓一張賜給。本殿出入內官金時輝·李起蕃·金昌錫·高德柱·朴文昌·吳與昌·楊震周·金爾重·李景瑞·金夢相,議藥廳司謁金天錫,各半熟馬一匹。出入番內官李杙·金兌道·金纘先·金禹器·金碩彬·李後精,司謁池碩昌,本殿司鑰徐壽敬·吳好明,各兒馬一匹。司鑰方震倜·金泳輝·朴仲悅·孫貴說·千貴得·高泰齊·金世興,各上弦弓一張賜給。議藥別監金鍾錫·韓弼琦·張泰完,竝從自願免賤。其餘飯監以下,令該曹米布磨鍊題給。
備忘記,內殿痘患時,侍衛尙宮金氏·池氏·殿阿只,竝從自願免賤,各奴婢四口。尙宮池氏·金氏·池氏,竝自願免賤,各奴婢三口。尙宮徐氏·韓氏·池氏,竝從自願免賤,奴婢二口賜給。
判府事李頤命箚子。大槪,乞察由中之懇,亟收恩賞,以重賞典,以安微分事。入啓。
刑曹判書李彦綱,都承旨權尙游上疏。大槪,臣於匪分之賞典,實有所不敢承當者,玆敢冒死號籲於宸嚴之下,伏乞亟寢成命,以重賞典,以安微分事。入啓。答曰,省疏具悉。今玆賞典,自有已行之例,卿等勿辭焉。
答判府事李頤命箚曰,省箚具悉卿懇。今玆賞典,自有已行之例,卿其安心勿辭焉。仍傳曰,遣史官傳諭。
注書金尙奎病,代徐命均。已上朝報
疊書政院以司譯院言啓曰,司譯院官員,以都提調提調意啓曰,本院漢學·淸學·偶語訓長,以張遠翼·金澤差定,別爲付料事,曾已定奪於榻前矣。曾於漢人鄭先甲·文可尙爲訓長時,兩人各以司直司果付料矣,今此張遠翼·金澤等,以此遞兒,輪回付料,分付于該曹擧行,何如?傳曰,允。
李台佐,以備邊司言啓曰,泰安地漂到淸人等,領來京中,從陸路入送彼中事,旣已稟啓蒙允矣。丙戌以前漂到人,直爲解送于北京,非止一再,今亦別定賫咨官,押送北京似當,賫官差定咨·文撰出等事,竝令該院擧行,何如?傳曰,允。
鄭來祥,以刑曹言啓曰,答右議政趙相愚箚曰,箚末事,禁府竄配之類,頒赦後,欲與大臣疏釋於榻前,而至於秋曹編配罪人,日昨備忘中,果有落漏者,朝家恩典,前後何異?其令攸司,除全家及爲奴外,減死定配,流配充軍,勿揀赦前之類,一倂放釋事,命下矣。卽依聖敎,各道編配罪人中,除全家爲奴外,減死以下,定配罪人等,一從徒流案別單書入,而此外或不無徒流案中落漏者,與到配而未及啓聞者,一倂放釋之意,分付,何如?傳曰,允。
李世最,以司饔院言啓曰,司饔院官員,以都提調諸提調意啓曰,頃於筵席,以災傷文書呈納時,人情之弊,致勤聖諭,仍及本院進上時,下輩人情事,而以戊子年後,尙無一番啓達,至有良可寒心之敎,臣等誠不勝惶恐之至。近以此事,査問本院下輩,及水刺間所屬,使之從實自首,其所捧情債之數,又於各道進上陪持人之到院,亦爲推問其所給之數,考准彼此所告者,則無所差違,蓋各道情債,雖略有多寡,而其多者,二十六兩零矣。本院下輩,及水刺間所屬等之受捧情債,固爲可駭,而沿襲謬規,其來已久,則到今追究科罪,其勢未易,故以自今以後,一切禁斷,雖些少錢文,不敢更捧之意,各別嚴飭。仍爲發關諸道,進上時情債,使之更勿收聚齎來,近來所已齎來者,亦於膳狀到付,論題其還送之由,而外方若不善擧行,仍前收聚,則難保其不爲中間奸利之資,使朝家德意,不及於民間,是宜有別樣知委之擧。且聞進上來納時,禮曹政院該吏,及近仗軍士處,亦有例給之物,似宜一體禁斷矣。仍念所謂情實情債者,始因饌物之或品劣,恐其點退於監捧之際,遂開此方便之路,今欲嚴禁情債,則必使外方,精備所進饌物,得免點退,而後庶可永杜情債之弊,禮曹·政院·兵曹,及各道監司處,以禁斷情債,與精備饌物事,竝爲分付,宜當。本院之以此,査問有日,而値議藥設廳,不敢煩慁,今始陳啓之意,竝此敢啓。傳曰,依爲之。
行判中樞府事李頤命箚曰,伏以今日中闈之吉慶,寔賴祖宗之默佑,聖上之洪福,顧何與於人力,況臣素昧醫理,但十餘日直宿問候,此何有可紀之勞,直是職事然耳。卽伏見備忘記,恩賞便蕃,上駟繁纓,已是上賞,贓獲土田,有同勳例,除職之恩,及於子弟,臣驚愕悚恧,誠不知所以措躬。慶賞,國之大政,不宜屑越至此,不但臣私心之不敢安,物情亦必衆允。伏乞聖慈,俯察由中之懇,亟收成命,以重恩典,以安微分,不勝幸甚。取進止。批答見上
右尹朴權疏曰,伏以臣之重感寒疾,今已月餘日矣。適當西宮違豫之日,不敢偃伏,忍死奔走於起居之班,輾轉添劇,今至委頓之域,方言陳章乞免之際,伏見京畿監司朴弼明之疏,以備局覆啓中,本道災處,請遣該曹郞,摘奸事,譏之以事未知聞,國體壞損,責之以聖朝失信,窮民缺望,語意深峻,不比尋常,臣不勝駭懼之至。蓋此回啓文字,卽臣之筆也,發遣該曹郞,亦臣之論也。裁擇稟奏,雖在於大臣,而若論其罪,臣實爲首,顧安敢厭然自掩乎?當初狀啓之下本司也,群議亦自不一,或言年分磨勘之後,許多災結,不可追給,宜盡防塞,或言成命之下,不可全然不許,宜令都事,更爲覆審,或言災結太多,不可盡許,每結春收米,宜減一二斗,臣則以爲,各邑所報,有無多寡,或至懸殊,似不無虛實相蒙之弊,都事覆審時,嚴加摘奸,雖有定奪,而到今節晩之後,有難復爲發送,若以該缺二行大抵田政之難於覈實久矣。道臣則不過行關申飭,而缺亦不能一一親審,委諸面任書員之輩,其間奸弊,難保其有無,故每年年分大槪狀,雖自監營收捧修啓,而別遣敬差官及都事,或自戶曹抽栍字號,使之打量者,初非出於不信道臣之意,而田結差錯守令論罪之際,道臣之因此引咎,亦未之見也。顧此災結摘奸之擧,若或挨逼於道臣,則如臣蒙昧,固宜其不能覺察,而大臣及諸宰,亦豈無一人慮及於此者乎?今者道臣之以此引嫌,實是意想之外也。若曰,狀聞中災結,十分精詳,不當疑其混淆,則亦不無可言者,凡水旱霜雹之災,固多有偏被者,而若夫乾濕之不適,種糧之或乏,一道之內,宜無異同,隣比之地,似不當懸隔,而或有全無所報者,或有只報若干者,水原·南陽爲接界,而南陽則十餘結,水原則一百十餘結,廣州·利川爲接界,而廣州則十餘結,利川則五十餘結,坡州·高陽爲接界,而坡州則十餘結,高陽則九十餘結,富平·仁川爲接界,而仁川則三十餘結,富平則九十結,安山·衿川爲接界,而安山則七結,衿川則二十五結,其爲不均,有如是者,明覈之請,所以發也,而道臣乃以揆以事面,斷無是理爲言,無亦近於穎川·弘農可問,而河南·南陽不可問者耶?其疏又以災結元數中,通津則三邑,不爲區別,謂之首尾牴牾,莫知所以致此云。覆啓中所謂,陽川等三邑給災,係是特恩,今不當擧論云者,蓋言其給災當否也。其下曰,取考啓本後錄,則至於八百九十九結之多云者,蓋以通津等三邑,旣在於後錄之中,不得不合而計之,此事有何大段關係,而苛責至此也。藩臣之啓聞陳請,廟堂之覆啓防塞,前後何限,雖以近日事言之,各道監司,枚擧守令所報,請給綿田災,極其張皇,而廟議以虛實相蒙,定缺惠未究,措辭不許,此亦將以尸職謾上則罪,而請譴缺二行奪行會矣。本道査啓,十一月初七日始到,雖使趁卽缺隆冬下雪,乃必然之事,則踏驗之難,都事與郞官,有何間乎?狀啓中,都事摘奸一款,全不提論,無乃預料其回啓之必在臘月,積雪之必在其時,有不可覆審而然耶?本道狀聞,旣在於至月,而回啓之遲延,實由於憂遑不暇之致,則其可以歲除不遠,爲歸咎之端耶?備局回啓,雖使諸宰構草,大臣實主其事,設有未及審察處,藩臣事體,只當平說道理,而盛氣憤薄,無少顧藉,恐不宜如此也。如臣無似,預聞末議,意見迷滯,不能俯仰,文辭疎陋,常失照檢,早晩顚沛,固已自料,而今因數行屬草,至使聖朝有失信斂怨之譏,廟堂受牴牾苟簡之誚,其罪不亶止於辱朝廷壞體統而已。伏乞聖明,先削臣本兼兩任,仍勘臣罪,以謝人言,以安私分云云。批答見上已上燼餘
疊書備邊司啓曰,泰安漂到淸人等,領來京中,從陸路入送彼中事,旣已啓稟蒙允矣。丙戌以前漂到人,直爲解送于北京,非止一再,今亦別定齎咨官差定,咨文撰出等事,竝令該院擧行,何如?答曰,允。備局謄錄
上在慶德宮。停常參·經筵
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?水刺之進,已復常節乎?中宮殿頭疼膈煩,眼眥赤癢等症,其已快減,而夜間寢睡,亦安寧乎?臣等不任憂慮,敢此問安。答曰,知道。水刺之進,幾盡復常,內殿頭疼等症,猶未快減,寢睡安穩矣。
政院啓曰,卽者吏曹郞廳來言,今日爲政事,命下,而判書李墪辭疏入啓,參判尹趾仁,方待命於金吾,參議未差,不得開政云。參判尹趾仁,所當牌招,而旣已待命,則有難循例請牌,政事何以爲之?敢稟。傳曰,勿待命事,分付,參議未差之代,問于大臣差出。
獻納韓永祚初度呈辭。入啓。給由。
校理吳命恒上疏。大槪,臣於憲臣之疏,有不敢晏然者,乞蒙罷斥,以快人心事。入啓。答曰,省疏具悉。爾其勿辭察職。
刑曹啓曰,全羅道敬差官趙翼命,尼山傳諭史官李萬維等,或係驛馬越站,或係驛馬加把,所當移義禁府處置,而當此無前曠蕩之日,似當有分揀之道,何以爲之?敢稟。傳曰,竝分揀。
吏曹判書李墪上疏。大槪,臣於憲臣之聲罪臣者,非止一端,而無非人臣之極罪,不但不可一刻仍冒於銓職而已。宜有朝廷照法勘律之擧,三日之內,召牌五降,而情勢窮蹙,不敢冒赴,逋慢之誅,尤無所逃,乞垂矜諒,亟罷臣職,仍命斥退,以謝臺議,以安微分事。入啓。答曰,省疏具悉。卿其勿辭行公。
領敦寧金柱臣箚子。大槪,伏願收還格外恩賞,以重舊典,以安微分事。入啓。答曰,省箚具悉卿懇。今玆賞典,已有可據之例,卿其安心勿辭焉。仍傳曰,遣史官傳諭。
備邊司,吏曹參議李光佐。
大殿·中殿·世子宮·嬪宮,藥房·政院·玉堂夕問安。答曰,知道。
文學趙翼命上疏。大槪,臣之負犯不輕,而倖會邦慶,旋蒙恩典,職名自在,庚牌降臨,惶感悶蹙,不知死所,嚴畏分義,不得不趨詣於禁扃之外,顧臣情勢,決難冒進,玆敢陳章徑退,懇乞亟削臣職,仍治臣罪,以肅朝綱,以安微分事。入啓。
京畿監司書目,疾病危篤,曠廢職務,且於宰臣之疏,尤有所不敢晏然者,玆敢更申控籲,冀蒙遞免事,上疏上送事。啓。答曰,省疏具悉。卿其勿辭,調理察職。
政院啓曰,開政命下之後,尙未擧行,事體未安,新除授吏曹參議李光佐,卽爲牌招開政,何如?傳曰,明日牌招。
持平鄭楷上疏。大槪,老母宿病,挾感增劇,醫治罔效,轉就危苦,臣之情理,實無離側供職之望,玆敢疾聲仰籲於玉候靜攝之中,懇乞遞臣職名,俾便救護,仍治臣瀆擾之罪,以警具僚事。入啓。答曰,省疏具悉。爾其勿辭,救護母病。
吏曹參議李光佐上疏。大槪,卽承銓司除命,而新被臺疏重斥,決無冒出承命之理,伏乞亟命鐫臣銓職,以全廉義事。入啓。答曰,省疏具悉。爾其勿辭,從速察職。已上朝報
李世最啓曰,大司憲權尙夏在外,執義李縡未肅拜,掌令申慶濟上疏,掌令洪禹寧,持平鄭楷呈辭,持平一員未差,今日以監察茶時之意,敢啓。傳曰,知道。已上朝報
黃一夏,以侍講院言啓曰,今二十五日,王世子陳賀時,宮官不可不備員,文學趙翼命,以情勢難安,不得行公矣。今因該曹草記,旣有分揀之命,卽爲牌招察任,本院兼官有闕之代,後日政,以在京無故人差出,仍卽牌招,以爲備員之地,何如?傳曰,允。
又啓曰,來二十五日陳賀後,當爲頒敎矣。明早大提學金鎭圭牌招,敎文使之製進,且春帖子製述官,方此抄啓,出韻科次,明日竝令擧行,何如?傳曰,允。
鄭來祥,以刑曹言啓曰,各道減死以下,編配罪人,一倂放釋事,命下之後,應宥罪人等,別單書入啓下矣。所當卽爲發關,分付于諸道,而臺諫方以還收論啓,姑不得擧行之意,敢啓。傳曰,知道。
李世最,以備邊司言啓曰,日昨行判中樞府事李頤命,陳達於榻前,以今此良役變通,爲除隣族,殊非爲民變通之意,辛卯以上,逃故身布,侵及隣族者,使之明査,特令蕩減,以布德意爲請,入侍卿宰之臣,或以爲物故之類,査明眞的,則竝爲蕩減固宜,而至於逃亡,則率多詐冒,未准限逃亡身布,若一倂蕩減,則其數不少,其身亦不可不代定,閑丁難得,有甚於前,依近日湖西新變通,奴婢軍兵,逃亡過五年以上,二年身貢,三年番布,許減之例,諸道逃亡,未准限者,限年減布,而姑勿代定,奴婢亦一體施行爲當,或以爲逃亡,未必眞逃,若不計年數久近,一倂蕩減,則殊無十年定限之本意,自上以令廟堂商確稟處下敎矣。生民之困,極於身布之役,仍爲奸僞,滋生逃亡,則不得不有限年之法,以致侵徵之未收,隨年而增多詐冒之類,其事雖可惡,而究其情則亦所哀矜,況其族隣·之橫被侵剝,而顚連者哉?今原任大臣之陳達,其意蓋爲變通良役,誠出於不得已,而搜汰釐革之際,必致騷怨之端,旣補其侵徵隣族之闕,而一時竝行侵徵之政,旣涉不便,且當春和布澤之日,元元憂悴若焦,望霈朝家特施曠蕩之典,使積逋橫侵之怨,得以少蘇而更新,則此爲仁政之一端,雖其被搜霑惠,其人各異,而必且感動歡欣,則良役變通,本出於深軫民隱,亦可以少定其騷擾之心矣。卿宰兩臣之言,以不計逃亡年限,一倂許減,則減布太多,減布後,代定良丁之難得爲慮,此固不爲無見,而第諸般未收,徒在虛簿,本難追捧,朝家雖因此蕩減,有所捐失,而諸衙門經用,或可節縮支過,前頭變通,廣開良丁之路,則自可有裕於充闕,旣許減布之後,則自當代定,而代定,爲各邑之所難,則守令之査明逃故,必當詳悉矣。今此特減,乃不常有之恩,其在大體,恐不當有所顧慮於些少虛僞之參錯其間,亦何必規規,比同於湖西,限年減布之例乎?逃故奴婢,身貢之侵及隣族,其爲怨苦,與軍布一般,宰臣陳達,誠甚得宜,依大臣所達,自上特降明旨諸路,辛卯以上,軍兵竝與奴婢,逃故之隣族徵布者,悉令蕩滌,自本司分付諸道,使之詳覈論報後擧行,以良役變通後,所得良丁,限明秋盡代定,而其後逃亡,限十年之法,則仍舊施行爲當。且自前朝家,雖有蕩減之令,例多已捧於民間,而中間消失者,混入其中,民不蒙惠,而徒爲奸蠹之利,復有此弊,則該邑守令,當爲論罪,以此諸道,竝爲分付,何如?傳曰,依啓。
傳于鄭來祥曰,我國積痼之弊,莫如良役,故特軫民隱,纔已變通,而第念一面充補闕額,一面侵徵隣族,決非王政之所忍爲者,矧當陽春,惠澤宜先,其令廟堂,辛卯以上,諸道軍兵奴婢,逃故之隣族徵布者,一倂明査蕩減。
統制使金重元,以固城居金士男等,五名渰死事,狀啓。傳于鄭來祥曰,渰死人等,令本道恤典擧行。
領敦寧府事金柱臣箚曰,伏以今玆坤殿患候之速臻康復,實係邦家之亨運,群下區區煼煎之微誠,顧何預於其間,而乃者藥院書啓之判下,臣名特置其中,其錫賚之便蕃,恩命之非常,一出格外,而殆與藥院大臣在保護之任者無間,臣誠驚惶震越,不省所以致此也。因念臣於頃年兩度進宴之時,以該廳首席,猥被錫馬之命,而臣不敢隨諸臣辭免者,以恩私有例,而處地自異也。若今無前之異數,在臣私義,終難冒受,則臣不得不昧死,仰瀆於靜攝之中,自知臣罪萬萬矣。伏願聖慈,俯察至懇,亟使收還成命,以重舊典,以安微分,不勝萬幸,臣無任悚懍祈祝之至云云。箚槪批答見上
京畿監司朴弼明疏曰,伏以臣,罪在失職,理難仍據,冒昧封章,冀蒙譴罷,而聖批優異,特賜准許,惶隕感激,不知所出,誠不敢以區區情勢,更煩籲呼,而第臣狗馬之疾,困篤已久,前此祈免,急於自列,不暇陳聞矣。今則症形漸劇,日就危域,又何可以煩瀆爲懼,以自阻於仁覆之下哉?臣之痰火之疾,半生沈痼,衰謝旣甚,精力益缺二行目昏眩,肢節麻疼,種種症情,難以悉數,而最是頑痰,隔於胸脅之間,呼吸不通,坐臥俱妨,頃刻之內,若將悶缺寒氣外束,熱勢內熾,連宵煩轉,全未交睫,精神日益昏瞀,氣息日益危綴,尋常狀牒,旣未酬應,緊急啓聞,亦難着署,公務委積,一任曠廢,惶悶之極,如添一病,況殿最重事,未能及期磨勘,致勤問備之罰,而顧臣症情,危惡若此,旬月之內,萬無擧行之望,其何敢一日虛帶,以益瘝厥之誚乎?臣於封疏申籲之際,得伏見右尹朴權疏,則詆斥至深,語意非常,臣誠不勝駭怖之至,臣之所陳,上而爲朝廷惜事體,下而自引其尸職之罪而已。夫豈有噴薄張皇之語?而今宰臣抉摘句語,擔當力辨之不足,又乃動引廟堂,以爲藉重脅持之資,夫如是,則朝令之下,雖有不便於民者,輒以事關廟堂,而不敢違覆,然後方可合於藩臣之道耶?至於辨別列邑之境界,較量之多寡,末又缺可問不可問之語,其所疑臣持臣之至此,而猶且怒臣之有所辨論,此豈常情之所可及者哉?許多捃摭之言,亦豈無一二可辨者?臣今病甚昏劣,無以出氣費力,且不欲與宰臣,復事較爭,而其爲不可冒據之端,則於此,固益決矣。伏乞聖明,俯諒臣情勢病狀,亟命鐫削臣職,仍治臣罪,以尊國體,以快人心云云。疏槪批答見上
吏曹判書李墪疏曰,伏見掌令洪禹寧疏本,以銓曹佐貳之擬望,郞官四品之陞遷,鄭栻之必塞宿趼之擬,且有外補之議,李世瑾之連擬淸望,爲臣之罪,或謂之急先援引,以爲黨助之地,或謂之勒令遷陞,使去秉筆之地,總而斷之以是非倒置,用舍乖舛,及伏見缺,又以爲俱未穩當,臣不勝缺五行若朴鳳齡,則出入郞望,已過四年,而與臣同過都政矣。其請陞之言,已聞於臣之初出仕之日,及其自南還也,於闕內公廳諸名士,齊會之處,招致執吏,力言陞遷之意,衆耳目之所共聞,則何可謂之一下吏之傳言耶?旣謂之傳言,則其欲陞之意,可知。又何可謂之,勒令陞遷耶?鄭栻之頃間兩疏,辭意逶迤,有欠白直,故公議非之,臣於兩政,果停東壁之望,物議或不無外補之議,而臣則不以爲然,亦無因此久枳之意,而今乃謂之,是非倒置,用舍乖舛,臣未知此言之果出於平心論事之道,而構罪至此,令人危怕,所謂儒臣之通于政席云者,元無苗脈舊踐之事,故臣果循舊望而擬之矣。今乃直驅世瑾於懷私蔑公,希覬進取之科,噫,亦甚矣。守令之以病乞遞者,入啓於口傳政事之日,前後何限,而此亦爲臣吹覓之資,良可笑也。柳鳳輝之文華名論,固已超出於流輩,而又經諫長·國子·副學等極選之地,則今此入銓,豈藉臣援引之力,而攻臣之鋒,移及偏酷,至謂之刻毒放肆,蹴踏醜詆,無復餘地,是豈論人忠厚之道耶?臣竊爲憲臣,惜其有如許口氣也。噫,自古居銓地者,何限,何能每事盡善,每人爲悅?苟有所失,則執法之論,只就事以規之,未嘗有激訐猜構之事,當之者,亦引過相謝而已。故公議行而朝著靖,豈有如近日得疑似之端,成晻昧之罪,擠之於萬仞坑塹,以爲甘心之計者乎?臣以篤癃之年,早自屛退,而眷戀宗國,尙此遲回,曲荷剪拂,前後入銓,値缺半之會,居必爭之地,旣再僨而不戒缺三行退之請,則便一駁遞之辭也,而喉司不諒缺雖嚴,情跡益蹙,三日之間,五次違召,誠出於萬不獲已也,而逋慢之誅,實無所逃,伏乞聖慈天地父母,俯賜矜諒,亟命罷斥臣職,仍治違命之罪,以謝人言,以安微分云云。疏槪批答見上
校理吳命恒疏曰,伏以臣,得伏見憲臣疏本,一篇精神,全在銓地,又以餘波,噴及於臣,臣誠疲劣,不欲與之呶呶相辨,而第其委折,有不可不一陳者,從前選部郞驟遷之時,或因疏章,或因臺啓,旣陞而旋寢者,非止一二,則臣之前疏所論,不過以政例言之而已,有何分疏彌縫之端,而抑勒爲說,橫加侵詆,實未曉其意之所在也。至於前校理鄭栻事,則蓋其頃日陳疏也,衆議喧藉,毁疵紛然,但未及登諸章牘耳。臣意以爲濟友之間,不必過加疑謗,第念栻,苟有意見,則卽爲論列,何所不可,而連在經幄,一味含默,林象德之筵白也,同爲入對,終無一言而退,此固聖明之所俯燭,而及夫峻論層生之後,盛氣連章,多不擇發,滔天左袒,壞人心術等語,俱極謬戾,竝驅諸臣於恣意黨私之科,以是群非衆斥,至於此極,或姑停舊擬,或暫置外郡,以弭沸騰之謗議,不害爲鎭定之道。故臣果略有酬酢於親友,而亦無永爲枳塞,必欲出補之議,栻於其後,卽拜館職,出而供仕,則方帶侍讀之華銜,見漏東壁之末擬,有何驚怪之事,而抉摘不施之私談,奏合上聞,有若訐告者然,通于政席之說,亦未知何所聞而發耶?似此言議,誠可笑也。雖然,臣昧於涉世,輕於發言,被人詬斥,莫非妄率之咎,循省恧蹙,靡所容措,不得不仰煩籲呼於靜攝之中,瀆擾之罪,益無所逃。伏乞聖慈天地父母,亟許鐫免臣本兼職名,仍命有司,勘臣負犯,以安微分,不勝幸甚。疏槪批答見上
文學趙翼命疏,伏以缺三行竟未祗謝,常懷惶懍,一味屛蟄,頃承湖南敬差官之命,義固往役,不敢辭避,跋涉長程,觸犯隆寒,宿患添劇,症情一倍危篤,路次久淹,已沒前進之勢,啓本旣上,且無復命之望,百爾思量,計無所出,不得已忍死馱轎,且行且止,行到忠淸道成歡驛,始審有申禁乘轎之令,且承坤殿玉候未寧之報,臣急於復命,不計死生,果卽自本驛,跨鞍疾馳,趲程上來,及到郊外,聞有除旨,情病之外,且有冒禁之罪,在臣私義,固難晏然復命,而適値議藥設廳,大小憂遑之日,不敢陳懇,黽勉入肅,姑欲遲待罷廳,以爲控疏請譴之計矣。不意郵官狀聞,踵後而至,其所罪狀臣者,極甚張皇,有若臣勒立轎馬,終始冒禁者然,已不勝惶懍,而旣有他站乘轎之事,則臣何敢費辭自解乎?至於越把一款,儘有委折,不得不略暴焉。臣行到兩驛交遞之境,他驛人馬,未及出待,其勢固難卸下,中路所把驛卒,無辭前進,有若常例,故臣果不少疑訝,只任其所爲矣。及見狀本,只以越把,爲持臣之端,臣誠愕然失圖,莫曉其由,取考法文,則有經驛不換之律,毋論事實之如何,臣旣矇不覺察,有此冒犯之失,揆以常憲,無所逃罪,而倖會邦慶,旋蒙恩宥,所叨職名,尙在身上,臣惶感危蹙,益不知置身之所。忽於此際,因本院草記,有此牌召之擧,嚴畏分義,不敢坐違,謹此趨詣於禁扃之外,顧臣情勢,旣無冒昧承命之望,且臣纔遭重慽,制限未盡,公義私悃,俱極悶蹙,玆不免陳章徑退,臣罪至此,尤合萬殞。伏乞聖明,俯賜諒察,將臣職名,亟許鐫削,仍治臣前後負犯,以肅朝綱,以安微分云云。
以文學趙翼命上疏,傳于黃一夏曰,遞差傳旨捧入。
吏曹參議李光佐疏曰,伏以臣,向者缺二行感惶之餘,悶蹙繼深,殆不省措身之所,臣本,缺四字萬萬不合於此任,況旣屢試蔑效,疵釁百出,何可以職在前列,輒復冒授,以益其公私狼狽乎?竊伏聞日昨憲臣之疏,以李世瑾擬望事,力詆銓地,斯亦臣在銓時事也。夫一言之失,奚至於枳塞舊踐,而今乃攻其事之不足,必深攻其人,以及於政曹,平心論事之言,固不如是,然其論斥至深,至以倒置乖舛爲言,冒此恥辱,更據銓席,重以辱名器羞朝廷,豈臣私義之所敢出乎?雖被重譴,決無冒出承命之理,玆敢瀝血陳籲,伏乞聖慈天地父母,亟命鐫臣銓職,俾全廉義,不勝幸甚云云。批答見上
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?水刺之進,已盡復常乎?中宮殿頭疼膈煩,眼眥赤癢等症,其已快減,而夜間寢睡,一向安寧乎?加減涼膈散三貼,又進於昨日,今日令醫女趁早入診,詳察症候後,可以議定繼進當否矣。臣等憂慮未弛,敢此問安,竝爲仰稟。答曰,知道。水刺復常,內殿頭疼等症,猶未快減,寢睡安穩矣。
疊書備忘記,我國積痼之弊,莫如良役,故特軫民隱,纔已變通,而第念一面充補闕額,一面侵徵隣族,決非王政之所忍爲者,矧當陽春,惠澤宜先,其令廟堂,辛卯以上,諸道軍兵奴婢,逃故之隣族徵布者,一倂明査蕩減。
吏曹參議李光佐牌不進,依承傳,罷職傳旨。傳曰,只推勿罷。
政院啓曰,吏曹參議李光佐,旣有只推之命,更卽牌招,何如?傳曰,允。
藥房再啓曰,卽伏聞入診醫女所傳之言,中宮殿頭疼之候,雖未快愈,比初漸就差歇,卽今則頭部但不淸利而已。膈煩之症,雖或有時微發,亦不大段,眼眥赤癢,仍成小偸,鍼左邊已差云。臣等與金有鉉·柳瑺等,諸御醫商議,則皆以爲,寢膳之節,一向平穩,雖有些少餘熱,時進冷藥,自可差復,今不必連進苦口之劑云。自今湯劑,姑爲停止之意,敢啓。答曰,知道。
吏曹參議李光佐再牌不進,依承傳罷職。
大殿·中殿·世子宮·嬪宮,藥房·政院·玉堂夕問安。答曰,知道。
政院啓曰,開政命下,今至四日,尙未擧行,事體極爲未安矣。參議李光佐違牌坐罷,參判尹趾仁呈辭受由,判書李墪所當更爲牌招,而今日乃是國忌齋戒,政事,何以爲之?敢稟。傳曰,參議坐罷之代,問于大臣,差出。
備邊司,吏曹參議李大成。
巳時,日暈。未時,日暈。以上朝報
疊書政院啓曰,諸道徒配罪人,到配啓本十四度,及全羅道敗船沙格推覈狀啓三度,卞爾札更査啓一度,竝留院矣。卞爾札旣已蒙放,其他徒配及沙格等,皆當入於因赦蒙宥之中,此等狀聞,今不必煩弊出納,竝皆還下送,各其道之意,敢啓。傳曰,知道。禁府
上在慶德宮。停常參·經筵。
大殿,政院·玉堂·二品以上·六曹問安。答曰,知道。
中殿·世子宮,藥房·政院·玉堂·二品以上·六曹問安。答曰,知道。
嬪宮,藥房·政院·玉堂問安。答曰,知道。
藥房啓曰,日候陰濕,伏未審夜來,聖體調攝,若何?水刺之進,一向如常乎?中宮殿頭部不淸利,膈間微煩等餘症,其已快減,而夜間寢睡,亦安寧乎?臣等憂慮未已,敢此問安。答曰,知道。水刺之進如常,內殿頭部不淸利等餘症,雖未快減,寢睡一向安穩,自今日輪直,宜矣。
傳曰,慶恩府院君,自今日勿爲直宿。
政院啓曰,開政命下,已過多日,新除授吏曹參議李大成,卽爲牌招,何如?傳曰,允。
明日陳賀時,殿坐三嚴,午初三刻,王世子出宮正時,午初初刻,開門差早。
吏曹參議李大成上疏。大槪,臣於選部新除,旣有應避之嫌,在法當遞,而庚牌降臨,嚴畏分義,謹詣闕外,而顧此應遞之職,不宜暫時虛帶。伏乞聖明,亟命照例遞改事,呈政院。政院啓曰,吏曹參議李大成,來詣闕外,陳疏到院,以參判尹趾仁,卽其同生妹夫,在法應避爲言,原疏所當入啓,而以國忌正日,不得捧入,何以爲之?敢稟。傳曰,參判尹趾仁,呈辭受由,今姑改差,參議李大成,牌招。
政院啓曰,吏曹參議李大成,來詣闕外,陳疏到院,以參判尹趾仁,卽其同生妹夫,在法應避爲言,原疏所當入啓,而以國忌正日,不得捧入,何以爲之?敢稟。傳曰,參判尹趾仁,呈辭受由,今姑改差,參議李大成,牌招。
謝恩,吏曹參議李大成。
政院啓曰,開政命下,已至多日,吏曹參議李大成,今方承牌入來肅拜,今日雖是國忌正日,當爲開政乎?敢稟。傳曰,明日開政。
掌令洪禹寧啓曰,臣以應遞之人,職名迄未卸解,情迹萬分臲卼,而旣處言地,亦有一日之責,目見黨論日甚,政法大壞,不忍含默,復陳前疏,聖批有過當之敎,已極惶懍,而銓曹·玉署諸臣反斥之疏,次第群起,詬詆譏切,略不顧忌,臣誠慨然,銓曹佐貳擬望格例,銓臣雖以前例爲證,臣亦取考本曹謄錄,所謂謄錄,卽吏胥輩望筒私置簿也。臣欲一一指擧打破,而辭語繁蔓,姑不悉攄,就以一二事言之。先朝時,副提學臣李端相,以新望,居參議副擬,而以其經學雅望,爲士論之推重,而猶不得直置於舊望之首,此果近於今日事耶?宰臣尹趾仁,則以已通中倒次者,非如臨政猝通之比,則亦非可擬於今日事也。大抵佐貳舊望,除在外相避外,無故在京之人,不患不足,而一倂拔去,如柳鳳輝者,乃謂之已經經幄巍選,不拘序次,置之首擬,鳳輝巍選,初旣濫吹,則反欲藉此,壓倒前望諸人,未知諸人地望,皆不及於鳳輝耶?古近前例,俱無襯着可據者,而輒以前例囫圇爲說,此極可笑。居銓地者,處事如彼,而臺閣或有一言,則迎加罵辱,此實今日之痼弊,而至如脅持構人,方務搏擊訐告等語,不暇擇發,無乃臣言,切中銓地用意處,而諸臣憤薄之言,如是遝至耶?李世瑾之筵奏,或謂之有失,或謂之妄發,夫妄發者,無心做錯之謂也。爛熳磨礱,傳播狼藉之後,入對仰請者,其可謂妄發乎?旣曰有失,而連擬淸望,少無停塞之意,其非必立世瑾之議,而何郞官之不參政陞品,謂有可證者?此不過指近來二三人勒令遷事,而其時放倒政例之駭擧,每可爲例耶?祖宗朝不易之政格,不爲遵守,必以近來伐異之謬習,借引爲證,亦非苟且之甚者乎?設令朴鳳齡,眞有願陞之意,郞官乏望之日,同席亦頗持難,而汲汲陞擬,其非欲去執筆之地者耶?向者,申鐔之無故陞遷,公議至今爲駭,半年之間,盡去異已之政郞者,吁,亦甚矣。鄭栻枳塞出補等說,銓長儒臣,皆不能自掩,而相通政席一款,不但人多傳說,儒臣於禁省稠坐之中,詆罵鄭栻,至以吾旣枳塞,又將外補等說揚言之,儒臣旣非時任銓郞,則枳塞補外,不通政官而能爲之乎?以臣孤危之蹤,間廁於擧世睢盱之中,固知片言脫口,衆鏑叢身,而銓臣儒臣,交鋒迭攻,怒色如火,此後拳踢,又不知何限,誠可危怕。毋令斥退臣身,以靖朝議之爲得,卽當詣臺引避之不暇,而自數日前,重得寒感,委頓苦痛,無路起動,連呈疏本,不得上徹,今俟少間,來詣自列,所失尤大,請命遞斥臣職。答曰,勿辭,退待物論。
大殿,政院·玉堂夕問安。答曰,知道。勿爲問安。
大殿,藥房夕問安。答曰,知道。勿爲問安。中殿·世子宮·嬪宮,藥房·政院·玉堂夕問安。答曰,知道。
上在慶德宮。停常參·經筵。
大殿,政院·玉堂問安。答曰,知道。二品以上·六曹·大司諫問安。答曰,知道。勿爲問安。中殿·世子宮,藥房·政院·玉堂·二品以上·六曹·大司諫問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖體,若何?中宮殿頭部不淸利,膈間微煩等餘症,其已快減,而夜間寢睡,一向安寧乎?臣等憂慮未已,敢此問安。答曰,知道。無事。內殿頭部不淸利等餘症,猶未快減,寢睡安穩矣。
傳曰,頒赦百官,加爲之。
政院啓曰,頒赦百官,加爲之事,命下矣。某罪以下宥之乎?敢稟。傳曰,雜犯死罪以下,竝宥。
傳曰,明朝大提學命招。
傳曰,頃者右相箚批,已有禁府竄配之類,頒赦後,欲與大臣疏釋于榻前之敎矣。明日入侍。
吏曹判書李墪初度呈辭。入啓。給由。
兼司書吳命恒上疏。大槪,嚴畏分義,隨牌來詣於闕外,而第伏見憲臣避辭,則別出新語,尤爲爽謬,在臣廉義,有難冒出,乞蒙斥罷,以快人心事。入啓。答曰,省疏具悉。爾其勿辭,從速察職。
敎,王若曰,中闈遘厲,屬貽憂於臣民,上穹垂庥,聿奏功於藥餌。玆誠罕覯之慶,可無播告之章。念予寡躬,嗣得良佐,宗廟之事與共,宜受神禧,家邦之治是資。助宣王化,蓋十年相成於儆戒,故一國咸戴其慈仁。何意時沴之流行,乃干禁掖之肅穆。雖體孔聖愼疾之訓,移宮者頻,奈自周末有疹以來,無人或免。矧盛壯有異稚歲,其驚慮倍切中心,幸以浹旬之彌留,霍然如期而良已。天和旋復,覺添暖於椒塗,神彩轉淸,況生明於桂魄。苟非陟降之默佑,則何痊安之能遄,記親經於吾身。每存餘戒,踵有喜於儲嗣,復申今休。旣百體漸以康彊,而一念益自勤儉。鷄曉重報,寧安黼座之朝,蠶月將回,佇備鞠衣之制。風敎由此丕著,內外交修,邦運驗其斯昌,朝野共抃。爰薦牲醴於太室,仍宣綸綍於廣庭。喜溢神人,豈但爲齊體之重?恩推區宇,蓋欲示同慶之情。自本月二十五日,昧爽以前,雜犯死罪以下,咸宥除之,在官者,各加一資,資窮者,代加。於戱,乾坤之道竝亨,疵癘皆去,雷雨之澤遍洽,湔滌靡餘。咨爾群聽,體予至意,故玆敎示,想宜知悉。大提學金鎭圭製進
政院啓曰,因義禁府草記,今二十六日,疏決時應行節目,令本院考例擧行事,允下矣。取考癸亥己卯日記,則有時任原任大臣,及禁府堂上,及三司各一員,入侍之例,今亦依此擧行之意,敢啓。傳曰,知道。
全羅監司書目,長興府使楊憲奭,規避差員,稱病不進,羅州牧使趙正萬,正朝箋文未及封進,竝只罷黜事。啓。傳曰,趙正萬只推勿罷。
右議政趙相愚箚子。大槪,臣於今日嵩呼之列,老病濱死,不得進參,惶恐隕越,生不如死,敢陳危懇,冀許遞免事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,俟間視事,以副至望。仍傳曰,遣史官傳諭。
禮曹啓曰,中宮殿痘候平復,實爲宗社莫大之慶,旣告宗社,仍行頒敎陳賀之禮,則設科同慶,亦當依例擧行,取考前例,則癸亥年上候平復後,初以增廣稟定,而今此慶科,以六百別試,咸聚京師,分三所,初場賦表,終場策問,講經,四書中抽栍一書,三經中自願一經,取粗以上,而殿試宜當,以此擇日擧行,何如?傳曰,以庭試設行。
疏決時,禁府時囚罪人河,減死定配。罪人鄭澔·尹就商·呂必重·金柅·姜履相·李廷師·洪德涵·金尙圭·崔國亮·尹淰放送。李祥輝·鄭維錫·張天䎘·張天翮·張大維·張成維·張斗維·張文維移配。金砯·金春澤·李後說·林霖澤減等。歲抄後違牌坐罷人員,竝敍用事,榻前下敎。已上朝報
禮曹啓曰,卽接恭陵·順陵官員所報,則近日大虎入來陵底閭里間,白晝往來,軍卒不得任意巡山,事極可慮云。陵寢至近之地,有此虎患,極爲驚駭,依近例令軍門,出送將校,卽爲捕事分付,何如?傳曰,允。禁營謄錄
有政。吏批啓曰,醫官柳瑺,超授二階事,命下矣。本資乃是崇政,超二階,則當輔國,醫官之不得陞輔國,自是前例,何以爲之?敢稟。傳曰,熟馬一匹面給。
又啓,判書呈辭受由,參判未差,小臣獨政未安,何以爲之?敢稟。傳曰,只出緊任。
又啓曰,長興府使今當差出,而本府物重地,素稱難治,未准朔禁軍將,竝擬,何如?傳曰,允。
傳曰,全城君混,東原君潗,百官加親授。
傳曰,長番內官申晐·張厚載·韓信國·張世相,百官加親授。
吏批,以鄭翔周爲長興府使,柳瑺爲陜川郡守,金始鑌爲記事官,金相元爲文學,崔昌演爲司評,金東弼爲持平,趙泰老爲江華留守,楙爲洛豐守,尹侚爲分敎官,申聖夏爲忠勳都事,椅爲夏川都正,煒爲琅城副正,煇爲琅坪副正,尹寔爲淳昌郡守,李休徵爲監察,尹趾仁爲兵曹參判,申瑩爲安奇察訪,趙廷淹爲大丘府使,權益寬爲正言,李濟爲兵曹佐郞,趙邦徵爲扶餘縣監,尹德駿爲知義禁。
兵批,以金德·崔鳴益·池成浩·金興相·尹就亳·李命龍付副司果,李翼海爲都摠經歷,李汝迪爲禁衛將,韓圭爲都摠都事,尹一商爲所江僉使,趙重藺爲五衛將,元聖兪爲五衛將,洪有炳爲蟾津別將,柳東起爲五衛將,李奎成爲副摠管,金溟翼·方墉·金應運,付副護軍,南瓛付副護軍,强哉矯付副護軍,尹興商·金時澄付副司果,丁武赫·李壽海付副司正,池成漢·金弘器付副司猛,金興碩付副司勇,閔鎭厚·兪得一·沈檀·睦林一·洪萬朝付副護軍,李肇·宋正明·兪命弘·金德基·尹世綏·李師尙·沈壽賢·朴彙登·權重經·李宇恒付副司果,沈珙·元德齡·姜弼文付副司正,李鳳徵爲同知,金壽基·文孝誠·盧鐸爲僉知,安斗齡爲僉知,朴時梓爲訓鍊僉正,趙爾重·李順坤·林再茂·安祉福·金夏錫·鄭德徵,付副護軍,金釴付副護軍,元斗貞·金禹貞·林從榮·朴時珪·朴弼乾·尹再閔,付副司直,金鼎鳴爲江華中軍,李昌肇·吳重周·李尙·白時耉·閔挺健·宋道成·李必益·李井煥·全鋏·朱振華·金聖基·兪珉·李有華·黃奎·李之驥·李晩得·辛裕·鄭必周·金訓益·周天澤·高嶸,付副護軍,李正臣·李翊漢·權,付副司直,宋儒龍·柳龜徵·張世益·李渤付副司猛,李厚全·申翊震·申命擧·朴廷元·姜晊·李重昌·姜頊·黃聖耆·趙繼徵·邊尙聃·朴東亮·朴弘輔·宋尙殷·金燦益·金得江·安夢瑞·崔福謙·朴宗榮·宣豪徵·孫碩胄付司勇,尹趾仁·洪以度·李溶·李相頊·鄭碩賓·尙經周·金洵·李漢章·李台望·李雲徵·洪處武·許埰·沈榗·韓構·趙湜·洪時九·安弘敏·申泳·韓廷弼·李萬錀·李漢珪·朴東相·金錫慶·洪處宙·洪元益·張萬里·朴琳·韓世良·申命式·申命任·安世煜·蔡以章付副護軍,趙翼命付副司直,權省付副司直,元聖兪·許玧·南就明·鄭是先·崔敬中·鄭栻·宋成命付副司果,尹錫來·徐命均付副司正,申湜付司猛,李徵海付副司勇,金演付上護軍,朴世泰·李敏夏·吳鼎和付副護軍,權珪·任弘望·李世弼·玄悌綱·卞三彬付司直。吏兵批政軸
上在慶德宮。停常參·經筵。
自辰時至申時,日暈。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。藥房啓曰,昨日親臨受賀,伏未審夜來,聖體,若何?中宮殿頭部不淸利,膈間微煩等餘症,其已快減,而夜間寢睡,一向安寧乎?臣等不任憂慮,敢此問安。答曰,知道。無事·內殿頭部不淸利等餘症,猶未快減,寢睡安穩矣。
政院啓曰,大提學金鎭圭,承牌來詣賓廳矣。傳曰,書題書入。又啓曰,議政府錄事來言,領議政徐宗泰方將陳箚云,左議政金昌集,右議政趙相愚呈辭,入啓。今日疏決時,時任大臣,俱不得進參,何以爲之?敢稟。傳曰,疏決時,時任大臣不可不入參,從速入來之意,遣史官傳諭于領相。
左議政金昌集初度呈辭。入啓。傳曰,遣承旨敦諭。右議政趙相愚初度呈辭,入啓。傳曰,不允批答。
獻納韓永祚三度呈辭。入啓。遞差。
刑曹參判趙泰東,左承旨崔重泰初度呈辭及正言李承源,驪州地掃墳呈辭及說書金有慶,衿川地加土呈辭。入啓。給由。
禮曹判書尹德駿辭職上疏。入啓。答曰,省疏具悉。卿無所嫌,勿待罪。傳曰,右承旨持此書題,與大提學,偕往泮宮,儒生等試取以來。
政院啓曰,今日疏決時,禁府堂上,不可不備員。知義禁尹德駿疏批已下,卽爲牌招察任,何如?傳曰,允。又啓曰,因禁府草記,罪人鄭濂·金英成等設鞫事,命下矣。處所何處爲之乎?敢稟。傳曰,本府爲之。
謝恩,知義禁尹德駿。
禁府,蒙宥未及拿來罪人尹以泰。
禁府,推鞫問事郞廳四,呂光周·洪廷弼·具萬理·李熊徵。啓。
記事官洪禹道書啓,臣承命馳往于利川邑內判府事李畬所住處,傳宣聖批,則以爲,臣急於歸死,寸寸回程,纔到利川,昏頓滯留,縷喘尙存,一念難昧,自省愆負,萬殞是俟矣。史官追到,傳宣聖批,恩旨溫諄,不加誅罰,諭以招徠之意,臣跪奉綸音,不覺涕流被面也。臣之今行,本非不爲入都之計,而病不任程,終至中路退還,臣辜恩積釁,逋屛田里,天地高厚,報答無路,區區犬馬之情,所可自效者,惟在於朝賀之節,而亦未遂其誠願,有臣若此,誠不如速死之爲愈也。今臣雖賴覆幬之仁,未便殞絶,得歸故居,復起爲人,實無可望,恩諭之下,但增兢隕,不知所達云矣,敢啓。傳曰,知道。
吏曹啓曰,臺諫有闕,政事,取稟。傳曰,明日爲之。
執義李縡上疏。大槪,臣之抑情遲留,非有因仍供職之意,只爲一參賀班,以伸慶祝之誠,方欲更申前懇,仰冀矜允,而卽聞母病添重,急於省視,投疏徑歸,乞遞職名,仍刊仕籍,得遂終養之願,重勘臣任情蔑分之罪,獲安賤分事。入啓。答曰,省疏具悉。爾其勿辭察職。
刑曹判書李彦綱上疏。大槪,乞解職名,以存舊例。且以一二獄囚事,附陳賤見,仰備裁處事。入啓。答曰,省疏具悉。疏中李文煥事,登對時稟處,權諴事,更加推覈爲宜。刑官非數遞之任,內局提調,今姑勉副焉。
政院啓曰,禁府都事來言,領議政徐宗泰疏決後,身病猝重,左議政金昌集,右議政趙相愚俱在呈告中,今日推鞫坐起不得爲之云矣,敢啓。傳曰,知道。
疏決時,掌令申慶濟所啓,臣篤癃奇疾,閱月沈劇,而分義是懼,忍死趨召,中路昏仆,不得趲程,未及議藥之日。比到京邸,殆不省事,奄奄牀褥,未卽入肅,又犯稽謝之科,前後逋慢,無所逃罪。區區犬馬之誠,只欲少伸於蹈舞之列,力疾趨班,獲覩盛儀,而顧此罪戾之踪,決無仍冒之理。且於本府新啓,金德遠等五人,歲抄蕩滌還收之論,竊有所慨然者。今此坤殿痘候,有非尋常違豫之比,百僚焦煎,擧國憂遑,幸賴宗社默佑,百神同扶,旬日之間,遄臻康復之域,此實國家無疆之休,臣民莫大之慶。仰惟聖上,特下備忘,頒恩示慶,曠蕩之澤,寬大之典,逈出常格,圓戶洞開,大辟咸宥,雨露滲漉,下及泉壤,歡聲載路,和氣藹然,斯誠大聖人召和致祥之一機會也。在群下忭祝之情,惟當奉承之不暇,而乃於成命之下,必欲沮格而後已,旣疏又啓,持之不已,噫嘻亦太甚矣。顧此被論諸臣罪廢,殆至二十年,情實莫暴,其中死亡過半,抱恨無窮。當此四方同慶之日,使枯朽跛躄,均霑恩澤,亦聖世之一美事,而連章累牘,至請還收者,臣未知其果出於公心也。且念己卯之慶,雖栫棘流配,一倂寬赦,則今日邦慶,事體尤別,歲抄蕩滌,比之疏釋竄謫,不啻有間,而臺臣之必事强爭,抑獨何哉?雷雨之澤,不偏於幽谷,容光之照,或阻於覆盆,則豈不有歉於普洽之霈澤,而聖敎中,有非常之慶,行非常之典之意,果安在哉?臣竊惜之。如臣迷滯之見,決難苟然隨參,旣不隨參,則亦不可一刻冒據於臺次,請命遞斥臣職。上曰,勿辭,退待物論。以上朝報
禁府啓曰,今此頒赦時,雜犯死罪以下竝宥事,命下矣。定配及定配身死未蒙放,放歸田里罪人等,明日疏決時,當爲稟處,而時囚及未及拿來罪人,放未放單子,爲先書入之意,敢啓。傳曰,知道。禁府
備邊司啓曰,頃日登對時,良役逃故隣族之弊,依時敎隨便變通事,作爲節目,追後啓下之意,旣已仰達矣。節目今始草出,各具條項,別單書進,仰稟睿裁。其中逃亡年限,曾有定法,而今若一向膠守,許多闕額,不卽代定,則隣族極弊,無以一新釐改於目前,以承汲汲救拯之聖旨。故另爲變通,從今以前舊逃亡,則使之勿限年盡充,以爲一番役數整頓之地,今後新逃,則姑依舊定年限施行,前頭更觀里定法行否,稟達量,何如?答曰,依啓。節目頗爲詳備,依此爲之。備局謄錄
今日疏決入侍時,行兵曹判書崔錫恒所啓,自上深軫,隣族侵徵之弊,有令廟堂講究變通之敎,至於辛卯以前,諸色軍兵,各司奴婢,逃故之類,又有明査蕩減之敎,固知聖意以一邊變通,一邊徵捧,有乖於恤民施惠之道,而第念所謂逃故,詐僞百出,以生爲死,以存爲逃者,不可勝數,此逃亡限年之法,所以作也,蕩減之令,本不宜輕施。況今年身布,已捧者居多,諸色軍木,或有幾盡上納者,亦有三分之二,或折半上納者,如此之類,勢難還給,似無一一分給之理。況列邑已爲收捧,而未及上納者,亦多有之,亦或有已爲上送,而未及納曹者。今若一倂蕩減,則適足爲京外吏胥輩,中間消化之資,其在民間,似無實惠。以國家經費言之,卽今餘儲蕩竭,實無成樣之路,良役節目,今方講定,不久當爲頒布於外方,而許多逃故之代,一年之內,萬無盡爲充定之理。設或苟充,査定推捉之際,動費時月,定役收布,以充蕩減之代,揆以事勢,誠爲至難,不量應下之數,輕減已捧之布,將何以推移充補乎?言念及此,茫無所措。臣意則已下之成命,雖不可收回,軍兵奴婢逃故之類,自庚寅以上,特許蕩減,而辛卯條勿爲擧論,則在民生爲莫大之惠,於經費有可繼之道,區區所懷,敢此仰達,下詢於大臣而處之,何如?戶曹判書金宇杭曰,當年條蕩減之令,必有虛實相蒙之患,雖只許庚寅以上條蕩減,每從已往年條而爲之,竝擧當年條者罕有矣。在外時,兵·戶判已有此議,而今此蕩減,旣是特擧,有所區別,頗似破碎,原任大臣之陳達,大體甚好,故啓辭中,以此陳稟,自上下特敎矣。朝家旣軫隣族之弊,一邊變通,而一邊又復侵徵隣族,則殊乖於憫念之道矣。有司之臣所達,深以經費爲慮,事勢之難處如此,則雖命蕩減庚寅以上條,亦豈不爲惠澤乎?更與相議覆稟,似當矣。判府事李□曰,隣族侵徵,實爲痼弊,自上臨御以來,每欲變通,今春又下特敎,申飭廟堂,使之各別講究,瞻聆所及,莫不感祝,自廟堂纔已講定節目矣。第其汰定之類,怨咨必多,而隣族之弊,尙且依舊,則決非事理之所宜,故有此蕩減之敎,命令旣下,想已遠播。今番有司一言,旋又變改,則其爲落莫,當如何哉?有司之臣,雖以恤經費之意,有所陳達,而臣意則決知其不可矣。禮曹判書尹德駿曰,庚寅以上逃故,則固蕩減,而當年條今方督捧,捧未捧文書,未及磨勘,而竝許蕩減,則難處之患,不一其端,非但經用不足而已,外方必將以難捧之類,盡歸之於逃故,此則不但經用之不足,旣曰逃故,則其代當爲自官家充塡,豈不甚難處乎?當年條決不可蕩減矣。錫恒曰,節目雖已講定,其所謂變通者,臣未知果能善處,而輕許蕩減,未卽充塡,則竊恐徒失經費,而爲弊滋甚矣。上曰,旣有所見,則陳達商確,亦自不妨,兵判之言,非出於必立己見矣。李□曰,日勢已暮,此非倉卒間節定之事,令崔錫恒退出後,更以文字仰達,令廟堂稟處,爲宜矣。錫恒曰,臣之所見,今已陳達,不必更入文字,以此直令廟堂稟處,何如?上曰,出於擧行條件,令廟堂稟處,可也。備局謄錄
上在慶德宮。停常參·經筵。
下直,錦山郡守呂必寬,泗川縣監趙鳳錫。
大殿,政院·玉堂問安。答曰,知道。中殿·世子宮·嬪宮,藥房·政院·玉堂問安。答曰,知道。藥房啓曰,昨日終夕疏決,伏未審夜來,聖體,若何?中宮殿頭部不淸利,膈間微煩等餘症,其已快減,而夜間寢睡,一向安寧乎?臣等憂慮未弛,敢此問安。答曰,知道。無事,內殿頭部不淸利等餘症,猶未快減,寢睡安穩矣。
政院啓曰,禁府都事來言,領議政有故,左議政·右議政呈辭,今日鞫坐,不得爲之云,敢啓。傳曰,知道。
禮曹,庭試吉日,來壬辰年二月二十五日,放榜三月初八日推擇。啓。
同副承旨李世最書啓,臣承命敦諭于左議政金昌集,則以爲,臣之向來連章祈免,實出於萬不獲已,一向瀆擾,雖甚惶猥,而區區自畫,只以得釋重負爲限矣。適會坤候違豫,議藥設廳之日,不敢偃息私次,遂不免冒出,朝夕候班,抗顔進參者,只伸臣子分義而已,非敢爲因仍盤礴之計。且臣冒寒奔走之餘,前患諸症,一倍添劇,又得腰脚之痛,轉側不能任意,症情非常,將未免爲廢疾之人,不得不更尋長單矣,不意聖上,特遣近臣,臨諭綸音,辭旨冞勤,恩數愈隆,臣於此驚遑感隕,實不知所出也。臣之情勢,決難仍冒匪據,病狀亦難自力就列,前後箚啓,屢屢仰暴,聖明亦旣俯燭之矣,而猶且靳許,輒辱恩命,此無非臣之誠意淺薄,不足以感回天聽而然,亦臣之罪也。臣撫躬慙悼,不知所云,而顧臣情病,俱無一分勉强之勢,玆又坐違嚴命,瞻望宸極,震越罔措,只願速被誅譴云矣,敢啓。傳曰,知道。
領議政徐宗泰箚子。大槪,臣之病勢添重,無以開鞫坐,不勝惶恐待罪,伏乞亟賜罷免,治臣廢職之罪事。入啓。答曰,省箚具悉卿懇。昨於前席,面諭勤摯,以卿體國之誠,胡忍棄予邁邁耶?決知其不然也。至於鞫坐,不宜遷就,卿須念君臣之大義,勿復以情病爲辭,卽起視事,仍又參鞫,用副至望。仍傳曰,遣史官傳諭。
右尹朴權上疏。大槪,敢陳淺見,以備裁擇事。入啓。答曰,省疏具悉。疏陳之事,令廟堂商確稟處。
韓城君李基夏辭職上疏。入啓。答曰,省疏具悉。伊日事勢之急迫,予已知之,卿其安心勿辭,從速行公。
左議政金昌集箚子。大槪,繼尋辭單,實非獲已,而猥蒙敦諭,未克趨承,惶悚罔措,敢申危懇,亟命鐫罷臣職,仍治臣罪事。入啓。
大司諫李晩成,校理吳命恒初度呈辭。入啓。給由。
右議政趙相愚初度呈辭不允批答,王若曰,昨見引疾之章,予固深念,今陳乞免之牘,卿何遽辭?去就不宜自輕,遜退無已太過?顧玆輔相之職,實爲邦國之楨,係安危於一身,休戚是共,備股肱於元首,責任甚隆。惟卿忠勤,寔予良弼,金甌初卜,愜輿望於具瞻,玉鉉愈光,期事業於共濟,愛君憂國,卿豈讓於古人?同寅協恭,予有待於今日,何意釋負之請,遽在仰成之辰?觸候班之風寒,縱或失於將攝,當天時之舒暖,可漸便於調治。年齡雖高,尙幸筋力之强健,倚毗方篤,詎諉牀席之沈綿?況因箚奏之言,方議疏釋之典,欲待卿而裁決,謂宜造朝,胡移疾而逡巡,乃反乞退,非所望者,不可已乎?於戱,大臣進退之規,予豈多誥?國事泮渙之勢,卿所自知,亟回遐心,勉副至意,所辭宜不允。故玆敎示,想宜知悉。知製敎李宜晩製進
持平鄭楷啓曰,臣以金德遠等五人,歲抄蕩滌之命還收事,有所論啓矣。卽伏見右僚避辭,則張皇爲說,侵斥備至,或謂之必欲沮格,或謂之噫亦太甚,末又結之以非出公心,臣竊不勝駭惑焉。今日邦慶,實是有國無疆之休,迺者特敎曠蕩之典,固知出於志喜同慶之意,而至如金德遠等諸人,負犯至重,俱係罔赦,雖在頒慶之日,決不可混置曠蕩之中,則臺閣爭執,在所不已,而右僚於諸臣罪名之輕重,不敢明言,只以沮格太甚等語,詆斥臣身,此果成說乎?其避辭又以己卯已事,拖引爲例,此則尤有所不然者。夫己卯赦典,只是除名於竄配之籍,任其居住而已。至於今番,則湔滌太濫,職秩自如,全無懲礪之義,終爲小人之幸,臣之所論,實出於嚴法愼赦之意,非有私好惡於其間,而今乃勒爲之非出公心,豈急於營護,不恤公法而然耶?今以諸臺處置,召牌降臨,而臣之被斥至此,則其何敢可否立落之際乎?請命遞斥臣職。答曰,勿辭,退待物論。
京畿監司書目,病勢漸劇,無望復起,更申哀籲,冀蒙矜許事,上疏上送事。啓。傳曰,還出給。又書目,安山呈,以領府事尹趾完上疏上送事。啓。答曰,省疏具悉卿懇。卿之宿患,予所詳知,不得來參,有何所傷?卿其安心勿辭,亦勿待罪,從容善攝。仍傳曰,遣史官傳諭。
江原監司書目,淮陽府使鄭齊斗受由歸家,還任無期,不得已罷黜事。
忠淸監司書目,辭職上疏上送事。啓。傳曰,忠淸監司趙道彬上疏,廟堂纔已措語覆啓,仍令察任,而又上辭疏,無意奉承,其在事體,殊甚未安。此疏還爲下送,使之從速察任。
答左議政金昌集箚曰,省箚具悉卿懇。今日卿之所難安者,專在於人言,而所謂人言,予已開釋無餘,則於卿更無嫌端,而賀儀纔罷,長單復尋,是豈予始慮之所及哉?愕然之極,不知所以爲諭也。予志牢定,日呈十章,斷無允許之理,而反有損於事體矣。卿其思王室之多難,念廊廟之空虛,亟回遐心,出而論政,勉副如渴之望。仍傳曰,遣史官傳諭。
備忘記,居首生員趙文命,直赴殿試,之次進士柳運·洪禹采·李廷熽,各給一分。
政院啓曰,掌令洪禹寧·申慶濟引避退待,已至經宿,尙未處置。除在外未肅拜外,呈告人員,卽爲牌招,使之處置,何如?傳曰,允。已上朝報
禮曹啓曰,延礽君出閤時,嘉禮廳都廳安瑞羽父在喪,代以本曹正郞李萬根差下,原單子中,改付標以入之意,敢啓。傳曰,知道。制司日記
有政。吏批啓,新除授黃州牧使具志禎呈狀內,旣被臺評,其在廉隅,決不可赴任,斯速入啓處置云。考其情勢,有難强令赴任,而此時曠官之弊,不可不慮,今姑改差,何如?傳曰,允。
政院啓曰,近來史局不備,連以兼春秋代察,而禮曹兼春秋洪禹道身病甚重,有難等待其差歇,今姑改差,以無故人差出其代,何如?傳曰,允。
吏批,以沈樺爲典獄主簿,宋光澤爲監察,李眞望爲兵曹正郞,趙泰耉爲內醫提調,權世恒爲獻納,申潚爲黃州牧使,洪禹圭爲監察。
兵曹,以柳鳳輝付副護軍,李光佐·韓永祚付副司果。吏批·兵批政軸
上在慶德宮。停常參·經筵。
自巳時至酉時,日暈。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體,若何?中宮殿夜間寢睡,一向安寧乎?頭部不淸利,膈間微煩等餘症,久未差愈,今日令醫女趁早入診,詳察症候,更爲議藥,宜當。臣等不任憂慮,敢此問安,竝爲仰稟。答曰,知道。無事,內殿寢睡安穩矣。再啓曰,卽伏聞中宮殿入診醫女所傳之言,脈度微似浮數,頭部不淸利,膈間微煩等症,似加於前云。臣等與金有鉉·柳瑺等諸御醫,反覆商議,則皆以爲,餘熱未盡間甚無常,前進加減涼膈散,已試有效,前加入中,去麥門冬,加黃柏酒炒褐色五分,連進三貼,宜當云,此藥煎入之意,敢啓。答曰,知道。
政院啓曰,卽者禁府郞廳來言,領議政徐宗泰身病,左議政金昌集,右議政趙相愚呈辭,今日鞫坐,不得爲之云矣,敢啓。傳曰,知道。
左議政金昌集再度呈辭。入啓。傳曰,安心調理。
右議政趙相愚再度呈辭。入啓。傳曰,不允批答。已上朝報
備邊司啓曰,泰安漂漢,從其所願,由陸路入送鳳城事,前已稟定矣。卽見問情譯官金鼎禹手本,則其不欲從直路上京者,似合慮患之道,道路變改之後,所歷郡邑,支供之若干糜費,不必計較,故發關分付,本道監司及領來差員處,使之從迂路作行,而此事旣由譯官手本,則其手本辭緣,宜一經御覽,故謹此轉入之意,敢啓。答曰,允。備局謄錄
疊出傳,成均館儒生,賜柑製述,居首生員趙文命,直赴殿試,之次進士柳運·洪禹采·李廷熽,各給一分。禮曹制司日記
上在慶德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體,若何?中宮殿昨入湯劑,其已進服,而頭部不淸利,膈間微煩等症,得有差減之效,夜間寢睡,亦一向安寧乎?臣等不任憂慮,敢此問安。答曰,知道。無事,內殿頭部不淸利等症,湯藥進服之後,姑無顯效,寢睡安穩矣。
政院啓曰,推鞫時,兩司當爲進參,而俱無行公之員。除在外及受由避嫌人員外,未肅拜人員,竝卽牌招,使之進參,何如?傳曰,允。又啓曰,卽聞全羅監司李海朝,今月二十四日卒逝云,本道都事金雲澤,以瓜滿上來,且無假都事差出之事,未卽狀聞,似由於此。本道凡事,主管無人,委屬可慮,都事金雲澤,所當爲先發送,而聞其人馬,旣已放送,今日內給馬下送,何如?傳曰,允。
左議政金昌集三度呈辭。入啓。傳曰,安心調理。
玉堂箚子。大槪,請掌令洪禹寧,持平鄭楷竝命遞差,掌令申慶濟出仕事。入啓。答曰,憲臣疏語,大意固好,今玆蕩滌,雖出寬典,還收之論,臺體則然,張皇引避,意在營護,而處置立落,殊甚乖當,未可曉也。掌令洪禹寧,持平鄭楷出仕,掌令申慶濟遞差。
檢閱朴弼夢牌不進,依承傳罷職。
謝恩,正言權益寬。
禁府,推鞫問事郞廳李熊徵病,代金相玉,呂光周病,代洪啓迪,啓。
右議政趙相愚再度呈辭不允批答,王若曰,國家輕重,惟在大臣,君子行藏,不同匹士,故憂斯世者不苟潔,受重任者不辭勞。卿今謝病而將歸,予謂揆義則不可,玆當再告,復宣十行。惟卿質而有文,淵乎似道,慮事深遠,不喜爲急功近利之言,宅心寬平,未嘗有傷人害物之意。望已洽於一代,位遂躋於三台,半年持衡,雖無時月之效,百僚仰德,允符巖石之瞻。胡注意之方隆,遽奉身而欲退?年齡已過於七袠,縱榮衛之有愆,宰相不比乎庶官,豈筋力以爲職?任老成而爲心腹,相須甚殷,近醫藥而養精神,何恙不已?況今時勢,不啻艱虞,文武恬憘,紀綱波蕩,論議潰裂,戈戟日尋,予方軫宵旰之憂,卿豈忘君臣之念,休戚與共,詎圖便於一身?去就非輕,宜勉思於大義,坐鎭雅俗,非責裁決之勞,圖任舊人,實資壽耉之德。於戱,三公百責所萃,亶係安危,兩相一時竝辭,誰任經濟?須體至意,亟斷來章,所辭宜不允。故玆敎示,想宜知悉。知製敎李熊徵製進
政院啓曰,持平金東弼旣有只推之命,更爲牌招,使之進參鞫坐,何如?傳曰,允。
吏曹啓曰,臺諫有闕,政事,取稟。傳曰,明日爲之。
謝恩,持平金東弼。
禁府都事,以大臣意啓曰,本府推鞫,因兩司不備,不得趁早開坐,憲臣纔已變通,而日勢已暮,多官齊會開坐之際,將至犯夜。自上方在靜攝之中,文書出入,事甚未安,今日勢難開坐,而除日元朝,俱有問安獻賀之節。曾前鞫廳有除日元朝停坐之例,今則何以爲之?敢稟。傳曰,過元朝後開坐。
修撰李宜晩牌不進,依承傳罷職。以上朝報
禁府啓曰,日昨疏決時,各道定配罪人鄭維錫等八人移配事,命下矣。碧潼罪人鄭維錫,移配寧海,昆陽定配罪人張天䎘,移配江陵,泗川定配罪人張天翮,移配蔚珍,機張定配罪人張大維,移配鳳山,熊川定配罪人張聖維,移配載寧,樂安定配罪人張文維,移配林川,光陽定配罪人張斗維,移配鴻山,河東定配罪人張泰維,移配堤川,而因前罪目,依例分定府羅將,使之押送配所,何如?傳曰,允。禁府
上在慶德宮。停常參·經筵。
大殿,政院·玉堂問安。答曰,知道。勿爲問安。中殿·世子宮·嬪宮,藥房·政院·玉堂問安。答曰,知道。藥房啓曰,伏未審夜來,聖體,若何?中宮殿頭部不淸利,膈間微煩等症,其已差減,而夜間寢睡,一向安寧乎?臣等不任憂慮,敢此問安。答曰,知道。無事,內殿頭部不淸利等餘症,猶未快減,寢睡安穩矣。自今日勿爲直宿。
吏曹判書三度呈辭。入啓。只遞本職。
左承旨崔重泰三度呈辭。入啓。遞差。
左議政金昌集四度呈辭。入啓。傳曰,安心調理。右議政趙相愚三度呈辭。入啓。傳曰,不允批答。
臨昌君焜鍼灸呈辭。入啓。傳曰,給由,遣鍼醫看病。
訓鍊都正金重器上疏。大槪,臣伏見憲臣疏本,其所以罪狀臣身者,無復餘地,縮伏旬餘,迄無勘罪之擧,久縻職名,尤有所不敢自安者,不得不略暴事實,伏乞聖明,亟削臣本兼諸任,仍下司敗,以正邦憲,以謝臺議事。入啓。答曰,省疏具悉。貪縱之目,於卿大不襯着,其他假托等語,亦甚過當,何必深嫌?卿其勿辭,從速察職。
文學金相元辭職上疏。入啓。答曰,省疏具悉。疏辭令春秋館稟處,爾其勿辭察職。
大殿·中殿·世子宮,政院·玉堂·二品以上·六曹過歲問安。答曰,知道。嬪宮,政院·玉堂過歲問安。答曰,知道。
禁府,河金海府減死定配。啓。
兵曹參判尹趾仁上疏。大槪,遭言解職,縮伏俟罪之中,又叨騎省新命,感懼交至,益不知置身之所。以此情迹,有難復據於職次,歲除起居之班,亦不得進參,臣罪至此,尤萬萬。伏乞聖明,亟命鐫遞臣職,以便公私事,入啓,答曰。省疏具悉。卿其勿辭察職。
謝恩,文學金相元,右承旨韓配周。
領議政徐宗泰,判府事李頤命,禮曹判書尹德駿,兵曹判書崔錫恒,刑曹判書李彦綱,右尹朴權,請對入侍。
修撰權詹牌不進,依承傳罷職。已上朝報
備邊司啓曰,摠戎廳兵房軍官來言,本廳京外將官,今辛卯秋冬等褒貶,因摠戎使金重器,被斥臺疏,不得磨勘,從事官未差,亦不得啓聞,故敢啓。答曰,知道。備局謄錄
禮曹啓曰,今秋冬等本曹褒貶,堂上有故,今月內不得爲之意,敢啓。傳曰,知道。禮曹制司日記
吏批啓曰,判書呈辭受由,參判未差,小臣獨政未安,何以爲之?敢稟。傳曰,判書旣已遞差,此啓辭還爲出給。
吏批啓曰,新判書命招,同參政事,何如?傳曰,允。
吏批啓曰,判書命招不進,參判未差,小臣獨政未安,何以爲之?敢稟。傳曰,只出緊任。
吏批啓曰,全羅監司今當差出,而擬望之人乏少,守令中竝擬,何如?傳曰,允。
有政。吏批,以權詹爲修撰,李光佐爲戶曹參議,金昌說爲監察,韓配周爲承旨,李明升爲白川郡守,盧世夏爲掌令,金始慶爲淮陽府使,韓宗老爲瓦署別提,柳鳳輝爲全羅監司,李墪爲漢城判尹。
兵批,以李松壽爲忠翊將,李濟冕爲兼司僕,兪集一爲副摠管,趙泰東爲副摠管,趙鼎期爲內禁將,李眞伋爲侍直,李□白爲僉知,元聖兪爲曹司衛將。政軸日記廳郞廳金聖佑書。郞廳愼基慶校正。
