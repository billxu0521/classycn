上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·宗親單子問安。答曰,知道。
李敏采啓曰,大司憲未差,執義尹行履,掌令柳河源·朴猷煥,持平鄭履綏牌招啓辭未下,持平宋煥箕在外,監察茶時之意,敢啓。傳曰,知道。
傳于尹行任曰,來待閣臣入侍。
傳于洪仁浩曰,右副承旨·同副承旨入侍。
傳于李敏采曰,摠管中亞將人及都摠管竝許遞,與未差之代,前望單子入之,待下批牌招察任。
摠管前望單子入之,都摠管申應顯·鄭景淳·李敏輔·徐秉德·李復永落點。
李敏采啓曰,新除授都摠管李敏輔,時無職名,令該曹口傳付軍職,何如?傳曰,允。
傳于趙宗鉉曰,都承旨入侍。
尹行任啓曰,祈穀大祭親祭祭文,當爲製進,藝文提學洪良浩,待開門牌招,何如?傳曰,允。
假注書趙台榮,姑令仍察廳任,何如?傳曰,允。
兵曹口傳政事,以宋濟魯爲知事。
傳于尹行任曰,右承旨入侍。
歲首勸農綸音,予承皇天祖宗之眷顧保佑,昨歲庚戌,國有元良,是秋年穀告登,符降聖之舊甲,獲上瑞於後庚,予寡人,得以與八域同其慶,而若保一念,長在於廣惠,屢豐之願,益切於嗣歲,于今歲籥載新,衣尺漸長,三陽開泰,群品含和。此時爲億兆黎首赤子,寤寐默祝者農功也。粵予踐阼以來,歲首輒下勸農之綸,卽仰述列聖重本務農之盛典,而予於是年是月,尤有惓惓焉者,元良邦本,小民亦邦本,民安然後國安,一理相須,隙不容髮,如裘絜領,如燭照龜,可愛者非民,可敬者非民,此所以諴小民,爲祈永命之本,予欲重玆民天,以勸農二字,爲目下悠悠萬事中第一先務,平秩東作,俶載南畝,其始自今月,三之日,于耟,其始自今日,萬斯箱高廩,其始自今日,與億兆黎首赤子,同我太平萬歲,其始自今日,予安得不惓惓於是年是月乎?順天之時,因地之宜,參人之力,而深耕而易耨者,農夫之事也。不奪其時,不撓其業,時省而助補者,長吏之職也。曰暘而暘,曰雨而雨,下無濕上無乾者,在予一人之方寸,農夫不待勸,而亦惟在於董率之勤怠。詩曰田畯至喜,書曰勸之以九歌。凡今在長吏之列者,能盡田畯之責,而六府三事孔修,則歲歲無非豐歲,屢豐之祥,豈獨專美於有周,在乎予一人者,方一心對越,兢兢憧憧,將以上辛之日,肅將孔夙之祈,庶冀休徵之我康,在乎爾長吏者,尙須勗哉勗哉?長吏之若勤若怠,考課而褒懲,又屬於廊廟諸臣。咨爾內而公卿,外而長吏,明聽予元朝十行之諭,俾各實心承佐,以答我皇天祖宗眷顧保佑之新休景命。
尹行任,以禮曹言啓曰,太廟歲首展謁吉日,以何間推擇乎?敢禀。傳曰,初四日當詣太廟·景慕宮展謁,以此知悉擧行,各宮展拜,當於旬前爲之,擇吉以入,永禧殿展拜,今年係是酌獻當次,只以各宮展拜日字,擇入,可也。
尹行任,以禮曹言啓曰,太廟歲首展謁日,一體展謁於永禧殿,而酌獻禮當次之年,則歲首展謁,只行於太廟事,曾有定式矣。今年卽永禧殿酌獻禮年次,今番太廟展謁時,永禧殿展謁之禮,不爲磨鍊之意,敢啓。傳曰,本殿酌獻禮,以當朔月初,擇差以入,可也。
尹行任,以禮曹言啓曰,景慕宮展拜,每於孟春取稟事定式矣,今番展拜吉日,以何間推擇乎?敢稟。傳曰,太廟展謁草記,已有同日行禮之節矣。
尹行任,以禮曹言啓曰,製述文臣,年滿五十一歲人員,專經文臣,年滿四十一歲人員,竝依例減下後,別單書入,而御覽官案,亦爲改修正以入之意,敢啓。傳曰,知道。
尹行任,以禮曹言啓曰,每年親耕,歲首以稟事,曾已定式矣。來二月初六日,行先農祭親行及親耕等節,何以爲之乎?敢稟。傳曰,俄下綸音,已示祈豐之至意,方默祝於方寸,壇享之遣官行事,無何不可,依近例以攝行磨鍊,親耕亦依近例,姑爲置之,可也。
尹行任,以禮曹言啓曰,今此正朝陳賀,諸道所封箋文中,會寧府使姜五成,鳳山郡守王漢禎,以應封官,兼別軍職,故各爲封箋矣,一體看審捧入之意,敢啓。傳曰,知道。
李敏采,以兵曹言啓曰,今正月初五日,仁政門百官朝參日次,而動駕相値。在前如此之時,多有退行之例,而法典內,當月十一日·二十一日·二十五日,皆是應行之日,以何日定行乎?敢稟。傳曰,連値動駕及享禮,初五日朝參,旬前後,令政院稟旨,更定日字,可也。
李敏采,以兵曹言啓曰,今正月初四日,大駕詣宗廟展謁,詣景慕宮展謁時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,訓局步軍十五哨,馬軍三哨,爲先後廂禁軍,三番隨駕,禁御兩營留陣,可也。
李敏采,以都摠府言啓曰,今日入直內三廳武兼禁軍及軍兵等,當爲中日習射,而正朝相値,不得爲之之意,敢啓。傳曰知道。
辛亥正月初一日巳時,上御誠正閣。右副承旨·同副承旨入侍時,右副承旨洪仁浩,同副承旨李敏采,假注書車敬鎭,記注官金鳳顯,記事官徐有聞,以次進伏訖。上命書榻敎曰,左副承旨入侍。賤臣承命出傳,與左副承旨曺允大同爲進伏。又命書仁浩曰,宗臣之最老最久者,西溪君也,令該曹別給食物衣資。近聞衰病不能從宦,其子若於儒武中有從事者,令吏兵曹招見,其可堪從仕與否,草記事,分付。又命書傳敎曰,李判府,左相,大臣也,閣臣也,年俱過七十,精力康旺,無異少年,至於左相近來獨賢之勞,卽少年之所不强,予每爲之稱歎,今見歲饌別單,豈可循例判下乎?兩大臣家,原式外加送,仍令郎官存問,李判府事,時在海營,元歲饌·別歲饌及存問等事,皆令本道伯擧行,形止狀聞事,分付,洪領敦寧年歲,最長於諸耆相,而韶顔英華,近復勝昔,爲之奇幸,亦豈可只送前例歲饌,衣資令該曹磨鍊輸送,仍令一體存問。又命書傳敎曰,今番文宰嘉義,已經亞卿,年七十以上,資憲陞品時,以亞尹不入於亞卿秩,而政院之亦不提奏,承旨政官,元朝之故,雖不處分,今因歲饌別單而覺得,豈可踰日,況卿宰中,偕老而年最多,首題於傳敎中,此人之獨漏,甚非陞秩之本意,前右尹宋濟魯,令該曹知事口傳加設擬入,待下批牌招,今日內肅拜靈壽閣。又命書傳敎曰,卿於今年,恰躋七耋,爲卿豈勝欣幸,卿卽予初元首擢之相臣,予之視卿,是以自別,玆當元朝,豈無表予意之擧,令該曹元歲饌外,優送食物衣資,仍令郞官,存問卿起居,卿或能强力,差待日暖時筵朝,卽所切企,此意先令入侍史官,傳諭于鄭領府事。賤臣承命出傳,仍次退出。
辛亥正月初一日午時,上御重熙堂。右承旨入侍時,右承旨尹行任,假注書車敬鎭,記注官金鳳顯,記事官徐有聞,二提學鄭民始,原任直閣徐鼎修,檢校直閣鄭東俊,以次進伏訖。命書傳敎曰,卿宰年過七耋,內外偕老者,至於十有三人之多,當此志慶之時,祈祝之擧,莫尙於敬老,敬老之政,亦莫尙於惠養,知事宋濟魯,年八十一,貞夫人嚴氏年八十,前參判徐秉德年八十,貞夫人朴氏年七十四,知敦寧任希曾年七十九,貞夫人沈氏年八十,知事韓光會年七十七,貞敬夫人鄭氏年七十九,參判李敏輔年七十五,貞夫人徐氏年七十七,知事李敬玉年七十四,貞夫人權氏年七十六,前參判李復永年七十三,貞夫人具氏年七十,知事具允鈺年七十二,貞敬夫人金氏年七十二,判敦寧李命植年七十二,貞敬夫人沈氏年七十三,行司直趙瑍年七十二,貞夫人金氏年七十二,前參判鄭景淳年七十一,貞夫人朴氏年七十一,行司直洪檍年七十,貞夫人金氏年七十一,前參判申應顯年七十,貞夫人尹氏年七十,以上諸耆老家,外給米肉,內致匹帛仍令部郞存問事,分付該曹·該府。仍命退,承史以次退出。
上在昌德宮。停常參·經筵。
趙宗鉉啓曰,臣社稷祈穀大祭肄儀,進去下直之意,敢啓。傳曰,知道。
備忘記,忠淸兵使崔景岳下直,長弓一張,長箭一部,片箭一部,筒兒一箇賜給。
承旨前望單子入之,徐瀅修落點。
吏曹參議前望單子入之,曺允大落點。
傳于洪仁浩曰,承旨房仍,右承旨爲禮房,左副承旨爲軍士房。
傳于徐瀅修曰,右副承旨入侍。
洪仁浩,以兵曹言啓曰,再明日擧動時,本曹堂上守宮及侍衛,不可不備員,而參判申大升未肅拜,參知孟至大在外,他無推移之道,令政院稟旨變通,令該曹以在京無故人,口傳差出,待下批牌招,以爲備員之地,何如?傳曰,竝許遞,前望單子入之,待下批牌招察任,可也。
兵曹堂上前望單子入之,參判洪文泳,參知金履正落點。
以兵曹參判洪文泳,牌不進推考傳旨,傳于徐瀅修曰,更爲牌招。
傳于尹行任曰,軍士房承旨入侍。
尹行任啓曰,吏曹郞廳來言,老人加資下批政事,取稟。傳曰,當日爲之。
以行副司直申應顯侍從臣父加資別單,傳于尹行任曰,昨除都摠管,視本階已超陞,今日又以侍從臣父加階,則當爲正憲,此有關名器,且開政若在昨日,特除之前,當爲嘉義階,亦足爲歲初陞資,原單從除拜前資級,下批事,分付。
傳于尹行任曰,違牌工曹判書許遞,今日政差出。
洪仁浩,以吏批言啓曰,侍從臣父年七十人,每於歲首抄啓加資事,載在法典矣,侍從臣父年七十人員,別單書入之意,敢啓。傳曰,老人之事,豈可踰日,今日政下批,可也。
洪仁浩,以吏批言啓曰,宗廟署副奉事徐澈修呈狀內,矣身素患疝氣衝亘之症,觸寒闖發,轉側須人,以此病狀,莫重大享,看門之役,無望自力,卽爲遞改云。身病旣如此,則不可强令察任,今姑改差,何如?傳曰,允。
洪仁浩,以吏批言啓曰,江陵谷山降號已滿十年之限,依定式江陵縣監,陞爲大都護府使,谷山縣監,陞爲都護府使,何如?傳曰,允。
有政。吏批,判書吳載純內閣進,參判閔鍾顯進,參議曺允大進,同副承旨李敏采進。以具㢞爲大司憲,李敬玉爲知敦寧,申應顯爲知義禁,金樂洙爲戶曹參判,社稷令李基禎,典籍金羲淳相換,校書提調單吳載純,學正三單安重默·李泰熙·金必宣,學錄單金乃默,學諭單柳楨,彦春君單金麟瑞,輸城察訪李弘弼,今加通政,加資事承傳,故僉知李用休,贈戶參例兼,故學生李沈,贈左承旨,故郡守李明鎭,贈司僕正,廣州府尹李家煥三代追贈,贈吏參李海老,贈吏判例兼,贈吏議李春涵,贈吏參例兼,知中樞府事李敬玉兩代追贈,贈吏參申鉉,贈吏判例兼,工曹判書申思運考,再政。以申應顯爲工曹判書,行副司直申應顯,今加嘉義,前監役徐命憲,學生李世翊·李萬庥·韓世垕,以上今加通政,侍從臣父,年七十加資事承傳,以韓興裕爲德川郡守。
兵批,判書金文淳進,參判洪文泳病,參議李夔入直進,參知金履正病,左副承旨尹行任進,以申應顯·徐秉德·鄭景淳爲知事,申思運爲都摠管,田光羽爲兼司僕將,副司直鄭煥猷·呂萬永·李洪載·申耆·李敬一·洪聖淵,副司正沈能迪·金漢周。
洪仁浩啓曰,大司憲具㢞,執義尹行履,掌令朴猷煥,持平鄭履綏未肅拜,掌令柳河源呈辭,持平宋煥箕在外,監察茶時之意,敢啓。傳曰,知道。
傳于洪仁浩曰,發遣吏郞,諸執事淸齋與否,摘奸以來。
李敏采,以弘文館言啓曰,本館下番修撰臣朴基正,以社稷祈穀大祭祭官,今日議政府肄儀時,晝仕出去之意,敢啓。傳曰,知道。
尹行任,以都摠府言啓曰,今此宗廟·景慕宮擧動時,寶劍侍衛,不可不備員,而都摠管鄭景淳未肅拜,徐秉德在外,二員未差,寶劍侍衛,將不得備員,合有變通之道,令政院急速稟旨,仍令該曹口傳差出,以爲備員侍衛之地,何如?傳曰,許遞,與未差之代,前望單子入之,待下批牌招察任。
摠管前望單子入之,副摠管安兼濟·崔夢嵒·李義行落點。
以平安監司沈頤之狀啓,平壤囚康乭男獄事査啓事,傳于李敏采曰,獄情則無論如此如彼,事關宥旨前事中,原赦令,死律亦在應赦之科,然則此輩,自在已宥秩,反復推覈,靳持不決,殊非重赦令之義,令道伯卽爲減死刑放事,回諭。
以咸鏡監司李文源狀啓,安邊等邑寺奴婢,逃老故侵懲之弊,發關嚴飭事,傳于李敏采曰,文王之政,先斯四者,四民雖可矜,猶屬安土生存之類,而彼奴婢之逃無去處,而年不知爲幾十百者,死已久矣,而督懲於白骨者,其爲干和,尤當如何?安邊等五邑之弊旣如此,則其所釐正,豈容少遲乎?道比摠之規,自有朝令,則獨於本道,只諉於各邑本摠,以致積弊,莫曉其委折。況當歲首,聞此切苦之瘼,若或伈泄看過,是豈元朝宣綸之本意乎?卽今廟堂,今日內三懸鈴行會,仍令道伯,收聚五邑宣頭案,應頉之類,關到日,親執洗草,仍又枚擧,分付該邑,亦各依此擧行,此後道比摠之規,申加修明,雖一奴一婢,拘於邑摠,有白徵之弊,道伯難免其責,以此申飭,今番洗草之類,令道伯花名謄報,仍自本司,取來爻周事知悉。
記事官洪樂游書啓,臣敬奉聖諭,馳往傳諭于南部會賢坊長興洞契領中樞府事鄭存謙所住處,則以爲,臣於病伏中,千萬不意,近侍臨宣聖敎,記念慰藉,藹然春溫,重以元歲饌外,有食物衣資加給之命,惶恐隕越,不知所達,至於爲卿欣幸之敎,視卿自別之諭,字字恩言,曠絶千古,糞土賤臣,何以得此於君父,感激之極,自不覺淸血之交頤,顧臣所嬰之疾,不齒恒人,難容一日蹲據之狀,已悉於前秋乞骸之章,日月之明,照燭無餘,今當祝釐之時,不敢猥瀆於祥和之下,而臣之跡阻朝班,今已九年于玆,當此新舊歲起居之辰,曷勝軒陛之戀,而莫效螻蟻之忱,如是而生,亦復何用,臣之尙延縷息,莫非聖恩,而挨過三冬,歲律已更,不自意犬馬之齒,奄及年至,纔經隆寒,病隨年下,已至弩末,復入脩門,此生已矣,瞻望雲天,有隕如瀉,神精慌錯,語不接續,從當待其病思稍定,更以文字,仰申前懇云矣。答曰,知道。
李敏采,以兵曹言啓曰,壯勇營事體,何等自別,而卽者本營把摠李懋,自禁衛營,直爲擬望於該營千摠之望,雖以各營言之,軍門自有次序,事面亦有輕重,或有不得已推移之事,則必皆往復停當,然後始乃移擬者,卽是通行規例,在他軍門,猶尙如此,況以壯勇營把摠,遽然移擬於禁衛營千摠者,事未前有,萬萬未安,禁衛大將金持默,從重推考,何如?傳曰,允。
李敏采,以訓鍊都監言啓曰,本局從事官徐榮輔,身病甚重,勢難察任,改差,何如?傳曰,允。
李敏采,以義禁府言啓曰,已拿處未拿囚人,竝蕩滌事,命下矣。未拿囚罪人善山前府使鄭日煥,全羅前監司尹蓍東竝蕩滌,而蔚山前府使丁載遠,以戰船致傷事,因該道臣狀啓,有待三政磨勘後拿來之命,位羅前萬戶李觀海·任明休,以餉穀虧欠事,令該道臣査實徵捧後,拿問嚴勘事,自本府草記蒙允矣。丁載遠·李觀海·任明休等,一體蕩滌,何如?傳曰,允。
辛亥正月初二日辰時,上御重熙堂。右副承旨入侍時,右副承旨洪仁浩,假注書趙台榮,記事官洪樂游·徐有聞,以次進伏訖。上曰,祈穀大祭祭文,以無於例之例,十餘句製進,何承旨捧入乎?仍命書傳敎曰,當該承旨推考。又命書傳敎曰,今日肄儀,奠幣爵酒官,不可不備員,吏曹參議前望單子入之,待下批先進去後謝恩。命退,承史以次退出。
辛亥正月初二日巳時,上御重熙堂。左副承旨入侍時,左副承旨尹行任,假注書趙台榮,記事官洪樂游·徐有聞,以次進伏訖。上命書傳敎曰,承旨前望單子入之,待下批牌招察任。上曰,前舟橋堂上入侍。賤臣承命出,與舟橋前堂上鄭民始,偕入進伏。民始曰,露梁別將,移屬本司之後,別將加料及員役朔布奉足,自禁衛營減罷不給云。本司旣無物力可以接濟,且禁營將校移往臨津,自有該鎭從前接濟之需,則露梁別將加料,員役朔布奉足,使之依前出給,在禁營別無所損,而旣屬本司,則不必往受於禁營,該鎭亦屬均廳,若以均廳之該營移案條中,稱此數除留,而自該廳逐朔分給似好,依此施行之意,分付,何如?上曰,依爲之。出擧條命退,諸臣以次退出。
上在昌德宮。停常參·經筵。
藥房提調李秉模,副提調趙宗鉉啓曰,歲律載新,景祿滋至,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區下忱,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
傳于徐瀅修曰,禮房承旨,馳詣宗廟·永寧殿,奉審摘奸以來。
以香室·社稷·祈穀大祭受押單子,傳于徐瀅修曰,親押。
傳于李敏采曰,未下直守令,皆令當日辭朝,次對同爲入侍。
李敏采啓曰,舟橋司都提調蔡濟恭,提調鄭民始,例兼提調徐有大·金持默·李漢豐,司僕提調鄭昌順,京畿監司徐鼎修,依下敎來待矣。傳曰,入侍。
尹行任啓曰,今日次對,兩司當爲進參,除在外·未署經外,未肅拜呈告人員,竝卽牌招,何如?傳曰,允。
傳于李敏采曰,大臣·備局堂上引見。
傳于尹行任曰,軍士房承旨入侍。
傳于徐瀅修曰,明日出宮門路,以協陽門爲之。
李敏采啓曰,明日動駕時,承旨不可不備員,未差之代,政官牌招開政差出,待下批牌招,何如?傳曰,前望單子入之,待下批牌招察任。
承旨前望單子入之,洪文泳落點。
兵曹參判前望單子入之,趙宗鉉落點。
李敏采啓曰,明日動駕時,承旨不可不備員,都承旨未差之代,政官牌招開政差出,待下批牌招察任,何如?傳曰,前望單子入之,待下批牌招察任。
李敏采啓曰,明日大駕詣宗廟,入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
尹行任啓曰,未下直守令,皆令當日辭朝事,命下矣。仁同府使尹衡東,高原郡守金得海,永柔縣令徐弘輔,旌義縣監許湜,大靜縣監李麟臣,憲府則旣已署經,而諫院則大司諫未差,司諫林道浩傳旨未下,正言朴孝成未署經,獻納柳匡天,正言尹在明俱在外,不得擧行云,何以爲之?敢稟。傳曰,違牌及在外·未署經臺諫竝許遞,前望單子入之,待下批竝卽牌招署經。
臺諫前望單子入之,大司諫洪明浩,司諫李太亨,獻納李庚運,正言金熙采·朴基正落點。
傳于洪仁浩曰,右副承旨入侍。
玉堂前望單子入之,應敎鄭萬始,副校理徐榮輔,修撰李普天·崔顯重,副修撰鄭東觀落點。
傳于洪文泳曰,摠管未差之代,前望單子入之。
摠管前望單子入之,都摠管西淸君煋,安昌君燝落點。
尹行任,以吏曹言啓曰,未下直守令,當日辭朝事,命下矣。陽川縣令李敦源,所患疝症,挾感猝劇,屈伸不得,萬無今日內辭朝之望云。雖未知實病之如何,而特敎申飭之下,不卽下直,事體所在,誠極未安,推考警責,何如?傳曰,允。
尹行任,以吏曹言啓曰,差使員守令,當日下送事,命下矣。寧遠郡守南衡重,九十承重祖父,素患痰癖之症,當寒添劇,轉側須人,萬無離側下去之望云。篤老親病旣如此,則雖與無端稱頃有異,特敎之下,不卽下去,誠極未安,本曹請推之外,無他可施之罰,何以爲之?敢稟。傳曰,侍下情理旣如許,改差,口傳各別擇差,待下批,仍令不多日內辭朝。
吏曹口傳政事,以白泓鎭爲寧遠郡守。
尹行任,以兵曹言啓曰,五衛將李晩馨,文臣兼宣傳官沈能翼,俱以身病猝重,時月之內無望供職,呈伏乞遞。實病旣如此,則侍衛之任,不可久曠,今姑改差,何如?傳曰,允。
辛亥正月初三日辰時,上御重熙堂。右副承旨入侍時,右副承旨洪仁浩,記事官李海隣,記事官洪樂游·徐有聞,以次進伏訖。上命書傳敎曰,明日侍臣,不可不備員,憲臺未肅拜在外人竝許遞,前望單子入之,待下批牌招。上曰,兵曹堂上前望單子入之,待下批牌招察任。出榻敎上曰,玉堂前望單子入之,待下批牌招察任。出榻敎命書傳敎曰,歲初次對,連値動駕,今日來會諸臣,皆是備局諸宰,次對兼行事,使之知悉。仍命退,承史以次退出。
辛亥正月初三日未時,上御誠正閣。大臣·備局堂上引見人待時,左議政蔡濟恭,左參贊金華鎭,行司直鄭昌順,兵曹判書金文淳,禮曹判書李秉模,漢城判尹李致中,開城留守具庠,行副司直李邦一,訓鍊都正徐有大,行副司直李漢豐,校理李百亨,左副承旨尹行任,記事官李海隣,事變假注書崔致祐,記事官洪樂游·徐有聞,守禦中軍孫相龍,御營中軍洪和輔,禁衛中軍李儒敬,長城府使朴左源,端川府使李周鳳,金川郡守徐直修,德川郡守韓興裕,安城郡守趙祥逵,金浦郡守李弘源,比安縣監趙亨逵,殷栗縣監鄭晩錫,居昌縣監兪漢紀,機張縣監朴萬瞻,以次進伏訖。濟恭曰,歲色已新,數日日氣稍寒,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,新年載屆,中宮殿氣候,亦得一樣乎?上曰,然矣。濟恭曰,元子宮今爲二歲,伏想益復岐嶷,下情歡忭,不可勝達,而八方祈祝,容有旣乎?上曰,欲待和暖日,使卿見之矣。濟恭曰,瞻謁之忱,何時不切,而自下請謁,有所不敢,不得仰請矣。上曰,日前歲饌草記,爲軫獨賢,特爲措辭傳敎矣,卿其見之乎?濟恭曰,恩意鄭重,溢於辭敎,祗受歲饌,歡聲滿室下情感祝,何可盡達乎?上曰,次對爲之。濟恭曰,此南兵使李仁秀狀啓也。以爲今春三·甲左右營習操,依定式擧行,而未行春操,南各營所管邑鎭,依近例,各其官鎭門聚點事,請令廟堂稟旨分付矣。臣於向日,北兵使春操狀啓稟旨之時,南關各邑春操,亦爲設行,三·甲則以被歉,姑令停止事,覆啓蒙允知委矣。觀此南兵使狀聞,則南關春操,三·甲爲當次,餘外各邑,只請官鎭聚點,臣之前日覆啓,未諳本道輪操規例之致,雖然,南關各邑,停廢操鍊,已多年所,自朝家特命設行,未爲不可,三·甲待年豐擧行,而今年則竝與官門聚點,許令停止,恐合事宜,以此分付,何如?上曰,依爲之。出擧條濟恭曰,此掌令李鎭宅上疏也。其一,使星監兵之廚,傳不用牛者,法禁之嚴峻也,近來守令·郵丞·邊將·牧官,皆設屠肆,故近年稼穡大登,而及其收取,所出太減者,不得深耕之致也,元朝弛禁,出於與民同樂之意,而三日之內,屠殺不知其幾百駄,則農民之害大矣。竝令廟堂,別立科條,一切嚴防事也。其一,戎兵大政,而鄕軍門無一可恃,軍籍軍器,苟充彌縫,臣意則自朝家,限五六十年前某式年,先考漢城府帳籍,知某邑幼戶之數幾何,然後較考昨式年幼戶,則冒錄增加之數可知,以此嚴飭列邑,一竝査櫛。其一,向來馬兵之取才賜科,誠有實效,步卒之能射善砲者,亦如馬兵而取才,則尤有實效,無論馬步行伍軍卒,特減煙役,以示區別之意,則亦激勸之一道事也。其一,民生之難支,莫重還上若鄕吏倉卒,潛入庫中,分二石而爲三石,分四石而爲六石,以塵土虛殼雜之,惟以石數勒給,倉蠧之用奸,專出於不改量,以石數出給,所儲穀物,不無鼠縮,捧上之時,以十五斗斛捧之,還給之際,以十四斗斛給之,若雜之以塵土虛殼,則令民不爲受食,若有不足之數,當該監色,論以重勘,俾懲其不足之數,則倉蠧盜竊之弊,不禁而自禁事也。牛禁蕩然,農民被害,臺疏所論,果是農家切急之憂,各道道臣,若能嚴飭屬邑,另加糾禁,則豈有此等弊端,至入於臺疏中乎?元朝藏牌,便同國典,不可容易請寢,而至於守令·郵丞·邊將·牧官之皆設屠肆,事之驚駭,莫此爲甚。此後若復有如此不法之事,則其責自歸道臣,以此各別嚴飭宜矣。軍籍苟充之患,果如臺言,而至於溯考五六十年帳籍幼學之戶,旣近煩鎖,亦必騷擾,恐難許施,步軍之依馬兵例,試才賜第,不無屑越之嫌,此亦置之,至若無論馬步軍,凡係行伍者之減給煙戶雜役,此是應行之例,依所請各別申飭諸道,着意擧行,還穀之以十四斗斛,分給民人之請,亦出於爲民防奸之意,而新法之續續頒下,終非美事,若其嚴戢吏奸,使穀品不至麤劣,斗數不至太減,都係於守令之盡心力與否,以此嚴飭,恐爲得宜矣。上曰,依爲之。出擧條濟恭曰,此忠淸前監司鄭存中狀啓也。以爲安興關隘之重,實最於諸路海防,而一自行營設立之後,民情之安,不如故常,些少城內之戶,擧懷渙散,今此變通,實合便宜,而至於久勤窠一款,安興關防,若是緊重,則鎭守官長,宜加遴選。若以久勤差遣,則地重人輕,彈壓無望,宜置防禦使,而防營之設,事力不逮,則永作僉使窠,邊地履歷,俾同於白翎·法聖,則緩急容或有恃,請令廟堂稟處矣。道臣所論,不無意見,而朝家之以久勤窠變通差遣,不滿一朔,今又改制,非所可論,狀中所請,姑置之,何如?上曰,依爲之。出擧條昌順曰,前年秋間,因儒臣李殷模疏請,均廳移納,六朔爲限,一切嚴禁矣。今則六朔之限已滿。蓋移納之法,他司則防禁,均廳則獨許者,實緣均廳米條所入,不能應下,故當初事目,許買移納,以補不足,此不可一向防塞,自來朔爲始,依前移納,何如?上曰,依爲之。出擧條上曰,舟橋堂上進前,可也。民始等進前。上曰,昨春以後,展謁之忱,何日少弛,而爲念民弊,至今未果,今則歲色已新,予心憧憧,益復如新,園幸欲以望前後爲之,舟橋之役,今至何境耶?民始曰,橋役今已告完,而極爲堅緻矣。民始曰,舟橋入用船隻之外,不可無左右挾船,故京江大船,卽今見在者,合爲八十隻,而船隻排設之後,格軍亦不可不備待,八十隻格軍,殆近千數,此是烏合之類,不可無統領,且常時有管束,然後臨期聚會,結船使役,庶無紛亂未及之弊,船隻及格軍,今將團束,俾爲節制,則便同軍制,當有摠領之人,本司雖有都廳,而都廳名號,不可以領軍,則別定將官名號,而後庶不違於軍制。至若船上旗幟,則相風旗,凡船皆有之,自當依此爲之,而格軍旣已排立,則亦當有標識之旗號,董率之將領,故與諸將臣及亞將中,知兵事者相議,皆以爲旗幟則此與陸軍之制有異,參互古法,與我國水軍之制,舟橋船隻及狹船,分爲前後左右,各置領將一人,三船作綜,綜置綜長一人,而使領將領率,中央又置都領一人,而以協摠稱號,協摠領將,各置認旗,各船旗,以某船書揭,而各隨方色,揷於船頭,且船尾例有旗幟,而此則無他可倣者,旗制則一如船頭所揷者,而鳥中鶻鷁,乃是自古取用於船制者,畫以兩鳥,相間揷之,中懸二大旗,以標中央,則庶有意義云云。將領則旣不用司哨之制,不必別設他將官,舟橋排設時,監官領將,自是船主中抄擇者,以其領將爲綜長,監官爲領將,都廳爲協摠爲好云云。諸議別無異同,依此爲之似好,而舟橋動駕,事體甚重,凡係董飭迎接之方,不可使一協摠,專當擧行,留都將臣中,以舟師大將稱號,自兵曹依守宮大將例,備望受點,使之前期出去,專管擧行爲宜,至於協摠,旣領船格,常時則管束諸船,臨期則節制格軍,自是將官之任,不可不屬之某營,而使本司都廳例兼,然後庶無妨礙之患矣。上曰,諸將臣及亞將,各陳意見,可也。有大曰,旗幟之制樣,將官之稱號,如是的定,似爲得宜矣。漢豐曰,今此定制,俱有可據,極甚便好矣。持默曰,諸議果好,臣無異見矣。儒敬曰,舟橋事體莫重,則不可無衛船格軍,而團束然後,可以節制,每三船作爲一綜,五綜爲一領,中一船爲協摠船,前五綜屬之前領將,五綜屬之後領將,餘外船隻,竝屬協摠,以倣餘零入子壁之義,而前後領將,俱聽協摠節制,日後左右挾船,亦依此編伍,協摠領將,各有號旗,每船各揷二旗,而一書䑸船次第,一畫鶻蠲形狀,又以相風旗二面,揷于船尾中央大船,懸黃黑大旗二面,則在古法實有依據,至於協摠領將之號,俱是水軍將領之古名色,似可免無稽之制矣。和輔曰,昨者伏見圖式,則旗幟之定制,船艦之次第,極有條理,與軍制相似,在觀瞻亦美,而協摠稱號,亦甚好矣。相龍曰,臣亦見其圖形,規度合式,亦且觀美,實無異見矣。上曰,大臣之意,何如?濟恭曰,臣亦俄見圖畫,船上旗制,旣有所據,綜長·領將·協摠等名號之以次管束,亦甚綜密,至於留都將臣之以護船臨期受點,董率擧行,俱極便好,別無他見之可以仰陳,而但念若使協摠,常時有管領船隻之權,則日後似不無弊端,凡係船隻之事,皆使舟橋司有司堂上主之,協摠則只聽令奉行,然後可無船人等牽礙失利之患矣。上曰,依爲之。都廳之於船隻設橋時,只當以都廳董役,渡涉時,只當以協摠率領而已,若於未設之前,已撤之後,去來出入,惟有司堂上一人主管,然後無使都摠協摠干預其間,無或有一分貽弊江民,可也。出擧條上敎昌順曰,園幸在前,司僕擧行,不可不預爲料理,今番園幸,自有定例,而凡百擧行,務爲省弊之道,可也。上曰,守令進前,可也。左源等以此進前奏職姓名訖。上曰,須體朝家軫念之意,其各殫竭做治,可也。仍命宣諭訖。命退,諸臣以次退出。
上在昌德宮。停常參·經筵。
大駕詣宗廟,入齋室後,內閣·政院·玉堂·藥房口傳問安。答曰,知道。
展謁罷後,內閣·政院·玉堂·藥房口傳問安。答曰,知道。
詣景慕宮,入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房·朝廷二品以上·六曹堂上口傳問安。答曰,知道。
尹行任啓曰,令日動駕時,別侍衛不可不備員,兵曹判書金文淳,謂有身病,不爲入來,卽爲牌招,何如?傳曰,允。
尹行任啓曰,司僕內乘來言,捲簾毛帳,取稟。傳曰,捲三面。
傳于尹行任曰,侍衛軍兵毛具。
傳于尹行任曰,兵曹判書更爲牌招。
傳于洪仁浩曰,右副承旨入侍。
承旨前望單子入之,柳文養落点。
傳于尹行任曰,兵曹參判前望單子入之,待下批牌招察任。
以應敎鄭萬始,修撰李普天·崔顯重,副修撰鄭東觀·牌不進罷職傳旨,傳于尹行任曰,只推。
尹行任,以弘文館言啓曰,本館下番闕直,事甚未安,應敎鄭萬始,修撰李普天·崔顯重,副修撰鄭東觀,旣有只推之命,竝卽牌招,以爲推移入直之地,何如?傳曰,允。
以應敎鄭萬始,修撰李普天·崔顯重,副修撰鄭東觀牌不進罷職傳旨,傳于尹行任曰,只推,更爲牌招。
以應敎鄭萬始再牌不進罷職傳旨,傳于尹行任曰,許遞。
尹行任,以弘文館言啓曰,本館下番闕直,事甚未安,副修撰韓光植,卽爲牌招入直,何如?傳曰,允。
以副修撰韓光植,牌不進罷職傳旨,傳于尹行任曰,只推。
傳于尹行任曰,軍士房承旨入侍。
吏曹口傳政事,以洪檍爲分內局提調。
傳于尹行任曰,違牌臺諫許遞,前望單子入之,待下批牌招察任。
大司憲前望單子入之,趙宗鉉落點。
掌令前望單于入之,李尙度落點。
以掌令李尙度,牌不進罷職傳旨,傳于尹行任曰,只推,更爲牌招。
以掌令李尙度再牌不進罷職傳旨,傳于尹行任曰,許遞。
傳于尹行任曰,司僕正,令該曹口傳差出。
吏曹口傳政事,以尹序東爲司僕正。
兵曹口傳政事,以韓泳爲宣傳官。
吏曹口傳政事,尙瑞直長李學彬,義盈直長李洛秀相換。
兵曹口傳政事,宣傳官洪棆,中樞都事金宗淳相換,宣傳官李源亨,武兼金相九相換,宣傳官南志彧,武兼沈弘祖相換,宣傳官李性林,備邊郞李得江相換。
傳于洪仁浩曰,規模姑未成,今番隨駕營門,亦以訓鍊都監爲之,又欲觀其便否,步軍則減一哨,馬軍加一哨,隨駕塘馬,依書下塘數擧行事,分付。
吏曹口傳政事,以李周斌爲宗廟副奉事。
洪仁浩啓曰,卽見平安監司沈頤之狀啓,則枚擧備邊司啓下關,而有傳曰,啓下備邊司之語,傳敎判付,自有規例,奏御文字,何等審愼,則備局行會之如是做錯,事未前有,誠極未安,當該有司堂上,從重推考,道伯之矇然修改,不可無警,亦爲從重推考,原狀啓還下送,使之改修正上送,何如?傳曰,允。有司堂上,越捧一等。
洪仁浩啓曰,明日大駕詣社稷,入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
傳于尹行任曰,明日出宮門路,以協陽門爲之。
傳于尹行任曰,發遣吏郞,諸執事淸齋與否,摘奸以來。
以南部都事李顯民拿處傳旨,傳于尹行任曰,爲先推考。
兵曹,以金持默爲舟師大將。
園幸時軍令,正月十六日出宮,果川縣晝停所,自闕門三十里,水原府宿所,自果川官門四十里,以上七十里,十七日園所展謁,自水原官門二十里,還詣水原府宿所,十八日果川縣宿所,十九日還宮。
洪文泳,以吏曹言啓曰,今此社稷祈穀大祭諸執事中,時無職名人,令該曹口傳付軍職,何如?傳曰,允。
洪文泳,以禁衛營言啓曰,今正月初五日社稷擧動時,依兵曹節目,城上斥候七處哨官,七員出番鄕軍二十八名,伏兵三處哨官三員,出番鄕軍十二名,竝嚴飭定送,晝療飢夜饋粥,而初六日還宮後,依例撤罷之意,敢啓。傳曰,知道。
洪文泳,以漢城府言啓曰,知敦寧任希曾妻沈氏,不當入於歲饌別單,而該部矇然報來,以至啓下,原單勿施,該部官不察之罪,令該府拿問處之,臣亦有不能照察之罪,惶恐待罪之意,敢啓。傳曰,知道。勿待罪。
正言金熙采啓曰,臣於瀛館淸齋之日,伏承薇垣新除,而署經有命,天牌踵臨,雖不得不冒沒出肅,第臣旣經納言,揆以院規,勢難仍冒,而昨緣夜深,不敢瀆擾,又値動駕,今始來避,臣之所失,於是大矣,請命遞斥臣職。答曰,依啓。
正言朴基正啓曰,臣於昨日,伏承薇垣新除,而適値禁中淸齋之時,庚牌繼降,雖不得不章皇出肅,而臣於本院,已經亞諫,今此所叨,揆以公格,在所當遞,更鼓已深,瀆擾是懼,又値動駕,未及周旋,冒沒隨參,今始來避所失大矣,請命遞斥臣職。答曰依啓。
辛亥正月初四日卯時,上詣宗廟·景慕宮,展謁入侍時,行都承旨洪文泳,左承旨徐瀅修,右承旨尹行任,左副承旨洪仁浩,右副承旨李敏采,同副承旨柳文養,記事官李海隣,假注書趙台榮,記事官洪樂游·徐有聞,一提學吳載純,二提學鄭民始,檢校直提學李秉模,檢校直閣鄭東浚·鄭大容,直閣徐榮輔,待敎沈象奎,以次隨駕,上具翼善冠·衮龍袍,乘輿出協陽門,降輿乘輦,出敦化門,詣宗廟洞口降輦所,降輦乘輿,入廟大門詣齋室,改具冕服,詣東神門外,執圭入就板位,行四拜禮,詣廟內奉審,仍詣永寧殿就板位,行四拜禮,詣廟內奉審,還詣齋室,改具翼善冠·衮龍袍,乘輿出廟大門詣乘輦所,降輿乘輦,詣景慕宮前路降輦所,降輦乘輿,入廟大門詣齋室。命書傳敎曰,還宮當由弘化門,以此分付,上改具冕服,詣神門外,執圭詣板位,行再拜禮,入廟內奉審,還詣齋室,改具翼善冠·衮龍袍,乘輿出廟大門詣乘輦所,降輿乘輦,命文泳書傳敎曰,十六日顯隆園展謁,以此分付,駕詣弘化門外,命行任,出標信解嚴,詣明政門外,降輦乘輿,入永淸門還內,諸臣退出。
辛亥正月初四日午時,上御重熙堂。右副承旨入侍時,右副承旨李敏采,記事官李海隣,記事官洪樂游·徐有聞,以次進伏訖。上曰,舟橋堂上,兵曹判書入侍。出榻敎賤臣承命出,與舟橋堂上鄭民始兵曹判書金文淳,偕入進伏。上曰,左副承旨入侍。出榻敎賤臣承命出,與左副承旨洪仁浩,偕入進伏。上命書傳敎曰,定例之姑未印行,欲詳知行之必便好,然後廣布也,今番亦依昨年定式之例,及今番添入條件爲之,雖一隷一軍,若有科外帶去,亦例昨年例,令廟堂分遣備郞,至還宮時,各別廉察,以爲隨現論勘之地,以此意預令廟堂知悉,嚴飭各司及該道。文淳曰,園幸時舟師大將,當以三軍門中留營留陣兩大將擬望,而若値訓鍊大將別隨駕之時,則無以備員擬望,以守·摠兩使,臨時啓請,通融備擬事,定式施行,何如?上曰,依爲之。出擧條民始曰,昨年園幸時,訓鍊都監爲先廂,壯勇營水原軍爲後廂,與禁軍挾輦軍前排軍,一體先詣津頭越邊,而出宮時,留都營軍兵,除出隨駕,至津頭落後,還宮時,亦依出宮時例,出待津頭,斥候伏兵,部字內則只設斥堠,伏兵除之,十里外則斥堠伏兵,令守摠兩營,各隨地方擧行,傳語軍,只部字內排立矣,今番竝依昨年例爲之乎?敢此仰達矣。上曰,依爲之。出擧條命退,諸臣以次退出。
辛亥正月初四日申時,上御重熙堂。軍士房承旨入侍時,右副承旨尹行任,記事官李海隣,記事官洪樂游·徐有聞,以次進伏訖。上命書榻敎曰,宣傳官洪掄·南志彧·李源亨·李性林,他司相換。又命書榻敎曰,宣傳官直赴之代,令該曹口傳各別擇差。命退,諸臣以次退出。
上在社稷。停常參·經筵。
大駕詣社稷入大次後,內閣·政院·玉堂·藥房口傳問安。答曰,知道。
省牲省器罷後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨朝夕問安。答曰,知道。
親祭罷後,內閣·政院·玉堂·藥房口傳問安。答曰,知道。
尹行任啓曰,司僕內乘來言,捲簾毛帳,取稟。傳曰,捲三面。
傳于尹行任曰,侍衛軍兵毛具。
徐瀅修啓曰,禮貌官來言,百官稟旨就次。傳曰,知道。
洪文泳啓曰,王大妃殿·惠慶宮夕問安,何承旨進去乎?敢稟。傳曰,左承旨進去。
吏曹口傳政事,以金孝建爲兵曹佐郞。
兵曹堂上前望單子入之,柳文養落點。
以修撰李普天·崔顯重,副修撰鄭東觀再牌不進罷職傳旨,傳于洪仁浩曰,只推。
兵曹口傳政事,以申鴻周·田義顯·金處純爲宣傳官,李厚培爲都摠經歷,田義顯爲內禁將,副司正單沈象奎。
尹行任,以兵曹言啓曰,依下敎,隨駕禁軍及駕後禁軍·武藝別監·內吹·兼內吹·近伏軍士·標下軍兵等處,設粥以饋之意,敢啓。傳曰,知道。
尹行任,以壯勇營言啓曰,依下敎,本營隨駕將校軍兵等處,設粥分饋之意,敢啓。傳曰,知道。
尹行任,以訓鍊都監言啓曰,依下敎,隨駕將校軍兵等處,設粥分饋之意,敢啓。傳曰,知道。
尹行任,以禁衛營言啓曰,依下敎,隨駕本營槍劍軍等處,設粥分饋之意,敢啓。傳曰,知道。
尹行任,以御營廳言啓曰,依下敎,駕前別抄兼內吹及留陣將校軍兵等處,設粥分饋之意,敢啓。傳曰,知道。
辛亥正月初五日辰時,上詣社稷,祈穀親祭入侍時,行都承旨洪文泳,左承旨徐瀅修,右承旨尹行任,左副承旨洪仁浩,右副承旨李敏采,同副承旨柳文養,記事官李海隣,假注書趙台榮,記事官洪樂游·徐有聞,一提學吳載純,二提學鄭民始,檢校直提學李秉模,檢校直閣鄭東浚,直閣徐榮輔,待敎沈象奎,以次隨駕,上具遠遊冠,絳紗袍,乘輿出協陽門,降輿乘輦,藥房提調李秉模進前奏曰,王大妃殿進御湯劑,今日更爲煎入乎?上曰,王大妃殿進御人蔘養胃湯,依前方,自今日限五貼更爲煎入,出榻敎駕出進善門,敎宣傳官徐有和等曰,出宮後駕後喧聒,專由閣臣承旨輩,爭先騎馬,以致下隷之紛挐,今番則爾等各別摘奸,隨現捉納,可也。駕出敦化門,詣鐘閣前路。敎文養曰,貢市民輩,如或待令,使之召入,文養承命召入。上曰,爾等善爲過歲乎?貢市民齊奏曰,猥蒙天地之恩,得以安業好過矣。上曰,如有爲弊之可以仰陳者,俾納原情,可也。文養承命出分付,駕詣社稷大門外,降輦乘輿,詣壇門外降輿,步詣大次。文養曰,動駕時侍衛進止,自有常處,而社壇元無御齋室,大次便是齋室,則今日擧動時侍衛,當爲整待於大次之前,而直詣於該署郞官直所之前,直所則不過一時暫御之所,旣非齋室,則不待下敎,任自徑詣,事未前有,誠極駭然。社壇動駕,歲以爲常,此等易知之事,按例擧行,何難之有?而如是顚錯,尤涉未安,不能檢飭之侍衛兵曹堂上,不可無警,爲先從重推考,龍旗差備兵曹摠府郞廳,宣傳官及其餘侍衛兵曹郞廳,所當重勘,而本院請推之外,無他可施之罰,何以爲之乎?上曰,堂上遞差,龍旗差備兵曹摠府郞廳宣傳官竝汰去,其餘侍衛兵曹郞廳,拿處,可也。出擧條親押時至,上親押祭文訖,詣壇內奉審,詣省器位省器,詣省牲位省牲訖,有和等進奏曰,臣等奉命摘奸,而今番果無喧聒者,故未能捉得一人矣。上曰,特敎摘奸之下,宣傳官有何顧忌於閣臣·承旨,敢以無所現捉,肆然仰奏乎?如許承傳宣傳官,將無可用。仍命書榻敎曰,宣傳官徐有和·具紞汰去,上還御齋室。敎曰,駕後至近之地,無敢喧譁之意,前後飭敎果何如?至於日前太廟擧動時,洞口外喧聒,比前尤甚,莫重肅敬之地,有此犯科,伊時非不欲處分,而只以令申之意,有所飭礪而已矣。今日動駕時,作門外紛挐之弊,猶夫前日,如此微細之事,不有飭敎,不畏法令,寧有如許道理乎?傳云觀遠臣當自近臣,始名爲近密之臣,而無難於違制犯法,此而置之,則國綱將安所施乎?不用命者戮于社,卽古聖王之訓也。今日駕臨此地,宜自犯禁之閣臣·承旨,先擧當施之典,而今又十分參酌,然大體奉承朝令,董飭具僚,卽大臣之責也。今番園幸時,自有定例,隨駕閣臣·承旨及二品以上,如或有一毫犯科者,則隨現摘發,草記論勘事,一體傳諭左相,可也。上曰,閣臣·承旨處分,今雖安徐,而所謂閣院帶隷輩,安可無懲戢之擧乎?閣臣承旨牽夫帶隷及司僕所屬掖庭署閣屬官牽夫,一竝出付兵判,嚴囚龍虎營,待罷齋各別嚴棍,可也。命書傳敎曰,作門近處,院隷閣隷之喧聒,專由官員之不能檢飭,待敎沈象奎,爲先改差,當該注書,事過後,令該府拿問處之。上曰,訓將擧行,去益駭然。前此飭敎,佯若不知,今又立視作門外喧聒之狀,而無一執捉論罪之擧,爲武將而諂媚於閣臣承旨,將欲何爲乎?自上年至月,已有下敎,而至今慢不擧行者,究其所爲,豈不駭痛,訓局行首執事,爲先令兵判,捉來嚴囚,可也。命閣臣,承史侍衛諸臣宣饌訖,司僕提調鄭昌順曰,園幸時,入把馬匹,定例所載,爲二百八匹,旣不用驛馬,皆自本寺專當,內外寺馬籍原摠,雖似相當,其中卜馬名色,不堪騎卜者多有之,故昨春園幸,不得不貰馬以用,而皆自本寺給貰,亦不貽弊貢人云。今番亦依昨春例,卜馬則限四·五十匹,量宜貰用,何如?上曰,依爲之。今番則雖用昨年例爲之,而本寺卜馬之有名無實,極爲可駭,在前則駄藍之卜馬,無非可騎,近來如許,莫非一提擧不能申飭之致,自明年更以出貰二字登聞,該掌郞廳,最遠牧場定配,以此擧條,令該房錄置,臨時更或有出貰之稟,卽爲提奏,昨年之一番貰用於貢人,已不可使聞,今年又豈敢若此乎?無馬則已,有馬而不堪騎不堪載,自有太僕以來所未有,此弊雖曰非今斯今,定例之出,今旣許久,則昨年以後爲郞官者,少能留心於馬政,又豈有此貰用之稟乎?昨年以後該掌郞官,先罷後拿,該吏令攸司照法嚴治,可也。出擧條命書傳敎曰,兵曹堂上前望單子入之。上曰,兵曹參議,以柳文養頒布,可也。文泳曰,今日齋宿,承旨不可不備員,未差之代,政官牌招開政差出,待下批牌招,何如?上曰,前望單子入之,待下批牌招察任,可也。出擧條上曰,今見兵曹省記,則如金良倜輩外,無可禁喧者乎,李冕膺何往而不爲禁喧乎,蓋冕膺藉其重臣之子,閣臣之妻父,屢次擧動及殿座,乃敢占便,一不爲禁喧之任,寧不駭痛乎?在昔故參判洪樂仁,以其地處,以其淸選,不啻冕膺,而曾以騎郞,每當禁喧之任,則今此冕膺,何敢謀避乎?前後禁喧之當次也,幾次圖避與否,査實以奏,可也。仁浩承命出回奏曰,禁喧之任,兵曹諸郞,輪回爲之,而李冕膺當次爲十四次,只四次爲之,其餘十次,或以文兼侍衛進,或以軍門郞廳陣上進,懸頉於當次禁喧云矣。上曰,若非李冕膺,則侍衛陣上,無以備員乎,此皆出於占便之意,明日本曹入直堂上,拿入冕膺,其委折,一一査問草記事,分付,兵曹參知柳文養曰,每當親臨祈穀大祭時,社壇東南北三壝門,本曹郞廳,例爲分掌看檢,而佐郞金孝建未肅拜,正郞朴命燮,佐郞李福潤,方在拿處中,無以推移看門,何以爲之乎?敢此仰達矣。上曰,佐郞金孝建改差,拿處郞廳,事過後捧傳旨,可也。出擧條日暮時至,仁浩跪告環衛軍兵,懸燈取稟。上曰,知道。上曰,守宮承旨誰也。仁浩曰,假承旨申耆矣。上曰,申耆焉敢自同無故,揚揚入來院中乎?大抵渠之爲人,頗有筋力,故頻除承宣,則固當革心改圖,而昨年定配之後,猶不夬祛前習,至于今番,乃敢行臆,豈不萬萬駭痛乎?仍命書傳敎曰,向於諸承旨處分傳敎,有捭闔二字,此指其表裏而言,捭闔之目,在渠雖猥矣,捭闔亦有大小巨細故耳。此題目,伊時諸承宣中,太柔善之李祖承·李敏采當之乎?自批其頰之李益運當之乎?渠罪渠自知之,則聞此二字,求死不得,苟有秉彝者所固然,則昨日守宮望筒點下,兼欲觀去就也,朝因倥偬,今始問之,渠果掦掦入來,自同無故,晏然守院云。雖非今番罪犯,向來竄配,庶足知戢,而癡濫之習,愈往愈甚,守宮承旨申耆,爲先刊名仕版,放逐龍仁地方。上曰,大抵事君道理,無論誰某,雖一毫無敢隱諱,可也。至於今番事,敢售癡濫放恣之習,寧不駭歎乎?第此敎,爲渠欲生之地,從此夬去舊套之意,明日還宮後,詳細言及,可也。罰止放逐於龍仁地方者,特念其老母情理故耳,如其不然,嶺海之典,烏可已乎?且今朝家處分,雖如是曲念,在渠道理,則必當俟勘於縣獄近處,此意竝言及,可也。少頃,行祭時至,上具冕服,詣壇內就板位,行四拜禮,詣盥洗位,盥洗訖,詣國社神位前,三上香獻幣奠爵,次詣后土氏國稷后稷氏神位前,三上香獻幣奠爵如上儀,降復位,仍行初獻禮訖,降復位,亞獻官左議政蔡濟恭,終獻官昌城尉黃仁點,行亞終獻禮畢,上行四拜禮,徹籩豆訖,又行四拜禮,詣望燎位,燎訖,通禮跪告禮畢,詣神位閣前,祗迎神位板,還詣齋室,改具遠遊冠絳紗袍,乘輿出社大門,詣乘輦所,降輿乘輦。上曰,朝廷經宿問安勿爲之,出駕前下敎進發,駕詣敦化門外,命仁浩出標信解嚴,駕入進善門,降輦乘輿,入協陽門還內,諸臣退出。
上在昌德宮。停常參·經筵。
大殿,內閣·政院·玉堂·經宿翌日口傳問安。答曰,知道。
王大妃殿·惠慶宮·中宮殿,內閣·政院·玉堂·藥房口傳問安。答曰,知道。
洪仁浩啓曰,大司憲趙宗鉉,掌令朴猷煥,持平鄭履綏牌招啓辭未下,執義·掌令一員未差,持平宋煥箕在外,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,卽者刑曹郞廳來言,再昨日動駕時,衛外擊錚人,所當捧供,而作日親祭齋日,今日動駕相値,不得開坐用刑,待無故日擧行云矣,敢啓。傳曰,以草記捧入。
注書李海隣拿處,代以李明淵爲假注書。
傳于徐瀅修曰,禮房承旨,馳詣受香所,奉審摘奸以來。
傳于尹行任曰,右承旨·左副承旨·右副承旨入侍。
承旨前望單子入之,李晩秀落點。
兵曹口傳政事,以李漢棟爲宣傳官。
傳于洪文泳曰,政官牌招開政。
李敏采啓曰,吏曹判書吳載純,參判閔鍾顯,參議曺允大,牌不進推考傳旨及罷職傳旨今方捧入,而開政命下之後,如是違牌,不卽擧行,事甚未安,判書·參判,竝卽牌招開政,何如?傳曰,判堂之自都政日,筵懇不啻屢次,昨於齋所,已示商量之意,近見頗衰倦,亦宜體諒,今姑許遞,前望單子入之,參判與參議,更卽牌招,先爲開政。
李敏采,以吏批言啓曰,慶尙道老人狀啓中,前參判李穦,以嘉義懸錄,故加資下批時,循例以資憲啓下矣。追考本資,則乃是嘉善,當授嘉義,而誤陞資憲,臣之矇然之失,不勝惶恐,原單子改付標以入,而該道道臣推考,何如?傳曰,允。
李敏采,以吏批言啓曰,江陵縣旣陞大都護府,原春道依前以江原道,還復舊號,何如?傳曰,允。
以輸城察訪望筒,傳于李敏采曰,輸城關防何如,而近來全不擇差之故,本驛吏奴至願,在於欲得稍知人事者,前察訪李弘弼差送也。亦因特敎,則以此僅具人形之類擬入,所謂飭敎,銓官看作尋常乎,當該銓官推考,此望筒勿施,更令擬入。
有政。吏批,判書未差,參判閔鍾顯,參議曺允大,同副承旨李敏采進。以李顯道爲掌令,洪克浩·朴吉源爲正言,沈能翼爲副校理,李東植爲兵曹佐郞,鄭在寬爲靈山縣監,朴思默爲直講,徐浩修爲禮賓提調,江陵府使單李集斗,谷山府使單朴天衡,以上陞號,養賢直長單安重默,贈吏參申,贈吏判例兼,工曹判書申應顯考,徐琢修爲南原府使,權祐爲順懷墓守衛官,安秀民爲輸城察訪。
兵批,判書金文淳病,參判未差,參議李夔病,參知柳文養入直進,右副承旨洪仁浩進。副護軍徐命憲·李世翊·李萬庥·韓世垕·尹行履·林道浩·柳河源,副司直具㢞·孟至大·金履正·柳匡天,副司果尹在明·朴孝成·朴基正·金熙采,以金有樑爲臨津別將,同知單鄭世甲。
備邊司,以李明運爲統制使。
兵曹,以申大謙爲禁軍別將。
傳于洪仁浩曰,八十老帥之瘴鄕過夏,在所軫念,副末望年雖差少,瘝曠之慮,反有甚於首擬故耳,更思督令下去,終涉不可,統制使李明運改差,更爲擬薦事,言于廟堂,擬望之人,果然乏少,曾多其例,雖未經亞將,平北閫帥,勿拘通擬事知悉。
兵曹口傳政事,以閔致協爲宣傳官,宣傳官金益淳,都摠經歷李厚培相換。
以吏曹參議曺允大,牌不進罷職傳旨,傳于李敏采曰,只推。
以修撰李普天·崔顯重,副修撰鄭東觀·韓光植,牌不進罷職傳旨,傳于徐瀅修曰,只推。
以李海隣囚單子,傳于洪仁浩曰,汰去放送。
以朴命燮·李福潤囚單子,傳于洪仁浩曰,附過放送。
洪仁浩,以義禁府言啓曰,假承旨申耆,爲先刊名仕版,放逐龍仁地方事,承傳啓下矣。申耆京畿龍仁地方放逐之意,敢啓。傳曰,今始草記何也。出付畿營定將差,今夜內押付,萬一遲滯,畿伯當知之,以此嚴飭,可也。
以京畿監司徐鼎修狀啓,龍仁縣放逐罪人申耆,到該地方事,傳于洪仁浩曰,曉已發程,午已到配,至有道伯枚擧登聞,則該府之以前例板,俄者始爲草記,極爲駭然。當該堂上推考,都事知名以入。
李敏采,以弘文館言啓曰,本館下番,姑降入直事甚未安,修撰李普天·崔顯重,副修撰鄭東觀·韓光植,旣有只推之命,竝卽牌招,以爲推移入直之地,何如?傳曰,允。
李敏采,以弘文館言啓曰,本館下番闕直,事甚未安,校理李百亨,姑降入直之意,敢啓。傳曰,知道。
洪仁浩,以兵曹言啓曰,依下敎,本曹正郞李冕膺,拿入嚴問,則所告內以爲,矣身祭官試官應頉外,昨年十月十八日郊館擧動時,矣身禁喧當次,而以陣上進,十一月初五日擧動時,亦以陣上進,同月初七日擧動時,以文兼進,矣身以愚迷所致,欲爲規避之計,懸頉禁喧,至於屢次,矣身罪狀,萬戮猶輕,惶恐遲晩云矣,敢啓。傳曰,知道。
洪仁浩,以兵曹言啓曰,依下敎,訓鍊都監千摠李文喆,決棍五度後,汰去之意,敢啓。傳曰,知道。
尹行任,以禁衛營言啓曰,本營別武士金廷禹,從重決棍後,汰去之意,敢啓。傳曰,知道。不足責,汰去分揀,可也。
洪仁浩,以刑曹言啓曰,因司僕寺提調鄭昌順所啓,本寺卜馬之有名無實,極爲可駭,昨年之一番貰用於貢人,已不可使聞,今年又豈可若此乎?無馬則已,有馬而不堪騎不堪載,自有太僕以來所未有,爲郞官者,少能留心於馬政,又豈有此貰用之稟乎?昨年以後,該掌郞官,先罷後拿,該吏,令攸司照法嚴處事,命下矣。取考律文,則大明律儀制條有曰,其車馬之屬,不調習者杖八十,同律制書有違條有曰,凡奉制書,有所施行而違者杖一百,名例云,二罪俱發,以重者論,司僕寺馬籍色書吏任世雄,依此律從重論,決杖一百放送之意,敢啓。傳曰,知道。
辛亥正月初六日辰時,上御重熙堂。右承旨·左副承旨·右副承旨入侍時,右承旨尹行任,左副承旨洪仁浩,右副承旨李敏采,假注書趙台榮,記事官洪樂游·徐有聞,以次進伏訖。上曰,訓將事,豈不萬萬駭痛乎?動駕時,衛外喧聒,有關紀律,固當痛禁,而朝家於似此微事,亦何足多費聲氣,但所可切駭而深惡,必欲嚴繩而懲後者,無他故焉,卽閣臣·承旨輩,以其官要職密,無所顧忌,每欲一番嚴處,俾有知戢之效故耳,已自客冬付之訓將,使之捉納閣隷院隷中喧聒者,而已經屢次動駕,尙不捉納,擧行之慢忽,已無可言,至於昨日,則駕至把子橋,人馬駢闐於衛內,以致衝突,輦路咫尺之地,寧有如許駭痛之擧乎?該大將當拿入,親問委折,徐有大以拿入次,使之待令,殿座處所,以中日廳爲之事,分付。命退,諸臣以次退出。
辛亥正月初六日午時,上御中日廳,殿座入侍時,行都承旨洪文泳,右承旨尹行任,左副承旨洪仁浩,右副承旨李敏采,假注書趙台榮,記事官洪樂游·徐有聞,直閣徐榮輔,以次侍立。上具戎服,乘輿出永肅門,詣中日廳,降輿陞座,命拿入訓鍊大將徐有大。敎曰,有國則有紀綱,有軍則有紀律,若或無紀綱,國不可爲國,無紀律,軍不可爲軍,自昨冬以後,下敎不啻屢次,而尙不擧行,雖大於此之事,若有紀綱,固當奉行之不暇,而況幺麽微細之事乎?蓋此擧,非爲懲其蟣蝨下隷,欲矯官員驕縱之習,而至於今番,駕後之喧聒,已無可言,至有人馬駢闐,幾至犯蹕,是豈成說乎?爾以扈駕大將,不能檢飭,亦是故犯,況以武將,納諂於文臣,非但羞恥而已,本非好前例,且爾子職忝近密,爾族出入邇列,則爾之小心,宜倍他人,而似此微事,漫不擧行,其或憑恃盛滿,乃敢如是乎?其委折,無隱直告,可也。有大曰,臣雖愚迷不似,猶有一分人心,則豈敢爲憑恃而自陷大戻乎,至於今番喧聒,臣未目擊,故不能擧行,而大抵昨冬下敎之後,尙此不能擧行,罪合萬死,惶悚之極,更無仰達矣。上曰,爾以先廂大將,果已前詣,則駕後之喧聒,何以目見,今此不能目見云云,豈非遁辭之遁辭乎?只以屢次下敎之下,終不擧行之由,直陳可也。爾若以校隷,使之捉納,而嚴加檢飭,則該校必當畏怯擧行,而乃反不有將令,卽此烏可免不能檢飭之罪乎?爾之無難犯科者,爾之意內,必認以大則遞罷,小則推考,有此故犯乎?有大曰,臣於不能檢飭之罪,實無仰達,而豈敢以罪罰之不加,不爲擧行乎?上曰,近來事,雖多置之於勿問之科,爾則以玉成之意,使之拿問,爾須自今以後,益加惕念,修明紀律,可也。若欲決棍,則爾罪當不減於二十度,且元戎若非戎陣之上,不欲決棍,曾有素戒,故姑且參酌,竝須知悉,可也。仍命拿出,使卽入來,受命召事,分付。少頃,有大進前,受命召訖。命有大退出。上曰,宣傳官吳載光改差,其代,令該曹口傳差出。出榻敎上曰,宣傳官金益淳,都摠經歷李厚培,口傳相換。出榻敎兵曾判書金文淳曰,今番園幸時,訓鍊都監旣爲隨駕,則禁衛營爲留陣,御營廳爲留營,而禁衛大將,今以舟師大將,前期出待於津頭,則御營當爲留陣,禁營當爲留營,敢此仰達矣。上曰,依爲之。出擧條上乘輿入永肅門還內,諸臣退出。
上在昌德宮。停常參·經筵。
藥房提調李秉模,副提調洪文泳啓曰,親詣社壇,祈年孔夙,徹宵將事,侵曉回鑾,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
徐瀅修啓曰,來十一日,輪對日次矣,敢稟。傳曰,爲之。
徐瀅修啓曰,來十一日,專經文臣殿講日次矣,敢稟。傳曰,與專經武臣殿講,當於同日設行,武臣則代以朔射,日字,園幸還後更稟。
洪仁浩啓曰,大可憲趙宗鉉,掌令朴猷煥,持平鄭履綏牌招啓辭未下,執義未差,掌令李顯道,持平宋煥箕在外,監察茶時之意,敢啓。傳曰,知道。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修,以成均館官員,以大司成意啓曰,今正月初七日,儒生上旬輪次,當爲設行,而大提學未差,限內不得爲之之意,敢啓。傳曰,弘文提學,令政院牌招。
徐瀅修啓曰,弘文提學李秉模牌不進推考傳旨,今方捧入,而人日製命下之後,如是違牌,不卽擧行,事甚未安,更爲牌招,何如?傳曰,允。
徐瀅修啓曰,弘文提學李秉模再牌不進推考傳旨,今方捧入,而人日製命下之後,連事違召,不卽擧行,事甚未安,所當更請牌招,而係是一日三牌,何以爲之?敢稟。傳曰,更爲牌招。
徐瀅修啓曰,弘文提學李秉模,旣已承牌,奎章閣提學吳載純,藝文提學洪良浩,竝卽牌招,以爲同參考試,何如?傳曰,允。
兵曹口傳政事,副司直吳載純。
備邊司,以李潤慶爲統制使。
傳于洪文泳曰,都承旨·右副承旨入侍。
傳于尹行任曰,左承旨·右承旨入侍。
承旨前望單子入之,柳文養落點。
兵曹口傳政事,副司直李晩秀。
左副承旨洪仁浩啓曰,臣敬奉聖批,馳往傳諭于南部會賢坊長興洞契奉朝賀鄭存謙所住處則以爲,臣之廢疾,已無餘地,每恐汚穢淸禁,貽累祥和之時,再籲乞骸,萬不獲已,向天祈祝,恭俟處分,我聖上天地於臣,父母於臣,特垂矜憐,卽許所請,仍遣近密之臣,臨宣聖批,首尾數百言,繾綣隆摯,臣感惶之極,伏地嗚咽,不能成聲,若其疇昔疏語,記念聖聰,至有許心之恩敎,臣以首頓地,益不勝萬萬隕越之至,臣受恩如天,無一報答,末乃以狗馬孱疾,屢瀆淸嚴之下,無往非罪,惶懼冞切,罪之不加,恩數曠絶,如臣無似,何足有無於朝端而猶置之弊履之末,至下悵悵之敎,惶恐掩抑,不知所以措躬,今伏承敎文,欲爲面宣之敎。噫,臣之跡阻朝班,今幾年矣,戀闕之忱,寤寐如結,苟有萬一趨造之勢,曷敢不竭蹶祇詣,少伸覲光之忱,而蓋惟期迫,病至弩末,拜稽祗肅,萬無其路,出入禁闥,此生已矣,遙望宸極,有隕如瀉,且悚且悼,不知所達,惟當世世生生,期以結草之報云矣,敢啓。傳曰,知道。
傳于柳文養曰,政官牌招開政。
傳于李敏采曰,奉朝賀下批,今日政擧行。
有政。吏批,判書未差,參判閔鍾顯進,參議曺允大進,右副承旨李敏采進,以成德雨爲應敎,南宮玾爲刑曹正郞,李顯民爲社稷令,李海隣爲注書。
柳文養,以兵曹言啓曰,領中樞有闕之代,行判中樞府事徐命善,從座目陞付之意,敢啓。傳曰,知道。
兵批,判書金文淳進,參判未差,參議李蘷入直進,參知未差,同副承旨柳文養進,以黃昇源·柳誼·鄭存中爲都摠管,尹得逵爲副摠管,金孝建爲文兼,盧尙樞爲五衛將,徐命憲爲僉知,奉朝賀單鄭存謙,領府事單徐命善,副護軍李明運·宋銓·金禧燮,副司直徐晦修·兪彦脩·高宅謙,統制使單李潤慶,宣傳官白泳鎭,監察李亮道相換。
吏曹判書前望單子入之,洪良浩落點。
傳于柳文養曰,坐直承旨入侍。
傳于李敏采曰,召對爲之。
傳于柳文養曰,園幸經宿時,諸道道臣,境上出待,雖無行會,勿爲擧行事定式,仍卽行會。
玉堂前望單子入之,校理尹序東落點。
吏曹口傳政事,以李百亨爲司僕正。
柳文養,以弘文館言啓曰,本館下番闕直,事甚未安,修撰李普天·崔顯重,副修撰韓光植·鄭東觀,旣有只推之命,竝卽牌招,以爲推移入直之地,何如?傳曰,允。
洪文泳,以吏批言啓曰,卽接兵曹移文,則新除授佐郞李東埴,曾經本曹正郞,今除此任,有違法例云。旣經正郞,則揆以格例,不可仍置,依例改差,何如?傳曰,允。
尹行任,以戶曹言啓曰,內需司移屬安城·竹山·陰竹·利川·豐德等五邑廢堤堰中,可以貯水處,各別疏鑿,着實蒙利,不得貯水處,許民起耕,而更爲詳細打量,御覽成冊修上事,草記蒙允,卽爲行會矣。安城·竹山·陰竹·豐德等四邑,御覽成冊,竝爲來到,移送內司,至於利川廢堤堰,則十四處內十二處,已皆疏鑿,貯水蒙利,其餘二處內一處,則在於山水迅急處年年流沙堆積,水源枯涸,一處則山水橫衝,作一大川,全沒境界,兩處堤堰,旣無疏鑿之道,又不可作畓之意,邑報粘移,前後同然,事勢旣如此,則起耕一款,今無可論,置之,何如?傳曰,允。
柳文養,以兵曹言啓曰,依下敎,宣傳官李尙德·李晩植等拿入,各決棍七度,發問目取招,問目內,今番動駕時,喧聒申飭,不啻截嚴,汝等若有一分嚴畏之心,則固當各別惕念之不暇,而少不知戢,乘馬喧聒,又復如前,事之駭然,莫甚於此,其委打毋隱直告,則李尙德·李晩植等所供內,矣身等雖甚愚迷,嚴飭之下,豈敢冒犯重罪,而深夜雜踏之中,推尋奴馬之故,不知不覺,自然喧聒,至有嚴問之擧,死有餘罪,惶恐遲晩云矣,敢啓。傳曰,知道。
柳文養,以訓鍊都監言啓曰,本局中軍李明運,統制使遷轉矣,今已改差,仍任中軍,何如?傳曰,老矣,百里領軍,何以往返乎?若無李明運,本局中軍,當權減乎?訓將不足說,承旨豈可捧納乎?當該承旨推考,況纔經帳殿處分,又豈敢以請仍等說,無難草記乎?
柳文養,以守禦廳言啓曰,依下敎,涼臺廛市民弊瘼所懷十一名內,三所任,自尙衣院移送刑曹,其餘八名,自臣營捉來,各決棍十度,懲治之意,敢啓。傳曰,知道。
左副承旨李晩秀疏曰,伏以臣伏奉除旨,以臣爲承政院左副承旨,義當竭蹶趨承,而左承旨臣徐瀅修,卽臣四寸妻娚,法在應避,臣是當遞,天牌之下,冒膺無路,玆敢短章仰籲。伏乞聖明,亟許遞改,以存公格焉,臣無任屛營之至。以左副承旨李晩秀上疏,傳于徐瀅修曰,許遞,前望單子入之,待下批牌招察任。
領府事鄭存謙疏曰,伏以三陽開泰,萬品昭蘇,天休日滋,茀祿川至,九如之祝,四重之謠,攢手延頸,帀域同情,展禮廟宮,聖慕克伸,祈年太社,虔誠昭格,淸蹕穩旋,玉體愈康,區區下忱,曷勝欽忭,臣向於元朝,伏奉傳敎,以臣年及七十,不用養庶老之例,加以出常格之典,德意隆厚,殊錫便蕃,至令郞官而垂問,又遣近臣而臨諭,闔門驚感,惶恐隕越,私分踰濫,歷日靡措,而拜稽祇謝之禮,無路恭伸,撫躬自悼,此何人哉?仍竊伏念臣。廢疾當退之狀,國人共知,前秩陳懇,寔出窮急反本之號,實非雍容引年之請,及承聖批,記念視遇,逈越尋常,至於差不及數朔之敎,憫恤癃殘,開示前期,置之弊履之末,導以禮防之內,臣以首頓地,感激流涕,銘鏤佩服,日夜莊誦,以臣形骸殘疾,何敢恒人自處,待其年至之限,而恩敎之下,仰承至意,泯伏恭俟,族過三朔,居然歲已新矣。顧以朝暮之身,賤齒之猥至此年,是豈臣所自致,秋毫皆聖恩也。第九年之疾,已至弩末,昨冬以後,風痰愈肆,危症數變,一宵支過,如爭一年,苟或差遲時日,溘先朝露,未承如天之德,則恐成不瞑之悲,輒當自危之時,每懷靡及之懼,數窮理極,冒申哀籲。伏乞聖慈,惻然垂矜,及今縷息之猶存,亟許攣骸之決賜,不至貽累淸朝,使之安意就盡,以卒天地終始之澤,則臣之生年死日,莫非我聖上生成之德也。情亟神慌,語短心切,只有瞻天泣禱而已,臣無任兢惶祈懇之至。答曰,省疏具悉卿懇,卿年已至矣,病且痼矣,陳力就列,決知其難强萬萬,則予於卿眷遇,豈不思所以終始無缺之方乎?初元枚卜,意豈徒然,擧世奊詬,禮樂刑政盡爲顓弄之凶醜者所僭竊,伊時縉紳難言之憂虞尙忍言哉?卿能奮然勇斷,去就不苟,人或以獨善咎卿,樞機之密,宜使鬼神莫窺。記昔乙未冬,辭賓客疎語,有曰匹夫懷璧,旣往莫追,哲人知幾,方來可勉。又曰接天之浪,傍及虛舟,傷弦之羽,猶驚曲木,蓋此數句語,卽卿所藉手,予所許心者,然已矣,卿今老且病,引年之懇,若是其切,至俾卿就閑,安意將攝,實合於禮經敬大臣之義,疏中所請,特許準施,借以三字之銜,自此卿爲永謝朝端,殊覺爲之悵悵,敎文欲臨殿面宣,卿能造朝親受耶?仍遣承宣,兼傳筵敎,卿其量力附奏也。仍傳曰,承旨傳諭于鄭領府事。
知敦寧李敬玉疏曰,伏以三陽回泰,萬品昭蘇。伏惟我殿下,莅元建極,八域同春,廟宮展禮,社壇祈年,鑾輿穩旋,玉體萬康,臣民慶忭,曷有其已。仍伏念臣獲蒙恩造,濫躋宰列,而年紀衰邁,疾病沈痼,凡於陪扈之班起居之禮,不敢爲自力隨參之計,論其罪則誠難逭也,顧其情則亦云慼矣。一息未泯之前,莫非臣耿結悶蹙之時矣。不意今者,以殿下述事之至意,有諸臣推恩之盛擧,而垂死賤臣,亦廁其中,遽承正卿之秩,遂躋耆社之班,臣於貼席宛轉之中,手奉華誥,口誦恩旨,殆若枯木之生花,死灰之起火,而且況除夕前,西樓肅謝之命,是何等恩敎,是何等榮光,北望感祝,情爽怳惚,而第臣病狀,兩目則難卞黑白,四體則長時癱瘓,床褥轉側,亦必須人,束帶趨造,斷無其望,有臣如此,生不如死,加以部官臨問,米肉繼降,疋帛之賜,至及室妻,如臣渺末,何以得此,恩數曠絶,今古罕有,此生此世,報答無階,闔門攢頌,只有感涕之縱橫而已。臣於日前,金吾除命,呼籲路阻,坐犯違召,惶隕悚懍,歷日靡措,敦府新除,又下此際,數日之間,除旨聯翩,臣非木石,寧不知感,而非但臣病勢之如右所陳,且臣本無敦寧,揆以公格,自在應遞之科,玆敢倩人構疏,仰陳至懇。伏乞聖明,俯賜矜諒,特許鐫改臣所帶職名,仍治臣逋慢之罪,以肅朝綱,以安賤分,不勝大願,臣無任祈懇之至。答曰,省疏具悉。本職許遞。
掌令朴獻煥疏曰,伏以廟宮展禮,聖慕克伸,社壇親祼,虔祈孔肅,鑾蹕隱旋,玉候彌康,臣民慶幸,與歲俱新。仍伏念臣,屢叨匪據之職,莫效一日之責,恒切愧懼,如負大何,今此除旨之下,豈敢爲晏然承膺之計,而適當歲首,連値動駕,不敢言私,冒沒盤,而第臣八耋老父,一自昨秋重病之後,居常凜綴,委頓床席,今當換節之時,滯泄痰喘,同時交作,飮啖全然廢却,氣息轉益澌薾,臣無他兄弟,可以扶將而調護,一時離側,萬萬悶迫,玆不得不疾聲呼籲於天地父母之前。伏乞聖慈,諒臣切急之情理,特許鐫免,俾便救護,仍治臣瀆擾之罪,以肅綱紀焉。抑臣於近日南來之言,竊有所駭惋者,向者逆豎之自島出來也,沿路守令,間或有迎送支供,待之若別星者。然身爲邑宰,縱不敢任自執留,苟有一分同憤之心,豈忍作此擧措乎?臣雖未及的知爲誰某,而傳說狼藉,公議沸騰,其在嚴隄防靖人心之道,不可尋常處之。臣謂新伯到營後,一一査實指名以聞,施以重勘,斷不可已也。臣無任祈懇之至,省疏具悉。湖南沿路守令事,爾言萬萬無嚴,爾意萬萬不韙,方命之擧,猶不可責之於在京之有司,況藩臣乎?藩臣且然,況幺麽邑宰乎?誠如爾疏,沿路擧行,一依別星例支供,此不過朝令而已,守令果何罪乎,無論如此如彼,去來形止,初無一言登聞,必不欲干涉者,道伯可謂反拙。縱曰當初發遣,不由巡營云,而此則太不成說,大小徒流,直付配所官,自是通行之規,以是到配狀啓,例云不由營門,若此則循例徒配,此後道伯,曰以不知乎,再昨年發送也,急於收殺,定金吾郞,押至恩津以南後,使之復命,則礪山交付,必有文狀之報營者,監司之佯若不知,寧有如許不誠之事乎?人臣事君,無出於一直字,則道伯事,直乎不直乎?爾若刺口論說,則其言宜先及於按道之道伯,而向道伯不敢犯一髮,以無係關無意味之沿路守令,無端請罪,爾果有右袒道伯之心,不言可耳,旣言乃敢若是無倫脊乎?不但爲臺閣之羞恥,未必爲尹蓍東之好消息矣。
忠淸監司朴宗岳疏曰,伏以歲籥載新,景籙日滋,祇謁廟宮,大舜之孺慕克伸,親享壝壇,周家之上瑞可期,屢日勞動,玉體彌康,區區下情,曷任忭祝。仍伏念臣,自叨藩任,滿心憂懼,而逃遁不得,行將辭陛矣。臣之父母丘墓,在於長湍地,而祿養未逮,幾灑風樹之淚,松楸遙望,益切霜露之感,計其道里往來,只費了三數日而已。本生父母之山,乃仁川也,距赴任大路,不過一舍之地,暫時歷省,亦多已例,玆敢冒死仰籲於孝理之下。伏乞聖明,俯察至懇,特許恩暇,俾得省掃於遠離之前,千萬至祝,臣無任祈懇之至。答曰,省疏具悉。卿其依所請往省。
辛亥正月初七日辰時,上御重熙堂。都承旨·右副承旨入侍時,行都承旨洪文泳,右副承旨洪仁浩,假注書李明淵,記事官洪樂游·徐有聞,以次進伏訖。上命文泳,書領府事鄭存謙疏批訖。上曰,批答中所引鄭領府乙未冬上疏句語中,如有錯誤之字,攷本釐正事,分付政院,可也。賤臣承命出傳,回奏曰,自政院攷其疏本,則今番疏批中所引凡八句內,唯傷弦之鳥之鳥字,元本則是羽字云矣。上曰,以羽字改下,可也。上曰,今於鄭領府疏批,有乙丙間事追提之語,而因此予欲有一諭者矣。向來洪秉纘事,豈不萬萬放恣無嚴乎?保合大和,卽予苦心所在,向日凶醜,旣已殲盡,則其姻親族黨之無干連無罪犯者,自當無礙收用,而爲政官者,對掦之道,亦宜不置間隔,與無故人,參錯排擬,得齒平人,俾無痕跡,可也。以此之故,前後飭諭於銓官,非止一再,予之本意,廷臣庶幾知之,而彼洪秉纘,則乘間獨政,竊弄銓權,必以此等之人,搜覓類聚,純然竝擬於三望,作爲市恩沽譽之資,以賭難矣之目。所謂難矣者,非人臣之好題目,若於黨論進退之時,則彼枳此通,容或有說,而今則其所以久不入政望者,必有委折,則乃敢以此等人,每每攙擧,甚至全政皆然者,其亦何意也,此非背馳而何,非角勝而何?世或以鄭一祥輩望筒,疑爲其得罪之端云,而此則不然。曾於洪領敦寧及柳戇入侍,已有所敷示予意,使之出而宣布,亦必有聞知者矣。疏通亦有許多般,若必純擬於一望筒,則入望者亦只是依舊樣子,便不足爲光鮮,豈有疏通之本意乎?我國雖小,旣是朝廷政事,則注擬之際,渠安敢任意行臆乎?伊時帳前三次之刑,斷不可已,而以渠耳郭之厚,倖而得逭,特以昨年之故也。若在今月,雖初二日,渠烏得免乎?此後無論某時某事,若有事端,則一次刑訊,準擬以竢,入侍承旨,以此敎出傳於吏曹參判閔鍾顯,因令秉纘知之,可也。大抵疏通二字,本非純全好題目,而爲矯近來痼弊,不得已有此注措,而其所對掦,亦長銓之責也。參判則與判書,又有異焉。甲辰九月間,宋載經爲參判時,雖有所已行之事,此則前右相皆所與知,前右相則人品異於他人,自當別論,且有眷遇於朝家,亦不無承聆之事,故容或有這箇道理,而洪秉纘則渠是出入近密,有所承聆者乎,渠於朝家,有何眷遇乎,何所恃而若是跳踉乎?昨於御覽官案,拔去其名矣,尙付於亞銓籤紙,此後則永永抹去事,分付政曹,而若因此敎,爲政官者,持疑於疏通一事,則甚非予本意,爲今之道,惟當承佐德意,必思所以對掦之方,而若其類聚排比之習,一切痛革,然後方可以副予爲世臣爲世道之一副至意,入侍承旨,以此筵敎,出而宣布廷臣,使擧世無不知之,可也。上曰,兵曹判書入來開政,禁將來待事,分付,可也。賤臣承命出傳,命仁浩書傳敎曰,園幸時,自新邑詣園所,當由新作路,而新路不但逼近,亦不廣闊,當依昨年定式,先後廂馬步軍,由本路作行,隨駕百官,從便先詣,此意令兵判預爲知悉。而新作路隨駕軍兵,臨時令宣傳官微稟,則當於衛內軍中除出,以此知悉。又命書傳敎曰,今番治道,略略爲之,至於山城道路,則或以預備條修治,切勿爲之事,分付,果川·水原行宮修理,皆有定例年限,雖一張紙,有新塗之事,則地方官難免重勘,此意星火嚴飭事,分付畿營,且聞地衣等事,亦有新備之說,無論巨細,若有一毫違越於定例,竝與道伯,難免其責,一體嚴飭,無論戶曹與京貢,進排物種,若有定例外,以預備條持去之事,則別遣摘奸,隨現重繩,令廟堂各別嚴飭。又命書掌令朴猷煥疏批,又命讀公事,書判付訖。仍命退,承史以退出。
辛亥正月初七日巳時,上御重熙堂。左承旨·右承旨入侍時,左承旨徐瀅修,右承旨尹行任,假注書趙台榮,記事官洪樂游·徐有聞,以次進伏訖。上曰,王大妃殿進御人蔘養胃湯,自今日停止。出榻敎命書榻敎曰,摠管中老病人竝許遞,今日政差出。又命書傳敎曰,都承旨持此御題,與弘文提學,偕往泮宮,試取以來。上曰,弘化門除標信,以開奉命承旨出往事,分付。命退,承史以次退出。
辛亥正月初七日申時,上御誠正閣。坐直承旨入侍時,同副承旨柳文養,假注書趙台榮,記事官李重蓮·洪樂游,以次進伏訖。上曰,召對入侍。賤臣承命出,與閣臣徐榮輔,侍讀官李百亨,掌令朴猷煥偕入進伏。上曰,臺諫先爲進前,可也。猷煥進奏曰,臣姿性魯鈍,言議巽軟,本不合於淸朝耳目之任,而朝者救護之章,尾附目下之事矣。及承聖批,辭敎嚴截,誨責備至,臣奉讀以來,惶汗浹背,措躬無地,臣於尹蓍東事,非敢有右袒之心,而已經大臣之筵奏勘罪,且臣與蓍東,有四寸娚妹應避之嫌,從前親嫌之人,雖在連啓,或有不參之例,故不得論勘,至於沿路守令事,則不念關係之至重,反同別星之迎送者,聽聞所及,不勝駭痛,果有所論列矣。嚴批之下,益切悚蹙,臣以此情踪,其何可一刻仍冒於臺次乎,請命遞斥臣職。上曰,設有親嫌,竝與字句轉語,無一槪及於道伯,此亦公格爲然乎?況合啓傳啓之不參,以其律名之至重也,此豈可證之端乎?又況同姓之親,雖寸遠,在前多許容旋,而所謂四寸娚妹,無異路人,重律連啓,猶不可逡巡,似此官箴,有何難安,爾所自明,適足爲遁辭,勢難例批依啓,猷煥退出,命玉堂·閣臣·承史讀奏召對,百亨等進讀貞觀政要,自貞觀十八年太宗謂長孫無忌等,止賜珪絹五十疋訖。命陳文義。百亨曰,此段卽唐太宗求言於長孫無忌等者也,其以人臣之對帝王,多順從取容,引喩發問者,蓋欲聞其過失,使不得有隱,太宗唐之中主,其好諫之意猶如此。今我聖上,道冠百王,學貫千古,群下之所仰望者,惟以三代上至治爲期,而言路實關於致治矣。每當有言之際,必念求諸道求諸非道之義,俾言路得以恢張,是臣區區之望也,伏願聖明留神焉。榮輔曰,人臣之所期望於其君者,未嘗不以三代爲期,陳善責難,非堯·舜不陳,道理然耳,魏徵之告太宗曰,陛下縱不能慕漢文之高行,獨不畏蘇則之正言云者,非眞以孝文爲不可望也,非眞太宗如魏文也,憂治世而危明主,法當如是。不然,漢文雖賢,徵之望於太宗,豈漢文而止哉?太宗雖有過失,豈與比哉?故此段語脈緊要,專在於邈過三王一句,太宗中主,而徵之言猶如此,則伏況今日臣等之所仰望於殿下者,尤如何哉?伏願亟加體念,每出一政發一令。必曰唐虞之時,有此否乎?三代之時,有此否乎?旣聖益聖,比隆勛華之盛,是臣區區之望也。上曰,所奏竝好矣。文養曰,玉堂·閣臣已陳文義,更無仰達矣。命書傳敎曰,在外玉堂許遞,前望單子入之,待下批牌招入直。上曰,上番玉堂,多日滯直,不可無曲諒之擧矣。仍命書榻敎曰,上番玉堂許遞。上曰,司僕正,令該曹口傳差出。出榻敎命書傳敎曰,科次入侍。賤臣承命出傳。行都承旨洪文泳,一提學吳載純,弘文提學李秉模,藝文提學洪良浩,承命進伏。上曰,收券爲幾軸乎?文泳曰,纔爲四軸八張矣。命秉模進考試券,考試訖,以三下申龜朝等,出榜訖。命書傳敎曰,人日製居首進士申龜朝,直赴會試,之次生員金鋼給一分。秉模曰,經宿幸行時,宗廟·景慕宮,例於前二日,遣大臣告由,今番園幸時,亦當依此擧行,故敢此仰達矣。上曰,園幸時,在前不爲,則不必告由,以此定式,可也。秉模曰,今此園幸時,隨駕百官,先詣江越邊,留都百官,闕門外祗迎後,仍爲隨駕,到船艙落後,還宮時則留都百官,祗迎於江頭,仍爲隨駕事,依昨年例磨鍊乎?敢此仰達矣。上曰,隨駕百官先詣事,依爲之。留都百官闕門外祗迎,祗迎後各留本司,詣江頭時,留都中六曹堂郞各一員,隨駕落留,還宮時則留都百官,依例一竝出迎,此後依此定式擧行,可也。出擧條命書傳敎曰,今聞承宣言,鄭奉朝賀宣麻時,無以親受,將以子弟替行云。然則不必親臨矣,奉朝賀宣麻之制,始自先朝備焉,大臣則以殿庭宣麻定式矣,依此爲之事,分付該曹,敎書,令內閣知製敎撰進。上曰,新除授吏曹判書洪良浩,牌招察任。出榻敎命退,諸臣以次退出。
上在昌德宮。停常參·經筵。
藥房提調李秉模,副提調洪文泳啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
洪仁浩啓曰,大司憲趙宗鉉,持平鄭履綏牌招啓辭未下,執義·掌令一員未差,掌令李顯道,持平宋煥箕在外,監察茶時之意,敢啓。傳曰,知道。
徐瀅修啓曰,去十二月都政時,兼引儀李萬羽,以副望受點,而該曹誤以首擬成殷柱,帖文成給,翌日已肅命矣。該曹所當草記釐正,而尙今掩置,萬羽晩始登聞,昨又肅謝,政望頒布,何等審愼,而有此無前之做錯,誠極未安,當該堂上,從重推考,成殷柱帖文勿施,何如?傳曰,允。
傳于洪仁浩曰,都承旨前望單子入之,待下批牌招察任。
承旨前望單子入之,洪明浩落點。
以承旨房望,傳于洪明浩曰,仍。
傳于徐瀅修曰,左承旨入侍。
備邊司,以尹得逵爲北兵使。
兵曹參判前望單子入之,柳戇落點。
柳文養啓曰,事變假注書崔致祐,身病猝重,勢難察任,今姑改差,何如?傳曰,允。
崔致祐改差,代以朴鍾淳爲事變假注書。
兵曹,以申應周爲都監中軍。
以吏曹啓目,宣傳官李晩植改名事,傳于洪明浩曰,無故改名,法典之外,托以妻外祖名同而呈訴者有之。焉敢無端呈訴乎,又焉敢無端啓聞乎?吏曹堂上遞差,萬軾之締結妖官,鑽刺曲徑,有萬可誅之罪者,今爲幾十年,雖彰著以後言之,亦至十餘年,則渠若以音相似,避不欲呼之,則作名之初,改之,可也。從宦之時,改之,可也。忽於今日,如是登聞,莫曉其委折,令兵判捉來晩植,限直招嚴棍,捧供草記,改名一款,家長主之,一體捉來,捧供草記,年前醫官鄭允說,妄度改名,其時處分何如乎?以此以彼,有關國綱,使卽嚴査以聞。
以李升運囚單子,傳于洪仁浩曰,何時下敎,今始就囚,有弟承宣,則王府亦莫敢誰何乎?當該擧行都事,先汰後拿,李升運各別嚴囚,以懲此輩癡濫不畏國法之罪。
吏書口傳政事,以成種仁爲司成,金孝建爲典籍。
以修撰李普天,副修撰韓光植·鄭東觀,牌不進罷職傳旨,傳于柳文養曰,許遞,政官牌招開政。
洪明浩啓曰,吏曹判書洪良浩,參判閔鍾顯,參議曺允大,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更爲牌招,何如?傳曰,允。
洪明浩啓曰,吏曹判書洪良浩,陳疎入啓,參判閔鍾顯,牌不進推考傳旨,今方捧入,而開政命下之後,如是違牌,不卽擧行,參判所當牌招,而係是一日三牌,何以爲之?敢稟。傳曰,參議只推,與判書·參判,更卽牌招。
柳文養,以弘文館言啓曰,新除授應敎成德雨,副校理沈能翼,竝卽牌招察任,何如?傳曰,允。
有政。吏批,判書洪良浩進,參判未差,參議曺允大進,同副承旨柳文養進。以趙武範爲掌令,金方行爲修撰,李貞運爲副修撰,吳載純爲知敦寧,李度默爲左尹,李敬五爲兵曹參議,李洪載爲大司成,吳文常爲軍器正,姜善鎭爲監察,鄭致綏爲南部都事,兼養賢庫主簿單金孝建。
兵批,判書金文淳病,參判柳戇病,參議李夔入直進,參知李敬五未肅拜,右承旨尹行任進。副護軍申應周·朴猷煥,副司直李敬五·李晴,副司果韓光植·鄭東觀,北兵使單尹得逵。
柳文養啓曰,因兵曹啓目,忠淸道安興僉使復設,咸鏡北道西水羅權管,陞爲萬戶,所佩兵符,令本院分上件,竝爲造送事允下矣。旣皆新造,安興僉使所佩右一隻,西水羅萬戶所佩右一隻,忠淸監營,咸鏡監營所上左一隻及所管各該營所上左一隻,定禁軍下送,依例分上事,兩道監司處,下諭,何如?傳曰,允。
傳于柳文養曰,兵曹佐郞鄭觀輝,汰去分揀。
傳于柳文養曰,坐直承旨入侍。
柳文養,以兵曹言啓曰,以吏曹啓目,宣傳官李晩植改名事傳曰,無故改名,法典之外,托以妻外祖名同,而呈訴者有之,焉敢無端呈訴乎,又焉敢無端啓聞乎?吏曹堂上遞差,萬軾之締結妖宦,鑽刺曲徑,有萬可誅之罪者,今爲幾十年,雖彰著以後言之,亦至十許年,則渠若以音相似,避不欲呼之,則作名之初,改之,可也。從宦之時,改之,可也。忽於今日,如是登聞,莫曉其委折,令兵判捉來晩植,限直招嚴棍,捧供草記,改名一款,家長主之,一體捉來,捧供草記。年前醫官鄭允說,妄托改名,其時處分何如乎?以此以彼,有關國綱,使卽嚴査以聞事,命下矣。依傳敎,宣傳官李晩植捉來,發問目嚴棍取招,問目內,朝官之無端改名,係是法外,若以萬軾名字之同音,欲爲改之,則萬軾之締結妖宦,罪惡彰著,今爲屢十年,而作名之初,何不改之,從宦旣久,今忽遽改者,誠莫曉其故,特敎査問,事體嚴重,其間委折,毋敢一毫隱諱,從實直告,則李晩植所供內,矣身八歲,出繼於十一寸叔潤玉,而養父作名以萬植矣。矣身十一歲遭故,而愚迷所致,全不知萬軾罪惡之極凶慘,名字音同之爲可避,尙不得改之矣。李仁達·尹相重·趙崗來見。矣身曰,以汝名字之不改,有下敎,極爲惶悚,卽爲改名爲可云,故矣身問其委折,則答以此則不知云。李顯道追後來見,而其所爲言,亦與李仁達等無異矣。具命德又來見曰,以汝名字事,有下敎,果聞之乎?矣身問曰,已聞知,而此果何事云。則答以萬軾,不知何許罪人,而屢年在於啓辭中,故廳中曾以汝之名字,有所云云。汝則不聞乎爲言,故旣聞之後,一時不改,萬萬惶懍,果與矣身生父潤恒及兄晦植,相議後呈訢改名,此外無他可達之辭云。李晩植生父潤恒拿入,發問目取招,問目內,汝子晩植,忽於今日,無端改名,身爲家長,此等委折,決無不知之理,無敢隱諱,從實直告,則潤恒所供內,矣身子晩植以爲,其名字之與萬軾同音,同僚來勸改名云。故聞極驚心,果卽許改云矣。旣有嚴棍取招之命,爲先捧供以入,而至於李仁達·尹相重·趙崗·李顯道·具命德等,莫重筵敎,無難傳說之狀,萬萬無嚴,極爲痛駭,其在懲後之道,決不可尋常處之,竝令該府,拿問嚴勘,何如?傳曰,李仁達等,一竝限十五度,箇箇嚴棍,捧招草記,可也
柳文養,以兵曹言啓曰,原春道改以江原道,還復舊號事,自吏曹啓下矣。本道監司及中軍,江原道啓下之意,敢啓。傳曰,知道。
柳文養,以兵曹言啓曰,今此顯隆園展拜時,各差備所把驛馬,依定例分把,別單書入之意,敢啓。傳曰,知道。
柳文養,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定奪矣。今亦依此擧行,何如?傳曰,允。
柳文養,以兵曹言啓曰,去冬三朔能麽兒考講時,守門將李德升,一次不通武臣兼宣傳官方允哲,部將金時敏,守門將楊達源,二次不通,依定式竝從重推考,何如?傳曰,允。
徐瀅修啓曰,內醫院官員,以都提調·提調意啓曰,鍼醫金麗澤,渠以至卑至賤無識之人,濫廁醫籍,則不思謹愼守分之道,敢生愚濫之意,父子名字,俱冒不當冒之行列,究厥所爲,誠極痛惋,卽令改名,麗澤改以麗顯,如此之類,不可置之莫重之地,刊名醫籍,李春敷前後受恩如天,而不思一分報效之道,常時行身,鄙悖無忌。甚至於出入宦寺之家,聚會雜術之類,酗酒度日,聽聞驚駭,決不可置諸莫重之地,別付料爲先減下,當刻出付畿營,押送本土,至於金孝儉,以一院首醫,此等之事,不能檢飭,難免其罪,決不可置之首醫之任,依下敎降付玉圈之意,敢啓。傳曰,知道。金麗澤如渠蟣蝨,不足責,別無所犯,改名足矣。
柳文養,以備邊司言啓曰,貢市人詢瘼所懷,有草記之命矣。取見其所懷,則長興庫貢人等以爲,昨年邦慶後,加資紙,自吏曹捧甘進排矣。追榮加資紙,不爲會減,特令如數會減,而閤門排設,每年無價進排及役人價,合爲三百餘金,自今會減云矣。追榮加資紙之不爲會減事,令該曹査實會減。閤門排設,雖曰無價,進排當初定制,豈無所以,置之。鴨島契貢人等以爲,正草薍三十九萬束,給於渠等,使之編結進排,每年加進排,數甚不些,而本曹只給編結價加用草物價,而邦慶後,各貢俱蒙遺在蕩減之典,渠等則獨漏於恩霈之下,先進排加用之草物,猶不得受價,相考上下云矣。加用草物,果不得受價,則渠所稱冤,容或無怪,令該曹取考各年進排之數,參互曹式,量宜處之,俾無稱冤之弊。紫門監軍契貢人等以爲,自前闕內役事,皆於闕內取土矣。內土防禁後,門內無掘土處,故以城外土負入,而或當大役,則殆近數千負,渠等出債應役,將至萬金,再昨年因傳敎,依前取土於闕內矣。昨年又因戶曹知委,不得取土於闕內,負取於城外,闕外土勿爲負入,俾蒙保存之澤云矣。節目所載,雖曰明白,闕內之土,無難取用,亦甚未安,而無價之役,實爲難支之端,此則令戶曹,參互節目,商量便宜而處之。內燻造契,移設於鍊戎臺,而每年錢一千兩,太五百石,自摠廳無邊貸下,以爲居民聊賴之道,而燻利漸縮,負債如山,每當治道,未免得罪,而錢太俱不上下,無以保生應役,自本廳錢太,依節目上下云矣。節目雖如此,該營事力,似或不逮,第令該廳,取考節目,從長善處。外都庫主人等以爲,進排之節,百弊層生,渙散之患,迫在朝暮,而近來諸山童濯,貿木物力,比前十倍,且廟堂許斫之數,較諸外監未罷之前,已減五分之四。又況流下時,沿邑及分院,毋得收稅事,節目至嚴,而無難收稅,反加於私商,此實難支之痼弊,更立科條,申飭行會,各貢皆有翌年再翌年條受價者,而都庫則以先進排後受價之致,所用物力,稱貸措備,債利漸滋,無以支保矣。外監罷貢米二千餘石,自惠廳移送戶曹者,年前因內都庫人所訴,六千兩每年分等上下後,以其進排之數計減,今亦依此例,先期五六朔出給,則在公別無損益,在貢人可免債利之弊,以此定式施行,得蒙一視之澤云矣。都庫木物流下時,沿邑及分院之不得收稅,旣有節目,自本司申飭,亦非一二,而如是侵漁,極爲可駭,更爲各別嚴飭,後復有如前之弊,則該邑守令,該院官員,草記論罪之意,申明分付,外監罷貢米,則依內都庫例,先期出給事,近來各貢遺在之弊,公私俱病,此若許施,則又將添弊,姑爲置之。刀子廛市民等以爲,甲子年廛人二十餘名,與尙方刀子匠五六名,同爲設廛,而刀子匠則以手造爲利,不顧市業,或爲退去,漸無時存者矣。中間刀子匠,忽生奪廛之計,屢度起訟,而連爲落訟矣。昨年春詢瘼時,因備局決處,尙方案付刀子匠二十四名中,限折半許其還入,此後先起訟辨者,嚴刑定配事,草記啓下,而刀匠輩終不還入,分作一廛,各自私賣,不顧廛役,無賴閑雜之類,無數許入,同心締結,將有都奪之計,使本廛人,至於自罷之境,一廛之內,豈有兩廛之名乎?區別場市,各保其業,俾無橫奪之弊云矣。刀子匠之不有處決,必欲專有其利,致使本廛,至於難支之境者,萬萬痛駭,依前決,限十二名許入,分廛私賣之習,各別痛禁,隨現重治之意,分付平市署及法司。涼臺廛市民等以爲,一自京涼絶乏之後,專靠於濟涼,而或有統營·涼臺通用之時,則以私力萬無貿來之勢,自本院直爲卜定於統營,則公私俱便云矣。問于尙方,則統·涼曾有一番取用,而元無通瀜進排之事云。此在廛民,初無爲弊之可言,而乃敢張皇爲說,至以卜定爲請者,萬萬駭痛,不可勿施而止。該廛頭目,移法司照律定配。布廛市民等以爲,關西·北關兩營腐傷布子,發賣於布廛事,特蒙天恩,而布子受出次起送,徒屬於北兵營矣。該營以折價之相左防報,渠等來往數千里,屢朔浮費,太過千金,更關該營事,得蒙雨露之澤云矣。該營防報,不但折價之相左,實爲邊門之蓄儲,則以此等瑣細之說,有此陳訴,極爲猥越,置之。上米廛市民等以爲,南門米契,本以街路上凡都兒之類,在於本廛基址,從其米石入來之實數,逐日收稅,而中間以每朔三十五兩酌定矣,戊戌年分,自本署十五兩特令減捧,本廛市民,國役擧行,專靠於如干收稅,而爲彼牟利輩肥己之資,蠲此本廛人奉公之需,其爲冤抑,尤當如何,禁其冒犯之契號,許其稅入之程式云矣。市廛基址之隨入隨稅,自是通行之規,則中間減捧,無怪稱冤,而行之已久,今又復舊,則彼此紛紜,成一訟端,有非不擾市之義,姑爲置之。東床廛市民以爲,本廛物種利殖零星,資生無路,而針子分二之後,買賣掃如,本廛有市案,不得和賣物種中一二件,依例通賣云矣。若以久遠市案所載,許其和賣,則各廛紛紜之弊,將不可勝言,置之。各床廛市民等以爲,驄匠等,藉於尙方,敢生專利之計,稱以驄帽宕巾,渠等之手造,誣呈秋曹,以通同買賣定奪,而猶爲不足,必欲都奪,反捉亂廛於本廛人。大抵各色匠人之手造,莫非各廛之物種,而未聞匠人,捉亂廛於各廛之事,況外方入來之驄帽宕巾,尤非渠等之手造,則至被亂廛者,誠是乖當,依前買賣云矣。此訟之決給驄匠,事在年前,更難變改,置之。月外廛市民等以爲,今因朝家禁髢,渠等生涯阻絶,雖欲罷市,受價遺在,本署負債,殆至千金,外此私債,竝無辦報,將至塡壑之境,肉燭筋骨,年前自朝家設施,而因所利之零星,纔已罷市,今作無主之物,渠等處,特令設廛云矣。牛肪廛之乍許旋罷,不但價本之因此刁蹬,爲軫貧民失業之弊,則決難更許,置之。雜鐵廛市民以爲,中方鐵,本是外邑鐵店之所産,商賈輩駄來,行賣於渠廛,而轉賣於冶匠輩,打造成器,還賣渠廛者,乃是流來久規,而大小國役及各軍門不時之用,渠廛專當進排矣。一自中方鐵見奪之後,失業渙散,迫在目前,故上年幸行時呼籲,特蒙令該曹査處之命,而該曹詳考前後文案及平市署査報,以匠市通共發賣資生之意處決矣。行纔三日,更題飜訟,而所謂所擧音鐵者,乃是破馬鐵及細瑣破鐵等難貿之物,而凡諸都監與軍門諸上司所用之鐵,冶匠主管,而到處含憾,專以生梗爲主,其所被害,不一其端,萬無支保之勢,中方鐵則依前處決,通共發賣,所擧音鐵,則諸都監上司,使鐵契人進排,各軍門則旣有貿鐵,亦自營門擧行云。冶匠等以爲,中方鐵還屬於渠等事,立案成給矣。罷鐵廛人,不有處決,暗生攘奪之計,以渠等不得安堵,特下處分,使罷鐵廛人,更不起鬧云矣。中方鐵之屬冶匠,已有覆啓決處,今無可論,冶匠之爐前列肆,亦於覆啓時,請其嚴禁,則但當依此施行而已,以此意嚴飭廛人及冶匠,俾無更擾之弊。至於所擧音鐵之各處責應,果未必不由於冶匠輩之逞憾,而如欲移此鐵契,則鐵契亦豈肯受乎?此則置之,何如?傳曰,允。
義禁府啓目,司僕前僉正沈鉁原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
吏曹判書洪良浩疏曰,伏以三陽載回於泰階,尺衣漸長於震邸,周雅九如之頌,漢宮四重之謠,一時竝奏,八域同忭,而廟宮展禮,太社祈年,聖孝克伸於奉先,至誠昭格於敬天,臣民攢頌,曷有其極?仍伏念,臣昨日適登泮製參試之筵,忽伏奉銓府復授之命。咫尺前席,恩諭鄭重,臣驚遑懍悸,措躬無地。乃於罷退之後,敢犯違傲之罪,通宵繞壁,茫然不知爲計也。夫天官重任也,銓衡要地也。自顧名碩之受此職者,無不逡巡退讓,不敢久居,況臣門寒而跡孤,才疏而望輕,初無尺寸之藉,又蔑絲粟之補,而偏蒙特達之眷,濫致非分之職,從前屢試,上不能對掦晠化,下不能稱愜物情,旣積僨誤之罪,竟速彈射之來,倘微我聖上天地包容之量,父母慈覆之恩,臣何以得免坑埳乎?向來黽勉再膺,實出感激洪造,而每一追省,愧悔靡及,前冬恩遞之後,竊自謂駑力旣竭,驢技已殫,庶得優游散地,隨分自效,豈意惟簡之命,復及蔑效之身哉?噫,臣之叨是任也,以歲計則不過期月有餘,而除命今至四遭矣。乍解旋叨,有若非臣莫可者然,區區不稱之實,固無論已,堂堂淸朝,才彦林至,其難之任,偏屬於非人,豈不貽四方之譏,而累則哲之明乎?臣所以怵然戰懼,若涉迷津,不獨爲居寵利之憂,招負乘之災而已。反復揣量,末由承當,玆敢隨牌祇詣,冒控危懇。伏乞聖慈,俯賜憫念,亟命鐫改新授銓銜,俾得避遠名利,退守本分,以卒終始生成之澤,不勝伏願,臣無任屛營祈懇之至。答曰,省疏具悉。卿其勿辭行公。
敎資憲大夫行忠淸道觀察使兼兵馬水軍節度使·都巡察使·公州牧使朴宗岳書。王若曰,二千石良吏,古難其才,五十州雄藩,今屬之子,出自予簡,非惟僉諧惟卿,餘事文華,傳家忠厚,一味恬靜,心事自是好人,七尺軒昻,風儀儼然長者,念卿家樂有賢叔,在王家實爲藎臣,溢憂愛於言辭,尺疏可見,效筋力於奔奏,寸心冞彰,都尉之舊班寂寥,嗟勞貰之未報,騎省之新資超擢,喜典刑之尙存,旌節暫畀於內畿。豈曰無意,軒蓋旋屈於下邑,匪怒伊敎,眷玆百濟舊封,實是三韓重鎭,地是江淮保障,山河控表裏之形,路通嶺·湖轉輸,舟車當管轄之會,土産則稻魚麻枲,不讓中國荊楊,士風則絃誦詩書,素稱東方鄒魯,玆撤九卿之重,爰畀一路之治,玆授卿以忠淸道觀察使兼兵馬水軍節度使·都巡察使·公州牧使,卿其祗服王靈,毋替家訓,勸廉平而懲貪虐,黜陟是宜,恤窮獨而抑豪强,恩威竝濟,他如裁稟,厥有典常。於戱,當玉節南下之辰,冞增感舊之念,想瓊樓北望之夜,應切圖報之忱,故玆敎示,想宜知悉。奉正大夫弘文館校理知製敎兼經筵侍讀官春秋館記注官臣李晴製進答戶曹判書徐洪修疏曰,省疏具悉卿懇。卿其勿辭行公。元疏未下。
辛亥正月初八日辰時,上御重熙堂。左承旨入侍時,左承旨徐瀅修,記事官李海隣,記事官洪樂游·徐有聞,以次進伏訖。上命書傳敎曰,大司諫前望單子入之。又命書傳敎曰,鄭奉朝賀宣麻,其子鄭致綏,當替受云。而大臣休致之後,其家子孫,豈可不令從官於朝端,前縣監鄭致綏,今日政復職調用,以示朝家收錄之意。又命書傳敎曰,昨因大臣疏批,呼寫乙未疏句語,意或相左,使之取考堂后日記,因此思之,故相三諡得忠字,果何事也?收錄之擧,宜及其後,尙瑞直長越點時,已以待陞直長,直付主簿,有下敎於政席矣。政曹則以無文蹟之書出,似不得擧行,故相李溵子,時仕直長者,主簿待窠,依筵敎單擬事,分付。又命書傳敎曰,節製事體,至爲嚴重,承旨主文,奉御題設場,無異親臨,則屢百圓點生進入門,未滿百數。泮長苟能申飭齊會,以多士樂赴之心,豈有不赴之理乎?方欲處分泮長矣。因此聞之,昨日設場,無館堂而擧行云,此尤前所未聞之事,節製以其盛擧也,故洋堂設饌接待,奉命之臣,分東西坐試取,自是賢關故事,則私故之如何,雖未知之,竝與言送而不爲,以此以彼,如許大司成,貽羞極矣,以何顔掦掦坐臯比,爲師儒之職乎?大司成丁範祖,亟施不敍之典,以爲負特簡僨職事者之戒,奉命承宣之無一言請罪,而似此等事,亦勤辭敎,當該承旨罷職,以警却顧緘默之俗習,本館之設置,久任郞官,所以修擧廢閣之規制,則堂堂太學,何等肅敬之地,而竝與應行之常例,自渠輩壞毁,萬萬痛駭,當該久任郞官,一竝汰去,不待堂上之進去,不飭諸生之齊赴,徑呈門單,罪浮於泮長,當該入門官,爲先刊汰,令該府拿問嚴處,其代,口傳差出,以爲替直後捧傳旨。命退,承史以次退出。
上在昌德宮。停常參·經筵。
洪仁浩啓曰,大司憲趙宗鉉,持平鄭履綏牌招啓辭未下,執義未差,掌令趙武範·李顯道,持平宋煥箕在外,監察茶時之意,敢啓。傳曰,知道。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
以承旨房望,傳于柳文養曰,仍。
傳于洪仁浩曰,左副承旨入侍。
柳文養啓曰,卽者議政府錄事來言,左議政蔡濟恭以爲,傳敎之下,萬萬惶懍,求死不得,走伏金吾門外,恭俟鈇鉞之誅云。仍納命召,何以爲之?敢稟。傳曰,勿待命事,遣史官傳諭,仍傳命召。
洪仁浩啓曰,義禁府都事來言,左議政蔡濟恭,今方待命於金吾門外云。係是大臣去就,敢啓。傳曰,知道。
洪仁浩啓曰,卽者議政府錄事來言,左議政蔡濟恭以爲,臣泥首金吾,鈇鉞是俟,史官儼臨,諭以勿待命,所納御符,仍卽還下,五內震剝之餘,尤不勝萬萬惶悶,臣事君無狀,孤負天地河海之恩,以至此境,有死而已,更何仰達,惟願速被嚴誅,以爲負國者之戒焉云。又納命召,何以爲之?敢稟。傳曰,予有欲言,無隱於卿,然後始可謂相須共成,而君綱立臣分伸,人亦無得而間之。俄下傳敎中云云,不槪于心,有慨于中,信口呼寫,言或有未及斟量者,大體則卿安得辭其責乎?卿但當有改無勉而已。命召之隨傳隨納,過矣過矣。若此則雖有欲言之事,當隱而不發於絲綸,卿何不念及於此耶?安心勿待命,卽速還第事,更遣史官傳諭,仍傳命召。
洪仁浩啓曰,卽者左議政蔡濟恭,又使錄事來言,以爲臣死罪未勘,恩敎遂下,泥首之地,史官臨宣,十行敷心之諭,有若慈父之詔迷子,論其罪則萬戮猶甘,顧其恩則千古無比,臣但當生死以之,何敢復提私義,而如臣負國孤恩之類,若不亟加嚴誅,丕懲一世,則聖敎中王綱立臣分伸,恐無其路,還歸私次,非所可論,惟願遄被當律而已云。仍納命召,何以爲之?敢稟。傳曰,俄批中,王綱臣分等語,特泛指事理之如斯,況其下人不得以間之五字,別示慰藉之意,則不惟不體認看得,再批之後,反益辭遜,殊莫曉也,安心勿待命,卽爲還第事,更遣史官傳諭,仍傳命召。
事變假注書朴鍾淳有頉,代以韓用鐸爲事變假注書。
洪仁浩啓曰,玉堂上下番俱空,事甚未安,修撰金方行,副修撰李貞運,卽爲牌招入直,何如?傳曰,允。
傳于李敏采曰,亞銓前望,只有外任二人,無以備擬受點云。前參判閔鍾顯仍任。因此思之,日前開政時,亞銓望中,洪秉纘抹名以下,其時筵敎,不啻截嚴,仍有爲世道定規模之縷縷敷示者,秉纘之倖免,雖屬昧爽以前,自此下無干上,快合大和,是誠朝廷新年好消息,伊日筵話,宜卽申飭注書,詳載記注,尙無謄入之本,如是而外間何以詳知乎?聽筵敎出傳承旨,爲先遞差,使之今日內謄入,仍以一本,書付御覽官案及政官官案。
傳于洪仁浩曰,俄聞惠堂言,始知昨日之誤傳下敎矣。例兼尙可說,寧有權察之格例乎?以此以彼,堂上久未備員,行司直金履素,惠廳堂上差下事,分付。
傳于尹行任曰,龍珠寺每年米二十石,錢一百兩,卜壯紙二十張,白紙二十卷,木十六疋,布四疋,自本府劃送,形止報營,以爲例事,下諭于畿伯·本府使。
傳于李敏采曰,問安班遲滯玉堂,竝罷職。
以鄭文綏囚單子,傳于洪仁浩曰,分揀放送。
柳文養,以兵曹言啓曰,李晩植捧供草記,傳曰,李仁達等,一竝限十五度,箇箇嚴棍,捧招草記可也事,命下矣。依傳敎,李仁達·尹相重·趙崗·具命德等,一竝捉來,箇箇嚴棍各十五度,發問目取招,問目內,汝等之於李晩植,雖有同僚之義,筵敎傳說,何等重罪,則全不畏愼,肆然冒犯者,究厥所爲,萬萬無嚴,其間委折,無敢隱諱,從實直告,則李仁達·尹相重·趙崗等所供內,矣身等,具以愚迷所致,不知筵敎傳說之爲死罪,侍衛之時,以李晩植名字事,有下敎,故其在同僚之義,不忍含默,往見晩植,果爲傳說,則晩植問其名字委折,而此則全然不知,故以不知答之,而矣身等冒犯傳說之罪,死有餘罪,惶恐遲晩云。具命德所供內,矣身追後往見晩植,則以爲吾之名字事,雖因李仁達等所傳,已聞之,而本事委折,尙未知之云,故矣身答以所謂萬軾,聞是臺啓中罪人,而與汝名字音同,故廳中亦有所云云,汝果不聞乎云。而矣身以愚迷所致,莫重筵敎,私自酬酢之狀,罪犯罔赦,萬死無惜云。李顯道方在直所,待闕門開,捉來擧行之意,敢啓。傳曰,知道。伊日殿座時,雖以名字之音相似,有筵中酬酢,此不過因渠犯罪取招事,下敎之時,偶然語到,設令眞箇可改爲敎,渠廳自有廳首,可傳之事,寧有不傳於渠之理,則此與漏通筵話,稍有間隔,不緊往傳,其罪亦不輕,其中右位參上李仁達汰去,尹相重加棍五度放送,將臣子姪,持身宜自別,則罪涉不愼口,宜用加倍之典,趙崗不可以新進參恕,亦爲汰去,具命德旣追往,又因所問而答之云爾,則宜有差等,勿置該廳,相換於他司,李顯道與命德無異,一體相換,至於李晩植名字,音或相似,不是異事,而聞筵敎果欲改之,則言於廳首,告于本兵,爛漫商議,猶之可也。焉敢以無於法之法,忽呈改名所志,至於入啓乎?擧措萬萬駭妄,汰去,可也。
柳文養,以兵曹言啓曰,李顯道捉來,箇箇嚴棍十五度,筵敎傳說委折,一體査問,則所供內,矣身追後往見李晩植,則其前同僚,先矣身已爲往問而去,故晩植旣知其事狀矣。矣身則只以惶悚之中,尤極惶悚之意,如是酬酢之際,自犯傳說之罪,萬死無惜,惶恐遲晩云矣,敢啓。傳曰,知道。
兵曹口傳政事,以趙岐爲宣傳官,宣傳官趙恩錫·柳漢源,仍任事承傳,宣傳官柳漢源,武兼趙運永相換,宣傳官具命德,部將金樂海相換,宣傳官李顯道,守門將柳成逵相換。
柳文養,以兵曹言啓曰,依傳敎,宣傳官尹相重,加棍五度,放送之意,敢啓。傳曰,知道。
柳文養,以兵曹言啓曰,宦侍之毋得呼唱道路,前後飭敎,何等截嚴,而中官金性彦·高春熙,少不懲畏,狼藉呼唱,至發於本曹廉探之時,放恣無嚴,莫甚於此,其在懲後之道,決不可尋常處之,竝令該府,拿問重勘,何如?傳曰,金性彦旣有資級,馬後所率,若只一名,分揀,高春熙令內寺府査治,可也。
兵曹啓目粘,義州居金明著上言內辭緣置之何如?判付啓,伊時兵使之無端稽滯,烏在其勸奬邊校之意,問名推考爲旀,雖屬干恩,旣涉四件,不必治罪,金履夏施以賞加之典爲良如敎。
領中樞府事徐命善箚曰,伏以三陽泰來,百祿鼎至,祗謁廟宮,聖慕克伸,親祼太社,祈年孔夙,慶忭之忱,朝野惟均,仍念臣近因病勢之添劇,奄奄作床笫間危喘,新舊歲起居之班,俱未免闕禮,視息雖存,人理都絶,際伏聞園寢幸行,吉日已卜,而以今癃廢之狀,旣末由陪從輦路,又無望迎送郊次,惟是所管太僕,按例應行之事,庶可以殫竭誠力,粗效微忱,而疾病所使,神精昏聵,坐視僚堂之獨賢,自訟職名之虛縻。昨伏見擧條批旨下者,臣於伏枕涔涔之中,擎讀數回,懍縮悸恐,不覺惶汗之遍體也。臣之待罪本寺,已踰十稔,而馬政疎虞,日甚一日,耽羅之所貢,各牧之所進,擧皆疲殘,駑駘不堪騎載,或當分把之時,謬襲貰用之例,此固臣怠官溺職之致,而伏況昨春申飭之敎,實出於省弊貢驛之聖念,諄諄誨責,不啻嚴截,如使臣仰體德意,別般經紀,務盡責立之方,克擧補把之政,則豈至有今番臨時煩稟之事哉?孤負之罪,臣實爲首,而罷拿之命,只及郞吏,臣心愧悚姑勿論,其爲國體之虧損刑政之苟艱,當如何也。噫,臣厚受河海之澤,未遂塵剎之願,反以垂死之日,遽陷僨事之科,撫躬自悼,寧欲無吪,今始倩人構箚,略暴危懇。伏乞聖明,亟令攸司,重勘臣罪,以勵頹綱,以警具僚,千萬幸甚。答曰,省箚具悉卿懇,大臣之責,在於大處之盡分,無以私而蔽公,先於國而後家,區區馬匹之玄黃駑駘,特細節之細節,箚辭過矣,勞思於細節,恐有妨於將攝,卿須安心勿辭。仍傳于柳文養曰,此批答,遣史官傳諭。
敎大匡輔國崇祿大夫領中樞府事致仕奉朝賀鄭存謙書。王若曰,君臣貴相知心,已諒遂初服至懇,進退必欲以禮,特許致爲政彝章,作乎地仙,攀自天誥,惟卿,以二字謹愼,爲一副規模,奕世家聲,自文翼以來一門十相,公輔輿望,在先朝已躋八座九卿,詞藻大鋪於文垣,民著東閣之華譽,懋績丕著於藩臬,不獨西廳之喜談,頃當群凶濁亂之日,不愧先民明哲之訓,雖風波推蕩之際,自在虛舟,明陰陽淑慝之分,所戒懷璧,自賓僚抗章之日,早許龍潛之交,故寡躬嗣服之初,首膺鰲扉之擢,向敏中之大耐官職,若寒士平生,李文靖之正色巖廊,眞貴人風範,事予餘十五載,倚卿最一二臣,房杜無可紀之功,善謀善斷,安石有坐鎭之量,不激不隨,滿腔之衷赤靡渝,兩朝宿德,薄俗之雌黃不到,一代完名,久矣作楫之望彌隆,何遽懸車請屢上,歸洛之志早決,其奈君實之病深,思穎之詩愈多,初非歐陽之年至,念老成在朝之喜,豈便使乎,稽禮經謝事之期,蓋有待也,迺者是年元月,卽卿耆英高齡,畫幅增輝於西樓,皤皤黃髮,瓊函復申於北闕,字字血忱,耆耇樂升平之休,予欲成美,國家奠泰磐之勢,卿可言私,豈予惜三字銜,肆今宣十行制,丹綍敍立朝大節,知應感涕之無從,黃麻若拜相初年,別是寵光之特侈,追平日作肱之託,未盡素抱經綸,遂晩年乞骸之情,暇則多淸時鍾鼓,山斗之宿望素著,有大事必就詢諮,京闉之居第不違,以吉月尙可朝請,予甚悵爾,卿豈浩然,於戱,綠野投閑,昭代飾稀有之典,寒花葆晩,士林高難繼之風,生長老太平,塵世之榮辱何有,齒德爵三達,自家之日月彌長,故玆敎示,想宜知悉。通訓大夫行弘文館副校理兼經筵侍讀官春秋館記注官奎章閣直閣校書館校理文臣兼宣傳官東學敎授漢學敎授知製敎臣徐榮輔製進
辛亥正月初九月辰時,上御春塘臺。犒饋入侍時,行都承旨洪明浩,左承旨徐瀅修,右承旨尹行任,左副承旨洪仁浩,右副承旨李敏采,同副承旨柳文養,記事官李海隣,假注書趙台榮,記事官洪樂游·徐有聞,一提學吳載純,二提學鄭民始,檢校直提學李秉模,檢校直閣李晩秀,直閣徐榮輔,以次進伏訖。上命宣傳官敎曰,小開門以下節次竝除之,只以掌號笛諸軍,各就行列事,分付。上曰,宣傳官李檍拿入,拿入訖。上曰,爾之爲人,曾謂了了,置之承傳矣,今觀擧行,全不成樣,是豈成說乎?此則不過目下之罪,雖以向日臺啓中宣薦事觀之,居嶺南非嶺南等句語,誠爲駭歎,伊日廳中,設有此等酬酢,臺諫從何以得聞,意中當言之人,無出汝一人,爾往何處,傳說何言與否,無隱直陳,可也。若不直招,今日犒饋,三軍齊會,回示之典,其可已乎?歲元犒饋,行此回示,雖非美事,古昔聖王,必於歲首,懸法象魏,此亦祈祝之意,今日此擧,商量已久,予旣下敎,於汝何惜?竝須知悉。直陳委折,可也。且回示諸具,皆已待令,齊會三軍,亦當承聆,旣有成命之後,決不可仍置,亦卽詳達,可也。檍曰,臣以宣薦事,雖一言半辭,若有毫分所犯,今於嚴問之下,敢不直奏乎?第指嗾臺臣,必有其人,退當卽刻內査奏,以暴情由矣。上曰,爾言旣以査奏爲奏,還內前,爾能査奏否。檍曰,若不能査奏,當被軍律,焉敢遲緩乎?命拿出,仍命犒饋,犒饋訖。兵曹判書金文淳曰,昨年園幸,出還宮時,以禁衛營旗手十雙,牢子七雙,信箭手一雙待令矣。今番則依下敎,旗手七雙,牢子五雙,信箭手一雙磨鍊,此後仍爲定式擧行,何如?上曰,依爲之。出擧條上曰,宣傳官有闕之代,令該曹口傳差出。出榻敎文養曰,宣傳官李檍,査問本事後來待矣。命退,諸臣以次退出。
辛亥正月初九日巳時,上御重熙堂。左副承旨入侍時,左副承旨洪仁浩,假注書趙台榮,記事官洪樂游·徐有聞,以次進伏訖。上曰,同副承旨入侍。出榻敎賤臣承命出傳。同副承旨柳文養進伏。命書榻敎曰,宣傳官有闕之代,令該曹口傳差出,命仁浩書傳敎曰,黨習在簪紳,猶可痛禁,況弓刀之輩乎?歲前賓筵聞臺言,參薦諸人,雖卽處分,追見原啓句語,名雖攻斥,實則效尤,臺臣譴罷之典,出於明好惡公黜陟之意,適當歲初,旋命分揀,而臺臣之耳聰,雖過於離婁,宣政門外宣傳官廳酬酢,在城外僻巷者,何得以聞之,該廳作鬧之類,欲待歲首犒饋日,三軍齊會之時,行懲一之擧,此追古聖王月正懸法象魏之義也。今日殿座,先問宣傳官中當問之人,渠則瞹昧,必有所嗾,願呈軍令狀,退以査出,以暴本情納招,姑寬示衆之律,特許査奏之路矣。今聞渠所告,武臣亞將輩,紛紜傳說於柳河源而爲之云。朝家於嶺人收用,可謂苦心,原薦雖有嶺人數人,猶不表表之故,特書許馹名字於首薦以下,曲念之恩典,至矣盡矣,設或甘心舊習者,恣意行臆,有遺珠之至冤者,往言於大臣,兵判,期於轉達,可也。流送於臺諫之耳,而臺諫之看作,目下第一義,而挺身爲之者,貽羞臺閣,莫甚於此,事雖近於一事再勘,旣聞之後,決不可仍以置之,前掌令柳河源,爲先永刊兩司之望,以淸臺選,所謂亞將輩不足責,且已經査勘,雖不更煩辭敎,而保合酸醎,偕囿同胞之惟此辛勤一念,豚魚可感,予或有纏繞於舊眼目,用捨不快闊,未盡愜於輿議,納約之責,誰可當之,宛轉無痕,入而承佐,出而對掦,卽秉軸者先務也,惜乎伊筵,與臺諫相可否之風,未見於揆地,乃反勦說而註釋之,轉語而敷演之,非不知言之規勉,而其時則委折未詳,査究未行,不得已默然退朝矣。到今其責,自有所歸,又安可含忍乎?在他大臣,容或闊略,以近日之委毗眷注,若無責備求備之擧,則大臣雖負予,予亦豈負大臣,思之又思,慨然二字,猶屬歇後,卿何顔對予乎?旣往雖不可追,來猶可及,卿須體予敷心之諭,亟圖桑楡之收事,遣入侍史官,傳諭于左議政。命退,承史以次退出。
上在昌德宮。停常參·經筵。
柳文養,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳文養啓曰,備邊司郞廳來言,今日賓廳日次,而大臣方在待命中,不得來會云矣,敢啓。傳曰,昨夜三批之後,意謂還第,觀此次對頉稟啓辭,以尙在待命所爲辭,殊莫曉也,更遣史官,以安心還第之意傳諭,還第與否,知入。
洪仁浩啓曰,大司憲趙宗鉉,持平鄭履綏牌招啓辭未下,執義未差,掌令趙武範·李顯道,持平宋煥箕在外,監察茶時之意,敢啓。傳曰,知道。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,初五日朝參,旬前後稟旨,更定日字事,命下矣。以何日爲之乎?敢稟。傳曰,以十一日爲之。
洪仁浩啓曰,卽者左議政蔡濟恭,又使錄事來言以爲,臣罪在罔赦,思出常格,史官三臨,溫諭屢勤,待死微命,何以獲此九頓千涕,惝怳靡定,第念臣之事君,壹是無狀,以言行則孤負生成,以事爲則孤負委毗,中書四載,無往非孤負,聖明聖諭中,大臣負予,何顔對予等敎。卽臣斷案,爲人臣子,有此罪負,晏然還第,自同平人,萬萬無是理矣。昨緣禁門已扃,蟣蝨去就,不敢煩丙枕酬應,坐待天明,祗納命召,有死而已,不知所達云。仍納命召,何以爲之?敢稟。傳曰,早知大臣負予,何顔對予云云。爲卿難安之株守,則旣示予意之後,改之何難乎?初意欲待卿箚批,有所商量矣。辭遜若是其愈篤,卽令政院,以抹去書出,卿須安心還第,明日朝參有命,待朝造朝,則當敍盡未攄之蘊,更遣史官傳諭,仍傳命召。
柳文養啓曰,今此園幸時,何大臣留都乎?敢稟。傳曰,領敦寧留都。
傳于柳文養曰,南部都事鄭致綏入侍。
傳曰,明日出宮門路,以協陽門爲之。
傳于洪明浩曰,幸行當前,此時地方官,豈可一刻曠官,而水原府使趙心泰,謂以嚴敎之下,不敢晏然在官,城外待命,尙不還官,此反有關於國體,令道伯嚴飭,使之當刻下送,萬一遲滯,當別樣處分,下送後狀聞。
傳于徐瀅修曰,水原新邑公廨各廳及市廛柱頭,各書廳名廛名於小板揭之,新接家舍,自大臣以下,各於其家,書職姓名及家舍間數,儒武校吏同此例,以爲駕到時,便於周覽之地事,令畿營分付地方官處。
傳于洪仁浩曰,今見摘奸書啓,廣州官屬沙斤川近處,店幕之無價討食,不知其數云。雖未知一一信然,旣聞之後,不可仍置,該道臣推考,該府尹從重推考,首吏首校,拿致卿營,爲先各別嚴棍,此後更有此等貽弊之事,竝與府尹重勘,以此知悉事,卽爲下諭于畿伯。
以慶尙監司李祖源狀啓,三漕倉居民蘇甘金等,擊錚內辭緣,論列馳啓事,傳于徐瀅修曰,近來奸民,雖有猥越上言,至於此事,利害較然,法意自在,乃敢如是煩籲,寧有如許民習,令道伯各別重治,此等事,皆由於京居射利之徒所慫慂,致使金石之典,敢欲闊狹,亦令道伯,先從已綻露處捉來,痛繩究其本,一惠堂可以禁飭者,豈至於上煩乎?此後更以本事之違越節目,有登聞之弊,則道伯難免其責。該惠堂隨現草記論勘事,令廟堂嚴飭該廳該道。
傳于洪明浩曰,政官牌招開政。
徐瀅修,以弘文館言啓曰,本館上番闕直,事甚未安,今日政新除授玉堂,待下批仍卽牌招,以爲推移入直之地,何如?傳曰,允。
傳于洪仁浩曰,明日朝參有命,在外·未肅拜三司竝許遞,今日政差出。
有政。吏批,判書洪良浩進,參判閔鍾顯未肅拜,參議曺允大進,左副承旨洪仁浩進。以張錫胤·李秉喆爲掌令,鄭冣成·金孝眞爲正言,鄭萬始·鄭東觀爲校理,朴基正爲副校理,李錫夏·姜忱爲修撰,韓光植爲副修撰,司䆃主簿單李學彬單擬事承傳,兼鏡城府使單尹得逵。
兵批,判書金文淳進,參判柳戇病,參議李蘷入直,參知李敬五病,都承旨洪明浩進,以李敏輔爲知事,權爲副摠管,李漢豐爲兼都正,金義澤爲會寧浦萬戶。
同副承旨柳文養書啓,臣敬奉聖批,馳往傳諭于南部會賢坊二間屛門契左議政蔡濟恭所住處則以爲,臣瀝血陳章,恭俟兪音,千萬不自意,銀臺直宿之臣,手奉恩批,冒夜來臨,顚倒迎入,滿心驚遑,況且十行辭敎,反復丁寧,聖旨則或慮有誤認,微衷則或疑有未暴,諄諄敎詔,無異於家人父子。臣是何人,敢當此恩禮乎?新年朝參之進不得退不得,臣雖迷闇,亦非不知,而顧此合就金木之身,無以偃處簪紳之首。此非臣飾辭巽讓,强效例套,實廉愧之不得不爾,此尤臣孤恩慢命之一大罪也。深夜瀆擾,實所不敢,謹當待曉鍾,歸身司敗,以請鈇鉞之誅云矣。臣旣承偕來之命,姑爲仍留之意,敢啓。傳曰,知道。待曉更當敦勉矣。
洪仁浩,以禮曹言啓曰,郊壇四孟朔,遣禮郞看審有無頉,自該曹草記事定式矣。發遣郞廳,風雲雷雨壇·先農壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇壇上及紅箭門,墻垣階砌,俱爲無頉,而此後看護等節,着實擧行事,申飭之意,敢啓。傳曰,知道。
柳文養,以兵曹言啓曰,今此園所幸行時,闕內入直訓鍊都監局別將·把摠·哨官及內三廳將·守門將,弘化門禁衛營哨官等番單子,每中日入啓受點矣。今番則動駕相値,勢難受點,依昨年定式,今正月十五日番單子,十八日入直人員竝爲受點,趁期替直,分所單子,待受點卽爲書入,二十一日番單子,待回鑾翌日,卽爲書入,巡將監軍,今十五日入啓單子,預爲排日受點,逐日受牌,大省記及別省記,自今十六日,十九日至,十五日預爲書入,京中軍號,亦以自十六日十九日至,預爲啓下,留置政院,逐日頒布,隨駕所軍號,自隨駕所,啓下頒布之意,敢啓。傳曰,允。
柳文養,以兵曹言啓曰,今此園所行幸時,侍衛禁軍,不可不點擇以行矣。各番禁軍中,新受馬及病蹇不能致遠之類,依例推移替直之意,敢啓。傳曰,此幸焉敢爲此前例草記乎?百人隨駕,豈可替直乎?
柳文養,以兵曹言啓曰,今正月十一日,武臣賓廳武經講書日次,而朝參相値,不得爲之之意,敢啓。傳曰,知道。
柳文養,以訓鍊都監言啓曰,本局別將任屹,身病甚重,勢難察任,改差,何如?傳曰,渠之兄弟,果何許人乎?武臣拿入,政若諺所謂鴨卵塗其屎,則雖以文宰言之,帶軍任者,一時拿入元無以此自劃之規,向下嚴敎,設有不敢聞者,渠與渠弟,從宦之岐自異,則始焉敢以此呈狀,無難草記乎?此草記還給,該大將推考。
柳文養,以禁衛營言啓曰,依傳敎,本營槍劍把摠成彦霖,哨官申純,今日習陣時,各決棍三十度之意,敢啓。傳曰,知道。
洪仁浩,以義禁府言啓曰,時囚罪人沈鉁,議處公事判付內,今日內,功議區別減等,以草記勘放事,命下矣。沈鉁本府議啓內,身爲掌馬之官,全不擧職,定例旣出之後,致有貰立之弊,職雖已遞,罪固難貸,以此照律,罪取考律文,則大典通編厩牧條有曰,司僕寺官,不勤喂養馬牛者,比犧牲主司喂養,不如法律加一等論,杖九十,大明律制書有違條有曰,凡奉制書,有所施行而違者,杖一百。名例有曰,二罪俱發,以重者論。大典通編推斷條有曰,犯私罪杖一百決杖,告身盡行追奪。雜令條有曰,王府決杖者,代以金贖矣。沈鉁從重論,杖一百收贖,告身盡行追奪,而其祖珙掦武原從功臣,永安尉異姓四寸親云。功議各減一等,杖八十收贖,奪告身三等,放送,何如?傳曰,允。姑施公罪,可也。
禁府照目,粘連向前沈鉁,亦身爲掌馬之官,全不擧職,定例旣出之後,致有貰立之弊,職雖已遞,罪固難貸,以此照律,何如?判付啓,依允爲旀,今日內,功議區別減等,以草記勘放爲良如敎。
左議政蔡濟恭箚曰,伏以人臣極罪,負君爲先,殿下視臣以心膂,而臣不能忘身而事,托臣以世道,而臣不能至誠以對,種種瘡疣,莫遁於舜殿五明之鏡,昨日辭敎,其所以打破情僞,論列罪狀,言言切中,節節皆是。如臣之蒙被載籍罕有之恩造者,涓埃塵剎之報,固不敢期,畢竟負君之罪,彰露無餘聖明雖欲寬假,鬼神其不誅殛,金吾胥命,非出於學得中書已例,胡不遄死之歎,竊冀上天鑑臨,異渥殊眷,去而愈摯,史官相續,恩敎荐降,十行諄複,無非敷示心曲,至於抹去句語之敎,在臣雖感泣千萬,以國體則因慰藉蟣蝨之賤,刪抹如綸如綍之言,豈非未安而大不可乎?臣不敢違命,强還私次,而震剝之餘,寒疾又乘,似是臣命卒之秋,撫躬悼款,更何攸云。明日朝參,新年大朝會也。無庶予子憎之句,至令史官,誦傳於臣,一息未泯之前,曷敢爲私義逡巡之計,而百僚之首,無以抗顔,五日之汗,難以預期,束帶趨朝,斷無其望,玆敢涕泣哀籲於所欲必從之天。伏乞聖慈,亟削臣職,重勘臣前後負國之罪,以勵臣分,以肅朝綱焉。答曰,省箚具悉卿懇,旣往不須說,卿雖有未暴之衷曲,予或有臆認之辭敎,卿造朝,與予相對,然後未暴者可暴,臆認處解惑,如是相持,何時出場,況新年大朝會期日隔宵,尤非大官言私之時,雖以古大臣審於出處者言之,黽勉出脚,登筵悉陳者,求之已例,自昔何限,明日之事,可謂進不得退不得,卿須諒此,安心卽起視事,仍傳于柳文養曰,此批答,遣坐直承旨傳諭,待朝與之偕入。造朝與否,先爲書啓。
辛亥正月初十日巳時,上御重熙堂。南部都事入侍時,同副承旨柳文養,假注書趙台榮,記事官洪樂游·徐有聞,南部都事鄭致綏,以次進伏訖。上敎致綏曰,近來大臣病狀,何如?致綏曰,日漸沈重矣。上曰,日昨傳敎,猶未盡說矣。從此蹤跡,非但永辭於朝班,雖在日後,所愼尙爾,有難陞降於殿陛云。然則登筵未期,予甚悵然,此意爾須往傳,可也。上曰,雖無前例,宣麻後敎文,承旨陪進于奉朝賀家親授以來事,分付。命退,諸臣以次退出。
上在昌德宮。停常參·經筵。
徐瀅修啓曰,新除授大司成李洪載,除拜後過三日不爲出肅,依定式推考警責,仍卽牌招察任,何如?傳曰,允。
徐瀅修啓曰,卽者議政府錄事來言,左議政蔡濟恭以爲,臣情病俱苦,恩批敦勉之下,無以進身於朝參之班,論其罪戾,合被大何。玆敢泥首金吾門外,以請鈇鉞之罪云。仍納命召,何以爲之?敢稟。傳曰,勿待命,聽予面諭事,偕來承旨傳諭,仍傳命召。
傳于徐瀅修曰,今番事,大臣誠有未盡善之歎。雖曰匪手携之,伊筵旣多語助之辭,則責勵之典,當先及於大臣,如鄕闇一臺臣,何足云云乎?然而本事至微瑣,處分之只及於臺臣者此也,而大臣則似必不欲諉罪於臺臣,而却顧逡巡,難於遽然出膺者,事勢果然之,則百僚已會,嚴鼓已下,而整班無總率之大臣,是欲其入而防其路,不可無體諒之擧。臺臣之有罪無罪,已有絲綸之申複者,諸臣皆知之,臺望刊與不刊,無甚關係,原傳旨姑安徐,一則爲大臣進身,二則爲大臣進身,卽令政院,以此傳敎,謄示左相,初嚴時至,承旨侍衛,先爲詣閤。
徐瀅修啓曰,卽者左議政蔡濟恭,又使錄事來言以爲,臣於泥首之中,鈇鉞不加,恩敎復降,至諭以聽予面諭,伏地感泣,罔知攸措。朝參大朝會也,百僚齊會,正時將至,臣若有一分可强之理,則安敢爲違命之計,而百爾思量,進身無路,惟願遄被嚴誅,以勵臣分云。仍納命召,何以爲之?敢稟。傳曰,未及見俄下傳敎之致,此啓辭還給,仍傳命召。
傳于柳文養曰,侍衛軍兵毛具。
傳于洪仁浩曰,有司堂上入侍。
戶曹判書前望單子入之,李秉模落點。
兵曹口傳政事,副司直單徐浩修。
都承旨前望單子入之,柳戇落點。
傳于洪仁浩曰,兵曹參判·參議前望單子入之,待下批牌招察任。
兵曹口傳政事,以趙忠培爲會寧浦萬戶。
以時囚罪人丁範祖·申溥等草供,傳于洪仁浩曰,文士本自疎闇,添之以衰憒,以近日士習渝薄,適當計劃之陞試,其不能彈壓靜鎭,非不料得,而以湖堂被選之人,竟靳一番考文之職,殊非器使之義,故不得已暫畀之矣,果如何露拙,如何做錯,獲此物議之沸騰乎?觀此所供,亦無別般分疏之語,其在嚴試事之道,不可以疎闇衰憒,有所寬恕,削職放送。至於等第,代書,不但發明,申溥亦以出番,在出榜之前納招,則現告之誤捧可知,當該承旨推考。溥之見辱於儒生,事件各異,已因臺啓處分,書等一款,別無更問之端,放送,去卄八日,對讀官更捧現告,拿處,風聞雖難盡信,臺言旣如此,則究覈虛實,事係不容已,待朝開坐,査問以啓事,分付該府。
大司憲趙宗鉉啓曰,臣於見職,豈有一分堪承之望,而朝參有命,義難逡巡,隨衆登筵,觸處生疣,自知不稱,徒切惶恧。俄者傳啓之餘,略陳區區所懷,乃以不相通議之故,至有儒臣請罷之擧。臣於此益不勝瞿然之至,第念懲討,自是秉彝之所同所懷,本無簡問之前例,則各自陳達,未爲不可,隨人進退,臣未之聞。然身居臺地,旣已被斥,無異駁罷,何以抗顔?事實雖曰相左,私心終難自恕,而性本疎闇,坐又稍遠,退出之後,始乃聞知,今始來避,所失尤大,請命遞斥臣職。答曰,妄言之失,在於言者,該玉堂李錫夏遞差,卿則勿辭,亦勿退待。
有政。吏批,判書洪良浩進,參判閔鍾顯式暇,參議曺允大進,行都承旨柳戇進。以鄭昌順爲禮曹判書,金思穆爲工曹判書,洪樂性爲社稷都提調,徐命善爲軍器都提調,沈象奎爲義盈直長,李秉模爲禮賓提調,監察李福休,禮曹佐郞崔履亨相換,監察李世胤,禁府都事權襈相換,監察姜善鎭,禁府都事沈能寬相換。
兵批,判書金文淳病,參判未差,參議未差,參知李敬五入直進,同副承旨柳文養進。副護軍單李顯道·趙武範,副司果單朴吉源·洪克浩。
洪仁浩,以弘文館言啓曰,新除授修撰姜忱,時在忠淸道溫陽地,經筵入番事緊,請斯速乘馹上來事,下諭。傳曰,依啓。
柳戇,以吏曹言啓曰,中學訓導金鳳擧,受由過限未上來,依例改差,何如?傳曰,允。
洪仁浩,以義禁府言啓曰,司僕寺前僉正宋持敬·沈鉁等,竝拿處事,傳旨啓下矣。沈鉁今方待命,卽爲拿囚,而宋持敬以南原府使,時在任所云,依例發遣府羅將,拿來,何如?傳曰,待待命拿囚。
柳文養,以義禁府言啓曰,沈鉁杖一百,告身盡行追奪,功議各減一等,杖八十收贖,奪告身三等,照律草記批旨內,允,姑施公罪可也事,命下矣。沈鉁杖八十,以公罪收贖之意,敢啓。傳曰,知道。
辛亥正月十一日辰時,上御仁政門,朝參入侍時,行都承旨洪明浩,左承旨徐瀅修,左副承旨洪仁浩,右副承旨李敏采,同副承旨柳文養,記事官李海隣,假注書趙台榮,記事官洪樂游·徐有聞,一提學吳載純,檢校直提學李秉模,檢校直閣鄭大容·李晩秀,直閣徐榮輔,以次侍立。上具翼善冠·衮龍袍,乘輿出協陽門,由延英門,出光範門,詣仁政門,降輿陞座,引儀唱在位百官行四拜禮,百官行禮訖。左議政蔡濟恭進前奏曰,數日春寒尙嚴,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,頃日社壇親臨將事,達宵勞動之餘,近日殿座,殆無暇豫,自强不息之聖德,臣固欽仰,而其在節宣之方,恐或有損,區區下情,不任憂慮矣。濟恭曰,臣事君無狀,罪戾深重,臣何敢抗顔於百僚之首,束帶於君父之前,而前後恩敎,逈出尋常,有若慈父之詔迷子,臣雖迷劣,豈不知玉成之聖意乎?臣於此實不勝感惶之至。昨日史官,以會且歸矣之句,至有誦傳之敎,豈可以臣之故致使諸僚,旣會而旋歸乎?玆敢晏然承膺,唐突登陛,臣之廉隅,壞了無餘,此尤死罪,更何仰達?至於本事,旣蒙處分,非敢更說,而然臣有惶恐抑塞,不得不仰陳者。豈可以事之微細,臣之惶懍,終不一暴於前席乎?臣於宣薦等微瑣之事,初無留意採探之事。歲前亞將數人適來見,故語次間,問宣薦爲之乎,曰爲之矣。臣曰權應銖子孫越薦乎,曰宣薦雖已爲之,權應銖子孫,果見漏云,臣於此,以薦之不公爲言。蓋應銖事,臣撰其文字之故,詳知事實,則應銖以白徒倡義,旋樹勳業,與忠武公竝稱,故昔在宣廟朝,特擢爲工曹判書,推此可驗其樹立之卓異,而其子孫今於宣薦,乃反見漏,公議方此拂鬱,臣亦爲之駭痛。謂以若値登筵,亟欲陳達,而事近微細,有難煩奏,臺諫若聞知事,當論啓云云矣。柳河源則數月不相見,而出入臣家之人,自多往來河源之家,河源似聞臣意之如此,有所論列,無論以此以彼,本事臣先發端,則罪罰只及於臺臣,臣獨倖逭,臣雖欲晏然,獨不愧於心乎?俄承傳敎,至有傳旨勿施之敎,臣於此,益不勝惶懍,無容更達矣。上曰,往事不必更提,第伊日賓筵,卿旣助言,而予亦以卿之故,發此無隱之敎,若在他大臣,亦豈如是盡說乎?以此之故,轉輾葛藤,無中生有。古人曰無求備於一夫,又曰責賢者備一夫,則雖不求備,賢者則必也責備,此是竝行不悖之說也,予之責備於卿,良以是也。且傳敎中云云,出予臆料,今聞卿言,則果可謂益不聞其所不聞矣。然而說去說來,徒涉如何?本事則姑捨是,大抵邦慶以後,刑政未擧,紀綱解弛,若此不已,殆至於莫可收拾,寧不寒心乎?至於權應銖事,予亦未詳。日後如或詳悉其文跡,則子孫豈無收用之道乎?今日所御之門,卽列聖所御之門也,先朝所御之門也。今臨此門,豈無別般飭勵之擧乎?日前洪秉纘銓望拔去事傳敎及大臣箚批,略示微意,未知廷臣,或有諦悉與否,而如秉纘之體不勝衣,全沒省覺者。乃敢有何所恃,恣意肆氣?如此則禮樂刑政,從此掃地矣。至於箚批中,無以私而蔽公,先於國而後家之敎,雖未必此大臣之有是事,而寔出於生道殺人之意也。爲廷臣者,能於此敎,體認而飭勵,則世道之幸也,朝廷之福也。至如卿則每欲用加一倍法,故數日內辭敎之諄複,一則無隱,一則責備,到今不必更爲追提矣。濟恭曰,聖敎如是懇惻,臣誠惶隕感泣,不知所達矣。而曩日春塘臺所揭表題,臣至今藏誦,原其題義,卽百家萬卷之要語,今若留心於是,則斯過半矣,責備之敎,尤何敢承當乎?賢者然後,當責其備,如臣庸駑之品,何敢望責備之恩乎?且人於十五二十之時,或有過分之妄想,而臣則雖於十五二十之時,本無妄想之可言,雖或有妄想,亦何嘗一毫念及於身爲政丞乎?況今犬馬衰齒,致位至此,實無區區係戀於官爵之得失,至於彈駁也人言也,在他人則無不畏怯,而臣則雖於所謂彈駁人言,毫無畏恤之心,此是積被彈駁,游遭人言。故視若尋常,便不足畏之致,而惟有一事可畏者,卽是逆字之帽也。若一加之以逆帽,則得罪祖先,貽禍子孫,是豈不可驚可愕之事乎?臣之所仰望者,惟殿下也。雖在他人,若負殿下,則萬戮猶輕,況臣受恩罔極,圖報無地。臣若於事爲之間,先身而後君,先私而後公,則金木猶輕之語,猶屬歇後,天理絶矣,人紀滅矣。臣雖無狀,豈至有絶理滅紀之事乎?上曰,朝參爲之也。濟恭曰,朝參大朝會也,又況新元初擧乎?宜有別般建白,而自數日以來,震剝惶蹙,無一領會,有何嘉謨嘉猷之可以仰陳,而且或有可陳之事,則臣旣忝居大官,自當入告于后,不必以朝參之日,而別有所陳白矣。濟恭曰,今年卽我朝開創之四百年也。殿下以月正御正門,受百官朝參,所踐者其位也,所行者其禮也。聖心之對越列祖,何時不然,而至今年今日,丕惟創業之艱,益軫守成之難,思所以肯堂肯構,毋墜我宏基大業者,尤當如何?然聖上之所以自勵,臣隣之所以仰勉,非有別般新奇道理。召公聖人也,其告君,不過曰疾敬德諴小民六字而已。治國之要,外此而他求,臣未之聞也。殿下聰明首出,一念典學,疾敬德無待加勉,視民如傷,靡事不擧,諴小民亦無待加勉,但念古之明君哲辟,亦不無在位年久,始勤終怠,前後若二人者。殿下若謂以吾國之已安已治,宵旰之間,有所放忽,一籄之虧,寧不可惜?願殿下,念玆在玆。臣因是而又有所敢陳一得者,我朝立國規模,在三代則惟姬周是學,在後世則惟趙宋是效。是故禮樂文物,燦然備具。有王者作,必來取法,猗歟盛哉。但禮樂文物,及其久也,其流也,必致衰弱委靡,周公之於齊,太公之於魯,卜其後來之未然,如燭照數計者,特以理不可誣也。試以周宋言之,昭王之世,衰氣已著,未幾東遷,上凌下替,至有下堂見諸侯之事,仁宗以後,宋室微弱,至于南渡,遂不復振,禮樂文物,其後也衰弱,已驗之彰著如此。惟我朝雖是舊邦,其氣猶旺,天以聖神如殿下者,降於泰運四百年之際,國祚之愈往愈盛,自可明知,成周八百,載籍之所艶稱者,而以其所統者,天下之大,所臣者,强大諸侯,故卜世遂止八百,其勢容或然矣。至於我國偏邦一隅,聖神相繼,景籙之綿,何必以八百爲期而止哉?雖千斯萬斯,未足爲多,臣之區區杞國之憂,惟是不知不覺之頃,駸駸然躬駕以蹈於周宋委靡之轍矣。今日朝廷,自外面見之,君尊臣卑,抑首俯伏,禮防秩然,若其中則事到利己,與君上角勝,主威漸下,朝綱日頹。臣則以爲,外寇非所慮也,所可憂者,或恐有國勢衰弱之歎矣。臣之此語,非欲殿下之嚴法峻刑,以臨群下。子曰擧直措枉,能使枉者直,竊覸聖上於擧直,非不克明,惟措枉一事,終欠透盡,每以無痕,爲彌綸之圖。此固出於大聖人包含之意,而在下者之或少嚴畏,未必不由於此,臣而不嚴畏,而其國之不至於委靡衰弱者,無是理也。新年大朝會,區區事爲之末,不足煩陳,敢以平日之所隱憂者,爲野人之芹願,聖上留神採納焉。上曰,卿言甚好,當體念矣。出擧條濟恭曰,頃者臣以登科十年人,出六調用之意,陳達蒙允矣。伊時擧條,只稱槐院,不及國子,以致國子分館,數人之登科十四·五年,遺漏於陞六者,事甚斑駁,一體擧行之意,分付,何如?上曰,依爲之。出擧條濟恭曰,俄伏見傳敎之謄示,則鄕闇之下臺臣之臺字,以大字書出,臣雖諦悉,若使他人見之,文理不接續矣。上曰,誠如卿言,極爲駭然矣。向大臣言,豈有下此二字之道乎?上曰,諸宰以下,如有所陳,以次進奏,可也。吏曹判書洪良浩曰,司饔奉事李齊白,昨年春受由下鄕,將近周年,終不還仕。故令該院催促,則謂有身病,無以供職云。廚院重地,不可久曠,李齊白今姑改差,何如?上曰,依爲之。出擧條良浩曰,參下落仕最久人,隨窠收用事,曾有下敎矣。最久落仕,幾盡調用,此後當以序陞擬望乎?上曰,此是銓官自量排批之事,何必煩奏乎?命書榻敎曰,吏曹判書洪良浩推考,兵曹判書金文淳曰,有國大政,莫重於戎備,而挽近以來,恬嬉成習,以言乎卒伍,則殘弱苟充,逃老虛籍,以言乎器械,則鋒鋩刓鈍,膠羽蠧敗,每當習操之時,臨急彌縫,惟以挨過爲事。雖以昨年三南行操後啓聞言之,器械執頉,不啻夥然,則卒伍之不成貌樣,自可推知。且已習操之三南,猶尙如此,則未習操之他道,尤無可言,其在朝家陰雨之備,實不勝萬萬寒心。無論行操與未行操,他道凡係卒伍器械等事,各別董飭,一一整頓修補,卒伍則務從精抄,器械則必致堅利,無或如前因循,自巡兵營,着意廉察,抽栍摘奸,不勤之守令·鎭將,依法典隨現重繩,而道帥臣若或拘於顔私,一味掩置,則亦難免大段論罪之意,出擧條申飭諸道,何如?上曰,依爲之。出擧條文淳曰,本曹所管關西有廳價布二千二百餘兩蕩減之代,有從他區劃之成命,而數旣不些,生財無路,自廟堂亦不得趁卽措置矣。壬寅二軍色,買得關西小米,每年耗條六千兩內,四千兩則逐歲充報於封不動,以報當初貸下之數,而此與元經費有異,就其中二千兩式,移劃有廳色,以爲繼用之地,則封不動充數,雖有遲速之別,在公貨旣無損益之事,目下變通,此甚便好,故敢此仰達矣。上曰,大臣之意,何如?濟恭曰,西路有廳價布革罷之命,德意出尋常萬萬,臣常欽歎。第念有廳必有給代,然後可以成樣。兵判所奏,固無不可,而但軍色封不動,事面不輕,臣意則壬寅貸用六萬兩,準數充上之後,就其每年四千兩耗條,除出二千兩,始許貸給有廳,今則姑令有廳,推移用下,待二千兩給代之時,加請給代外,所餘二千兩,充報其前推移之數,而充補旣畢之後,以其數還屬二軍色,恐合事宜矣。上曰,依爲之。出擧條刑曹判書趙鼎鎭曰,昨年大霈以後,京外犯罪之類,竝施寬恕之典,八域含生,擧皆懽欣鼓舞,曠蕩之德意,孰不欽仰,而愚民認以爲常,不無故犯輕犯之慮,一張一弛,王政之所不可偏廢,今則歲鑰已改,恐不可一向弛而不張,此後則凡諸囚治發配,依例擧行事,申飭京外,俾絶小民冒犯之弊爲宜,故敢此仰達矣。上曰,依爲之。出擧條大司憲趙宗鉉,司諫李太亨,掌令李秉喆,獻納李庚運,正言鄭冣成,修撰李錫夏,副修撰李貞運曰,請黜置罪人鄭致達妻,亟令王府,快正典刑。上曰,不允。宗鉉·太亨·錫夏等曰,請物故罪人德相,亟施孥籍之典。上曰,不允。宗鉉·太亨·鍚夏等曰,請逆賊尙喆,依律處斷。上曰,不允二行刀割宗鉉·太亨·秉喆·庚運·冣成曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·會遂·李觀源,竝令王府設鞫得情。上曰,不允。宗鉉·太亨等曰,請亟寢夏賊子女,待年用法之命,斗恭親屬應坐之類,一依适·雲例擧行,英材·斗恒及夏賊親屬奴傔,連伊夫妻,竝嚴鞫得情。上曰,不允。宗鉉·太亨等曰,請物故罪人國榮,亟施孥籍之典。上曰,不允。宗鉉·太亨等曰,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。上曰,不允。宗鉉·太亨等曰,府院前啓中,翼魯事,當以合啓仰奏矣。上曰,向日未賜批之府院原啓,將欲賜批,翼魯事,更不必合奏矣。宗鉉等曰,批旨今未伏承,何敢無端不奏乎?上曰,去十二月二十日,府啓翼魯事,院啓翼魯事,以姑爲依啓頒布。出榻敎宗鉉·秉喆曰,請爲奴罪人金壽賢·河翼龍,竝令王府,設鞫得情,夬正王法。上曰,不允。太亨·庚運·㝡成曰,請爲奴罪人金壽賢·河翼龍,竝令王府,設鞫得情,夬正王法。上曰,不允。太亨等曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。太亨等曰,請逆賊尙魯,亟施孥戮之典。上曰,不允。宗鉉曰,廟享事體,至嚴且重,爲享官者,固當齋心虔誠,或恐失儀,而向來太廟望祭獻官李頤祥,步履之艱,雖緣衰病,肅敬之地,不斷杯酌,醉眼矇矓,左右扶曳,廟閤之外,至欲橫竹,擧措駭瞻,致有臺監之言送,聖心驚動,至勤享官之變通,事未前有,合施重勘,請行副司直李頤祥,亟施譴削之典。上曰,依啓。宗鉉曰,陞庠課試之設,專爲勸奬多士,作成人材之方,而近來考試不公,士趨日下,榜眼一出,疑謗百端,有識之憂歎,厥惟久矣,而至於昨年泮試,尤有甚焉,囊札見捉,郞官書等,傳說浪藉,令人代羞,請前大司成丁範祖,亟施譴削之典,該郞官亦宜査出重勘。上曰,風聞雖難一一準信,近日登筵者,無不以今番陞試,多發憂歎之說,猶未料其若是淆雜,泮長以文人,加之衰憒,考試之際,致有疎闇之失,而取此臺言乎?其在重賢關杜後弊之道,不可不査實嚴處,當該大司成及該郞官,令該府拿問處之,可也。宗鉉曰,軍銜雖微,亦係官方,必待吏曹之送西,然後始乃許付,而日前藩臣之蒙敍也,不待送西,直爲付銜,旣違格例,亦極放恣,請兵曹當該堂上,亟施譴削之典。上曰,以翌朝參班,旣命付軍職,則不待口傳之特敎,混同擧行,有關後弊,削職則過矣,罷職,可也。宗鉉曰,向來兩司聯箚,卽有還給之命,故臣雖未詳見其本,而以兩承宣徑出疏見之,其歸罪云者,此何說也?佯若不知,任其出陸,卽道臣之罪也。初無登聞,不欲執留,亦道臣之罪也。因道臣之罪,而隄防不嚴,公憤愈激,論其罪犯,竄配猶輕,而今者執法之論,殆若無罪而移罪者然,事之駭惋,莫此爲甚,請伊日聯箚諸臺,竝施譴削之典。上曰,臺臣箚語,豈足深看,比之申耆輩所爲,自有輕重之殊,以耆所坐,罰止近地放逐,誠有罪重罰輕之歎,而垂惻於向來申湜事。耆又有老母云,故處分雖止於此,然臺閣之體,寧激無渝,則兩司之向承宣,爲此原情之說,甘歸緩頰之科者,大關後弊,依啓。宗鉉曰,今則傳啓已畢矣。有區區所懷,敢此仰達矣。伏惟聖學高明,卓越百王,固無待乎臣隣之仰勉,而第月六之對,雖或無闕,日三之接,多致間斷,此莫非今日廷紳之不能盡對揚之道,不足備顧問之致,是以事無巨細,輒勤提飭,至尊憂勞,群僚恬嬉。廊廟之訏謨,不過應文,臺閣之言議,徒傳故紙,臣嘗慨然于中者久矣。方當月正,宜責新效。伏願聖明,先自聖躬,益加奮勵,仍飭臣工,俾知警動焉。上曰,所奏好矣,當留意矣。宗鉉曰,目下諸啓,孰非可從者,而至於合啓,尤有別焉。大夫國人,皆曰可殺,而上下相持,凡幾年所?咫尺君父之前,臣不敢欺心,方其謄傳故紙之際,已料其不允二字之批,此固如臣譾劣者,忝居言地,誠淺而不能上格,辭拙而不能見孚。然抑殿下有以啓之也,月正朝參,卽大朝會也。上自大官,下至庶僚,咸造大庭,殿下試一詢問,若或有與臣言異者,則臣當伏妄言之誅,此非臣一人之言,卽擧世共公之論,伏願廓揮乾斷,亟賜允兪焉。上曰,新年何用爲此陳談乎?庚運曰,天休滋至,邦籙靈長,我朝立國,今爲恰當四百之運,聖聖以來,祈永致治之本,惟在於以實心行實政,實德仰格於天心,實惠下浹於民髓。凡諸大小政令,皆從實地上做來,以暨我先大王五紀間功化,亦不越乎祛文務實四箇字,國勢由是而磐泰,人心由是而固結,啓佑我億萬斯年之休,則豈不盛哉?古人有言曰,欲法堯·舜,當法祖宗,伏願益勉聖心於務實之工,以爲繼述志事,迓續休命之本焉。上曰,所陳好矣,當留念矣。庚運曰,歲首朝參,卽大朝會,而臨門求助之盛擧也。今日三司懸頉不進者,雖未知情病之何如,而揆以義分,萬萬未安,請不參三司,竝施譴罷之典。上曰,依啓。㝡成曰,通讀設取,是亦國試也,法意不輕,而昨冬通讀之講取,泮長專委於博士申溥,而符同吏胥,關節狼藉,實才擧多遺珠,矇學率皆濫竽,甚至於落榜儒生輩,捽曳申溥於街上,無數毆罵,渠之受辱,雖是自取,而以儒爲名,作此悖擧,誠極萬萬駭然。請博士申溥,永刋仕籍,作拿儒生,令本館査出重勘。上曰,依啓。㝡成曰,凡疏啓之語涉經綸,事關變通者,必令廟堂稟處,所以責任宰相,而欲聞可否之論也,近有言事者,或槪於聖心,則輒下廟堂,使之覆啓,而廟堂奉行,惟事因循,或有踰時而始稟者,或有經歲而仍置者,此豈導達承佐之意哉?夫言而可採,則固當速稟而亟施,言或不中,則亦宜論奏而請寢,今乃一味抛置,使言者願忠之意,卒無事實,聖上博詢之念,莫有對掦,如是而下情何以通,德意何以宣乎?夫外道査啓,亦有定限,請依此例,限以三十日,不卽稟處,則當該有司堂上,施以譴責之典。上曰,廟堂回啓,異於各司,定限日字,事面如何?不允。㝡成曰,顧今邦運,又當新元,而區區願祝,莫過於保嗇聖躬四字,惟我殿下,聖學冠於百王,睿智周乎萬物,庶政躬攬,衆務必親,巨細大小,悉歸範圍,臣固欽仰贊歎之不暇,而第臣竊瞷高明太過,或少涵養之工,聰察無遺,反欠簡重之體,憂勤非不盛矣,而其弊易歸煩碎,政令似已擧矣,而未實未免弛廢,此與君逸臣勞之義,已是不同,而雖以近日一二事言之,儒生應製,間或親閱於夜分,武臣試射,亦多躬冒於風寒,臣非不知樂此不疲之聖心,而但一日之內,勤勞之時過多,宴息之暇至少,此豈不有妨於節宣攝養之功,而制事之要,御煩之方,亦恐不在是矣。請繼自今,深加聖意,克軫保嗇之道焉。上曰,所陳好矣,當留意矣。錫夏曰,合辭事面,三司本自一體,故臺臣如以三司合啓中辭意,仰陳所懷,則預爲言及於館僚,齊聲陳達,事例則然,而今日入侍,臣等隨參合啓,纔已就坐,則兩司諸臣,以合啓請允之意,聯陳所懷,而臣等未及與知,不得同參,見輕臺臣,臣固自訟,而揆以臺體,有乖前例。臣謂今日入侍諸臺,施以罷職之典,宜矣。上曰,事實太相左,爾言妄矣,不允。太亨·秉喆·庚運·冣成曰,臣等俱以無似,淸朝耳目之任,自知不稱,而朝參有命,冒沒登對,乃於掌憲所懷中,事關懲討一段,隨後聯參矣。入侍儒臣,以所懷之初無相議停當,至有請罪之擧,長憲則以獨陳所懷爲對,所懷之初不停當,而隨後起伏,揆以臺體,所失非細,甚何可一刻冒據於臺次乎?請命遞斥臣等之職。上曰,勿辭,亦勿退待。仁浩曰,祭監監察之糾正祭官,法意至重,而去十二月太廟望祭時,獻官李㶊祥,顚錯失儀,至登臺啓,則監察之默無一言,初不呈課,事極駭然。當該監察,所當重勘,而本院諸推之外,無他可施之罰,何以爲之乎?上曰,臺監雖不言,廟官亦豈不言,當該廟司,自本院査出,捧現告以入,監察,令該府拿問重勘,可也。出擧條仁浩曰,入侍臺臣,所當還復位後出去,而司諫李太亨,掌令李秉喆,正言鄭冣成,徑先出去,極爲未安,竝推考警責,當該押班監察之不能檢飭,所當重勘,而本院請推之外,無他可施之罰,何以爲之乎?上曰,依爲之。監察拿處,可也。出擧條上曰,傳命之院隷,見阻於環衛云,誠爲駭痛矣。仍命書榻敎曰,訓鍊大將徐有大推考,通禮跪告禮畢,上乘輿由延英門,入協陽門還內,諸臣退出。
辛亥正月十一日午時,上御重熙堂。有司堂上入侍時,左副承旨洪仁浩,假注書趙台榮,記事官洪樂游·徐有聞,有司堂上李秉模,以次進伏訖。上敎秉模曰,今此園幸時,定例外雜人之隨往,有難覺察,應往人中,軍兵及各司下隷之無腰佩者,自備局收成冊,成給紙牌,俾爲摘奸時考檢之地,可也。仍命先退。命書傳敎曰,此時度支擧行,不可無判堂,而聞其實病,姑難供劇云。俄者殿座時,欲爲下敎而未果,今幸,整理使之行雖除之,自多事務,宜卽變通,戶曹判書徐浩修,今姑許遞,前望單子入之,待下批牌招察任。上曰,政官牌招開政,出榻敎命書傳敎曰,都承旨前望單子人之,待下批牌招察任。又命書傳敎曰,今番隨駕,六曹長堂,當爲備員,老病人許遞,今日政差出,待下批牌招察任。又命書傳敎曰,大臣待命所,以柳河源傳旨置之事傳敎,依傳諭例,使之謄送矣。今聞大臣言,多有誤書,文理不接續,甚至以鄕闇之一臺臣云云之句語,以大臣書之云。此本若出於朝紙,則其在瞻聆,寧不駭惑,向大官豈有下此二字之體例乎?當該承旨罷職。命退,承史以次退出。
上在昌德宮。停常參·經筵。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,大司憲趙宗鉉呈辭,執義掌令二員,持平一員未差,持平宋煥箕在外,監察茶時之意,敢啓。傳曰,知道。
徐瀅修啓曰,今十七日,顯隆園親祭祭文,當爲製進,藝文提學洪良浩,待明朝牌招,何如?傳曰,允。
柳文養啓曰,事變假注書韓用鐸,身病猝重,勢難察任,今姑改差,何如?傳曰,允。
柳文養啓曰,因兵曹啓目,原春道以江原道改號,兵符改造下送事允下矣,兵符旣已改造,江原監司所佩右一隻,定禁軍下送領受事,下諭于該道監司處,舊兵符收來,以爲燒火之地,而監司敎諭書及鐵原防禦使諭書,亦爲改書安寶,使院吏齎傳,何如?傳曰,允。
傳于洪仁浩曰,左承旨入侍。
傳于李敏采曰,戶曹判書李秉模,更爲牌招,申飭行公。
傳于洪仁浩曰,左副承旨入侍。
以承旨房望,傳于柳文養曰,仍。
傳于柳文養曰,軍號書以草書,當該堂上遞差。
傳于柳文養曰,坐直承旨入侍。
以校理鄭萬始·鄭東觀牌不進罷職傳旨,傳于洪仁浩曰,許遞。
洪仁浩啓曰,去月二十八日,對讀官更捧現告拿處事,命下矣。更爲査問於成均館,則去十二月二十三日,十抄設行時,以申溥劃出對讀官,至二十八日合製及通讀製抄畢考,夕後始爲出去,仍以直講金行簡,典籍朴龍培,更劃對讀官,欲爲設行四書小學初試,而仍不設行而罷場云矣。臺啓旣有郞官書等之語,而始終對讀者,只是申溥一人,則草供中泛稱二十八日出去云者,顯有粧撰欺罔之跡,究厥所爲,誠極痛駭,所當更加査究,各別嚴繩,而本院請推之外,無他可施之罰,何以爲之?敢稟。傳曰,如申溥蟣蝨,何煩辭敎,付之該府,今日內,使卽査決,可也。
司諫李太亨,掌令李秉喆,正言鄭冣成啓曰,臣等愚迷憒劣,觸事生疎,已不合於見職,而昨於筵退之際,徑先出班,致有承宣之請推,臣等滿心慙恧,無地自容,況監察拿處,祗緣臣等之罪,則臣等之冒據臺次,非所可論,昨緣日暮,今始來避,所失尤大,請命遞斥臣等之職。答曰,依啓。
柳戇,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
柳文養,以都摠府言啓曰,副摠管權,以刑曹參判,本曹坐起,晝仕出去之意,敢啓。傳曰,知道。
洪仁浩,以刑曹言啓曰,依下敎,臣等開坐朝房,言送成均館,毆罵申溥之儒生輩,使之査出,亦自臣曹,多發刑差,另加掩捕,則泰川人李大彬,定州人崔鳳五·鄭宗岳·趙永傑·李德輪等,先爲捉來,故或施威或嚴訊,捧草供以入,而其餘定州康致勳·任弘直·金潤玉·金樂鉉·盧璉·白光洽·白慶郁·李慶譽·桂亨茂·洪亮柱·金仁行,嘉山金鉉·金鐸·尹在五,泰川白致龍·李亨楷,安州車元亨等,成均館移牒內,推問於各其泮主人,則皆以爲,歲初已爲下鄕云矣。本館移牒旣如此,則下鄕之諸儒,實無自京推捉之路,竝令本道,一一跟捕,定將吏押送本曹之意,發關分付于該道道臣,何如?傳曰,兩次毆與喝時,首犯者各一人,嚴刑定配,其餘分等照律,令前下去者,令道伯擧行事,原供辭後錄行會,泮屬則分等決放。大抵通讀時,下屬之受賂若此,則陞試可知,陞試若此,則合製可知,作爲渠輩之囊橐,尤極痛駭,年來積弊,必有最作奸之下屬,一體査出,一名嚴刑三次,遠配,可也。
洪仁浩,以刑曹言啓曰,因毆罵申溥之儒生等,令本道押送本曹事,草記批旨內,兩次毆與喝時,首犯者各一人,嚴刑定配,其餘分等照律,令前下去者,令道伯擧行事,原供辭後錄行會,泮屬則分等決放。大抵通讀時,下屬之受賂若此,則陞試可知,陞試若此,則合製可知,作爲渠輩之囊橐,尤極痛駭,年來積弊必有,最作奸之下屬,一體査出,一名嚴刑三次,遠配可也事,命下矣。兩次首犯,卽康致勳·金潤玉,而俱以定州人,令前已還本土,竝令道臣嚴刑定配,其餘下鄕儒生十六人,亦令分等照律事,一體分付該道道臣,本曹捧供儒生李大彬·崔鳳五·鄭宗岳·趙永傑等,竝依毆六品以下首領官之律,各決杖一百放送,今番通讀時,給賂之李德輪,受賂之洪祥岐,以囑托公事,事已施行之律照勘,各決杖一百放送,泮吏李宗溫·梁錫駿·金正奎·李亨謙等,各決杖六十以後,勿作奸之意,嚴飭放送,成均館下屬中,年來最作奸之類,反覆査探於泮吏等處,則渠輩皆以本館大廳直李聖迪,同聲指告。而聖迪發遣刑吏,使卽捉來,則館堂言送內,聖迪方往黃海道豐川地進士金重燁家云。發關本道,待捉來擧行之意,敢啓。傳曰,知道。
洪仁浩,以義禁府言啓曰,申溥付之該府,今日內査決事,命下矣。申溥卽爲還囚後,捧供之意,敢啓。傳曰,知道。
禁府啓目,向前申溥原情云云。平問之下,難以取服,刑推得情何如?判付啓,觀此渠供,始知未出榜前,先爲出去之委折是如乎,去卄八日二更量,逢辱於儒生,渠不能爲對讀之任云爾,則堂堂黌舍,是何等肅嚴之地,況泮長考券,在於房內,則名以章甫,乃敢升堂而入室,爲此悖戾之擧,此可謂前未聞後未有,賢關之貽羞姑捨是,聖廟咫尺,驚駭莫甚,聖廟之罪人,若不斷之以重辟,則聖廟所重,果安在哉?卽令大司成馳往泮宮,考券時參見吏僕等處,嚴覈其時光景,所謂儒生之犯科者,一一摘發,移送攸司後,草記,仍令該曹,待朝開坐,究覈以聞,移送之時,若有一毫欺隱之事,吏僕等,先送該曹,嚴問取服爲旀,申溥段置,亦於明日開坐時,更發問目,使之指陳其儒生姓名,萬一漫漶,及復盤問,期於得情爲旀,遐方儒生之沒覺無恥者,以儒爲稱之故,處分猶至嚴,則合製應試之類,決知非鄕曲儒生,朝家刑政,只及於鄕儒,在京儒則不問,寧有是乎?該曹究覈,如不明白,則該堂亦難免重勘,此意竝以嚴飭分付爲旀,賢關之中,聖廟之傍,士習之不美如此,則苟有吾黨之士,羞與竝肩,鳴鼓而功之,捲堂而籲之,卽事理之不容緩是去乙,今爲幾日,寂無一言,豈料絃誦之所,有此巽懦之風乎?伊日以後居齋生,竝令泮長,從重施罰,齋任一竝勿限年停擧事,分付成均館爲良如敎。
禁府啓目,入門官前典籍李升運原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處何如?判付啓,依允。又啓目,押班監察白泳鎭原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處何如?判付啓,依允。又啓目,監察申百祿原情云云。傳旨內辭緣,泛稱遲晩,刑推得情何如?判付啓,除刑推議處爲良如敎。
辛亥正月十二日初更,上御重熙堂。坐直承旨入侍時,同副承旨柳文養,假注書趙台榮,記事官洪樂游·徐有聞,以次進伏訖。上曰,今見禁府草供,則申溥所犯,首尾盡露矣。文養曰,溥之爲人,素所狡惡,而其所犯科之端,今始一一納招矣,命書草供判付訖。命退,承史以次退出。
上在昌德宮。停常參·經筵。
藥房提調李秉模,副提調李敏采啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
柳文養,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,大司憲趙宗鉉牌招啓辭未下,執義·掌令二員,持平一員未差,持平宋煥箕在外,監察茶時之意,敢啓。傳曰,知道。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,昨日摠府入直堂上,卽副摠管權,而省記以黃昇源書塡,至於入啓之境。闕內入直,何等重大,而換名省記,事未前有,當該摠府·兵曹堂上,竝推考,何如?傳曰,允。
李敏采啓曰,藩臣譴削蒙敍之後,諸凡狀啓,循例封進,卽通行之規,而卽見全羅都事朴沁狀啓,則謂以前道臣拿勘之典,雖蒙蕩滌,震懍罔措,不敢封啓,故都事代爲擧行云,有違常規,事極可駭。狀啓二度內,一度係是有旨祗受,故不得不捧入,一度乃是守令到任狀啓,今方還下送,使之改修正上送,而不有格例,任自替封,俱不可無警。前全羅監司尹蓍東,從重惟考,當該都事,所當重勘,而本院請推之外,無他可施之罰,何以爲之?敢稟,傳曰,允。都事從重推考。
傳于柳文養曰,同副承旨入侍。
柳文養啓曰,臣以入直禁軍戎器點考,下直進去之意,敢啓。傳曰,知道。
洪仁浩啓曰,臣依定式,進詣仁政殿月臺,人直禁軍等戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
韓用鐸改差,代以朴宗京爲事變假注書。
朴宗京有頉,代以趙台榮爲事變假注書。
趙台榮移差,代以徐有榘爲假注書。
李敏采啓曰,京畿監司徐鼎修,依下敎來待矣。傳曰,入侍。
兵曹堂上前望單子入之,參判柳戇,參議曺允大,參知沈煥之落點。
傳于洪仁浩曰,吏議之降爲兵議,雖曰前望,旣無前例云,前參議曺允大,仍任前職,兵曹參議前望單子入之,待下批牌招察任。
兵曹參議前望單子入之,李勉兢落點。
兵曹,以徐浩修爲守宮大將。
柳文養啓曰,副校理徐榮輔內閣進,修撰姜忱在外,副修撰李貞運差祭,玉堂上下番俱空,事甚未安,未差之代,政官牌招開政差出,待下批牌招入直,何如?傳曰,前望單子入之,待下批牌招察任,其中罷散人敍用。
玉堂前望單子入之,校理趙鎭宅,修撰鄭東觀落點。
承旨前望單子入之,洪明浩落點。
大司諫前望單子入之,洪文泳落點。
柳文養,以兵曹言啓曰,昨日入直摠管,卽副摠管權,而草省記,以黃昇源書送,至有換名書入之擧。莫重省記,初不詳審,如是錯誤者,事未前有,萬萬駭然,當該入直摠管,從重推考,下吏令攸司照律科治,何如?傳曰,允。
洪仁浩,以刑曹言啓曰,因兵曹啓辭,入直摠管省記換名書入之該吏,令攸司照律科治事,命下矣。取考律文,則大明律公式條有曰,若上書奏事錯誤者杖六十,依此律,都摠府書吏安泰寬,決杖六十,放送之意,敢啓。傳曰,知道。
尹行任啓曰,成均館官員,以大司成意啓曰,因申溥草供批旨內,堂堂黌舍,是何等肅嚴之地,況洋長考券,在於房內,則名以章甫,乃敢升堂而入室,爲此悖戾之擧,此可謂前未聞後未有,賢關之貽羞姑捨是,聖廟咫尺,驚駭莫甚,聖廟之罪人,若不斷之以重辟,則聖廟所重,果安在哉?卽令大司成,馳往泮宮,考券時參見吏僕等處,嚴覈其時光景,所謂儒生之犯科者,一一摘發,移送攸司後,草記事,命下矣。臣伏奉聖敎,馳詣泮宮,其時參見吏僕等處,嚴加査問,則書吏李亨謙所告內,幼學李文淵,去十二月二十八日二更量,突入明倫堂,問大司成語曰,大司成年老昏憒,若使申溥對讀,則必有通私等說,多般恐喝云云。書吏金正奎所告內,幼學趙瀷與李文淵,成群作伴,無數侵斥大司成云云。依所告,李文淵·趙瀷等,竝移送攸司之意,敢啓。傳曰,知道。
辛亥正月十三日辰時,上御重熙堂。右承旨入侍時,右承旨尹行任,記事官李海隣,記事官洪樂游·徐有聞,以次進伏訖。上命書傳敎曰,園所布城,非經宿,勿爲擧行事定式,令廟堂卽爲行會該道該府,載之定例。又命書傳敎曰,自今日至十五日,夜巡弛禁,十五日夜,興仁門·崇禮門留門時,士民之踏橋出去者勿禁,因此思之,舟橋渡涉時,耽於觀光者,不無爭前乘氷之慮,近日稍暄,堅腹漸泮,萬一都人士女,不遵履薄之戒,則其可成說乎?以此傳敎,預令京兆,眞諺書揭城門及江村,仍令舟師大將知悉。別定校卒,列把江岸,俾無混雜之弊。仍命退,承史以次退出。
辛亥正月十三日辰時,上御誠正閣。同副承旨入侍時,同副承旨柳文養,假注書趙台榮,記事官洪樂游·徐有聞,以次進伏訖。上命書傳敎曰,都承旨前望單子入之,待下批牌招察任。文養曰,昨年園幸時,守宮承旨,問安于慈殿·慈宮,而馳啓于行在所矣,今番亦依此爲之乎?上曰,依爲之。出擧條文養曰,新除授都承旨洪明浩,大司諫洪文泳,方在罷散中,何以爲之乎?上曰,竝敍用,可也。出擧條上曰,觀此該府草記,則作拿儒生,卽合製被抄之人,泮長旣已見辱,則考試之際,雖曰未知,坼名之後,事當先爲拔去,大則草記論勘,小則施以儒罰,而尙此無一言隱置,誠爲駭怪也。朝廷先觀外面,豈可無形跡之可論乎?先朝受敎,罪在試官則罪試官,罪在儒生則罪儒生之故,方令該府,論罪儒生,而掩置一款,事極怪駭,丁範祖處,自政院問啓,可也。命退,承史以次退出。
上在昌德宮。停常參·經筵。
洪仁浩啓曰,大司憲趙宗鉉牌招啓辭未下,執義掌令二員,持平一員未差,持平宋煥箕在外,監察茶時之意,敢啓。傳曰,知道。
洪明浩啓曰,左承旨徐瀅修,今日不爲仕進,卽爲牌招,何如?傳曰,待朝牌招。
柳文養啓曰,守宮假承旨李勉兢,時無職名,令該曹口傳付軍職,何如?傳曰,允。
兵曹口傳政事,副司直單李勉兢。
傳于李敏采曰,禮房承旨,馳詣宗廟·景慕宮,奉審摘奸以來。
柳文養啓曰,舟橋司堂上鄭民始,戶曹判書李秉模,兵曹判書金文淳,依下敎來待矣。傳曰,入侍。
傳于洪明浩曰,兵曹堂上中,守宮承旨點下人許遞,前望單子入之,待下批牌招察任。
兵曹參議前望單子入之,李蘷落點。
柳文養啓曰,摠戎使李邦一罷職事,命下矣。將兵之任,不可無一刻摠察之人,何以爲之?敢稟。傳曰,御將兼察。
柳文養啓曰,摠戎使,御將兼察事命下矣。卽爲牌招聽傳敎,何如?傳曰,允。
吏曹口傳政事,以洪檍爲分內醫院提調。
以兵曹參議李夔牌不進罷職傳旨,傳于洪明浩曰,只推,更爲牌招。
洪仁浩啓曰,問啓事,命下矣。問于前大司成丁範祖處,則以爲,於去年十二月二十八日二更量,方在泮宮,考試試券之際,有一儒生,直到軒下,大聲斥呼對讀官申溥姓名詬罵曰,汝以對讀官,干預考試,此何道理,速爲出來云。臣聞甚驚駭,卽欲摘發其人姓名,草記論罪,而恐涉張大,姑爲中止,使書吏傳語,責諭以士習不當如是,申溥亦考官也,安敢乃爾云,則其人退去,不復作鬧矣。臣初不知其人之爲李文淵,則出榜之後,何以知榜中有其人乎?罷試出外之後,始得聞知,則李文淵果其人也。臣雖甚昏劣,亦有常情,伊時果的知其人之爲誰,則豈有知而選取之理?出榜之後,亦豈有掩置不拔之理哉?大槪李文淵,當初作鬧之時,揆以事體,所當草記請罪,不然則移法司重治,斷不可已者,而第緣臣賦性柔懦,臨事昏憒,不能辦此,致煩嚴問,惶恐震越,罔知攸措,此外無他可達之辭云矣,敢啓。傳曰,知道。坼名之前,雖不査拔,竝與出榜後,而曰以不知,始於退還私室後得聞云者,似異於常情。而旣曰云然,則豈可曰不然乎?況名以士子,面辱泮長,其罪無異於手毆館官之鄕儒,故一依鄕儒之毆館官者,如不輸款,直令訊推得情矣。觀此泮長問啓,該儒生只叱申溥,初無一言之及於泮長,爲京儒極力分疎,到此亦無把捉更問之端,而無論如此如彼,不覈姓名於辱泮官之時,及當問啓可暴之會,乃反分疎,殆若曲護悖儒者然,泮長擧措,可謂求其說而不得,一言以蔽之曰貽羞,削職輕矣。加施刊版之典,使之退去,可也。
備邊司薦望,以李昌運爲摠戎使。
傳于柳文養曰,俄下傳敎中,平戎服等語,指自上所御服色之用遠道幸行時之例也。其下更有雖以隨駕百官言之之語,仍有問于大臣之命,則隨駕官頭揷腰佩間,省弊一節,廟堂姑不草記矣。觀此該曹改付標節目,則上服則無懸註,只於百官,以平戎服付標,事甚不察,百官戎服,豈有平戎服乎,當該堂上推考,捧納承旨,從重推考。
傳于洪仁浩曰,多日往還,慈殿承候之人,不可不待令,金龍柱罪名蕩滌,以爲承候之地,知事金漢耆之尙今在鄕過矣,申飭上來承候。
傳于李敏采曰,定例隨駕官,以先詣江越邊磨鍊,近來夜氣甚寒,卿則明午先往,穩憩江舍,再明日迎駕事,遣史官傳諭于左議政。
柳文養,以備邊司言啓曰,傳曰,觀此禮曹節目,出還宮,自上所御服色,皆以揷羽磨鍊,而多日往來甚非便,溫幸時,亦以多日之故,服色有從便之例,用平戎服或軍服,此後園幸服色,依溫幸例爲之事,原節目添書懸註,仍爲定式,雖以隨駕諸臣言之,頭揷虎鬚·孔雀羽·嶺羽·傍羽,腰佩筒箇環刀,百里驅馳,少壯之人猶難,況年老之人乎?虎鬚之制,其來未久,溫幸時,因麥事登場,以志喜之意,命侍臣,各揷一穗,其後以虎鬚代麥穗,無關於戎備,文宰之筒箇,溫幸時,到果川,或因特敎,有權除之例,頭揷腰佩,可合省除者,令廟堂商量,指一草記事,命下矣。扈駕文宰之頭揷腰佩,難以運身,聖敎辭意,照燭無餘,所謂筒箇,只係文具,不關武備,而多日驅馳,掣礙多端,若論可合省除,此當爲首,園幸時,陪從文臣筒箇,特爲權除,至於虎鬚之初因麥穗,臣亦今始知之,其制別無關緊,而但此非戴重難耐之物,陪扈之班,旣除筒箇,又停虎鬚,則觀瞻恐涉埋沒,虎鬚及環刀,竝令依前揷佩,何如?傳曰,允。先朝昭寧園展拜時,高陽站,文宰筒箇,特命除之,卽所仰覩,此後依此草記,園幸自出宮時,文蔭官除筒箇事,分付,可也。
柳文養,以兵曹言啓曰,依下敎,顯隆園幸行時,隨駕將官將校及禁軍軍兵等摠數小名,成冊修正以入之意,敢啓。傳曰,知道。
柳文養,以壯勇營言啓曰,依下敎,隨駕將官將校軍兵員役等姓名,成冊書入之意,敢啓。傳曰,知道。
柳文養,以訓鍊都監言啓曰,今正月十六日,顯隆園幸行時,東營·集春營入直御營廳鄕軍,以訓局餘軍,前期一日替代事,自兵曹節目啓下矣。東營軍五十名,哨官張守初,集春營軍五十名,哨官李商一率領,與御營廳軍,前期一日替代入,還宮後還爲替直,而竝待標信擧行,每三日替直,則依例爲之之意,敢啓。傳曰,知道。
柳文養,以訓鍊都監言啓曰,依下敎,今此顯隆園幸行時,隨駕將官將校軍兵員役等姓名,成冊書入之意,敢啓。傳曰,知道。
柳文養,以禁衛營言啓曰,依下敎,園幸時本營隨駕將校軍兵員役等小名,成冊書入之意,敢啓。傳曰,知道。
柳文養,以御營廳言啓曰,今此顯隆園幸行時,東營·集春營入直軍兵,以訓局餘軍,前期一日替代事,自兵曹節目啓下矣。今正月十五日,東營·集春營入直將官軍兵,依定式,與訓局餘軍,待標信替代出用,而還宮後,還爲替直之意,敢啓。傳曰,知道。
柳文養,以御營廳言啓曰,依下敎,園幸時本廳隨駕將校軍兵員役等小名,成冊書入之意,敢啓。傳曰,知道。
柳文養,以守禦廳言啓曰,依下敎,今此園幸時,本廳隨駕將校軍兵等姓名,成冊書入之意,敢啓。傳曰,知道。
柳文養,以摠戎廳言啓曰,依下敎,今此園幸時,本廳隨駕將校軍兵員役等小名,成冊書入之意,敢啓。傳曰,知道。
義禁府啓目,成均館前博士申溥,更招云云判付內辭意,發問目,反覆究詰,則其所納供,一向吐呑,儒生姓名,用私情節,終不直告書等一款,亦敢牢諱,究厥情狀,萬萬痛惡,平問之下,難以取服,刑推得情何如?判付啓,渠之供招,卽一泮長所對之印出,本堂郞之爲悖儒,迭相右袒,如許爰辭,豈可措辭判下,卿等今日內議讞,以草記擧行爲良如敎。
義禁府照目,監察申百祿矣,廟享事體,何等嚴重,而身爲監察,目見獻官失儀之狀,只請變通,不爲呈課,揆以法意,誠極可駭,以此照律罪,杖八十收贖,奪告身三等,私罪奉敎,後勿如是之意,嚴飭付過放送爲良如敎。又照目,押班監察白泳鎭矣,臺臣之入侍出入,自有節次,而身爲押班監察,不善檢飭,致有失儀之擧,揆以事體,誠甚可駭,以此照律罪,白泳鎭段,笞四十收贖,付過還職,私罪奉敎,分揀放送爲良如敎。又照目,前典籍李升運矣,賢關之設置久任,法意何如,而不但不能修擧,乃反壞蔑常例,莫重節製,不待該堂,不會諸生,而徑呈門單,事之可駭,莫此爲甚,論其罪犯,合施重勘,以此照律罪,杖一百收贖,告身盡行追奪,私罪奉敎,依允爲旀。功減一等爲良如敎。
刑曹啓目,幼學李文淵·趙瀷等原情云云。俱已遲晩是白乎所,聖廟肅敬之地,群起鬧聒,國試考課之場,侵辱試官,揆以法綱,事係變怪,所當照律重勘,而旣有嚴覈以聞之命,上裁,何如?判付啓,面辱師儒之長,厥罪與手驅對讀官無異,首唱儒生,刑配之典,烏可逭乎?今聞所謂泮長及對讀官等所對所供,皆以向師儒長,元無容喙,極口作證,面叱一款,自歸烏有,到此雖不可懸空勒勘,無論毆與叱,又無論泮長與泮官,以士子作鬧於考試之席,難掩其跡,首唱人李文淵,嚴杖遠配爲旀,趙瀷段,揆以事情,異於文淵,然則忠穆之孫,宜有宥恕,收贖照律勘放爲良如敎。
辛亥正月十四日辰時,上御重熙堂。舟橋司堂上·有司堂上·兵曹判書入侍時,左副承旨洪仁浩,假注書徐有榘,記事官洪樂游·徐有聞,舟橋司堂上鄭民始,有司堂上李秉模,兵曹判書金文淳,以次進伏訖。上敎民始曰,卿於昨日,果出見舟橋否?民始曰,謹已往見,而制極堅緻,丹雘照耀,橫亘江上,誠可謂壯麗之觀矣。上曰,觀光人甚多云,果然否?民始曰,然矣。京外人觀光者,絡繹相續,極其紛沓,誠不無踏氷致傷之慮矣。上曰,昨以此事,已有下敎,而閭里愚民,不可但以言語曉諭,若使禁軍及馬兵,把列江邊兩岸,以防其攔入之弊,則可無觀光人雜沓之患,兵判須依此另飭把立,可也。仍敎秉模曰,園幸定例中,或有不緊名色,卿須點檢爬櫛,務從簡便,可也。文淳曰,龍珠寺僧統,僧徒軍裝服色,旣自摠戎廳辦備以給,而務從省約之意,前後飭敎,何等嚴截,而卽伏聞該廳擧行之節,多過分數,至於甲冑筒箇,或以猩氊爲之,買取之際,不無貽弊於市廛閭里之端云。飭敎之下,如是擧行,誠極未安,摠戎使李邦一,從重推考,何如?上曰,卿之所奏,極爲可嘉,亦可謂擧職,器械服色,以其新設之故,雖令鮮明精利,豈可如是貽弊乎?事係此幸,巨細大小務,以省弊爲主,惟此本意,雖迷劣之軍校,必當知之,名以將臣,不有飭敎攫奪於市廛,勒買於閭巷,聽聞旣如此,則彼愚民,認爲朝令如此,此豈園幸凡事,事事省弊之本意,當該摠戎使,罷職,可也。出擧條仁浩曰,同罪未敍人,隨卽提稟事,曾有定式矣。修撰鄭東觀,已卽蒙敍除職,而前掌令張錫胤,前持平鄭履綏,前正言金孝眞,前校理鄭萬始·朴基正,前修撰韓光植,俱是同罪之人,故敢此仰達矣。上曰,竝敍用,可也。出擧條仁浩曰,新除授兵曹參議李夔,方在罷職中,何以爲之乎?上曰,敍用,可也。出擧條命書傳敎曰,觀此禮曹節目,出還宮,自上所御服色,皆以揷羽磨鍊,而多日往來甚非便,溫幸時,亦以多日之故,服色有從便之例,用平戎服或軍服,此後園幸服色,依溫幸例爲之事,原節目添書懸註,仍爲定式,雖以隨駕諸臣言之,頭揷虎鬚·孔雀羽·嶺羽·傍羽,腰佩筒箇,環刀,百里驅馳,少壯之人猶難,況年老之人乎?虎鬚之制,其來未久,溫幸時,因麥事登場,以識喜之意,命侍臣,各揷一穗,其後以虎鬚代麥穗,無關於戎備,文宰之筒箇,溫幸時到果川,或因特敎,有權除之例,頭揷腰佩中,可合省除者,令廟堂商量,指一草記,以爲園幸時,事事便好之地事,傳于大臣。命退,諸臣以次退出。
上在昌德宮。停常參·經筵。
洪仁浩啓曰,大司憲趙宗鉉呈辭,執義掌令二員,持平一員未差,持平宋煥箕在外,監察茶時之意,敢啓。傳曰,知道。
柳文養啓曰,備邊司郞廳來言,今日賓廳日次,而圉幸迫近,且無時急稟定事,不得來會云矣,敢啓,傳曰,知道。
柳文養啓曰,新除授摠戎使李昌運,卽爲牌招,密符·敎諭書,傳授,何如?傳曰,允。
傳于徐瀅修曰,左承旨入侍。
尹行任,以奎章〈閣〉言啓曰,臣等進詣奎章閣御眞展奉,奉審無頉而奉謨堂及閣內諸處奉審,亦爲無頉之意,敢啓。傳曰,知道。
傳于尹行任曰,右承旨入侍。
傳于洪明浩曰,政官牌招開政。
有政。吏批,判書洪良浩,參判閔鍾顯,參議曺允大,右副承旨李敏采進,以柳雲羽爲司諫,鄭景祚·吳泰賢爲掌令,李敬臣爲持平,鄭最行·韓永逵爲正言,李尙度·李晴爲校理,尹光普爲副修撰,兪駿柱爲戶曹正郞,鄭德濟爲司饔奉事,崔致祐爲中學訓導。
兵批,判書金文淳進,參判柳戇病,參議李夔入直,參知沈煥之病,同副承旨柳文養進,以李盛春爲薪智島萬戶,護軍李太亨·李秉喆,司直申應顯·李敬五,司果李錫夏·鄭最成。
傳于洪仁浩曰,侍衛軍兵毛具。
柳文養,以兵曹言啓曰,今正月十六日,大駕詣顯隆園展謁時,右邊捕盜大將徐有大,以訓鍊大將,領軍隨駕矣·回鑾間,左邊捕盜大將趙圭鎭,姑令兼察,何如?傳曰,允。
兵曹,以趙圭鎭爲訓鍊都監中軍。
柳文養,以兵曹言啓曰,今此園幸時,右邊捕盜大將徐有大,以訓鍊大將,領軍隨駕,故左邊捕盜大將趙圭鎭兼察事,草記入啓矣。趙圭鎭以訓鍊都監中軍隨駕,在前如此之時,有曾經捕將權察之例。留陳御營大將李漢豐,姑令權察,何如?傳曰,允。
柳文養啓曰,因兵曹草記,今此園幸時,右邊捕盜大將徐有大,以訓鍊大將,領軍隨駕,故左邊捕盜大將趙圭鎭兼察事,草記入啓矣。趙圭鎭以訓鍊都監中軍隨駕,在前如此之時,有曾經捕將權察之例,留陣御營大將李漢豐,姑令權察事允下矣。御營大將李漢豐,卽爲牌招,聽傳敎,何如?傳曰,允。
洪明浩,以吏曹言啓曰,宗臣之最老最久者,西溪君也。令該曹別給食物衣資。近聞衰病不能從宦,其子若於儒武中,有從事者,令吏兵曹,招見其可堪從仕與否,草記事,命下矣。西溪君熠子李厚福招見,則方爲儒業,而年過五十矣,敢啓。傳曰,收用,可也。
柳文養,以訓鍊都監言啓曰,本局別將李健秀,身病甚重,勢難察任,改差之意,敢啓。傳曰,知道。
柳文養,以守禦廳言啓曰,今此顯隆園幸行時,各營諸色標下餘軍,量宜作隊,將官領率留待,入直本營事,自兵曹節目啓下矣。本廳中軍孫相龍,別破陣四十名,標下軍四十名,量宜作隊,領率將官,今月十五日申時量,依例留營入直之意,敢啓。傳曰,知道。
兵曹,以孫相龍爲禁衛中軍。
洪仁浩,以守禦廳言啓曰,今此幸行時,依兵曹啓下節目,本廳中軍孫相龍,領率標下餘軍,留營入直之意,纔已草記入啓矣。卽者孫相龍,移差禁衛中軍,本營時無領率入直之人,以左別將李煜,兼中軍差定,新中軍差代間,姑爲代領入直之意,敢啓。傳曰,知道。
柳文養,以司僕寺一二提調意啓曰,今番顯隆園擧動時,內乘二員,當爲隨駕矣。假內乘一員,令該曹口傳差出,使之入直,回鑾後,卽爲減下,何如?傳曰,允。
兵曹口傳政事,以李東善爲假內乘。
徐瀅修,以漢城府言啓曰,園幸時,役民一節,前後飭敎,至爲嚴截,故臣躬往津頭,道路修治等事,各別嚴飭,俾勿貽弊於路邊民丁之意,申申面飭於各該部官矣。昨日發遣本府郞廳,又爲摘奸,副江邊御幕基址修治之役,初不浩大,而自該曹,調發坊民八十名,謂之兩日修治,而觀其役處,八十名調發,極爲過濫,不告於官,任自役民,至於此多,部隷輩從中作奸之罪,萬萬痛惡,操縱貽弊,勢所必至,今方嚴問究覈,一一査出,期於得情,而該部官不能檢飭之罪,極涉駭然。令該府拿問處之,何如?傳曰,允。還宮後捧傳旨。
洪仁浩,以義禁府言啓曰,時囚罪人申溥,口招草供判付內,渠之供招,卽一泮長所對之印出,本堂郞之爲悖儒迭相右袒,如許爰辭,豈可措辭判下,卿等今日內議讞,以草記擧行事,命下矣。申溥身爲對讀官,被辱儒生,罔有紀極,則渠若有憤疾之心,卽告泮堂査出該儒,請罪施罰,事理當然,而不此之爲,默然跳出者,固已可駭,惹鬧之儒生,一館之所共知,則特敎査問之下,一向漫漶,終不直招,顯有掩護悖儒之跡,自歸對供不實之科,究厥情狀,節節痛駭,以此照律,何如?傳曰,允。
洪仁浩,以義禁府言啓曰,時囚罪人申溥,本府議啓內,身爲對讀官,被辱儒生,罔有紀極,則渠若有憤疾之心,卽告泮堂,査出該儒,請罪施罰,事理當然,而不此之爲,默然跳出者,固已可駭,惹鬧之儒生,一館之所共知,則特敎査問之下,一向漫漶,終不直招,顯有掩護悖儒之跡,自歸對供不實之科,究厥情狀,節節痛駭,以此照律,罪取考律文,則大明律詐僞條有曰,凡對制奏事,詐不以實者,杖一百徒三年。大典通編推斷條有曰,犯私罪,杖一百以上之罪決杖,告身盡行追奪。雜令條有曰,王府決杖者,代以金贖矣。申溥杖一百收贖,告身盡行追奪,黃海道豐川府安山驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。如有功議,各減一等。
洪仁浩,以義禁府言啓曰,申溥杖一百收贖,盡行追奪,黃海道豐川府安山驛,徒三年定配草記批旨內,如有功議,各減一等事,命下矣。申溥無功議云矣,敢啓。傳曰,知道。
辛亥正月十五日辰時,上御重熙堂。左承旨入侍時,左承旨徐瀅修,記事官李海隣,記事官洪樂游·徐有聞,以次進伏訖。上命書傳敎曰,明日出宮門路,以協陽門爲之。瀅修曰,俄聞捕廳從事官所傳,則以爲昨年十二月十七日,因口傳下敎,宮家偸竊之賊,多般譏詗矣。譏察軍官李盛春所告內,看審逢賊處形止,則樓上庫廳板一立脫落,而長廣難以容身,且上有木大裝壓置,決非由此穴行賊,必是宮屬輩,潛自偸竊,明若觀火,故廉探之際,每以宮屬致疑矣。同月二十一日,宮任出給匿名書一張,故見之,則以諺文書之,而辭意則宮屬曖昧,賊漢乃是隣居崔好孫者也。各別盤詰,然後可以取服云云。見此尤有疑端,招詰好孫,則其所言語凡百,似非偸竊之漢,試問其平日有作隻之人,則好孫曰,有隣居所謂枝彭毋者,果有含嫌之事云矣。仍令好孫,受其手書,比之匿名書,則字劃書法,毫釐不差,盤問枝彭母,則不下一杖,箇箇自服,而本宮□□□賓德福來懇,□□給,故果然書給,而好孫則渠果以私嫌,插入其中云矣。招致德福與□□□□對質之時□四尺□□□故盤問德福□□□宮內□□□不詳知樓上廳板之有罅隙,易爲斫拔,亦以熟知□□於去十二月十二日夜,上直巡更時,潛入□斫去廳板,聳身欲入,則非徒穴窄難容,上有木裝壓置,故斫木開其庫門鎖金偸出縀木布苧,而木疋散賣各處,其餘欲賣之際,譏密四散,現捉可慮,十六日罷漏後,裹持往于齋洞山谷無人處,盡爲燒火,匿名書□急於掩迹,果有潛投矣,招準買贓人,則其所賣買,節節相符,無所差誤。大抵當初譏詗,左右一般,而宮奴得其匿名書,適逢嚴警完而給之,伊後廉探,相議擧行,而以其賊情之未究竟,同賊漢右捕校李盛春,執置拘留於渠家,以至留宿二日,而且逢賊形止之看審,賊情之盤詰,由於李盛春之手,今若論其□捉則自有首從之別云矣。上曰,竊發中蠧竊發,而物件不過微細之木匹縀尺,特以□□□無家長,以懲礪後日之意,必欲推給矣。如是捉納,極爲可嘉,捕廳之名,可謂不虛得,當該捕將,內下帿弓一張賜給,捕校李盛春,善地邊將,今日政作窠差送,嚴警完賞加下批,首捕校,令該大將各別施賞,向來□符之收置,不過一時申飭,□輩效勞旣如此,通符五十部內下,招致政院,卽爲分給,此下敎一通,令捕將揭板該廳事,分付,可也。命退,承史以次退出。
上在水原府。停常參·經筵。
大駕詣舟橋司,入幕次後,內閣·政院·玉堂·藥房·朝廷二品以上·兩司長官口傳問安。答曰,知道。
大駕詣果川,入晝停所後,內閣·政院·玉堂·藥房·朝廷二品以上·兩司長官口傳問安。答曰,知道。
大駕詣水〈原〉府,入府衙後,內閣·政院·玉堂·藥房·朝廷二品以上·兩可長官口傳問安。答曰,知道。
洪明浩啓曰,禮貌官來言,百官稟旨就次。傳曰,知道。
承旨前望單子入之,趙心泰落點。
有政。吏批,判書洪良浩進,參判閔鍾顯,參議曺允大留都,同副承旨柳文養進。啓曰,工曹判書之代,當以隨駕官中擬入,以爲備員參班之地,而隨駕官當品,只有一人,無以排望,何以爲之?敢稟。傳曰,勿拘擬入。以權爲工曹判書。
兵批,判書金文淳進,參判柳戇病,參議李夔入直,參知沈煥之病,同副承旨柳文養進。副司直李敏采單付。
辛亥正月十六日寅時,上詣園所,擧動入侍時,行都承旨洪明浩,左承旨徐瀅修,右承旨尹行任,左副承旨洪仁浩,同副承旨柳文養,記事官李海隣,假注書徐有榘,記事官洪樂游·徐有聞,二提學鄭民始,檢校直提學李秉模,檢校直閣鄭東浚·鄭大容·李晩秀,直閣徐榮輔,待敎沈象奎,以次隨駕,鼓三嚴,左通禮跪啓外辦。上具軍服乘轎,出協陽門,由肅章門·敦化門,出崇禮門,歷臨南廟。敎文養曰,雨勢如此,道路泥濘,當待天明進發,軍兵則路上留住,可也。仍命南廟守直官·邊將調用,守僕·員役等,考例施賞。少頃,乘轎進發,至舟橋北岸紅箭門外,兵曹判書金文淳跪啓請放陞橋砲,宣傳官跪啓稟放信砲三聲,兵曹判書跪啓請陞旗,宣傳官跪啓稟陞旗號令,放信砲一聲,擂鼓鳴鑼共三通,舟師營亦擧號砲,擂鼓鳴鑼中央紅箭門,陞黃黑大旗,宣傳官跪啓稟渡涉號令,放起火一枝,舟師營及各營擧起火應之,宣傳官跪啓稟鳴金二下大吹打點,鼓點五方旗,招舟師營及各營,一體大吹打點鼓點旗應之,駕至南岸紅箭門,宣傳官跪啓稟鳴金三下,吹打止,各營一體止金䝂旗,兵曹判書跪啓請落旗,宣傳官跪啓稟落旗號令,放信砲一聲,鳴鑼擂鼓共三通,舟師營亦應砲鳴鑼擂鼓,落黃黑大旗,兵曹判書跪啓請放下橋砲,宣傳官跪啓稟放信砲三聲,仍跪啓稟鳴金二下,大吹打,渡涉號令訖。駐蹕舟橋司。少頃,乘轎進發,詣果川晝停所,御富林軒。少頃,命文養頒軍令,左通禮跪啓外辦。上具軍服,乘馬進發,詣水原,御鎭南軒,命侍衛權退。少頃,乘輿詣得中亭,命兵判·訓將及水原府使入侍。賤臣承命出,與兵曹判書金文淳,訓鍊大將徐有大,水原府使趙心泰偕入。命設帿於亭東百步,上親決拾,御矢三中,仍命諸將臣耦射,心泰一中。又命設貫革,御矢一中,諸將臣耦射,皆不中。復乘輿,詣講武堂,周覽形地,仍還大次。命左承旨與水原府使,前水原府使入侍,左承旨徐瀅修,水原府使趙心泰,前水原府使鄭東浚,以次進伏。上敎心泰曰,昨春之後,今始幸行,而官舍之壯麗,閭閻之櫛比,比之昨春,不啻改觀,此皆卿勤勞效力之致,予甚嘉之,今則本府設施,旣已就緖,雖付之他手,果無齟齬之慮否,心泰惶恐起伏。東浚曰,今則措置凡百,幾皆立,定基址,後來者按而行之,必無中道改轍之慮矣。上命守宮承旨許遞。出榻敎仍命書傳敎曰,駕到本府,周覽公廨民戶,比昨秋所見,倍有勝焉。此皆本府使誠勤所曁,況自再昨秋,首尾數十朔,其勞,尤豈勝言?今則邑事旣就緖,豈可不令趁今內遷?水原府使趙心泰,承旨除授,牌招察任,此代,當以有資歷,且習邑事者差遣,工曹判書金思穆爲水原府使,亦今當日牌招,傳授密符。命左副承旨·京畿監司·前京畿監司入侍。賤臣承命出,與左副承旨洪仁浩,京畿監司徐鼎修,前京畿監司金思穆,偕入進伏。上敎思穆曰,今番幸行,必使卿隨駕者,予意有在矣。本府事體,視前自別,規模旣立之後,雖不必每每如此,而見今草創之餘,初易邑倅,故不拘常格,以卿爲諳諫畿甸民情,有此特除,卿於國事,敢擇燥濕乎?須悉心對揚,可也。思穆曰,臣之一分報效,實在於此,豈敢不殫心竭誠乎?敎仁浩曰,新除授水原府使密符,以前府使所佩密,仍佩,可也。出榻敎思穆受密符訖。命書傳敎曰,昨年勸令築室而科擧,則雖不可頻設,駕到本府新築室者,豈無試取之擧?明日詣園所時,頒題考券,而名雖築室挈眷爲主,已挈眷未挈眷者,紙頭,使各書之,試紙用大好紙,武士則閑良數近半千,明日內,勢難畢試,再明試取,已挈眷者,柳葉箭二中以上及小布四中以上未挈眷者柳葉箭三中以上,修正試記事,分付。儒生試取,則試官弘·藝文提學入侍科次,武士則隨駕將臣一員,爲試官事,預令知悉。又命書傳敎曰,水原前排軍,依昨年例,施賞事,分付。仁浩曰,隨駕六曹堂上,不可不備員,工曹判書未差之代,政官牌招開政差出,待下批,仍卽牌招,何如?上曰,依爲之。出擧條命權退,諸臣以次退出。少頃,復命左副承旨入侍,左副承旨尹行任進伏。上曰,觀此新治儒生赴試成冊,韓忠貞子孫之移來者,至於十餘人之多,一齊搬移,其誠可嘉,司僕判官韓大裕,卽忠貞之姪,仍命入侍,可也。海隣承命出,與大裕偕入進伏。上敎曰,年前爾家築室玆土之後,奠接之方使營門,雖有助給,而百里移徙,勢必多難便,十餘人之新寓,所費亦當不些,家力能無不逮之歎乎?大裕曰,自承己酉下敎之後,築室此土,柴糧凡節,自營門已有繼給,感祝聖恩,願爲水原之民,而爭先移寓,至於家力之逮與不逮,初不較此矣。上曰,忠貞曾有效忠於國家,追念往昔,予心感愴,其祠宇,在於治下乎?大裕曰,家眷則雖已率來,而祠宇則在都下舊廬矣。上曰,初欲致祭,今聞其祠宇,不在此處,則容俟後日矣,其堂內子孫,爲幾許乎?大裕曰,或在湖西,或在原州,在京在此者,只三四家也。上曰,爾之堂內,竝赴新邑大小科,可也。仍命退,諸臣以次退出。
上在水原府。停常參·經筵。
內閣·政院·玉堂·藥房·朝廷二品以上·兩司長官口傳經宿問安。答曰,知道。
大駕,詣顯隆園,入齋室後,內閣·政院·玉堂·藥房·朝廷二品以上·兩司長官口傳問安。答曰,知道。
親祭罷後,內閣·政院·玉堂·藥房·朝廷二品以上·兩司長官口傳問安。答曰,知道。
大駕還詣水原,入府衙後,內閣·政院·玉堂·藥房·朝廷二品以上·兩司長官口傳問安。答曰,知道。
洪明浩啓曰,禮貌官來言,百官稟旨就次。傳曰,知道。
摠戎使前望單子入之,徐有大落點。
兵曹,訓鍊大將單趙心泰,摠戎使單徐有大。
有政。吏批,判書洪良浩進,參判閔鍾顯,參議曺允大留都,右承旨徐瀅修進。以嚴思晩爲刑曹參判,任希一爲掌令,尹光碩爲仁川府使,行副司直洪聖淵,今加嘉善加資事,承傳。
兵批,無政事。
以園所植木八邑將吏姓名成冊,傳于柳文養曰,令道伯分等施賞後狀聞。
辛亥正月十七日卯時,上自水原府,進詣園所擧動入侍時,行都承旨洪明浩,行左承旨趙心泰,右承旨徐瀅修,左副承旨尹行任,右副承旨洪仁浩,同副承旨柳文養,記事官李海隣,假注書徐有榘,記事官洪樂游·徐有聞,二提學鄭民始,檢校直提學李秉模,檢校直閣鄭東浚·鄭大容·李晩秀,直閣徐榮輔,檢校待敎沈象奎,以次隨駕。上具戎服,御鎭南軒,命隨駕大臣入侍。賤臣承命出,與左議政蔡濟恭,偕入進伏。濟恭曰,勞動之餘,聖體候,若何?上曰,別無所損矣。仍命應製儒生入門,行禮訖。命弘文提學李秉模書御題,仍命心泰懸題曰,卿則與藝文提學留此收券,而場圍雜亂之弊,嚴加禁飭,可也。又敎濟恭曰,方欲進詣園所,卿則從便先詣,好矣。濟恭承命退出。上命文養頒軍令。左通禮跪啓外辦。上改具軍服,乘馬,出府門,詣顯隆園,至降馬所,降馬,入御齋室。改具淺淡服·烏犀帶,乘輿,詣紅箭門外,降輿就版位,行再拜禮訖。仍詣丁字閣神位前,三上香,執酌獻酌,大祝進讀祝文訖。上出就版位,亞獻官蔡濟恭,終獻官黃仁點,以次行禮如儀訖。上復行再拜禮,仍詣望燎位,望燎訖。詣園上奉審,上拱趨三周於象設內外訖。命亞獻官入侍。賤臣承命出,與左議政蔡濟恭偕入。上指屛風石,下詢園司曰,此是花山石乎?園司對曰,然矣。上謂濟恭曰,卿知花山石事乎?濟恭曰,臣曾已聞之矣。外甚硬麤,內則細膩,有若良玉之在璞,天藏地祕,以待今日之用,誠非偶然矣。上曰,予於堪輿家言,本來茫昧,而驗之以前日所聞之言,則龍虎之回抱,眺臺之明麗,雖以凡眼觀之,亦知其逈出凡常矣。濟恭曰,天設吉地,以基我東方萬億年無疆之休,此固非人力所致,而抑亦聖孝之攸格也。上指白虎南鄕校舊基曰,從來地師之言,皆以此處,爲有勝於齋室後麓,卿意則以爲如何?濟恭曰,穩籍秀麗,比之齋室後麓,尤勝矣。上曰,俄過新邑內,見京外人來居築室者甚多,屋甍相連,居然爲通衢大都,殊可幸也,而但或急於築室,至有耗損其産業之患,則是豈予勸令築室之本意乎?濟恭曰,築室之際,大小侈樸,皆自量其家力而爲之,初無耗損本業之慮矣。上下詢園司曰,局內所植松雜木,今至幾萬株乎?園司對曰,二百萬餘株矣。上曰,此後不必更事種植,但疎者培之,密者剔之,專意於培護之役,可也。仍命近侍奉審碑閣。步至紅箭門外,乘輿,還御齋室。命百官揷羽,又命自園所洞口,至崇禮門,捧上言,仍乘輿,出齋室北門,由東麓,逶迤詣主峯,親審植木勤慢訖。仍歷臨龍珠寺。少頃,乘馬進發,歷臨本府鄕校,御明倫堂,命文養奉審聖廟。仍敎曰,不可以戎服,入殿內,只自外奉審,可也。又下詢藏修儒生總爲幾人,而今在何處?瀅修對曰,問于典僕輩,則居接儒生,總爲二十餘人,而皆以應製,在邑內未還云矣。上遂乘馬進發,還詣水原府衙,御鎭南軒,命侍衛權退。又命右承旨·左副承旨·同副承旨入侍。右承旨徐瀅修,左副承旨尹行任,同副承旨柳文養,以次進伏。命書傳敎曰,今番園幸,卽告慶也。廟宮官員,皆隨品陞敍,園官亦當同例,園令等陞敍,守僕等帖加成給,其餘京守僕,守護軍等,竝令該曹依例施賞。又命書傳敎曰,園官久任然後,可以專意事務,此後詞訟及出六朔數,六品及守令講,竝勿拘擬望於守令事,定式,時任園官,下敎前,姑勿移擬事,分付。又命書傳敎曰,植木守令之勞,自再昨年幸行時,旣有更考來頭勤慢之敎,而今日親審,足可領略,以昨春首勞完根最多者,陽城是也,以昨秋首勞堅築最勝者,廣州是也,尋常勞力,猶有陞秩之典,況此至重至敬處擧行之事乎?程途近百里,未能躬董而手植,使各邑倅爲此替予勞之擧,其所酬勞,豈可泛然?陽城縣監尹光碩,府使今日政調用,廣州前府尹洪聖淵加資,其餘守令中,昨春與秋次勞,爲水原,而係是地方官勿論,又其次南陽府使,以年老之人,再管差員之役,熟馬一匹賜給,安山郡守李惟稱,振威前縣令李協聖,自再昨秋,三管是役,竝四品職陞敍,又其次龍仁縣監申昔,再管是役,兒馬一匹賜給,果川前縣監李命杰,上絃弓一張賜給,洪大榮不待治道,已於植木時,知其不小心,若考勤慢,大榮非慢而何?處分未久勿論,其餘差使員·裨將·將校等,依判下施賞,自願植木,雖以朝令禁之,令前植木人,水原業儒金樂咸,當初首先出力,所植至於九萬株之多,亦多完根,今日政,五衛將作窠調用,其餘人,前已優給價本,俾除干恩,竝無可論,其中本府出身呂文永,萬株之植,根完居半,向以今幸,當下賞典,有提稟之命,初仕,令該曹待窠調用。又命書傳敎曰,今番隨駕軍兵,本府別饋粥,係是定例之外,以公穀會減事,分付。又命書傳敎曰,本府屬於摠廳,自多擧行,而摠帥之老病,勢難强策,再昨命招之下,密符亦不得祗受云,摠戎使李昌運,今姑許遞,前望單子入之,待下批,卽爲牌招,傳授密符。又命書傳敎曰,行左承旨趙心泰,爲訓鍊大將,仍命政官牌招開政。出榻敎又命未肅拜臺諫許遞,今日政差出。出榻敎又命新除授訓鍊大將趙心泰牌招,傳授命召。出榻敎又命書傳敎曰,今日之早還本府,爲念軍兵之弊,明日還宮,足可爲之,明日果川晝停,仍爲還宮,以此分付,兵判還宮軍令,更爲啓下留都大將·舟師大將處,亦爲分付。又命書傳敎曰,本府得中亭御射時,得中擧行,本府將校等,筒箇各一部賜給,軍士等各木一疋,令戶曹施賞。仍詣得中亭,命兩館提學入侍。賤臣承命出,與弘文提學李秉模,藝文提學洪良浩,偕入進伏。上命試所承旨持試券以入。仍敎曰,已挈眷軸,則兩館提學考券,未挈眷軸,則二提學考券,可也。民始曰,臣方帶外任,有難冒當考券之任矣。上曰,未挈眷軸,則旣與科第有異,卿雖考券,無妨也。科次訖,坼封呼名,仍卽宣饌赴試諸儒,命入格人,以次進前。居首進士任希存進前。上曰,爾以爾父之子,闡是科於此地,追念往昔,予心感愴矣,爾父祠宇,亦在治下乎?希存對曰,家眷則雖已率來,而祠宇則在都下舊廬矣。上曰,初欲致祭,而今聞其祠宇不在此處云,容俟後日矣。仍賜樂,令本府使給錢五十兩·米十石,以備宴需。命退。之次進士沈厚鎭等,以次進前。敎曰,三下以上,皆當給分,爾等預先知悉。出去,可也。仍命次上入格人皆以紙一卷施賞訖。命權退。諸臣以次退出。上還御大次,少頃,命左承旨·左副承旨·右副承旨·直閣入侍,右承旨徐瀅修,左副承旨尹行任,右副承旨洪仁浩,直閣徐榮輔,以次進伏。命書傳敎曰,本府試製入格居首進士任希存,直赴殿試,之次進士沈厚鎭,幼學權警,直赴會試,之次幼學李弘德·趙崙·尹持昇·尹持弘,各給二分,次上幼學李會儉等,紙一卷賜給。又命書傳敎曰,輦路入矚,豈勝曠感?六臣墓及故忠臣朴泰輔書院,再明日遣承旨致祭,院宇在其傍,宜表感舊之意,四忠祠亦爲遣承旨,再明日致祭,祭文間多潦草,不必陶洗,皆令以製下者,付之香室,正書承旨·同副進去,日前筵中,以輦路之過六臣祠,起感於故縣監申奎抗疏,建白事,有言於入侍諸臣者,在昔肅廟朝,特擧端廟復位之禮,聖祖下敎,昭載國乘,先祖又擧溫陵復位之禮,前後盛典,皆從申奎之議,奎之尙無贈職錄後之事,蓋因未遑,今日適又見水原多士齊籲之擧,而聞其祠版,在本府,以主家之貧寒,風雨不蔽,香火難繼云,甚可矜念,令該曹特贈臺侍,仍命仁浩書御製祭文訖。命吏曹判書入侍。賤臣承命出,與吏曹判書洪良浩,偕入進伏。上敎良浩曰,昨過六臣墓,有曠感于中者,纔以六臣墓·四忠祠及朴泰輔書院致祭事,有所下敎,而祭文亦已呼寫,故召卿示之矣。仍命瀅修讀之,讀訖。上曰,此是猝構,果無疵類乎?良浩起伏曰,宸章昭回,褒揚曠古,不但爲敦風俗勵名節之一大助,九地之下,亦必感泣矣。上命瀅修,以俄下傳敎,出示良浩。仍敎曰,申奎之未及贈職與否,卿須詳細考見,如或尙未貤贈,卽爲擧行,可也。又敎曰,申奎子孫之名字居住,史官出去,使水原府使招問于狀頭以奏。賤臣承命出還奏,申奎曾孫申應漢,見在府南貞松面云矣。上敎良浩曰,卿須招見應漢,其爲人如可從宦,後日政初仕調用,可也。命書傳敎曰,周覽本府新接家舍,盡心設施,最先應募出力,而結構買土,昨春旣有首勞者,先爲調用,其在信令之道,豈可踰日?前中軍金箕昇,令該曹拔例收用。命權退,諸臣以次退出。
上在昌德宮。停常參·經筵。
內閣·政院·玉堂·藥房·朝廷二品以上·兩司長官口傳經宿問安。答曰,知道。
大駕還詣果川,入晝停所後,內閣·政院·玉堂·藥房·朝廷二品以上·兩司長官口傳問安。答曰,知道。
大駕詣舟橋司,入幕次後,內閣·政院·玉堂·藥房·朝廷二品以上·兩司長官口傳問安。答曰,知道。
大駕還宮後,內閣·政院·玉堂·藥房·朝廷二品以上·六曹堂上·兩司口傳問安。答曰,知道。
傳于尹行任曰,坐直承旨入侍。
柳文養啓曰,事變假注書趙台榮,仍察廳任,何如?傳曰,允。
兵曹,以南憲喆爲守禦中軍。
兵曹口傳政事,以金箕昇爲三陟營將。
柳文養,以兵曹言啓曰,依下敎,今正月十六日十七日隨駕禁軍及駕後禁軍·武藝別監·內吹·兼內吹·近仗軍士·標下軍兵等處,設粥以饋之意,敢啓。傳曰,知道。
柳文養,以壯勇營言啓曰,依下敎,本營隨駕將校·軍兵等處,二次饋粥之意,敢啓。傳曰,知道。
柳文養,以訓鍊都監言啓曰,依下敎,今番幸行時隨駕將校·軍兵等處,二次饋粥之意,敢啓。傳曰,知道。
柳文養,以訓鍊都監言啓曰,依傳敎,園所植木監官本局別武士尹繼聖處,木綿二疋,布子二疋施賞之意,敢啓。傳曰,知道。
柳文養,以禁衛營言啓曰,依下敎隨駕本營將校·軍兵等處,二次饋粥之意,敢啓。傳曰,知道。
柳文養,以御營廳言啓曰,依下敎,隨駕駕前別抄·兼內吹及將校·軍兵二次饋粥,留陣將校·軍兵,一次饋粥之意,敢啓。傳曰,知道。
柳文養,以司僕寺一二提調意啓曰,依下敎,梢軍八名,空梢軍六名等處,木各一疋施賞之意,敢啓。傳曰,知道。
辛亥正月十八日寅時,上自水原府還宮,擧動入侍時,行都承旨洪明浩,行左承旨趙心泰,右承旨徐瀅修,左副承旨尹行任,右副承旨洪仁浩,同副承旨柳文養,記事官李海隣,假注書徐有榘,記事官洪樂游·徐有聞,二提學鄭民始,檢校直提學李秉模,檢校直閣鄭東浚·鄭大容·李晩秀,直閣徐榮輔,檢校待敎沈象奎,以次隨駕,鼓三嚴,左通禮跪啓外辦。上具軍服,秉馬,出府門,命武試所罷後,從便上來之意,遣史官傳諭于左議政,仍詣果川晝停所,御富林軒。少頃,命文養頒軍,令左通禮跪啓外辦。上乘馬,詣舟橋司,駐蹕。敎民始曰,此地素稱爲京都近地名勝之區,今見眼界之開豁,江山之秀麗,果不負其名矣。民始對曰,誠然矣。仍擧鞭以奏曰,東爲銅雀津,西南爲龍山,龍山之下爲麻浦,麻浦之下爲西湖,而極目西北間,迷茫無際者,爲通津海矣。上命兵曹判書入侍。賤臣承命出,與兵曹判書金文淳偕入。上敎文淳曰,舟師營,渡涉號令,皆於北岸紅箭門外,依例爲之。又命先廂軍兵解嚴,以御營留陣軍兵爲先廂,仍宣饌于閣臣·承史·侍衛·諸臣訖。上改具戎服,乘馬,進發渡舟橋,由崇禮門,入敦化門·協陽門,還內,諸臣以次退出。
上在昌德宮。停常參·經筵。
夜三更四更,月暈。
大殿,內閣·政院·玉堂·朝廷二品以上·六曹堂上,經宿翌日,口傳問安。答曰,知道。
王大妃殿·惠慶宮·中宮殿,內閣·政院·玉堂·藥房口傳問安。答曰,知道。
藥房提調李秉模,右承旨徐瀅修啓曰,園寢展禮,聖慕克伸,淸蹕穩旋,下情增忭,伏未審屢日動駕之餘,聖體,若何?寢睡·水刺之節,何如?勞動旣多,不瑕有損,臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
洪仁浩,以都摠府言啓曰,今日內三廳武兼禁軍及軍兵等,中日習射,請出標信。傳曰,後日次爲之。
洪仁浩啓曰,禁衛營將官來言,今日本營軍兵日次私習云矣,敢啓。傳曰,後日次爲之。
洪仁浩啓曰,御營廳將官來言,今日本廳軍兵日次私習云矣,敢啓。傳曰,後日次爲之。
柳文養啓曰,臣以六臣墓故忠臣朴泰輔書院四忠祠致祭事,進去下直之意,敢啓。傳曰,知道。
洪仁浩啓曰,合辭方張之時,大司諫洪文泳,旣入闕中,不爲傳啓,直爲出去,事甚未安,推考警責,仍卽牌招,呈告未肅拜人員,一體牌招,何如?傳曰,允。
洪明浩啓曰,卽者檢閱李重蓮,以其親病陳疏徑出,仍尋鄕路,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
假注書趙台榮陞付,代以沈能迪爲事變假注書。
承旨前望單子入之,李祖承·李晩秀落點。
洪仁浩啓曰,訓鍊大將趙心泰,時無職名,令該曹口傳付軍職,何如?傳曰,允。
兵曹口傳政事,副司直趙心泰。
傳于洪仁浩曰,李判府事留待。
傳于洪仁浩曰,李判府事入侍。
兵曹口傳政事,副司直柳文養。
以左副承旨李祖承牌不進推考傳旨,傳于李晩秀曰,許遞,前望單子入之,待下批,牌招察任。
承旨前望單子入之,洪聖淵·曺允大落點。
洪明浩啓曰,新除授左承旨洪聖淵,以前任廣州府尹,方在解由未出中,何以爲之?敢稟。傳曰,勿拘。
傳于洪仁浩曰,左副承旨入侍。
吏曹參議前望單子入之,李勉兢落點。
兵曹,以申應周爲禁衛中軍。
吏曹口傳政事,以黃仁燾爲陽城縣監。
兵曹口傳政事,副司直尹行任。
洪仁浩啓曰,左議政蔡濟恭,水原邑內武士試取後來待矣。傳曰,入侍。
以禁衛營習陣單子,傳于洪仁浩曰,軍兵連日勞苦,後日次爲之。
以京畿監司徐鼎修狀啓,廣州將校任東杓招問事,傳于洪仁浩曰,觀此狀辭,廣校任東杓,果於庚辰溫幸時陪駕,今番植木,自再昨秋,至昨年春秋,首尾擧行,則宜有別般記念之擧,後日政,空闕衛將,以折衝單付下批事,分付該曹,徐德寧,令該邑各別收用事,分付,竝令廟堂卽爲行會該道。
曺允大,以兵曹言啓曰,依下敎,今正月十四日,宣仁門入直守門將宋聖奎,把門近仗軍士林順得拿入發問目取招,問目內,守門將汝矣身段,捕廳旣是祕密衙門,則捕校去來,有非他人所可與知,而忽有此摠府草記之擧者,必是汝矣洩漏傳通之致,近仗軍士汝矣身段,門出入諸人,無不知之,則捕校去來,汝必傳告於摠府,致有此草記之擧,其間委折,毋敢隱諱,竝爲從實直告,則宋聖奎所供內,以捕校之徑先許入事,旗手來傳下敎之際,摠府郞廳李充漸,以閉門時監鑰次,來到本門參聽而去,有此草記之擧,矣身則實無傳說之事云。林順得所供內,矣身則凡有可告之事,先告本曹,而今番無論本曹·摠府,竝無傳告之事,此外無他可達之辭云矣,敢啓。傳曰,後勿如是之意,嚴飭放送,可也。
李晩秀,以兵曹言啓曰,今番幸行時,隨駕將校·軍兵,各差備等犒饋,依定式,以乾物分給之意,敢啓。傳曰,知道。
李晩秀,以扈衛廳別將,以留都大臣領敦寧府事洪樂性意啓曰,臣承命留都,一依兵曹啓下事目,率領扈衛軍官軍士,今日曉頭結陣扈衛,而軍官則依定奪,分兩番擧行之意,敢啓。傳曰,知道。
李晩秀,以扈衛廳別將,以留都大臣意啓曰,今日大駕擧動後,都城各門,初昏時閉門,啓東時開門事,已自兵曹啓下矣。城門旣已早閉晩開,則巡邏亦當早發而晩罷,待南山擧烽火發巡,趁啓東時撤還,此意,令漢城府知委各部,使閭巷人預爲知悉,亦爲分付於留都軍門,何如?傳曰,允。
曺允大,以壯勇營言啓曰,去庚戌二月十三日,兵曹草記內,每當陵行回鑾後,隨駕軍兵犒饋例爲稟定擧行,而今番顯隆園幸行,定例旣無磨鍊,且異於春秋幸行後元定之例,犒饋一款置之,何如?傳曰,春秋一次外,雖無擧行之例,百餘里程途五六日,往返,每見校卒之騎者憊,步者疲,若已之憊,若已之疲,而行路宿站,一風一雨,無非爲渠輩關心,及其穩旋之後,竝與乾犒饋而不爲,則何以表爲渠輩多幸之意乎?然本園幸行凡事,務從節略,此豈惜費而然乎?此後每歲春秋,若園幸居先,則乾犒饋,先爲依例分給,但勿疊授於後幸,若未經前幸者,不必拘此,依此定式,今番乾犒饋,卽爲依例分給事,分付,可也事,命下矣。依傳敎,今番顯隆園幸行時,本營隨駕將校·軍兵等處,乾犒饋,磨鍊分給之意,敢啓。傳曰,知道。
洪仁浩,以訓鍊都監言啓曰,今番顯隆園幸行時,隨駕將校·軍兵及武藝廳犒饋,依定式,以乾物,磨鍊分給之意,敢啓。傳曰,知道。
洪仁浩,以禁衛營言啓曰,隨駕本營將校·軍兵等處,依定奪,乾犒饋,磨鍊分給之意,敢啓。傳曰,知道。
洪仁浩,以御營廳言啓曰,本廳隨駕兼內吹及將校·軍兵等處,依定式,乾犒饋,磨鍊分給之意,敢啓。傳曰,知道。
洪仁浩,以水原府武所試官言啓曰,傳曰,武士則閑良數近半千,明日內,勢難畢試,再明日留試官試取,已挈眷者柳葉箭三中以上及小布四中以上,未挈眷者柳葉箭三中以上,修正試記事,分付事,命下矣。臣於十八日,與摠戎使臣徐有大眼同開場,依傳敎試取,而小布無一人入格,只以柳葉箭入格八人,別單書入之意,敢啓。傳曰,知道。四中五分以下,至三中四分,合六人,直赴殿試,邊三中二人,直赴會試,竝令政院捧傳旨,此外柳禁箭二中,小布三中人等,各以本府所在箭竹六十箇,賜給後狀聞事,自廟堂行會,可也。
持平李敬臣啓曰,妖宦壽賢之締結一種嗜利之凶徒,爛熳和通之狀,渠旣明白,納招則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲收而止,爲奴罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人金壽賢·河翼龍,竝令王府設鞫得情,夬正王法。別軍職韓光濟,以遐鄕之人,濫蒙恩造,而其所私與結托者,惟在偉·簡之間矣。向於丙午年間,爲永興府使也。永興之民,以爲龍興江,乃環抱濬源殿之水,而適因水災,潰決背流,非復前日衿合弓彎之勢矣。此乃所重之地,則不可不爲之隄防疏導,乃爲齊訴之狀於光濟,光濟之題曰,大江變改,何可以人力治之?莫非天之所廢。噫嘻痛矣,渠若不與凶類,結爲腹心,幸禍於五九月,則豈可以一水之橫流,直謂之天之所廢乎?觀其語意,則以其水之潰決,爲不利於國家者,而終不聽邑人疏導之請,何也?凡在水之不由其道者,皆所當導,而況此龍興之彎環於我聖祖誕降之地乎?殿號濬源,亦豈偶然哉?江流之或湮其道者,必使濬之,以復其源之意,若有所默定於命名之初者也。言者心之聲,光濟之言,人皆傳之,光濟之心,人皆知之,其不可以所居之相近,知而不言矣。請別軍職韓光濟,施以屛裔之典,近來場屋之中,人欲橫流,學校之間,士習駭悖,至於今番申溥及關西儒生事,極矣。溥以對讀之官,捧納賄賂之說,喧動一城,至被猝曳之辱於通衢之中,勘處以徒配者,已是寬典,而至於關西儒生,以一時落榜之私憤,招朋引類,猝曳通籍之人於市肆之間,以至拳之踢之,而不自知其爲衣冠之恥,其在防微杜漸之道,其不可與申溥同勘而止矣。申溥之被打者,當治其受賂自侮之罪,儒生之打之者,當治以結黨犯分之律,結黨而犯分者,豈不重於受賂而自侮者乎?同其勘斷,而無所輕重,則凡今之以下凌上者,莫不欲與之同被罪罰,以快一時之憤敢,彼輩之情,亦必在是,朝家之所以治之者,豈可使之適中其計哉?請首倡遠地充軍,脅從一竝徒配之典。頃日朝參時,押班監察林懋遠,以爲護軍孫尙龍,不有體例,擧措駭然。禮未及畢,任自徑出,事體所在,不可無警責之道,監臺呈課,旣如是,則不可置而不論,請護軍孫相龍罷職之典,新除授掌令任希一,時在京畿仁川府任所,請斯速乘馹上來事,下諭。答曰,不允。韓光濟事,題語,卽不過無識武弁之不嫺文字,則如是驅之於罔測之科,京士大夫,猶不敢乃爾,爾以同道之人,發此惡口氣,無異敲撼者然,況爾啓中,若不與三字,殆甚於莫須有向來紛然時,以宜無不知,必無不知等語,勒加逆罟賊帽,卽朝家之所痛禁,嚴斥者,申溥事,辱說者,犯手者査出首倡,竝施嚴刑定配之律,同犯之類,且刑且杖,只此足矣。況溥之徒配,事件各異,以考券事,不卽詳陳,儒生所爲,該府議讞,請以不以實之律,若以試官·擧子同律爲嫌,則京儒之除刑勘配者,當更爲捉來,嚴刑充軍乎?孫相龍事,下諭事,依啓。
持平李敬臣啓曰,臣以遐土弱植,性又至愚,只知有國,不知有他,若見人臣之無意於向國,則雖以同其鄕士之誼,實有所不暇顧,而關西儒生事,亦有後弊之慮,故竝爲論列矣。及承批旨,誨責備至,始知誠有所不格,言有所不孚矣,臣以何顔面,一刻晏然於臺次乎?請命遞斥臣職。答曰,關西儒生事,無論事實之相左與否,事在目下,言之何妨?況以近日媕婀之時,能爲開口言事,以惜卵之意,假借固可,至於韓光濟事,苟有執跡之事,同鄕之誼何顧,而黨逆之目,何等重案,則以幺麽題語,如是構勒,一光濟不須說,揆以朝家刑政,此等習俗,不可不痛懲,且況掌憲之任乎?爾則先施不敍之典,使爾鄕之人,知朝家禁偏黨之意,以爾反隅,則北路淳尨之俗,可知有鄕爭之弊。以此批答,令政院成送有旨於道伯,道內若有此等之弊,自有金石之朝令,隨現痛治,可也。
正言鄭冣行啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,將欲潛售亂逆之心,究厥罪惡,萬戮猶輕,情節未盡究覈,輿情莫不憤惋。興陽縣爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲如罪人金壽賢,河翼龍,竝令王府設鞫得情,夬正王法。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿情莫洩。請金甲島爲奴罪人克觀,古今島爲奴罪人克泰,更令王府嚴鞫得情,夬正王法。逆賊尙魯,卽是千古所未有之劇賊而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪孥之戮之在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一,日後惡逆之如尙魯窮凶者,抵賴不服頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。答曰,不允。
行左承旨趙心泰疏曰,伏以,園寢祗謁,聖慕克伸,鑾輅穩旋,玉體萬康,臣民慶忭,小大同情,仍念臣,叨守地方,獲瞻羽旄,區區下情,倍切歡欣,千萬不自意,銀臺除旨,遽下於登筵之際,恩諭增重,感惶冞深,曾未踰日,訓局新命,忽及於百不肖似,萬不堪承之賤臣,前席受符,驚隕靡措,伏況身佩將符,班隨且密,榮光所被,行路動色,臣是何人,得此曠絶之恩渥乎?噫,臣之頂踵毛髮,非臣所自有也,從前所叨,罔非踰濫,而至於元戎重務,初非臣夢想所到,則畢竟僨誤,不無幸耳,然而不敢備例辭巽之計者,誠以感激恩造,生死向前之忱,而第承宣之職,近無將臣兼帶之例,且資格所拘,院規當遞,玆敢短章仰籲。伏乞聖明,俯垂諒察,亟命鐫遞臣承宣之任,以存公格,仍治臣瀆撓之罪,以安私分,不勝幸甚。臣無任屛營祈懇之至。答曰,省疏具悉。內遷近密,記勞績也,旋授元戎,取周愼也,然兩任有難兼管,所辭承旨之任,許施,卿其勿辭行公。
行左承旨洪聖淵疏曰,伏以,三陽開泰,百祿鼎至,寢園展禮,淸蹕穩返,臣民歡忭,曷有其極?仍伏念臣,偏荷恩造,報答蔑如,罪著不職,只蒙薄勘,蹙伏訟愆,惶懍轉深。迺者千萬不意,恩資遽降,除旨繼下,臣且驚且悚,罔知攸措,況臣不才無狀,最居人下,自來踐歷,已過涯分,旣無懋賞之勞,實有僨誤之罪,得免大何,亦云幸矣,匪分寵擢,是豈堪承?召牌儼臨,趨承無路。伏乞聖慈,察臣不可堪之實,諒臣非飭讓之情,亟收臣陞秩之命,以重公器,以安私分焉。臣無任屛營祈懇之至。答曰,省疏具悉。卿其勿辭行公。
持平宋煥箕疏曰,伏以,天佑宗祊,元子誕降,臣民慶忭,大小同情,衰癃賤臣,遙切頌祝之忱,臣虛名誤徹,恩除屢降,控免之辭,再瀆淵聽,竊自意,違慢之咎,雖或蒙聖慶之寬假,而瘢釁自露,必難免淸朝之譏斥,則庶幾銓注不復加,而微分獲自安矣。去歲元月,復被除命,臣於其時,病情沈篤,無以自力於齋沐陳章,久辱華銜於床玆奄奄中,宜遭評彈,而竟獲例遞,臣之兢惶慙怵,迄不能已也。忽玆夢寐之外,伏奉召旨,以臣爲司憲府持平,斯速上來者,臣聞命震駴,益無所容措也。前者冒進之疏,陳暴情實,不敢飾讓掠美,以誣聖明矣。及承批旨,垂諭諄切,至以爾以先正之孫,獨不念,出而矯俗之義,爲敎,臣於是,一倍驚惑,愧汗霑衣,直欲鑽地深入而不可得也。臣本資才駑下,遠不及人,詞章之習,亦甚蔑裂,少事科場而蹭蹬無成,遂至廢擧而已。顧非耿介不屑,而致力於實學也,其於家學餘緖,寧復有絲毫所得哉?所叨職名,萬不近似,而前後寵諭,非所敢承,臣若不自揣分而遽欲膺命,則不幾於狙猿之服冕,僬僥之扛鼎乎?今於恩召之下,冒萬死哀籲。伏惟聖慈,天地父母,俯察臣無可堪之實,亟命刊去朝籍,以重公器,以安私分,千萬大幸。仍竊伏念,曏於園寢遷奉之日,以臣啓下挽章製述官,此係在朝詞臣之選,則臣以草萊賤品,何敢自處以侍從,而冒昧承當乎?蹙惕徊徨,終不得製進,而區區微衷,無路自陳,泯默俟譴而已,跡涉慢蹇,罪戾益重,寤寐惶怖,經歲而不敢弛也,螻蟻微臣,干冒宸嚴,不勝震灼怔營之至。答曰,省疏具悉爾懇。㫌招屢勤,巽牘又至,況爾先正家人,若念世祿之義,則何如是邁邁乎?卽起登途,用副予意事,下諭。
檢閱李重蓮疏曰,伏以,園寢祗謁,聖孝克伸,淸蹕穩旋,玉體冞康,懽忭之忱,大小攸同。仍伏念臣,起身微陋,廁跡近密,榮寵所及,不敢言私,離捨親側,來寓京輦者,已屢易月矣。今當獻發之節,益增屺岵之望,一番歸覲,意非不切,而按例呈由,義亦不敢,耿耿一念,結轖于中,又於玆際,得接鄕信,則臣母素患虛勞之症,又添天行之疾,寒熱交攻,咳喘竝作,頭眩而轉側須人,胃逆而飮啖全却,首尾旬餘,一直無減,急伻屢至,促臣歸視,臣自聞此報,按住不得,忙陳短章,徑尋鄕路。伏乞天地父母,俯垂矜憐,削臣所帶之職,以便救護,治臣擅離之罪,以肅朝綱,千萬幸甚。臣無任屛營祈懇之至。省疏具悉。爾其勿辭往護。
辛亥正月十九日辰時,上御誠正閣。藥房入診,李判府事同爲入侍時,藥房提調李秉模,右承旨徐瀅修,記事官李海隣·洪樂游·徐有聞,檢校待敎沈象奎,右副承旨洪仁浩,假注書趙台榮,判府事李福源,醫官金光國,李敬培·周命新·安昌禧,以次進伏訖。福源等曰,數日日候不調,行禮園上,勞動旣多,聖體,若何?上曰,一樣矣。福源等曰,王大妃殿氣候,若何?上曰,一樣矣。福源等曰,惠慶宮氣候,若何?上曰,一樣矣。福源曰,歲籥載新,元子宮寶曆,又添一籌,區區下情之欣忭,益不勝達,氣候諸節,一向平順乎?上曰,連爲好過矣。上曰,卿下鄕以後,連得安過,殊可幸也。福源曰,臣特蒙恩暇,屢朔在外,無事好過,莫非聖念攸曁,實不勝感祝之至,而第許久在外,前後起居之班,一未得參於諸臣之後,其所悵缺,已無可言,闕禮虧分,下情惶蹙,無以盡建矣。上曰,所辭過矣。福源曰,屢日勞動之餘,諸節不瑕有損,醫官今旣入侍,使之診察,宜矣。上曰,不必入診矣。上曰,卿自鄕而來,邑弊·民瘼之有何可聞耶?福源曰,臣本昏潰,果無所聞,而各邑還穀,多少不齊,或不無些少爲弊之端矣。上曰,昨年被災處,民情,何如?福源曰,恤典曠絶,實出尋常,故被災之民,擧皆回蘇,還不知爲災矣。命大臣以下先退。命書傳敎曰,果川·衿川·水原·廣州等地,暗行御史鄭東觀入侍。賤臣承命出與御史鄭東觀,偕入進伏。上曰,摘奸諸邑,所見,何如?東觀曰,臣伏奉沿道邑廉察之命,自果川縣露梁津,至水原府新作路,周復潛行,詳探事情,則諸邑守宰,擧皆仰畏不違之天威,奉行若保之德意,隨事殫誠,民勞以不怨,至於小小弊狀則不無一二可擧者,蓋果川縣,昨冬新作路時,赴役之民,每名各給十錢,而成冊錄名之際,疎漏頗多,或屢日赴役,而不得一錢,或十指不動,而坐受役價,此實由於邑吏輩,從中染指,欺蔽官長,有此不均之歎,衿川則六面民丁,二旬使役,而不過以升米盃酒,一番塞責而已,民田十五負之,截入新路者,亦不論償故,前倅已遞,而尙有怨聲,至於監董校吏,討食閭里之弊,在在皆然,而其中衿·果爲甚,果川則自官,各給糧資,非不另加飭勵,而便成痼弊,實難禁斷,廣州則舊路修治,事役稍易,別無貽弊之可言,水原則新作路,皆以田夫赴役,而本月旬間,以官廳米四石,出付幕裨及鄕所,分界駄往,無論新舊路,較量把數,差等施賞,而大抵舊路修治,新路開拓,勞逸本自懸殊,而彼此一例,無所分別,自香木坪,至新邑南里,則以米盡之故,獨爲見漏,頗有向隅之歎,而截入之民田畓,昨冬尺量之後,姑不給價,故民情擧切企待之意矣。蓋此四邑之中,守宰之董飭,不無彼此之優劣,民夫之使役,或有勞逸之差殊,而此則役有大小,事有便宜,不可一槪而論,今承下詢,只就事係民弊者,略此仰達矣。上曰,以此擧條,令廟堂謄關,行會該道,未及給價者給價,可以懲治者懲治,俾有來頭實效,可也。出擧條命書傳敎曰,奉命在外承旨及右承旨·左副承旨許遞,前望單子入之,待下批,牌招察任。命退,諸臣以次退出。
辛亥正月十九日辰時,上御重熙堂。左副承旨入侍時,左副承旨尹行任,記事官李海隣,記事官洪樂游·徐有聞,以次進伏訖。上命書傳敎曰,果川晝停時,待令饌需,軍兵別饋,酒肉所費,必當甚鉅,米百石,以儲置米會減,小邑豈比水原大邑乎?此後切勿措備事,分付。又命書傳敎曰,雖以擧行之怠忽處分,今番往來輦路見之,南泰嶺內外治道,無異鑿山通途,非比衿川,設有些少不勤,勞足掩罪,果川前縣監洪大榮罪名,特爲分揀。又命書傳敎曰,舟橋之制,一則爲捉船許多民弊也,一則爲船艙時,許多經費也。在前千餘船應用,今定爲卅六隻,其便好,又當如何?昨年略試之,今幸又試之,自此規模已就,公私兩幸,若其節目之詳,始可以劃一成出,永作金石之典,凡於渡涉之行,無論露梁與廣津,皆當用此制,昨年節目有姑待今幸後,正書啓下之命,此意,令舟橋司都提調,有司堂上知悉。須卽磨鍊入啓,草節目中提調,一依濬川司例,故員數太冗,正書時,依筵敎,在所釐正,外此費關經用之節,昔之鉅萬,今爲百數,但旂制,須有一定式度,可以行之悠久,亦不煩尾閭,至於船人,因此除積弊,蒙實惠,則其效又可謂不些,此兩條節目釐正時,最合商量處竝令知悉。命退,承史以次退出。
辛亥正月十九日未時,上御重熙堂。左副承旨入侍時,左副承旨洪仁浩,假注書趙台榮,記事官洪樂游·徐有聞,以次進伏訖。上命書傳敎曰,以御史筵奏,宣傳官書啓觀之,今番幸行時定例外,別無違越被捉者,而所謂被捉者,亦不過有司之臣,擧行之未及周思而然,囚禁諸漢,令畿伯分輕重,勘放後狀聞,自來年,俾無如今遺漏之弊事,申飭有司堂上。又命書傳敎曰,舟橋之制,今番便是初行,宜有賞典,令本司分等,別單書入。上曰,吏曹參議前望單子入之。出榻敎命書傳敎曰,陽城縣監,令該曹口傳差出。命退,承史以次退出。
辛亥正月十九目酉時,上御誠正閣。試官入侍時,右副承旨洪仁浩,假注書趙台榮,記事官洪樂游·徐有聞,左議政蔡濟恭,以次進伏訖。濟恭曰,寒威尙此未解,連日勞動之餘,聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。上曰,今日風寒尙峭爲念,卿等之行役,今果無事上來,殊可幸也。濟恭曰,聖念及此,臣不勝感祝之忱矣。上曰,日昨拜園之時,適値風勢甚大,丁閣行祀,至有衣服飄颺,鋪席吹捲之境,而及至撤享上園,則便無一點風氣,溫暄如春,咫尺之間,如是懸殊,移時展省,不知寒候,萬歲幽宮之安穩,推此可占,豈非千萬之幸耶?濟恭曰,雖以私家言之,吉地則輒以莊風爲貴,臣亦陪從園上,而咫尺丁閣,煥寒判異,萬歲吉宅於斯可驗,下情不勝懽幸矣。濟恭曰,臣於伊日,旣爲落後,則大駕進發時,因當承候,而遽致遲滯,未及周旋,方切惶悚之忱,而今日候班,亦未進參,下情悵缺,雖伏承直爲還第之敎,爲此問候,玆敢入來矣。上曰,離發時,予亦以未見之故,有所傳諭之擧矣。上曰,卿果留宿新舍乎?濟恭曰,然矣。隨處聖恩,莫非河海,而至以卑賤如臣之去就,致煩軫念,區區感祝,不可勝達,臣向承賜閑之敎矣。若於癃廢之前,得以休退,歌詠聖澤,則其爲終始生成之德,當復如何?故判書李植所居堂名,揭以澤風,每於去留之時,作文告堂靈,至謂某日當還云爾,則未嘗違期,臣於考見澤堂集時,每切健羡,故今日上來時,雖未以文告之,心語於堂靈曰,我聖上,曾有全保終始之敎,非久當休退來住云矣。臣之昏謬無用,抑亦聖明之所俯燭者也。一日在朝,徒貽聖朝之羞,及今退歸,不但臣身爲榮,其於聖上典保之德,亦爲罔涯特解相職,俾臣得以閑養餘齡,是臣區區之望也。上曰,卿之筋力,尙云康旺,無異少壯,豈或捨之,當於向衰時,使卿閑養矣。濟恭曰,古人有詩曰,人生待足何時足,未老偸閑方是閑,臣之爵位已足,犬馬之齒,亦已老矣。如不於此時,得恩暇,更待何時乎?伏願體念焉。上曰,卿之筋力,必當遐壽,何必及今休退?無用如是,可也。上曰,卿之新舍,有堂名乎?濟恭曰,以采露爲軒名矣。上曰,采露之稱,未知何據耶。濟恭曰,漢明帝幸光武陵,是日之夜,甘露降于陵樹,百官有采露之事,故取此以名矣。上曰,今日臺啓,卿見之否?濟恭曰,未及見矣。上曰,臺啓持來。賤臣承命出持入。命濟恭進覽訖。上曰,臺諫處分傳敎,欲言本事,而以其難言之故,亦姑置之,而寧有如許駭痛之事乎?濟恭曰,此無異於妖言飛語矣。濟恭曰,卽見臺臣啓本,韓光濟若有罪,則糾覈吞噬,何不可之有,而其所遣辭,上逼至嚴至敬之殿宇,有非人臣所敢筆之於書者,以此謄諸朝紙,頒示八路,則驚駭瞻聆,當如何哉?決不可以其爲臺閣之臣,有所曲恕,不敍之典,似涉太輕,前持平李敬臣,亟命刋改,何如?上曰,依爲之。出擧條命濟恭先退。命書傳敎曰,三書院致祭後,承旨收來擧案見之,六臣子孫則朴基正,雖是出入三司之人,其外諸家子孫之受祭者,忠翼家外,皆是前銜,故忠臣朴泰輔家,竝與前銜,而無之是豈朝廷收錄之意乎?此銓曹之責,原擧條出給,使之知悉。命退,承史以次退出。
上在昌德宮。停常參·經筵。
洪聖淵啓曰,來二十一日,輪對日次矣,敢稟。傳曰,後日次來會。
曺允大啓曰,來二十一日,朝參日次矣,敢稟。傳曰,停。
洪仁浩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪仁浩啓曰,大司憲趙宗鉉,掌令鄭景祚,牌招啓辭未下,執義·持平一員未差,掌令任希一,持平宋煥箕在外,監察茶時之意,敢啓。傳曰,知道。
傳于洪仁浩曰,左承旨·右承旨·右副承旨入侍。
傳于曺允大曰,以故縣監申奎,臺臣贈職事,行殿宿次,呼燭宣綸矣。今聞該曹言,前此已贈承宣云,多士齊籲之請以贈職者,事或未詳耶?抑意在加贈耶?伊夜時召吏判,使之筵退後,問於多士,則又何今始微稟乎?加贈一款,有難遽議,聞其曾孫,有年過五十者云,贈職傳敎中,以後孫調用書出,仍令今日政擬入,如無見窠,閣臣置處人,姑爲改差,次次作闕擬入事,分付。
以判尹望筒,傳于洪仁浩曰,老病云者,年至耆耋也,病亦共知也。判尹之無滯出代,事甚訝惑,問于政完,此是承宣之許捧現告而然云,非老非病,亦非特敎,則忽地混同書入於傳旨,有若德色然者,事雖微細,大關後弊,當該承旨罷職,此望筒勿施。
以吏曹參議李勉兢牌不進罷職傳旨,傳于洪聖淵曰,只推,更爲牌招。
傳于曺允大曰,明日當由逌瞻門,展拜景慕宮,該房知悉。
曺允大啓曰,合辭闕啓,事甚未安,今日政,新除授兩司諸臺,竝待下批,牌招,何如?傳曰,允。
洪聖淵啓曰,明日擧動時,承旨不可不備員,未差之代,今日政差出,待下批,牌招察任,何如?傳曰,允。
有政。吏批,判書洪良浩,參判閔鍾顯進,參議李勉兢牌不進,行左承旨洪聖淵進。以洪彦喆爲司諫,申膺祜爲持平,趙武範爲獻納,張至顯爲正言,沈鍷爲刑曹正郞,李福源爲軍資都提調,李祖承爲刑曹參判,李漢豐爲右尹,朴休源爲義盈庫奉事,李鎭熙爲司宰奉事,申應漢爲莊陵參奉,宋銓爲德川郡守,柳焵爲承旨。
曺允大,以兵曹言啓曰,羽林衛將曺翰振,身病猝重,時月之內,無望供職,呈狀乞遞,實病旣如此,則宿衛領軍之任,不可久曠,改差,何如?傳曰,允。
兵批,判書金文淳,參判柳戇,參議李夔病,參知沈煥之入直進,左副承旨曺允大進。景福將單任東杓,副護軍吳泰賢,副司直李祖承·徐瀅修。
以御營廳習陣單子,傳于洪仁浩曰,後日次爲之。
以宋持敬囚單子,傳于洪聖淵曰,昨年勒貰也,付之令前特爲勿問則其後在官幾朔所謂馬政,無一矯弊,致有今年,更爲微稟之擧,寧有如許紀綱乎?馬政有國所重,則又況飭敎之下乎?行幸所用乎?如許頑蔭,宜施加倍之律,比之沈鉁,自有輕重,以此照律,勘放後草記,功議則區別減等。
以刑曹啓目,擊錚罪人金男才原情,令禮曹稟處事,傳于曺允大曰,此非禮曹之所知,卽不過訟理中一事,移送該曹,顯有推諉之跡,卿之不欲當者,禮判豈欲當乎?卿則推考,原訟出付主家,斯速詳審決定,思所以善出場之道事,申飭主家。
洪聖淵,以弘文館言啓曰,新除授副修撰尹光普,時在忠淸道尼城地,經筵入番事緊,請斯速乘馹上來事,下諭。答曰,依啓。
洪聖淵,以弘文館言啓曰,本館上番,連日闕直,事甚未安,修撰姜忱,自鄕上來云,與新除授校理李尙度·李晴,修撰鄭東觀,竝卽牌招,以爲推移入直之地,何如?傳曰,允。
洪聖淵,以禮曹言啓曰,皇壇壇上祭器等物,每年孟春,戶·禮曹堂上奉審事,定式矣。今正月二十五日,臣曹與戶曹堂上,奉審後稟處,何如?傳曰,允。
洪聖淵,以內醫院都提調·提調意啓曰,進上鍼子及諸醫所用鍼子,例有三年一次造成之規,而今年乃是當次之年,依例精造進上後,分給諸醫,何如?傳曰,允。
曺允大,以兵曹言啓曰,慶尙道安東居幼學權時衡,金泉驛吏趙取璧等上言,啓下本曹,而限內不爲現身,依定式,竝勿施之意,敢啓。傳曰,知道。
洪仁浩,以都摠府言啓曰,副摠管黃昇源,以文臣堂下朔試射試官,慕華館盡仕出去之意,敢啓。傳曰,知道。
洪仁浩,以禁衛營言啓曰,去夜初更量,幼學柳商雨,本營巡邏被捉,而係是士子,移送秋曹之意,敢啓。傳曰,知道。
曺允大,以舟橋司言啓曰,舟橋之制,今番便是初幸,宜有賞典,令本司分等,別單書入事,命下矣。都廳別看役以下將校·員役·工匠分等,別單書入之意,敢啓。傳曰,有司堂上大豹皮一令賜給,都廳朴基豐陞敍,別看役丁遇泰,相當職調用,看役都牌將露梁別將車道吉,待本鎭事無就緖,邊將差送,牌將李德猉·吉命福·韓弘賢賞加,各船都監官南壽奎賞加,監官金鎭觀·金天五·李鳳儀,忠淸水營將校卜太祿等帖加,加設部將李觀玄,上弦弓一張賜給,工匠·員役·管領·使喚·軍人等,參考可據之例及勤苦次第,往復戶曹分等,區別施賞後,別單啓下事,知悉,可也。
曺允大,以舟橋司言啓曰,舟橋,明日爲始撤排之意,敢啓。傳曰,知道。
洪仁浩,以刑曹言啓曰,因禁衛營啓辭,去夜初更量,巡邏被捉幼學柳商雨,移送秋曹事,命下矣。犯夜幼學柳商雨,依更數,決笞三十度,放送之意,敢啓。傳曰,知道。
洪仁浩,以刑曹言啓曰,擊錚罪人朴敏哲,捧供啓目判付內,丙戌甲申日記,依渠願,令政院謄給本曹,稟處爲有矣。渠供中,政院日記之非上命,不得考出云云。渠言極甚莫曉,此一款,聞於何人?委折卽爲査問草記事,命下矣。依判下,査問朴敏哲,則以爲,昨年十月擊錚原情,以勿施判下,而伊時南鑢原情判付,同爲頒下,故官庭頒布時,伏聞南鑢原情判付內,有往復政院,謄書日記,論理稟處之命,始知非上命,不得考出,故今番原情,果爲書納,而元無聞於他人之事云矣,敢啓。傳曰,知道。
禮曹啓目粘,幼學韓性烈上言內辭緣,復科事,置之,何如?啓。豈可一爲一否,依孟意大例,施行爲良如敎。
洪聖淵,以禮曹言啓曰,韓光烈復科上言置之事,回啓判付內,豈可一爲一否,依孟意大例,施行事,判下矣。韓光烈,旣有復科之命,而壬辰後庭試,皆蒙直赴之恩,初非唱榜之科,光烈,今旣復科,則亦當依後庭試賜第例,來頭殿試,使之許赴,何如?傳曰,允。
以京畿監司徐鼎修啓本,擊錚罪人連山石致圭,捧供馳啓事,判付內,原狀還下送爲去乎,新伯辭朝後,卿須傳給卽時,各別詳査決處,俾無更或呼冤。大抵近來山訟,爲道伯·邑宰者,惟以漫漶捱過爲事乙仍于,上言也,擊錚也,屑越莫甚,朝家替行訟官之事,寧有如許紀綱乎?山地相爭,畿·湖爲最,此畿伯,此錦伯,時復以不決之山訟,有登聞之弊,其可曰,盡其職乎?此意,竝以知悉。
吏曹啓目,粘連公州幼學李鳳,緖上言內辭緣,置之何如?判付啓,所訴雖涉猥越,旣非頻有之典,以亞尹,一體陞秩,亦有其人,爲其子孫者爲親情事,或似然矣,依願施行爲良如敎。
吏曹啓目,公州幼學李熙周等上言內辭緣令道臣,詳査實年狀聞後,稟處何如?判付啓,依允爲旀。柳明漸父年,詳考京籍,如無違錯,口傳下批爲良如敎。
吏曹啓目,盈德居幼學朴希天等上言內辭緣令道臣,詳査實年狀聞後,更爲稟處何如?判付啓,老人之事,有不可知,何待該道回啓,詳考京籍,口傳下批,以示朝家挈矩之意爲良如敎。
吏曹啓目,忠州居幼學權直膺上言內辭緣,置之何如?判付啓,生於辛臘,年用壬曆,諸如此類,昨年壽職,皆不細究兺除良,其實則八十一歲丁寧是置,何必過加靳惜,依願施行爲良如敎。
漢城府啓目,粘連京畿交河郡居幼學李碩宗上言內辭緣,令本道各別嚴査決給之意,分付,何如?判付啓,豈特簪纓世族,且是再按是道,則今其墓前土地,爲厥後裔者,無勢力,爲逆家勢家,所攘奪,不能俾爲守之,幾何不䑛糠而仍及山地乎?況作挐者,非尋常平民,則該邑之顧藉於如許輩,致使主家之人,駕前上言,本事微瑣,姑無論其爲霜氷之漸,不可泣看兺除良,京兆回啓之無一警句說話,亦可謂玩愒莫甚。判尹推考,該守令顧護推托之罪,令道伯除尋常,各別嚴査狀聞,而如有符同吏鄕等,可刑者刑之,可杖者杖之爲旀,同作奸人等,拿致營獄,各別痛治,使擧世熟醉之時,知有一分可畏之端爲良如敎。
禮曹啓目粘,觀此洪州幼學鄭履元上言,則其矣五代祖瀋陽死節臣故贊成鄭雷卿,殺身成仁之蹟,褒忠奬節之恩,與三臣無異,蒙四朝殊恕,則旌諡之典,差殊於三臣者,未知當初恩典,或有輕重而然,曠世之後,有難輕議。至於不祧之請,則近或有忠臣祠版,特許不祧,而書出特恩,不載典禮,上言內辭緣,置之,何如?判付啓,故忠臣鄭雷卿之精忠卓節,譬如大冬窮沍,亭亭獨也。靑之孤松,每一起想,百世之下,猶不禁淸風之襲人,方諸吳·洪·尹三臣,莫辨孰伯孰仲是隱,則閭闕丹楔之飾,祠無華諡之題,已不免欠典中,最欠典是去乙,聞又親盡,將埋其主神云爾,則忠與節,同於三臣,恩與禮,太相不侔,豈非斑駁之甚乎是旀,不祧之典,當用於勳臣,不當用於忠臣,而在三臣,以忠而猶許不祧,則忠臣之不祧,亦有舊例之可據。大抵慷慨殺身,易從容就義,難,成仁則雖無彼此,其終始靡渝,尤可謂吾無間然,特許不祧之禮,以樹天下後世之風聲爲旀,旌與諡之竝施與單施間當否,發遣郞官議于時·原任大臣及文任館閣之臣,粘啓稟處爲良如敎。
禮曹啓目,粘京畿儒生黃點上言內,以和義君瓔忠節,請追配賜額事云云。追享賜額,朝令有禁,置之,何如?判付啓,和義君之追配於是地是祠,神理人情,可謂俱當,而可合追配者,豈獨和義一人乎?日前駕過露梁,路出六臣祠與墓之傍,移時駐蹕,跳望咨嗟者久之,行殿宿次,不禁起感,六十句侑祭之文,呼燭呼寫,以若曠想之心,有若鄭重之典,六臣固赫赫卓卓,塗人耳目,如錦城·和義等,似此節義之出於宗英,尤豈不奇壯?此兩人外,亦多不下於死六臣者,今於追配之時,一體施行,實合朝家奬節褒忠之政,令內閣·弘文館,博考公私可據文蹟,指一單抄,斯速稟旨事,分付爲良如敎。
兵曹啓目,粘連海美居幼學李宜培上言內,其矣父翼成,以年八十三歲僉知望,特蒙天點,而已爲身歿,實銜不得書於木主,依生時蒙恩事云云。取考望單子,則以益成書之,音同字異,除職勿施,上言內辭緣,置之,何如?判付啓,渠事甚庸劣,已受恩點,自當題主,此豈上言或擊錚之事乎?其矣庸劣之罪,使渠門長治之爲良如敎。
刑曹啓目,趙完國等擊錚原情勿施,照法嚴勘,何如?判付啓,竝只依啓目施行爲旀,其中鳳山趙完國事,大赦時,渠母金大隱阿只之獨未沾一視之典者,蓋因獄情之難於容議,觀此完國原情,渠母之毆尹女也,尹之媤黨之挽解者,竝男女殆至十人之多云爾,則無一言任其下手,或爲起疑之端是乙喩,嚴飭推官,出意見,査實論報後狀聞事,分付道臣爲旀,明川呂一濟事,廟堂已回啓,則曰以尙無究竟,殊甚訝惑,係是大臣筵奏之事,付之廟堂,斯速決給,俾無更訴之弊爲旀,順天金聲玉等事,縷縷煩籲,何等屑越,則卿等之循例捧入,至請査處,極爲駭然,移邑設郡,豈道臣所可決處之事,則査處云云,亦豈成說?卿等推考爲旀,李坪事,事面異於伊時,已有措辭判下者,今豈可更訴?原情勿施爲旀,南部金昌元事,稱以宮屬,又稱案山直,其所行惡鄰里之狀,業已詳聞於該倅是隱則,宥還於大赦,可謂倖免,焉敢鳴錚呼籲乎?如許奸民,不可尋常處之,更加各別嚴刑,逐送爲旀,竹山朴敏哲事,丙戌甲申日記,依渠願,令政院一番考閱,謄給本曹,稟處爲有矣。渠供中,政院日記之非上命不得考出云云。渠言極甚莫曉,此一款聞於何人?委折卽爲査問草記爲旀,楊根權可敎事,不宥不殺,一味滯囚,焉有如許刑政乎?後日登對時稟處爲旀,杆城金載恭事,士庶婦女年九十封爵,與男人之加資無異,則獨漏似足稱冤,勘罪分揀,問于該曹,使卽考例擧行爲良如敎。
刑曹啓目,擊錚人李靖國,依先朝受敎,爲先放送是白在果,所供如此,上裁,何如?判付啓,訟理曲直,不難分曉,則公決顧何難事?名以營邑,今日明日,推諉爲事,屢煩呼籲,屑越莫甚,嚴飭該道,毋敢如前漫漶爲旀,渠雖有至冤切迫之端,但當就事論事,擧其不當擧之,彼隻先故,登諸奏語文字,此等習俗,在朝紳,猶可痛禁,況如渠蟣蝨乎?所謂世累,亦已昭脫無餘,官爵自如之人,則尤可謂皮不存,原情人段付之該道,各別嚴治,此後勿論山訟地訟,泛及題外似此說話,以爲敲撼之計者,直於曺庭道庭,燒火所捧原情後,勿論本訟曲直,加等勘罪,仍卽草記,或狀聞事,定式施行,政院·該房故事,該曹·該道謄錄,以此判付詳載,以爲依此遵行之地爲良如敎。
刑曹啓目,擊錚人金思運,依先朝受敎,爲先放送是白在果,所供如此,上裁,何如?判付啓,昨年頒示之朝禁,何如,則私掘二字,又入於登撤之供招,當該道臣·守令,所當依式勘處,而事係昧爽以前,姑置之,更問本曹,各別嚴飭該道,俾無如前犯科,本訟段,亦令斯速公決爲良如敎。
刑曹啓目,擊錚人徐夫月父弼光加資之典,令吏曹稟處,何如?判付啓,加資,使之今日政下批爲良如敎。
刑曹啓目,擊錚人鄭載厚,依先朝受敎,爲先放送是白在果,所供如此,上裁,何如?判付啓,幺磨山訟,如是屢煩,營邑置亦無用,各別嚴飭,斯速決給,如有更訴之弊,當該地方官,移送該府嚴繩爲良如敎。
刑曹啓目,擊錚人金世信,依先朝受敎,爲先放送是白在果,所供如此,上裁,何如?判付啓,憑藉官長之,威勒葬小民之山,誠如所訴,流弊何言?令守臣斯速嚴査,決處後狀聞爲良如敎。
刑曹啓目,擊錚人陳範徵,依先朝受敎,爲先放送是白在果,所供如此,上裁,何如?判付啓,苟卽剛明決處,豈有煩籲之擧乎?嚴飭道伯,使卽決給,俾無更訴之弊爲良如敎。
刑曹啓目,擊錚人金世倫,依先朝受敎,爲先放送是白在果,所供如此,上裁,何如?判付啓,分付道臣,俾卽査處爲良如敎。
刑曹啓目,擊錚人金聖集,依先朝受敎,爲先放送是白在果,所供如此,上裁,何如?判付啓,申飭該道,斯速決給爲良如敎。
刑曹啓目,擊錚人申師模,依先朝受敎,爲先放送是白在果,所供如此,上裁,何如?判付啓,苟卽剛明決處,豈有煩籲之擧乎?嚴飭道伯,使卽決給,俾無更訴之弊爲良如敎。
刑曹啓目,擊錚人崔春福,依先朝受敎,爲先放送是白在果,所供如此,上裁,何如?判付啓,壓良之律,邦憲至嚴,嚴飭道伯,斯速公決,俾無更訴之弊爲良如敎。
刑曹啓目,擊錚人劉命重,依先朝受敎,爲先放送是白在果,所供如此,上裁,何如?判付啓,壓良之律,邦憲至嚴,嚴飭道伯,斯速公決,俾無更訴之弊爲良如敎。
刑曹啓目,擊錚人李召史,依先朝受敎,爲先放是白在果,所供如此,上裁,何如?判付啓,分付道臣,斯速決給爲良如敎。
戶曹判書李秉模疏曰,伏以,園寢展禮,日月叶吉,鑾輿穩旋,玉體冞康,臣民慶幸,曷有其極?仍伏念臣之所踐歷,不可但以僥濫言也,前後告身,動盈箱篋,而世所稱淸官要職,十居八九,臣是何人,兜攬至此?苟有省覺者存,豈不知瞠然而驚,慄然而懼,而除輒膺命,召不俟駕者,非敢曰,一半分堪承而然也。只緣天地生成之澤,濡浹肥髓,塵刹圖報之念,銘鏤肝腑,自矢以奔走殫竭,未暇乎逡巡退讓故耳。縱荷聖明,偏費恩造,僨誤則薄勘,醜拙則曲庇,以內以外,倖免大戾,而若其無用之實,亦日月所臨燭也,夫豈料又誤思畀於度支之長也?臣聞命悸恐,歷日靡定。噫,度支,重任也,國家經費之所係,民生苦樂之所懸,上下損益之際,難得其中,輕重權衡之間,易失其平,定例可照,而古今異宜封摏可按,而出入無常,以至於簿書紛氄,名色繁滋,一擧手,一着署之末,而贏縮立判,從古難愼,莫此職若也。臣家本寒素,性又昏劣,自來見聞,不及於錢穀,平生智慮,未周於運用,不知九貢九賦之爲何件物事,則以何幹局,以何綜明,平物情而塞奸竇乎?今若强其所不能,依樣畫葫,隨人效顰,一日二日,馴致狼狽,則臣之一身,固不足恤,而在朝家量材授職之方,恐不容如是之太苟簡也。臣若徒知瀆擾之爲罪,不知冒據之罪,大於瀆擾,諉以已出,而不思所以自處,則臣雖無取,人將謂何?玆敢披瀝肝血,冒瀆崇嚴。伏乞聖上,俯賜矜諒,特遞臣度支之職,回授可堪之人,以幸國事,以安微分,不勝大願,臣無任屛營祈懇之至。答曰,省疏具悉。卿其勿辭行公。
工曹判書權疏曰,伏以,園寢祗謁,聖慕克伸,鑾蹕穩旋,玉體彌康,欣欣相慶,小大同情,臣於行殿侍衛之夜,忽伏奉工曹判書陞拜之命,驚惶顚倒,隨牌祗肅,仍以都摠管,陪扈入闕,一宿直廬,今纔歸次矣。臣心魂懍惕,歷日靡定,惟有感涕如涌,不知死所而已。噫,人臣受知於君上,位隆而身榮者,今古何限,而或以才望,或以勞績,又或以攀援之勢,薦引之力,莫不有所以然之故,而如臣之無才無功無勢無力,空疎單寒,百無肖似,非獨臣自知之,聖明固已俯燭,抑亦一世知臣者之所共知也。甲辰以前,釋褐二十年,名在從班,跡疎朝行,自分爲鄕里間冗散之物,而蓋自甲辰以後八年之間,春坊之榮選也,銀臺之近密也,亞卿之超擢也,藩任之委寄也,一是自天有隕,臣實逃遁不得,趨走承命,出入班聯,外面若固有之,而其中則恒日悚蹙,尙未知其致此之由也。今此上卿之秩,在官方,爲八座之尊,在臣身,爲二資之超,從前異數,與天無極,而實不料誤恩之又至是也。夫受人一飯之惠者,尙思所以報答之道,令臣所叨之職,所被之恩,縱使糜紛磨放,豈能仰酬其萬一哉?臣若不顧負乘之譏,不念稱塞之難,而徒爲一身之榮,則適足以增臣罪而累聖簡耳。殿下所以曲費造化,使臣致此者,實若慈父之望成於幼子,而才薄任重,福過災生,畢竟狼狽而止,則秪恐仁覆之天,惻然而貽悔,其於公私之無補而有害,何哉?倉卒叨謝,尙有餘愧,因仍蹲冒,斷無是理,玆敢披露衷赤,仰瀆宸嚴。伏乞天地父母,亟賜鞶褫,以重公器,以安微分,千萬幸甚,臣無任屛營祈懇之至。答曰,省疏具悉。卿其勿辭行公。
全羅監司鄭民始疏曰,伏以,三陽泰開,百祿鼎來,方社夙祈,已占屢豐之上端,園寢祗謁,克伸無窮之孝思,鑾蹕穩旋,羽旄欣瞻,臣民歡躍,中外惟均,伏況元子宮,寶曆添籌,尺衣漸長,殿宮增嘉悅之歡,宗社奠鞏固之勢,此正吾東方億萬年無疆之休,區區慶忭之忱,自倍他人。仍伏念臣,過蒙曲庇之恩,猥膺湖南旬宣之命,將往老母,便養之私計,雖幸得遂,離違禁闥,戀結之下懷,實難自抑,且蒲柳先衰,疾病轉甚,精力頓耗,剸理無望,而感恩畏義,不敢辭巽,行將冒赴矣。臣之父墳,在於楊州地,今番遠出,益切雨露之感,若蒙數日之暇,可以往省而來,玆敢援例陳籲,仰瀆崇嚴。伏乞聖慈,俯垂鑑諒,俾遂私情,千萬幸甚,臣無任屛營祈懇之至。答曰,省疏具悉。卿其依所請往省。
工曹參議金履安疏曰,伏以,天祐吾東,元子宮,衣尺漸長,四重騰謠,群生顒若,四百年宗社,儼然有泰盤之重,臣民歡忭,與歲俱新。仍伏念臣,年衰病痼,鬼事日近,昏昏床席,萬念灰冷,惟以僭猥職名,尙在身上,每有省覺,若隕淵谷,不意水部新命,又下此際,驚惶悶蹙,益不知所措,水部雖稱閑局,佐貳之任,不爲小矣。在臣賤分,豈當輒得,而此猶姑舍,今臣病狀,只縷息僅存耳。精神氣力,殆非地上之物,假使臣方爲在朝之身,惟當乞骸歸死,尙何以復議於官職之事乎?恩除之下,末由轉動,臣罪萬萬,至若國子峻望,尤非臣一日冒居者,而公然虛縻,今爲六年之久,哀籲屢煩,聰聽愈邈,徒使名器日輕,天工曠廢,區區廉義,且未暇論,聖明綜核之政,恐不容若是也。顧今國有大慶,泰運方開,矧當三陽之來,正屬一初之會,謂宜鼎新百度,以答天休,如臣僥濫,首先刊汰,仍正其前後違慢之罪,則亦豈不爲董治官,而振頹綱之一事也?臣久擬更瀝肝血,仰請處分,而瀆擾爲懼,囁嚅未發,今因除旨,輒敢仰首鳴呼。伏乞天地父母,憐而察之,亟許遞臣本兼兩任,施以當施之罰,俾臣得以歌詠聖澤,安意就盡,不勝大願,臣無任屛營祈懇之至。答曰,省疏具悉爾懇。爾以世祿之裔,何如是邁萬?屢勤招延,無意出膺,愧予誠淺,無以爲諭,爾須亟回前執,卽起上來事,下諭。
正言鄭㝡行疏曰,伏以,園寢祗謁,聖慕克伸,鑾蹕穩旋,玉體冞康,歡忭之忱,小大惟均。仍伏念臣,寒門冷跡,四無墻壁之依,鹵姿蔑學,素乏尺寸之長,晩竊科第,亦云倖矣,況於旬日之內,弟兄聯闡,後先通籍,榮耀已足,尙何有僥倖占取,更進一步之念哉?迺者忝叨太廟之齋官,而幸値邦慶之祗告,龍光昵陪於越席,恩音親承於輦路,至命臺選之擬入,而遽荷柏府之新除,臣且驚且惶,至今感怳之無地。噫,天地廣運,無微不育,聖人在上,無物或遺故,庸瑣譾劣之如臣兄弟者,亦在造化陶鎔之中,俾得接武於從班,而彈冠于周行,雨露生成之澤,殆若偏厚於臣家者然,頂踵皆恩,麋粉難酬。夫言責重任也,臺地淸路也,臣本無似,最居人下,則以之立殿陛而任耳目,豈其所可堪也哉?頃登初筵,瘡疣輒出,今叨薇垣,惶愧冞增,一肅恩命,雖伸義分,而因仍蹲冒,有乖廉防,玆敢略控文字,猥瀆崇嚴。伏乞聖慈,特賜鑑諒,亟加鐫遞,以重公器,以安賤分焉。臣方懇免,不宜贅他,而竊有區區一二之淺見,敢此附陳焉。臣曾忝廟司之職,前後朔望及大享,每見撤籩時,守僕輩,移奉餕餘於祭器庫,隔壁空間,此乃太室之東頭也。及當分膰之際,牲肉狼藉於廟廡,人聲喧聒於階庭,乃於肅肅淸嚴之地,反有擾擾紛雜之弊,揆以事面,誠極未安,蓋祭物之移奉於此,其來已久,只以事勢便近故也。今若嫌其紛聒,盡移他所,則奔走撤籩之際,其勢亦且末由,若其粢盛酒果之品,雖或如前入藏,而至於牲肉,則移置於典祀廳庫間,使之分膰於此,而俾無廟庭之喧鬧,似爲致敬之一端,伏望詢及提擧之臣,此後朔望及五享,新頒定式,使之依此遵行之地,恐合事宜矣。至於昨冬泮試事,憲啓旣發,堂郞俱勘,則臣何必更事煩陳,而第今物議諭騰,久愈不平者存焉。老昏之泮長,雖不可深責,而若其瞞弄慫慂,潛售已私者,卽久任兩郞官也,一則子弟俱占,一則姻婭盡濟,而彼申溥則卽其紹介弄奸者耳。榜眼一出,萬口公傳,而特以兩郞,初不對讀,故姓名不入査勘,眞迹未盡綻露,或因他罪而薄勘,或自晏然於西麾者,亦可謂倖免也,已矣。夫創置久任,將欲修擧館規,稍存紀綱,而今乃未見其效,反此爲弊,則設置之意,又安在哉?且如被罪儒生李文淵,則渠所畏縮謹愼,宜倍他人,而作此科場之悖擧,畢竟脅持而圖占,士習之壞悖,已無可論,而爲泮長者,旣不能糾正其罪,乃反擢取者,必有所以,則此豈初不知名,偶然被選者乎?陞庠亦國試,而存拔立落,泮長不能自主,郞官之用手旣如彼,士子之作拏,又如此,榜中諸人,雖未必一一干私,而不公之目,已登臺啓,則他日會圍,孰肯願赴?臣謂昨年陞試合製,倂皆罷榜,一以嚴規,一以正士趨,恐不可已也。至若巡邏與軍校輩之不踰香橋,自是尊聖廟之故典,而今使數箇捕校,輪回守直於泮宮之側,此似有力於禁戢糾治之方,而聖殿肅嚴之地,章甫絃誦之所,恐不合此輩之看守,苟有戢治之事,則館中下隷,亦足擧行,何必用治盜者而後可哉?臣意則以爲,從今以後,永罷捕校待令之規,實合重賢關之事例也。臣無任屛營祈懇之至。省疏具悉。分膰之所,爾言是矣,依施,昨冬泮試事,訖可休矣。晏然於西麾事,臺言旣如此,則雖似適然之事,渠安敢不卽引義,其在養廉恥之政,有難任其瘝曠,以久任郞,除拜守令者改差,今日政差代,悖儒李文淵事,只可言本罪而已,地處之若此若彼,何必云云乎?昨年陞試合製罷榜事,會圍之赴與不赴,非朝家之所可指揮,至於罷榜,似過矣。數介捕校,輪直泮宮之例事,當初必有法意矣。爾其勿辭察職。
辛亥正月二十日巳時,上御重熙堂。左承旨·右承旨入侍時,行左承旨洪聖淵,右承旨李晩秀,右副承旨洪仁浩,假注書趙台榮,記事官洪樂游·徐有聞,以次進伏訖。上命聖淵等書各該司上言回啓判付訖。命書傳敎曰,政官牌招開政。又命書傳敎曰,近聞詞訟之任,多老病之人,勢難行公云。刑曹·漢城府堂上中,老病人許遞,今日政,以在京無故人差出。命退,承史以次退出。
上在昌德宮。停常參·經筵。
上詣景慕宮。入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
洪仁浩啓曰,禁衛營將宮來言,今日本營軍兵日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵日次私習云矣,敢啓。傳曰,知道。
傳于洪仁浩曰,侍衛軍官毛具。
承旨前望單子入之,金履正落點。
傳于洪仁浩曰,大臣·有司堂上·舟橋司堂上·禮曹判書·前水原府使·水原府暗行御史入侍。
傳于洪明浩曰,吏曹參議,前望單子入之。
吏曹參議前望單子入之,曺允大落點。
傳于洪明浩曰,承智前望單子入之,待下批,牌招察任。
承旨前望單子入之,柳文養落點。
傳于洪仁浩曰,水原·果川校吏成冊,依此施賞事,分付畿營,衿川以如拳大蕞爾殘邑,承前倅不事事之餘,殫心盡力於半凍半泮之氷程,所過道路,無非泰嶺峻坂,而其所坦坦,勝於果川·廣州,該倅之爲人,近來年少蔭官中初見,心常奇待之,今番擧行益驗前見之不爽,該縣監尹光垂,爲先內下弓子一張賜給,令道伯卽爲親授於客舍殿庭後狀聞事,下諭。
以承旨房望,傳于洪明浩曰,仍。
洪仁浩,以弘文館言啓曰,本館上番,連日闕直,事甚未安,副校理趙鎭宅,卽爲牌招入直,何如?傳曰,連日跋涉之餘,使之明日入直,仍行博考坐起,可也。
柳文養,以備邊司言啓曰,卽見上米廛市民裵千得等上言,則以爲,南門內米商坐市處,卽上米廛字內也,自本廛,依例收稅矣。中間牟利之類,爲防納稅穀,都庫貢米之計,聚黨作藪,自稱契號,而南來駄卜要路,勒執貢下各穀,夤緣竝吞坐市收稅,任意直捧後,只以如干除給本廛矣。壬辰秋,渠等防納之罪綻露後,刑曹革罷契號,只存坐市,使之依前,應稅於本廛,而翌年癸巳罷契人,將圖設廛,而因本署報狀,備局題辭,設弊防禁,庚辰年,以新設廛契,嚴加禁斷事,因廟堂陳達嚴飭矣。至丁酉,竟得其契號之稱,私設契號,邦禁至嚴,且本廛市民,擧行國役,專靠於字內收稅,而從此失業,實有難保之患。伏乞罷其契號,仍其坐市,使本廛如前隨入隨稅事,伏蒙天恩爲辭矣。米廛之字內收稅,通行之例也,廛契之無得創設,自有禁令,而所謂南門米契之設,初非本司所許,不過平市署之決給,則其爲當罷,自不難辨,而特以行之已久,向來詢瘼草記時,略陳曲直,姑請置之矣。今此更籲,雖極猥屑,原其情,則出於積鬱,且其防納都庫之弊,亦非誣飾,一依舊法,南門米契則罷其契名,只令坐市上米廛收稅,則所當許其隨入隨稅,而若不定額,終必紛紜,以當初酌定三十五兩之數,永久遵行事,分付該署,何如?傳曰,允。廛契之自平市署,惟意設置,可謂前所未聞,況貢契之新創,若有自下擅便者,有通編新定律名,又況廛契之無端新創乎?詳考年條,如在今後,當該提調,施以罷職之典,草記不爲,措辭論勘,有司堂上,亦爲推考,可也。
金履正,以壯勇營言啓曰,本營旗牌官之爲役,與知彀官無異,而知彀官則以別抄加設,久勤一窠還,減窠移屬壯勇衛,則以別軍職久勤窠移屬,而獨於旗牌官,尙無久勤者,實緣窠窄矣。今則事知之每都目遷轉窠,一內禁軍,久勤減除之代,俱是元窠之外,旗牌官久勤,不過是移此補彼,則別無相妨於應遷之窠,就此中一窠,屬之旗牌官,使之每都政遷轉之地事,分付兵曹,何如?傳曰,允。
金履正,以御營廳言啓曰,今正月二十一日,景慕宮展拜時,依兵曹節目,集春營入直軍五十名,新營入直千摠具明遠,領赴于訓鍊都監都領陣,該入直哨官楊宗潤,率該哨標下軍七名,仍爲入直,東營入直軍三十名除出,入直把摠申協率領,宮大門外把守,而竝待標信出用,解嚴後,各還本處入直之意,敢啓。傳曰,知道。
洪仁浩,以義禁府言啓曰,時囚罪人宋持敬,照律勘放事,命下矣。宋持敬傳敎內,昨年勒貰也,付之令前,特爲勿問,則其後在官幾朔,所謂馬政,無一矯弊,致有今年,更爲微稟之擧,寧有如許紀綱乎?馬政,有國所重,則又況飭敎之下乎?幸行所用乎?如許頑蔭,宜施加倍之律,比之沈鉁,自有輕重,以此照律,勘放後草記,功議則區別減等,罪取考律文,則大明律廐牧條有曰,凡養療馬牛,不如法者,杖一百,大典通編雜令條有曰,供俸御用之物,加二等,推斷條有曰,犯私罪,杖一百,以上之罪決杖,告身盡行追奪,雜令條有曰,王府決杖者,代以金贖矣。宋持敬,杖一百,加二等,杖七十,徒一年半定配,而其十三代祖益孫,靖難功臣云,功減一等,杖六十收贖,告身盡行追奪,忠淸道淸州牧栗峯驛,徒一年定配,而以傳敎內辭意,具罪目,依例發遣府羅將,押送配所,何如?傳曰,允。定配則過矣,分揀,可也。
洪仁浩,以義禁府言啓曰,宋持敬,功減一等,杖六十收贖,告身盡行追奪,徒一年定配事,草記批旨內,定配則過矣,分揀,可也事,命下矣。宋持敬定配則分揀,杖六十收贖,告身盡行追奪之意,敢啓。傳曰,知道。
持平申膺祜啓曰,請爲奴罪人金壽賢·河翼龍,竝令王府設鞫得情,夬正王法。新除授司諫院司諫洪彦喆,時在江原道春川地,請斯速乘馹上來事,下諭。答曰,不允。下諭事,依啓。
水原府使金思穆啓本,擊錚罪人北部居幼學金有聲,捧供馳啓事,判付內,令山在官從公決給之意,分付事,回諭爲良如敎。
辛亥正月二十一日辰時,上詣景慕宮。展拜入侍時,行都承旨洪明浩,行左承旨洪聖淵,右承旨金履正,左副承旨柳焵,右副承旨曺允大,同副承旨洪仁浩,記事官李海隣,假注書趙台榮,記事官洪樂游·徐有聞,一提學吳載純,二提學鄭民始,檢校直提學徐浩修·李秉模,檢校直閣鄭大容,直閣徐榮輔,檢校待敎沈象奎,以次隨駕。上具翼善冠·衮龍袍,乘輿,出協陽門,由建陽門,出弘化門,入逌瞻門,詣齋室門,降輿,入齋室,出東狹門,就板位,行再拜禮,仍詣廟內奉審,還齋室。上曰,大臣及有司堂上·舟橋堂上·禮曹判書·前水原府使·暗行御史入侍。賤臣承命出,與左議政蔡濟恭,有司堂上李秉模,舟橋堂上鄭民始,禮曹判書鄭昌順,前水原府使趙心泰,暗行御史趙鎭宅,偕入進伏。濟恭曰,勞動之餘,聖體,若何?上曰,無損矣。濟恭曰,園所幸行,勞動旣多,區區下情,已不勝悶慮,而又値今日,伏想聖念,必致疚懷,顧今群下之心,實無仰達之辭矣。上曰,予有貞疾,若値如今日之時,膈氣亘上,誠爲可悶,曉又復發,爲俟少間,故今此行禮,以至稍晩矣。濟恭曰,伏承下敎,始審膈候如許,尤切驚慮,卽令醫官議定當進之劑,似宜矣。上曰,何必進御藥餌乎?姑俟少間,則自然差可矣。濟恭曰,膈候亘上,而每待自降之時,湯劑終不進御,故症候每每復發,豈不悶迫乎?進御茶飮之屬,恐好矣。上曰,不必進茶矣。上曰,御史進讀書啓,可也。鎭宅讀奏書啓。上曰,水原暗行御史書啓,今筵卿回啓,水原前府使·御史,亦陳所見,可也。濟恭曰,貧殘班戶之極可矜憐,誠如繡啓所論,而但念班戶遷徙,只爲赴擧,未必出於永居之計,則與小民,竝參給復,事理不必然矣。其中,如有新接形勢之決難支保者,則營邑相議,從便救助,俾不至顚連,恐爲對揚聖意之道矣。鎭宅曰,舊邑移來民及新邑元居之民外,自他處來,新築民戶,亦皆分等蒙惠,而至於新築室班戶,初不入於分俵中,班戶旣有應擧之路,則固難比擬於給復之例,而其中貧殘草屋之類,旣與民戶,同是新築,而獨以班戶見漏,不無缺望之歎,令道臣從便區劃,量宜補助,恐合事宜矣。心泰曰,當初儒武之應募者,非爲就食,乃是應擧,故昨夏賙麥時,與道臣相議,不爲分給,則今此俵復,尤非所擬議,況五百結無稅復劃給,專出於軫念遷徙之特恩惠澤,儻或倂築室·班戶而均排,則彼此俱欠實惠,果未擧論,而今雖欲抄其貪殘而追施復結,今無所餘,恐無措處之道矣。濟恭曰,都庫之爲今痼弊,何物不然,而至於米穀,無此則人不可一日爲生,況新邑遷徙之民,豈可以甔石,隨身而來乎?其所糊口,惟場市是靠,而不得通共貿取,盡歸於廛人都庫之中,則切苦之弊,莫此爲甚,申飭本官,各別痛禁,雖此後,這這廉察,無或置之忘域之意,另加分付,恐不可已矣。心泰曰,大抵設廛以來,緞紬布木,魚藿等物,貿取於京廛與南北各處,或積置廛房而興販,或分授行商而散賣,所謂分授之類,邑民間有之,不無略干添漑之道,則不可以爲弊言,但場市間,所出米穀,自廛貿取之際,小民之持零星價錢者,或不無見奪不得買之弊,臣於待罪時,屢加嚴飭,俾不得都執專利之意,申明約束,而來後之弊,不可不念,這這推察,隨時痛禁,恐不可已矣。鎭宅曰,各廛設置,特出於朝家軫念厚生之德意,而第以米穀廛言之,米穀之出場市者,廛人必先都執,買賤賣貴之故,小民之失利,頗甚矣。纔於月初,因民訴痛禁云,而日後之弊,難保其必無,他廛之物,未必其不然,宜令該府使另飭場廛,使之各守其業,有無交易,俾知朝家均視懷保之德意,似爲得宜矣。濟恭曰,朝令則以挈眷爲主,而所謂挈眷,專是欺罔,預知科期之迫近,以何樣內轎,駄稅於所借之屋,曰以挈眷,及其出榜之翌,撤歸者相續,人心之至詐,朝家之見瞞,極涉痛惋,繡啓中,入籍後,許赴之請,似亦出於駭痛士習之意,而但念新邑設施,今纔數年,若必經式而許赴,則今雖設科,似無入場之人,此實行不得之事,姑待數年,徐議考籍之法,似爲得宜矣。鎭宅曰,試以今番邑科言之,班戶中,或有誘脅閭家,換名圖買之弊,至有眷屬之臨時率入,經場撤歸者,聞人傳說,臣又目覩,雖云率眷,有名無實,士習可駭,後弊難防,自今嚴立科條,雖率眷班戶,必也經一式居接然後,始許赴擧,則可使科場,無淆雜之弊,班戶有奠居之實矣。昌順曰,邑內之從某至某,宜有定界,誠如繡啓,至於率眷居生入籍,經一式後,始許赴擧云者,亦有意見,而一式之前,似無赴擧之類,日後設科與否,講定然後,可以施行矣。心泰曰,築室儒武事,臣有不善對揚之罪,惶隕震懍,靡所容措,而今番設科前,紛挐淆雜,不可勝言,故儒戶之拔去者,爲十二,而武亦效嚬,無論本境人他官人,百岐設計,某條圖得,冒錄成冊之類,至爲四十二人之多,一準給復案,竝加汰拔,若儒若武,習俗之駭愕,誠非細憂。繡啓中,率眷班戶之經一武後赴擧,誠得防僞之道,非不好矣。第念挈眷之類,間多捲歸者云,赴擧之錄名成冊,旣經御覽,則事面之嚴重,不啻成籍之比,冒犯若是容易,雖於入籍之後,豈有奠居之理乎?臣意則已還歸者,自營自邑,申明曉諭,使之還接,而終若不率敎,則摘發重勘,恐不可已矣。濟恭曰,壯勇之名,雖若校若吏之屬,在渠爲榮,因是而爲欲得輪差之窠,誠爲僥濫,且外邑久勤之昔無而今有者,不免過多,今又出壯勇軍久勤之法,恐歸恩渴,且與本府將校,輪差以遣,則在壯勇輩雖幸,在將校則又必缺望,此則似難許施矣。心泰曰,壯勇營鄕軍設置,關係不輕,則隨宜措施,靡不容極,而以臣賤見言之,紀律未立,而恩澤居先,恐有渴慢之慮,且六百餘名軍額,久勤一窠輪差,不足爲博施廣惠之道,則又不可輕議矣。濟恭曰,差役時,淸濁之紛紜,落漏之稱冤,八路同然,奚特本府之有此弊乎?此等事,都在守令之公正以處,雖此後,各別申飭,俾無受囑不均之患,斷不可已矣。心泰曰,將校則所謂任窠之輪回見差者,不過各庫監任,各廳兵房掌務若干名色,而一從次第塡差,自是成規,故臣亦倣而行之,至於吏役,則以百餘名下吏,分差於三十餘窠房掌之際,不獲者之譁然稱冤,勢所必至,而繡論旣如此,臣不勝慙悚,而繼此矯救之方,實無好策,惟在官長,隨時禁抑,務歸公正之外,恐無他道矣。濟恭曰,工匠之爲官役也,自官廉價勒使之患,間多有之,新邑募入之工匠,若用此例,則豈不失其歡心,而反生還歸之念乎?申飭本官,凡有事役工匠之事,必厚其價直,使之樂赴,至於他邑遠來之民,未及完接,若已簽役,則必有失望之患,繡啓中,限完接間勿侵無料之役,言雖得宜,但完接二字,無所定限,自官,何以知其已完接未完接乎?臣意則自他邑歸附之民,限三年,勿爲侵役,以爲聳勸他人之地,恐好矣。心泰曰,初無工匠,只有案付木手·冶匠,而在前無料者,始自昨年,月給九斗米,使之仰哺應役,繡啓中官役浩多,不無還出云云。臣未曉得,而此後工匠之來聚者,切勿侵役,而如有不得已使役之事,則厚其工食,以爲樂赴之道,恐合事宜,而至於新築室,完接間,無料人,勿侵役事,繡論誠有意見,而以臣賤慮言之,除却元居若干戶,而無非遷徙或流民,則其爲新接一也,遷徙之身役,納米錢者,以外村無納之役相換,且流民則勿論有納無納,關係身役者,切勿侵責,此爲撫恤遷徙,懷保新來之急先務,故臣待罪時,以此經紀,未及完就,從今以往,申明定制,永久遵行,則小民庶有樂聚之道,敢此附陳,而若是區處,則勿論遷徙與新接,可以俱蒙實惠矣。濟恭曰,一用面土不宜麥,不願受還,則新屬之民,尤所當念,依其願施之,恐無妨矣。心泰曰,民情旣不願,土且不宜麥,則願受之外,一切不給,恐合懷保新附之道矣。濟恭曰,一用面則班戶多而民戶少,荊石里則民戶多而班戶少,一用面之必欲使荊石里合附者,此必班戶,欲使役民戶之計也,兩面分割,雖似無甚關係,恐不可容易許之矣。心泰曰,臣於待罪之時,以合附一款,一用民之來訴者,非至一再,而終始靳持者,蓋一用則戶徭結稅,一依廣州例,而比諸水原,大相經庭,則荊石合附之後,一面民役,互相斑駁,已是大不便,且以民戶言之,不過百三十,而班戶太過三之二,則必欲合附乃已者,荊石則民戶居多,故所謂班戶添此下契,欲專其指使而然,以目下言之,在一用,則徭蠲賦歇,麥又不受,軍丁一切不侵,則雖是新屬,以水民視之,其爲苦歇,固當如何?況梨木洞·泉川里,自是荊石中,最饒最實者,祛此兩里,荊石尤不得成樣,必當繼起稱冤,然則恐無以稱塞,以臣賤見,恐難輕議矣。鎭宅曰,一用一面地勢,與荊石面內梨木洞·泉川兩里,咫尺相連,而曾在廣州時,一用民七十餘戶,厭避遠道之納稅,移徙於兩里,卽今一用面餘存,都不滿百戶之內,班戶爲六十餘,民戶纔三十餘,以此些小之民,難成一面之貌樣,前頭充丁之後,往往通問之役,其勢必無以擔當,且兩里則班少民多,一用則民少班多,以此兩里,合成一面,則俱以本廣之民,皆屬今水之土,初無利害之別,而班民相等,勞逸與共,未見其難便之端矣。濟恭曰,凡事必兩造然後,得其精實,一用面雖願得荊石兩里,而今若問于荊石,則又安知不不願與一用合竝乎?此等事,當付之本官,量宜善處,不必煩朝家指揮矣。上曰,諸條竝依左相爲之,仍卽行會該府,可也。出擧條民始曰,露梁大次之守直,修掃·點火等節,旣令該鎭別將主管擧行,則必有物力之區劃然後,可以爲料布費用之需,而他無拮据之道,本鎭自前有禁衛營錢之貸下殖利支放者,今亦以禁營錢,限一千兩貸下本鎭,以爲問爲取殖需用之地,何如?上曰,依爲之。出擧條上曰,舟橋自今日,始爲撤排云,當費幾日乎?民始曰,若費四五日,則似當盡撤矣。上曰,定例何間當盡爲釐正乎?民始曰,臣之辭朝前,似難就緖,到營後,謹當釐改矣。上曰,從便爲之,可也。命濟恭以下退出,出西狹門,乘輿。仁浩曰,今日展拜罷後,問安玉堂,未及進參,事甚未安,當該玉堂推考,何如?上曰,依爲之。出擧條駕由逌瞻門,入弘化門,由建陽門,入協陽門,還內,諸臣退出。
上在昌德宮。停常參·經筵。
金履正,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金履正啓曰,禁衛營將官來言,今日本營軍兵日次私習云矣,敢啓。傳曰,知道。
金履正啓曰,御營廳將官來言,今日本廳軍兵日次私習云矣,敢啓。傳曰,知道。
傳于洪明浩曰,忠淸監司留待。
傳于洪仁浩曰,右副承旨入侍。
傳于洪仁浩曰,忠淸監司入侍。
傳于洪明浩曰,回榜人入侍。
以京畿監司徐鼎修狀啓,壽進宮宮任及作俑人,竝令該曹査出嚴繩事,傳于洪仁浩曰,法禁久則稍弛,近來操切,不懈於令初,諸凡各宮房圖署牌子之原式外,襲謬之弊,屢加申禁,意謂令行禁止,觀此狀辭,萬萬可駭。宮房之圖署,無異各司印信,故收聚內莊,俾不得容奸,則渠輩之又作此罪,亦何異於僞踏乎?當該次知中使,令該府嚴問,捧草供以聞,首宮任及同情諸任,亦令該曹捉來,爲先以朝禁之下,犯用圖署一款及聽囑於何處,受賂於何人,而竝與居宮紹介委折,一一嚴覈,捧供以聞,應問各人,一體捉來取招,如不直招,亦竝嚴杖得情事,分付該縣監,已自仗斧捧銊之時,稔知爲人之極諄勤甚透徹,近聞治績之亦瞭然矣,能爲此奉行朝令之擧,極爲可尙,待本事出場,當有示嘉之典,先令該倅知悉。無論眞箇圖署,僞造圖署,犯禁則一也,此邑若此,則他邑可知,亦令廟堂申加嚴飭諸道,匿不以聞,從後發覺者,守令姑舍是,道伯難免其責,以此措辭,分付。
以京畿監司徐鼎修狀啓,加平郡守安廷鐸罷黜事,傳于洪仁浩曰,令該曹口傳差出。
吏曹口傳政事,以成彦霖爲加平郡守。
洪聖淵,以禮曹言啓曰,永禧殿春奉審修改酌獻禮當次之年,則酌獻禮前,奉審修改,已有前例矣。依定式,臣與戶曹判書臣李秉模,今正月二十二日,同爲進去,奉審後稟處,何如?傳曰,允。
金履正,以兵曹言啓曰,依下敎,今番摠戎廳買取前營將沈默之猩氊甲冑一部,良人李泰岳·李弼得,市民鄭興臣等,猩氊筒箇,合三部,嚴飭該廳,使之推來,各其本主處,一一還給之意,敢啓。傳曰,知道。
金履正,以備邊司言啓曰,副司直愼基慶上疏,有草記之命矣。取見其疏本,則其一,園幸定例,舟橋爲第一件事也。大抵私船,不過七十餘隻,兩湖稅穀,專以私船載運,而穀多船少,或至三運,稅穀畢納後,散之各處民人,商賈之雜物,必於江氷未合前,運致然後,都民賴以生活,今若以私船造舟橋,則正二月留待京江,回鑾後,始乃離發,則稅穀再運,必犯九十月公稅愆期,都民計活,可謂罔涯,湖西初無海倉,捧稅露置,若不趁載,則腐傷耗縮,勢所必至,至於嶺南漕船六十隻,一番運稅後,閑繫無用,今若移屬京江,使之運稅,又當舟橋,則跨江成橋,萬全無弊,而七百沙格,亦爲役軍,則事半切倍,漕運經費,又減十二事也,嶺南漕船之屬之京江,外間此論,其來久矣。今此論列,雖不無意見,舟橋規模,今已完就,新成節目,又將啓下,續續改制,非所可論,置之。其一,水原新治生民契活,不如舊治,依松都例,將校·吏卒,自朝家區劃錢米,以爲朔料之資,則此實奠居之長策也。至於軍兵,無論馬步,富實者圖免,貧殘者充額,嚴飭本官,老弱一倂沙汰,以富實丁壯者充,代以爲備陰雨之計,雖以壬丙之難言之,秋義使之倡義樹勳,光敎山之殱胡立功,此皆本府往蹟之卓異,宜加褒贈之典,以爲聳勸之道,且新邑,卽京師屛翰,四面受敵之處,則此宜築城,而地皆沙土,依古版築之制,廣其址臺,堅其搗築,以莎覆之,則其所完固,勝於石城,若雜以三物交築,則其固尤倍事也。將校·吏卒,在所當恤,而錢米朔料,猝難創開,軍兵之無論馬步,富實丁壯者充代,言甚切實,以此嚴飭本官,隨闕隨補,俾有實效,秋義使禹性傳之倡義,光敎山金俊龍之殲胡,野乘輝暎,父老尙傳,贈秩之已應諡法者,特命節惠,未及正卿者,加贈贈諡,實合聳勸之道,至於築城便否,姑待後日,更爲商量,爲宜。其一,果川,處於孔道,邑況冷薄,無以支堪,而況今園幸直路,亦由此邑,責應等節,比前尤別,故前前縣監,爲慮雖支之狀,特給稅外權復四十結,俾爲資生之道,及其遞歸,遷就未施,一依前令尹之劃給,使貧殘吏輩,賴以支保事也。前縣監之以權復四十結劃給吏輩,實爲善政,至今遷就,未知何故,申飭道伯,關問該邑,從長擧行之意,分付。其一,東北民人,多以魚商爲業,遠賣京廛,以資其坐矣。近自朝家,特軫東村新接民,安保之道,俾作東北魚商旅客主人,每駄捧其煙稅,以爲資生,而猶爲不足,作黨留待於樓院及興仁·惠化之門,凡魚商之自東北來者,驅入於渠家,勒定廉價,爲害孔酷,故以魚爲業者,日漸稀罕,宜令廟堂推給節目,一依初定式,使魚商輩計給煙稅,任渠和賣事也,朝家之特軫東村民人,俾作東北魚商,旅客主人,捧其稅錢,則恩至厚也,民人輩,壑慾無厭,勒定廉價,商賈失利,此已萬萬可痛,年前因魚商擊錚,自秋曹覆啓,使之稅錢依式準收,物種任其和賣,成給節目於魚商處,而民人輩,勒奪裂破,依舊爲都庫之習,已啓下之後,不有法令,如是作挐,雖謂之亂民,未爲不可,申飭秋曹·京兆,民人輩,所裂節目,更爲謄給於魚商處,而稅錢則依定式授受,魚物則一任其和賣之意,兩隻處,嚴捧侤音,俾息爭端,恐不可已。其一,年前革罷陳告之法,而到今時日稍久,其弊漸開,四一之賞,皆出於吏胥籠利之計,始於施賞之際,專爲憑公營私,年久轉賣之後,反謂不合於施賞,勒令還推,以爲侵漁索賂之階,施賞推賞,俱爲民弊,自今以後,除非經費衙門,至於閑漫各司,則田土有無,無甚緊關。所謂陳告之法,四一之賞,益加申飭,而至於曾所給賞,年久轉賣,已作民田,則置之勿推,未及施賞之類,一切勿論事也。施賞推賞,俱爲民弊,所論誠然,所謂陳告之法,四一之賞,依前嚴禁,而曾所賞給置之勿推,未及施賞,一切勿論,竝依疏辭,申飭各道,爲宜。其一,明川之昨年水災,前古所無,民戶漂沒,田畓沙覆,殆無餘地,故大臣筵奏,無論田稅·身布,竝限一年,全數蕩減,而邸吏與邑吏輩,敢爲染指之計,稱以田稅布,則勿爲蕩減云,誣告官長,刻期督捧,竝與漂沒之戶,而侵族及隣,故本邑民人,來訴廟堂,則以勿捧之意,行關本道,而關會未下去之前,稅已畢捧,留置邸人家云,本邑田稅布,特依當初蕩減之令,出給本邑事也。明川之一年給復,聖意憐其蕩析,施以特恩,則田稅·身布,當入於竝爲勿捧之中,而田稅布之督捧漂戶,運置京邸,外方擧行,未得其宜,旣來之稅布,若令還送,則徒爲邸人輩幻弄之資,實惠則必當不及於民人,使戶惠廳依數捧入,今年當捧田稅布,特令勿捧,則不過以此換彼,在本州之民,爲惠大矣。分付該道及戶惠廳,爲宜。其一,我國田畓,合爲一百三十九萬七千餘結零,而其中雜頉,爲四十九萬餘結,則外邑隱結,皆在雜頉中,此若改量,則漏結査得,而元結雜頉,一竝改量,則其間幻弄,無所不至,迺者重臣筵奏,至令畿邑與三南,次第改量,若使列邑量田,皆如居昌,則初不如不爲也。蓋其量田,專屬吏校,故校吏官屬之田畓,則古之一二等,降爲五六等,窮班殘民之田畓,則古之五六等,陞爲一二等,至於富民之土,則受賂低仰,旣以改量,多得隱結,則事宜加錄於元摠,而乃反掩置,猶畏民言,各面賜以一結二十卜,名謂遊結,不計有弊,惟願改量,當此改量之初,必有懲勵之道,然後列邑量田,大有益事也。居昌量田,果如疏論,則事之痛駭,莫此爲甚,而遠外傳聞,有難準信,申飭該道道臣,詳察以處,爲宜。其一,淸北之今年海溢,沿邊被災,無處不然,而未有甚於郭山·宣川·定州等邑也。昨年大歉之餘,又此失稔,全無所收,而催科日急,故民間騷擾,舊還姑爲安徐事也。本道昨年舊還,已令勿捧,不當更爲覆啓。其一,義州楊下鎭居民,一自陞鎭以後,稍稍流散,目今見在者,不過十戶不成貌樣,故以倉嶺場,移設鎭下,使之征稅,而鎭民不過十戶,許多商賈,無以住接,旋卽中止,移場救弊,非所可論,別設邊將,無甚關係,罷去鎭號,更置別將,招集民人,此爲實邊之上策事也。楊下鎭之罷去鎭號,更置別將,前後廟議,每患參差,尙今因循,姑俟後日次對,更爲商確以決,何如?傳曰,允。
金履正,以訓鍊都監言啓曰,依下敎,辛亥回榜人朴好成處,宴需米三石,木綿正疋,依例助給之意,敢啓。傳曰,知道。
金履正,以禁衛營言啓曰,依下敎,平壤府回榜人朴好成處,宴需米三石,木綿五疋,考例助給之意,敢啓。傳曰,知道。
金履正,以御營廳言啓曰,平壤居回榜人朴好成處,宴需米三石,木綿五疋,依例助給之意,敢啓。傳曰,知道。
洪聖淵啓曰,奉常寺官員,以都提調意啓曰,東籍親耕田所種九穀,先農祭後,卽爲起墾付種之意,敢啓。傳曰,知道。
柳焵,以賑恤廳言啓曰,中部漢原東邊契,任掌鄭五壯,今月十九日,本洞路傍,得今年生遺棄男兒,同里居良人李光得,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
刑曹啓目,粘連擊錚罪人朴敏哲,各別嚴刑,遠地定配,何如?判付啓,後勿如是之意,嚴飭後,刑推懲礪,放送爲良如敎。
刑曹啓目,粘連朴弼寬擊錚原情內辭緣,事非四件,而肆然鳴金者,極爲猥越,從重勘治之意,分付,何如?判付啓,井田尙矣,限田,卽最近古之制,三代之下,東漢惟行之,豪右之兼竝,終難禁抑,渠供中,庄土以三十結爲準,奴婢以三十口爲定云者,言非不好,而未講措施之策,經頒分限之令,反不無驛騷之歎兺除良,收布云云。尤非容議,竝置之爲旀,結弊也,僞譜也,屠牛也,斫松也,係是應禁之事,此四條兺,抄出申飭諸〈道〉爲〈良〉如敎。
刑曹啓目,朴麟瑞各別嚴刑,期於得情,洪獻猷段,方在江郊,延壽崗·朴尙安段,俱已下鄕云,竝自臣曹,卽爲捉來,嚴加盤詰,卞泰觀段,待本事決末,從重勘處,何如?判付啓,所踏者,旣非圖署着條時關由中使等,則首宮任段,比原定律名,似當減等,而受囑言於中使者渠也,樂善君房土地,雖屬於其矣所營宮房,如打量與査出等事,當具有由入啓乎?本自備局,枚擧行會焉,敢以着條牌子,知悉於該邑公兄乎?此是舍音,差柴穀催促外事,則其爲犯禁,一也。宮房凡事,中使主管,今番事端,非宮任之擅犯,當該宮任,爲先除名,首任更加嚴杖,照律草記爲旀,次知中使段,曺壽喆係是新入,不辨頭緖者,觀於渠供,以金德九納招,壽喆放送,所犯雖與圖署牌子有異,發覺之後,不可不嚴處,卽其陰竹地,中使金德九徒配,以懲他宮房爲旀,干連各人等,自本曹分等,各別照律嚴勘爲旀,張胤祚不喩,一名咸均身段,似此非理士地之訟,前此渠名之屢換登聞,非止一再乙仍于,向下判辭,何等截嚴,則又復犯科,可謂亂民中無良者,前後變名改稱,作奸非理之訟,罪狀一一取服後,嚴刑遠配爲旀,洪鐸輔段,聞是逆增之壻,則凡於妻家事,宜有若浼之心是去乙,乃反看作渠之物,不買而買,致此葛䕨,究厥所爲,萬萬痛惡,卽爲捉來,作奸委折,嚴杖取招草記,萬一隱諱,移送該府,嚴刑得情爲旀,洪獻猷之身爲士子,名登如許不潔之訟案,亦甚痛駭,各別嚴治爲旀,宮房所謂圖署,近皆內莊,不得售奸乙仍于,致有今番踏條之,擧條之,大小宮各不同,外邑守宰之莫辨其孰是圖署,孰是着條,不是異事,圖署則本以篆字刻之,此後段,各宮房條,以楷字刻頒,俾無眩於分別之弊,枚擧此意,自本道,嚴飭諸道,曉諭列邑,以楷條踏送者,除非微細應爲之事,切勿聽施事,定式施行爲良如敎。
持平申膺祜啓曰,請爲奴罪人金壽賢·河翼龍,竝令王府設鞫得情,夬正王法。答曰,不允。
辛亥正月二十二日辰時,上御重熙堂。都承旨·右副承旨入侍時,行都承旨洪明浩,右副承旨洪仁浩,記事官李海隣,記事官洪樂游·徐有聞,以次進伏訖。上曰,回榜人入侍,可也。賤臣承命出,與回榜人朴好成偕入。上曰,筋力必難强步,子孫中,如有隨來者,使之扶腋入來,可也。好成入庭訖。引儀唱四拜。上曰,老人筋力,似難四拜,只爲再拜,可也。仍命宣醞訖。上命進前,好成進前。上曰,年今幾何?好成曰,八十三矣。上曰,爾之子孫幾何?好成曰,一子而有六孫矣。上曰,所食,何如?好成曰,一日不過五合飯矣。上曰,何當下去耶?好成曰,明將發行矣。上曰,分付三營門,優給宴需,依卽日唱榜例,令司僕給馬,又給內吹一牌,可也。命退,諸臣以次退出。
辛亥正月二十二日辰時,上御誠正閣。忠淸監司入侍時,左副承旨柳焵,右副承旨洪仁浩,假注書趙台榮,記事官洪樂游·徐有聞,忠淸監司朴宗岳,以次進伏訖。上命宗岳進奏職姓名訖。上曰,方面之任,孰非不重,而至於本道,素是士夫之鄕,又況近來人心,擧懷畏怯,豈不可悶乎?顧今所勉,惟在於使本道士民,安其業,樂其生而已。其餘威生於廉,明生於公,何足更勉,而卿須念及家聲,無或泛忽,益復另念爲之,可也。仍命宣諭訖。命宗岳先退。上曰,左承旨入侍。出榻敎上曰,莊陵參奉申應漢入侍。出榻敎賤臣承命出傳,行左承旨洪聖淵,莊陵參奉申應漢,承命進伏。命應漢進奏職姓名訖。敎應漢曰,爾於故縣監申奎,爲曾孫乎?應漢曰,然矣。上曰,奉祀孫,誰也?應漢曰,臣之從姪光烈,是也。上曰,汝家宗孫,年紀未滿云,故特命以汝除職矣,强近之親,有立朝之人乎?應漢曰,持平臣膺祜,爲十寸兄也。上曰,駕過六臣之墓,予懷曠感,呼寫祭文,將欲致祭,適者齋儒,際此呼籲,事不偶然,益覺爾祖之建白,實多有賴,故特有收用之命,而汝之除莊陵參奉,尤爲稀異,爾須克念乃祖事,至如修掃等事,益加殫誠,可也。命應漢先退。命仁浩書傳敎曰,各宮房·營門·衙門,土地折受之法,卽故相柳成龍,一時權宜之奇略,蓋壬辰之後,疆界混淆,主客難分,因是而豪右兼竝,公用日蹙,故相建白此制,使來告者,給所告之土,以其稅付公,此所以有折受之名也。到今過壬辰,爲二百年,壃界已定主客,折受稱號之尙此循襲,已萬萬無義,竝與屬稅之法,而中間抛棄,名以折受,則輒許免稅,卽常所切慨者,但元結外折受,丙申以後,果無別例,賜與於宮房,而最是元結折受之爲弊,亦與別給何間?然不究給代之需,先罷折受之制,反有公私俱疲之慮,未免因循度日,每一思惟,多負初心,至於四口一賞之法,加畊移屬之請,或設法而防之,或申諭而禁之,杜奸弊,如杜鼠冗,法愈密而奸益滋,甚至有今日畿伯,以宮房圖署事,登聞之擧,擧一,足可反三,宮房如此,則營門可知,營門如此,則衙門可知,如是之際,邑受其弊,則民之受困,特次第事也,宮房憑藉之弊,纔因畿狀,有別下飭敎於諸道者,而若以營門言之,壯營新出,安知無射利之徒,藉賣之擧乎?以衙門言之,則如年前與近來,干科之數司,亦已綻出現露,則以不飾簠簋之義,雖不必索言追提,而外此之如此,不難知也。大抵折受云者,折以給之,使各受去之意,則不待稟裁,徑先行會京外,寧有如許國綱乎?自今申加嚴飭,無論宮房·營門·衙門及朝臣別賜與,以土地爲名者,折給公文,若無入啓與啓下等語者,該守令報于巡營,自巡營,隨卽狀聞事,令廟堂分付諸道,仍令揭板常目,以爲悠久遵行之地。命退,承史以次退出。
上在昌德宮。停常參·經筵。
藥房提調李秉模,副提調金履正啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于洪仁浩曰,右副承旨入侍。
吏曹,直閣徐榮輔。
以正言鄭最行牌不進罷職傳旨,傳于洪仁浩曰,只推。
洪仁浩啓曰,假引儀朴孝源招致本院,更爲試才,則呼唱之時,聲澌如前,猶未通暢,贊儀李昌郁,薦主假引儀金復行,依下敎,出付該府勘律,朴孝源亦當重勘,而本院請推之外,無他可施之罰,何以爲之?敢稟。傳曰,雖在新定式之前,猶不敢乃爾,定式之初,以口不發聲者薦擬,萬萬駭然。當該薦主引儀,爲先汰去,依定式重勘,當該引儀汰去,贊儀拿處,該曹堂上,從重推考。
以慶尙監司李祖源啓本,老人歲饌題給事,傳于柳焵曰,百歲老人加給。
玉堂前望單子入之,校理尹致性·朴奎淳,副校理李義鳳,修撰朴基正·金翰東,副修撰申馥落點。
洪仁浩,以備邊司言啓曰,會寧開市,旣已完畢,令槐院撰出回咨,別定禁軍騎撥,下送于灣府,使之轉給,鳳城將處,以爲轉送北京之地,何如?傳曰,允。
洪仁浩,以刑曹言啓曰,宮任朴麟瑞,更加嚴杖,照律草記,張胤祚屢次變名,非理好訟之罪,各別嚴査取招事,命下矣。朴麟瑞,嚴杖一百後,取考律文,則大典通編雜令條有曰,各宮房,非導掌差汰柴穀催運,而以圖署牌子,侵責京外者,該宮首任刑配,依此律施行,刑推後配則收贖,張胤祚處,加査問,則其招以爲,本名卽志元,而五六年前,以胤祚偶然改之,丁未年持關文開梁次,下往永興地,以關文刀擦,增減改書罪,定配泰川時,渠則未及上來,渠弟得漢,以渠名,代往配所,昨秋蒙宥後,仍居其地,渠又於昨年,以全州灌漑事,名登文案,故今年正月,果以載均改之,且以貧窮之故,多負他人債物,種種被捉法司云矣。渠以奸細之徒,屢變名字,出沒京鄕,非理作奸之狀,非止一再,而又況被配時,以弟替送,尤極狡慝,諸般罪惡,俱已自服,依判下,各別嚴刑,遠地定配之意,敢啓。傳曰,知道。
禁府啓目,通禮院贊儀李昌郁原情云云。傳旨內辭緣,泛稱遲晩,刑推得情,何如?判付啓,引儀之事,贊儀豈敢曰不知,而稍與薦主有間兺除良,渠於昨年慶禮,有承傳,承傳姑未收用,豈令與本職見落乎?特從寬典之寬典,取考事目律名,以公罪,區別功議,草記勘放爲良如敎。
洪仁浩,以義禁府言啓曰,前假引儀金復行,依定式重勘事,傳旨啓下矣。金復行今方拿囚,而取考新定式,則呼唱引儀,誤薦薦主,施以制書有違律,事載在矣,金復行,依定式,以制書有違律,決杖一百後放送之意,敢啓。傳曰,知道。
司謁趙廷舜手本,別監李坐,爲先除下後,其代,有根着伶俐可合人擇差事,判付內,渠子前後所爲,卽一賊漢,觀勢,欲移送捕廳嚴治,則渠有何氣,身又犯此等之罪乎?李坐段,令兵判決棍七度,降定騎兵軍士。
司謁趙廷舜手本,別監李壽昌·文禧孫·徐敬植,爲先除下後,其罪狀,令攸司從重科治事,判付內,近來差備別監輩,舊習稍稍效尤,似此犯科,尾相績焉,極爲痛駭,竝只除名,令兵判從重決棍草記,內局提調,如有風力,此等之事,豈敢如是登徹?況有年前出擧條定式之事,則又焉敢若此?提調推考,首醫從重推考,此後定式外,以行下·分付等事使用者,提調難免其責,嚴飭該院,裂破紅衣者,渠廳,以前別軍職韓處中指告,亦令捉來嚴棍,處身不謹罪,降定排設房軍士。
辛亥正月二十三日午時,上御重熙堂。右副承旨入侍時,右副承旨洪仁浩,假注書趙台策,記事官洪樂游·徐有聞,以次進伏訖。上命書傳敎曰,歲首綸音,申申於勸農二字,上端之祝,一心憧憧,而凡系人謀之屬於備豫者,不可泛忽,見今分糶,當其時也,諸道應加分及狀請加分外,法外加分,今年則拔例嚴飭,無或犯科,待畢分,分遣御史或文備郞,抽栍摘奸,御史臨時抄啓事,令廟堂知悉。上曰,此傳敎,卽爲行會諸道事,分付備邊司,可也。命書傳敎曰,館中博考坐起爲之云,副校理徐榮輔,方參閣坐,事勢相妨,與在外人許遞,未差之代,前望單子入之,待下批,牌招察任。命退,承史以次退出。
上在昌德宮。停常參·經筵。
金履正啓曰,禁衛營將官來言,今日本營軍兵日次私習云矣,敢啓。傳曰,後日次爲之。
金履正啓曰,御營廳將官來言,今日本廳軍兵日次私習云矣,敢啓。傳曰,後日次爲之。
洪仁浩啓曰,明日次對,兩司當爲進參,除在外外,呈告人員,竝待開門,牌招,何如?傳曰,允。
傳于柳文養曰,左承旨入侍。
傳于洪仁浩曰,右副承旨入侍。
洪仁浩啓曰,問啓事,命下矣。問于前承旨洪聖淵處,則以爲,俄者入侍有命,臣忙着冠帶,趨詣閤外,而行步鈍遲,未及於殿座之前,莫非臣稽緩不敏之罪,惶懍震越,不知所達云矣,敢啓。傳曰,聞其事實,司謁亦有罪,當該司謁趙廷舜,從重推考。
承旨前望單子入之,李祖承落點。
以校理朴奎淳,副校理李義鳳牌不進罷職傳旨,傳于柳文養曰,只推。
洪明浩,以禮曹言啓曰,大報壇祭享,每年三月上旬內,擇日擧行事,定式矣。吉日令日官推擇,則來三月初八日爲吉云,以此日定行,而初雖以親祭磨鍊,亦多有攝行之例,今番則何以爲之乎?敢稟。傳曰,攝儀。
柳文養,以吏曹言啓曰,因老職各人等上言,本曹回啓判付內,老人之事,有不可知,何待該道回啓,詳考京籍,口傳下批,以示朝家絜矩之意事,命下矣。卽接漢城府移文,則折衝朴萬重,幼學金世仁,幼學成再春,幼學崔昌興,良人朴庚寅,幼學盧瑜,馬兵全有輝,折衝沈尙頎,良人李旕金,幼學康壽泓,族親衛李錫苾,嘉善姜善伯,幼學金載弘,幼學金時昌,僉知朴宗國,僉知朴重赫等年歲,俱無相左云,竝依判付,加資單子,口傳書入,而幼學朴相龜,僉知柳象星,嘉善朴泰成等年歲,竝皆差誤,勿施,何如?傳曰,允。
金履正,以兵曹言啓曰,五衛將韓得良,除授在外,過限未上表,依法典改差,何如?傳曰,允。
金履正,以兵曹言啓曰,以司謁趙廷舜手本,別監李壽百·文禧孫·徐敬植,爲先除下,其罪狀,令攸司從重科治事,判付內,近來差備別監輩,舊習稍稍效尤,似此犯科,尾相續焉,極爲痛駭,竝只除名,令兵判從重決棍草記,內局提調,若有風力,此等之事,豈敢如是登徹?況有年前,出擧條,定式之事,則又焉敢若此?提調推考,首醫從重推考,此後定式外,以行下分付等事使用者,提調難免其責,嚴飭該院,裂破紅衣者,渠廳,以前別軍職韓處中指告,亦令捉來嚴棍,處身不謹罪,降定排設房軍士事,命下矣。依判下,李壽百·文禧孫·徐敬植·韓處中等,各決棍十五度後,韓處中降定軍士次,出付排設房,事知徐敬一,一體決棍十五度之意,敢啓。傳曰,知道。
金履正,以兵曹言啓曰,以司謁趙廷舜手本,別監李坐,爲先除下後,其代,有根着伶俐可合人擇差事,判付內,渠子前後所爲,卽一賊漢,觀勢,欲移送捕廳嚴治,則渠有何氣,身又犯此等之罪乎?李坐段,令兵判決棍七度,降定騎兵軍士事,命下矣。依判下,李坐決棍七度後,降定騎兵軍士之意,敢啓。傳曰,知道。
柳文養,以刑曹言啓曰,依下敎,洪鐸輔,洪獻猷本名喆猷等處,嚴加査問,則洪澤輔招內以爲,乙亥年分逆爣身死後,其家無人主張,其妾尹召史,謂以返葬,無望家中,只有舊分財陰竹田畓九結零,若以七十兩斥賣,則甚幸云,而更思之,此與籍沒田畓有異,果以七十兩錢買得,而厥畓,俱是陳荒,一年所收,不過一二石,則區處爲難之際,舍音劉壽泰願買,故依所願,捧價一百兩斥賣,而伊後三十餘年,更無聲息矣。昨年六七月間,陰竹官吏嚴哥來見曰,有田畓之在陰竹者否?答曰,前果有之矣。已斥賣於舍音處,于今三十餘年矣。嚴吏曰,斥賣若是分明,則陳告勳府之人,萬萬無據,本官以此爲悶,使之來探矣,所言如此,誠幸誠幸云而去矣。其後九月間,延哥·梁哥稱姓人來言,吾輩果是陰竹田畓陳告人,而聞以斥賣分明樣,言於官吏云,然否?曰,然矣。梁·延兩人曰,吾輩之經營,不在於九結零陳田矣。聞樂善君房戶奴名彦墨田畓,多在於陰竹,幾至五六十結,其所經營,惟在於此,以九結零,先告然後,其餘多結,可以次次推尋,故有所陳告,今此所言如此,然則吾輩經營,將歸烏有,豈不可悶乎?答曰,吾雖窮貧,豈可爲君輩,不爲直言乎?渠輩曰,然則勳府,若問本文書有無,則何以答之乎?答曰,宮家文書,非踏印打量文書,則別無可考之文書矣。吾之一張文書買得者,有所以也,勳府雖問,豈可不以實對之乎?渠輩曰,所言誠好,更無可懇之事矣。從當更來云而去矣。自其後至今,所謂梁·延兩人,更無面對之事,壽進宮三字,今始初聞云,洪喆猷招內,以爲己酉十一月分,隣居人李植來言,陰竹有價歇田畓可買者,而乃是樂純妻之田畓,樂純妻,今方斥賣云,故果爲買取,而庚戌正月分,送人打量,則民人輩以爲,逆家田畓,兩班豈有買取之理云,故狼狽而歸,始知見欺誤買,探問於忠勳府,則以爲,此是增之田土而漏落者,自勳府推尋次,屢次行關,則陰竹倅防報以爲,此乃樂善君房土地云,故使梁廷國往問,洪鐸輔則以爲,九結零,私相賣買的實,而其餘三十餘結乃是樂善君房賜牌物云。此言亦不可信,而所親李英潤以爲,有張胤祚者,善爲此等事,招見議之,則必成云,故果使招來,言其委折,且以爲此事善成,吾之所買九結零推出,則與汝當爲分執之意,相約的實,而胤祚與朴相安輩,往訪壽進宮任朴麟瑞,成出所志,經營此事云,而自昨年九月以後,雖不與胤祚相面,事已至此,發明無路,朴麟瑞雖是相親之間,自爲宮任之後,罕接面目,則胤祚所謂送言之說,千萬虛謊云。李植自作駔儈,變幻土主,從中欺賣,致此葛藤,究其設心,誠極痛駭。梁廷國·李英潤等,互相締結,作奸情節,與延壽岡輩,無甚異同,竝自臣曹捉來,分輕重勘處,何如?傳曰,允。洪鐸輔果有賣買文券,則取來詳考後,以不念若浼罪勘放,若不買而曰買,則照律定配,可也。
柳文養,以義禁府言啓曰,時囚罪人李昌郁原情公事判付內,取考事目,律名以公罪,區別功議,草記勘放事,命下矣。取考新定式,則以不應爲律施行,事載在矣,李昌郁以不應爲公律,杖八十收贖,而昌郁祖彦綱,保社原從功臣云,功減一等,杖七十收贖放送之意,敢啓。傳曰,知道。
柳文養,以義禁府言啓曰,刑曹啓目判付內,曺壽喆放送,金德九卽其陰竹地徒配事,命下矣。曺壽喆卽爲放送,而金德九京畿陰竹縣,徒三年定配,以判付內辭意,具罪目,依例發遣府書吏,押送配所之意,敢啓。傳曰,府吏押去,徒致弊端,卽送畿營,以爲次次押領之地,可也。
刑曹啓目粘,私婢尙今爲主伸雪,肆然鳴金者,萬萬駭痛,趙海迪敢以伸雪等語,恣意呼籲者,極爲無嚴,竝令該府嚴刑懲礪。李思德,義安君九代孫,文德起,江城君後裔是白乎則,勿侵軍役,曾有朝令,竝令各該道臣,査實頉役爲白乎矣,乃敢驚動天聽者,俱極痛駭,竝令該府懲治,何如?判付啓,依允爲旀,李賢涉事段,久遠雖難分明記憶,若與已伸雪諸人無異,則豈可一爲一否,且以本事,亦豈可留在文案中乎?令該府事關伊時文案,後坐起時,卽爲收聚洗草事,分付渠處,此意曉諭放送爲良如敎。
辛亥正月二十四日午時,上御重熙堂。右副承旨入侍時,右副承旨洪仁浩,假注書趙台榮,記事官洪樂游·徐有聞,以次進伏訖。上曰,俄者入侍有命,而承旨之詣閤,許久遲滯,豈不萬萬駭然乎?仍命書傳敎曰,入侍命下,已過數食頃,意謂詣閤,其間判下公事十許度,使傳殿座,則尙不詣閤,豈有如許事體乎?非睡則醉,當該承旨,爲先遞差,其委折問啓。上曰,承旨前望單子入之,待下批,牌招察任。出榻敎命退,承史以次退出。
上在昌德宮。停常參·經筵。
金履正,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,禁衛營將官來言,今日本營軍兵日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵日次私習云矣,敢啓。傳曰,知道。
洪仁浩啓曰,大司憲趙宗鉉,掌令鄭景祚,持平申膺祜牌不進,執義未差,掌令任希一,持平宋煥箕在外,監察茶時之意,敢啓。傳曰,知道。
傳于金履正曰,大臣·備局堂上引見。
傳于洪明浩曰,都承旨入侍。
傳于洪仁浩曰,右副承旨入侍。
平市提調前望單子入之,金文淳落點。
李祖承啓曰,取見院中公事冊子,則禮曹來二月內,行各祭享單子,去十二月二十七日,以啓下載錄,啓下之後,必已出給該曹,而謂以未下,致使煩稟,臣之矇然入稟,誠不勝萬萬惶悚,事係祀典,有此不察,當該堂上,從重推考,何如?傳曰,該堂遞差。
金履正啓曰,守禦使鄭昌順,時無職名,令該曹口傳付軍職,何如?傳曰,允。
兵曹口傳政事,副司直單鄭昌順。
傳于金履正曰,名以御藥,有此不審,副提調金履正遞差。
李祖承,以弘文館言啓曰,校理朴奎淳,副校理李義鳳,旣有只推之命,卽爲牌招察任,何如?傳曰,允。
李祖承,以弘文館言啓曰,新除授校理尹致性,時在全羅道潭陽地,修撰金翰東,副修撰申馥,時在慶尙道安東地,經筵入番事緊,請竝斯速乘馹上來事,下諭。傳曰,依啓。
柳焵,以戶曹言啓曰,卽接廣興倉所報,則判府事兪彦鎬,自庚戌七月,至今正月,合七朔祿俸,終不領受,二月朔祿牌,亦不出給云,何以爲之?敢啓。傳曰,更爲輸送。
洪仁浩,以刑曹言啓曰,因洪鐸輔·洪喆猷等捧供草記批旨內,果有賣買文券,則取來詳考後,以不念若浼罪勘放,若不買而曰買,則照律定配,可也事,命下矣。取考畓券,則洪鐸輔,始於逆爣妾尹女處買得,次次轉賣,至於洪喆猷,而前後階梯明白,依傳敎,以不念若浼之罪,以大明律不應爲,事理重律論,各杖八十勘放之意,敢啓。傳曰,知道。
辛亥正月二十五日辰時,上御誠正閣。大臣·備局堂上引見入侍時,右承旨金履正,假注書趙台榮,事變假注書沈能迪,記事官洪樂游·徐有聞,左議政蔡濟恭,兵〈曹〉判書金文淳,刑曹判書趙鼎鎭,漢城判尹李致中,工曹判書權,行副司直趙心泰,訓鍊都正徐有大,漢城左尹李漢豐,行副司直金持默,副校理趙鎭宅,以次進伏訖。濟恭曰,數日日候稍和,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,向日伏聞聖候,有膈間亘上之症,伏未知數日間,已臻勿藥之慶乎。伊後多日,尙無議定茶飮之擧,區區下情,伏不勝憂慮之至,或恐仍是而膈候爲例症之慮矣。上曰,予之膈候,果爲例症者,久矣。濟恭曰,歲鑰載新,萬物回蘇,臣之所望,惟在僚相之俱備,爲日已久,下敎尙靳,臣不勝惶悚悶隘,而今此仰稟者,卽各道春操之狀啓也,不可不及時稟定者,故玆又冒沒入來,而臣心慙悚,已無勝達矣。上曰,國之置相,果是何等難愼,此不可猝乍間枚卜,且或枚卜,若不卽爲出膺,尤豈不難處乎?又況獨相,自前已多其例,卿何用過引乎?濟恭曰,前者亦已仰達,而顧今卜相,要不出今日在廷之人,何處必得來版築中人乎?上曰,欲備僚相,惟有有故之大臣,卿之挨過數年,亦豈曰差久乎?濟恭曰,此咸鏡監司李文源狀啓也,枚擧會寧府使姜五成牒呈,以爲本府支差物種,南關十一邑分定,每年送差人受來,自是前例,而昨年差人李陽爕等,出往南關,大米六十八石受出,十九石則先爲入來,其餘四十九石及猪價白木十同五疋,裝載運來,到鏡城敗船,大米與猪價及格軍七名,竝爲渰死,故本府差需及隣近各邑,先貸取用,無弊支差,米價與差需,先貸白木,合十六同四十三疋,兩差人處,末由徵捧,而考諸大典通編漕轉條有曰,大洋致敗,人命渰死者,査實免徵,米猪價白木十六同四十三疋,依法典,自該庫減下事,請令廟堂稟旨分付矣。大洋臭載,人物渰死,必的有聞知,故有此狀請矣。所謂差人,萬無徵捧之勢,且大洋致敗免徵,旣載法典,猪價木十六同四十三疋蕩減之外,無他道理,依狀請,許施,何如?上曰,依爲之。出擧條濟恭曰,猪價木之因臭載蕩減,出於一時特恩,今後若因此爲例,莫重差需,假托敗船,以圖免徵之患,難保其必無,後不敢援例之意,預爲各別申飭,何如?上曰,依爲之。出擧條濟恭曰,此守禦使鄭昌順,前摠戎使李邦一,開城留守具庠,江華留守洪秀輔,永宗僉使李光燮,京畿水使申㬚,忠淸前兵使金麟瑞,全羅兵使李章漢,黃海兵使元厚鎭,前統制使申應周,慶尙左兵使李源,右兵使吳載徽,咸鏡監司李文源,江原監司尹師國,平安兵使李得濟狀啓也。以爲今春水陸操巡點巡歷,何以爲之事,請令廟堂稟旨分付,勸別武都試,依定式設行爲辭矣。慶尙左右道,忠淸道及統營,昨秋旣已行操,春操又難設行,守禦·摠戎兩廳,纔經園幸,有難更爲操鍊,開城·江華兩都及喬桐·永宗·畿民之當春調發,亦涉重難,平安·黃海兩道,慘歉之餘,有若瘡痍甫起,全羅道昨秋,因奉安之設,勞民已多,江原道亦是歉荒之餘,今春水陸操,巡點巡歷,竝爲停止,畿甸外,官鎭門聚點,使之各別擧行,至於咸鏡道之獨鎭部鍊,十年停廢,誠爲可悶,江原道之勸別武都試,亦係應行,使之依定式設行,何如?上曰,依爲之。出擧條濟恭曰,近來外方,不畏廟堂,公貨典守,專不致意,見其各樣有無頉成冊,則封摏之物,到處枵然,事之寒心,莫此爲甚。雖以嶺南言之,南倉錢元數二十一萬餘兩,都歸烏有,稱以留庫者,只爲八千餘兩,眞所謂不可使聞隣國,前後道臣,所當摘發重勘,而或年條許久,或其人已故,今不可一一追論,而旣已現發之後,不可無一番大釐正。分付道臣,當充者充之,當捧者捧之,擧行形止,使之續續修報廟堂,以該營他各庫及漕倉所儲言之,錢貨太半,以各年未捧懸錄,木則元數二千一百餘同,今爲留庫十五同,該營事,良可仰屋,此亦某條釐正之意,一體分付。聞京中,摠戎廳亦如此,九萬元數之已爲鬼錄者,姑無論,時在四萬餘兩,都是虛錄,前帥僅捧萬餘兩以置,其外三萬之數,尙在未收中云。此而仍置,其可曰國有法乎?分付新帥臣,盡數收捧後,報于備局,以爲發遣郞官,照數摘奸之地,何如?上曰,依爲之。出擧條濟恭曰,平安兵營軍需錢貨之散貸虛錄者,前前兵使趙圭鎭之前後收捧,爲六萬兩,餘外三萬兩,萬無指徵之處,而莫重軍需,不可仍以虛錄,其時以交代兵使,鱗次自備,限三年盡充之意,分付矣。其後連爲數遞,所謂充補,不免塞責而止,事勢則然矣,而朝令之不行,良可寒心。自今年爲始,一年之內,無論遞易與否,以五千兩爲定數,分十二朔,逐朔備上,封置於軍木庫,修報廟堂,有若朔末公事,以考勤慢,則六年之間,可以了當,以此分付。至於前兵使所用三千餘兩,雖緣意外作故,未及充報,而決不可虛錄而止,時兵使處,從速督捧後,形止牒報之意,亦爲分付,何如?上曰,依爲之。出擧條濟恭曰,臣當此三元,思所以救民瘼,施民惠,以爲一分對揚聖意之道,若論民瘼,都庫爲最,若論惠民,罷都庫爲急,蓋我朝亂廛之法,專爲六矣廛之上應國役,使之專利而設矣。近來民心不古,惟慾是循,遊手無賴之輩,三三五五,自作廛號,凡係人生日用物種,無不各自主張,大而馬馱船載之産,小而頭戴手提之物,伏人要路,廉價勒買,而物主如或不聽,輒以亂廛,結縛驅納於秋曹·京兆,使之剝膚而後已,故所持者,雖或落本,不得不垂涕泣賣去,於是乎各刊其肆,以取倍價,平民輩,不買則已,若係不得不買者,則捨其廛,更不可從他求得,以故其價日增,凡物之貴,較視於臣之年少時所聞知,不啻爲三倍五倍,近日則甚至蔬菜甕器,亦有廛號,不得私自和賣,民生之食而無鹽,姑無論窮士之無以覓需,停廢祭先者,往往有之,此無他,專是都庫不禁之致也。凡此都庫,自朝家禁止則當止,而猶且噤默爲主者,不過怵畏都庫奸民之怨聲,歸於自已耳。古人曰,一路哭,何如一家哭,避奸民輩,三三五五之暗地,咀口不一,救都下億萬人倒懸之勢,則爲國任怨之義,果安在哉?宜使平市署考出數三十年以來零瑣新設之廛號,一倂革罷,分付秋曹·京兆。六矣廛外,以亂廛捉納者,非徒勿施,施以反坐,則商賈有和賣物種之利,民生無生理艱窘之患,其怨則臣可自當之矣。上曰,諸臣各陳所見,可也。文淳曰,近來都庫亂廛之弊,實爲都民難支之端,而臣於待罪京兆時,亦所稔知者,及今釐革,在所不已矣。鼎鎭曰,物價之騰踊,雖緣生齒之繁殖,食之者衆,而市民之權利,實爲都下之痼弊,臣於待罪江都時,見捕魚之民,爲結網罟,貿取生葛於東峽,還過京江之路,爲葛契人所奪外方物種之不入都下者,猶以亂廛見奪,則都下之尤甚,推此可知,及今釐革,實爲便民之政矣。致中曰,各廛都庫之爲弊於都民,誠如大臣所奏,新設廛革罷年數,更加商量,亂廛與都庫禁斷,恐合事宜矣。曰,臣之鄕居,在東北大路之傍,故商賈輩,以都庫勒買,疾首怨罵之說,久已聞知,京寓七八年,常聞都城士民,莫不以物價騰貴,爲都賈之害,今若釐革都賈之弊,亂廛之法,則行之幾年,利害便否,知之不難矣。心泰曰,都下閭里之轉益艱難,專由於百物之都賈權利,京外小民之莫能措手,亦由於亂廛勒買,其所設禁,恐合矯救之道。有大曰,不知都庫亂廛之爲弊何如,而或於街路,逢着亂廛捉去之光景,則不但所見驚駭,隨後觀瞻者,莫不嗟歎曰,彼豈亂廛所捉之物耶?以此觀之,則亂廛似有弊端矣。漢豐曰,近日各廛之都庫,實爲都民之痼弊,不可無矯救之道矣。持默曰,都庫革罷,則亂廛之弊,似可浸息矣。濟恭曰,平市提調,考見零瑣廛號創設之年條,就議廟堂當罷者,一倂罷之,以眞諺揭榜於四大門及十字街使京外之民,曉然知都庫之見罷,則不出數年,其效自可見矣。自上斷然行之,是區區之望也。上曰,依爲之。出擧條上曰,亂廛革罷事,故相韓翼謩,曾已建白,而行之未幾,仍寢不行矣。上曰,平市提擧,先得其人,然後凡事可以擧行,年條亦可以査出矣。濟恭曰,聖敎誠然矣。上曰,誰合是任乎?未知工判前日曾入於提擧之望乎。濟恭曰,知臣莫如君,惟在聖簡,而工判則似未入於提擧望也。上曰,兵判,何如?濟恭曰,儘合是任矣。上曰,平市提調許遞,前望單子入之。出榻敎濟恭曰,故相臣鄭弘淳,葬在忠淸道淸安縣矣。聞方移葬於結城地云,沿路擔軍及凡諸應行等節,按例擧行之意,分付該道道臣,何如?上曰,今聞故相之移窆,以予念舊之心,豈可以再昨年一番致祭,謂以酬錄,而循例看過乎?比常例,各別顧助,完窆日,遣承旨致祭,祭文當製下,先以此意,自廟堂嚴飭該道,使之着念擧行,可也。出擧條濟恭曰,惠廳事,誠爲可悶矣。顧今堂上謂有私義,皆不行公,故文簿之積滯,已無可言,而貢價之上下,多未擧行云矣。上曰,豈可以因其些少私義,公事不爲擧行,民弊亦不顧念乎?自廟堂,申飭該曹,未給之貢價,今日內,盡爲上下事,分付,可也。濟恭曰,臣有區區愚見,敢此仰達矣。向來鄭好仁事,臣果親聞其言,伊時非渠徑行,言送院中,至欲微稟,則此與擅行有異,且已經歲,合有體諒之道矣。上曰,向來諸罪名蕩滌之時,如前完伯者,亦皆入於其中,至於鄭好仁,獨不擧論,此非惡好仁而然也。好仁人固柔善,予非不矜憐,而本事自有關係,姑難容恕者,此也。大抵慈敎之前後諄複,一則爲宗社也,一則爲我,而向日驥顯處分之後,外間紛紜之說,一倍熾張,以是之故,慈殿下敎,每有過憂遠慮,誠不勝仰悶之至矣。濟恭曰,伏承下敎,豈不仰諦聖意之有在乎?上曰,向以李敬臣事,卿有加罪之請,故卽已依施,而其本事,不過一別軍職所遭,故雖不欲縷縷索言,然大抵近來痼弊,有不可不矯正者,朝廷之上,無論大小,曾無官師之規,而若有論人者,輒驅之罔測之科,此豈成說乎?李敬臣·韓光濟事,明是渠輩傾軋之習,北道淳厖之俗,猶有此等伎倆,豈不可痛乎?且所謂黨私阿好之習,敢欲售於今日朝廷,此等處,尤不可不防微杜漸矣。向來朴猷煥事,雖於批答略言之,而捨彼當言之事,强引不當之嫌,非但欲巧反拙,在其人,甚是不好底事也。濟恭曰,凡論人之擧,固當就事論事而已,則近來不然,必勘斷以一逆字,使人不得措手,誠極痛歎,而以是之故,一字有反輕之嫌,知以茶飮,視若尋常,尤豈成說乎?上曰,予於趙秀民事,有下敎者,書置傳敎,而姑俟一番下詢於卿等,然後欲爲頒示矣。秀民有何世累,至爲國子分館乎?人或云,乃祖有累,而其疏旣是未徹之章,且無拶逼於斯文之語,則人之以此而爲有累者,豈成說乎?況其父之樹立,人所共知,則其子之爲國子,亦何故耶?濟恭曰,臣於本事,曾所未知,而日前聞禮判所傳,則以乃兄醉中之妄言,拖引爲累,仍爲國子分館云,而亦豈以乃兄之故,至於如是乎?事甚駭歎矣。上曰,予之所聞,則以乃祖未徹之疏,而分館國子云耳,日前臺疏,有擧論李文淵地處者,故批旨雖示不必如是之意,而分館時,上正字李寅采事,則殊爲駭然。以其地處,尙在參下,必有委折,則渠乃反欲枳人,殆同鼎底之笑釜底,此非黨習而何?仍命仁浩讀奏去十二月初七日所下傳敎。敎曰,此傳敎,書置已久,而今始頒下矣。仁浩讀奏訖。上曰,此不可專責李寅采矣。又聞注望排擬時,以應爲國子之人,混同擬望云,若如此,則擬望之注書,亦有罪焉,筵退後査奏,可也。上曰,歲初臨門也,已示微意,卿亦諦悉否?予於世臣全保一念,寤寐以結,屋漏在傍,必欲偕底平蕩之域,正所謂所願學孔子者也。以群下對揚之道言之,則惟在激濁揚淸,而近來則不然,生殺威福,必欲主張,卽洪秉纘是也,是豈泛然看過處乎?此而置之,人不得爲人,國不得爲國,君不得爲君,臣不得爲臣矣,思之及此,寧不寒心?或謂鄭一祥之入擬,疑其爲得罪之端,故向於領敦寧登筵時,已有下敎,仍令傳及,想皆知悉矣。秉纘之伊日擧措,不可但以無嚴論也。郊幸還後,侵夜酬應之際,渠敢偸弄銓權,恣意行臆,類聚久不入擬之人,猶恐或漏而擬入,此其意如是,然後方可以睹取難矣之譽故也,難矣云者,是豈人臣所可萌心者乎?黨論進退之時,所謂難矣者,猶可謂士夫氣習,而今也則不然,惟彼久未擬望者,雖未必盡是當枳者,而所以致此者,必有所由,則於此而用意收合,滾成一望者,其心所在,良亦叵測,此非角勝而何?此非背馳而何?國有法綱則此等人,夬施當律,俾他知戢,雖以次律言之,嚴刑投竄,容或爲日後滌瑕之道矣。且政注三望,必以一流之人,取類排擬,亦豈予咸與維新之本意也,在昔一名之臺通也?亦以一類之人,純擬三望,伊時曾有假臺諫之名,此擧在其人,反不爲光鮮,此非戱劇之事,又非沽譽之資,則霜氷之漸,見於未然,今者此敎,必多爲秉纘稱冤之輩,而決不可以此而容恕矣。且前後下敎,非止一再,則上自大臣,下至臺閣,尙此默然,蓋事關已邊,則以不言爲事,如此而世臣可保乎?若此不已,丙申事,又將出矣,雖構屋小材,猶且愛而培養,況四百年長養之喬木乎?予之爲世臣一念,庶幾人皆可知,而渠輩不畏法紀,自底滅亡,則予於是,亦復祭何?濟恭曰,臣忝居大官,如許罪犯,尙未論斷,誠極慙悚之至。大抵秉纘放肆之罪,彰著已久,物情駭惑,亟令王府嚴鞫得情,斷不可已矣。上曰,雖異設鞫,時値無事,事屬後時,今何遽從?且別無可問之端矣。濟恭曰,豈可以時値無事,當問而不問乎?所可問者,卽其心矣。上曰,喣濡亦已許多般,而此不可任其自行者,故不得已,玆又下敎,須各諦悉,可也。文淳曰,安興鎭之行營設置,前僉使例兼守城將,主管城操,節制洪州等五邑矣。今作久勤窠之後,守令之赴操參現,不無掣礙之端,行操時,則依古群山例,使水虞候擧行,守城將則以僉使,依前兼管,似合事宜,而事係變通,下詢大臣處之,何如?上曰,大臣之意,何如?。濟恭曰,安興守城將之任若移送此處,則鎭況無可言,易爲不願窠,使兼守城將之任,則久勤變通之後,城操時,五邑參現,亦不無掣礙之端,常時則僉使兼城將,如前當行操時,則使虞候權行城將之任,一依古群山新定式施行,恐合便好矣。上曰,依爲之。出擧條心泰曰,今此內奴婢,從附近邑換定事,係是軫恤之特恩,其所對揚,寧容少忽,而第念水原附近,俱是疲殘薄邑,以其奴婢,如數換定,其勢末由,以臣淺見言之,自移劃之初,有代納之議,而渠輩之迄今趑趄,槪賣身鬻妻於官奴婢者,無非無根着不奠居之類,代納頉免之後,如或逃走,而更使責立他口,或使役當者,則末流之弊,莫能抵當,含意莫遂云。究其爲說,容或無怪,臣意則許代之時,使之各別擇納,而無得更侵當者事,嚴立科條,明白曉諭,則此爲渠輩樂從之端,而在水原使喚,其買得者,百勝於驅來農丁村女,勒令應役也,明矣。至於不願納代之類,以其番者,錄案使役之外,恐無他道,以此擧條,令道臣及該府使從長區處,以便公私,恐合事宜矣。上曰,依爲之。出擧條濟恭曰,水原新治家舍之櫛比,聖念所在,若思櫛比之道路上左右,各司朝房,次第營造,誠爲得宜矣。上曰,前府使之意,何如?。心泰曰,廛房之頭,仍其地形,各司朝房,鱗次創建,則其在觀瞻,似當一倍佳壯矣。濟恭曰,皆以十間爲限營建,則所費亦不至大段矣。上曰,欲造朝房,宜自營門,先爲創始矣。文淳曰,若建朝房,臣曹亦豈敢後於營門乎?上曰,本府素稱屋材之苟簡,此或不至難辦乎?心泰曰,自本府,西出十里許烏山場,則屋材之貿得,曾所不難矣。命退,諸臣以次退出。
辛亥正月二十五日申時,上御重熙堂。右副承旨入侍時,右副承旨洪仁浩,記事官李海隣,記事官洪樂游·徐有聞,以次進伏訖。上命書傳敎曰,近聞於筵席,趙秀民分館事,有難專責槐院,博士出榜後,注書初望,以西北人及應參國子者排擬之故,槐圈,未必不效注望云,分館異於注擬圈事,豈可效尤?博士之罪,固有甚於注書,而旣聞之後,處分只及於博士,在注書則勿論,不無斑駁之嫌,續聞政院査奏之言,則排擬之礙眼,果然云,上注書徐有聞注薦,削其名,俾年少不識東西之類,知所懲畏。仍命退,承史以次退出。
上在昌德宮。停常參·經筵。
洪仁浩啓曰,大司憲趙宗鉉,掌令鄭景祚,持平申膺祜,牌招啓辭未下,執義未差,掌令任希一,持平宋煥箕在外,監察茶時之意,敢啓。傳曰,知道。
傳于柳焵曰,左承旨入侍。
傳于柳文養曰,同副承旨入侍。
傳于柳文養曰,坐直承旨入侍。
洪仁浩啓曰,合辭方張之時,諫院無詣臺之員,事甚未安,除在外外,呈告人員,竝卽牌招,何如?傳曰,允。
以掌令鄭景祚,持平申膺祜,正言鄭冣行,牌不進罷職傳旨,傳于柳文養曰,只推。
李祖承,以禮曹言啓曰,前判書臣鄭昌順,與戶曹判書臣李秉模,進詣大報壇奉番,則神御榻黃木乼一巨里,饍卓床巾一件,竝改備,壇上四面曲墻方甎,間間修補,闕字牌蓋覆袱一件,從享位紫的褥二件外拱兺,彩花單席二張,紅紬袱一件,拜席三立,竝改備,鍮沙用一坐,方羃五箇,圓羃三箇,籩箇曲水座面紙二浮篳一箇,沙樽三坐,沙碗六坐,沙大貼六坐,沙盆兒六坐,竝改備,雉尾第二柄雉尾兺,修補香大廳地衣四張,典祀廳地衣三張,望拜禮時床巾一件,香陪軍所着黑衣一件,竝改備一件修補,頭巾二件,紅細衣四件,竝改備,三件修補,皁紬衣七件改備,五件修補,白紬中單九件改備,七件修補,白紬裙五件改備,七件修補,白紬帶五件改備,幞頭一部,价幘冠八部,進賢冠十部,竝改備,皮弁冠八部修補,金銅革帶五件,白布襪三件,烏皮履十部,柳笥一部,鍾流蘇二層,罄雉尾羽三層,麾一坐上端兺,鍾罄結紅索三巨里,舞翟五箇雉尾兺,角搥三柄角兺,罄懸絲三把,竝改備,干三箇修補,壇上黃羃一浮三十一幅三十尺道里具,竝改染,二幅改備,黃帳一浮三十四幅七尺四寸道里具,竝改染,一幅改備,內簷黃帳二浮,各十一幅八尺四寸道里具,竝改染,一幅改備,四十帳,付油遮日一浮,道里具改備,白布遮日一浮五十幅六十尺道里具改備,白木內揮帳二浮,各十四幅四十五尺道里具內,六幅改備,白木外揮帳二浮,各十四幅六十五尺道里具內,四幅改備,黃綿絲中束乼二艮衣,小束乼二艮衣,三甲所一艮衣,廣別大束乼一艮衣,大束乼二艮衣,中束乼二艮衣,小束乼三艮衣,從享位油遮日二十帳,付二浮道里具內一浮,中束乼一艮衣,登軒架白布遮日二浮,各二十五幅二十五尺內十幅,中束乼一艮衣,典祀廳二十張,付油遮日一浮道里具,小束乼一艮衣,九幅白木袱一件,三甲所十良衣,鎌子二箇,木把槽一部奉室風遮草芚二浮,御齋室風遮草芚二浮,典祀廳仰遮油芚一浮竝破,趁卽改備修補之意,分付各該司,何如?傳曰,允。
柳綱,以兵曹言啓曰,依下敎,內醫院書員金宗式,決棍五度之意,敢啓。傳曰,知道。
柳綱,以訓鍊都監言啓曰,本局哨宮全大中,身病甚重,勢難察任,改差,何如?傳曰,允。
洪明浩,以宗簿提調意啓曰,安平大君·錦城大君·和義君·漢南君·永豐君子孫等,搜訪後草記事,命下矣。錦城大君瑜,十一代孫李東奎,和義君瓔,十代孫李雲瑞,漢南君十代孫李儀亨等,今已搜訪等待,而安平大君瑢,十二代孫李聖喜,時在忠淸道淸州地,永豐君瑔,十代孫李在天,求禮縣監,時在任所之意,敢啓。傳曰,李在天今已作宰,不必待令,李聖喜在淸州地云,使之上來待令後,令政院微稟,其餘諸人,使之待令於政院後,承旨微稟,可也。
洪仁浩,以刑曹言啓曰,藥房首醫,令攸司科治事,命下矣。首醫金光國,曾經五衛將,係是朝官,令義禁府擧行,何如?傳曰,移送煩弊,自本院科罪,可也。
李祖承,以內醫院都提調意啓曰,因刑曹金光國,移義禁府處之,草記批旨內,移送煩弊,自本院科罪,可也事,命下矣。首醫金光國,莫重擧行,不能檢察,論其罪狀,不可以院中施罰而止,汰去,何如?傳曰,莫非提調不能檢飭之致,此草記還給。
禁府啓目,南部奉事朴絅壽原情云云。傳旨內辭緣,泛稱遲晩,刑推得情,何如?判付啓,其家非不念,其人誠忝厥,前此含垢已多矣。然猶醉酗麤雜,終不悛改,若念其家,則如許忝厥之類,須卽刊汰然後,此乃眞箇念舊,然又十分參酌,姑爲付過放送,下敎前,無敢替直,而來頭摘奸,萬一闕直,當加等重治,以此嚴飭,分付渠處爲良如敎。
副校理趙鎭宅疏曰,伏以,園寢祗謁,聖慕克伸,鑾蹕穩旋,玉體冞康,臣民慶忭,大小同情,伏念臣,不肖冥擿,跡畸情苦,其於官職,豈復有承當之理,而向陳哀懇,竟未蒙兪,荐叨恩除,適値反命,雖不免前後輒膺,而洪恩無可酬之日,見職非仍冒之地,重以狗馬貞疾,經寒猶劇,筋力報效,又負初心,撫躬悲歎,生不如死,玆敢冒入文字,仰瀆崇嚴。伏乞聖慈,特遞臣職,以卒生成之澤,不勝幸甚。臣方乞免,不宜贅他,而纔經筵退之後,衷情益激,略此附陳焉。十三行刀割惟我聖上,陶鑄一世,如春陽之照陰崖,膏雨之沾枯荄,起廢洗釁,罔非造化,凡在銓衡之職,宜有對揚之政,而噫,彼洪秉纘之獨政也,外假疏通之名,內濟市沽之習,一政排望,率多人所不擬之人,恣意收檢,猶恐或遺罔,恤公議之莫嚴,徒事已臆之潛售,政目一出,衆口如沸,究厥所爲,誠極叵測,長此不已,則幾何不至於臣下自用,權綱漸弛,爲世道無窮之憂,而我聖上無物不遂之至誠苦心,反爲政官藉弄之具,寧不大可寒心也哉?臺閣之臣,宜有一言,而側聽無聞,臣竊慨然,臣謂不言兩司諸臣,亟行譴罷,前參判洪秉纘,爲先施以屛裔之典,斷不可已也。省疏具悉。首陳事,昨筵大臣之請宥也,已有備說細道者,爾疏中,引諭經旨,未知其襯當矣。洪秉纘屛裔事,見筵本,聞筵話者,必當知予一視同寅之苦心,而益覺秉纘,情與跡之不忍正視,何必更煩辭敎,而其在牖迷之方,亦不可無撼及頭腦之擧,惟予惓惓一念,在於無適無莫,無物無我,不東不西,不南不北,名載仕籍,荏苒枳拘者,咸與維新,通瀜混合,丕革瑣瑣畦畛,屑屑界限,鑄成大平蕩也,彼秉纘,抑何肺肝,無難滓穢於淸明宏平之治規,敢爲螮蝀焉,敢爲龍斷焉。不顧小人之無憚,欲效權臣之偸弄,殆有浮於乙丙年間,大阿未收拾時習氣,渠之殘劣,顧何足言,而執其跡而究情,王綱斁矣,世道壞矣。喣濡自喣濡,鍼砭自鍼貶,向來之略示弦韋,以求正於論思言責之地者,已久矣。爾今云云,尙亦後時,架矣差强,醒予㗳睡,大抵十數年前,滄桑屢改,鯨鬪蝦死,非喬木則故家也。時久事定後,偕欲拯攬而陶甄,旣予質諸屋漏,矢彼息壤之一副當造化欛柄,則爲今日居銓者,但當拱手承命,出而對揚而已,秉纘所爲,是果常情之所出乎?郊行還宮,上下疲憊之時,逐長堂,瞰三銓,汲汲耽耽,竊其駒隙,集遠邇四方之偶然罕擬,故爲不擬之者流,名之曰,政望,排書入啓,夫夫也必有眼,孰不見之乎?渠若市譽云爾,則罕擬與不擬者,艱覓而渴求,不與常常無礙者竝擬之,則是不過一名臺通後,持當望筒,只擬地適者之謬例也,見擬於是政者,亦豈無抑鬱落莫之心乎?又若背馳云爾,則在昔是非之甲乙,各守初執,不害爲士夫氣岸,而邇來事端,果屬何許,則此而背馳,寧不凜然?且況偶爾越點之人,皆竝溱選於這中,亦不可謂眞箇背馳也。有一於此,罔非人臣之極罪,焉逭三苖之常憲?以渠之殘劣,有渠之負犯者無他,堂陛不尊,凱覦漸痼,渠之妄度,以爲若涉,似此疏通邊事,則自上,意或不然。口則曰,諾,雖逞萬般胸臆,千方手勢,都沒係關云耳,殘劣者所爲,亦如是狡詖設乎?當初處分之止於薄罷者,以非其時也,除非訊推,得其情實,下此律名,皆近戱劇,而全然不語,亦非生道殺人也,間又不獲已收敍矣。到今因爾疏請,反今訊推,亦不免顚倒,然屛裔之典,失之太寬,欲使爲銓官者,知所懲畏,眞箇行對揚承佐之政,人人得以咸囿共被之化,則秉纘先施當施之律,在所不可緩,令該府押至絶島安置,不言兩司事,別下傳敎,爾其勿辭察職。
辛亥正月二十六日辰時,上御重熙堂。左承旨入侍時,行左承旨李祖承,記事官李海隣,記事官洪樂游·徐有聞,全羅監司鄭民始,以次進伏訖。上敎民始曰,掃墳之行,何日入來乎?民始曰,昨夕入城矣。上曰,何當辭朝耶?民始曰,將於初一日辭陛矣。民始曰,本閣紙地變通之後,各樣紙品,皆可京貿以用,而至於綸綍謄出,完營白紙名色,則自京無以貿得,求覓之際,未免艱辛,莫重御製所用,不可如是苟簡,且紙樣薄小,不難浮出,非可生弊者,白紙則隨所用,別爲卜定以用之意,定式施行,何如?上曰,紙地之勿令本色上納,出於矯弊之意,雖別卜定,若續續爲之,則弊必自如,若値不得不取用時,則必筵稟,出擧條,然後卜定,雖該道,如非擧條枚擧之公文,切勿擧行,可也。出擧條命退,諸臣以次退出。
辛亥正月二十六日未時,上御重熙堂。同副承旨入侍時,同副承旨柳文養,假注書趙台榮,記事官洪樂游·徐有聞,以次進伏訖。上曰,待令儒生,使之入侍。賤臣承命出,與幼學李東奎·李雲瑞·李儀亨,偕入進伏。命東奎等進奏姓名訖。敎東奎曰,爾是錦城大君奉祀孫乎?東奎曰,大君奉祀,卽臣五寸姪爲之而未及成童矣。上曰,奉祀孫名字云何?東奎曰,未及有冠名,而只稱兒名矣。上曰,以禧元特賜其名,歸布此敎,可也。上曰,安平大君奉祀孫,誰也?東奎曰,安平大君,今無主祀之人,故禧元兼爲奉祀矣。上曰,安平大君,曾有宣諡之命,果已延諡否?東奎曰,延諡之需,未及辦備,故姑未延諡矣。敎雲瑞曰,爾是和義君奉祀孫乎?雲瑞曰,臣之七寸叔李持敬,卽奉祀孫,而亦未及成長矣。敎儀亨曰,爾是漢南君奉祀孫乎?儀亨曰,然矣。命書傳敎曰,安平·錦城大君,和義·漢南·永豐君奉祀孫,令宗簿寺訪問以待矣。安平·錦城之奉祀孫李禧元,和義君奉祀孫李持敬,俱未成童云,待年至三十,令該曹卽爲調用,年久之後承傳,易致因循,年滿後,令主家,以此傳敎,傳示該曹,俾卽調用,漢南君奉祀孫李儀亨,令該曹待窠調用,惟此四宗臣,與永豐齊稱,而永豐則先朝特命,贖還籍于官之物,有司尙未擧行,年前,使之推給其奉祀孫李在天,仍除守令,俾卽延諡矣。今聞安平之家延諡,家貧亦未爲之,況於昨年,旣有與錦城,同爲致祭之命,延諡之需,令該道從厚顧助,若此則致祭之擧,和義·漢南獨闕,令該曹一體擧行事,分付。命退,諸臣以次退出。
辛亥正月二十六日初更,上御重熙堂。坐直承旨入侍時,同副承旨柳文養,假注書趙台榮,記事官洪樂游·徐有聞,以次進伏訖。上命書副校理趙鎭宅疏批。命書傳敎曰,事苟當言,言之,可也,何顧知舊與否乎?近自二三年來,朝著之間,弊習益痼,事涉知舊也,則設有可言之罪過,父詔兄勖,俾勿刺口,事在素眛也,則細事嫌於蹤跡,而闊略之,萬一値事會,可以藉重論斷者,則不問情跡,直驅之於罔測之科,勒加之以難明之目,以售其黨同伐異之已私,由是三司言議之地,無官師之箴,而甲護甲,乙右乙,爲吞棗世界,此豈非目下大弊習乎?此弊此習,若不矯正,將無繩愆糾謬之風,而徒啓乘機逞私之謀,如是而世道何時可靖乎?今日堂疏所請,不言兩司事,姑不依施,出於申令之意,無論此事他事,此人他人,阿於知舊而不言者,嫌於蹤跡而不言者,闔眼於推遞罷削之罪,而挺身於罔測難明之案者,當隨現重繩,以勵臣工不率敎之俗,惟玆之敎,欲倣懸法象魏,仍令書揭三司廳壁。命退,承史以次退出。
上在昌德宮。停常參·經筵。
夜五更,灑雨下雨,測雨器水深一分。
唐城府夫人喪,大殿,內閣·政院·玉堂·藥房·朝廷二品以上·六曹堂上·大司諫·宗親口傳問安。答曰,知道。
王大妃殿·惠慶宮,內閣·政院·玉堂·藥房口傳問安。答曰,知道。
中宮殿,內閣·政院·玉堂·藥房·朝廷二品以上·六曹堂上·大司諫·宗親單子問安。答曰,罔極。
中宮殿擧哀後,大殿,內閣·政院·玉堂·藥房·朝廷二品以上·六曹堂上·大司諫·宗親口傳問安。答曰,知道。
王大妃殿·惠慶宮,內閣·政院·玉堂·藥房口傳問安。答曰,知道。
中宮殿,內閣·政院·玉堂·藥房·朝廷二品以上·六曹堂上·大司諫·宗親,單子問安。答曰,罔極。
藥房提調李秉模,副提調李祖承口傳啓曰,中宮殿千萬料外,遽遭此罔極之痛,必有傷損之節,臣等伏不勝憂慮之至。醫官二人,依近例,使之別入直,醫女二名,亦爲待令於差備近處,三錢重人蔘粟米飮煎入,何如?敢啓。答曰,知道。
柳文養啓曰,大司憲趙宗鉉,掌令鄭景祚,持平申膺祜,牌招啓辭未下,掌令任希一未肅拜,執義未差,持平宋煥箕在外,監察茶時之意,敢啓。傳曰,知道。
柳焵啓曰,御營廳將官來言,今日本廳軍兵日次私習云矣,敢啓。傳曰,知道。
柳焵啓曰,文臣殿講,與專經武臣殿講,當於同日設行,而武臣則代以朔射,日字園幸還後更稟事,命下矣。以何日爲之乎?敢稟。傳曰,文講則近設抄啓之後,未免文具,然有愛禮之義,來等孟朔講兼設,至於武射,頻令以射代講,出於肄課之好意,渠輩射技,一味鹵劣,而未滿四矢與無分者,若多出則處分之際,添一酬應,今朔專經試射,則日字以明日爲之,處所則中日廳,遣命官試取,射場狹窄,一日內似難畢試,除鐵箭·片箭·騎芻三技,以柳葉箭八巡爲之,規矩旣未準式,無分人,卽自命官所決棍草記事,知悉。命官,左相進去試所,承旨同副進去。
李祖承啓曰,來初一日輪對日次,而國忌正日相値,頉稟之意,敢啓。傳曰,知道。
傳于李祖承曰,諸承旨持公事入侍。
傳于李祖承曰,召對爲之。
傳于洪仁浩曰,右副承旨入侍。
傳于李祖承曰,左承旨入侍。
李祖承啓曰,召對爲之事,命下矣。副校理趙鎭宅·李義鳳,修撰朴基正,副修撰李貞運,竝卽牌招,以爲推移入侍之地,何如?傳曰,允。
以副校理趙鎭宅·李義鳳,修撰朴基正,副修撰李貞運,牌不進罷職傳旨,傳于李祖承曰,只推。
李祖承啓曰,今日召對有命,而因玉堂不備,至於停止之境,事體所在,誠極未安,行公諸玉堂,竝從重推考,何如?傳曰,允。
李祖承啓曰,戶曹判書李秉模,依下敎來待矣。傳曰,入侍。
柳文養啓曰,卽聞唐城府夫人今日卒逝云,中宮殿當爲擧哀,節次,令禮曹卽爲磨鍊擧行,何如?傳曰,允。
李祖承啓曰,取考五禮儀及謄錄,則殿下爲王妃父母喪,有擧哀之禮矣。今此唐城府夫人喪擧哀之節,景慕宮春享大祭在近,不得循例擧行之意,敢啓。傳曰,知道。
李祖承,以禮曹言啓曰,今此唐城府夫人喪,中宮殿擧哀儀註,直爲書入中宮殿之意,敢啓。傳曰,知道。
李祖承,以禮曹言啓曰,今此唐城府夫人喪,大殿供上,例以素膳封進矣。自今日,限三日封進之意,分付各該司,何如?傳曰,允。
李祖承,以禮曹言啓曰,今此唐城府夫人喪,中宮殿,自今日至公除日,供上素膳封進之意,知委,何如?傳曰,允。
李祖承,以禮曹言啓曰,唐城府夫人四仲朔四名日及忌日,墓所祭需,依例除給事,分付該司,而守墓軍,亦令兵曹定給,何如?傳曰,允。
洪仁浩,以義禁府言啓曰,洪秉纘,令該府押至絶島安置事。傳曰,允。
辛亥正月二十七日辰時,上御重熙堂。左承旨入侍時,行左承旨李祖承,記事官李海隣,記事官洪樂游·徐有聞,以次進伏訖。上曰,中宮殿進御三錢重人蔘粟米飮一貼煎入。出榻敎命讀公事,書判付訖。命退,承史以次退出。
辛亥正月二十七日辰時,上御誠正閣。諸承旨持公事入侍時,行都承旨洪明浩,行左承旨李祖承,左副承旨柳焵,右副承旨洪仁浩,同副承旨柳文養,記事官李海隣,假注書趙台榮,記事官洪樂游·徐有聞,檢校待敎沈象奎,以次進伏訖。上命明浩等讀奏各該房公事,仍書判付訖。上曰,今日公事,別無緊急者矣。明浩曰,果無時急公事矣。命退,諸臣以次退出。
辛亥正月二十七日午時,上御重熙堂。戶曹判書入侍時,右副承旨洪仁浩,假注書趙台榮,記事官洪樂游·徐有聞,戶曹判書李秉模,以次進伏訖。上敎秉模曰,今此唐城府夫人喪事禮葬,當以一等擧行乎?秉模曰,然矣。上曰,初終凡百,一遵前例,趁卽擧行,可也。命書傳敎曰,府夫人喪,弔祭致賻,按例擧行,主家調度,近甚艱乏,前例致賻外,緞屬十端,木布各五同,錢五百兩,別爲輸送,禮葬凡事,亦依禮文擧行,畿邑貽弊,在所當念,役民·役丁等事,依錦城都尉喪例擧行,以山在邑守令,專管檢察事,分付畿營。命退,諸臣以次退出。
上在昌德宮。停常參·經筵。
藥房提調李秉模,副提調柳焵啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?中宮殿哀毁之中,必多傷損之節,粥飮連進,而氣候,何如?臣等不任區區憂慮,敢來問安,竝此仰稟。答曰,知道。各殿宮氣候,一樣矣。內殿所進茶飮,昨聞前例,一日煎入以數錢重爲屢次,而每以口傳啓辭爲之,豈有如許文具乎?亦豈有日進過兩重之事乎?昨日口傳啓辭,雖以賜批,此亦煩文,夜曉間,用二錢重,今日又欲用一貼,以氣力之難以枝梧,當用時,竝待榻敎擧行,不緊啓辭置之,可也。
王大妃殿·惠慶宮,藥房口傳問安。答曰,知道。
中宮殿,藥房口傳問安。答曰,罔極。
洪仁浩啓曰,大司憲趙宗鉉,掌令鄭景祚,持平申膺祜,牌招啓辭未下,執義未差,掌令任希一未肅拜,持平宋煥箕在外,監察茶時之意,敢啓。傳曰,知道。
傳于洪仁浩曰,右副承旨·同副承旨入侍。
傳于洪仁浩曰,前忠淸監司入侍。
承旨前望單子入之,李晩秀落點。
洪明浩啓曰,新除授承旨李晩秀,方在罷散中,何以爲之?敢稟。傳曰,敍用。
傳于洪仁浩曰,承旨房仍。
洪仁浩,以弘文館言啓曰,本館下番闕直,事甚未安,副校理李義鳳,修撰朴基正,副修撰李貞運,旣有只推之命,竝卽牌招,以爲推移入直之地,何如?傳曰,允。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
李祖承,以都摠府言啓曰,副摠管李義行,以禮曹參判,永禧殿奉番事,晝仕出去之意,敢啓。傳曰,知道。
敎全羅監司鄭民始書,王若曰,睠湖南五十郡,最海東三百州,豐沛沮漆之鄕,舟車冠蓋之會,山川人物之彬蔚,素著地靈橘柚苞匭之轉輸式供天府,儼然爲巨省,恃之若陪京,邇來百弊之鱗興,難乎一言而毛擧,溫州之紙賦遞減,而民猶不堪其苦,蕺山之扇貢有制,而吏或緣以爲奸,糶糴也,沿峽不均,謠俗焉,古今亦異,儻不峻選厥職,曷能丕新其治?惟卿,平生二字小心,拚死一部明義,與大臣沬血而討賊,敍乃績則甲乙之間,自下僚平步而至卿,委其任於丙丁以後,天曹奎署之容與,詞垣戎壇之徜徉,藻華暎時,坐空萬馬,精神着處,立解千牛,西北之事紛然,曾受節於兩藩,東南之力竭矣,宜展駕於熟路,玆授卿以全羅道觀察使兼兵馬水軍節度使都巡察使全州府尹,卿其渙敡周誥,升華漢維,移度支之席,而撤內閣之班,蓋緣方岳之愼揀,莅按察之任,而屈上卿之秩,知應遐陬之聳觀,予用推四方霖雨之恩,卿宜思一路福星之照,綠沈金鎖當是時海晏而河淸,黃放白催,顧安事家督而戶斂,公私俱便之策,惟保障繭絲之各適其宜,寬猛相須之方,如車輪鳥翼之不可偏廢,南國之棠陰維舊,想遺愛之賢兄,西山之茸纛方新,喜前度之御史,於戱無替休命,克愼乃司,春正頒勸農之綸,予已祈年孔夙,秋熟占省耕之日,卿須行部惟勤,故玆敎示,想宜知悉。檢校直閣尹行任製進
辛亥正月二十八日午時,上御重熙堂。右副承旨·同副承旨入侍時,右副承旨洪仁浩,同副承旨柳文養,假注書趙台榮,記事官洪樂游·徐有聞,以次進伏訖。上命書藥房啓辭批旨。上曰,中宮殿進御三錢重人蔘粟米飮一貼煎入。出榻敎上曰,禁將,使之入來,府夫人公除前,直宿於司饔院事,分付。上曰,同副承旨許遞,前望單子入之。出榻敎命書傳敎曰,規模不立,何事可做?立規模無出於勸懲,爲礪世磨鈍之關鍵,其在奬後來言之道,宜有拔例收用,副校理趙鎭宅,同副承旨除授。上曰,新除授承旨,竝待下批,牌招察任。出榻敎命退,承史以次退出。
辛亥正月二十八日未時,上御誠正閣。前忠淸監司入侍時,右副承旨洪仁浩,假注書趙台榮,記事官洪樂游·徐有聞,忠淸前監司鄭存中,以次進伏訖。上曰,左副議旨入侍。出榻敎賤臣承命出傳,左副承旨柳焵,承命進伏。上曰,中宮殿進御一錢重人蔘粟米飮一貼更爲煎入。出榻敎敎存中曰,卿年旣衰老,故特遞道伯矣。如有邑弊民瘼之可陳者,一一進奏,可也。存中曰,臣莅任以後,行關列邑,使之修改軍器,而至殘諸邑,雖盡力爲之,其中火藥等物,亦多有未改搗者矣。至如臣營苟管雙樹軍器,亦多有可改者,而軍餉諸庫,幾盡頹敗,趁其分糶之時,三大倉庫,一時修,葺故營門軍器,則初未開弦,臣固惶悚待罪,而若因此會,繼以嚴飭,則營門及列邑軍器,庶幾有一新之道,故敢此仰達矣。上曰,依爲之。出擧條存中曰,內寺奴婢之弊,固難盡達,而至於石城內奴九口,劃給扶餘道泉寺,定山定惠寺,俾補蹲杮進上,而其時未及懸頉,仍循疊懲,誠甚可矜,合有査實釐正之道矣。上曰,雖近於見牛未見羊,旣聞之後,不可仍置,竝卽頉給,而所謂進上之蹲杮,有名而無實,大如片,强如石塊,不緊於用處爲弊,則必有其獻御之設初本意,令新伯問于該寺狀聞,貢杮諸寺,不獨此二寺,亦令詳問以聞事,令廟堂分付,可也。出擧條存中曰,昨年貿米,邑宰邑情,皆所不願,而臣之所以强令爲之者,實有所區區商量者矣。均廳關內,使之全數上納於今年,而此則決是難行之事,以詳定價三兩錢貿取者,不過平石還米,而其色又不合於上納,加其斗,改其色,則其所添入,小不下六七斗,官民之受弊,當復如何哉?分付該廳,姑停上納,俾除民邑之弊,似合事宜,故敢此仰達矣。上曰,貿置萬包穀物之一時船運上京,不但貽弊不些,近所未聞之事,不待卿言,民弊宜念,軍作米猶然,況貿穀乎?依所奏施行,可也。出擧條存中曰,城池之設,實爲國家之大政,從前未設之處,固不可遽議築城,而至於舊築之頹破,有城而無門處,則其所仍循抛置,萬萬慨然,年久之事,今不可一一追理,而至於韓山之有城無門,則城門之設,不容少緩,庇仁城堞之過半圮毁,次次修補,斷不可已,而若夫忠州,則介處湖·嶺,上游要衡,無過於此,事役浩大,有難專責該邑,分付道臣,割與還穀,逐年改築,如淸州之爲,則庶有補於網繆之一道,故敢此仰達矣。上曰,出擧條,令新百與各該邑宰盡心拮据,次次致力,期有復舊觀之實效,至於忠州修牒,合行事宜,仍令論理,條列狀聞後擧行,可也。出擧條存中曰,忠州忠愍公廟庭碑,親製親寫之聖意,有足以風動百世矣。雖一點一劃,或有失眞處,則其爲未安,當復如何哉?臣意則碑石,使忠州牧使浮納,碑字北漆,使燕岐縣監黃運祚,眼同寫字官,惕念擧行,似合事宜,故敢此仰達矣。上曰,依爲之。出擧條存中曰,從前胎封,卽排石物,實是國朝典禮也,俗離胎封,旣是人跡之所罕到處,則表石等儀,決不可久闕不設,臣意則俗離及他處未設石儀之胎封,竝卽排設,一遵典禮,恐合事宜,敢此仰達矣。上曰,卿言旣如此,然則待年豐擧行,可也。出擧條存中曰,臣於海防形便,或不無一二歷覽,而天險奇壯,實爲京都之要衝,莫有如安興鎭矣。有其地而無其人,實與棄地同,一箇久勤,屈而未遷,猶或可也,似此天設要害之地,不宜畀之於此輩,臣意則復設防營,而事力不逮,則或設履歷僉使之意,果爲狀請,未得蒙允,而此鎭之爲久勤窠,終涉疎虞,瀆冒嚴畏,敢此陳達,加聖三思,亟賜處分,實臣區區之望,而事係更張,有不敢擅便,故敢此仰達矣。上曰,在人不在地處,兼有銷刻之嫌,使之仍舊貫者,此也,雖以久勤差送,苟得其人,何異於名武乎?況有別般擇送之特敎,此後若以循例久勤之不堪任者差擬,則當該兵判,卽其地外補事,嚴飭該曹,仍令載之,兵曹官案及御覽大政考,可也。出擧條存中曰,結城罪人崔德敎,刑推放送,俾令自新,而見其爲人,聽其供辭,實是危險可怕者也。此等無良之類,不施癉壓之典,則頑民無所懲畏,平民猶懷疑懼,臣意則崔德敎亟施屛裔之典,嚴示不與同之義,恐不可已矣。上曰,依爲之。出擧條命退,諸臣以次退出。
上在昌德宮。停常參·經筵。
自辰時至酉時,灑雨下雨,測雨器水深二分。
洪仁浩啓曰,大司憲趙宗鉉,掌令鄭景祚·任希一,持平申膺祜,牌招啓辭未下,執義未差,持平宋煥箕在外,監察茶時之意,敢啓。傳曰,知道。
傳于柳焵曰,右承旨入侍。
傳于洪仁浩曰,右副承旨入侍。
傳于洪仁浩曰,同副承旨疏批已下,牌招察任。
以同副承旨趙鎭宅牌不進罷職傳旨,傳于洪仁浩曰,只推,更爲牌招。
以副校理李義鳳,修撰朴基正,副修撰李貞運,牌不進罷職傳旨,傳于柳焵曰,只推。
李祖承,以弘文館言啓曰,本館下番闕直,事甚未安,副校理李義鳳,修撰朴基正,副修撰李貞運,旣有只推之命,竝卽牌招,以爲推移入直之地,何如?傳曰,允。
李祖承,以禮曹言啓曰,大殿供上,以素膳,限三日封進事,啓下矣。三日之限,止於今日,自明日,依例復常膳封進之意,分付各該司,何如?傳曰,允。
柳焵,以漢城府言啓曰,孝烈之表著者,自各部搜訪報來,合爲九人,故呈單則移送禮曹,孝烈各人居住姓名,別單書入之意,敢啓。傳曰,知道。
趙鎭宅,以都摠府言啓曰,副摠管李義行,以社稷春享大祭終獻官肄儀事,議政府晝仕出去之意,敢啓。傳曰,知道。
禮曹啓目,粘連洪州幼學鄭履元上言置之事,覆啓判付辭意,問議于時,原任大臣及文任館閣之臣,則大臣·諸臣之議如此,上裁,何如?判付啓,故忠臣鄭雷卿旌諡之竝擧。僉議曰,可無一辭參差,依議施行爲旀,其中閣臣尹行任獻議,引先正所撰墓道,而以與之共死之姜孝元,尙闕旌里,爲志士之所嗟惜云者,其言誠然,贈亞尹姜孝元旌里之典,特令一體擧行事,分付爲良如敎。
同副承旨趙鎭宅疏曰,伏以,臣以螻蟻至微之賤,荷天地罔極之恩,家替跡畸,而惟殿下全保之質鹵才疎,而惟殿下甄拔之,自郵銜,至瀛選,齒諸簪裾之列,罔非造化,秋毫皆賜,顧乏涓埈之酬,徒負幈幪之私,居常恧蹙,若隕淵谷,近叨館銜,黽勉冒膺,隨衆伈泄,愧切尸素,千萬不意,忽伏承銀臺特擢之命,臣於是,隍霣感泣,靡所容措,臣之日前草草一言,不過出於慮刑政之失效,官師之箴,非有一毫可紀之實,而寵除忽加,恩綸特侈,誠非賤臣夢寐攸及,罔功特簡,聖主攸愼,以言媒榮,古人所譏,臣雖欲憑恃寵靈,晏然承當,其於累聖簡而招物議,何哉?新除之下,義分是懼,雖不得不冒沒出肅,而因仍蹲據,斷無是理,玆敢略陳短章,仰瀆崇嚴。伏乞聖慈,俯賜鑑諒,亟遞臣新授職名,以安私分,以重官方,不勝幸甚。省疏具悉。爾其勿辭察職。
前持平申大龜疏曰,伏以,歲鑰載新,三陽回泰園寢祗謁,聖慕克伸,鑾輿穩旋,玉體彌康,神人胥悅,咸祝聖孝,於戱,皇天惟祖宗,實佑我邦家,篤生聖嗣,定號元子,運屬千一河淸之期,頌騰四重离明之會,今玆之慶,古有是否?國本則泰山盤石,不足喩其固,民情則鼓舜蹈忭,不足喩其歡,於千萬壽,景祿無疆,神光紫氣,天象已非偶然,岐嶷隆準日表,果不尋常,豈不盛哉?曷不休哉?寶籌已及周歲,衣尺漸長分寸,八域愛戴,與歲俱新。嗚呼,臣竊伏惟念,孝爲百行之源,而我殿下身之,以至廟宮陵園,郊社壇墓,罔不推誠而祗事,仁爲四德之先,而我殿下行之,逮夫饑戶病民,乞兒暴骸,亦皆呴嚅而庇覆,猗歟至哉。詩曰,君子萬年,福祿攸同,以我殿下,至仁盛孝,自天報錫,亦云晩矣。嗚呼,殿下丕承我先大王五十年治平之洪基,又今於兩夫子降生之歲,誕我元子,孔聖所謂無憂者文王,何幸於吾身親見於我殿下矣。嗚呼,我東方啓億萬年無疆之休運,殿下思所以億萬年無窮之遠圖,以貽我元子者,亶在於身敎蒙養之方,殿下志喜之餘,尤當惕然自省,凡於保導之節,靡極不用,可不敬哉?可不愼哉?臣愚死罪,竊瞷我殿下,以天縱之聖,承泰平之業,政令施措之間,本之於仁孝聖德,兼之以聰明睿智,三代之治,指日可期,而第仁愛之過,患在於寬假天討,聰明之過,弊坐於細察庶務,不獨爲弊於當時,恐或有欠於貽燕,請以一二事言之,君道亢上,交泰不濟,聰明過費,保嗇或疎,聖學高明,務實差欠,上下恬憘,庶績叢廢,綱紀倒置,名敎不明,隄防蕩壞,亂逆不懼,名節不擧,廉防都喪,儉德不修,服美成習,賞爵太濫,倖門大開,名器不愛,官方日卑,義理堙晦,士趨不端,言路甕塞,至論無聞,凡此條陳,雖皆陳腐之論,切中今日之病,幸聖明,俯賜察納,有改無勉,克恢聖德,深軫裕昆之道,則祈永太平之福,當後如何也。至若保母之寬溫敬愼,內醫之忠順通明,伏唯朝家,已必十分另擇,毋容更事塵瀆,而在今最是急務者,預講保導之策,極求師輔之賢,以俟知思之日就而已。顧今大化陶鎔,萬類位育,而獨於緇衣之誠,猶未勤摯,干旄之招,每涉文具,惟彼修道飭躬之士,非無生此王國之休,而講學林泉,便成譏侮之資,守道山樊,反被隱怪之目,是以白首窮經,徒懷入深之戒,丹心懸極還,嫌出脚之嘲,嗚呼,盛世此何氣象?夫士子,國之元氣,儒賢,國之血脈,元氣衰而血脈否,則國其病乎不病乎?致于朝籍,雖或有物情之疎略,學之孔·孟,亦自有平日之需用,皆可以羽儀王庭,矜式世道矣。豈必學如程·朱,才如伊·傅而後,屈千乘之尊而勤三聘之禮哉?燕人之獻死馬,周詩之詠白駒,尙能使人起感於千載之下,而況以殿下大庇寒士之德,値今日蔚興文敎之治,何爲有此欠闕也?昔司馬溫公曰,古之明王,爲之擇方正敦良之士,以爲保輔師友。朱文公曰,上之必得周·召之流,不勝其任,下之必取孝悌博聞有道術者,此蓋貽燕之一大緊要也,伏願殿下念哉敬哉。至誠招延,盡禮搜訪,則彼士也,亦多喬木之世祿,摠是明時之俊彦,豈無覲耿之心,與延頸之願,而一向邁邁,固守東岡哉?在殿下誠心之如何耳,更伏願殿下,懋哉懋哉。嗚呼,堯·舜之道,孝悌而已,弟子入則孝,出則悌,行有餘力,則以學文,學文猶且餘事,而況近世科臼之文乎?記誦章句,裝綴文詞,反身而無實,措事而無當,士習日益偸薄,俗尙日益浮靡,莫知孝悌之根本,學文之實地者,職由於科文之弊耳,此弊不革,則國將不可爲國,人將不得爲人,有識之竊歎,歸之於莫可救也。噫,不爲則已,豈有是哉?挽回作成,亦在我殿下之轉移間事耳,竊觀內閣文臣之抄啓,學宮一經之儒生,卽當宁創制之文敎也。棫樸之化,雖未及見,玉成之效,亦在其中,此乃已行之明驗也,先自國學,稍廣其路,極擇生進幼學之數十歲以上英才名儒,屬之齋學,定爲額數,各令攸司逐月課試,始自四書三經,至禮經·朱書·性理等書,循序漸磨之規,倣用抄啓之例,勿拘能讀,專尙文義,間試以製述表賦,以觀其鍛鍊工程,策論以取其經綸學術,三年增補闕額,一歲合計劃數,取其拔尤,親試大庭,賜以科第,外而鄕學則自凡民俊秀之十五歲以上授之小學,其餘經傳講製,一依國學州郡,每歲擢薦之方伯,方伯合試賞格以勸奬之,三年取其連居尤等,陞之國學,使之來赴親試之列,則士子之所讀者聖經,庶有觀感之力,所習者製做,能免徒瀆之歎,決無近來科場借述之僥倖,私囑之紛紜矣。且推之以十年,則亦豈無經明行修之士,出於其中,爲我元子之良師碩輔者哉?至若講製之節次,課試之規式,此其大略,有司存焉,臣不敢復事煩屑,仰瀆崇嚴。若或曰,掌試之難得其人云,則才不借於異代,亦必自有其人,另擇三司之文學著稱者,分差四學訓導,其久任責成,視倣於館官之新式,則淸齋討論之講席,有非白戰誚謗之製場,豈可復事規避也?且曾經抄啓之人,皆是熏陶於殿下者,亦豈無可堪此任也?惟在朝家斷然行之而已,惟聖明裁察焉。嗚呼,方今之悠悠萬事,莫過乎輔導二字,而堂陞之上,嘉謨善策,尙無聞焉,其或以姑非急務而然耶?臣聞凡事豫則立,不豫則廢,及今豫講,誠爲敬重之道,而況招賢興學,自是近日之闕典也哉?臣之斷斷赤忱,得於同賦,自覩大慶之初,預構一得之愚,而人微辭拙,以待先獲之君子者,式至于今矣。臣有偏母在鄕,今年七十有五,病老委席,朝夕倚閭,今將歸省,不堪魏闕之戀,時値歲新,益切野人之忱,不避出位之嫌,敢暴衷赤之蘊,幸聖明恕葵藿之誠,而察芻蕘之愚焉,則臣雖卽日退死,與亦榮矣。噫,叔季之世,能慨念興學,猶未聞於士林之間,矧爾赳赳武夫乎?臣聞海西鳳山郡武科出身李宗洙,卽先賢李穡後裔也,有志文學,私費財力,創立書舍於本邑,身亦中處,名其齋曰,興學,延攬一鄕儒士,課勉日夕講討,春秋季月,私設白場試藝施賞,又置田區於齋前,凡於四方文會之士子,赴擧之過客,容接供饋,極其款厚,仍稟官長,成出節目,其餘設施,皆有條理云,果若是也,卓乎奇矣,多士之齊誦前後道伯,只得尋常褒題而已,此等之人,不可無別般優異之典,請令道臣據實査聞後裁處焉。方今四境寧謐,南北無警,故戎政之疎虞,邊務之廢閣,不一而足,有識憂歎,容有極哉?臣有一二事,遠外傳聞,有關邊政,亦係民隱,敢此附陳,雖出有聞必告之義,難逭無知妄率之罪矣,臣聞海西康翎縣順威鎭,本有太僕寺牧場也,以其馬不蕃息故,移牧於延平島,而廢此年久,原野荒茂,仍作閑曠之地,蓋其地形,最當海隅之要衝,每年唐船出沒之際,廢牧境界,橫亘數十里之遠,林藪擁蔽,表裏陰翳,雖使千百人,隱慝於其中,殆同滄海之一粟也。自本鎭,定送追捕軍六十名,輪番守直,結幕露處,徒費往來之勞,萬無搜逐之路,生釁之慮,無時不然,海曲荒原,誠一禍藪,向時康翎·海州兩守令之罪罷,亦因唐船之深入,則其爲邊憂,據此可知。爲今之道,不得不疎鑿林莽,無物可蔽,使荒唐之漁船,更無隱避之所,則不敢輕入我境,恣意騷擾,海防隱憂,從此可祛,且其開拓廢場,容有一段道理?聞其地方廣闊,土壤膏沃云,採探形便,設置鎭將,使其邊卒任自起懇,則惟其土貴民貧之處,無難戶聚邑成之道,六十戍軍,自可肩息,一隻唐船,更不現形。且以土稅,入於太僕,以爲補用,則亦可爲兩便之方矣,惟聖明裁處焉。夫軍伍設置,詰戎之大政也,創出別般名色,仍成無限弊瘼者,以臣所聞,則兩西之忠順衛是耳,所謂忠順衛者,以弓馬出身之子婿弟姪,抄出充定,徵捧收斂,其數不些,殆有甚於二疋之役。惟如是,故操弓發身之計,反爲蕩敗家産之歸,甚至西邑武閱之輩,皆願無生子女云,人情到此,寧不惻然?壯年健夫,業武相戒,邑村射亭,觀德幾希,兩西皆是弓馬之才,而海西最近畿輔,緩急所恃,尤爲自別矣。關西之民,曾以此弊登聞,幸蒙革罷,惠澤所及,全活甚多,獨此海西,迄未變通,其在一視之道,亦甚斑駁,惟聖明裁處焉。臣聞湖南順天府麗水舊縣之民,其爲倒懸者,久矣。蓋其處於營邑之間,疲於左右之役也,以其復邑事,帥閫之狀請,相繼前後,臺閣之陳疏,至於一再,其極弊痼瘼,推此可知。在昔設邑,出於重防之意,則及今復縣,亦宜從民之願矣,何拘一縣之排布,不念重民之流散哉?曾於甲辰年間,因臺疏之陳請,特下宜一去乙巳年例復邑之敎,而廟堂因循,尙未發落,舊縣之民,良亦哀哉。且湖左水營,何等南關重地,而麗民不保,徒擁空虛,則何以團束軍民,緩急節制乎?地形民瘼,備載於閫狀臺疏,臣不敢疊床,惟聖明裁處焉。夫生民休戚,係于守宰,一年民産,又在東作,民事誠不可忽也。蓋農事之因旱致災,十居八九,周于利者,凶年不能殺,周利之道,莫如方春水生,築堤貯澤,以備旱災,及今堤堰之政,不容少緩,且昨冬之隆寒,挽近所無,秋耕牟麥,必多致損,當此春種之節,行會八路方伯,另飭列邑,春牟種子,比前優給,俾民廣耕,期見實效,春夏之際,申令各邑助給農糧,勸民耕耘,隨其勸農之勤慢,作爲殿最之題目,則邑倅盡心,農不失時,人力所到,造化可奪,年事之水旱,無足深憂,屢豐之慶,亶在是乎?臣竊伏見近日園幸後,所下忠節貤旌之典,祠院賜祭之文,十行絲綸,炳朗日星,樹百世之風聲,建天地而不悖,臣擎讀未半,不覺感涕之盈襟,又至於錦城·安平兩大君子孫引見之命,尤仰象賢敦親之聖德也。洪惟我國家,聖繼神承,本支百世,而璿系寖遠,宗英零替,甚至子孫衰微,門戶凋殘,不復與常人自殊,則寧不慼哉?至若鳳城君,以中廟王子,慘被乙巳世禍,鬱結幽冤,至登於詩人九原含痛一王孫之句,百載之下,令人傷歎,至宣廟朝,伸雪復官,又於先朝丙寅,相臣趙顯命,重臣元景夏,相繼筵白,特命贈諡賜宴,列朝敦恤之典,至矣盛矣。今其子孫窮殘,香火不絶,吁亦矜惻,伏願殿下,深軫敦親之誼,曲加收恤之典,則益光於盛德,惟聖明垂察焉。臣無任屛營悚蹙之至。省疏具悉。貽燕之謨,爾言甚好甚好,當體念,招延事,亦當留意,生進幼學定額抄選,逐月課試,如抄啓文臣例,而試官亦以曾經抄啓人中爲之事,圓點也,陞庠也,公都會也,無非勸課之美規,而修擧,猶欠未易,況新創之擧,豈必有別樣利益效乎?此條姑置之,鳳山武人李宗洙,費財興學事,果如爾疏,亦是嘉尙,依所請,令道臣査聞康翎順威鎭牧場,許其耕食事,此卽宮房衙門,營門新設處,輒請折受之處,陳告之說,雖似近理,難便之勢,不一而足,爾亦未免見誑矣。海西忠順衛革罷事,年前特念西北尙武之政,另罷忠順納布之式,海西武出身之欲沾一視之澤,或似然乎?麗水舊縣復設事,形便之如此如彼,姑勿論,朝家非不知之,則每每上言,寧有如許民習?此所以有今番飭敎矣。爾以民弊爲言,分合當否,許令付之新道伯,而此後更以麗水一事,不待朝家處分,送言於臺臣,煩籲於駕側者隨現,令該曹捉送該道,別般痛繩,以絶奸民無嚴之習,諸道春牟種子優給事,耕耘農糧顧助事,令廟堂知悉。申飭鳳城君後孫收恤事,觀於詩人所詠及故相·故重臣筵奏,可以知其事蹟,況於先朝,至下贈諡賜宴之命,朝家旌奬之典,至矣,然其後裔貧窶之如此,聞甚可矝,令宗簿寺搜訪,送于賑恤廳,使之別般周給後草記,可也。
辛亥正月二十九日辰時,上御重熙堂。右承旨入侍時,右承旨李晩秀,記事官李海隣,記事官洪樂游·徐有聞,以次進伏訖。上命書榻敎曰,中宮殿進御人蔘一錢重粟米飮一貼煎入。又命書榻敎曰,中宮殿進御人蔘粟米飮一貼,更爲煎入。命退,承史以次退出。
上在昌德宮。停常參·經筵。
唐城府夫人成服後,大殿,內閣·政院·玉堂·藥房·朝廷二品以上·六曹堂上·宗親口傳問安。答曰,知道。
王大妃殿·惠慶宮,內閣·政院·玉堂·藥房口傳問安。答曰,知道。
中宮殿,內閣·政院·玉堂·藥房·朝廷二品以上·六曹堂上·宗親單子問安。答曰,罔極。
洪仁浩啓曰,大司憲趙宗鉉,掌令鄭景祚·任希一,持平申膺祜,牌招啓辭未下,執義未差,持平宋煥箕在外,監察茶時之意,敢啓。傳曰,知道。
趙鎭宅啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
李晩秀啓曰,禁衛營將官來言,今日本營軍兵日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵日次私習云矣,敢啓。傳曰,知道。
傳于洪仁浩曰,同副承旨馳詣宗廟·景慕宮,奉審摘奸以來。
洪明浩啓曰,左承旨李祖承,同副承旨趙鎭宅,因副校理李義鳳到院疏,陳章徑出,原疏以齋日不得捧入矣。竝卽牌招,何如?傳曰,允。
洪仁浩啓曰,卽者注書李海隣,謂有情勢陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。
傳于洪仁浩曰,留院上疏入之。
傳于洪仁浩曰,左議政入侍。
洪仁浩啓曰,因副校理李義鳳上疏,當該承旨,宜施譴責之典,依施事,批下矣。以何傳旨捧入乎?敢稟。傳曰,遞差,坐直承旨推考,可也。
柳焵啓曰,抄啓文臣親試,再明日爲之事,命下矣。處所,以何處爲之乎?敢稟。傳曰,便殿爲之。
傳于柳焵曰,承旨前望單子入之,待下批,牌招察任。
承旨前望單子入之,李敏采落點。
傳于洪仁浩曰,刑曹參判前望單子入之,待下批,牌招察任。
刑曹參判前望單子入之,李得臣落點。
傳于柳焵曰,工·禮換房。
有政。吏批,判書洪良浩,參判閔鍾顯,參議曺允大,同副承旨趙鎭宅進。以吳泰賢爲獻納,鄭履綏爲正言,韓光植爲副校理,吳載純爲禮曹判書,鄭存中爲刑曹判書,金復根爲慶基殿令,池德斌爲監察,朴彬源爲敦寧參奉,前同知李弘稷今加資憲加資事,上言判下,贈吏參禹性傳,贈吏判例兼加贈事,承傳。
兵批,判書金文淳進,參判柳戇入直,參議李夔,參知沈煥之病,左副承旨洪仁浩進。啓曰,忠淸水使,今當差出,而擬望之人乏少,未準朔禁軍將及他道邊將,竝擬,何如?傳曰,允。以崔秉敎爲羽林將,尹致宖爲五衛將,吳載重爲忠淸水使,僉知二單李元祥·盧尙樞,副司直單趙鼎鎭·嚴思晩·金夢華·洪聖淵·金履正·柳文養,副司果單尹光普·高克忠·安邁權·文燦奎·黃乃正·李殷模。
以禮曹單子,府夫人喪弔祭初一日擧行事,傳于洪明浩曰,成服日,旣有兼設之命,則該曹之擇日,極爲不察,此公事勿施,祭文製下,使之今日擧行,以修撰朴基正,副修撰李貞運,牌不進罷職傳旨,傳于洪仁浩曰,只推。
李晩秀,以禮曹言啓曰,今此唐城府未人喪,中宮殿成服儀註,直爲書入中宮殿之意,敢啓。傳曰,知道。
洪明浩,以禮曹言啓曰,觀察使·節度使薦,正月內,當爲議薦,而堂上不備,不得爲之之意,敢啓。傳曰,知道。
趙鎭宅,以大司成意啓曰,去十二月十五日日次儒生殿講時,因東學色掌幼學鄭時翼,南學色掌幼學鄭夏容,西學掌議幼學林景鎭,色掌幼學金埻等,不通念舊之意,停擧姑置之,限來朔突誦,待令於政院之意,自本館草記事,命下矣。鄭時翼·鄭夏容·林景鎭·金埻等,皆於限內,俱爲突誦云,依聖敎,該儒生等,竝令待令於政院之意,敢啓。傳曰,日次殿講日待令擧案懸註,可也。
趙鎭宅,以左議政意啓曰,政府,每於首歲議薦觀察使·節度使,而領議政·右議政,時未備員,限內不得爲之之意,敢啓。傳曰,知道。
洪仁浩,以備邊司言啓曰,頃因判付,江界府弊瘼矯救之策,狀聞之意,行會矣。卽見平安監司沈頤之狀啓,則枚擧江界府使閔義爀牒呈,以爲,本府四弊中蔘政,卽諸弊之所由生,而稅蔘乃是任土之貢,雖不敢混擧於蔘弊之中,蔘稧革罷後,每年給倭例貿,專責本府者,體蔘三十五斤,尾蔘二十五斤,其外五上司及巡,兵營換貿,亦爲七斤十三兩餘,而朝家當初劃給,中間添給體尾蔘價視諸元價,不過爲四五分之一二,而見今蔘戶漸空,採路漸艱,本蔘納上,其數無多,斂價貿充,邑例已成,要其歸趣,不出於蠲減當納之數,使江民息肩姑就一年應納之數,論定其當存當減之數,則稅蔘十五斤七錢內,內局三斤,戶曹三斤,係是土貢,依前採納,其餘京各司所納六斤十五兩,亦關朝體,不可減除,此則使各該司從便貿用,本道換木貿用條,巡營十二兩,兵營二兩七錢,該府地稅一斤三兩,永爲蠲去,以除一分之害,體蔘及尾蔘,一從元定斤數,一半付之該邑,以年例應下之價,分俵蔘戶,永爲恒式,使之貿納,一半則使之作貢,翌年或再翌年先下,以寬其辦備之限,而以其折半之數,量其容入之價,則體蔘十七斤八兩價,每兩一百三十兩式,尾蔘十二斤八兩價,每兩五十兩式,都合四萬六千七百六十兩,而除却體尾原價應下之數,則添價當爲三萬兩,每年劃得本營別備條一萬五千兩,會付耗條五千石,則庶可有設施之道,備得此數,作爲蔘貢,限以每年臘月,自本道捧上,上送戶曹三把之節,點閱搜括之撓,竝皆革罷。入山則任渠自往,下山則任渠自納,幾錢幾分,恒定每戶一年應貢之外,其餘所採一付之民,俾爲生涯,則民情樂赴,必將盡心盡力,此則更探事情,嚴立科條,使邑鎭不得憑藉誅求,庶或爲救民之一端,田政紊亂,逐庫査櫛,則陳田一千三百結零,年年白地徵稅,故民多流亡,火稅雖入元田實摠,旣知冤徵,則經用大縮,有不足恤,而此亦民戶多集,陳土廣闢,則依前執摠,自無難事,特爲蕩減,至若軍弊元數,自來不多,邑倅且能搜括,從前闕額,今皆塡充,別無釐弊之可言,各倉還弊,則今年捧糴之時,立本取剩,及其他勒徵·加錄·情債等許多謬習,一切痛革,庶不至如前雜亂,枚擧邑牒,附具微見,請令廟堂稟處矣。江州積痼之弊,聖念憧憧,早夜西顧,若保如傷之意,屢形於前後絲綸之間,德至厚也,恩至渥也,守土之官,按道之臣,竭其思盧,備陳通變之策,況臣待罪廟堂,欲有以對揚萬一者,容有極哉?第江民疾首之苦,惟蔘弊爲首,而道啓中,通變云者,語其要旨,不過體尾蔘,各以一半,付之該邑,一半則使之作貢,而其不足價,每年劃得本營別備條一萬五千兩,會付耗條五千石,以爲設施之道矣。臣反覆以思,兼採衆議,江州蔘價之添數以給,前後幾度,而添價朝以出,則本直暮以增,殆所謂秦之求無已,欲以添價,圖其息肩,則臣恐其效,茫如捕風,且體尾蔘六十斤,若一竝作貢,無使一根留作江州之祟,則容或無日後刁蹬之言,而今乃以其半,置之該府,則不過四五年之後,又安知不以此數之無以貿納,煩陳朝廷如今日之爲乎?況目今國家財貨,到處枵然,所謂別備萬五千,雖可諉之以非自經費中割出,而小米五千石,勢不得不耗損穀簿,臣每念邊州餉穀,月減日縮,爲之寒心者,屢矣。一年五千之數,猶患重難,況年年此數,何以措處?又況欲以翌年再翌,爲預下之計,則其數豈不爲一萬或萬五千之歸乎?臣則以爲,今此通變之策,決不可施矣。雖然,江民之倒懸,若是其急,而就其中,不一商量,直歸之於無可着手而止,則亦非仰體聖意之道,如欲使經費不至大段見縮,而江民亦得蒙被實惠,則惟尾蔘一條,有可以量施者矣。博詢曾經江倅諸臣,皆言尾蔘五斤,自江州可以鳩聚云,其餘二十斤,付之倭譯廳,擇其幹事者,使之擔當擧行,而尾蔘一錢元價二兩八錢五分,或不無不足之慮,今若添之以一兩一錢五分,合元價爲四兩,則足可了事,而一兩一錢五分之分添於二十斤之數,當爲三千六百八十兩,其數不至難辦,此則雖以箕營別備條劃給,亦無所不可,以此定式施行之意,分付,惟此尾蔘爲名,自外面言之,雖與體蔘,若有差等,而尾蔘不祛,則稚蔘之細如針芒者,不得了遺,稚蔘不得了遺,則蔘産之今年不如昨年,明年不如今年,理勢之所必至也。今此尾蔘通變,不特爲江民一時之惠,理蔘之政,其本未始不在此,差過五六年,其效豈不能執契而責之耶?京各司巡兵營所納及該府地稅,一竝蠲減之請,朝體所在,終涉如何,不可許施,三把節點閱搜括之竝皆革罷,事情之果能無礙,有難遙度,此則都在營邑之爛熳商議,務歸至當之如何,至若陳田白徵一千三百結零,雖是元田實摠,旣曰冤徵,則在朝家,爲江民愛之欲生之意,雖大於此,寧有所惜?依狀辭,特爲蕩減,如是之後,流民之聞風更集者,必當繈續,右項陳田,若依前廣闢,則從實執摠,漸次復舊之意,亦爲分付。軍額·倉糴兩弊,幾皆釐正,除祛謬習,誠甚可幸,嚴立規模,無或爲一時瞻聆,必令悠久遵行之意,各別申飭,何如?傳曰,允。
李晩秀,以訓鍊都監言啓曰,明日武臣試射時,集賢門入直哨官李運祥,當爲應試矣。應試間,出番哨官兪鉉商,待標信,姑令代直,而事過後,還爲入直之意,敢啓。傳曰,除標信替直,可也。
李晩秀,以禁衛營言啓曰,明日專經武臣試射時,弘化門入直哨官金命崑,當爲應試矣。應試間,出番哨官呂文永,待標信,姑令代直,而事過後,還爲入直之意,敢啓。傳曰,除標信替直,可也。
洪仁浩,以刑曹言啓曰,因前忠淸監司鄭存中所啓,罪人崔德敎,亟施屛裔之典事,命下矣。罪人崔德敎,依傳敎,平安道宣川府定配,卽爲押送配所事,分付道臣之意,敢啓。傳曰,知道。
副校理李義鳳疏曰,伏以臣,前負含默之罪,後犯違傲之罪,罪上添罪,恭俟威罰,聖度天大,不唯不罪,尙靳例勘,臣且隍且感,無地自容,今日卽中宮殿下成服日也。臣竊伏念,情勢輕而分義重,故昨夜召牌之臨,不敢復事違逋,隨詣城外,待門開,到朝房,則喉院不聞臣言,已捧違牌傳旨,臣雖疲劣,職是三司而見輕於人若此,尤何可一刻冒居於職次乎?伏乞聖明,亟賜鐫改,以警具僚焉。此實臣之人微望輕之致,而喉院之不待去就,輕先捧傳旨,卽曾所未有之例,後弊所關,亦不可置而不論,臣謂當該承旨,宜施譴責之典。臣無任屛營祈懇之至。省疏具悉。承宣事,聞甚可駭,依施,爾其勿辭察職。
辛亥正月三十日辰時,上御重熙堂。右承旨入侍時,右承旨李晩秀,記事官李海隣,記事官洪樂游·徐有聞,以次進伏訖。上曰,左承旨入侍。出榻敎賤臣承命出,與左承旨李祖承偕入進伏。上曰,直閣持考出冊子入侍,可也。賤臣承命出,與直閣徐榮輔偕入進伏。上曰,所考尙未了當,殊可泄鬱,仍取覽冊子訖。上曰,日前聞肅廟朝莊陵復位時實錄考出之行,故相徐宗泰下去云,然則直閣以後孫,又作此行於今日者,亦不偶然矣。行期不可緩緩,明日與春秋堂上及翰林偕往,必於四五日內,復命好矣。仍命榮輔先退。晩秀曰,適仍言端,有可以仰達者矣。江原監司尹師國,抵書臣父,以爲寧越子規樓舊址,只有故老咨嗟指點,而無以詳知矣。忽於月前,民家數三戶,猝値灰燼,階砌完然,露出眞箇是規樓遺基也,師國方謀,仍其地建其樓,旣請上樑文於洪良浩,又請記文於臣父,臣父將欲構出,而蓋此規樓遺蹟,實爲我東臣民感慕之地,今番六臣祠致祭時,六十句宸翰,可以慰千萬古忠魂,博考文獻,俾彰節義,尤爲紹述列聖未遑之典,是誠曠絶之盛擧也。樓址之際此尋得,可謂有待於今日,實非偶然之事,且況許多民戶中,只以樓址數戶,一朝失火,不爲延及於他舍者,尤豈不異常乎?上曰,果有是事,則誠亦異矣。雖以再昨年林忠愍致祭時,撻川·中和·義州等地,白地顯靈之事推之,其鬱而不洩,久而不泯之蹟,墍可以驗矣。晩秀曰,臣亦詳聞於其時李祖源復命時及忠州關西人所傳,則白晝顯靈,人皆目覩云,千古感應之理,有如是矣。祖承曰,考出時,春秋館堂上及翰林,誰某當下去乎?上曰,知春秋趙鼎鎭及上番翰林進去,可也。祖承曰,唐城府夫人喪成服日致祭,而祭文曾有親撰以下之敎,故敢此提稟矣。上命晩秀書御製祭文訖。命書榻敎曰,中宮殿進御人蔘粟米飮一錢重一貼煎入。又命書榻敎曰,中宮殿進御人蔘一錢重粟米飮一貼,更爲煎入。命退,諸臣以次退出。
辛亥正月三十日未時,上御誠正閣。左議政入侍時,同副承旨趙鎭宅,假注書趙台榮,記事官洪樂游·徐有聞,左議政蔡濟恭,以次進伏訖。濟恭曰,日間聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,中宮殿於府夫人喪,成服已經,伏想多日柴毁,傷損必多,區區下情,不勝悶迫之至。顧今氣候諸節,何如?上曰,府夫人家,只有弱孫一人,內殿情理,誠所難抑,然自初日,仰體殿宮惟憂之念,凡於哭泣之節,十分勉抑,故宮中反弛憂慮,予亦曾未料得矣。濟恭曰,伏承下敎,仰認坤殿之如是節抑,實出寬弘之德意也。臣不勝欽歎萬萬,上侍殿宮,下奉元子,今此寬抑,豈非盛德之事乎?上曰,一自元子誕降之後,宮中和樂度日,而今此內殿之節哀,果亦由是而然也。上曰,聞其家奉祀淸風府院君之故,今其祠版,同入淸風之祠云,祠宇更不必自朝家造給也。上曰,年前林忠愍致祭也,聞致祭承旨回奏之言,則忠愍顯靈之擧,果甚異常云,卿亦聞之否?濟恭曰,非但臣之得聞此說,人人無不知之矣。上曰,今此子規樓事,亦類是矣。六臣祠致祭後,伊時事蹟之泯而不傳者,方令考出矣。俄聞承旨所奏,寧越子規樓,但傳其名,不知其處,月前猝有火災,灰燼數三閭家後,規樓古址,宛然露出云,際此尋得,誠不偶然也。濟恭曰,許多連墻之民家,惟獨此家之一朝失火,誠甚特異矣。上曰,都承旨·右承旨入侍。出榻敎賤臣承命出傳,行都承旨洪明浩,右承旨李晩秀,承命進伏。上曰,子規樓記,李判府方欲構出,上樑文,吏判纔已製成云,故俄果取覽,而吏判拙於此等文字,今此所製,亦未恰好,故玆以宣示於卿,要卿使之善構耳。仍命頒示濟恭,濟恭覽訖。奏曰,此可謂有待於今日實非尋常偶然之事也。上曰,龍珠寺上樑文,卿果善爲製出,規樓之文,亦爲撰述,可也。上曰,江界蔘弊,旣命論理草記,而不可無別般矯救之道,卿有何商量?濟恭曰,以江界蔘弊事,前後聖敎,不但縷縷聖念,夙宵憧憧,臣豈不思所以萬一對揚之方乎?第道啓中,變通云者,卽不過體·尾蔘各以一半,付之該邑,一半使之作貢,而其不足價,每年劃得本營別備條一萬五千兩,會付耗條五千石,以爲充代之道矣。臣反覆思惟,又與曾經道伯·地方官等四五人,詳議便否,則江界蔘價之添給,非止一再,而猶且求覓,且今小米五千石,勢將逐年劃給,雖以本營言之,萬五千兩之每歲辦備,亦似不易。臣意則五斤,使江民如前擔當,二十斤付之倭譯中幹事人,使之擧行,而尾蔘一錢,本價二兩八錢五分,或不無不足之慮,添給一兩一錢五分,合元價爲四兩,則必當裕足,以此定式施行,似好矣。上曰,卿言可謂恰好,無容更議,苟有利於江民者,何惜經費?依所奏爲之,好矣。上曰,卿連日赴公,必多勞憊,明日命官,差晩入來,可也。上曰,專經武臣,中日廳命官試射,以早食後爲之。出榻敎命濟恭先退。命書傳敎曰,政官牌招開政。命書傳敎曰,向於輦路,過六臣祠,遣近侍致祭,仍又起感於寧越院享事,有博考與考出之擧,此際聞筵臣言,知昨冬本邑,尋得規樓古蹟,□□□題樑及記實文字,大臣·重臣中,曾經文任□方留意云,古蹟尋得之說,可□□則此時聞此,亦豈偶然?尙待考出,行復命,有所指一揭□子規樓基址尋得委折,及祠院圖形,竝卽詳細陳聞,一本圖進事,下諭于江原監司處,魯陵誌·莊陵誌等文蹟,雖已取見,外此邑中,流傳之事實,毋論刊本寫本,或斷爛殘編,苟有不載於陵誌者,道伯誠心取聚上送事,一體下諭。又命書傳敎曰,昨年抄啓文臣計劃後施賞及進箋,因壯元在外,尙未爲之矣。順天府使尹光顔,聞已上來,以再明日擧行事,分付。又命書傳敎曰,今正月朔抄啓文臣親試,再明日爲之事,分付。又命書傳敎曰,詞訟劇地,不可久曠,明當奉命下去,刑曹判書趙鼎鎭,本職許遞,其代,今日政差出。命退,承史以次退出。
上在昌德宮。停常參·經筵。
藥房口傳啓曰,中宮殿屢日哀痛之中,奄經成服,必多傷損之節,粥飮不足以扶接元氣,臣等不勝焦迫之忱,方以進御水刺之意,仰請於中宮殿,伏願聖上,亟加勸諭,千萬幸甚,惶恐敢啓。答曰,知道。啓辭近於文具,置之,當勸進矣。
藥房口傳啓曰,伏未審屢日哀痛之中,此時氣候,何如?千萬意外,遭此大故,奄經成服,伏想情事益復罔極,粥飮設或勉進,水刺之復常節,臣等不任焦迫,敢此冒瀆。伏乞自今日,進御水刺,以副臣民之望,不勝幸甚,惶恐敢啓。答曰,罔極。
洪仁浩啓曰,大司憲趙宗鉉,掌令鄭景祚·任希一,□□□執義未差,持平宋煥箕在外,監察茶時之意,敢啓。傳曰,知道。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,文臣製述,以何日爲之乎?敢稟。傳曰,明日爲之。
洪仁浩啓曰,副司果鄭萬始,今朔朔書,無緣不書,依定式禁推傳旨捧入之意,敢啓。傳曰,分揀。
傳于洪明浩曰,傳香承旨,馳詣文廟,奉審摘奸以來。
傳于洪仁浩曰,左副承旨入侍。
傳于李敏采曰,右副承旨入侍。
傳于李晩秀曰,軍士房承旨入侍。
以明日到記製講文臣製述處所,取稟。
傳于洪仁浩曰,以昨冬柑製處所爲之。
傳于洪明浩曰,刑曹堂上年老人許遞,前望單子入之。
刑曹判書前望單子入之,權落點。
以都摠府守宮望筒,傳于柳焵曰,差祭人員竝許遞,政官牌招,開政差出。
洪仁浩啓曰,昨日刑曹判書望筒中,工曹判書權,以副司直書入,莫重入啓政望,有此大段錯誤,事甚未安,原望筒改付標以入,而當該政官,推考警責,何如?傳曰,允。
有政。吏批,判書洪良浩,參判閔鍾顯,參議曺允大,右副承旨李敏采進。以李敏輔爲工曹判書,任希曾爲知敦寧,李英胄爲敦寧判官,鄭弼臣爲典籍。
兵批,判書金文淳進,參判柳戇病,參知李夔入直,參知沈煥之病,左承旨李晩秀進。以洪聖淵爲都摠管,南憲喆爲副摠管,李健秀爲內禁將,副司直李祖承。
傳于洪仁浩曰,當該承旨推考。
傳于李敏采曰,園所書員成宣文,今番賞典遺漏,帖加成給,此後園幸時,與守僕一體擧案,同爲施賞事,令該曹,園令處下帖,分付。
傳于李晩秀曰,今番園幸時,植木校卒賞格,京軍門遺漏,依書下小名件記,令該曹施賞。
傳于李敏采曰,明日出宮門路,以明光門爲之。
傳于洪仁浩曰,發遣吏郞,諸執事淸齋與否,摘奸以來。
以副校理李義鳳,修撰朴基正,副修撰李貞運牌不進罷職傳旨,傳于李晩秀曰,只推。
李晩秀啓曰,明日動駕時,訓鍊大將趙心泰,當爲領軍隨駕,而以東關王廟獻官,受香亦在明日云,何以爲之?敢稟。傳曰,摠戎使都領隨駕。
洪仁浩啓曰,朔祭傳香時,毓祥宮受香官,不卽待令,以致許久遲滯,事未前有,萬萬駭然。當該受香官,所當重勘,而本院請推之外,無他可施之罰,何以爲之?敢稟。傳曰,汰去。不能檢飭之內侍府所任中官,一體汰去。
洪明浩啓曰,今此京外守令·邊將薦擧單子,纔已奉入,而其中應薦不薦人,令該曹依例察推,何如?傳曰,此亦紀綱所在,除衆所共知情病外,在京者,皆令今日收捧,其中以外任不薦,極爲駭然。此後諸道狀本,無敢以不薦登聞。
洪明浩啓曰,今此試官望中,時無職名人,令該曹口傳付軍職,何如?傳曰,允。
李晩秀啓曰,明日擧動時,侍臣當爲備員,除在外外,未肅拜呈告人員,竝待開門牌招,何如?傳曰,允。
李晩秀,以都摠府言啓曰,都摠管鄭存中,今方入直,而時無職名人,令該曹口傳付軍職,何如?傳曰,允。
兵曹口傳政事,行副司直鄭存中。
李敏采,以弘文館言啓曰,本館下番闕直,事甚未安,修撰朴基正,副修撰李貞運,旣有只推之命,竝卽牌招,以爲推移入直,副校理李義鳳,疏批已下,一體牌招察任,何如?傳曰,允。
李敏采,以吏批言啓曰,新除授敦寧府主簿韓宗鎬,除拜後過限未肅拜,依例改差,何如?傳曰,允。
柳焵,以都摠府言啓曰,今月入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李晩秀,以御營廳言啓曰,今二月初二日親臨明光門,春到記儒生試取時,依兵曹節目,集春營入直軍五十名內,除營直二名集春門直二名,實四十六名,該入直哨官李命源率領,設布帳外排立,事畢後,還入直所,而待標信擧行之意,敢啓。傳曰,知道。
李晩秀,以御營廳言啓曰,今二月初二日,景慕宮擧動時,依兵曹節目,集春營入直鄕軍五十名內,營直二名集春門直二名除,實四十六名,新營入直鄕軍一百九名內,營直十四名除,實九十五名,各色京標下軍二十四名,各其將官,領赴于摠戎廳都領陣,屛門把守則東營入直騎士二十五人內,營直二人,該番將率領仍直,其餘二十三人及入直鄕軍五十六名內,營直二名除,實五十四名,竝嚴飭定送,而東營·集春營入直馬步軍兵,待標信擧行,還宮後,還入直之意,敢啓。傳曰,知道。
辛亥二月初一日辰時,上御重熙堂。右副承旨入侍時,右副承旨李敏采,記事官李海隣,記事官洪樂游·徐有聞,以次進伏訖。上命書傳敎曰,明日當詣景慕宮展拜,仍行春享大祭,省牲省器,路由館峴,以此,分付。又命書傳敎曰,春到記試取,明日還宮後當爲之,收到記則明日朝食堂帳,殿設行後收捧,分付成均館。上曰,全羅監司明日辭朝。出榻敎上曰,中宮殿進御人蔘一錢重粟米飮一貼煎入。出榻敎命退,承史以次退出。
上在昌德宮。停常參·經筵。
大駕詣景慕宮,入齋室後,內閣·政院·玉堂·藥房口傳問安。答曰,知道。
展拜罷,仍行省牲器後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
殿座罷後,內閣·政院·玉堂·藥房口傳問安。答曰,知道。
洪仁浩啓曰,大司憲趙宗鉉呈辭,執義未差,掌令鄭景祚·任希一,持平申膺祜牌不進,持平宋煥箕在外,監察茶時之意,敢啓。傳曰,知道。
李晩秀啓曰,司僕內乘來言,捲簾取稟。傳曰,捲三面。
洪仁浩啓曰,訓鍊大將趙心泰,御營大將李漢豐,以東南關王廟獻官,今方受香出去矣。所授命召,來請還納,何以爲之?敢稟。傳曰,仍佩往來,各其營都提調摠察,從事官發牌聽傳敎。
傳于李晩秀曰,左承旨·右副承旨,分詣受香所奉審摘奸以來。
傳于洪仁浩曰,全羅監司留待。
李晩秀,以訓鍊都監言啓曰,今二月初二日,景慕宮擧動時,因兵曹節目,金虎門軍五十名,銅龍門軍五十名除出,把摠李琦鉉,哨官李聖濂率領,挾輦侍衛,金虎門軍三十五名,銅龍門軍三十五名,廣智營軍四十五名,北營標下軍三十五名,軍餉色軍十五名,新營軍十五名,下都監軍二十名,各其將官率領,出付隨駕營門,屛門把守及閑曠處禁雜人次,南營馬兵四十五名,依例出用,還宮後,各還直所,而竝待標信擧行之意,敢啓。傳曰,知道。
李晩秀,以訓鍊都監言啓曰,今二月初二日,明光門殿座時,因兵曹節目,金虎門軍五十名,銅龍門軍五十名除出,把摠李琦鉉,哨官李聖濂率領,挾輦侍衛,金虎門軍三十五名,銅龍門軍三十五名,各其將官率領,設布帳外排立,雜人一切嚴禁,事畢後,各還直所,而竝待標信擧行之意,敢啓。傳曰,知道。
辛亥二月初二日卯時,上詣景慕宮。展拜入侍時,行都承旨洪明浩,左承旨李晩秀,右承旨柳焵,左副承旨洪仁浩,右副承旨李敏采,同副承旨趙鎭宅,假注書趙台榮,記注官金鳳顯,記事官徐有聞,一提學吳載純,檢校直提學李秉模,檢直閣尹行任,原任直閣李晩秀,檢校待敎沈象奎,以次隨駕,上具翼善冠·衮龍袍,乘輿出明光門,詣光德門外降輿乘輦,出弘化門,詣館前路,降輦步過,詣宮大門外,降輦乘輿,入宮大門詣齋室,改具冤服,出東狹門詣板位,行再拜禮,仍詣廟內奉審,還詣齋室,改具遠遊冠·絳紗袍,詣省器位省器,詣省牲位省牲,還詣齋室。上曰,全羅監司入侍。出榻敎賤臣承命出,與全羅監司鄭民始,偕入進伏。上曰,卿今遠離,予庸悵然也。民始曰,論以私計,雖極榮幸,今當辭陛,區區下懷,不勝耿結矣。上曰,今日宿於何店耶?民始曰,將欲住宿於衿川地矣。上曰,善爲下往也。仍命民始退出,改具翼善冠·衮龍袍,乘輿出宮大門,降輿乘輦進發,詣館前路步過,入弘化門,降輦乘輿,入光德門,詣明光門,乘輿陞座。上曰,殿講考官領府事代,行司直鄭昌順爲之,考官鄭昌順代,判尹李致中爲之。出榻敎上曰,讀券官李祖承代,副司直金尙集爲之,對讀官韓光植代,張錫胤爲之。出榻敎上曰,食堂今於帳前設行,而日勢已晩,其所擧行,斯速爲之事,分付。明浩等承命分付,少頃,行食堂訖,引儀唱試官以下入就位行四拜禮,抄啓文臣親試試官吳載純·徐浩修·李秉模·尹行任,文臣製述儒生製述試官具允明·洪良浩·金相集·尹行元·洪義浩·成種仁·張錫胤,殿講試官鄭昌順·李致中·柳戇·李洪載·金履正·徐郁修·李義鳳,以次入就位行拜禮,以次進伏訖。命書表策題,仍命揭之。敎曰,策題文臣製進,表題抄啓文臣及儒生製進,可也。明浩等承命,分付。上曰,抄啓文臣進箋後,仍卽頒賞,可也。抄啓文臣尹光顔等進前,讀奏謝箋訖,受賞以退,命儒生開講,寄齋生韓永建等,以次進講,講訖。晩秀曰,筵體至嚴,而參考官金履正,無端離次起立,事甚未安,推考,何如?上曰,依爲之。出擧條命允明等,進考試券,考試訖。命書傳敎曰,春到記製述居首幼學沈鎜,殿講居首幼學韓永建,直赴殿試,講之次幼學鄭時善,製述之次生員申光軾,直赴會試,講之次幼學李元默·劉弘基·尹衡祿·李致祜,製述之次進士成海應,生員李弘達,各給一分,講略幼學田宇一·呂永徽·許珨,製述次上生員金鋼·金鐮,進士柳光鎭·洪準源,生員安棨,各紙二卷筆三枝·墨二笏賜給,講粗幼學李鳳羽等,各紙一卷賜給。上曰,入格儒生,明日待令。出榻敎上曰,今幾日暮,製述文臣科次,退歸賓廳爲之,可也。上入明光門還內,諸臣退出。
上在昌德宮。停常參·經筵。
藥房提調李秉模,副提調柳焵啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,中宮殿則自今日,煎進茶飮停止,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李敏采曰,右副承旨入侍。
傳于李晩秀曰,閫帥·守令留待。
傳于李晩秀曰,閫帥·守令入侍。
備忘記,北兵使尹得逵下直,長弓一張長箭一部,片箭一部,筒兒一箇賜給。
傳于洪明浩曰,入格儒生入侍。
洪仁浩啓曰,合辭許久闕啓,事甚未安,今日政新除授兩司諸臺,竝待下批牌招,何如?傳曰,允。
以吏曹參議曺允大牌不進罷職傳旨,傳于洪明浩曰,只推。
有政。吏批,判書洪良浩,參判閔鍾顯進,參議曺允大牌不進,左承旨李晩秀進。以申禹相爲司諫,李彦祐·金孝眞爲掌令,姜文會爲持平,申大尹爲獻納,玄重祚·李運行爲正言,兪靖柱爲漢城判官,趙光存爲敦寧主簿,贈吏參鄭弘祥,贈吏判例兼前刑曹判書鄭存中考。
兵批無政事。
洪仁浩啓曰,大司憲趙宗鉉牌招啓辭未下,掌令李彦祐·金孝眞牌不進,執義未差,持平宋煥箕·姜文會在外,監察茶時之意,敢啓。傳曰,知道。
李敏采,以弘文館言啓曰,本館下番,連日闕直,事甚未安,副校理李義鳳,修撰朴基正,副修撰李貞運,旣有只推之命,竝卽牌招,以爲推移入直之地,何如?傳曰,允。
洪明浩,以吏曹言啓曰,司僕寺僉正洪元燮呈狀內,矣身素患痰癖之症,今當換節之時,轉益添加,實無供仕之望云,身病旣如是,則不可强令察任,今姑改差,何如?傳曰,允。
洪仁浩,以刑曹言啓曰,依下敎,別監金在敎·朴世蘊等,着枷嚴囚之意,敢啓。傳曰,知道。
趙鎭宅,以賑恤廳言啓曰,前持平申大龜上疏批旨內,鳳城君後孫收恤事,觀於詩人所詠及故相故重臣筵奏,可以知其事蹟,況於先朝,至下贈諡賜宴之命,朝家旌奬之典至矣。然其後裔,貧窶之如此,聞甚可矜,令宗簿寺搜訪,送于賑廳,使之別般周給後,草記可也事,命下矣。鳳城君八代孫進士李日煒,自宗簿寺,依傳敎搜訪以送,故白米二石,錢文十五兩題給之意,敢啓。傳曰,知道。
柳焵,以左邊捕盜廳言啓曰,本廳兼從事官李顯昱,身病猝重,勢難察任,改差,何如?傳曰,允。
工曹判書李敏輔疏曰,伏以臣自承歲首超擢之旨,震悸惝怳,不知所措,而及奉恩言,特申優老之禮,繼受寵錫,更侈惠養之渥,米帛交輝,部郞臨存,光榮所被,閭里驚聳,顧此螻螘之微,犬馬之齒,何足以上煩至尊之俯軫,而隆私曠典,愈往愈摯,至此之極哉?臣以首頓地,老淚橫落,竊自惟聖恩如天,糜粉難酬,餘景垂盡,報効無階,一念悼歎,耿結方寸,只有中夜呑咽而已。不自意冬官新命,又下於夢寐之外,臣一倍悚恧,實欲趲地以入而不可得也。適値動駕,陪扈爲重,顚倒出膺,若不知恥,人所嗤點,其尤何如也?臣本孤寒,跡又疎賤,分外榮名,豈臣平昔之所敢期,而奧自戊申秋,謬蒙特達之眷,節次推擢,以至於今,則其間歲月,殆不滿三十朔矣。歷數朝端,未有如臣之驟躐,非科目而躋正卿,亦未有如臣之最濫者,雖聖明曲加甄拔,謂是壽域中一物,紆以榮銜,假之殊私,而顧其班品,則八座之峻也,論其職任,則一曹之長也。臣雖不肖,自知則審,亦將何所藉而安於冒據也哉?夫福過而災,亢極而悔,理數之所必然者,而尙屬臣一身事,臣以朝暮之人,豈有所怵顧於招損忌盈之戒乎?此臣之所不暇言也。引年謝事,卽人臣之常經,而臣之叨榮,已在於年至之後,所以自效者,及此一息之尙存,强策奔走,粗伸盡悴之義而已。又何可以廉隅爲解,筋力爲難,猥自擬於士大夫進退之制乎?此臣之所不敢言也。只是朽材高爵,不稱於勵世磨鈍之地,出入班行,靦然爲朝廷間一贅疣矣。以臣之故,而重玷名器,貽羞同列,則是臣不能報洪恩之萬一,而反足以累淸朝之治,臣雖滅死,亦何以贖其罪哉?臣之夙夜所大懼者,亶在於此,玆不避僭越之誅,敢陳肝膈之懇。伏乞聖慈,俯諒危悃,亟賜鐫改,俾得以散秩,優遊頌祝,以卒生成之澤,千萬幸甚。答曰,省疏具悉。卿其勿辭行公。
刑曹參判李得臣疏曰,伏以民於日前,伏蒙秋曹特除之命,繼又召牌儼臨,逖違之餘,瞻覲是急,固宜竭蹶趨承,以伸叩謝之忱,而第臣纔遞外邑,未出解由,揆以公法,勢難行公,始旣冒犯違傲,今又略控文字。伏乞聖慈,俯賜鑑諒,亟遞臣見帶之職,以存公格,仍治臣逋慢之罪,以安私分,千萬幸甚。傳曰,勿拘。
辛亥二月初三日巳時,上御熙政堂。下直閫帥·守令,入格儒生,同爲入侍時,左副承旨洪仁浩,同副承旨趙鎭宅,假注書趙台榮,記注官金良倜,記事官徐有聞,北兵使尹得逵,加平郡守成彦霖,幼學沈鎜·韓永運,生員申光軾,進士成海應,生員李弘達·金鐮,進士柳光鎭,生員安棨,幼學閔致福·尹在厚,以次進伏訖。上曰,閫帥·守令進前,奏職姓名,可也。得逵等,以次仰奏訖。敎得逵曰,本閫卽邊上重地,下去後各別務爲也。敎彦霖曰,加平有異前日,凡事必須惕念擧行,可也。仍命宣諭訖,命得逵等先退。上曰,儒生進前奏姓名,可也。鎜等以次仰奏訖。敎鎜曰,爾有顯族乎?鎜曰,與前持平沈銖,爲八寸親矣。上曰,戶工曹郞廳,持筆墨與紙,皆令入來,仍於殿庭,頒賞事,分付。賤臣承命出傳,儒生以次受賞訖。命退,儒生等以次退出。命書傳敎曰,政官牌招開政。命退,承史以次退出。
上在昌德宮。停常參·經筵。
巳時午時,日暈,申時,日暈。
李晩秀,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李晩秀啓曰,來初五日,朝參日次矣,敢稟。傳曰,停。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,大司憲趙宗鉉牌招啓辭未下,掌令李彦祐·金孝眞傳旨未下,執義未差,持平宋煥箕·姜文會在外,監察茶時之意,敢啓。傳曰,知道。
洪明浩啓曰,明日抄啓文臣課講,何承旨進去乎?敢稟。傳曰,左承旨進去。
洪明浩啓曰,明日抄啓文臣親試爲之事,命下矣。處所,以何處爲之乎?敢稟。傳曰,便殿爲之。
傳于李晩秀曰,左承旨入侍。
傳于洪仁浩曰,左副承旨入侍。
傳于李晩秀曰,史官一員待令,騎馬一匹立之。
以副校理李義鳳,修撰朴基正,副修撰李貞運牌不進罷職傳旨,傳于洪仁浩曰,只推。
以李敏采囚單子,傳于洪仁浩曰,以草記勘放。
洪明浩,以弘文館言啓曰,本館下番,連日闕直,事甚未安,副校理李義鳳,修撰朴基正,副修撰李貞運,旣有只推之命,竝卽牌招,推移入直,何如?傳曰,允。
洪仁浩,以禮曹言啓曰,今二月初八日,宗廟·永寧殿·景慕宮春奉審時,永禧殿當爲一體擧行,而本殿有頉處,纔已修改,依前例本殿奉審,不爲擧行之意,敢啓。傳曰,知道。
李晩秀,以兵曹言啓曰,坼見平安兵使李得濟,去庚戌年秋冬等褒貶啓本,則淸城僉使金熙謙,以戒在近家爲目,乫軒洞權管扈夏雲,以宜勉戢奸爲目,則竝宜置中考,而置諸上考,殊無嚴明殿最之意,當該帥臣,推考警責,金熙謙·扈夏雲,竝中考施行,何如?傳曰,允。
李晩秀,以備邊司言啓曰,本司武郞廳李翼海,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
李晩秀,以義禁府言啓曰,時囚罪人李敏采,以公罪草記勘放事,命下矣。李敏采傳旨內,苟欲自首,何待呈課乎?莫重享禮,傳香與將事時服色各異,是豈成說乎?推考,罪取考律文,則大明律不應爲條,有曰凡不應得爲而爲之,事理重者,杖八十矣。李敏采杖八十,以公罪收贖放送,何如?傳曰,允。如有功議,各減一等。
左副承旨李敬采疏曰,伏以臣今初一日,以穆陵獻官進去,而昏謬生疎,陵所傳香,乃以黑團領擧行,而至於祭班將事之時,始乃改着淺淡服矣。卽聞伊時監察,以此呈課云,其意亶出於擧職,而臣之失措,無容自解,玆敢短章自列,徑出禁扃。伏乞亟降威罰,以安私分,不勝幸甚。省疏具悉。苟欲自首,何待呈課乎?莫重享禮,傳香與將事之時服色各異,是豈成說乎?爾則先遞差,下義禁府推考,監察事可謂擧職,年前嶺人權熻之修擧職務,伊後未盡收用,湖南人林懋遠之近來連爲呈課,極爲可尙,守令待窠差送,以勵京人彌縫之習事,分付銓曹。
辛亥二月初四日辰時,上御重熙堂。左承旨入侍時,行左承旨李祖承,記事官李海隣,記事官洪樂游·徐有聞,以次進伏訖。上命書傳敎曰,抄啓文臣親試,明日爲之。仍命讀公事,書判付訖。命退,承史以次退出。
辛亥二月初四日未時,上御重熙堂。左副承旨入侍時,左副承旨洪仁浩,假注書趙台榮,記注官金鳳顯,記事官徐有聞,以次進伏訖。上命書右副承旨李敏采疏批訖。上曰,李敏采於本事,如欲自首,何待呈課,今乃云云乎?命退,承史以次退出。
上在昌德宮。停常參·經筵。
李晩秀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪仁浩啓曰,大司憲趙宗鉉牌招啓辭未下,執義·掌令二員未差,持平宋煥箕·姜文會在外,監察茶時之意,敢啓。傳曰,知道。
洪明浩啓曰,卽見濟州牧使李鴻運,守令·邊將薦擧單子,則居住邑名及長銜,不當書而書之,有違格例,事甚未安,原單子所當還下送,而係是越海之地,雖不得不捧入,而該牧使推考警責,何如?傳曰,允。
李晩秀啓曰,事變假注書沈能迪,身病猝重,勢難察任,今姑改差,何如?傳曰,允。
傳于洪仁浩曰,同副承旨入侍。
傳于李晩秀曰,課講入侍。
李晩秀,以兵曹言啓曰,新除授忠淸水使吳載重戶奴呈狀內,矣上典老母,素抱貞疾,長在床褥,又自日昨,重添毒感,食飮全廢,轉側須人,時月之內,萬無差復之望,人子情理,無以離側赴任云,情理旣如此,則不可强令赴任,改差,何如?傳曰,允。開政差出,可也。
趙鎭宅,以弘文館言啓曰,本館下番,連日闕直,事甚未安,今日政新除授玉堂,竝待下批,仍卽牌招,以爲推移入直之地,何如?傳曰,允。
洪仁浩啓曰,合辭許久闕啓,事甚未安,今日政新除授兩司諸臺,待下批竝卽牌招,正言玄重祚,一體牌招,何如?傳曰,允。
有政。吏批,判書洪良浩進,參判閔鍾顯,參議曺允大病,左副承旨柳焵進。以李祖承爲承旨,李運彬爲司諫,權儐·李顯道爲掌令,李太亨爲副校理,李錫夏爲修撰,金宗範爲司僕僉正,申在維爲刑曹佐郞,曺允精爲司僕主簿,李命喆爲崇靈殿參奉,李壽喆爲監察。判校申昕,今加通政,已滿三十朔,依定式陞堂上,贈吏判李崇臣,贈吏判例兼,贈吏議李賀朝,贈吏參例兼,以上工曹判書李敏輔兩代追贈,贈禮參宋瓆,贈禮判例兼,贈左承旨宋廷澤贈戶參,贈僕正宋搏贈左承旨,以上知事宋濟魯三代追贈。
兵批,判書金文淳進,參判柳戇,參議李夔病,參知沈煥之入直,右承旨李晩秀進。以徐赫修爲知事,曺翰振爲宣傳官,李時菡爲神光僉使,李東源爲上土僉使,成履福爲楸坡萬戶,金明遇爲忠淸水使,洪龍鎭爲管城將。副護軍單柳文植·吳載重,副司直單李敏采,僉知三單金樂咸·尹致宖·任東杓。
以曺允遂·洪時溥·魚用謙·南履翼·呂駿永·李垿囚單子,傳于洪仁浩曰,分揀放送。
洪仁浩,以義禁府言啓曰,李敏采杖八十,以公罪收贖草記批旨內,如有功議,各減一等事,命下矣。李敏采十三代祖季甸,佐翼功臣云,功減一等,杖七十公罪收贖之意,敢啓。傳曰,知道。
辛亥二月初五日辰時,上御熙政堂。抄啓文臣課講入侍時,左承旨李晩秀,左副承旨洪仁浩,同副承旨趙鎭宅,假注書趙台榮,記注官金鳳顯,記事官徐有聞,以次進伏訖。上命書傳敎曰,傳香承旨,馳詣受香所,奉審摘奸以來。上曰,親試試官,以課講試官爲之。出榻敎上曰,試官行禮勿爲之,仍爲進前,可也。試官一提學吳載純,檢校直提學李秉模,以次進伏。命書律詩題,仍命揭之。上曰,近來抄啓文臣輩,全不留意於講製,誠極駭然。雖以日昨課試時所作言之,一無僅可者,烏在其勸課之意乎?課講多不成誦,尤切駭歎,其中全不成誦及不嫺文義者,使之給暇,專一秩慣恰然後,當爲應講,如是而又未能講,則仍爲減下無妨。此乃別般勸懲之意,以此詳細宣諭於諸文臣,可也。秉模承命,分付。上曰,親試退在闕內空廨,以爲製進,可也。秉模曰,故相鄭弘淳移葬時,有令該道顧助之命,擔軍等事,該道自當擧行,而葬需米木諸種,亦有自臣曹題給之例,故敢此,仰達矣。上曰,依爲之。出擧條命退,諸臣以次退出。
上在昌德宮。停常參·經筵。
洪仁浩啓曰,大司憲趙宗鉉呈辭,執義未差,掌令李顯道·權儐傳旨未下,持平宋煥箕·姜文會在外,監察茶時之意,敢啓。傳曰,知道。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
洪明浩啓曰,守令·邊將薦單,正月內修正上送,係是應行之例,況有前後飭敎,無敢踰限,則今年各道薦單,皆已趁限到院,而咸鏡監司李文源及道內應薦守令,過限已久,無一人修上,事之稽忽,莫此爲甚。當該道臣,從重推考,各該守令,亦令該曹察推,仍卽行會,使之修正上送,何如?傳曰,允。諸道守令·邊將之應薦不薦人,各別嚴飭,使之限內修呈,可也。
洪明浩啓曰,行左承旨李祖承,今日不爲仕進,卽爲牌招,何如?傳曰,允。
以行左承旨李祖承牌不進推考傳旨,傳于洪明浩曰,許遞,前望單子入之,待下批牌招察任。
承旨前望單子入之,鄭大容落點。
傳于洪仁浩曰,右副承旨入侍。
以副校理李太亨,修撰李錫夏牌不進罷職傳旨,傳于洪仁浩曰,只推。
以濟州牧使李鴻運狀啓,節果進上代封過限,惶恐待罪事,傳于趙鎭宅曰,勿待罪事,回諭。
趙鎭宅,以弘文館言啓曰,本館下番,連日闕直,事甚未安,副校理李太亨,修撰李錫夏,旣有只推之命竝卽牌招,以爲推移入直之地,何如?傳曰,允。
辛亥二月初六日辰時,上御重熙堂。右副承旨入侍時,右副承旨鄭大容,記事官李海隣,記事官洪樂游·徐有聞,以次進伏訖。上命讀公事,書判付訖。仍命退,承史以次退出。
上在昌德宮。停常參·經筵。
洪仁浩啓曰,來十一日,朝參日次矣,敢稟。傳曰,停。
李晩秀啓曰,來十一日,輪對日次矣,敢稟。傳曰,爲之。
洪仁浩啓曰,大司憲趙宗鉉呈辭,執義未差,掌令李顯道·權儐傳旨未下,持平宋煥箕·姜文會在外,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
以掌令李顯道·權儐牌不進罷職傳旨,傳于洪仁浩曰,只推。
傳于趙鎭宅曰,同副承旨入侍。
沈能迪改差,代以金履載爲事變假注書。
傳于李晩秀曰,聞貴主祠宇,將往義城云,先朝王姬祠宇奉詣,體貌自異,且係百年內罕有之事,沿路擔夫,預爲待令,次次遞把,陪行人給馬供饋等節,亦爲分付於畿營及諸道,祠宇抵衙日,當遣官致祭,都尉將欲下往,其辭朝日傳香,以此意,令廟堂行會。
玉堂前望單子入之,應敎鄭萬始,校理林道浩,副校理閔昌爀·李儒慶,修撰吳泰賢·李彦祐,副修撰李尙度落點。
傳于洪明浩曰,新除授玉堂中,罷散人敍用。
以應敎鄭萬始,校理林道浩,副校理閔昌爀·李儒慶,修撰吳泰賢·李彦祐,副修撰李尙度等牌不進罷職傳旨,傳于李晩秀曰,只推。
江原監司尹師國處別諭,昨於回諭,已示不信不疑之意,事理也常情也。萬萬無近似,以是不念體段之屑越,付卿捧供以聞者,若使卿對揚此意,無撓無辜也。大抵假作自書其名之狀,觀於倩人轉納,而可謂手脚呈露,越中厖俗尙傳,有太古遺風,耕田鑿井,入息出作,雖是稍出頭角者,意想志望,不逾界分。視儒鄕如軒冕,做校吏爲功名,曾聞於按道者筵奏,以嚴爲姓者,爲一邑最可稱最先數之班族華閥,而其次若高若辛若劉諸姓爲言云。邑中幹務,自不得不爲數姓者所主張,則其執權産忿,勢所使然,必是睢盱,此數姓者,以滿腹猜忮之心,欲湛滅數姓,獨專其權。故爲此兇悖之說,以售陰中之計,此所以自見卿狀啓,付之一笑者也。然於此事,朝家別有憧憧于中者,卿若過於驚動,以右項數姓者,有若眞有所犯,而徑先廣捕,輕施刑訊,則此不幾近於爲建德執仇,而使蚩蚩峽氓,公然喫得雲擾波湯之苦,將不免魚喁而鳥駭,笑彼越中之人,于何有罪?這中若有識道理知人事之士子,則不識朝家本意不如此,認以卿奉承朝令而此擧云爾,其爲貽笑,誠亦不細。噫,奸民之出於淳俗,卽朝家敎化不明之致,設令奸民,登時就捉,揆以古昔聖王下車泣囚之念,怵然甚矣,瞿然大矣。況使無辜,混被逮繫,籲天無從,則爲民父母,玉食何安?先以此下有旨,眞諺翻謄,大書一通,揭于布政門外通街,仍以一本,謄關宣示該邑士民,俾各有情無恐,安業樂生,至於奸民之斯得,乾道昭昭,不難究出,待斯得,當卽夬正典章,以慰越中士民之心,卿其知悉。星火頒示,如是敷諭,營邑校卒之若有一毫貽弊於民間,侵虐於民産者從後別遣御史,考其虛實,自不飭之道伯以下,隨現重勘,斷不可已,竝須知悉事別諭,別紙別諭內應問人,無論虛實,以書中列錄者,果已捉來乎?依別諭,切勿輕加刑訊,若於面稽言聽,必有明知其無他者,卽爲解枷保授,以待決末。其中竝與保授而不可者,卽爲放送,奸民之作此兇計者,各別査得,星火狀聞,而密啓之不緊事登聞,有煩瞻聆,先取招後狀聞,得奸民後狀聞,大體槪略如此對揚之得宜,越人之安頓,其責專在於卿。卿則旣按道內事情之領略,必不待別諭而知之矣。此別諭祗受狀本中,卿之意見及所料量者,一一登聞,作此兇書漢,所爲甚於向來東喆輩,卿其各別査得。
李晩秀,以弘文館言啓曰,本館下番,連日闕直,事甚未安,應敎鄭萬始,校理林道浩,副校理李儒慶·閔昌爀,修撰吳泰賢·李彦祐,副修撰李尙度,旣有只推之命,竝卽牌招,以爲推移入直之地,何如?傳曰,允。
洪明浩,以吏曹言啓曰,今此風雲雷雨祭獻官,以前承旨李祖承塡差,而時無職名,令該曹口傳付軍職,何如?傳曰,允。
李晩秀,以禮曹言啓曰,永禧殿酌獻禮,間二年取稟事,曾有定式,而今年當次矣。酌獻禮吉日,以何間推擇乎?敢稟。傳曰,以旬後念前,擇入,可也。
趙鎭宅,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
辛亥二月初七日辰時,上御誠正閣。同副承旨入侍時,同副承旨趙鎭宅,假注書趙台榮,記事官洪樂游·徐有聞,以次進伏訖。上命書傳敎曰,右承旨入侍。賤臣承命出傳,右承旨柳焵,承命進伏。上曰,中宮殿進御香橘茶五貼製入。出榻敎上曰,左承旨·左副承旨入侍。出榻敎賤臣承命出傳,左承旨李晩秀,左副承旨洪仁浩,承命進伏。命書公事判付訖。命書傳敎曰,玉堂番次苟艱,在外及未肅拜人員許遞,前望單子入之,待下批牌招,推移入直。命退,承史以次退出。
上在昌德宮。停常參·經筵。
巳時,日暈。
藥房都提調洪樂性,提調李秉模,副提調柳焵啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,中宮殿湯劑依昨日方文製入,卿等不必入侍矣。
王大妃殿·惠慶宮,藥房口傳問安。答曰,知道。
中宮殿,藥房口傳問安。答曰,罔極。
洪仁浩啓曰,大司憲趙宗鉉,掌令李顯道·權儐牌招啓辭未下,執義未差,持平宋煥箕·姜文會在外,監察茶時之意,敢啓。傳曰,知道。
洪明浩啓曰,右副承旨鄭大容,今日不爲仕進,卽爲牌招,何如?傳曰,聞其實病,勢難供劇,許遞,今始聞之,昨日李祖承之違牌,以其情勢云,向來堂疏,不過官師之美意,似此之事,皆欲深引,則其弊豈可勝言?極爲駭然。前承旨李祖承仍任牌招,此後此等之習,各別嚴飭。
吏曹,行左承旨李祖承仍任事承傳。
以承旨房望,傳于趙鎭宅曰,仍。
傳于李祖承曰,召對爲之。
李祖承啓曰,京畿監司徐鼎修,依下敎來待矣。傳曰,入侍。
李祖承啓曰,左邊捕盜大將趙圭鎭,以訓鍊都監中軍,明日本營習陣出去矣。所佩命召及大將牌傳令牌,何以爲之?敢稟。傳曰,仍佩往來。
傳于洪仁浩曰,右副承旨入侍。
以應敎鄭萬始,校理林道浩,副校理閔昌爀·李儒慶,修撰吳泰賢·李彦祐,副修撰李尙度,再牌不進罷職傳旨,傳于趙鎭宅曰,只推。衆所共知情勢外,更爲牌招,推移入直。
傳于趙鎭宅曰,衆所共知情勢玉堂許遞,前望單子入之。
玉堂前望單子入之,應敎李太享,校理李晴,副校理尹光普·沈能翼,修撰李義鳳·宋祥濂,副修撰李龜雲落點。
傳于李晩秀曰,新除授玉堂中,罷散人敍用。
兵曹口傳政事,副司直鄭大容。
以京畿監司徐鼎修啓本,長湍府使柳仁喆,怵畏勢家,漫漶訟理,爲先罷黜,其罪狀,令攸司稟處事,傳于洪仁浩曰,觀於査啓,可知其年久之訟,依筵敎決處,而無論如此如彼,該府使所爲,無狀莫甚。爲武弁畏武將,猶或爲說,外此何故周遮漫漶?罷拿輕矣,令該府嚴問重繩。
以咸鏡監司李文源狀啓,釋王寺碑石豎立,姑爲停止事,傳于李晩秀曰,豎立後,差使員以下校吏工匠僧徒等,分等別單以啓事,回諭。
兵曹,都摠管單申義淸。
傳于李祖承曰,未肅拜摠管許遞。
傳于洪仁浩曰,發遣吏郞,諸執事淸齋與否,摘奸以來。
李祖承,以吏曹言啓曰,因承政院啓辭,守令應薦不薦人,令該曹察推事,允下矣。江陵府使李集斗,蔚珍縣令李秉鼎,俱以應薦之人,薦單過限不爲修上,事極稽忽,依定式推考警責。咸鏡監司李文源及該道守令之薦單,雖是限後,啓本今已來到,瑞興府使金憙,尙未赴任,行會一款,今姑置之。南原府使徐琢修,仁同府使尹衡東,限內未赴任之意,道臣旣已狀聞,待其赴任,使之追後修啓。江陵府使李集斗,蔚珍縣令李秉鼎,使之卽速修呈事,各該道臣處,知委之意,敢啓。傳曰,知道。限後赴任者,勿論,可也。
洪仁浩,以兵曹言啓曰,因承政院啓辭,邊將應薦不薦各該守令,令該曹察推事批旨內,諸道守令·邊將之應薦不薦人,各別嚴飭,使之限內修呈可也事,命下矣。瑞興府使金憙,江陵府使李集斗,仁同府使尹衡東,南原府使徐琢修,蔚珍縣令李秉鼎,俱爲應薦不薦,竝依定式,推考警責,使之修呈事,各該道行會之意,敢啓。傳曰,知道。南原府使赴任,似在限後,勿論,可也。
洪仁浩,以兵曹言啓曰,曹司五衛將權以綱,素患痰癖之症,挾感添劇,時月之內,實無供職之望,呈狀乞遞,實病旣如此,則宿衛輪番之任,不可久曠改差,何如?傳曰,允。
李晩秀,以兵曹言啓曰,依下敎,司鑰金德文,決棍七度之意,敢啓。傳曰,知道。
趙鎭宅,以司饔院都提調意啓曰,本院燔造所進上事目,本自嚴重,而其中燔木,專以江筏流下者,收稅取用,無他劃給之資,故收稅事目中無論公私木,每十稅一者,法意有在,蓋筏木或有勿稅者,則燔木更無出處故也。近來上江流下之木,漸不及古,太半減縮,收稅之數,全不成樣,分院之凋殘,燔木之苟艱,日甚一日。最爲無窮之弊,年前朝參詢瘼時,因本院草記,以收稅事目,一遵舊規之意,備局論啓施行,謬例得以釐革,分院賴以支存,今因外都庫主人等所訴,以毋得收稅事,備局至於啓下云。所謂外都庫木物,自是貢人之受價進排者,則分院收稅,固無頉免之義。又況私商輩,符同貢人,稱以外都庫木物者,首尾相接,畢竟公家所納之數甚少,中間私商所販之物甚多。若許勿稅之路,則江上流下之木,孰不爲夤緣憑藉之計乎?若此不已,江筏無可稅之木,分院有潰散之慮,莫重進上,將無以責辦。言念及此,關係非細,分院收稅,旣載事目,與沿邑私稅,本自不同,而渾請勿侵,有違格例,外都庫木物流下時,分院收稅一款,依前施行,一以爲申明定式之地,一以爲保存分院之道,何如?傳曰,廟堂曰如彼,廚院曰若此,左相論理草記稟處事,令政院,招致備郞傳之。
趙鎭宅,以備邊司言啓曰,司饔院草記,外都庫木物流下時,自分院依前收稅事批旨內,廟堂曰如彼,廚院曰若此,左相論理草記稟處事,命下矣。外都庫之筏木,磁器所之燔木,俱係國用所需,廟堂之請以勿稅,廚院之請以收稅,俱不無所據,而但外庫則雖什一納稅,必不至潰散,分院則因外庫勿侵。私商輩夤緣憑藉,恣意流下者,必不無此弊,則燔造所用,更無出處,論以事情,外庫稍緩,分院爲急,自今爲始,外庫木物,沿邑則無敢侵犯,分院則依燔造事目,收稅之意,分付,何如?傳曰,允。
吏曹參判閔鍾顯疏曰,伏以臣見差風雲雷雨祭獻官,伏念是祀之重,我聖上實兢兢焉。所以致崇極而寓寅畏,凡厥將事之臣,惟當以有事爲榮,受命奔走,而第臣自數日前,重患毒感,種種證形,俱屬不輕,最是一日之間,寒熱之交攻,不知爲幾番。惡寒則肢體戰慄,發熱則頭疼如碎,少有動作,則筋骨拘攣,神眩喘促,若不可支,服藥療治,尙無減勢。將此病狀,致身肅敬之地,已恐欠潔,而自量氣息,雖或拚死趨詣,實亦有當事顚仆,臨急狼狽之慮,玆不得不略陳短章,仰瀆宸嚴。伏乞聖慈,俯垂矜察,亟命變通,以便公私,不勝幸甚。臣於前後享役,未敢引疾祈免,實由於筋力自效之願,而適因病勢之難强,自犯瀆撓之罪,惶隕憫蹙,不知所云,臣無任祈懇之至。答曰,省疏具悉。許令該曹付標。
辛亥二月初八日辰時,上御誠正閣。召對入侍時,參贊官李晩秀,侍讀官朴奎淳,檢校待敎沈象奎,假注書趙台榮,記事官洪樂游·徐有聞,以次進伏訖。上命奎淳等,以次讀奏,奎淳等,進讀貞觀政要,自貞觀五年侍御史,止朕終不違公語訖,命陳文義。奎淳曰,唐之太宗,卽三代以後明哲之主,而至於用人,萬紀之詐辯,猶未洞察。伏願殿下,法堯·舜則哲之明,凡於用捨之際,深留聖意焉。象奎曰,世稱員觀之治者,蓋太宗虛己納諫之效也。致治之要,惟在於容諫,伏願聖明體念焉。上曰,所陳竝好矣。晩秀曰,玉堂閣臣,已陳文義,更無仰達矣。命退,諸臣以次退出。
辛亥二月初八日巳時,上御重熙堂。右副承旨入侍時,右副承旨洪仁浩,假注書趙台榮,記事官洪樂游·徐有聞,以次進伏訖。上命書傳敎曰,畿伯省部之行,以陵幸所稟,似不得自下發程,近道先爲發巡事下諭于京畿監司。仁浩曰,臣於昨日公退之時,文義居知事申義淸之子,來見以爲,其父義淸,今年洽滿百歲,卽壬申生也。昨年資躋崇祿,筋力足以作行云,而欲爲上來,祗肅恩命,蓋其意,非出於干恩也。渠以年爲百歲,有子四人,孫曾合爲四五十餘,欲以其年其福,進獻于九重天門,將爲上來云矣。上曰,申義淸是誰族乎?仁浩曰,與申史源之七寸親云矣。命書傳敎曰,今聞承宣言,文義知事申義淸,以百歲老人,昨年資躋崇祿,今欲上京,爲加資肅拜,其筋力之强健可知,極爲稀貴,而且聞率諸子孫曾,近四五十人上來云,尤可謂奇異,上來時官給轎馬,各別供饋,都摠管見窠,爲先除授,仍令政院,乘馹上來事,下諭。命退,承史以次退出。
辛亥二月初八日午時,上御重熙堂。京畿監司入侍時,行左承旨李祖承,記事官李海隣,記事官洪樂游·徐有聞,京畿監司徐鼎修,以次進伏訖。上曰,俄於傳敎,已有所下敎者,須從速發巡,可也。鼎修曰,旣承下敎,當於初十日間辭陛矣。上曰,往還之間,當費幾日耶?鼎修曰,十六日間將還營矣。鼎修曰,因備關申飭,道內撥路弊瘼之可以釐正者,今方從便擧行,而其中兩西各營及松營狀啓,例皆傳撥。外此諸凡關牒,不得撥遞,自是法典,而十數年來,忽出謬例,不計緊漫,一皆付撥,甚至松營,則裨校吏卒,稱以時急陪持,動輒騎撥,爲弊滋甚。故自臣營,以此往復於該營者,前後累次,而迄今因循,終不痛祛,所謂各撥,卒困馬憊,將至闕站之境者,誠非細憂。自今以後,不可不申明舊典,西各營狀啓外,冒法濫騎之弊,嚴立科條,而雖持狀啓者,上來時有馬牌草料及下去時有備局回草料,臣營反貼者外,皆以濫騎照勘,而一有襲謬發送者,則自臣營據實狀聞,以俟朝家處分之意,令廟堂行會,至於兩西各營,除非別卜定生物進上,則皆以刷馬替載。卽是前例,而近年則又無論緩急,竝以撥馬載送,事體之惶悚,法禁之蕩然。已涉未安,而卽以嶺南皮荻栗進上言之,嶺南則以驛馬替運,畿內則以撥卒責負,供獻事面,何等嚴重,而任之疲殘撥卒,次次送傳,尤極苟艱。今亦一遵前規,別卜定生物外,西南進上,竝以刷馬或雇馬,如前載運事,令廟堂嚴加知委於京外,以爲奉行之地,恐合事宜,故敢此,仰達矣。上曰,依爲之。此後雖是別卜定生物,除非盛夏,勿用撥馬事,嚴飭定式,可也。出擧條命退,諸臣以次退出。
上在昌德宮。停常參·經筵。
卯時,有霧氣,辰時,日暈兩珥,暈上有冠。
夜自一更,至四更,月暈。
中宮殿,藥房口傳啓曰,臣等頃以進水刺之意,冒死煩瀆,而水刺雖或勉進,蔬菜之屬,不足以扶接元氣,況今湯劑,連爲製入,此時從權,有不容少緩,玆敢不拘常例,如是瀆擾。伏乞俯察臣民焦憂之忱,自今日亟進常膳,千萬顒祝之至,惶恐敢啓。答曰,罔極。
洪仁浩啓曰,大司憲趙宗鉉,掌令李顯道·權儐牌招啓辭未下,執義未差,持平宋煥箕·姜文會在外,監察茶時之意,敢啓。傳曰,知道。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于柳焵曰,承旨分詣受香所,奉審摘奸以來。
傳于李祖承曰,左承旨入侍。
傳于李祖承曰,史官一員待命,騎馬一匹立之。
趙鎭宅,以弘文館言啓曰,本館下番闕直,已至多日,事甚未安,今日政新除授玉堂,待下批仍卽牌招,以爲入直之地,何如?傳曰,允。
趙鎭宅,以漢城府言啓曰,過期未婚未葬之類分付各部,搜訪報來,故別單書入之意,敢啓。傳曰,知道。前後申飭何如,則歲新已久之後,今始報來,不但稽忽,五部屢萬民戶,過時未婚者,豈至十三人?若只以定婚處爲啓聞,則又何不勸婚乎?部官事,極爲駭然。雖以過葬言之,安知無當入不入乎?近有定式,使之年例擧行,則有司之奉行,豈可如是乎?京兆行公堂上竝遞差,該掌郞廳及五部官員,一竝拿問處之,待朝開坐,捧供以聞原別單爻周,時任部官爲先他司,以可堪人,今日政相換,各別探訪以聞事,令政院發牌嚴飭,可也。
李祖承啓曰,都承旨洪明浩病不仕進,右承旨李晩秀,左副承旨柳焵,右副承旨洪仁浩,同副承旨趙鎭宅奉審進去,臣吏兵批兼進之意,敢啓。傳曰,知道。
有政。吏批,判書洪良浩進,參判閔鍾顯牌不進,參議曺允大差祭,行左承旨李祖承進。以具㢞爲判尹,金魯永爲左尹,洪聖淵爲右尹,呂龜周爲校書判校,丁志德爲工曹佐郞,李五鎭爲尙衣主簿,林鵬翰爲長湍府使。奉常直長單閔廣魯,東學訓導單金成珍。中部都事丁藎祖,監察權襈相換,東部都事林芝秀,監察尹厚東相換,南部都事鄭致綏,典籍徐季修相換,西部都事蔡潤銓,禁府都事李承薰相換,北部都事徐有年,長興主簿鄭昌謩相換,中部奉事李瑞運,繕工奉事具充元相換,東部奉事沈師民,禁部都事鄭文綏相換,南部奉事朴絅壽,監役南鶴玄相換,西部奉事趙有善,掌苑奉事金喆淳相換,北部奉事柳明觀,廣興奉事李秉淳相換。學生權謐贈左參贊例兼,學生權弇贈戶參例兼,通德郞權顒贈左承旨例兼,以上刑曹判書權三代追贈,贈兵參徐命茂,贈兵判例兼,贈戶議徐宗耋,贈戶參例兼,贈僕正徐文緯,贈左承旨例兼,以上知事徐赫修三代追贈。
再政。以金熙采爲副修撰,李禾爲康陵令,鄭萬始爲中學敎授,成種仁爲西學敎授。
兵批,判書金文淳進,參判柳戇入直,參議李夔,參知沈煥之病,行左承旨李祖承進。以朴聖泰曹司五衛將,李鍾三爲五衛將,朴祥煥爲都摠經歷,李甲會爲訓鍊主簿。副護軍鄭萬始,副司直尹致性·韓光植·閔昌爀·李儒慶,副司果金翰東·吳泰賢·申馥。以呂文永爲宣傳官,白東脩爲訓鍊判官。
以承傳宣傳官望筒,傳于李祖承曰,呂文永奉命在外,植木畢役,仍爲給由,待上來,當日白面許參。
趙鎭宅,以弘文館言啓曰,本館下番,連日闕直,事甚未安,新除授應敎李太享,副校理尹光普·沈能翼,修撰李義鳳·宋祥濂,竝卽牌招,以爲推移入直,何如?傳曰,允。
以應敎李太享,副校理尹光普·沈能翼,修撰李義鳳牌不進罷職傳旨,傳于李祖承曰,只推。
趙鎭宅,以弘文館言啓曰,新除授校理李晴,時在京畿坡州地,副修撰李龜雲,時在慶尙道禮安地,經筵入番事緊,請竝斯速乘馹上來事,下諭。傳曰,依啓。
趙鎭宅啓曰,御營大將李漢豐,時無職名,令該曹口傳付軍職,何如?傳曰,允。
兵曹口傳政事,副司直李漢豐。
以昌城尉黃仁點給由傳旨,傳于趙鎭宅曰,沿路給馬護送等節,一依大臣例擧行事,下諭諸道。
趙鎭宅,以禮曹言啓曰,永禧殿酌獻禮,以旬後念前擇入可也事,命下矣。卽令日官推擇,則今二月十一日拘忌,十二日次吉,十三日吉,十四日十五日十六日十七日,連値國忌齋戒正日,十八日拘忌,十九日爲吉云,以何日定行乎?敢稟。傳曰,以十三日爲之。
趙鎭宅啓曰,永禧殿酌獻禮祭文,當爲製進,藝文提學洪良浩,待開門牌招,何如?傳曰,允。
趙鎭宅,以兵曹言啓曰,今二月十三日,大駕詣永禧殿,親行酌獻禮時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,訓局步軍十五哨,馬步五哨,爲先後廂,禁軍三番隨駕,御營廳留陣,其餘留營置之,可也。
洪仁浩,以義禁府言啓曰,長湍前府使柳仁喆,令該府嚴問重繩事,傳旨啓下矣。柳仁喆時在任所云,依例發遣府書吏,拿來,何如?傳曰,允。
洪仁浩,以刑曹言啓曰,依下敎,罪人金在敎·朴世薀等,各杖一百徒三年,照律收贖,放送之意,敢啓。傳曰,知道。
修撰宋祥濂疏曰,伏以臣於杜門訟愆,憂愧罔措之中,忽伏承館銜除旨,臣始也聞命驚惶,終焉撫躬踧踖,繼之以感涕之被面也。臣之年前一疏,適當岌嶪憂遑之際,竊附沬飮懲討之義,而字句之間,矇不致愼。區區匡救之意,反陷罔測之科,雖幸天日之明,照燭無他,旁聽泛觀之人,理難參恕。果然司直之地,公議峻發,臣誠咋指噬臍,愧悔靡及,避影息跡,分作天地間僇人,而臣之所自悼者則有之。臣以跡則至孤寒也,而殿下拂拭之,以才則至庸陋也,而殿下詔敎之,頂踵毛髮,無非造化中物,此生此世,報答無階,食息寤寐之間,耿耿一念,惟在於一開口一擧足之必誠必愼,無陷大戾,以效古人不報爲報之意矣。誠不意過福招災,冥行致躓,躬蹈汚衊,終不免爲辜恩負國之歸,孽由自作,尙誰怨尤?臣罪至此,萬隕猶輕,而乃殿下曲垂涵貸,不加典刑,兼銜之除,專對之簡,拔欿置席,噓枯燃冷,恩愈摯而罪愈著,日夕兢蹙,不敢以歲月之稍久,有所自弛于中。迺者除命忽降,庚牌儼臨,臣若畏義忘身,冒沒趨承,則四維至嚴,臣欲追愆訟尤,永圖息補,則聖恩至重,臣情到此,吁亦窮且戚矣。玆不得不猥入文字,略暴衷情之痛迫。伏乞天地父母,俯垂諒察,嚴賜處分,亟命有司,議勘臣罪,以謝公議,以安賤分焉。且臣老母,年過六旬,素抱貞疾,半身痿痺,轉側須人,近因春氣過寒,宿祟添劇,氣息凜綴,朝夕難保。臣無他兄弟,左右扶將,暫時離捨,其勢末由,坐違召命,冞增死罪,臣無任祈懇之至,省疏具悉。爾其勿辭,救護母病。
辛亥二月初九日辰時,上御重熙堂。左承旨入侍時,行左承旨李祖承,記事官李海隣,記事官洪樂游·徐有聞,直閣徐榮輔,以次進伏訖。上曰,今番考出之行,祕史中所得果,如何?榮輔曰,別無新奇說話,而亦不可謂全然無可考者矣。上曰,內閣及本館所齎去書冊,爲幾駄耶?榮輔曰,合爲十七駄矣。榮輔曰,漢南君卒日,其子孫未能詳知云,而今番考出時見之,則乃是五月庚戌也。今若使其子孫知之則甚好,而但祕史所記,有不敢傳說,無以言及矣。上曰,旣知其卒日,何必以祕史爲拘乎?須卽詳傳,使之以是日行祭,好矣。榮輔曰,外奎章閣奉安御製帖本,間不無蠧傷之慮,守臣奉審,法意有在,則前後守臣之如是任置,極爲未安。雖以鋪陳言之,今已年久,多有毁破,嚴飭守臣。此後奉審之節,各別擧行,另置辟蠧之物,俾無如前之弊,鋪陳亦爲隨毁隨改後,報于本閣,如是申飭之後,若復因循執頉於來頭奉審時,則該守臣,自本閣草記論責事,定式施行,何如?上曰,依爲之。出擧條上曰,政官牌招開政。出榻敎命退,諸臣以次退出。
上在昌德宮。停常參·經筵。
自未時至酉時,灑雨下雨,測雨器水深三分。
洪仁浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,大司憲趙宗鉉,掌令李顯道·權儐牌招啓辭未下,執義未差,持平宋煥箕·姜文會在外,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,備邊司郞廳來言,今日賓廳,日次而無時急稟定事,不得來會云矣,敢啓。傳曰,知道。
傳于洪明浩曰,右承旨入侍。
備邊司,以柳焵爲東萊府使。
以咸鏡監司李文源狀啓,南北巡操,待秋成設行事,傳于趙鎭宅曰,戎務雖重,民情旣如此,依狀請施行事,三懸鈴行會。
以江原監司尹師國狀啓,別諭祗受事,傳于李晩秀曰,觀此供招,不外所料,豈但爲付之一笑,以如許因鄕戰,逞私憾之徒,白地構誣之習,其所懲治,一道伯足矣。自初登聞,己未免屑越,年前新有定式,匿名掛投之紙,內而各營,外而營邑,登時付火,使不敢登聞,則此係金石之令甲,設令書辭駭眼,往復大臣,自下方便,猶或可也,豈可以瑣屑之事,冒禁陳聞?卿則所當重勘,而本事未及査處,爲先從重推考,密啓二字,是豈容易之擧乎?本事又豈可諱者乎?所謂嚴健中·高進明,出場間,保授於營底民家,其餘各人,一竝勿留晷刻,星火放送,當日內還送本土,使之安業樂生,驛卒付之該倅,本事旣登聞之後,設計誣人之漢,不可不卽爲査出。大會民人,令該府使,梟示徇衆,懸首通街,以懲鄕戰之習,而不緊供招,勿爲登聞,捉得後,只以捧遲晩依律處斷,形止啓聞事,回諭。今番密啓二度,初非隱察者,令政院依定式付丙,卿其知悉。竝與本營謄錄,勿爲載錄事,一體回諭。
以副修撰金熙采牌不進罷職傳旨,傳于李晩秀曰,只推。
趙鎭宅,以弘文館言啓曰,本館下番,連日闕直,事甚未安,應敎李太亨,副校理尹光普·沈能翼,修撰李義鳳,副修撰金熙采,旣有只推之命,竝卽牌招,以爲推移入直之地,何如?傳曰,允。
以應敎李太亨,副校理沈能翼,修撰李義鳳,副修撰金熙采等牌不進罷職傳旨,傳于李晩秀曰,只推。
禁府啓目,漢城府主簿尹瑩,中部都事丁藎祖,奉事李瑞運,東部都事林芝秀,奉事沈師民,西部都事蔡潤銓,奉事趙有善,南部都事鄭致綏,奉事朴絅壽,北部都事徐有季,奉事柳明觀等原情云云。傳旨內辭緣,泛稱遲晩,刑推得情爲白乎旀,林芝秀段,年滿七十,法不當請刑,上裁,何如?判付啓,竝只附過放送爲良如敎。
辛亥二月初十日午時,上御重熙堂。右承旨入侍時,右承旨李晩秀,記事官李海隣,記事官洪樂游·徐有聞,以次進伏訖。上曰,左承旨入侍。出榻敎賤臣承命出,與左承旨李祖承,偕入進伏。上命讀公事,書判付訖。命退,承史以次退出。
上在昌德宮。停常參·經筵。
趙鎭宅啓曰,大司憲趙宗鉉,掌令李顯道·權儐牌招啓辭未下,執義未差,持平宋煥箕·姜文會在外,監察茶時之意,敢啓。傳曰,知道。
趙鎭宅啓曰,密符親納,例也,而前全羅監司尹蓍東,謂有情勢,使其褊裨替納,事甚未安,推考警責,何如?傳曰,允。
傳于趙鎭宅曰,輪對官入侍。
傳于趙鎭宅曰,明日中宮殿公除問安,當日與翌日之間,眩於擧行,則宜有陳稟停當,承旨之擅便,知委政府,不但萬萬駭然。今於提問之下,諉罪於司謁之所敎,承旨事,尤萬萬無狀,司謁無異中官,則傳命出入外,豈敢爲私酬酢乎?承旨雖疲然,徒仰司謁之口,而以渠往問之私談,自下知委政府,此路一開,後弊難言,該房承旨李晩秀,亟施不敍之典,査問於司謁,則雖與晩秀之分疏稍異,揆以後弊,渠言何可取信?當該司謁,出付攸司,嚴覈得情,施以重律,司謁往問時承宣,卽洪仁浩云,仁浩固不足道也。問其職則承宣也,令該府拿囚,過齋後嚴問捧口招,以爲照法重繩之地。此似微事,其在嚴內外重命令之道,不可無懲一之擧,以此分付該府,身爲一院之長,常時不能檢飭之罪,不可無飭,都承旨洪明浩,爲先遞差。
趙鎭宅啓曰,右副承旨洪仁浩拿囚事,命下矣。依定式遞差傳旨捧入之意,敢啓。傳曰,知道。
趙鎭宅啓曰,臣與右承旨李晩秀伴直矣。亟施不敍之典事命下,纔已出去,伴直無人,左承旨李祖承,所當牌招,而拘於廳規,不得請牌,何以爲之?敢稟。傳曰,牌招。
傳于趙鎭宅曰,承旨前望單子入之,待下批,待開門牌招察任。
以香室永禧殿酌獻禮受押單子,傳于趙鎭宅曰,親押。
趙鎭宅,以弘文館言啓曰,本館下番,姑降入直,事甚未安,應敎李太亨,副校理沈能翼,修撰李義鳳,副修撰金熙采,旣有只推之命,竝卽牌招,以爲推移入直之地,何如?傳曰,允。
趙鎭宅,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
趙鎭宅,以禮曹言啓曰,今此唐城府夫人喪,中宮殿除服儀註,直爲書入中宮殿之意,敢啓。傳曰,知道。
趙鎭宅,以備邊司言啓曰,卽見忠淸監司朴宗岳狀啓,則以爲牟還元數最少之邑,或有應分不足之患,春耕將始,種資難辦,各衙門留庫牟中,從略磨鍊,參量加分後數爻追後狀聞事,令廟堂稟旨分付矣。備預之道,頃因提敎,關飭諸道,則苟非萬不獲已,必不敢如是爲請,而春耕將始,種子難辦,則亦不可無闊狹之道。就其牟還最少邑,從略加分後,數爻追後狀聞事,依狀請施行,而還穀畢分後,先以形止狀聞,已有行會,依此擧行之意,一體分付,何如?傳曰,允。
辛亥二月十一日辰時,上御誠正閣。輪對官入侍時,同副承旨趙鎭宅,假注書趙台榮,記事官洪樂游·徐有聞,宗廟令徐有升,儀賓都事閔百準,掌樂主簿沈逵,承文著作閔廣魯,司宰直長申光直,中學訓導崔致祜,禁府都事李義度,司饔僉正李集星,繕工副正申韺,監役洪秉周,宗簿正任長源,以次進伏訖。上曰,輪對官以次進前。各奏職姓名所懷,可也。有升等,進奏姓名及職掌訖。長源曰,臣待罪本寺,無他職掌,而璿系寶牒之奉安于四處名山,非但典禮至重,蓋亦法意有在,十數年來,因仍不行,維函維櫃,積在閣中,事體所在,恐涉未安。臣意竊以爲當此時和歲豐之日,亟令次第奉安于各處,有不可緩,故敢此,仰達矣。上曰,出擧條令禮曹稟處,可也。出擧條命退,諸臣以此退出。
上在昌德宮。停常參·經筵。
中宮殿除服後,大殿,內閣·政院·玉堂·藥房·朝廷二品以上·六曹堂上·宗親口傳問安。答曰,知道。
王大妃殿·惠慶宮,內閣·政院·玉堂·樂房口傳問安。答曰,知道。
中宮殿,內閣·政院·玉堂·藥房·朝廷二品以上·六曹堂上·宗親單子問安。答曰,罔極。
承旨前望單子入之,曺允大落點。
曺允大啓曰,禁衛營將官來言,今日本營軍兵,日次私習云矣,敢啓。傳曰,知道。
曺允大啓曰,御營廳將官來言,今日本廳軍兵,日次私習云矣,敢啓。傳曰,知道。
曺允大啓曰,來十六日,儒生殿講日次,而國忌齋戒相値,頉稟之意,敢啓。傳曰,知道。
曺允大啓曰,明日大駕詣永禧殿,入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
曺允大啓曰,事變假注書金履載,身病猝重,勢難察任,今姑改差,何如?傳曰,允。
承旨前望單子入之,洪文泳·尹行任·李洪載落點。
柳文養啓曰,承旨落點,昨夕下敎,而司謁忘置,經宿之後,始乃來傳,事未前有,誠極駭然。當該司謁,令攸司從重科治,何如?傳曰,令兵判,過齋後決棍三度。
傳于李洪載曰,卿等旣以候班入來,三明日次對,進定於今日,仍爲詣閤。
尹行任啓曰,今日次對,兩司當爲進參,除在外外,未肅拜呈告人員,竝卽牌招,何如?傳曰,允。
內醫院提調前望單子,鄭昌順落點。
傳于李洪載曰,明日出宮門路,以協陽門爲之。
傳于尹行任曰,左承旨入侍。
傳于李洪載曰,右副承旨入侍。
大司成前望單子入之,柳戇落點。
洪文泳啓曰,行左承旨李祖承,同副承旨趙鎭宅,謂有情勢,陳疏徑出,原疏纔已退却矣,竝卽牌招,何如?傳曰,允。
以左承旨李祖承牌不進推考傳旨,同副承旨趙鎭宅牌不進罷職傳旨,傳于洪文泳曰,宜令一伸,竝許遞。
傳于洪文泳曰,承旨前望單子入之,待下批牌招察任。
承旨前望單子入之,李勉兢·柳文養落點。
洪文泳啓曰,新除授右承旨李勉兢,方在罷散中,何以爲之?敢稟。傳曰,敍用。
有政。吏批,判書洪良浩進,參判閔鍾顯牌不進,參議未差,行都承旨洪文泳進。以李勉兢爲吏曹參議,金履正爲大司諫,柳誼爲兵曹參判。東萊府使單柳焵,書題單金必彦,東部奉事鄭文綏,童蒙敎官鄭昌耆相換。
兵批,判書金文淳病,參判未差,參議李夔入直進,參知沈煥之病,左承旨曺允大進,副司直李致中·李度默·洪明浩·金履禧。
以副校理沈能翼,修撰李義鳳牌不進罷職傳旨,傳于柳文養曰,只推。
以掌令權儐牌不進罷職傳旨,傳于柳文養曰,只推。
李洪載啓曰,新除授吏曹參議李勉兢,旣在闕中,不爲肅謝,直爲出去,事甚未安,推考警責,何如?傳曰,允。從重推考,牌招嚴飭行公,違牌勿爲呼望。
曺允大,以禮曹言啓曰,中宮殿供上,以素膳限公除日,封進事,啓下矣。公除止於今日,自明日依例復常膳封進之意,分付各該司,何如?傳曰,允。
辛亥二月十二日辰時,上御誠正閣。大臣·備局堂上,引見入侍時,行左承旨李祖承,假注書趙台榮,記事官洪樂游·徐有聞,事變假注書金履載,左議政蔡濟恭,行副司直鄭昌順,兵曹判書金文淳,戶曹判書李秉模,刑曹判書權,行副司直趙心泰,開城留守具庠,行副司直徐有大·李漢豐·金持默,以次進伏訖。濟恭曰,邇來春寒尙峭,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,唐城府夫人公除已過,中宮殿多日哀毁之餘,氣候諸節,不瑕有損乎?上曰,比之所料,不至大段,是可幸也。上曰,昨日承宣事,卿或聞之否?欲因卿等之入來,仍行次對。故昨夜,以明日問安,差晩爲之之意,下敎政院,則以爲公除問安,以翌日爲之入稟,故事甚怪訝。更詢其委折,則蓋因司謁之自下往問,乃以翌日爲之云,司謁無異中官,則承旨之私自酬酢,寧不駭然?近來政院事,每如是矣。濟恭曰,本事今始得聞,而承宣事,誠駭然矣。上曰,以日計月,故十三日爲公除,則問安之當日爲之,於禮卽然。故予之下詢者此也,而院中則忽以翌日入稟,而有先朝受敎云,故取見文跡,則伊時翌日之問安,與今番之公除有異,是豈藉重之事乎?雖以己丑·甲午已例言之,皆於當日爲問安,則今日問安,固無可疑,設使翌日問安,爲不易之典,翌日卽永禧殿酌獻禮齋日也。豈無進退之道耶?强引不當引之例,擅自分付於政府者,尤豈成說乎?名以承宣,問禮於司謁,非但駭然。論以關係,亦甚不輕矣。濟恭曰,臣亦以今日問安出令矣。昨日政府下吏,來傳院中之言曰,翌日問安,自有前例,依此爲之云。故臣竊訝惑,考諸政府謄錄,而初無受敎載錄之事。然而旣有院中知委,則但當一從院中知委,故更以翌日問安出令矣。上曰,卿等須於筵退後,問安,可也。上曰,東伯狀啓,卿未及見之乎?本事卽一鄕戰,而因渠私憾,至有投書之擧,以越中撲愚之俗,猶尙如此,民習極爲痛駭矣。濟恭曰,因其私憾,白地構誣之習,誠甚痛歎。大抵遐鄕之鄕戰,便一痼弊矣。上曰,先朝每以此等事,辭敎截嚴,予嘗承聆,懲一之擧,宜施於此輩,而其中造謀者,不可不亟施一律矣。濟恭曰,此等之類,若或不施一律,則人心之叵測,難以懲勵矣。上曰,以東伯狀啓觀之,則寧越府使之論報,非但此事之詳悉,子規樓古址尋得事,逐條論報,纎悉無遺,文亦有裕,爲人太了了矣。當此竝用之時,此等人,實合擢用矣。濟恭曰,非但爲人之了了,文華凡節者類中,曾所推詡之人矣。上曰,北道習操,待秋擧行事,卿意以爲,如何?濟恭曰,北道異於他道,故臣亦以安不忘危之意,行會本道,使之如例行操矣。道伯旣以荐歉之後,難於習操,有此狀啓,則參以事勢,亦似然矣。蓋昨年屢萬包停還懲捧之餘,民間甁罌之俱罄,可以推知,少待秋成,誠無所妨矣。上曰,次對爲之,可也。濟恭曰,賓對有命,故臣雖登筵,而廟謨民事,別無時急仰稟者矣。上曰,蓋自卿之入相府,朝廷無事,年穀屢登,此莫非卿協贊之功,燮理之效也。予何不獨任於卿?向筵,卿雖有僚相備員之請,而不得許施者,良以此也。濟恭曰,朝廷寧謐,年事豐稔,此實賴聖明之在上,國家之洪福,如臣不似,豈有一毫仰贊之力乎?上曰,向者春到記時,爲慮卿之連日勞攘,以具允明爲命官,則命官與讀券官金尙集·洪良浩二人,俱是年老,而以其考試觀之,筋力精神,猶爲强旺,誠甚稀異矣。濟恭曰,臣於年少時,若聞回甲之宴,則知其爲稀貴,近來則至於回甲人,不以爲異事,視之若少壯,今日可謂壽域矣。上曰,此莫非先大王壽考作成之化也。向以百歲老人事,有傳敎矣。卿亦知其人乎?濟恭曰,臣亦稔聞,欲一仰達,而尙此未果矣。蓋其生年,尤爲可貴,而年又滿百,誠甚奇異矣。上曰,聞子孫至於四五十云,然否?濟恭曰,臣之所聞,非但四五十,無慮六七十云,而非但此也。回婚禮爲二十餘年,如是偕老,曾所未聞,家計亦爲饒足,資級至於崇品摠管之職,在渠榮耀極矣。人間五福,可謂畢具矣。上曰,其顯祖爲誰?濟恭曰,聞是申叔舟之後矣。上曰,旣是班族,則摠管之銜,豈云過乎?此非但渠一身之福祿而已。抑足爲當世之瑞物也。濟恭曰,古之陸賈,猶以五子,稱爲福人,至今傳美,比於此人,不足爲多矣。上曰,春寒尙爾,稍待日暄,上來事知委無妨矣。濟恭曰,旣承恩敎,渠何敢一刻遲滯乎?似已登途矣。濟恭曰,臣於廛弊釐革事,旣已陳達,不可不趁卽決處,故復此仰稟矣。大抵作事之初,必講恰好道理,要使悠久遵行,故臣亦近日,積費商量,而詳考市案,則三十年以後,所出名目,只數三廛,而皆是等閑之市也,罷與不罷,無所損益。此不可但以年之久近爲限,就其中六矣廛外,最緊於民生日用,如蔬菜魚物等廛,合有商量者,而革罷原廛,或只存廛名,痛禁亂廛然後,民可聊賴矣。且聞日前擧條出後,魚鮮等物價,頓下於前云,以此推之,釐革以後,得有實效,斷然無慮矣。上曰,平市提調,亦陳意見,可也。文淳曰,臣亦於大臣筵奏後,抄出市廛名目,詳探都民物情,則諸廛名色,多有近數百年設置,根抵已固,得有儲畜,上應國役,今若痛禁亂廛,各自私賣,則諸廛凋廢,將與革罷無異,此誠爲難便之端矣。上曰,大臣之奏,亦非爲諸廛亂廛,一竝痛禁,就其中最緊於日用者而言耳。事旣發端,終無決捎,民情安得不胥動乎?更加商量,斯速出場,可也。濟恭曰,凡有政令,銷刻不可頻數,固當念終於始,而然或持疑不斷,終無就緖,則外人安得不竊笑廟堂,廟堂爲人竊笑,國體亦安得不虧損乎?臣意則釐革廛弊,惟有斷而行之耳。上曰,雖禁亂廛,私自都賈之弊,勢所必有,此則何以禁止耶?更究方便之道,以存闊狹之路,可也。濟恭曰,事係變通,故初不得不一番經稟,而至於釐革曉諭之道,惟是廟堂所可擧行者,謹當退與諸堂,爛議爲之矣。上曰,人言均役以後,魚鮮頗貴云,何故而然耶?或云在前,則各宮房及沿海官府漁戶之應役名目甚多,故海氓勤於捕漁,而今則常稅之外,無所侵漁,沿海諸民,雖非魚利,生理猶足,故漸懈於獵魚,而魚鮮之古賤今貴,皆由於此云,然否?在先朝均廳設施之本意,亶出於均一民役,保存漁戶,則爲生民之惠,至矣盛矣。均役二字,豈不美乎?且以本廳納魚鹽船稅錢言之,初不滿十萬,海民之應稅,可謂至輕,周官之制,山林川澤,亦有虞衡之官,船隻之數,亦宜有官府之管領,則均廳之設,蓋不可已者,豈或節目之間,有所未盡,而有些少弊端耶?濟恭曰,山野之民,至今安堵者,莫非均役減疋之惠,而至於魚鮮之翔貴,專由海民之懈怠,實非設法之初,有所未盡而然也。上曰,顧今一世,媕婀成習,沕然作一色,誠非細慮矣。豈或人才漸降,委靡不振而止耶?抑將代不乏才,得有振刷之日耶?濟恭曰,媕婀成習,殊極寒心,只由於風習之漸渝,誠非細慮,而至於人才,豈有不復生國之理乎?上曰,非但人才之如此,見今文體漸降,月異而歲不同,或曰抄啓設施之後,一世效尤而然。蓋抄啓設施之意,一則欲使渠輩,少知詩文四六之向方,一則欲使擧世,咸知右文之本意,得有丕變之效,今乃因此有弊,則亦將以何術可救耶?濟恭曰,文體之變,自古爲難,故惟唐之韓愈,起八代之衰,宋之歐陽脩革楊·劉之體,此非人人所可能矣。上曰,然則文體之涉於局促者,竝不賜科,則自可矯變耶?至於行文,亦異於四六,則又何無可觀之文耶?濟恭曰,聖敎及此,萬萬欽仰,近來文體,果爲不好,今若丕變,豈不爲世道之幸乎?上曰,卿筵退後,以朝家必欲丕變文體之意傳之,俾諸生咸知,可也。濟恭曰,頃因江陵府使李集斗上疏,本府所貢蔘價,以加分耗給代便否,關問道臣矣。卽見江原監司尹師國狀啓則以爲,若以加分耗,許施於江陵,則他邑從以煩請,又有停退未捧之時,則元穀耗縮,誠如廟堂覆啓,以臣疎闇,無他意見爲辭矣。守令所知,只是一邑之弊,故爲一邑欲爲釐弊,其勢無怪,而自朝家視之,一道之民,俱是赤子,而其所爲弊,無邑不然,則矯救之情,何可獨厚於江陵一邑,而不及於他邑乎?欲爲遍惠,則無由人人而濟之,欲爲偏聽,則其於患不均之聖訓何哉?道臣之見,亦無異同。江陵府使李集斗所請耗條補蔘一款,姑爲置之,何如?上曰,依爲之。出擧條濟恭曰,日前以婚葬過時之類,約略抄啓,飭敎嚴截,此聖王之政也。臣於近日,因人聞廣州慶安面所居班戶,以鄭爲姓之人家,有婚嫁之太過時者,娚妹之年,或近四十,或過三十者,至爲四五人云,此非盛世宜有之事,另飭道臣與地方官,各別勸婚,各別扶助,俾無生人廢倫之患,恐不可已矣。上曰,出擧條今年內期於畢婚,形止使之狀聞,可也。出擧條昌順曰,湖中貿米,前錦伯以勿爲上納,陳達蒙允。今若不爲上納,當初貿置之意,果安在乎?上曰,前錦伯,方以摠管在直所,使之入侍。履載承命出,與都摠管鄭存中,偕入進伏。昌順曰,臣於惠廳事,方有難安情勢,不爲行公,至於三南貿米一事,臣旣筵稟擧行,敢此仰達矣。日前見前錦伯擧條啓下者,則本道貿米勿爲上納事,以有民弊,陳達蒙允矣。貿米上納,非今斯今,故鄭判府事爲惠堂時,已有定式行會,出浦船價,則元穀中如例準給,浮費則半減以給,而剩米落庭等名色,一竝除減,在民似無爲弊之端,只是守令憚於上納,不欲船運而然矣。如不上納,則貿米何爲?貿米之法,亦倣常平之意,故守令之不願,或有直報者,一從其願,勿令强貿矣。湖西所貿,以萬石成冊上送,民果不願,則初不必貿,而旣貿之後,不爲上納,則便歸無用,前年年事,雖不如所料,而已貿萬包之穀,不可置之,前錦伯似未見依式行會之關,有此仰達矣。日前前錦伯擧條,姑爲勿施,依惠廳關辭,雖不可今年內盡數上納,或稅船添載,或餘船再運,以爲隨力裝運之地,何如?上曰,前錦伯亦陳所見,可也。存中曰,惠廳貿米,列邑報來,故臣果修成冊上送,而從前貿穀,未嘗以純米貿取,以昨秋米價言之,一包三兩錢,實爲不足,故列邑或有貿租折米者。及今作米上納,其勢末由,船價等物行會之關,臣果未及見之,而雖令準給船價,除減浮費,米色斛量,終不及正供上納。臣父上來時,列邑誤恃臣前言,多請還分,臣不報惠廳,擅許分還,臣固有罪,而旣令還分,則到今上納,初無可論矣。上曰,大臣之意,何如?濟恭曰,惠廳旣令貿米,道臣又報成冊,則船運京江,卽次第應行之事,而前道臣之只依列邑所報,許令分給,事體極爲未安。前忠淸監司鄭存中,從重推考,旣分之穀,今年內船運,非所可論,其所區處,從後更商之外,無他策矣。上曰,依爲之。出擧條秉模曰,田稅木升品尺數,昭載大典通編,而近年以來,木品比前劣下,不合經用者居多,連因綿歉,雖不一一點退,參酌捧上。今若因循,每每參恕,則來頭之弊,有不可勝言。今年則各別擇捧,必準尺量上送,俾無如前麤劣大段抵罪之患事,嚴飭作木諸道,何如?上曰,依爲之。出擧條命次對,諸臣先退,上命祖承,書公事判付訖。命退,承史以次退出。
辛亥二月十二日未時,上御重熙堂。右副承旨入侍時,右副承旨李洪載,假注書趙台榮,記事官洪樂游·徐有聞,以次進伏訖。上曰,藥房提調許遞,前望單子入之,待下批牌招察任。出榻敎上曰,陞試再抄設行乎?洪載曰,未及設行矣。命書傳敎曰,大司成前望單子入之,待下批牌招。命退,承史以次退出。
辛亥二月十二日申時,上御重熙堂。左承旨入侍時,左承旨尹行任,記事官李海隣,記事官洪樂游·徐有聞,以次進伏訖。上命書傳敎曰,政官牌招開政,仍命讀公事,書判付訖。命退,承史以次退出。
上在昌德宮。停常參·經筵。
藥房提調鄭昌順,副提調洪文泳啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
大駕詣永禧殿,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。酌獻禮罷後,內閣·政院·玉堂·藥房·朝廷二品以上·六曹堂上,兩司長官口傳問安。答曰,知道。還宮後,內閣·政院·玉堂·藥房口傳問安。答曰,知道。
李洪載啓曰,司僕內乘來言,捲簾,取稟。傳曰,捲三面。
傳于李洪載曰,承旨前望單子入之,待下批牌招先隨駕後謝恩。
承旨前望單子入之,洪聖淵落點。
傳于曺允大曰,右承旨入侍。
承旨前望單子入之,趙鎭宅落點。
傳于柳文養曰,同副承旨爲軍士房。
洪文泳啓曰,假注書趙台榮,身病猝重,勢難察任,今姑改差,何如?傳曰,允。
兵曹口傳政事,副司直尹行任單付。
趙台榮改差,代以鄭尙愚爲假注書。
金履載改差,代以李毅遠爲事變假注書。
曺允大啓曰,故相臣鄭弘淳,今十九日完窆日,遣承旨致祭事,禮曹單子,啓下矣。何承旨進去乎?敢稟。傳曰,右副承旨進去。
以江原監司尹師國狀啓,還穀加分,令廟堂稟旨事,傳于洪聖淵曰,依狀請施行事,令廟堂,分付。
李洪載,以兵曹言啓曰,慶熙宮衛將金得源,身病猝重時月之內,無望供職,呈狀乞遞,實病旣如此,則輪番之任,不可久曠,改差,何如?傳曰,允。
李洪載,以兵曹言啓曰,依傳敎,司謁李孝得,決棍三度之意,敢啓。傳曰,知道。
李洪載,以義禁府言啓曰,頃因私婢尙今,擊錚原情,刑曹回啓判付內,李賢涉事段久遠,雖難分明記憶,若與已伸雪諸人無異,則豈可一爲一否?且以本事,亦豈可留在文案中乎?令該府事關伊時文案後坐起時,卽爲收聚洗草事,命下矣。臣等今日開坐時,伊時推案一卷謄錄,竝收聚洗草,而李賢涉事,與已伸雪之柳綵·南景容無異,所當一體伸雪,而臣府不敢擅便,上裁,何如?傳曰,豈可一許一否?今始聞知,尙云晩矣。依願施行,此外若有似此之類,一竝依此施行,可也。
李洪載,以義禁府言啓曰,因濟州牧使李鴻運狀啓,司僕寺覆啓內,旌義縣監趙元珣,令該府拿問處之事,允下矣。趙元珣時在任所云,依例發遣府羅將,交代後拿來,何如?傳曰,待待命拿囚。
同副承旨柳文養疏曰,伏以臣與新除授右副承旨趙鎭宅,有內外從應避之嫌,揆以公格,自在當遞,援例陳章,經出禁扃。伏乞聖明,亟賜遞改,以存格例,千萬幸甚。
以同副承旨柳文養上疏,傳曰,許遞,前望單子入之,待下批牌招察任。
司諫李運彬疏曰,伏以臣以人則鹵劣也,以年衰頹也。猥入臺選,已過十許年,前後忝叨,不知幾十次,數年以來,亞諫中丞之除,殆無虛月。噫,淸朝言職,非爲臣一身之榮也,而臣實矇眛無知識,骫骳沒風裁,莫嚴者義理,莫急者懲討,而沁泄玩愒,苟度歲月,雖如時政闕遺官師規箴,旣居其職,豈無可言,而猶且褎耳噤口,未效一日之責,每自循省,不寒而栗,向日堂疏,以洪秉纘之之當言不言,有所論責,臣亦不言三司之一也。夫秉纘無嚴放恣之罪,一見其政,孰不駭痛,而踰月經歲,無一人聲其罪者,儒臣請譴,亦云晩矣。因此而伏奉別下傳敎,流俗媕婀之態,已盡燭察,近日含默之罪,姑示容貸,爲此時言責之臣者,孰不感誦恩喩?勉思淬礪,而若臣居言地最久,而無一言自效者,其所惶懼而愧恧者,百倍他臺,此際宿趼新除,又及於鄕廬屛伏之中,感激之極顚倒上來司直之論受以爲罪則雖不敢引義,不言之罪著而未勘,則亦無以抗顔,且臣中路墜馬,腰脅觸傷,寒痰牽引,舁到私次,作一蘧蒢,動駕隔日,無路趨承,玆敢略入文字,猥暴恧蹙之私,兼附疾痛之呼。伏乞聖慈,俯賜鑑諒,亟行刋削之典,仍降威罰,以懲瀆擾之罪,千萬幸甚。十行刀割噫,丙丁以來,亂臣賊子,多出於受恩眷致崇顯之類,而若其人面梟腸,凶國害家之甚者,豈有如在簡者乎?槪其妖慝狼毒,蛇蝎之性也,陰邪回互,鬼蜮之情也。忘君負國,二三其心,趨東附西,千億其身,連肚逆偉,力避前後之大論,換面賊復,肆發公坐之悖說,大臣箚奏,臺啓論列,已成劇逆之斷案。今不欲更汚筆舌,而臣所憤痛入骨者亦有之。再昨冬,新園遷奉時,我殿下任情哀號,玉候凜綴,左右諸臣,掩泣焦心,至於輿儓,無不揮淚遑遑,而渠以都監堂上,晏不動念,蹕路未戒,托病徑歸,其無君之心,路人之所共疾惡者也。國家何負於渠,而渠之逞凶肆毒,若是之甚乎?京觀之顯戮未加,謫路之凶身徑斃,收孥之請幸蒙允兪,應行之律,迄無擧行,輿憤由是益激,民志由是未定,伏願分付有司,一依已允之命,亟行應坐之典焉。因此而臣竊有憂慨者,殿下於刑政間事,每以收殺爲務,不顧顚倒之嫌,凡出於公議而登諸臺啓者,姑賜允可,而旋爲還寢,遂成一副規模,毋令復事爭難,其爲累聖德而貽後弊,豈細故也?臣謂罪犯至重,發啓蒙允者,竝命該府,一一抄出,按法擧行,斷不可已也。且伏念聖朝所以礪世而磨鈍者官爵也,多士所以興起而作成者科第也。我殿下臨御初年,以愼官方罕科第,爲初元規模。當是時,陞一資通一臺者,人莫不以爲榮,無文者不生倖第之望,有才者益厲待沽之志,夫何比年以來,科擧頻數?倖濫居多,決科而陞六者,無不入臺,頂玉而腰金者,相繼蒙恩,竊嘗伏聞先王盛時,才俊林立,而耆社重臣,只爲二三人。參判臣李後山,以亞卿中望八之年,許入耆社,而加資則靳之,愼惜名器,若是簡嚴者,豈不爲今日之所可法者耶?一弛一張,雖爲文武之道,而臣所憂慮者,卽唐臣所謂比諸貞觀之初則遠矣。妄言及此,惟殿下念哉。臣於向日傳敎,有所欽歎感服者,敢此敷演焉。夫有失相規,君子之愛德也,聞過則喜,長者之弘量也。衰俗以來,人心狷狹,朋友之間,絶無責善之風,朝廷之上,未見繩愆之效,蓋自偏黨之目出,阿私之心勝,苟其臭味言議之相近者,則毋論事之大小輕重,惟以掩護爲主。雖如問備薄警,言之者恐其見忤,當之者謂其有心,以至情誼不保,疑阻層生,習俗之弊,無以救藥。近者朴猷煥之托以姻婭,當論不論,至爲引嫌者,良由是也。古人之心,公而無私,故雖在親戚故舊,或登筵而面斥之,或箚疏而規責之,彼此知其無心而不以介意,如殿最之被黜罷削之論罪者,其子孫亦不得爲嫌,非世所共知之嫌,則縱避於私,而不避於公,嫌路有限,厚風可觀。臣謂朝臣用嫌之規,除非世讎,限其代數,毋得廣嫌,至於罷削薄罰之警,則初不得爲引事,著爲令式,可也。前持平申大龜,以侍從之臣,有敷陳之言,臣固不以爲不可,而此乃朝夕而出入言職者,則與愼基慶之老且無官者有異,除非目下切急之務,姑待言責之來而言之,固未晩也。且其疏中諸條所陳,雖未知得失之如何,而如海西·麗水等云云。有非及時之緊務,則其爲瀆䙝之失著矣。臣謂申大龜,施以譴責,以禁日後猥雜之弊,宜矣。臣於水原新邑事,竊有一得之見,敢此附陳,自夫園寢移奉之後,本府事面,與前自別,且新設邑治,處在三南之要衝,又挾山城之地利,其在潼關防之道,聚民居而壯邑基者,亦爲不可緩之要務也。但伏念成聚之道,仁政爲先,財用次之,殿下於設邑之初,給復而緩民力,捐帑而裕民財,其在發財施仁之道,至矣盡矣。第今多少來接之戶,除如于仕宦家外,率是儒武之志于科者,構數間屋子,圖時月糧資,以爲目前保接之計而已。顧其勢,無以耐久而奠安,以臣淺見,無論京外卿大夫·士庶人,募其財力饒厚者,使之築室,則我東雖曰貧國,數三百富實之戶,何患不得,而饒戶居多,則沾漑者倍之。況吾君出自孝理,而所欲爲者,其孰不樂爲之從乎?漢時五陵豪傑,恐是此法,若其聚集之方,住接之道,惟在於上,臣不敢煩陳,臣無任屛營祈懇之至,謹昧死以聞。答曰,省疏具悉。首陳自引事,近來褎耳噤口之罪,豈特爾一臺臣乎?次陳事不須說,又次陳事不允,尾陳云云。可見愚愛之忱,有時點檢,猶覺多負初心,況廷臣之見時政者,豈無不如初之歎乎?爾言誠愛予矣,極是極是,朝著間偏黨之習,阿私之弊,可謂日甚月增,其爲世道之憂,容有旣哉?成效雖邈然,苦心豈或已?至於朝臣用嫌之規,自朝廷定給代數,事面似如何?此後嚴飭,不當過嫌而過嫌者,大臣三司,隨現論責,可也。罷削薄罰之强爲引義之謬規,申加嚴禁事,令政院載之故事,申大龜譴責事,爾言是矣。然伊批中,見誑二字,微示使自知悔之意,只此足矣。以今媕婀之時,何必求備乎?水原新邑富實戶募接事,於此非不辛勤,姑未就緖,以今所料,時日內難責櫛比之效,此所以夙夜憧憧者,更欲十分留意於捉來之方矣。爾其勿辭察職。
辛亥二月十三日卯時,上詣永禧殿。酌獻禮入侍時,行都承旨洪文泳,行左承旨洪聖淵,右承旨尹行任,左副承旨曺允大,右副承旨李洪載,同副承旨柳文養,記事官李海隣,假注書趙台榮,記事官洪樂游·徐有聞,一提學吳載純,檢校直提學徐浩修·李秉模,直閣徐榮輔,檢校敎敎沈象奎,以次隨駕。上具遠遊冠·絳紗袍,乘輿出協陽門,降輿乘輦,出敦化門,路由鐘閣前路,詣紅箭門外,降輦乘輿,詣齋室,改具冕服,就板位行四拜禮,入殿內奉審,還詣齋室親押。少頃,行禮時至,上入就板位,行四拜禮,詣盥洗位,盥洗訖,詣第一室神位前,三上香執酌獻酌,大祝進讀祝文訖,次詣各室如初禮,降復位,行四拜禮,復行四拜禮,詣望燎位,燎訖,通禮跪告禮畢,上還齋室。命行任書傳敎曰,本殿殿司守僕等賞典,依昨年廟宮展謁時例爲之,殿監別爲施賞事,分付。少頃,上出齋室,乘輿詣紅箭門外,降輿乘輦進發,由鐘閣前路,詣敦化門外,命行任出標信解嚴,入敦化門·協陽門還內。諸臣退出。
辛亥二月十三日午時,上御重熙堂。右承旨入侍時,右承旨尹行任,記事官李海隣,記事官洪樂游·徐有聞,以次進伏訖。上命讀司諫李運彬上疏,仍書批答。又命讀公事書判付訖。上曰,右承旨許遞,前望單子入之,待下批牌招察任。出榻敎命退,承史以次退出。
上在昌德宮。停常參·經筵。
李敏采啓曰,大司憲趙宗鉉,掌令李顯道呈辭,執義未差,掌令權儐未肅拜,持平宋煥箕·姜文會在外,監察茶時之意,敢啓。傳曰,知道。
洪聖淵啓曰,今月十六日,和義君致祭事,禮曹單子,啓下矣。何承旨進去乎?敢稟。傳曰,左副承旨進去。
李洪載啓曰,假注書鄭尙愚,時無職名,令該曹依例付軍職,冠帶常仕,何如?傳曰,允。
趙鎭宅啓曰,漢城判尹具㢞,率五部官員,依下敎來待矣。傳曰,入侍。
傳于李洪載曰,右副承旨入侍。
承旨前望單子入之,李敏采落點。
洪文泳啓曰,吏曹參議李勉兢,特敎申飭之下,謂有情勢,屢度催促,已至數日,無意承膺,事體所在,誠極未安,所當重勘,而本院請推之外,無他可施之罰,何以爲之?敢稟。傳曰,情勢設有鐵限,前此伸之,非一非再,出牌三日,尙無去來,寧有如許紀綱?萬萬駭然。況昨日啓辭,旣有還給之命,則終不嚴飭,又過一宵,承旨事,亦甚駭然。吏曹參議李勉兢,爲先罷職,令該府拿問其違傲之罪以聞,當該承旨曺允大,平壤庶尹除授,使之當日辭朝,時任庶尹,令該曹遞付京職。
吏曹,平壤庶尹單曺允大。
傳于李洪載曰,下直守令入侍。
禁府啓目,前參議李勉兢原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,後勿如是之意,嚴飭分付放送,罷職姑爲分揀,仍任前職,令政院牌招事,分付爲良如敎。
吏曹,吏曹參議單李勉兢。
以吏曹參議李勉兢牌不進罷職傳旨,傳于洪文泳曰,只推,更爲牌招。
以吏曹參議李勉兢,再牌不進罷職傳旨,傳于洪文泳曰,深夜以致酬應,不但有關國綱,昨聞所謂情勢,卽黃樟疏語云,尋常臺疏,皆可引義,至於如許借名之樟疏,豈必更事云云乎?從重推考,更卽牌招,申飭行公。
以江原監司尹師國狀啓,節祗受有旨內乙用良,規樓基址尋得委折,使該府使,詳細牒報,邑中流傳事實之不載於陵誌者,毋論刋本寫本,誠心收聚,竝與祠院圖形,追于狀聞之意,纔已馳啓爲白在果,節呈寧越府使李東郁牒呈內,規樓基址尋得委折段,本府客舍之傍,舊有梅升樓,卽郡守申叔根所創,而我端宗大王臨御之所也。自有御詩以後,改稱爲子規樓,不幸萬曆乙巳大水,一邑沈墊,樓於伊時,頹毁是乎矣,邇來數百年之間,未有重建之議。此實一州之欠典,故府使莅任後,遍訪樓之遺址,歲月浸遠,文獻無徵,問諸府吏而不知,問諸邑民而不知。或云在客舍之北,或云在客舍之南,到處指點,諸說參差,有難質疑是乎乙加尼,昨秋營門,巡到本府,先問子規樓舊基曰,自玆樓湮沒之已久,嗟後人寓慕之無所,趁此時尋舊基而圖新建,事體當然。觀風軒卽當日臨御之所,而官大路旣在南墻之外,規樓在於南邊大路上然後,邑民之去來者,可以拜於樓下是如是遣,開基次,委送營校。故十月初九日,府使率相地者數人,往客舍南墻之外而營度之,則閭閻錯雜,重籬遮擁,殆不辨駐蹕之何地是乎所,就南邊閭家後稍廣處,方測圭議之,俄而晴空忽翳,雷雨驟至,旋卽避還矣。翌日平明,大風忽起,人家失火,而爲慮一邑延燒,俄而風止火滅,只燒客舍南墻外五戶,而燼後餘灰,爲風所揚去,樓基始乃宛然,而比平地高幾一尺,遂卽開拓土中,破瓦箇箇拾得,基上紋礎,隱隱露出。於是,邑人皆曰,是處是如乙仍于,旣卜其地,將謀木石,時當嚴冬,積雪滿峽,層氷塞崖,百姓咸憂之,府使亦憂之,一夜天乃雨,三日大霔,四山氷雪,一時消瀜。乃伐木於錦障之東,順流而下,斲石於蓬山之北,載曳而運,於斯數事,實非偶然是乎所,營建事段,今正月十九日始役,與營校逐日監董,而今月初六日,立柱計料是乎旀,外此邑中流傳事實之不載於陵誌者,求諸邑底,姑無見存,問于古老,亦云不知是乎等,以分送鄕所於境內坊曲,更爲訪問父老士庶後,追于馳報計料,是如牒呈爲白有臥乎所,臣於昨年秋,親審觀風軒南墻之外,則卽有五六閭家。故使之毁撤開基事,委送營校是白加尼,追聞尋得委折,則果如該倅報辭是白如乎,前冬自臣營,措劃如干錢穀,以爲鳩材重建之地,春後又爲送校監董,而民爭赴役,立柱在卽是白乎旀,至於邑申流傳事實,不但邑報之如此,臣亦不得聞知乙仍于,爲探事實,起送褊裨於該府,姑未及回來是白遣,祠院圖形次,發送畫師裨將,亦未來到是白乎所,待其齊到,流專事實,祠院圖形,竝只追于登聞計料爲白乎旀,緣由爲先馳啓爲白臥乎事,傳于洪聖淵曰,異哉異哉。豈特以一樓之繕頹,各有時存焉云爾乎哉?尋基也火忽起,燒拓五箇蝸廬,風從以助勢,掃揚灰沙,舊礫現於土底,紋礎露於基上,甚至窮冬絶峽,大霔三日雨,瀜盡層崖塞雪,木於是斫,石於是斲,輸致於至臘之間,正月而開基,二月而立柱,其事功之速就,可見神理之克協人情,朝家則全然未聞。這般事實,時適興想,而起感於六臣忠節,專送史臣,奉考金樻石室之藏,史臣反面之日,卽規樓立柱之吉辰,此可謂偶然泛然之事乎?侑祀之典,方欲別有批旨於館閣草記,而旣聞之後,樓役改建,豈宜令道伯,捐廩經始?竝以公穀會減事,令廟堂爲先行會,樑文,內閣原任提學左議政撰進,記文,原任提學李判府事撰進,扁額,弘文提學書之,樑文·記文,道伯,該倅分書,本陵奉審年次,在昨年有待春擧行之命矣。奉審禮官之行,趁寒食祭享進去,建樓與侑祀事由兼告,獻官仍以禮官擧行事,亦爲分付該道。
李敏采,以漢城府言啓曰,未婚未葬搜訪修報之道,齊會五部官員於本府,以朝者筵敎,各令斟量多寡,商度遠近,務歸到底覈實,無一毫虛實相蒙之弊,則各部官員,以戶數多少。定其日字,以爲修成冊報來之期,而西部爲一萬六千三百七十一戶,故以三月二十五日爲限,南部爲九千九百七十戶,故以三月二十日爲限,東部爲七千六百三十四戶,故以三月十五日爲限,北部爲五千八百十七戶,故以三月初十日爲限,中部爲四千八十二戶,故以三月初五日爲限之意,敢啓。傳曰,知道。
李敏采,以訓鍊都監言啓曰,依下敎,備邊司郞廳李性林,決棍十五度之意,敢啓。傳曰,知道。
禁府啓目,前承旨洪仁浩原情云云。傳旨問目內辭緣,惶恐遲晩,照法重繩,何如?判付啓,身爲承宣,不能檢束司謁輩,以致不緊說話,出於六仙樓公座,而亦不能登時論罪,甚至有問安出令,不遵甲午前例之擧,其在嚴內外杜後弊之道,不可以事屬無情,有所寬恕,削職放送爲旀,以該房雖有處分,追聞此囚之與司謁答問時,後雖從衆,初果持難云,前承旨李晩秀,以遞差更捧傳旨事,分付該房爲旀,當該司謁段,不關於渠之事,三次往問之狀,極爲痛惡,刑曹徒年之律輕矣,遠地定配爲良如敎。
辛亥二月十四日辰時,上御熙政堂。右副承旨入侍,漢城判尹·五部官員,同爲入侍時,右副承旨趙鎭宅,假注書鄭尙愚,記事官洪樂游·徐有聞,漢城判尹具㢞,中部都事權襈,東部都事尹厚東,西部都事李承薰,奉事金喆淳,南部都事徐季修,奉事南鶴玄,北部都事鄭昌謩,奉事李秉淳,以次進伏訖。上曰,左副承旨入侍。賤臣承命出傳,左副承旨李洪載進伏。命洪載書傳敎曰,禮房承旨,馳詣宗廟·永禧殿·景慕宮,奉審摘奸以來。又命書傳敎曰,左承旨馳詣弘陵,奉審摘奸,局內諸陵,一體奉審以來。上曰,判尹進前。㢞進伏。上曰,部官進前,各奏職姓名,可也。襈等,以次奏職姓名訖。上曰,未婚未葬之申飭,何年不然,而今番部官之特命擇差者,蓋爲着念奉行,俾有實效之意也。大抵仲春,卽導迎和氣之時也。男女之年滿而未得婚嫁,喪葬之過時而未能經紀者,拔例顧助然後,允合於古聖王體仁之政也。但恤典亦是恩典,而虛實相蒙,則豈不屑越乎?爾等採探之方,擧行之道必有料量,各各奏達,可也。襈曰,中部則民戶最少,未婚只有二人,未葬則十餘人,而虛實姑未的知矣。昌謩曰,臣則江村先爲探問,而虛實果難的知矣。承薰曰,西部則民戶最多,姑未盡爲摘奸,而未婚誠難核實,士夫則恥其入別單而蒙恤典。故或有掩置者,至於貧殘無依之類,議婚之人絶無,故雖蒙恤典,而難以成婚,是爲可悶矣。上曰,所奏誠然,何以則好耶?㢞曰,士夫則貧窮而未得過婚,與常漢同入未婚秩,看作羞恥,亦不是異事矣。上曰,事勢似然,而朝家顧助之典,豈可爲羞恥乎?部官詳細曉諭,而各其族屬,亦若勸成則似好,先自部官族屬中知委,亦無妨矣。厚東曰,未婚未葬,略有所得,而無籍之類,難以混入,且洞任之言,不可準信矣。上曰,無籍之罪果有之,而未婚則無籍中似多,此亦有難盡拔,而旣係恩典,則不可濫觴。自京兆寬其定限,使之逐戶摘奸,着意採訪,俾無虛實相蒙之弊,而亦不可只憑洞任之言矣。尊位,前則大臣以下皆爲之,其法亦廢閣乎?㢞曰,洞內秩高人尊位之法,近果廢之云矣。上曰,自京兆申飭,亦自政院招致備郞,以依前爲之之意,傳于大臣,可也。仍敎㢞曰,部官事,不可無變通之道矣。部官卽古之雒陽令也。都民休戚亦係焉,而官員則有偏苦之歎,下隷則無聊賴之資,誠勤之心,從何以出乎?自前欲變通而未果卿須商確論理,稟奏,可也。㢞曰,聖敎至當,而旣係官方,與大臣銓官相議後,可以稟達矣。命判尹先退。洪載曰,同罪未敍人,隨卽提稟事,曾有定式矣。前校理李尙度,前獻納吳泰賢,前掌令李彦祐,前副校理沈能翼·李義鳳·李太亨,旣已蒙敍,而前司諫洪彦喆·申禹相,前掌令鄭景祚·任希一·金孝眞,前持平申膺祜,前正言鄭履綏·鄭最行,前應敎成德雨,前修撰姜忱·鄭東觀·朴基正·李錫夏,前副修撰李貞運,俱是同罪之人,故敢此,仰達矣。上曰,一倂敍用,可也。出擧條命退,承史以次退出。
辛亥二月十四日午時,上御重熙堂。下直守令入侍時,左副承旨李洪載,假注書鄭尙愚,記事官洪樂游·徐有聞,平壤庶尹曺允大,以次進伏訖。上曰,守令進前,可也。允大進伏。上曰,以該房不善擧行,故特命外補,而近聞平壤,多有弊端,莫可矯革云,爾以近密之臣出去,須隨事恪勤,着意撫摩,使箕城之民,咸知特差之有效也。允大曰,外補之命,於臣匪罪伊榮而聖敎又如是諄複,臣敢不一心奉公乎?上曰,明日發去,可也。仍命退,諸臣以次退出。
上在昌德宮。停常參·經筵。
李洪載啓曰,大司憲趙宗鉉,掌令李顯道呈辭,執義未差,掌令權儐未肅拜,持平宋煥箕·姜文會在外,監察茶時之意,敢啓。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李敏采曰,在外承旨許遞,與未差之代,前望單子入之,待下批牌招察任。
承旨前望單子入之,洪義榮·柳文養落點。
傳于洪聖淵曰,左承旨入侍。
李洪載啓曰,卽者刑曹郞廳來言,再昨日動駕時,衛外擊錚人等,所當卽爲捧供,而連値齋戒,不得用刑,待無故日擧行云矣,敢啓。傳曰,除刑推捧供以入。
洪聖淵,以兵曹言啓曰,今二月二十六日,大駕詣弘陵展謁時,以何營軍兵隨駕,何營軍兵留都,而禁軍·馬步軍,以幾番幾哨磨鍊乎?敢稟。傳曰,訓局步軍十哨,馬軍五哨爲先廂,禁·御兩營中,當次營門留陣,禁軍三番隨駕,可也。
李敏采,以兵曹言啓曰,今此弘陵幸行時,問安及各差備所把驛馬,不可不應把處外,一倂減省,本曹驛馬及京畿·黃海·忠淸三道驛馬補把之數,別單書入,而各該監營,定差使員,今月二十三日,京中逢點事,各道監司處,發關知委,而司僕寺添補京畿驛馬,則從本寺啓下數,直爲入把之意,分付,何如?傳曰,允。京畿各驛馬,纔過園幸,無論本曹司僕,勿爲補把,可也。
李敏采,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行之意,分付,何如?傳曰,允。
李敏采,以司僕寺一二提調意啓曰,今此弘陵展拜敎是時,追慕峴·碌磻峴道路險峻處,依前例臨時啓稟,以人夫奉駕之意,敢啓。傳曰,知道。
李敏采,以司僕寺一二提調意啓曰,今此弘陵展拜敎是時,各差備入把馬磨鍊,別單書入,而其中驛馬,則令兵曹依例知委各驛,使之直爲入把,何如?傳曰,允。
李敏采,以司僕寺一二提調意啓曰,今二十六日,弘陵展拜敎是時,補把驛馬,勿論遠近道,事當依例磨鍊,而日字促迫,無以及期上來,限五十匹,從近道分排知委,以爲入用之地,何如?傳曰,允。以三十匹補把,可也。
李洪載,以刑曹言啓曰,因義禁府捧供啓目,判付內,當該司謁,不關於渠之事,三次往問之狀,極爲痛惡,刑曹徒年之律輕矣,遠地定配事,命下矣。當該司謁白景旜,依傳數,平安道肅川府遠地定配,卽爲押送之意,敢啓。傳曰,知道。
刑曹啓目,擊錚人李義庚等,原情云云。所供如此,上裁,何如?判付啓,分付道伯,斯速決處,俾無更訴之弊爲良如敎。又啓目,擊錚人朱南喆,原情云云。所供如此,上裁,何如?判付啓,分付道伯,斯速決處,俾無更訴之弊爲良如敎。又啓目,擊錚人南衡東,原情云云。所供如此,上裁,何如?判付啓,分付道伯,斯速決處,俾無更訴之弊爲良如敎。又啓目,擊錚人金五元,原情云云。所供如此,上裁,何如?判付啓,分付道伯,斯速決處,俾無更訴之弊爲良如敎。又啓目,擊錚人姜履載,原情云云。所供如此,上裁,何如?判付啓,分付道伯,斯速決處,俾無更訴之弊爲良如敎。又啓目,擊錚人奴時老味,原情云云。所供如此,上裁,何如?判付啓,分付道伯,斯速決處,俾無更訴之弊爲良如敎。又啓目,擊錚人申湅原情云云。所供如此,上裁,何如?判付啓,令該曹決處爲良如敎。又啓目,猥濫擊錚人,原情勿施,何如?判付啓,竝只依啓目施行爲良如敎。
辛亥二月十五日卯時,上詣璿源殿。展拜入侍時,行左承旨洪聖淵,記事官李海隣,記事官洪樂游·徐有聞,以次隨駕。上乘轎出拱辰門。敎聖淵曰,昨日弘陵奉審,左承旨進去乎?聖淵曰,然矣。上曰,陵官爲誰?聖淵曰,令則李義福,參奉柳謐矣。仍命書禮曹陵幸草記批答訖。命退,承史以次退出。
上在昌德宮。停常參·經筵。
李洪載啓曰,大司憲趙宗鉉,掌令李顯道呈辭,執義未差,掌令權儐未肅拜,持平宋煥其·姜文會在外,監察茶時之意,敢啓。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
李洪載啓曰,臣以和義君家致祭事,進去下直之意,敢啓。傳曰,知道。
傳于李敏采曰,傳香承旨,馳詣受香所,奉審摘奸以來。
傳于金光岳曰,同副承旨入侍。
以右承旨洪義榮牌不進罷職傳旨,傳于李敏采曰,許遞,前望單子入之,待下批牌招察任。
承旨前望單子入之,金光岳落點。
以承旨房望,傳于柳文養曰,仍。
傳于李敏采曰,今番陵幸時,道路橋梁植炬及凡係用民力之事,皆以儲置米會減,而分辦亦以最省約之例擧行事,分付畿營。
傳于李敏采曰,今番使行,渠兄多效勞,白景旜卽爲放送事,分付。
有政。吏批,判書洪良浩,參判閔鍾顯進,參議李勉兢牌不進,右副承旨李敏采進。以李貞運爲副校理,鄭東觀爲修撰,韓光植爲副修撰,洪檢爲右尹,成均博士單安重默·金必宣·李泰熙,學錄單車敬·韓啓翼,承文博士單閔廣魯,左尹洪檢,右尹金魯永。
兵批,判書金文淳進,參判柳誼病,參議李夔入直,參知沈煥之病,同副承旨趙鎭宅進。以洪明浩爲副摠管,金志和爲訓鍊主簿,韓允度爲慶熙將,同知單李健秀,僉知單崔秉敎·李鍾三,副司直李祖承·李晩秀·趙鎭宅,副護軍申昕,副司正鄭尙愚竝單付,廣州中軍單黃顯基,慶尙右兵虞候李鎭邦,今加折衝。
李敏采,以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。傳曰,知道。
李敏采,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
辛亥二月十六日辰時,上御重熙堂。同副承旨入侍時,同副承旨柳文養,記事官李海隣,記事官洪樂游·徐有聞,以次進伏訖。上命書傳敎曰,東作將始,未下直守令,皆令不多日內辭朝。上曰,在外及未肅拜玉堂許遞。出榻敎又命書傳敎曰,政官牌招開政。命退,承史以次退出。
上在昌德宮。停常參·經筵。
柳文養啓曰,來二十一日,輪對日次矣,敢稟。傳曰,爲之。
李敏采啓曰,來二十一曰,朝參日次矣,敢稟。傳曰,停。
柳文養啓曰,大司憲趙宗鉉,掌令李顯道呈辭,執義未差,掌令權儐未肅拜,持平宋煥箕·姜文會在外,監察茶時之意,敢啓。傳曰,知道。
柳文養啓曰,同副承旨金光岳,今日不爲仕進,卽爲牌招,何如?傳曰,聞其實病孔劇云,許遞。
李洪載啓曰,吏曹郞廳來言,承旨有闕政事,取稟。傳曰,當日爲之。
傳于李洪載曰,左副承旨入侍。
傳于李敏采曰,京畿監司入侍。
傳于李敏采曰,今聞畿伯言,修改之役,寒食當兼告由擧行,而役處浩大云,本牧使之代,今日政各別擇差,待下批仍令當日辭朝。
傳于柳文養曰,都承旨·左承旨許遞,前望單子入之,待下批牌招察任。
承旨前望單子入之,洪明浩·朴鎤落點。
傳于李洪載曰,修撰李冕膺,仍任前職。
以黃海兵使元厚鎭狀啓,所已等,鎭軍餉穀虛留夥然,所已萬戶金啓默,位羅萬戶丁運泰罷黜事,傳于柳文養曰,兩鎭還穀之尙未收殺,專由於帥臣不能檢察之致,帥臣到任,在鎭將除拜前許多朔,則已發覺已登聞之事,何去而不能提察於磨勘之前,乃於歲翻之後,無難有此狀啓乎?若此不已,諸道兵水營所管,莫重餉穀,雖皆徒擁虛簿,畢竟歸罪,只及於無勢疲殘之一僉萬戶,所謂帥臣,一髮不損,則何以懲後何以聳他乎?當該兵使元厚鎭,施以不敍之典,該鎭萬戶等,令道臣拿致,嚴棍査問,事狀以聞,如有不知年條,無處指徵之類,亦令道伯,拔例詳査,依年前統營例狀啓,向於統帥狀啓,亦有下敎者,而統營如此,他道可知。令廟堂各別嚴飭,若屬從便釐正之事,亦豈必一一狀聞,以貽各鎭迎送之弊乎?此意一體分付諸道,使餉穀無虧欠,民情無騷然。又若年條太久遠,督捧無着手處,亦惟在於道帥臣參量事勢,從長對揚之如何,不得不登聞者,據實登聞,以待處分事,分付。最是穀多之鎭,其所病民,甚於逋欠云,關西各鎭,昨年申飭之後,亦果有裒益之效乎?鎭民亦吾民也。聞其疾苦之籲告無從,而一任其困楚,是豈不忍人之政乎?關西之有效與否,先令狀聞,外此諸道,亦爲措辭嚴飭,可以釐正處,隨卽釐正後,狀聞事,分付。
李洪載,以吏批言啓曰,本曹參議,今當差出,而曾經之人,只有二人,以二望擬入之意,敢啓。傳曰,知道。
李洪載,以吏批言啓曰,朝官年八十人,歲首抄啓加資,旣有定式矣。前同知李策,今年恰滿八十,而京兆歲首別單抄啓時,未免落漏,事甚疎忽,其時堂上,推考警責,李策加資單子,依他例書入之意,敢啓。傳曰,知道。
有政。吏批,判書洪良浩進,參判閔鍾顯進,參議未差,左副承旨李弘載進。以金履安爲承旨,李祖源爲吏曹參議,鄭萬始爲副校理,李殷模·李冕膺爲修撰,李義鳳爲副修撰,兪漢謨爲戶曹參議,護軍李策,今加嘉義,兵曹正郞李冕膺,仍任事承傳。
兵批,判書金文淳進,參判柳戇病,參議李夔入直,參知沈煥之病,行左承旨洪聖淵進。以徐有和爲黃海兵使,尹載大爲慶尙右兵虞候,李東弼爲武兼,洪文泳爲副摠管,李禧燮爲都摠經歷,副司直洪義榮·李晴·沈能翼,副司果李義鳳·宋祥濂·李龜雲竝單付。
傳于李洪載曰,慶尙監司之代,今日政差出。
傳于柳文養曰,嶺伯望筒,纔已點下,而思之其叔方在道內守令云,而年前敦匠之役,有陞品承傳,此人獨未收用,今日政陞品窠相換,仍爲除朝辭赴任事,分付。
以驪州牧使望筒,傳于李洪載曰,筋力奔走之役,武勝於文,稱病亦支離,似此往役,試之何妨?又或稱病,當卽其地定配,前訓將李敬懋,此窠差補,使之當刻辭朝,仍令當日下送。
吏批。再政,以朴基正爲校理,尹羽烈爲修撰,姜游爲工曹參議,鄭大容爲慶尙監司。驪州牧使單李敬懋,咸陽郡守鄭東閔,仁川府使尹光碩相換。
傳于柳文養曰,昨冬招問皇曆齎咨官,已有使之往傳於大臣者,而今行入柵,又有滯留之弊,意謂正副使,嚴飭任譯,使之告于禮部,期於釐弊云矣。今又招問先來譯官,以來頭柵人之或有致憾,不敢出一口氣而還云,殊甚不然,使臣之柵門出入也。近爲柵內猾校所操縱於索賂懲賄,而莫重專對之行,因此未免滯留。如是之際,貽羞不少,今行已回還,呈文禮部,雖無可論,若於出柵時,又有如前作弊之擧,則小而呈文,大而移咨,痛懲其奸細之習,斷不可已。令廟堂措辭嚴飭,行會回還使行處,使任譯輩無敢襲謬應求,俾有警念之實效。
李洪載啓曰,新除授左承旨朴鎤,時在驪州任所,同副承旨金履安,時在楊州地,竝斯速乘馹上來事下諭,何如?傳曰,允。
李敏采,以兵曹言啓曰,在前陵幸時,挾輦軍四百名,餘軍二百名替代,而昨年元陵展謁時,挾輦軍三百名,餘軍一百名替代矣。今番則何以磨鍊乎?敢稟。傳曰,依昨年冬例爲之,可也。
李敏采,以兵曹言啓曰,在前陵行時,弘化門外留都,守·摠兩營,輪回爲之,而昨年元陵展謁時,摠戎廳擧行矣。今番則兩營中,以何營磨鍊乎?敢稟。傳曰,今番亦以摠戎廳爲之,可也。
李敏采,以兵曹言啓曰,在前陵幸時,十里外斥堠伏兵及傳語軍,守·摠兩營,隨其地方擧行,而昨年元陵展謁時,因傳敎,畿邑所管斥堠數處外,伏兵除之矣。今番依此磨鍊乎?敢稟。傳曰,依此爲之,可也。
李敏采,以兵曹言啓曰,今此陵幸時,御營廳留陣,禁衛營當爲隨駕,而若値兩營新番軍上來時,則十里內斥堠伏兵及各處入直替代之節,以新番軍磨鍊,而癸卯年元陵展謁時,禁衛軍四哨隨駕,御營新舊番軍留陣,丙午年孝陵展謁時,御營新舊番軍七哨隨駕,禁衛軍兵留陣矣。今番適當新番軍上來之時,後廂軍兵,以幾哨磨鍊乎?敢稟。傳曰,以六哨磨鍊,可也。
辛亥二月十七日辰時,上御重熙堂。右承旨入侍時,右承旨柳文養,記事官李海隣,記事官洪樂游·徐有聞,以次進伏訖。上命書傳敎曰,今番先來軍官之二十日內出來,無一人後至者,極爲可嘉,內下弓子,各一張賜給。又命書傳敎曰,卿等萬里穩旋,極可幸也。觀於先來狀聞,皇帝恩數,愈往愈摯,此後叩謝之擧,在所留意,待卿等復命日,與大臣登筵稟處,預爲知悉。還朝當在來月何日耶?玆遣兼史,先勞卿等行李,此意竝須知悉事,遣史官傳諭于回還謝恩正使。仍傳曰,此傳諭,下送箕伯,以道內文守令中,義州附近邑外史,馳至柵外,傳諭事下諭。命退,承史以次退出。
辛亥二月十七日辰時,上御重熙堂。左副承旨入侍時,左副承旨李洪載,假注書鄭尙愚,記事官洪樂游·徐有聞,以次進伏訖。上命書榻敎曰,右承旨入侍。賤臣承命出傳,右承旨柳文養進伏。命讀公事,書判付訖。命文養書傳敎曰,玉堂番次,苟艱莫甚,朴奎淳一人之長時鎖直,以官爲家,近所初見,未肅拜在外人員竝許遞,今日政,以在京無故人差出,待下批牌招,推移入直。仍命退,承史以次退出。
辛亥二月十七日午時,上御重熙堂。京畿監司入侍時,右副承旨李敏采,記事官李海隣,記事官洪樂游·徐有聞,京畿監司徐鼎修,以次進伏訖。上敎鼎修曰,巡行纔返,經歷處農形,何如?鼎修曰,今年節序稍晩,姑未始耕,而聞老農之言,則間或起耕,不無豐登之漸云矣。上曰,弘陵程途,爲幾里乎?鼎修曰,不過三十里矣。上曰,日暮前可以還宮耶?鼎修曰,然矣。鼎修曰,翼陵局內有頉處,補土之役,以寒食祭享時,兼告由擧行事,自該曹已爲啓下,而今年節候差晩,役處土脈,尙未解凍,趁寒食補築,實有未堅緻之慮,而事係陵役,不敢遽請退定,何以爲之乎?上曰,待秋更稟,可也。出擧條命退,諸臣以次退出。
上在昌德宮。停常參·經筵。
藥房提調鄭昌順,副提調李洪載啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李洪載啓曰,大司憲趙宗鉉,掌令李顯道·權儐牌招啓辭未下,執義未差,持平宋煥箕·姜文會在外,監察茶時之意,敢啓。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李洪載曰,近以齋日,公事多滯,承旨持公事入侍。
傳于洪明浩曰,召對爲之。
洪明浩啓曰,判府事李福源疏批,有守廳承旨進去傳諭之命矣。都承旨洪明浩藥院進,右承旨柳文養,左副承旨李洪載持公事入侍,右副承旨李敏采召對入侍,左承旨朴鎤在驪州任所,同副承旨金履安在楊州地,傳諭無進去之員,何以爲之乎?敢稟。傳曰,在外人竝許遞,前望單子入之,待下批牌招察任,傳諭則新除授承旨中,先爲入來者進去。
承旨前望單子入之,崔光璧·徐美修落點。
洪明浩啓曰,新除授行左承旨崔光璧,時在慶尙道善山地,斯速乘馹上來事下諭,何如?傳曰,許遞。前望單子入之,待下批牌招察任。
以濟州牧使李鴻運狀啓,六條民弊論列事,傳于洪明浩曰,逖矣耽羅,隔以重溟,生民之利病,朝家何從而知之乎?然其所謂六苦役之弊,聞之已飫矣。以是之故,御極之初,先除折大全鰒之元貢,年前又有若干軫弊矯瘼之擧,此豈足爲一分蘇殘之階,而斷斷此心,在於有知之不欲置之也。觀此狀本,其役若前,其苦尤甚。上有減貢之名,下無蒙惠之實,荏苒歲月,越視秦瘠,而使海外民生,籲告無從,則予雖否德,能無騂于面而汗于背乎?以此狀本,下廟堂,別般論理稟處,待回啓入徹,亦當有批下者,此意言于廟堂。
徐美修,以弘文館言啓曰,新除授校理朴基正,修撰尹羽烈,竝卽牌招察任,何如?傳曰,允。
以訓鍊都監習陣單子,傳于李敏采曰,初次纔已設行,陵行不遠,瑞蔥臺試射亦在卽,明日本營習陣,勿爲擧行事,分付。
以副校理鄭萬始,修撰李殷模牌不進罷職傳旨,傳于徐美修曰,只推。更爲牌招。
以副校理鄭萬始,修撰李殷模牌不進罷職傳旨,傳于徐美修曰,只推。
徐美修,以弘文館言啓曰,副校理鄭萬始,修撰李殷模,旣有只推之命,竝卽牌招察任,何如?傳曰,允。
洪明浩啓曰,卽者吏曹郞廳來言,政事當日爲之事命下,而判書洪良浩陳疏入啓,參判閔鍾顯病不來,參議李祖源在外,不得擧行云,參判閔鍾顯,卽爲牌招,何如?傳曰,允。判書批下,一體牌招,同參政事。
洪明浩啓曰,吏曹判書洪良浩,參判閔鍾顯牌不進推考傳旨,今方捧入,而開政命下之後,如是違牌,事甚未安,更卽牌招,何如?傳曰,允。
徐美修,以禮曹言啓曰,今此莊陵奉審事進去,本曹堂上所用印信一顆,依前例齎去之意,敢啓。傳曰,知道。判堂以檢校閣臣,職務相妨,許遞,與參議未差之代,今日政擇差事,分付吏曹,可也。
有政。吏批,判書洪良浩,參判閔鍾顯進,參議李祖源在外·未肅拜,右副承旨李敏采進。以沈煥之爲禮曹參議,金就夏爲律學敎授,贈戶參徐喜朝,贈戶判例兼,知事徐秉德考。
兵批,判書金文淳進,參判柳誼病,參議李夔入直,參知沈煥之病,同副承旨徐美修進。副〈司〉直洪文泳·吳載純·洪聖淵·金光岳·李貞運,副司果鄭東觀·韓光植竝單付。
以禮曹判書望筒,傳于洪明浩曰,非將任則處任與耆堂,當該政官推考,更爲擬入。
以江原監司尹師國啓本,驛卒金重彬,誣罔擊錚,萬萬痛駭,令該曹各別嚴勘事,傳于李洪載曰,依狀請施行事,回諭。
徐美修,以禮曹言啓曰,今二月十一日,輪對官入侍時,宗簿寺正任長源所懷,璿系寶牒之奉安于四處名山,非但典禮至重,蓋亦法意有在,十數年來,因仍不行,維函維櫃,積在閣中,事體所在,恐涉未安。臣意竊以爲,當此時和歲豐之日,亟令次第奉安于各處,有不可緩,故敢此,仰達矣。上曰,出擧條令禮曹稟處可也事,命下矣。璿系寶牒之奉安四處,法意事體,俱爲至重且大,而十數年來,因仍不行,誠甚未安,令該寺趁卽擇日,次第奉安于四處璿閣,何如?傳曰,允。令該寺,取考奉安最久年條,先從最久處,待秋成卽爲奉安事,分付,仍令區別草記,可也。
李敏采,以兵曹言啓曰,幸行回鑾後,隨駕軍兵犒饋,近年連以乾物擧行矣。今番則何以爲之乎?敢稟。傳曰,依近例以乾犒饋爲之,可也。
李敏采,以兵曹言啓曰,再昨日日暮時,聞崇禮·敦義·昭義三門袱直,受去鎖鑰,至鍾樓街上,爲無賴輩所毆打云,事甚驚駭,發遣入直校卒,使之捉來矣。回告內,其間已爲散去云,仍卽摘奸于各門,則三門鎖鑰,已到各門。故三門袱直等,捉致査問,則渠等受去鎖鑰,到鍾樓,暫時歇休,而名不知何許人,謂之斤重幾許,屢次運動,故莫重鎖鑰,易致破傷之意,多般挽止,說去說來,自致相詰,而忽有數三人,突出替當,無數亂打。故其中一人戶牌,艱辛奪取,則有一紅衣別監,謂以其弟戶牌,捽曳街上,拳打足躑,至於大段被傷之後,始乃捨去云。故考其所納戶牌,則卽馬時麟爲名漢,而査問事實之際,別監馬榮麟,發怒於其弟戶牌之見奪,爛熳泥醉,來到臣家,言辭駭悖,全無顧忌,而當初莫重門鑰持去之袱直,捽曳毆打,竟至日暮之境者,事未前有,萬萬痛駭。袱直等之受鑰後,乘醉遲滯,以致起鬧,守門軍之不爲領去,任從間路之罪,俱不可尋常處之,竝與毆打人等,從輕重,自臣曹嚴棍懲礪,而至於別監馬榮麟罪狀,臣曹不得擅便,令攸司各別嚴勘,何如?傳曰,所謂馬哥漢行惡無比之故,使渠廳捧置執心,爲良民侤音,則納侤未幾,有此犯科,究厥所爲,萬萬痛駭。卿其卽爲捉來,除尋常各別嚴棍査實,草記,可也。
李敏采,以御營廳言啓曰,本廳前軍色從事官鄭東觀,旣已敍用,仍爲差下,使之察任,何如?傳曰,允。
李敏采,以右邊捕盜廳言啓曰,本廳從事官李厚在,身病甚重,勢難察任,改差,何如?傳曰,允。
判府事李福源疏曰,伏以臣之於君,猶子之於父,情有所迫,義無自外,豈無嚴畏之心?所恃慈覆之恩,煩瀆之誅,有不得避。伏惟聖明,俯賜憐察,臣自丁未之春,始乞不肖之身,五年之間,章凡四上,咫尺面籲,亦旣屢遭,衷曲所蘊,盡底羅列,歷敍遭遇之本末,冀蒙終始之恩造矣,畢暴癃廢之實狀,覬還屛蟄之本分矣。禮經大防,不容踰越也,先臣舊規,惟恐失墜也。以至惶蹙之情,滿盈之戒,一一披瀝,悉經鑑燭,今玆鳴號,豈有他語?抑臣於前後所被批旨,老成及强健之敎,竊有所萬萬惶愧不自安者,夫所謂老成者,乃指年德俱邵,進退有關之人,豈如臣庸調下品?冥升素餐,留之無所益,去之無足思者,所可擬議,而徒以犬馬之齒,敢當僭猥之稱乎?至於强健二字,亦恐天鑑之偶有遺照,人所以爲人者,以有五官也。五官之中,視爲之先,心爲之主,無是二者,則形殼雖存,便是土木偶人耳。臣之天廢之疾,十年于玆,逐歲增劇,去盲無幾,迷亂摸索之狀,悉露於前席出入之際,無待臣覶縷,而最是精神之消亡日甚,省覺之明暗無常,家常百爲,一無所知,親故名字,十忘六七。伏枕昏昏,如墮煙霧,外無分辨,內無主宰,生意都盡,何以爲人?以此貌樣,尙縻朝籍,晏然追趨班行,自處以眞箇强健,則與古之跳躍朝堂,示不老病者,無甚異焉。卽無論臣心之慙疚,物議之嗤點,得不仰累於淸朝四維之化乎?伏想日月之明,固已決知其無用可退之實,而特因任使之久,難於遽捨,眷顧之渥,去而愈摯,一兪鄭重,以迄于今。噫,一段彝性,臣亦不泯,豈獨無生逢堯·舜?不忍便訣之意,而臣本市井之臣也。今雖蒙恩準請,不敢長往遐遁,只當瞻依城闕,時奉朝請,歌詠聖澤,優游餘齡,奉塵刹之身心,詑鄕鄰之父老,至榮至願,於斯滿足。歐陽脩之言曰,神功不宰,而萬物得以曲成者,惟各從其欲,天鑑孔昭,而一言可以感動者,在能致其誠臣之祈懇,非止一言,而不能孚感者,亶由忱誠之淺薄,而以我聖上體下之德,成物之仁,豈或終靳於人欲之天從耶?玆敢齋沐治疏,冒死申控。伏乞聖慈,特垂鑑諒,亟賜允可,千萬幸甚。答曰,省疏具悉卿懇。卿年至之懇,已屢遭,予所一味靳許,不惟卿筋力神精之康旺,卿亦試思之,見今廊廟之上,無病而無故者,惟卿與左揆,此兩大臣而已。籌謨之諮諏,世道之綸,深有望於卿等之左右協贊,告退恐非其時,卿須亟斷來章,安心行公,無以樞銜而自外,無曰朝象之稍靜,有懷必言,言無不盡,以副我求助之誠。仍傳曰,此批答,遣承旨傳諭,此後更勿陳懇之意,一體傳諭以來,傳諭承旨則守廳承旨進去。
吏曹判書洪良浩等疏曰,伏以臣等,卽伏見大司諫金履正疏本下者,有昨冬守宮諸臣論勘之請,臣等卽其時守宮之臣也。向來江館經宿,此何等震迫罔措之時也。大小臣庶,相率叫閽,而誠意淺薄,格天無望,何幸慈旨誕降,至有動駕之命,靜攝之中,觸冒寒威,非不知萬萬憂悶,而第伏念鑾蹕遄旋之道,亶係於是。故臣等雖甚愚迷,亦具彝性,焦遑之中,還切欣幸,旣不能仰請還寢,遂不免黽勉奉承,此乃臣分之所不容已,事體之所不敢出者也。彼臺臣亦伊日焦迫中一人,而以其同得之性,有此反常之論,臣等相顧駭惑,莫曉其旨意所在也。然其詆斥之言,若是深重,臣等何敢冒據於職次乎?臣良浩,開政有命,末由進身,臣文養,義難晏然,徑出禁扃,玆敢聯章自列,仰暴危懇。伏乞聖明,亟賜處分,以靖私義,以謝人言,千萬幸甚。答曰,省疏具悉。卿等勿辭行公。
大司諫金履正疏曰,伏以臣跡危情悲,不敢以常人自處者,十有六年于玆矣。惟我聖上覆露之,陶甄拂拭,俾廁於人數之中,闔門感祝,以死圖報,可質神明,喉院騎省,有除輒膺,豈敢以自比於無故者,而斷斷寸忱,但爲祇伸叩謝之義,而滿心慙愧,有若撻市,撫躬自悼,抗顔無所。至如薇垣長官,地望何如,淸顯何如,而豈可擬議於釁累如臣者哉?今若憑恃寵靈,冒沒承膺,則銓選緣臣而淆亂,廉防緣臣而顚倒,誠非淸朝之細故。是以自分棄物,未敢祗命,諒非獲已,目下洪秉纘事,不言之責,在臣身猶屬緦功之察也。敢將悲苦之辭,仰瀆崇嚴之聽。伏乞聖慈,俯賜鑑憐,亟命銓曹,改正臣所帶之職名,以存公議,以安微分焉。臣旣不以言責自居,則妄陳蕘說,極知僭越,而有懷必達,臣子之至情,敢此附陳,昨冬之九行刀割豈不大爲驚駭哉?以昨日十二字刀割以冀感回,而不此之爲,循例奉承,後之觀今日記事者,其可曰國有臣乎?此不可以事在旣往,置而不論。臣謂伊日守宮諸臣,宜有論勘之典,臣無任屛營祈懇之至。答曰,省疏具悉。豈或追提,亦豈敢拖及乎
辛亥二月十八日卯時,上御誠正閣。承旨持公事入待時,左副承旨李洪載,假注書鄭尙愚,記事官洪樂游·徐有聞,以次進伏訖。上曰,右承旨入侍。賤臣承命出傳,右承旨柳文養進伏。命文養書傳敎曰,莊陵奉審年次,禮堂當爲進去,有闕之代,本曹草記,有下批者,政事當日爲之。又命書傳敎曰,日前以江界民戶納蔘切苦之瘼,特命大臣,召致曾經道伯邑倅者,講究蠲恤之方,而以歲納尾蔘二十斤除減事,回啓從施矣。伊後思之,二十斤非不多矣。尾蔘不可以蔘稏論,朝家旣知民戶渙散之狀,欲矯歲納惟正之摠,則其所施措,須有別般奇效,民可以還集,戶可以日增,不如是則名雖釐正,其實欺江民,於予心豈安乎?然數額之分定中山與北關,又慮移疾之弊,而不欲議到,則莫若體蔘條中,使之息肩,昨見箕伯捧還狀啓,去冬江界近處民情,亦足領略,及今矯弊之日,以尾蔘謂已塞責而止,則如噎在中,予心終不釋然。更令廟堂,就江界所納單蔘中,體蔘幾斤,亦爲量宜減給事知悉。卽爲草記稟處,待批下星火行會,俾江民知體蔘尾蔘竝行量減之意。上曰,召對爲之。賤臣承命出傳,參贊官李敏采,侍讀官尹光普,檢討官李義鳳,待敎沈象奎,記事官李海隣,以次進伏。上曰,進講,可也。光普進貞觀政要第三卷,自貞觀三年,止不亦難乎?讀奏。上曰,各陳文義,可也。光普曰,君臣鑑戒篇大義,專在於上下交相責難,以鑄郅隆之治也。試以章句中,若君自賢臣不匡正等語觀之,唐宗之戒以責難者可知也。夫以大舜之聖,鑄熙皞之治。然猶不巍然自聖,而諮諏善道,察納雅言。故傳曰,取諸人以爲善,又曰,自耕稼陶漁,以至爲帝,無非取諸人者,臣愚死罪,竊以爲我殿下,聰明睿知,博古達今。一日萬機之克勤克儆者,莫非聖學中出來者,則豈敢曰或有匡正處,而第伏念君臣責難之道,不在乎他,在乎交相勉勵。聖而益聖,治而益治,期致君於堯·舜,勗臣隣以稷契然後,其國乃治,伏願殿下,深以自聖自賢爲戒,而益軫爰諮爰諏之方,以進直言納忠諫,爲今日急務焉。上曰,所陳誠是,當體念矣。義鳳曰,三代以後,爲治之盛,莫隆於唐太宗貞觀之治。貞觀之治,皆從納諫中出來,而殿下在春邸時令曰,太宗天姿明睿,故知納諫之利於己,雖廣開言路,而嘗指魏徵曰,會須殺此田舍翁,可知其非眞心納諫。此敎誠出尋常萬萬,今殿下,反以唐宗爲戒,以眞心納諫,則治可運掌矣。向者賜諫臣批旨,納諫之誠,溢於辭表,臣實欽仰,伏願殿下,益加勉勵焉。惟我殿下在春邸時,論謝上蔡克己從性偏難克處克將去。賤臣乃敢仰質我殿下性偏難克處,則敎曰弱之一字,卽予性偏處,臣於伊時,退而訝惑,及夫御極以後,揮廓乾斷,丕闡至治。臣以爲向日之敎,不過一時謙抑之辭矣。到今政令,或涉委靡,不無彌縫苟且之歎,大辟之律,或許允從,而伊後以休紙還下者,非苟且而何兩司論啓中諸罪囚,輒以不允勿煩爲答?非彌縫而何?凡此數者,或近於柔弱,臣始憂之,目今振紀綱,一節,實爲急務,紀綱不振則國隨而亡,可不懼哉?唐宗七年爲治,魏徵尙有十漸之戒,太宗曰予之爲政怠乎?徵曰怠也。今殿下臨御十有五年,則過唐宗遠矣。且宵旰憂勤,日仄不遑,萬機無叢脞之歎,百姓有樂利之謠,臣實欽誦,而向日諫臣之批,有曰漸不如初之戒,實愛我也。大哉王言,吾國其庶幾乎?伏覸我殿下,以天縱英睿之姿,懋日夕勤孜之功,誠千古不世出之聖主也。今有君如此,而不得做善治,則其將千載無善治矣。豈非志士仁人之所歎惜哉?今日挽回之責,非殿下而誰?若其挽回之道,則不越乎振紀綱一條。伏願殿下,勿柔而剛,振刷已頹之綱,則此不過一轉移間事也。雖以兩司論啓中諸罪囚言之,時偉·宇鎭緩治,而妖賊在簡出,在簡又復緩治,則如在簡者,安保其不出耶?國榮·德相緩治,而諸賊踵起,末流之弊,至有洪秉纘之事矣。渠雖孤雛腐鼠,尙有角勝君父之漸,此而緩治,則又安知無角勝君父者更出耶?我殿下彌縫蕩滌者,此固出於全保世臣之至仁盛德,而誠若擧直措枉,辨別淑慝,俾舊染之汚,革心而革面,則全保世臣之道,莫過於此。臣愚死罪,以爲全保世臣,不出於振紀綱,挽回世道,亦不出於振紀綱,弱之一字,殿下先已發端,臣今以是敢此申戒。伏願殿下,惕念改圖,一新其治,國家幸甚,臣民幸甚,殿下以今之世,爲己治己安耶?國勢之岌嶪,莫今若也。國勢日孤,主威日下,有權柄下移之漸,臣於年前,以先事之戒,履霜之義,有所陳達,其言不幸而中,今玆之戒,又安知不如前日之爲也?伏願殿下,益加猛省,振勵頹綱焉。上曰,爾以胄筵舊僚,能記當日有意激發之言,有此縷縷陳勉,語及時政得失,近來初聞,極庸可嘉。大抵其時,以弱之一字,臨筵發歎者,槪朝多凌犯之類,爲中心之憂嘆,至及於言外之託辭,而今時則異是,丙丁以後,世故多端,世臣多疵,今之時宜,無出於休養,爾不見棟樑之需,舸艦之具乎?其材非喬木則不適用,故喬木,古人比之世臣,百年休養,猶患難覓,此所以瞿瞿於滋潤之或疎其方,而斧斤之日來侵尋,寧有煦濡之爲病,勿欲剪拜之有損者也。若休養之過,至於頹弛,則亦豈無隨處鍼砭,知所戢畏之擧乎?爾所謂彌縫者,卽予所謂休養,爾言旣出無隱,予亦敷示如此矣。出擧條敏采曰,講筵體重,自止旣有定處,有不可移易,而侍讀官尹光普,進講之際,屢更起端之處,揆以講體,誠極未安,推考,何如?上曰,勿推,可也。出擧條命退,諸臣以次退出。
上在昌德宮。停常參·經筵。
李敏采,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
徐美修啓曰,大司憲趙宗鉉,掌令李顯道·權儐牌招啓辭未下,執義未差,持平宋煥箕·姜文會在外,監察茶時之意,敢啓。傳曰,知道。
洪明浩啓曰,右承旨柳文養,今日不爲仕進,卽爲牌招,何如?傳曰,允。
傳于徐美修曰,今番園所植木次採木時,效勞旣多云,宣陵·靖陵兩陵入直官,內下上弦弓一張賜給,守僕李尙文·金福世等二名,各木二疋,令該曹題給,其餘守護軍等,自畿營各米二斗分給事,分付。
以承旨房望,傳于李敏采曰,仍。
以副校理鄭萬始,再牌不進罷職傳旨,傳于徐美修曰,許遞。
以校理朴基正,修撰尹羽烈牌不進罷職傳旨,傳于徐美修曰,只推。
以禁衛營習陣單子,傳于李敏采曰,今日瑞蔥臺已過,後日次爲之。
徐美修啓曰,明日次對,兩司當爲進參,除在外外未肅拜呈告人員,竝待開門牌招,何如?傳曰,允。
洪明浩,以宗簿寺提調意啓曰,因禮曹草記,璿系寶牒,四處奉安事批旨內,令該寺,取考奉安最久年條,先從最久處,待秋成卽爲奉安事,分付。仍令區別草記可也事,命下矣。取考本寺謄錄,則江華府鼎足山城奉安,在於甲申,今爲二十八年,慶尙道奉化太白山及江原道江陵五臺山兩處奉安,在於癸巳,今爲十九年,全羅道茂朱赤裳山城奉安,在於丙申,今爲十六年,而依傳敎,待秋成先自江華府,次第擧行之意,敢啓。傳曰,知道。
兵曹口傳政事,副司果單李殷模。
李敏采,以都摠府言啓曰,今日入直內三廳武兼禁軍及軍兵等,中日習射事,標信,命下矣。以瑞蔥臺分所相値,不得設行之意,敢啓。傳曰,知道。
李敏采,以訓鍊都監言啓曰,本局帳幕軍,鳥銃貫一中邊二中梁壽河等二名,邊三中金興起,各木綿一疋,布子二疋,邊二中裵尙道等二名,各木綿一疋,布子一疋,貫一中李英春等二名,邊一中金漢柱等十八名,各木綿一疋,依判下單子,考例施賞之意,敢啓。傳曰,知道。
李敏采,以禁衛營言啓曰,瑞蔥臺試射時,本營帳幕軍,鳥銃入格單子判付,令該營考例施賞事,命下矣。貫一中邊一中一名,邊二中四名,各木布一疋,貫一中三名,邊一中十六名,各木一疋,依例施賞之意,敢啓。傳曰,知道。
李敏采,以御營廳言啓曰,依啓下單子判付,本廳帳幕軍全太天等四名,鳥銃邊二中,各木一疋·布一疋,閔百修貫一中,張德羽等十五名邊一中,各木一疋,考例分等施賞之意,敢啓。傳曰,知道。
辛亥二月十九日辰時,上詣瑞蔥臺。親臨試射入侍時,行都承旨洪明浩,左副承旨李洪載,右副承旨李敏采,記事官李海隣,假注書鄭尙愚,記事官洪樂游·徐有聞,檢校直提學李秉模,檢校直閣李晩秀·尹行任,直閣徐榮輔,以次侍立。上具平戎服,乘馬出延生門,詣瑞蔥臺,降馬陞座,上命大小開門節次權除,試官先爲行禮,試官兵曹判書金文淳,行副司直趙心泰,行副護軍柳孝源·趙圭鎭·田文顯,宣傳官申鴻周,副司果李殷模,以次就位。行四拜禮訖。上曰,別軍職駕前駕後,先爲試射,訓將則與中軍從事官,進去分所,試射後,試記修整以入,可也。命敏采書榻敎曰,訓鍊都監軍色從事官李殷模,本職許遞,仍令該曹口傳付軍職。文淳曰,在前陵幸時,當日還宮,則侍衛全數磨鍊,而昨年則雲寶劍外,兵曹摠府堂郞各一員,五衛將二員,武兼六員磨鍊矣。今番則何以爲之乎?上曰,依昨年例爲之,可也。出擧條文淳曰,今此陵幸時,弘化門入直禁衛軍,依近例勿爲替代乎?上曰,依昨年例爲之,可也。出擧條上曰,試記已修整,入格人皆於帳殿,頒賞,可也。入格人,以次頒賞訖。上命還內,諸臣以次退出。
上在昌德宮。停常參·經筵。
徐美修啓曰,大司憲趙宗鉉,掌令權儐,持平姜文會牌不進,執義未差,掌令李顯道陳疏入啓,持平宋煥箕在外,監察茶時之意,敢啓。傳曰,知道。
洪明浩啓曰,新除授禮曹判書徐浩修,參議沈煥之,除拜後過三日不爲出肅,依定式推考警責,仍卽牌招察任,何如?傳曰,允。
李敏采啓曰,卽見前忠淸兵使金麟瑞馬兵都試啓本,則去庚戌十一月封發,而今始來到,原啓本,雖不得不捧入,莫重啓本之如是遲滯,事未前有,萬萬可駭,當該前帥臣,從重推考,何如?傳曰,事未前聞,其委折,令廟堂査實,草記論勘,可也。
傳于徐美修曰,下直守令留待。
傳于李敏采曰,大臣·備局堂上引見。
傳于徐美修曰,惠堂罷職擧條批答,如是落書誤書,致煩改下,當該承旨推考,注書從重推考。
傳于徐美修曰,下直守令入侍。
傳于徐美修曰,日前諫長疏之追提,是豈敢爲?於是乎憲疏堂箚出,而攻諫長,其言亦昨冬事,自此迭起,則言者攻者,皆犯忌器之罪,以本事更有提及章奏者,政院切勿呼望,一依前下禁令,申飭三司。
以禮曹判書徐浩修牌不進推考傳旨,傳于李敏采曰,許遞,與參議未差之代,今日政差出。
有政。吏批,判書洪良浩進,參判閔鍾顯式暇,參議李祖源在外,左副承旨李敏采進。以尹弼秉·尹㬦爲承旨,吳泰賢爲副校理,李晴爲修撰,李致中爲禮曹判書,尹東晩爲禮曹參議,趙鎭宅爲兵曹參知,金文淳爲內醫提調,吳載純爲司僕提調。
兵批,判書金文淳戎器點考進,參判柳誼病,參議李夔入直進,參知未差,右承旨李洪載進。副司直徐浩修·崔光璧·朴鎤·鄭萬始。
以大司諫金履正,司諫李運彬,獻納申大尹,正言玄重祚·李運行,掌令權儐,持平姜文會牌不進罷職傳旨,傳于徐美修曰,只推。
李洪載,以弘文館言啓曰,校理朴基正,修撰尹羽烈,旣有只推之命,竝卽牌招察任,何如?傳曰,允。
李敏采,以司僕寺一二提調意啓曰,頃因特敎,濟州封進馬,更以直御乘者封進,又或不合,該牧使卽其地定配,該牧官捉來嚴棍,遠地充軍事,命下矣。濟州封進雄馬二匹,雌馬二匹,餘馬二匹合六匹,今方上來,故禾毛色別單書入,而看審其馬匹,則體樣步品,孱劣特甚。非但不堪擬議於御乘,比諸初次封進馬,少無優劣,屢次飭敎,何等截嚴,而全不愼擇,又以不合馬匹,肆然封進,該牧使擧行之慢忽,誠萬萬痛駭。依初下敎,當該牧使李鴻運,令該府,卽其地定配,該牧官,亦爲捉來嚴棍,遠地充軍,何如?傳曰,馬政,有國重事,近來殆不成說之故,非爲直御乘,兼欲試之,有特敎別爲封進之命,則觀此草記擧行,極爲駭然。然揆以事理,豈有匿而不封之理乎?信令自信令,委折自委折,卿其各別爲先嚴査,更爲退限,歲貢封進不遠,待此時,可合內廐乘馬者,嚴飭封進,其時又或不勤,依初下敎處分,擧行,可也。
李敏采,以備邊司言啓曰,舟橋司有司堂上,今方有闕,戶曹判書李秉模差下,使之察任,何如?傳曰,允。
領府事徐命善箚曰,伏以太僕旗軍洗馬,期在明日矣。臣以床簀危喘,無望轉動,則固當冒入文字,趁卽變通,而隨事輒懇,煩瀆是懼,且有二提調,亦可以替行,故泯默至今。然病裏惶悚,如添一症,卽伏聞二提調,有譴罷之命云,明日旗軍洗馬,提調將無進參之員,寺務之無人主管,姑勿論,其爲國體之苟艱,當復如何?玆敢忙構短箚,冀賜處分。伏乞亟遞臣太僕兼帶,以爲及時擧行之地,千萬幸甚。取進止。答曰,省箚具悉卿懇。二提擧,今政當差出,明日旗軍洗馬,可以爲之,卿須安心勿辭,加意將攝。仍傳于李洪載曰,此批答,遣史官傳諭。
慶尙監司鄭大容疏曰,伏以臣之百無肖似,不但人知而臣自知之,特蒙我殿下,拂拭臣庇覆臣,歷試華顯,旋陞資級,雖使望實俱備者當之,尙云其進太驟,其器已濫,以臣魯劣,何以得此於聖明?感極涕零,榮與懼竝,迺者嶺臬新命,又下於千萬夢想之外,臣於是惝恍踧踖,益不知措躬之地。噫,臣之前後所叨,孰非不稱,而分憂之責,按察爲重,按察之任,嶠南尤別。以地方則周遭殆千餘里,以州郡則大小餘七十所,文牒委案,應接多岐,控水陸東南之勢,管邑鎭左右之形,漕倉則上關經費,萊館則又係交隣,苟非威望足以彈壓,聰明足以周察,智足以運用,才足以通變,宜莫擬議於是任,而今忽畀之於如臣儱侗憒憒之類,則此豈淸朝愼簡之意哉?刺史之榮,古人所稱,臣亦何心,必欲辭巽,而萬一緣臣冒膺,招四方之譏,貽一路之笑,則臣之孤負之罪,固無可言,而將於委寄何,將於國計何?玆敢不避猥越,仰暴衰懇。伏乞聖明,亟命遞改,回授可堪之人,以重藩任,以安私分,不勝幸甚,臣無任云云。省疏具悉。卿其勿辭,往欽哉。
掌令李顯道疏曰,伏以今日金履正疏出,而世道之變怪極矣。九行刀割渠亦今日之臣子,何敢發此悖常之言,自底於鑄張邪論之歸乎?且況慈旨中四字非常之敎,有非人臣所敢追提者,而章奏之上,無論說及,亦豈臣分之所敢出者哉?如此怪鬼之輩,決不可尋常處之,臣謂大司諫金履正,爲先施以竄配之典,斷不可已也。臣之日前叩謝,只效陪扈之誠,而亞諫疏出,噤口之罪,終不敢以處分前後,有所自恕,賓對有命,進身無路。慈不得不更犯逋慢之誅,臣罪至此,尤合萬殞。伏乞聖慈,俯垂鑑諒,鐫臣職名,以安私分,因治臣罪,以肅朝綱焉,臣無任云云。省疏具悉。無論如此如彼,豈可說去說來者乎?
應敎李太亨,校理朴奎淳,副校理尹光普,副修撰李義鳳·金熙采等箚曰,伏以臣等,伏見大司諫金履正疏本,竊不勝驚惑之至。噫,人臣告君之辭,何等審愼,而今其原疏下語,已極駭妄,至於伏況以下四字,語涉莫重,實非群下所可追提者,乃敢肆然拖及,全沒敬謹之意,其無嚴叵測之罪,不可不嚴加處分。臣等謂大司諫金履正,爲先削其職名,亟施島配之典,斷不可已也。取進止。答曰,省箚具悉。憲臺疏,已有下批者矣。
辛亥二月二十日辰時,上御熙政堂。大臣·備局堂上引見入侍時,左議政蔡濟恭,行司直鄭昌順,戶曹判書李秉模,行副司直李致中,刑曹判書權,開城留守具庠,行副司直趙心泰,訓鍊都正徐有大,行副司直李漢豐·金持默,應敎李太亨,右副承旨李敏采,假注書鄭尙愚,事變假注書李毅遠,記事官洪樂游·徐有聞,以次進伏訖。濟恭曰,日候漸至淸和,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,中宮殿氣候,當此之時,不瑕有損。上曰,猶勝於所料矣。濟恭曰,幸行不遠,而春寒尙峭,數日後則自當和暢,而換節之際,侵曉動駕,下情不勝悶慮矣。上曰,旣是春令,且當當日還宮,不必爲慮矣。濟恭曰,伏見先來狀啓,則皇帝恩數,愈往愈摯,使臣之至登御榻,卽是曠古所無之事矣。雖未知與我國御榻何如,而藩邦使价之特命登榻,親賜法醞,豈有如許眷遇乎?上曰,皇帝御榻,卿果見之乎?濟恭曰,臣於戊戌年,奉專對之命,而未得見御榻矣。上曰,王公大臣,似不得上,而我國使臣之竝與副价而三次登榻,豈不壯乎?大抵皇帝之恩眷,皆由中而出,實爲感激矣。濟恭曰,聞我國斯男之慶,顯有喜悅之色,向使臣盛加稱賀,而何不請封典爲言,繼此詵詵,深有所望云,爲藩邦宗社之重,而念及於此,豈不大加感激乎?上曰,感激,猶屬歇後語矣。上曰,封典,昨年已奏文,而今又提問,正使之名,亦再詢云,似衰老矣。濟恭曰,八十老人,未能記憶,不是異事矣。上曰,今番貢獻,果善爲之矣。我國常貢,每令蠲減,皇帝賞賜,輒有加等,非但感謝,雖以厚往薄來之道言之,今番貢獻,於義無悖矣。濟恭曰,聖敎誠至當矣。上曰,聞彼人,皆以爲當有別使云,和珅亦有所云云。使臣復命後,可以詳知,而別使之頻往,亦屬可悶矣。濟恭曰,使行之來,通官輩皆願之,蓋於渠輩,有利益故然矣。上曰,非特通官輩,我國首譯輩亦然矣。濟恭曰,使行入柵時,柵門門將之操縱開門,誠可怪矣。上曰,日前,以此有所傳敎矣。濟恭曰,臣於年前之行,出入柵門時,無此等之弊,只以鳳凰城將之請來,少有遲滯矣。今則必受銀貨而開門,以此之故,公用漸加云,是亦可悶矣。大抵出柵外則卽是我境,故使臣到柵後,歸心益促,通官輩知此機,尤有操縱而然矣。上曰,年前使臣一行中,亦有先爲出來之事矣。濟恭曰,柵門將操縱,未必不由於後市之罷矣。上曰,後市雖罷,而無異復設云矣。濟恭曰,若有違法,則反不如不罷矣。前聞關西綿紬,無入去之事矣。今則一疋入去,換來輕光紬二疋,以此西路綿紬翔貴,價亦刁蹬云,是豈成說乎?上曰,何以則好耶?濟恭曰,申嚴約條外,不得入去,則是爲救弊矣。上曰,渠輩若有銀貨,則似不然矣。濟恭曰,渡江後包記見之,則空包過半,渠輩事亦可矜矣。上曰,次對爲之。濟恭曰,濟州牧使李鴻運狀啓,有論理稟處之命矣。取見其狀本,則其一,牧子輩驅點之苦,此已可矜,而馬之故失者,使之徵代徵肉,則赤手難辦爲慮,徵馬之弊,自平役庫,每名有一石七斗例下之米,該吏頭目輩,百計幻弄,悉歸私橐。今後則例下米,都給該場馬監處,計除當年徵馬之價,餘米則自營勘簿,留儲該場,每於巡點,反庫考數,使不得任意出納,如當歉歲,以此爲濟活牧子之資事也。其一,鮑作之役,捨性命備辛苦,而至於搥引鰒,海民謀避是役,至於身犯屠牛而圖免,良亦慼矣。進上之物,不可變通,而自官需用者,一切除之事也。其一,屯田之役,固出備荒,而到今反歸需米作納之資,無論豐歉,陳起水畓一斗落,白米十二斗,乾畓一斗落,白米六斗式捧稅,以爲營邑之排用,當初分畓,不無輕重相蒙之弊,如欲矯弊,莫若改量事也。其一,紙匠之役,營邑所用各樣紙地,擧皆責納,而狀啓紙外,許多日用紙,則必貿陸産,其價過倍營邑,日用白紙,將近二千卷,一倂蠲減,而覃恩庫折米一千五百石零,耗條則每石只以一斗加捧,添作元還,歲歲增加,來頭民不願受,必倍今日,耗條一百五十石,逐年除出,分布營邑,以爲貿取日用之紙事也。其一,船格輩或多山民,故不知開柁轉帆之妙,船隻之致敗,種種相續,自今必以住水邊習櫓楫者塡充事也。其一,遺軍一百八十名,各樣進上樻板,皆令斫納,官供汲水,亦使應役,若當番次,抛棄所業,如或雇立,雇價太重,漸至難支,若以遺軍,悉付除番,從他例收米十斗,樻板貿用之資及輸運之費,以米隨價上下,至於汲水,則依陸地營邑例,專責於官婢事也。其一,六苦役之莫可矯救者,民情專由於避苦趨歇,諸般排番,今宜隨緊歇量減,校院生元額外,一竝汰付平役庫,而此外劇弊,卽各班査正也。自今寺奴婢都案,年歲疤記,詳細錄置,生産死亡者,各使該邑里中尊位警民長牒報,添錄元案,閑丁則使各該班頭目,排望以納,試其才藝塡差事也。濟州是絶域也,邑弊民情,臣未嘗有的然聞知,施罷之間,曰便曰否,實有隔靴爬癢之患,而第以該牧使狀辭言之,其所釐弊,恐不無後弊者,多矣。牧子例下米都給該場事,牧子以此爲願,則施之無妨,若牧子不願,而自官勒施之,則徒致怨言,後必有弊。此則必加十分詳愼而爲之之意,分付,鮑作之弊,自官除減則誠好矣。不必以此狀聞,屯田改量事,雖有意見,改量磽瘠,其結必減,此係官需所用,則見減者,將何以處之?此亦商量後日之有弊與否,而爲之之意分付,覃恩耗穀紙價事,本庫穀物,旣甚零星,而若値歉荒,又必入於賑恤或停捧之中。若然則白紙二千卷之價,從何給代?此亦宜在所十分商量,船格事,必以水邊慣櫓者塡差,無或以山民混充,此在守令誠心爲政之如何,不必狀請,然言則是矣。使之定式遵行,遺軍變通事,渠輩所願,在於除番收米,則從願許施,雖似便好,但汲水之役,使官婢替當,則官婢難支之弊,又安知不如今日之遺軍乎?此或近於見牛而未見羊,更加方便之意分付,排番量減事,校院生元額外除汰事,各班査正等事,狀辭所論,俱涉便好,竝依狀請施行之意,一體分付,何如?上曰,依爲之。出擧條濟恭曰,再昨以江貿體蔘之未有所減,聖諭懇惻,至令廟堂更爲稟處矣。今番朝家之爲江民除減者,亦云多矣。尾蔘,雖與體蔘有異,二十斤添價之徵斂於民戶者,其數爲一萬二百四十兩,而永除之陳田一千三百餘結,依該府使所報摠數,竝爲蠲減,則以錢解卜,亦當居萬兩左右,猶以體貿蔘之未得下手,至下如噎在中之敎,見此敎者,無不感歎。況江民,亦具彝性,豈不負戴還巢,願爲聖人之氓乎?聖意旣如是勤摯,故臣亦必欲對揚,召倭學而問之,對卿宰而商之,體貿三十五斤之內,雖只貿三十斤之數,年例倭差,庶可接待,餘數五斤,若永爲除減,則一年添價斂民,亦當除七千餘兩,此豈小惠也哉?例貿五斤,此後永減之意,分付該道,使江民知悉。五斤旣除,則其前朝家所給元價三千三百六十兩從此自在,三千三百六十兩錢,以詳定計之,當爲小米一千一百二十石。惟此一千一百二十石之穀,名之曰例貿體蔘蠲減條米,逐年加耗,以待前頭大差倭或信使行別貿之時,以此用之,則似不至犯用經費,以此著爲定式,分付該道該邑,以爲成節目遵行之地,恐合事宜,故不避煩縷,敢此,仰達矣。上曰,依爲之。出擧條濟恭曰,尾蔘二十斤,體蔘五斤,竝爲蠲減,則江民,自此當息肩而安堵矣。上曰,體蔘五斤之除減,亦可謂不小乎?濟恭曰,竝與陳田蠲減之數而論之,年年蒙惠者,將近二萬兩,此實莫大之惠澤矣。上曰,尾蔘二十斤之使倭譯輩貿納,果無稱冤之意乎?濟恭曰,臣招來倭學中幹事者,詳細問之,則渠輩以爲,體蔘五斤之不爲擧論,已是朝家軫念,而至於尾蔘,旣非難貿之物,又是添價一年,將近四千兩,此則渠輩擔當貿納云,而亦不無樂從之意矣。秉模曰,倭學輩,見大臣後,亦來見於臣,故詳問其便否,則渠輩皆願其擔當矣。上曰,以關西別備錢,添給江民蔘價,終涉苟艱,別備出給而使箕伯淸廉,則豈非美事乎?濟恭曰,江民,卽箕伯之民也。以監司別備之錢,除江民至痼之弊,事面少無苟且矣。臣亦曾經箕伯,雖別備而營用,無不足之患矣。秉模曰,爲江民軫念之聖意,如是勤摯,頃見箕伯狀本,則五上司年例所納之蔘,有各該司貿用之請,體蔘五斤,猶此除減,則五司所送之蔘,亦當權減矣。上曰,忠信重祿之義,大臣敬禮之道,有難遽議,大臣之意,何如?濟恭曰,臣則有區區之嫌,存減間難以仰奏,而以宗親府言之,如有王子大君,則當爲有司,當初蔘料之磨鍊,法意有在,其所權減,恐似如何矣。秉模曰,有民然後有蔘,而江民之弊旣多,當此曲軫民瘼之日,不可無變通之道矣。上曰,其在優老之典,存羊之義,不可權減矣。濟恭曰,聖敎誠然矣。濟恭曰,江民之流散,專由於蔘弊,而蔘弊之歲增,專由於蔘産之不及前矣。蔘雖靈草,亦可以人力,培養得就,以近日嶺南家蔘推之,其理自可驗矣。江界自是宜蔘之土,而民家大抵依山,家後非園,園卽山也。今若自官,申飭民戶,以種蔘爲業,則家後之種,與山蔘必無異同,於蔘政當有所補,於小民當有所利,家蔘之法,何可使嶺南專美乎?小民蚩蚩,難於創始,自官必這這申飭,有若勸桑,然後庶不至有名無實,以此關飭道伯,使之申諭該邑,着意擧行,恐合事,宜矣。上曰,依爲之。出擧條濟恭曰,以單蔘事適有言端,敢此,仰達矣。給倭單蔘,自戊寅年始,使倭譯廳,擔當措備,而當初節目時,每年江納體蔘三十五斤,尾蔘二十五斤,自戶曹,隨捧卽給於倭譯,初無儲留之事者,蓋念留置冷庫,曝晒失時,每有色渝蟲損之患故也。近年以來,或留或給,其留者一經霾炎,隨卽腐傷,全不合用者,自歸永棄,公家所失,固已不些,稍存形殼者,勒給倭譯,害及公私,莫此爲甚。自今爲始,本曹時留之蔘及日後江納,依當初節目,竝令出給於倭學廳,使渠輩不至稱冤,公貨無有所損,恐爲便好,以此分付度支,何如?上曰,依爲之。出擧條敎秉模曰,戶判先爲退出,出給倭譯,可也。濟恭曰,適聞以臘肉事,有貽弊民間者,故敢達矣。茂朱臘猪一口,間年封進,而例以營庫錢一百兩及本府會減米七石七斗五升,出給境內砲手,獵捉擧行矣。向於戊申,自上特軫民隱,山猪一口,代以生雉八十首,著爲定式,令下之初,民皆歡欣,以爲邑弊從此頓祛,其後進上時至,八十之雉,有難一時捉得,時日之間,又恐腐傷。於是屬之營主人,廣求貿納,俾不愆期,則雉直高騰,每首之價,爲三兩五錢,則其數合爲二百八十兩,上項營庫錢會減米計除,則其所不足,爲一百六十兩之多,所添之價,更無出處,以此民皆稱冤。或願依前以山猪封進,或願雉一首,定以二兩價,自京作貢,茂朱如此,則湖南代捧之邑,安知不與茂朱同其願乎?關問該道道臣,代捧邑爲幾許,而爲弊淺深之如何,一一狀聞後,商量稟處,何如?上曰,忠淸道亦有此弊乎?前道臣陳達,可也。曰,臣待罪湖西時,獲承雉代捧定式之令,頒布於應捧各該邑,仍又一番監封進上,而其時則各邑,莫不歡喜從令,感祝軫弊之恩矣。其後又復生弊與否,臣未及聞知矣。濟恭曰,秋判所奏雖如此,其後數年之間,一味樂從與否,一體關問於湖西伯,使之詳探狀聞之意,分付,何如?上曰,初欲關問代捧諸道後,使之從長稟處,更思臘猪之以雉代捧,猶慮有一毫民弊。銃雉·鷹雉·雌雉,特令通同封進,出於爲小民曲盡軫瘼之苦心則營邑,不能對揚,惠未下究,弊反浮前,豈不駭痛之甚乎?未聞卿言之前猶以京作貢,有發端於筵席者,今卿所奏如此,其所釐正,豈待關問乎?大抵凡事,從前例爲可,況雉與鮮一也。乾秀魚名色,以湖西朔膳之貽弊小民,在昔因故相建白,以價米,自惠廳直進各殿宮,聖朝爲小民之盛德大惠,湖民至今膏沐,臘雉何異於是乎?設今無例而無弊,可創而行之例,有弊如許,卿於筵退後,一依乾秀魚價封進例,與惠堂酌量,磨鍊數爻,關問便否於各該代捧諸道,仍令該廳,具別單指一草記,載之度支及貢膳定例,可也。出擧條濟恭曰,耆社事,在臣似有嫌,而此係不得不仰達者矣。本司財力,近益匱渴,所謂養老之規,革罷之外,更無他策,此豈可成說乎?賑恤廳錢,限千兩先下,以救自前之急,其所還報,就本廳年例送來本司之錢,年除二百,以至盡償而止,則在本司庶有所補,在該廳,亦無所失,惶恐敢達矣。上曰,依爲之。出擧條昌順曰,南漢公廨,有不得不修補處,而物力不足,將至中廢黃州兵營,有惠廳句管米,此若自廟堂許劃,則庶可完役,故敢達矣。上曰,大臣之意,何如?濟恭曰,臣意則公貨之移去移來,旣屬可悶,且黃閫,卽關防重地,此又移劃,誠難矣。上曰,然矣。濟恭曰,惠廳事,誠可悶矣。向日特敎申飭之後,惠堂終不行公,時急貢價,亦不上下,以致貢人之呼訴於都提調門外,職事瘝曠,誰非可悶,而若惠廳則不可一日無堂上矣。各別嚴飭,使之行公,何如?上曰,申飭之下,一向違拒,一堂事極爲未安,年前廚院事,亦有處分,則又復如是,二堂事尤爲未安,惠廳堂上鄭昌順·金履素,竝罷職,可也。出擧條敏采曰,守禦使鄭昌順,以惠堂,纔已罷職矣。將兵之任,不可一刻無摠察之人,何以爲之乎?敢稟。上曰,御營都提調,摠察把摠,發牌聽傳敎,可也。出擧條上曰,市廛已盡料量乎?濟恭曰,平市提調則多有緩論,故姑未歸一矣。上曰,似不欲取怨而然矣。濟恭曰,怨則當歸於臣矣。上曰,申飭從速釐正,好矣。濟恭曰,臣聞以謙之生兄生姪,卽不入於緣坐中,而以其同生之故,自楊州官捉囚矣。昨冬幸行時,有一女人,以此欲爲擊錚,竝與女人而牢囚於楊州獄云,囹圄,卽是兩班常賤與男女雜處之地也。旣非緣坐,又無干連,則女人之竝囚,係是法外,有關刑政,故敢達矣。上曰,有何罪犯乎?濟恭曰,無他罪犯云矣。上曰,旣無罪犯,則朝家刑政,不當如是,自政院成送有旨,卽爲放送,可也。上曰,近日筵中,不聞規箴之言,日前召對,李義鳳,引文義有所陳勉,故使之出擧條矣。見其擧條,則比諸筵席所奏之言,爲十分之一,而猶爲數十行擧條,卿果見之乎?濟恭曰,未及見之矣。上曰,大體則納諫諍振紀綱,而以近日政令之或涉委靡,或近柔弱爲言矣。濟恭曰,若言近日政令,則或似歸於姑息矣。上曰,丙丁之間,世故多端,鋤治者皆巨室大族也。古人,以世臣比於喬木,喬木多年休養,然後可得棟樑之材矣。且近日群下,率皆粉飾,未有摸捉,言語之間眉睫之際,或豈無撕得,而其在休養之道,不欲務從生新矣。濟恭曰,生新,豈爲美事乎?惟是振勵頹綱,則自不歸於委靡矣。上曰,何以則爲振頹綱之要道乎?濟恭曰,群下之犯科者,雖勘罪而卽時放宥,則自無畏怯,故又有如前之患。若有爲人鷹犬而大駭悖者,則照法嚴繩,永不收用,似爲懲一勵百之道矣。上曰,先朝政令之堅確,卓越千古,而每以有罪之臣不必終棄爲敎,故如柳戇·李亨逵輩,亦不永枳矣。濟恭曰,先朝振勵之要道,在乎堅固二字,群下之不畏法者,一番嚴處,積年靳點矣。上曰,尹弼秉,卽尹以濟之孫乎?濟恭曰,然矣。上曰,何爲而尙今不得通承旨望乎?濟恭曰,無勢故然矣,而向來論斥重臣之後,多年不得照擬矣。上曰,論一重臣,而多年廢枳可乎?旣發言端,又有提敎者矣。金復仁之至郞署而不爲擬望,豈不過乎?其時以竝用之意處分,而卿之作相後,復仁之猶不收用,亦非待卿之道矣。復仁之疏,果何以說去乎?其疏語,守禦使或記憶乎?昌順曰,大臣之爲平兵也,以李命植之不爲反貼,歸之於方命,而方命,釋之以逆命,又以向用則懲討,不用則無事爲言矣。濟恭曰,其時批答中,如癢得搔爲敎矣。上曰,左相起廢柄用之後,李命植被反坐之律,或可也。以逆命之逆字,勘李命植,豈可乎?濟恭曰,臣之有罪無罪,聖鑑之所俯燭則復仁之疏,誠萬萬不緊,而其實則緣臣而見枳矣。上曰,大諫疏,卿果見之乎?濟恭曰,見之矣。上曰,今日又有李顯道之疏,而大諫,直請島配,金履正一人雖不關,而此事不可追提,亦有語及莫重,則豈可如是而有若對擧者然乎?濟恭曰,李顯道疏,則臣未及見之矣。上曰,疏本在此,卿須見之,濟恭奉覽訖曰,履正死有餘罪矣。上曰,顯道疏中,履正之四字追提,有非人臣之所可敢道云云,四字果指何語乎?濟恭曰,卽是慈殿諺敎中不忍聞之敎矣。上曰,金履正初次陳疏中,引用先朝壬申年金在魯事,而疏本纔到院中,旋卽推去,刪改引用之句而呈之云,承旨見疏本乎?敏采曰,臣則未入院中,故雖未見之,而聞在院承宣之言,則初次到院之疏,果引用金在魯事,而仍卽還持去,刪改金在魯句語而呈之云矣。上曰,以昨冬事,迭發章奏,極爲未安,以忌器之義勘罪則何如?濟恭曰,惟在自上處分矣。上曰,子規樓上樑文,卿果留意乎?濟恭曰,旣有撰進之命,故臣方留意,而第伏念文任旣撰進,臣又製進,恐似如何矣。上曰,大臣文任之撰進,以兩本揭板,亦何妨乎?濟恭曰,下敎旣如此,臣敢不製進乎?上曰,卿之所製龍珠寺上梁文,果善做矣。予近讀之,而顯勝於六臣祠文矣。卿之文字,後當刊行,故上梁文,亦使卿製之,而大抵子規樓舊址之尋得,誠非偶然矣。際此館閣之臣,博考當日忠臣之事蹟,將擧一體祭祀同之禮,豈非美事乎?濟恭曰,事蓋有時而然,而實由我殿下紹先之聖德褒忠之至意矣。心泰曰,園所所植橡實事,有仰達者矣。再昨秋,自備局卜定橡實於江原道,而橡實每石,以正穀相代之故,民皆樂從,無弊來納,及時播種矣。昨年秋,又自備局,援例卜定於江原道,則以橡實失稔之致,民不得摘,納官以價,徵捧一包之錢,多至十許緡,各邑民戶之受弊不些,傳聞狼藉云,此甚可悶。已以本色收捧者,輸納園所,或以價錢徵出者,還給民戶,毋或一半分貽弊之道,恐合事宜,敢此,仰達矣。上曰,大臣之意,何如?濟恭曰,今年橡實之貽弊民間,臣亦略有聞知矣。聖上之以園寢卜定之需,不欲一毫貽弊於小民,孰不欽歎,而至瑣至微之橡實,適會失稔,不知之中,有此民邑之弊,旣聞之後,不可不及時矯救,本色徵捧者,不必更論,而以錢代捧者,還給民戶,本色與價錢間未及了當者,分付該道臣,除減分定之數,恐爲得宜矣。上曰,依爲之。事屬本園,無或有一分民弊,意或苦心之下孚,因一微瑣橡實事,東峽民弊至此,聞甚瞿然,旣聞之後,不可暫刻任其爲弊,卽令廟堂,三懸鈴行會該道,已納者外,雖本色,卽爲還給,而已納中,民未受準價者,亦以公穀會減事,分付。以錢代捧者,亦卽一一還給,園役之事,豈可一毫泛忽?各邑擧行之勤慢,卿其另加探察,苟有不勤之弊,發遣備郞,潛行摘奸,隨卽手本本司,草記論勘,昨春植木所用橡實之每包代給米一包,果如式準給乎?亦令該道伯,嚴飭各該邑,設有容奸之處,特付之令前,俾卽準數推給事,各別嚴飭,此後本道卜定,更待下敎爲之事,本司知悉,可也。出擧條心泰曰,新邑倉舍與公廨,多有未營建處,流下木,屬之本邑,使新府使,次次經紀似好,故敢達矣。上曰,大臣之意,何如?濟恭曰,年前箕伯,有流下木取用之論,自上以關西木之運來,卽無前例,仍有置之之命,臣於其時,不勝欽歎矣。心泰曰,此是屬公木發賣事,而與關西木運來有異矣。濟恭曰,雖與運來有異,而旣無前例,臣意則置之,似好矣。上曰,然矣。心泰曰,新邑店幕事,可悶矣。店幕雖設,而行旅不入,將無實效,若營建倉舍,而本邑大同,仍爲儲留,還分或改色,則新邑之民,亦有聊賴之道矣。上曰,大臣之意,何如?濟恭曰,新邑,非但保障重地,今則如漢之豐沛,南陽官府規模,不可疎略,居民産業,另加顧助,以爲億萬年湯沐邑,誠甚得當,而名曰店幕,旣無行旅之止宿,則眞所謂有名無實。若營立倉舍,田稅則雖送戶曹,而大同則留置本府,大同若數少,則本邑結錢,一體儲留,雖當園所修改之役,而物力,亦當有區劃之道,豈不便好乎?上曰,大臣與訓將相議,從長稟處,可也。持默曰,今番幸行時,臣營當爲隨駕,而本營中軍申應周,方在統營任所,今姑改差,何如?上曰,依爲之。出擧條持默曰,本營軍色從事官李冕膺,以兵曹郞廳陪從,餉色從事官李厚培,以宣傳官,亦爲陪從,如此之時,合有變通之道,故敢達矣。上曰,改差,可也。出擧條敏采曰,賓對筵體,何等至嚴,而應敎李太亨,進前於大臣旣退之後,揆以事體,誠極未安,推考,何如?上曰,依爲之。出擧條命敏采書傳敎曰,政官牌招開政。仍命退,諸臣以次退出。
辛亥二月二十日辰時,上御誠正閣。下直守令入侍時,同副承旨徐美修,記事官李海隣,記事官洪樂游·徐有聞,東萊府使柳焵,以次進伏訖。上曰,守令進前,可也。焵進前奏職姓名訖。上曰,邊禁之重,何處不然,而至於東萊,尤爲自別,且近來百弊俱生,實爲可悶,須思矯弊之道,俾有實效,可也。命宣諭訖。命退,諸臣以次退出。
上在昌德宮。停常參·經筵。
李敏采啓曰,來二十五日朝參日次,而親祭齋戒相値,頉稟之意,敢啓。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
尹弼秉啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
尹弼秉啓曰,今番弘陵幸行時,何大臣留都乎?敢稟。傳曰,領敦寧留都。
尹弼秉,以奎章閣言啓曰,抄啓文臣課試書題,昨日酉時頒布,而或有今朝始得見之者,擧行極爲駭然。掌務官趙得永,令該府拿問處之,何如?傳曰,允。
兵曹,以徐浩修爲守宮大將。
兵曹,以李應爀爲禁衛中軍。
傳于李敏采曰,輪對官入侍。
傳于尹弼秉曰,右副承旨·同副承旨入侍。
傳于李敏采曰,京畿監司入侍。
和義君等議諡傳敎中,自錦城等止,豈非欠事乎?三十字還入抹下。
以左承旨尹㬦牌不進罷職傳旨,傳于洪明浩曰,聞有實故,許遞,前望單子入之,待下批牌招察任。
以校理朴基正,修撰尹羽烈牌不進罷職傳旨,傳于尹弼秉曰,只推。
以修撰尹羽烈禁推傳旨,傳于尹弼秉曰,分揀。
以大司諫金履正,司諫李運彬,掌令李顯道·權儐,持平姜文會牌不進罷職傳旨,傳于徐美修曰,只推。
徐美修啓曰,大司憲趙宗鉉,掌令李顯道·權儐,持平姜文會牌不進,執義未差,持平宋煥箕在外,監察茶時之意,敢啓。傳曰,知道。
洪明浩,以奎章閣言啓曰,因禮曹啓目判付內,和義君之追配於是地是祠,神理人情,可謂俱當,而可合追配者,豈獨和義一人乎?日前駕過露梁,路出六臣祠與墓之傍,移時駐蹕,眺望咨嗟久之,行殿宿次,不禁起感。六十句侑祭之文,呼燭呼寫,以若曠想之心,有若鄭重之典,六臣,固赫赫卓卓,塗人耳目,如錦城·和義等似此節義之出於宗英,尤豈不奇壯?此兩人外,亦多不下於死六臣者,今於追配之時,一體施行,實合朝家奬節褒忠之政,令內閣弘文館,博考公私可據文蹟,指一單抄,斯速稟旨事,命下矣。臣等謹考公私可據文蹟,則故相臣趙顯命所撰錦城大君瑜諡狀曰,端宗遜于寧越,公,安置順興,與府使李甫欽相對,慷慨流涕,以珊瑚纓贈之,潛結南中人士,爲復上王計,一日召甫欽,使草檄,官奴匿壁中聽交通,公侍女竊檄草走,有基川縣監者,遞騎三四馬急追之,奪其檄,先入京上變,於是公與甫欽,被收死。故判書臣李箕鎭所撰漢南君諡狀曰,端廟遜位,六臣謀復不成,公與其事,安置咸陽,歿于謫,與和義君瓔·永豐君瑔,同被孥籍,中廟甲午,始命復屬璿系,明廟,又命復爵號,先朝甲寅,宗簿寺啓曰,錦城·和義·漢南·永豐殉節,無異六臣。先正臣李珥所撰金時習傳曰,魯山遜位,時習,方讀書于三角山中,卽閉門不出者三日,盡焚其書,托跡緇徒。故相臣申欽所著獨言曰,南孝溫,請復昭陵位號不報,棄科業從悅卿遊,悅卿曰,公異於我,何不爲世道計也?孝溫曰,復昭陵之後,赴擧不晩。故監司崔睍所撰李孟專傳曰,景泰甲戌間,時事一變,托跡盲聾,謝絶親朋,朔日,每向朝日拜曰,祈禱已疾,雖家人莫測。故判書李縡所撰趙旅碑銘曰,景泰癸酉進士,一日揖諸生歸,終身不復出,肅廟己卯,嶺儒以節行聞,特贈吏參,建祠咸安伯夷山下,與金時習·元昊·李孟專·成聃壽·南孝溫享焉。故相臣崔錫鼎所撰元昊碣銘曰,端宗遜于寧越,築室於越之西,晨夕瞻望涕泣,乙亥服喪三年,歸舊廬不出戶庭,坐必東向,臥必東首而終焉。戊寅復位後,以義節旌閭,先正臣成渾所撰雜著曰,成聃壽有至性高識,屛居父墓下,未嘗至京師,除職不就。南孝溫所撰許詡傳曰,許詡,當金宗瑞等被戮之時,召入與宴,獨流涕不食肉,竟死於謫。李廷馨東閣雜記曰,權自新,以上王舅,與六臣謀復位,事覺而死。莊陵志曰,宋石仝,與六臣同時就拿,依律論斷,先正臣李珥所撰栗亭亂藁序曰,權節,佯聾托病,鞱晦終身。莊陵志曰,鄭保,面責權奸,幾爲所誣誅,光廟聞其鄭夢周孫而原之,故副提學林泳所撰曺尙治墓誌曰,光廟受禪,退居永川,終身坐不西向,題石面而刻之曰,魯山朝副提學逋人曺尙治墓,自序曰,書魯山朝者,明其非今日之民也,不書階資者,著其不能濟君之罪也,書副提學者,以其不沒實也,書逋人者,言其亡命逋逃之人也。謂諸子曰,我死,以此石立墓,竊念當時諸賢之或死或生,特以所處之地各異,而盡忠所事,自靖獻于先王之義,則生死一也。錦城大君瑜,以王室懿親,盡忠死義,後之論者,在宗英則數錦城,在外廷則數六臣,六臣之祠,其可闕錦城之享乎?和義·漢南·永豐三人,各盡其分,非不奇偉,而比之錦城,恐有差等,至若金時習·南孝溫·李孟專·趙旅·元昊·成聃壽六人者,世所稱生六臣也。或放浪以泯其跡,或隱淪以潔其身,之忠之節,人無間然,竝享一祠。夫孰曰不可,而就其中尤特絶較著者,則金時習,感英陵特達之知,佯狂自晦,託跡禪門,南孝溫,請昭陵之復,立六民之傳,微婉其辭,固守其志,其苦心姱節,有可以風勵百世。故先正臣宋時烈六臣祠記有曰,若以梅月堂·南秋江,腏享於此,而又爲一壇於祠傍,滾薦權自新·宋石仝等,如公州鶴寺之爲,則事尤完備,如以六人之一時竝享,爲難遽議,則姑從先正已定之論,以金·南兩人追享,恐爲穩當。李甫欽·權自新等,其事則同,而先正設壇之論,似有權衡於其間,則許詡等七人,成就雖曰卓然,視諸李甫欽·權自新,不甚異同,追配之典,臣等不敢擅論之意,敢啓。傳曰,知道。別下綸音矣。
洪明浩,以弘文館言啓曰,今因禮曹啓目,有令本館,博考可據文蹟,指一單抄,斯速稟旨事,命下矣。臣等取考公私文蹟,以採其節義之最著,事實之可徵者,則六臣及錦城·和義外,蓋多有殉節與自靖之人,其見於莊陵誌者,殆過百餘人,而名存跡晦,率多難稽。只就其表顯者言之,則端廟朝領議政臣金宗瑞,左議政臣皇甫仁,右議政臣鄭苯,俱以顧命大臣,同死於靖難時,貞忠大節,昭著簡冊,照曜百世,固無容更陳,文愍公朴仲林,卽忠正公彭年之父也。經術文章,爲世所推,成三問,河緯地等,皆師事焉。以集賢殿副提學,夙被英廟之知遇,逮至丙子,與忠正,謀復上王,同時殉節,故都摠管臣成勝,卽忠文公三問之父也。亦與忠文同死,彭年,三問之殺身成仁,以其有所受,兩家父子之成就,若是相侔,而仲林則當宁戊申,特蒙易名之恩,勝則尙闕節惠之典,安平大君臣瑢,英廟第三男也。天資豪邁,文翰絶倫,爲諸宗英之首,値光廟靖難時,坐交結皇甫仁·金宗瑞,宗瑞死,瑢竄江華,尋賜死,至英宗朝,始命復官爵賜諡,臣,永豐君臣瑔,俱世宗男也。丁丑錦城大君,謀復事覺,宗親府啓請用瑜法,·瑔與瑜罪同,不可獨生,仍坐瑜黨,竝安置禁錮,宗簿寺啓瓔··瑔,罪關宗社,請削去屬籍,按諡狀,·瑔同爲楊嬪出,楊嬪,卽乳養端廟者也。端廟旣遜位,六臣謀復不成,與其事,遂安置于咸陽,丁丑錦城謀敗,以楊嬪爲前後內應,及于禍,兩子俱不免。中廟朝命復璿系,明宗朝復爵,逮肅廟朝,端廟復位,命賜諡禮葬,至英宗甲寅,宗簿寺啓錦城·和義·漢南·永豐之殉節,無異六臣。又有湖儒數百,疏請建祠云,又按其家乘,湖儒疏略云,彼三臣者,俱以王室至親,授命不貳,實與六臣等耳。六臣則建祠腏享,非止一二所,而至於嚴興道之微賤,尙且配侑於六臣,顧此三臣,其忠義嵬煥,可以貫日月撑宇宙,至於褒尙之典,反居嚴戶長之後。三臣者,卽指瓔··瑔,臣等以前後文蹟考之,則·瑔之於瑜·瓔,一耳。與瑜同事,與瓔同削,則又與於六臣事,天倫則兄弟,節義則伯仲,而錦城淸安之祠,只配和義,不配漢南·永豐者,終不見爲欠典。淸簡公臣金時習,五歲以神童,被英廟殊知,及端廟遜位,托跡緇髠,終身不仕,先正臣李珥云,標節義扶倫常,雖謂百世之師,近矣。文貞公南孝溫,十八上書,請復昭陵,遂廢擧,嘗作六臣傳曰,吾豈惜死,沒大賢名乎?竟行于世,貞簡公臣元昊,以集賢殿直提學,端宗初,退居原州,逮昇遐,入寧越服三年喪,光廟特授戶議屢召,誓死終不至,肅宗戊寅,特命旌閭,靖肅公臣成聃壽,校理熺之子也。按先正臣成渾雜著曰,熺坐成三問事,廢錮終身,其子聃壽,有至性高識,屛居坡州,其時罪人子弟,例除參奉,以觀去就,無不俛首服役,而獨聃壽,竟不拜,未老而卒,當宁甲辰,命贈職賜諡。靖簡公臣李孟專,早擢高第,選補翰林,自景泰甲戌,有憂違之志,托聾瞽終身不仕,當宁辛丑,命贈諡。貞節公臣趙旅,以太學生,當端廟遜位,揖諸生歸隱咸安郡,優游以終,肅廟壬午,特贈吏參,當宁辛丑,加贈吏判賜諡,自金時習以下至旅,卽世所謂生六臣也。忠肅公臣權節,故集賢殿校理也。按先正臣李珥所撰栗亭亂稿序云,光廟潛龍時,屢臨其第,密諭大事,佯聾不答,乃爲鞱晦之術。若病迷方者,以終其節云,栗亭,卽節之號也。文簡公臣李晬光云,權節,可謂不負其名,故臣鄭斗卿云,端廟時節義,世稱六臣,亦有隱君子權節,肅廟壬午,江原道儒生,請額六臣祠,以權節追配,命旌閭,甲申楊州儒生,又請建祠,有贈職賜諡之命。其時相臣李濡之奏亦曰,節之節義,與六臣一般。故集賢殿副提學臣曺尙治,上疏乞致仕,命百官餞於靑門外,故副提學臣林泳,撰其墓表云,三仁之行不同,而孔子竝許其仁,公與成·朴諸公,殊道同歸,其遺事又云,世祖受禪,退居永川,終身坐不西向。自題石面而刻之曰,魯山朝副提學曺尙治之墓,又製子規詞,以見其意,故相臣趙顯命,作永川祠堂記云,六臣死之,公不死也。死者,其跡彰而易見,不死者,其心微而難知,故端宗復位之後,不得與六臣竝食露梁之祠者,蓋俟百世之公議,故承文校理成熺,卽三問之從叔,而聃壽之父也。先正臣權尙夏所撰墓表云,熺與三問,協輔王室,以死生不易其心相勉,丙子三問等死,熺亦受嚴鞫十次安置孥籍,越三年蒙宥,竟以忠憤死,鄭保,文忠公夢周孫也。六臣獄起,常慷慨,嘗往見其庶妹爲韓明澮妾者,問相公安往。妹曰,鞫罪人在闕,保揮手曰,當爲萬古罪人,明澮卽上啓,光廟親鞫將轘之,以忠臣之孫,特減死流配,寧陽尉鄭悰,卽文宗朝駙馬也。端廟乙亥,竄光州,逮丁丑錦城謀復事覺,宗親政府啓鄭悰·宋玹壽·瓔··瑔之凶逆,王法必誅,請正典刑,竟受後命,英宗戊寅,特命賜諡。至於忠莊公臣權自愼,忠毅公臣金文起,同死於六臣被禍之日,逮英宗朝,竝蒙節惠之典。故礪良府院君臣宋玹壽,以端廟國舅,謀復事覺,與錦城同死,而尙未蒙贈諡焉。凡此如干抄擧之外,亦必有名節相班之人,而世代旣遠,文蹟未備,雖以抄擧者言之,至於彰節祠追配之典,體例尤重,如三大臣之最卓絶朴仲林·成勝之兩世奇節,宜可以腏食,而位次相妨,有不敢輕議,安平及漢南·永豐,旣與錦城,同是兄弟,則一體追配於竹溪之祠,亦足以永樹風敎,生六臣則竝享於四六臣。夫孰曰不宜,而就考先正臣宋時烈所撰六臣祠記有曰,若以梅月堂·南秋江,腏享於此,而又爲一壇於祠傍,滾薦權自愼·宋石仝等,略如公州鶴寺之爲,則事又完備,梅月,卽時習號,秋江,卽孝溫號也。然則金·南之當享,已經先正定論,無容更疑,而若四臣之一體淸節,亦宜有竝配之公議,其餘諸人,無非殉身與自靖之卓然可稱者,而係是祠典,有非臣等淺見所敢臆斷,聖旨之下,終未克指一仰對,不勝惶恧之至,敢啓。傳曰,知道。別下綸音矣。
傳于李洪載曰,六臣之事,所不敢詳,而光廟有敎。若曰後世之忠臣,又論寧陽家事。若曰不可以亂臣論,大哉訓謨,昭揭日星,有以仰達權扶經之聖人徽旨,其闡揚而發揮之者,豈不在於予後人歟?向於輦路,過愍節祠,起曠想,遣官致侑之,仍欲以錦城諸人,追配越中之祠,命史官奉考名山之祕藏,史官反面之日,東伯,以子規樓尋基形止聞焉。巧湊一時,事若待今,理有不誣,吁亦奇且異矣。更思之,世所稱生六臣,五宗英危忠大節,咸推伯仲,有不可容易取捨於或配或否之際,則別求無於禮而合於禮之禮而行之,不亦可乎?往在肅廟戊寅,追復莊陵也,廷臣,以六臣祠太近於丁閣爲言,引杜甫詩武侯祠屋長鄰近之句,命勿毁,因岐貳之議,竟未免移構,是豈非欠事也闕典乎?記冤之祭,取之鶴寺,設壝之制,倣于㺚川,以當時盡節人,合造一祠版,就本陵紅箭門外,除地爲場,每年寒食,從與享之,使邑宰,建一屋子,藏弆祠版,以寓一體祀之義。噫,禮緣於情,神人無間,不惟彼烈烈精英之壹鬱不沬者,永有依歸,恭惟莊陵陟降,亦必怡豫於芬苾焄蒿之時,是擧也。夫孰曰無稽乎?其令本道,照此擧行。
李洪載,以御營廳言啓曰,本廳兼內吹今春等習角賞格,依啓下單子,木綿五十一疋,分等施賞之意,敢啓。傳曰,知道。
正言李運行啓曰,請爲奴罪人金壽賢·河翼龍,竝令王府,嚴鞫得情,快正王法。金甲島爲奴罪人克觀,古今島爲奴罪人克泰,更令王府,嚴鞫得情,夬正王法。逆賊尙魯,亟施孥戮之典。答曰,不允。
辛亥二月二十一日辰時,上御熙政堂。輪對官入侍時,左副承旨李敏采,假注書鄭尙愚,記事官洪樂游·徐有聞,社稷令趙榮慶,宗親府典簿鄭致綏,漢城主簿鄭東簡,長興奉事李長演,典牲直長金履毅,以次進伏訖。上曰,右副承旨·同副承旨入侍。賤臣承命出傳,右副承旨徐美修,同副承旨尹弼秉進伏。上曰,輪對官進前,各奏姓名職掌與所懷,可也。榮慶曰,無職掌無所懷矣。致綏曰,職掌則宗親接待,而所懷則無矣。上曰,大臣氣力,近日,何如?致綏曰,本症一樣昏沈矣。東簡曰,職掌則刑房·工房,而無所懷矣。長演曰,職掌則紙地油芚,而無所懷矣。上曰,遺在幾何?長演曰,草注紙四百三十卷,搗練楮注紙一百十張,油芚九百張矣。履毅曰,職掌則羊色,而無所懷矣。仍命退,諸臣以次退出。
辛亥二月二十一日辰時,上御重熙堂。京畿監司入侍時,左副承旨李敏采,記事官李海隣,記事官洪樂游·徐有聞,京畿監司徐鼎修,以次進伏訖。上曰,每於幸行時,必以省弊爲主,至於陵幸,則朝家之軫念民弊,尤爲自別,今番則程途雖近,春耕方張,故日前有別下傳敎,須體此意,另加對揚,可也。鼎修曰,前後聖敎,縷縷勤摯,敢不竭力奉承乎?上曰,道伯及騎郞之道路摘奸,亦必爲弊,此亦除之,可也。鼎修曰,楊州府,有劇賊以謙生兄生姪及姪婦見囚者,日前因特敎有旨,女人雖不得已放釋,第此囚,非但劇賊之同氣近屬,當初捉囚,以其干連深重,行止凶悖,則決不可一向留置於近畿之地,逆謙之兄與姪,竝分配絶島,俾無逆屬跳踉出沒之患,恐不可已矣。上曰,依爲之。出擧條命書傳敎曰,莊陵朝盡節人配食之擧,纔有傳敎,而內閣,有配食錄,令該曹照此擧行,祠版,書以忠臣祠版,祭品則飯一大盆,素湯一大盂,蔬果各一盤,酒一盞爲式,祭官則以附近察訪爲之,趁禮官下去前,造壇造版事,分付該道,例用祭文,當製下,此後本陵寒食祭受香時,同爲齎去事,亦爲分付該道及該曹。又命書傳敎曰,今因莊陵事思之,忠正之先朴仲林有諡,而成勝,以忠文之先,與仲林同死,尙獨漏焉,尤豈非欠事乎?申飭本館,卽令議諡於設祭之前,故忠臣朴季愚,卽大提學堧之子,堧之作樂,與許文敬制禮之功,爲伯仲,則文敬之子詡,與季愚,同時辦命,而詡則有諡,季愚獨闕焉,豈以未仕而然乎?與禿同·尹生卓然之節,不可湮泯,竝施贈職之典事,分付該曹。又命書傳敎曰,政官待明朝牌招開政。又命書傳敎曰,園所植木所用橡實,關東有民弊,纔有飭敎,而昨冬,又因備局知委,有數十石卜定於各陵園墓者云,亦安知無此等之弊乎?令廟當嚴飭畿營,各該寢郞之能不貽弊,該曹之亦不作弊,一一詳査狀聞事,行會統營及三南水營,松子卜定,亦果無弊乎?一體關飭各該道臣,如有一毫貽弊之端,隨卽釐正事嚴飭。命退,諸臣以次退出。
上在昌德宮。停常參·經筵。
徐瀅修,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐瀅修啓曰,禁衛營將官來言,今日本營軍兵,日次私習云矣,敢啓。傳曰,知道。
徐瀅修啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,大司憲趙宗鉉,掌令李顯道·權儐,持平姜文會牌招啓辭未下,執義未差,持平宋煥箕在外,監察茶時之意,敢啓。傳曰,知道。
徐瀅修啓曰,抄啓文臣課講時,何承旨進去乎?敢稟。傳曰,右副承旨進去。
徐瀅修啓曰,今二十六日弘陵親祭祭文,當爲製進,藝文提學洪良浩,待明朝牌招,何如?傳曰,允。
承旨前望單子入之,趙尙鎭·李邦榮·徐瀅修·洪義榮·趙鎭宅落點。
傳于徐瀅修曰,左副承旨入侍。
傳于李邦榮曰,兵曹參知趙鎭宅,仍任前職,前望單子入之,待下批牌招察任。
承旨前望單子入之,李漢一落點。
趙尙鎭啓曰,新除授同副承旨李漢一,時在忠淸道牙山地,斯速乘馹上來事,下諭,何如?傳曰,允。
以右副承旨洪義榮牌不進罷職傳旨,傳于李邦榮曰,只推,更爲牌招。
以抄啓文臣宋知濂課講連三次居不,依定式禁推傳旨,傳于李邦榮曰,姑爲推考。
以承旨房望,傳于徐瀅修曰,仍。
有政。吏批,判書洪良浩,參判閔鍾顯進,參議李祖源在外,行都承旨趙尙鎭進。以尹塾爲景慕宮提調,宋宅朋爲奉常主簿,校書著作單李漢喬,正字單柳英喆,折衝金履祜·柳孝遠·鄭春曄·白文赫·賈大潤·姜碩俒·金慶完·趙元範,已上今加嘉善,喜義金宗大,今加資憲加資事承傳,故忠臣朴季愚,贈吏參例兼,學生河珀贈持平,禿同贈資正,尹生贈資正,已上贈職事承傳。
兵批,判書金文淳,參判柳誼病,參議李夔入直進,參知趙鎭宅未肅拜,右承旨徐瀅修進。副司直尹㬦,副司果趙升鉉竝單付。
洪義榮,以弘文館言啓曰,校理朴基正,修撰尹羽烈,旣有只推之命,與新除授副校理吳泰賢,一體牌招察任,何如?傳曰,允。
趙尙鎭,以禮曹言啓曰,寧陵·翼陵沙汰處補築之役,今番寒食祭享,兼告由擧行事,自臣曹已爲啓下矣。京畿監司臣徐鼎修,以土脈未解凍之致,翼陵沙汰處補土之役退行事,有所陳達,而待秋更稟可也事,命下矣。翼陵沙汰處補土之役,今已退行,則寧陵沙汰處補土之役,似當一體退行,何以爲之?敢稟。傳曰,一體爲之。
洪義浩,以兵曹言啓曰,昨日武臣賓廳講書,今日爲之事命下,而中日相値,本曹與都摠府,同爲進參,故依例不得爲之之意,敢啓。傳曰,知道。
洪義榮,以兵曹言啓曰,元內吹及兼內吹今春等習角賞格,依啓下別單,木綿一同三十九匹,分等施賞之意,敢啓。傳曰,知道。
徐瀅修,以兵曹言啓曰,新除授黃海兵使徐有和戶奴呈狀內,矣上典老父,今年八十歲,法不當赴任於三百里外,卽爲入啓遞改云,閫帥親年七十五歲以上者,許遞其任,載在法典,依例改差,何如?傳曰,允。
徐瀅修,以兵曹言啓曰,今此幸行時,侍衛禁軍,不可不點擇以行矣。各番禁軍中,新受馬及病蹇不能致遠之類,依例推移替直之意,敢啓。傳曰,知道。
徐瀅修,以兵曹言啓曰,巡將監軍單子,每日入啓受點矣。今番則幸行相値,不得入啓受點,以今二月二十五日受點人員,二十六日至,依例使之仍察之意,敢啓。傳曰,知道。
洪義榮,以訓鍊都監言啓曰,本局別將李儒敬,親病甚重,屢次乞遞,目下情理,有難强令察任,今姑改差,何如?傳曰,允。
義禁府照目,長湍前府使柳仁喆矣。本府議啓內,身爲邑倅,逆奴之不能禁戢,勢家之全事顧藉,究厥罪狀,誠極痛駭,以此照律罪,杖一百收贖,告身盡行追奪,永不敍用,私罪奉敎,以不應爲律,區別功議減等爲良如敎。
徐瀅修,以義禁府言啓曰,時囚罪人柳仁喆照律啓目判付內,以不應爲律,區別勘放事,命下矣。柳仁喆,以不應爲事理重律,杖八十收贖,奪告身三等,而其八代祖永慶,扈聖原從功臣云,功減一等,杖七十收贖,奪告身二等,放送之意,敢啓。傳曰,知道。
幼學李明五·尹愼·沈采鎭·朴思協·李是鎬·兪日柱·吳錫忠·洪秉儀,進士尹範東,幼學洪樂秀·兪晦柱·尹星烈·沈圭鎭·韓致復·沈坦之·李羲在·鄭彦臣,進士李明翼,幼學朴思述·徐寅輔·洪秉奎·朴思郁·姜顯永·李萬淵·金在牧·趙愼·吳錫庚·宋文一·趙在翼·柳台祚,進士金秀臣,幼學兪文柱·沈通漢·李世璞·成永愚·李鎭岳·宋文馨·沈㴛·洪樂叟·李治遠·柳雲翕·兪衡柱·李載南·尹行復·李台俊·鄭時翼,進士李河運,幼學崔煐·申甫相·洪樂民·李壽薰·鄭時燮·朴鳴和·李其淵·睦仁紀·李燝·柳䜘·沈澳·洪樂玄·鄭必儉,進士洪起綸,幼學金潤亨·洪秉健,進士李㷞·金永欽·兪簡柱·李光延·李聞德·李鍾九,進士吳琰,幼學姜浚欽·鄭鴻俊·申道浣·李載績·李雨輔·李顯舟·趙鉉重·沈鍾河·睦祖興·李羽光·洪樂元·兪星柱,進士李㦥,幼學沈洛·韓致格·李準萬·尹愭·柳運祥·許霖·洪樂馨·權琇·洪起祥·趙尙兼·吳錫溟·丁若鍊·李鍾岳·李載寬,幼學權健·尹行謙·李雨若·李有行·李奎復·李胤錫·崔光祿·睦勉中·李堣·李禧永·申道濬·權厚彦·崔義敎·林德遠·李在門·崔昌燮·李德永·尹進相·吳彦求·李仁夏·李晟徽·柳得春·趙相復·金光五·趙壽定·柳敏洙·韓命謙·趙寔·姜璡·尹中心·安景述·洪基柱·趙光天·尹秀茂·朴致敬·具崇勳·成振玉·李鎭殷·李彦章·趙光業·李海宗·趙壽萬·金鼎恒·睦仁履·趙·崔炳宅·權儆·宋聖運·洪彙吉·金命采·安鈜·孫範錫·李是達·權德佑·鄭光顯·鄭必睦·朴思謙·都必觀·鄭必郁·安·鄭櫟·孫永錫·金萬直,進士成彦根,幼學孫星璞·洪宅厚·李培春·孫星鎭·柳鴻廷·柳成河·楊龜復·尹元國·楊龜命·楊·禹命和·禹載疇·金亨權·孫國濟·鄭履一·金履權·鄭東弼·鄭烇·金道權·朴增福·金正權·金宗壽·金最成·金瑞海·權寘·李得英·柳興祈·柳希哲·權寭·張道燮·徐有修·南龍燦·安孝寅·孫處東·曺可權·曺漢文·李尙彬·張彦綱·曺可弘·李尙殷·張運昌·李珽普·李尙玉·安載重·張胤發·李輝琢·張壽鼎·李陽甫·安景器·安必重·孫在龍·朴諄·安國重·朴光憲·孫甲東·李·朴鼎凝·安濟重·朴鼎德·李秉文·張東起·孫秉魯·宋瀅·宋溟·柳潤起·申宅寧·李景燮·孫啓東·孫命龍·朴鼎泰·朴鼎魯·孫喆魯·張時綱·安景商·朴鼎彝·李稅·李根普·李綏晉·楊景洙·朴晦根·張彦紀·朴性根·宋德弼·李尙五·金光洙·朴潤根·李克漢·金光鮮·曺德文·宋湜·蔡師涵·宋相哲·宋沂·南龍造·申宅鼎·趙潤玉·鄭致一·任尙澤·柳汝晢·孫鍾運·鄭仁一·李禮一·韓國衡·崔宗圭·楊潗·柳宗垕·柳成晉·丁若天·朴師漢·李憲鎭·趙曗然·朴漢德·李宗宙·李宗宇·張時晉·安簠重·安卨重·張漢柱·申崇嶷·朴鼎祿·趙始大·朴鼎進·李輝淵·張錫道·孫奎東,進士孫有魯,幼學安珏重·南龍五·金煦·張守憲·姜宅俊·張胤禎·姜宅洙·朴鼎淳·朴漢亨·李淸發·張鎭五·李慶發·李明發·申宅豐·張東淵·李昌夏·宋希道·李宜通·李宜渙·申光孝·柳達漢·盧相鎬·金德興·李昌億·朴厚慶·趙尙濂·金勉儒·琴相勛·辛德錘·金翼元·申光緖·金海錫·宋亨道·張日復·盧仲麟·張壽億·金弘哲·李奎一·金得聲·姜龍粲·盧榥·金潤玉·李春淇·姜海柱·姜錫機·姜重悅·李顯祿·李邦鐸·姜伯顯·姜叔顯·尹孝大·李體素·朴箕鎭·卞宗海·金振鐸·趙·趙璜·李百馨·李迪享·權瑋·盧安德·李徽遠·姜致復·林慶善·韓東元·韓錫元·申智淵·申廣淵·權晦彦·權傪·朴斗鎭·尹東益·兪敬柱·姜涑·許晦·兪華柱·趙天逵·李彦華·郭守夏·吳謙煥·洪柱國·李成燁·姜必炯·姜必燮·李之聖·朴載英·李憲胄·朴定源·金熙郁·權義度,幼學柳學祚·李㦥·金星杓,進士柳晦文,幼學金坤壽·權用中·李光一·鄭之默,進士安明允,幼學金宗鐸·金汝源·鄭明簡·徐洪胤,進士黃夔漢,幼學權正度·宋淹·李仁純,進士黃中敬,幼學崔奎祥·金相權·吉致中·尹瑞煥,進士尹箕煥,幼學南泰東·李基鎭·申宅勛·鄭桓·禹命夏·林柱洛·許㭻·朴尙茂·盧稜,進士朴思永,幼學李益明·韓德五·尹之榮·李載亨·李彦彬·金樂淵·朴致義·李觀植·李光植·金星運·金樂游·許鎜·李建永·金載昌·李運永·沈鼎鎭·朴履命·朴師默,進士金圭,幼學金鍾韶·朴周陽·尹達中·金致聲·辛德羽·白東彦·李潤祚,進士李澤,幼學閔榮元·黃鏶·金華健,進士朴,幼學金致鳳·李永錫·李徽·李顯昇·趙秀人·尹範楫·洪樂韺·李宇明·洪天浩·鄭東赫·朴來陽·申勗·金栻·尹海東·尹持昇·尹持運·尹持哲·鄭淞·申奭·兪孟煥·李是釬·李厚延·鄭瀚,生員朴時榮·許瓆·沈浟·沈溎·宋奎桓·趙守簡·趙永寶·權宓·趙象基·趙觀基·趙錫祐·韓秀運·韓季運·柳殷鳴·柳周鳴·柳石鳴·禹夏永·柳商雨·金綊·李鎭星·金星儒·金台翼,進士李宗儒,幼學金橚·金彦儒·金大翼·金洛儒·李永燮·任象樞·金徽敎·金汝源·金一欽·金樂顔·金永貞·金永羲·鄭必讓·鄭必良·徐弘胤·金是瓚·金是璞·金商儒·琴汝復·李汝鴻·任宗鎭·金熙璞·金熙命·宋洙·宋淹·李東獻·李東馣·鄭履休·安衡重·安琥重·李仁純·李奎壽·李奎仁·柳榮魯·李基星·趙禎鱗·李善養·崔鳳羽·崔鶴羽·河鎭伯·尹東野·李慶濬·金光麟·邊時煥·朴志寧·朴一寧·金水鍊·金周進·趙沭洙·趙學洙·趙承洙·柳栻·李挺儒,生員金英澤·南漢宗,幼學朴重爀·洪相協·李燧·吳泰承·朴漢英·宋受鼎·宋殷興·朴師亮·崔重燮·洪義烈·吳鉉胄·吳相天·宋載重·宋熙咸·尹喆中·朴玉源·兪彦興·兪漢德·兪漢明·李恒彬·朴師曾,進士李德永·李憲愚,幼學丁載老·李祥行,進士李周龜等疏曰,伏以臣等,生逢聖世,幸被作成之化,粗識義理,只守謹拙之戒,非不知出位言事,已犯不韙之罪而第於事關先賢,變極斯文,有不容泯默。玆敢不避斧鉞之誅,謹奉短章,仰瀆宸嚴。伏乞聖明,留心澄省焉。臣等竊伏惟念先正臣文正公趙光祖,文純公李滉,精微之道學,繼開之德業,實爲我東方集大成之儒宗,上而聖朝之褒崇,有若泰山北斗,下而一國之尊慕,有若神明父母,則其祠廟所在孰敢慢易輕蔑,而今此溫陽幼學孟欽堯·孟欽中·孟養大,進士孟欽圭等之手犯兩先正神位,任自變易,陞躋其祖孟希道之位於主壁之座者,誠爲斯文之極變,士林之羞恥,而一道章甫聲討之擧,亦非一再。渠輩挾其麤悍之習,力戰公議,必欲角勝乃已,及至嶺·湖·京儒,齊起嚴討,則渠反搆捏虛無,造飾奸詐,上籲法駕之前,欲爲周遮之計,作變祠廟,已涉難貰,而欺罔君父,尤犯罔赦。豈意四百年培植道義之功,盡壞於諸孟一擧手之間乎?臣等請溯本而枚陳之,而破欽堯等上言中節節誣罔之端,惟聖明,特加裁察焉。忠淸道溫陽郡之雪華山下,有谷名靜退,在昔崇禎甲戌,郡人贈參判臣趙尙禹,愛其地名,與文正公趙光祖,文純公李滉別號相符,遂與其時士友故相臣文孝公趙翼,參判臣朴知誡,徵士臣黃宗海,參議臣安邦俊,參議臣趙克善,掌令臣趙涑,通諭三南,創立書院,以是年十一月十九日,奉安文正公·文純公位版,以鄕賢文莊公臣洪可臣配食,蓋取丘山院之祀孔夫子,董山院之祀董仲舒,臥龍庵之祀諸葛亮,川谷院之祀程·朱兩夫子之義也。院號則以靜退書院四字,揭之楣間,又立忠孝堂於院傍,以贈領議政臣李舜臣,贈參判臣姜鳳壽腏享,亦倣南康祠之別立一廟,以祠陶靖節·陳了翁之例也。其後鄕賢次,追侑於正堂,而漢城尹臣孟希道,亦在追配之列,蓋其位次則兩先正主壁而向南,洪可臣坐東而向西,孟希道居西而向東,適於昨年正月,以故相臣忠肅公柳灌追配事,數邑章甫,會議於本院也。孟欽堯·孟養大數十餘人,齊入會中,直發其祖希道陞躋之議曰,吾祖,乃四百年前名賢,宜以年代爲重豈可降屈配位,當陞於第一位,其時會儒咸曰,因地名設院,則此乃靜退書院不可以東浦主壁,且院享位次,已經先輩之論定,遵守已久,則何敢一朝輕議,任自變易乎?東浦則孟希道之號,孟欽堯等一辭摧之曰,諸君勿沮,吾輩當自爲之,袖出告由文,卽其時一邊口告,一邊手犯兩先正神位而下之,以其祖配食之位,陞於兩先正之右位,而其告文有曰,東浦先生之位,降屈配位,則趙·李二先生之靈,不得安享日久矣。噫嘻,痛矣。此何口氣,此何駭擧?渠祖則特書別號,兩先正則敢稱趙·李,面讀于神位之前,無少忌憚,苟非平日慢侮之習,着在心胸,則豈敢擅易神位,縱恣如是乎?校院位次,只在士林之公議,不容子孫之私意,則不恤公議,親抱其位,任自躋之者,其果曰顯厥祖乎?固知厥祖之靈,必不自安於占上位,而其肯曰余有後乎?彼無知妄作之擧,何損於兩先正道德之光,而在士林崇奉之道,決不可任其濫濟。玷辱先賢,故湖中諸儒,已於春間,通告一道,指日齊會,以爲釐正之計,則孟欽堯等,誣訴營門,以爲將黜其祖之享,侵辱士林,罔有紀極。道臣鄭存中,認以爲眞箇黜享,背題本郡,嚴加禁斷。然而道會之擧,只爲釐正,不是黜享,故詳具顚末,呈于本郡,遂以釐正之意,合議受圈,書成告由,跪讀未畢,孟欽堯等五十餘人,突入院中,推却參禮諸生,曳出讀祝章甫,萬端咆喝,或曰劍刺,或曰縛束,諸生輩遭此變怪,計無奈何。仍往呈書于道臣,道臣背題本郡曰,無論義理之如何?嚴加禁斷,使之疏籲,以待自上處分。噫,士論旣不得主張,方伯又如是禁斷,則臣等陳疏之擧,實出於不獲已也。臣等爲此疏擧,齊會洛下者,亦已累月,而近來方外儒疏之無太學謹悉則不得奉進,新有定式,故孟希道之後孫進士賢大,知有臣等之疏論,恒居泮中,操縱齋任,不授謹悉,末乃自圖掌議,專事沮戱,臣等不勝憤鬱,昨年十月陵行時,聯名上言于路左矣。及伏見禮曹回啓,然後始知有欽堯等之上言,而滿紙張皇者,是誣罔,曾無一毫近似者,渠亦今日臣子,豈忍欺罔,至於此極耶?臣等請一一辨破之,欽堯上言,先述其祖之行誼,次序院享之顚末。乃曰我太祖大王御極初年壬申,特命旌之曰,高麗典校副令孝子孟希道之里,棹楔煌煌,至今猶在云云。而臣等曾見其閭,大書特書者,乃是檢校漢城尹,則今於告君之辭,不曰漢城尹,而必曰典校副令者,抑何心哉?欲其掩匿仕本朝之恩命,變幻國朝之官銜,是何可忍也?孰不可忍也?又曰及其身歿之後,遠近章甫,立祠而俎斗之,及夫趙相禹之創建靜退書院也。以爲渠祖之遺祠密邇,合享於靜退書院,以而年代爲序,故首享於第一位。此乃趙相禹之所主張,且以邑誌證之,而臣等謹考創院時通文,上樑文及奉安祝文,則只有靜退主壁洪可臣配食之語,而元無孟希道在我位之文,又按邑誌校院考,則初無孟希道遺祠。只一靜退書院,而首書文正公趙光祖,文純公李滉,而孟希道則序於其次,註以配享,又考創院後春秋享祀笏記,則亦如邑誌列書,而次於第三。以此觀之,本有其祠之語,合院首享之祝,自歸誣罔矣。果使眞有其詞,則夫豈以密邇之故,毁撤本詞,而合享於靜退書院之理乎?旣因其地名,以寓尊慕之誠,則亦豈有捨靜退而主壁孟希道之理乎?又曰去丁亥年間,趙顯達之爲院任也。托以修葺院宇,睹地變改,降屈臣矣身先祖祠版於坐東向西之位,而不使臣矣身亦知之。欽堯輩所居,乃是院宇咫尺之地,則豈有不及知之理,而昨春之陞躋,初非士論。只是渠輩之手自爲之,則以此悖戾之習,何不卽其時陞躋,而必俟二十餘年之久耶?至於年代之祝,以文純公李滉,文正公宋時烈之語證之而臣謹按文純公遺集,盧景麟之爲星州牧也。將建迎鳳書院,以享前朝臣文烈公李兆年,文忠公李仁復及先正臣文敬公金宏弼,以書質之于李文純曰,恐以年代爲序,東西相對,文純答書有曰,金先生道學淵深,固非後學之所敢測者。然以先朝追奬之意推之,斷然以爲近世道學之宗也。其視二李公之各取一節,其德業風聲,旣有不同,則所以尊崇之旨,亦不能不殊歸矣。如是而同詞同享,則恐未免尙論者之議其後也。又曰,大抵學校之設,誰非爲道學,而在書院則爲道學之適尤,專以道學爲主,可也。又答黃俊良書曰,書院本爲道學而設,人非道學而廟祠未安,則盧君所諫立祠院傍,何可不可之有乎?又曰祠位何定?道學爲主之說,終覺爲當,此皆李文純論答迎鳳位次之語,則其曰序年代者,乃盧景麟之言,而非李文純議也。其時多士,皆宗文純之議,堅執不從,故盧不得奉安位版而去,其後文純,以爲院傍,有伊川·雲谷等地,遂與門弟子,相議立享程·朱,配以金文敬,遂改院號曰川谷,卽今靜退書院之取義,蓋本於此矣。至於二李則別立一祠以享之,卽今忠孝堂之取義,亦出於此矣。欽堯所謂迎鳳書院以年代爲序者,亦何所據,而其曰遵用李先正定論於李先正所享之院者,尤是無嚴,而其變亂賢訓之罪,又不可以容貸矣。臣等又按宋文正答黃澗院儒書,論曺偉·朴英二儒臣位次曰,兩先生位次,恐當以時世爲序,雖使道德,有高下之可議者。然逆其時世,則以後人而居先進之上者,必有不安之心,非所以尊奉之意也。此則其道德之微有間架不甚懸絶之謂也。孟希道之道德,其視兩先正,果可曰微有高下乎之道而德,旣有天淵之殊,則其不可以年代爲序也,亦明矣。是故其答報恩院儒書曰,學宮位次,不必以年代先後,觀於朱夫子滄洲釋萊儀,可見矣。又與李選書曰,至如靜庵,不安於八十首相之右云者,則其識見之鄙陋,甚矣。顔子,三十歲一布衣也,何故敢安於曾爲齊相之鄒老之上耶?以此觀之,則宋文正,亦可何嘗有不計道德之高下,只序年代先後之議乎?欽堯輩創此無稽之說,欺瞞太學,得其通文,以爲聲援,又誣道臣,受其題辭,以阻士論,末乃瀆撓宸嚴,欺罔君父,而曾不知自陷於罔赦之科。此則聖明在上,無微不燭,將此臣等之所陳,較彼欽堯之上言,其節節奸僞,庶可觀破矣。嗚呼,文廟,寔爲學宮之本,而子思·孟子之年代,後於十哲,位在十哲之上,宋朝大賢,生於鄒·魯子五百年之後,亦皆陞配於大成殿,則文廟中專主道學之義,斯可見矣。南康祠,不以陶靖節,坐於濂溪先生之上,又於滄洲祠,乃以張橫渠,配於兩程夫子之下,則朱夫子不序年代之義,亦可知矣。渠輩乃敢挾私妄作,壞了先輩已定之位次,假托先賢之定論,欲以箝制一世,而且以今春渠輩之私自陞躋其祖,謂之會多士復舊位,此乃一國之所駭憤,十自之所睹記,則渠雖欺,欺天乎?尤可痛惋者,昨春變怪之後,公議鬱拂,朔望參禮,春秋芬苾,亦皆闕焉,而院宇無主,溢目荒涼,則是誰之罪,而欽堯。乃曰春秋享禮,任自廢闕,使幾年俎豆之所,爲一朝等棄之院,反欲歸罪於士林,士林奚罪乎?是公議之所在,而元來首享則何故廢闕享禮,而必致聲討耶?嗚呼,我東方百歲儒宗,莫尙於靜·退兩先正,而矧乎因地名創院,則雖有道德名節兼備之儒賢,決不可以年代稍高,偃然竊據乎右位,而乃以百年配享之位,忽地陞躋,士林之必欲復正其位者,可見公議之不淺,臣等伏見春曹回啓。乃曰孟希道之爲前朝名賢,孰不知之,而因一院事,侵侮至此,無論本事委折,以此風習,實爲士林之恥。其所謂本事委折,卽欽堯等之侮辱先賢,變亂位次之事,而諉之而無論者,其果成說乎?大凡事無大小,究其委折,然後可以別白是非,而乃曰無論本委折,其心所在,不難覷破,而至以臣等上言中語及孟希道者,謂之侵侮,誠未知何所指也。若以學術蔑蔑無稱之語,蓋指其文獻之不足徵也。豈出於侵侮之意乎?且孟希道之爲名賢,孰如靜·退兩先正,而變亂汚衊之欽堯等,置而不論,扶植聲討之士林輩,必欲歸罪,何其推尊孟希道,反過於兩先正,而顯有扶抑之意耶?此實臣等之所未解者也。噫,尊尙先正,闡揚義理者,其爲士林之恥乎?慢侮宗師,變亂位次者,其爲士林之恥乎?又曰,書院位次,終古以來,一從士林之公議,誠如是言,則以其子孫之手,陞躋其祖之位者,可曰士林之公議乎?欲其一從士林之公議,而摧折士論,至有施罰之請,前後之言,何若是徑庭乎?近來道學不明,人心陷溺,擧昧尊賢崇道之義,則如欽堯輩者,只知有渠祖,不知有靜·退,固無足怪,而名爲春曹長官,反受欽堯輩指揮,弁髦斯文,凌轢士林,世道之寒心,一至於此哉?若使任其擅改,不爲嚴討,則朝家表章之道,士林崇奉之義,掃地盡矣。臣等之必欲爲兩先正雪其汚辱之羞,正其位次之變者,天地神明,庶可監臨矣。臣等竊以爲,彼孟希道,旣以孝爲名,至蒙旌表之典,此眞李文純所謂一節之賢也。固不可與兩先正同祠同享,則用其年代之說,首享於忠孝堂,誠爲釐正之本,亦爲息鬧之端矣。往者院宇重修時,故儒臣尹鳳九,貽書齋任,使之腏食於忠孝堂,其說可謂十分停當,而因循舊例,終不得行,以啓今日之變,識者歎昔,庸有極乎?臣等竊以爲,孟希道位版,移享於忠孝堂,固其宜矣。向者臣等之郊外封章,極涉猥䙝,而前後爲泮任者,與孟賢大聲氣相通,打成一片,不但不授謹悉,反以爲之連發悖通,以助其勢,以沮疏論,臣等之憂悶憤迫,當如何哉?玆故不拘格例,相率齊籲於淸蹕之下,王音諄複,至有授承宣之敎,而見阻喉院,今始受得,太學回通,仰徹宸旒。伏乞聖明,穆然深思,先命有司,嚴討孟欽堯等變亂位次欺罔天聽之罪,仍令孟希道祠板,移享於忠孝堂,以杜後弊,以幸斯文焉。
以四道儒生李明五等上疏,傳于瀅修曰,未賜額書院位次陞降事,是豈上聞者乎?向於水原輦路,見諸生之封章,付之政院矣。始見疏本,屑越甚矣。疏頭,令本館糾罪,凡事當從舊,道伯之漫漶於齊訴,敢以使之疏籲,以待自上處分等語題給者,寧有如許事體乎?當該道臣,自政院指名捧現告,施以不敍之典,方外疏擧之待太學謹悉許捧,卽先朝受敎金石之典,則疏中句語,難免爽誤,太學之無一言及於釐改者,亦甚駭然。當該齋任施罰事,分付成均館,此非賜批之疏,原疏還給。
辛亥二月二十二日辰時,上御重熙堂。左副承旨入侍時,左副承旨李敏采,記事官李海隣,記事官洪樂游·徐有聞,以次進伏訖。上曰,朴基正上疏,何爲捧入乎?敏采曰,日前飭敎截嚴,故昨日申後來到,而果卽退却矣。今日廳坐,又爲來呈,論斥臣等之阻搪,故不得不捧入,而旣被人言,亦不敢晏然在院,聯疏徑出矣。修撰尹羽烈,俄又呈疏,請嚴鞫金履正,又請還收禁令,與朴基正疏語,別無異同,故纔已退却矣。上曰,弘文館書吏,果已一竝捉囚,而院吏,亦已査實捉送耶?敏采曰,館吏則全數捉囚,院吏,亦依司謁口傳下敎,已爲捉送矣。上曰,疏章旣設禁令,臺諫啓辭,何可異同?自今以後,凡於傳啓之際,如有新啓之論及此事,該房承旨,切勿捧之,注書亦勿謄書以入事,分付,可也。仍命書傳敎曰,設禁豈得已,而名以禁令,辭敎至嚴,則雖曰還收禁令之疏,其所論說,可謂朝三暮四,再昨日口傳下敎,明白分付,豈有冒禁來呈之理?此則罪不在於言官,再昨日當該分付之承旨,從重推考。今日捧納時當該承旨,罷職徑出,亦極駭然。與在院而噤枚諸承旨,一竝遞差。上曰,近來開鑰早晩,何其不一耶?敏采曰,臣等之不能照察,固爲惶悚,而亦未必不由於禁漏官告時之或早或晩之致矣。上命書傳敎曰,門鑰開閉,自有時限,則早晏不一,近來尤甚。近來之中,今日爲最,身爲一院之長,其不能檢飭之罪,在所難免,行都承旨洪明浩遞差,禁漏官,令該曹科治。上曰,承旨前望單子入之,待下批牌招察任。出榻敎命退,承史以次退出。
上在昌德宮。停常參·經筵。
自昧爽至辰時,有霧氣。
藥房都提調洪樂性,提調金文淳,副提調李洪載啓曰,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李洪載啓曰,大司憲趙宗鉉,掌令李顯道·權儐,持平姜文會牌招啓辭未下,執義未差,持平宋煥箕在外,監察茶時之意,敢啓。傳曰,知道。
趙尙鎭啓曰,監察十三員內,一員受由在外,四員未署經,今此弘陵親祭及各陵攝行祭時,無以分排。在前如此之時,有未署經監察署前行公之例,今亦依此例,署前行公,何如?傳曰,允。
傳于洪義榮曰,左承旨入侍。
傳于洪義榮曰,承旨前望單子入之,待下批牌招察任。
承旨前望單子入之,柳文養落點。
傳于洪義榮曰,配食人取捨當否,閣臣往議于原任提學·李判府事·左議政,各以意見獻議。在外提學家,遣檢書官問議以來。
以兵曹守宮摠府寶劍望筒,傳于洪義榮曰,參判許遞,摠管中懸頉人,亦爲許遞,竝令今日政差出。
以慶尙右兵使吳載徽御營上番軍替點事,傳于徐瀅修曰,實病有無,雖未知之,替點之前例,亦或有之。向於左兵使事申飭未久,又敢如是乎?當該兵使罷職,今日政差出。
趙尙鎭啓曰,動駕隔日,承旨不可不備員,而同副承旨李漢一,方在外,合有變通之道,何以爲之?敢稟。傳曰,許遞,今日政差出。
有政。吏批,判書洪良浩進,參判閔鍾顯牌不進,參議李祖源在外,行都承旨趙尙鎭進。以李祖承爲承旨,黃昇源爲兵曹參判,閔鍾顯爲繕工提調,洪檍爲分內醫提調,韓光植爲檢詳,成德雨爲校理,沈能翼爲修撰。承文副正字李賢涉,復官事承傳。
兵批,判書金文淳進,參判未差,參議李夔入直,參知趙鎭宅病,右承旨徐瀅修進。
徐瀅修,以兵批言啓曰,慶尙右兵使,今當差出,而擬望之人乏少,未準朔禁軍將,竝擬,何如?傳曰,允。
以李義行爲都摠管,洪聖淵爲副摠管,李明會爲訓鍊判官,洪和輔爲黃海兵使,李健秀爲慶尙右兵使,副護軍徐有和·沈釋之·李鎭邦竝單付。
以都摠管望筒,傳于徐瀅修曰,豈可混捧傳旨?當該承旨推考,此望筒勿施。
傳于洪義榮曰,新除授承旨中罷散人,敍用。
傳于柳文養曰,承旨房仍。
以京畿監司啓本,私掘罪人李策放送事實馳啓事,傳于洪義榮曰,豈可旣放旋囚乎?然私掘之弊愈甚,而申飭之效未聞,徒以不爲狀聞,爲目下彌縫之端,寧有如許法理?苟欲嚴禁,豈無其方?如是申飭之後,守令等隨現勘罪,尤不當寬恕,卿其各別嚴飭,俾有實效事,回諭。
兵曹,以白東俊爲御營中軍。
李洪載,以內醫院言啓曰,前御醫金光顯·方泰逵復屬事,命下矣。前御醫金光顯·方泰逵,令該曹口傳付軍職,冠帶常仕,何如?傳曰,允。
李洪載,以內醫院言啓曰,前御醫金成五復屬事,命下矣。前御醫金成五,令該曹口傳付軍職,冠帶常仕,何如?傳曰,允。
徐瀅修,以兵曹言啓曰,本曹草記別監馬榮麟,令攸司嚴勘事,傳曰,所謂馬哥漢,行惡無比之故,使渠廳捧置,執心爲良民侤音,則納侤未幾,有此犯科,究厥所爲,萬萬痛駭。卿其卽爲捉來,除尋常各別嚴棍,査實草記可也事,命下矣。依傳敎,馬榮麟捉來拿入,袱直等毆打之事,到臣家駭悖之擧,嚴棍盤問,則箇箇發明,終始抵賴。及當看證頭面之時,衆口如一之後,以渠頑惡之習,猶不敢一向隱諱,始以因渠弟戶牌見奪事,有此罪犯,矣身罪狀,萬死無惜云矣,敢啓。傳曰,知道。降定卿營軍伍,各別敎戒,執心爲良民後,草記還屬本役,可也。
徐瀅修,以訓鍊都監言啓曰,今此幸行時,本局馬兵六哨內一哨,以別隊隨駕矣。南營入直馬兵五十名,限回鑾間,以步軍五十名,換入之意,敢啓。傳曰,知道。
李洪載,以義禁府言啓曰,黃海監司李時秀狀啓,據刑曹粘目內,大峴山城前別將李興俊,移本府處之事,允下矣。李興俊,時在任所云,依例發遣府羅將,定假將後拿來,何如?傳曰,一體令道伯,拿棍査聞後,更稟,可也。
辛亥二月二十三日辰時,上御誠正閣。藥房入診入侍時,藥房都提調洪樂性,提調金文淳,副提調李洪載,左承旨李邦榮,假注書鄭尙愚,記事官洪樂游·徐有聞,醫官金光國·李翊臣·李敬培·金順行,以次進伏訖。上曰,他承旨入侍。賤臣承命出傳,右承旨徐瀅修進伏。命瀅修書傳敎曰,政官牌招開政。樂性曰,近間日氣淸和,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,元子宮衣尺漸長,睿質伏想夙就,而臣尙未仰瞻,下情不勝耿結矣。上曰,稍俟日氣暄暖,當召卿等,以爲相見之道矣。樂性曰,臣之仰瞻之誠,日夕雖切,而伏望必擇和暖之日,以爲欣瞻睿質之地焉。上曰,當俟淸和之日,而常時調養,亦爲過暖矣。樂性曰,今承下敎,雖未仰瞻,而睿姿之岐嶷,可以仰揣。且調養之不得過煖,卽是眞陽之天縱而然矣。下情不勝歡欣忭躍之至。上曰,卿之凡節,近果如何?樂性曰,寢食漸不如前矣。藥院日次問安,亦不得入來,已極惶悚,而幸行不遠,陪從無路。莫重嘗藥之任,不得隨駕,非但臣心之悚悶,國體亦甚苟艱,伏望亟賜遞改焉。上曰,都提擧之不得陪扈,多有其例。至於日次問安,提調旣入參,卿則量其筋力,稍晩或入來,亦何妨乎?樂性曰,臣之區區情懇,近未更達,而賤疾漸痼,實難自力。且今國本永固,迨此時若得三字銜,躬奉宣麻而退,歌詠聖澤,則臣無餘恨矣。上曰,卿懇雖如此,而遽然許退,於予心豈不悵然?姑俟數年,當有體諒之道矣。樂性曰,今番使行,皇帝恩數,可謂曠絶矣。上曰,聞我國斯男之慶,而皇帝顯有喜悅之色曰,何不請封典云,而予意則欲待年歲之稍長矣。樂性曰,臣等則日夕顒望,唯是封冊之有命矣。皇帝以何不請封典爲言?且奠國勢磐泰之道,恐不可遲延矣。上曰,肅廟朝七歲封冊,予亦八歲封冊,欲用此例矣。故相鄭太和曰,元子誕降之日,卽國本已定之日,此言誠好矣。何關於封冊之遲速乎?樂性曰,醫官待令,診察聖候,何如?上曰,不必診候矣。文淳曰,臣於兼管司䆃寺事,有所仰達者矣。本寺以供上衙門郞廳,輪回陪進,而僉正鄭來鼎,受由在外,主簿李德懋,除本仕擧行之節,多有苟艱之弊。主簿李德懋,令該曹,他司相換,何如?上曰,依爲之。出擧條命瀅修書傳敎曰,今聞實病,勢難供劇云。左承旨許遞,今日政差出,待下批牌招察任。仍命退,諸臣以次退出。
上在昌德宮。停常參·經筵。
李洪載啓曰,卽見義州府尹徐邁修狀啓,則承政院下,不書開坼二字。莫重狀啓,有此不察,事甚疎忽,當該府尹,推考警責,何如?傳曰,允。
傳于柳文養曰,左副承旨入侍。
傳于李洪載曰,右承旨入侍。
傳于洪義榮曰,政官牌招開政。
徐瀅修,以備邊司言啓曰,此時惠堂,不可暫曠,未差之代,卽爲草記啓下事,命下矣。惠廳堂上有闕之代,戶曹判書李秉模差下,使之卽爲察任,何如?傳曰,允。勢難兼管,亦有已遞之例,兼帶度支之任許遞,其代,今日政,除耆老及外任有實故緊任劇務,以在京無故人差出,令政院,待下批牌招察任,可也。
趙尙鎭,以吏批言啓曰,卽接奉常寺牒呈,則故別雲劍朴崝諡號,今日爲之事傳敎,而本寺正魚錫齡,今此弘陵親祭,祭物陪進出去矣。及時變通,然後可以擧行云。特敎議諡時,太常正,不可不備,奉常正魚錫齡,今姑改差,今日政擬入之意,敢啓。傳曰,知道。
有政。吏批,判書洪良浩,參判閔鍾顯進,參議李祖源在外,同副承旨洪義榮進,以趙鼎鎭爲戶曹判書,鄭萬始爲副校理,李思祚爲奉常正,趙光存爲中部都事。故通德郞李漢楫贈戶參例兼,李義祥贈左承旨例兼,李弘猷贈司僕正,已上慶尙右兵使李健秀三代追贈。故別雲劍朴崝,贈兵判例兼贈職事承傳。司䆃主簿李德懋,尙衣主簿李五鎭相換。
兵批,判書金文淳,參判黃昇源,參議李夔病,參知趙鎭宅入直進,左副承旨柳文養進。副司直李秉模·洪明浩·李敏采·尹弼秉·李邦榮·李漢一·柳誼竝單付。
以香室受押單子,傳于李祖承曰,親押。
洪義榮,以禮曹言啓曰,卽接北部官員所報,則厲壇南邊起火,至於北邊,而莎草盡爲燒燼云。郊壇守護等節,朝家前後申飭,何等截嚴,而莫重壇內,有此回祿之患,聞甚驚駭。壇直之常時不善看守之罪,極涉無狀,自臣曹各別推治,燒燼處修改等節,分付該部,使之卽爲擧行,何如?傳曰,允。
洪義榮,以訓鍊都監言啓曰,依下敎,今此幸行時,隨駕武藝廳一百十二人等處饌價,每人一時錢文八分式,分給之意,敢啓。傳曰,知道。
洪義榮,以禁衛營言啓曰,今二月二十六日弘陵幸行時,本營騎士三番,新舊番鄕軍六哨隨駕矣。依兵曹節目,弘化·建陽等門入直軍兵,元入直將官,率領仍直,西營入直將官軍兵,以出番哨官及新番鄕軍,前期一日替代,而竝與新營入直騎士,待標信出用,外營各處入直將官軍兵等,依例除標信,以新番鄕軍,替代出用,而還宮後,還爲替代入直之意,敢啓。傳曰,知道。
洪義榮,以禁衛營言啓曰,今二月二十六日弘陵幸行時,本營騎士三番,新舊鄕番軍六哨隨駕矣。本營則千摠曺命楫,把摠禹拓夏,哨官崔宗憲,敎鍊官金海潤,新番鄕軍三十七名,兼別破陣二名,率領入直。南別營則哨官林洽,別騎衛二人,新番鄕軍十七名,率領守直。火藥庫則哨官文兌興,別破陣八名,兼別破陣六名,新番鄕軍八名,率領守直之意,敢啓。傳曰,知道。
洪義榮,以御營廳言啓曰,今此弘陵幸行時,東營·集春營入直軍兵,前期一日,以新番軍替代事,自兵曹節目啓下矣。今月二十五日,東營則把摠朴晉煥,哨官尹汝昇,率領新番中哨軍六十一名入直。集春營則哨官李光玄,率領新番中哨軍五十名入直,而竝待標信,替代出用,還宮後,還爲替直之意,敢啓。傳曰,知道。
洪義榮,以一所巡廳言啓曰,去夜二更五點量,犯夜人武藝別監鄭鐵重執捉,何以爲之?敢啓。傳曰,申飭之下,有此捉納,極爲嘉尙。當該武藝廳各別重治次,爲先移送壯勇營嚴囚,過齋後嚴棍,照法勘處,可也。
辛亥二月二十四日辰時,上御重熙堂。右承旨入侍時,右承旨徐瀅修,記事官李海隣,記事官洪樂游·徐有聞,以次進伏訖。上命書傳敎曰,陵幸隔日,分辦,旣令依近例儲置米會減,則此時惠堂,不可暫曠,未差之代,卽爲草記啓下事,言于廟堂。命退,承史以次退出。
上在昌德宮。停常參·經筵。
柳文養啓曰,備邊司郞廳來言,今日賓廳日次,而以弘陵親祭齋戒,不得來會云矣,敢啓。傳曰,知道。
趙尙鎭啓曰,明日大駕詣弘陵入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
趙尙鎭啓曰,故忠臣成勝等諡號,弘文館議諡,奉常寺駁議,禮曹·吏曹署經,自議政府粘目,啓下矣。政官卽爲牌招開政,下批,何如?傳曰,允。
趙尙鎭啓曰,陵幸時,壯勇營隨駕,餉色專管擧行,而時無提擧,未差之代,今日政差出,何如?傳曰,前提調仍任,可也。
柳文養啓曰,南營入直馬兵,西營入直鄕軍,新營入直騎士,東營·集春營入直步軍,替代次除出,標信請出之意,敢啓。傳曰,知道。南營則御營騎士入番二十人除出替直,以標信擧行,其餘各處,以鄕軍仍直,而替把都監軍,竝付摠戎使留陣。
傳于趙尙鎭曰,左承旨入侍。
傳于徐瀅修曰,右承旨入侍。
傳于李祖承曰,莊陵配食事,今因收議,又有別設一壇之命。三十二人之壇食,當有祝,而祭品,依初下敎擧行。祠版則書以忠臣之神,令道伯書之。至於別壇則造三版,書以癸酉·丙子·丁丑死事人。祭時,以紙牓列錄姓名,而朝士爲一版,盲人·宦者·軍牢爲一版,女人爲一版。位次在忠臣之左,朝士位稍前,盲·巫·宦者·軍奴位稍降。祭儀無祝,祭品,各飯一盆·湯一盆·酒一器,獻官執事,兼用於兩壇事,分付。
傳于柳文養曰,明日出宮門路,以協陽門爲之。
傳于趙尙鎭曰,水原邑內儒生試取時,賦二下幼學尹絖,八子百選一件,上樑文三下一幼學嚴戴,正音通釋一件,賦三上幼學林勉喆·權倚,各紙一卷·筆二枝·墨一笏,草三上幼學沈鼎鎭,上樑文三下幼學權佑,各壯紙一卷,賦三中生員申光軾,進士兪豐柱,幼學李宅新,各草壯紙一卷,賦三下幼學洪樂韺·沈毅鎭,草三下幼學尹聲烈·洪天浩·金樂淵,各扇子二柄,上樑文次上幼學黃星漢·趙崙·尹持運,各筆二枝·墨一笏,賦次上幼學沈綏鎭·李弘德·沈緯鎭·尹持昇·辛德羽·鄭世豐·金星柳·尹持哲·尹海東·尹鍾慶,各扇子一柄賜給。
傳于柳文養曰,水原邑內武士試取時,出身趙·林萬泰,閑良朴善慶,小布二中,各扇子一柄·箭竹一浮賜給。
柳文養,以扈衛廳言啓曰,臣承命留都,一依兵曹啓下事目,率領扈衛軍官·軍士,今日申時量,結陣扈衛之意,敢啓。傳曰,知道。卿旣帶留都之任,守廳摠察,勢難兼管。聚軍在今午前,守禦使鄭昌順,已敍用仍任,卽令政院牌招,傳授密符,可也。
兵曹,守禦使鄭昌順。
李洪載啓曰,守禦使鄭昌順仍任,牌招傳授密符事,命下矣。時無職名,令該曹口傳付軍職,敎諭書,所當更爲啓下,而此與新除授有異,在前如此之時,有前所授密符傳授之例,今番則何以爲之?敢稟。傳曰,依前爲之。
有政。吏批,判書洪良浩進,參判閔鍾顯式暇,參議李祖源在外,行都承旨趙尙鎭進。以李德壽爲文貞,鄭雷卿爲忠貞,閔垶爲忠愍,曺尙治爲忠貞,成勝爲忠肅,宋玹壽爲忠愍,朴崝爲忠剛,鄭昌順爲尙衣提調,趙鼎鎭爲禮賓提調,訓鍊都監提調單趙鼎鎭。壯勇營提調金履素,仍任事承傳。敦寧主簿趙鎭明,遞付京職事承傳。
兵批,判書金文淳進,參判黃昇源,參議李夔病,參知趙鎭宅入直,左副承旨柳文養進。以洪明浩爲副摠管,李殷福爲內禁將,金鍾翕爲訓鍊主簿,副護軍柳雲羽,副司直金履素·鄭存中·申大升·李頤祥·李邦一·洪仁浩·徐美修·朴天行·李勉兢·沈煥之·李普天·李庚運·趙武範·朴宗來·尹序東·林道浩·朴基正·吳泰賢,副司果韓永逵·張至顯·尹悌東·崔顯重·金方行·李彦祐·李尙度·尹羽烈竝單付。
柳文養,以都摠府言啓曰,今日內三廳武兼禁軍及軍兵等,當爲中日習射,而弘陵親祭齋戒相値,不得爲之之意,敢啓。傳曰,知道。
柳文養,以兵曹言啓曰,今此陵幸時,左邊捕盜大將趙圭鎭,以訓鍊都監中軍隨駕矣。回鑾間,右邊捕盜大將徐有大,姑令兼察,何如?傳曰,允。令政院,牌招聽傳敎,可也。
柳文養,以訓鍊都監言啓曰,依傳敎,南營入直馬兵五十名,與御營廳騎士二十人替代,還宮後,待標信還爲替直,而南營替把次,定送步軍五十名,哨官李邦九,領付留陣營之意,敢啓。傳曰,知道。
柳文養,以禁衛營言啓曰,來三月當二番前部右司屬黃海道五哨軍兵逢點實數六百五十二名,已爲點閱整齊,來三月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
柳文養,以禁衛營言啓曰,來五月當三番前部後司屬黃海道五哨軍兵,來四月二十五日,京中逢點,依例準二朔立番之意,本道監兵使處,預爲知委,何如?傳曰,允。
柳文養,以御營廳言啓曰,依傳敎,東營騎士二十五人內二十人,該番將率領,待標信除出,移直南營,其餘五人,仍爲入直東營,集春營及外各處入直鄕軍,勿爲替代,以舊番軍仍直,而新番軍,則陣上出用之意,敢啓。傳曰,知道。
李洪載,以禁衛營言啓曰,依傳敎,本營外各營入直鄕軍,仍爲入直之意,敢啓。傳曰,知道。
柳文養,以御營廳言啓曰,本廳來三月四月兩朔應立左部左司屬慶尙右道五哨軍兵六百五十二名,已爲逢點整齊矣。三月初一日,與前司軍兵,替代立番後,舊軍放送之意,敢啓。傳曰,知道。
柳文養,以御營廳言啓曰,本廳來五月六月兩朔應立左部中司屬全羅左道五哨軍兵,四月二十五日,京中逢點,五月初一日,與左司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
柳文養,以守禦廳言啓曰,今此弘陵幸行時,各營諸色標下餘軍,量宜作隊,將官率領留待,入直本營事,自兵曹節目,啓下矣。本廳中軍南憲喆,以摠管隨駕,故以左別將吳載重,姑爲兼中軍,別破陣四十名,標下軍四十名,量宜作隊,領率將官,今月二十五日申時量,依例留營入直之意,敢啓。傳曰,知道。豈可以兼中軍留營?此後留營,直爲改差,差代具由草記時,中軍之代,亦爲差出,可也。
兵曹,以李明運爲守禦中軍。
柳文養,以守禦廳言啓曰,本廳草記,傳曰,知道。豈可以兼中軍留營?此後留營,直爲改差,差代具由草記時,中軍之代,亦爲差出可也事,命下矣。本廳中軍李明運,今已啓下,諸將官作隊軍,使之領率,今日申時量,依例留營入直之意,敢啓。傳曰,知道。
辛亥二月二十五日卯時,上御重熙堂。左副承旨入侍時,左副承旨柳文養,假注書鄭尙愚,記事官洪樂游·徐有聞,以次進伏訖。上命書榻敎曰,右副承旨入侍。賤臣承命出傳,右副承旨李洪載進伏。命讀公事,書判付訖。命文養書傳敎曰,兵工換房。又命書傳敎曰,寒食不遠,各陵差祭苟艱云,卿宰侍從堂上堂下罷削人員,竝敍用。命退,承史以次退出。
辛矣二月二十五日辰時,上御重熙堂。右承旨入侍時,右承旨徐瀅修,記事官李海隣,記事官洪樂游·徐有聞,以次進伏訖。上命書傳敎曰,時囚罪人趙得永放送。仍命讀公事,書判付訖。命退,承史以次退出。
上在昌德宮。停常參·經筵。
大駕詣弘陵,入齋室後,內閣·政院·玉堂·藥房·朝廷·二品以上·六曹堂上口傳問安。答曰,知道。
王大妃殿·惠慶宮,遣承旨問安。答曰,知道。
弘陵親祭罷後,內閣·政院·玉堂·藥房·朝廷·二品以上·六曹堂上問安。答曰,知道。
大駕詣明陵,展拜罷後,內閣·政院·玉堂·藥房·朝廷·二品以上·六曹堂上口傳問安。答曰,知道。
大駕還宮後,內閣·政院·玉堂·藥房·朝廷·二品以上·六曹堂上口傳問安。答曰,知道。
傳于朴聖泰曰,諸司預備。
承旨前望單子入之,洪文泳·申大謙·李晩秀·趙鎭宅·李百亨落點。
傳于趙鎭宅曰,百官揷羽。
李洪載啓曰,臣以王大妃殿·惠慶宮,問安進去,下直之意,敢啓。傳曰,知道。
承旨前望單子入之,朴聖泰落點。
吏曹口傳政事,以徐榮輔爲司僕正。
傳于李晩秀曰,諸司預備。
傳于洪文泳曰,明日問安,勿爲之。
李晩秀,以奎章閣言啓曰,依下敎,配食人取捨當否,問議于大臣中原任閣臣,則原任提學李福源,以爲端廟朝節義諸臣,設壇侑享命,寔出於上慰陟降下扶倫常之盛德至意,聖人義起之禮,可以永有辭於百世,諸人樹立,亦皆昭如日星,有不容擬議取捨,而配食之典,至嚴至重。今玆之命,雖與廟廷從享,差有間焉,而比之贈爵諡享祠院意義,事體本自不同。未立朝未授命者,雖有卓然可紀,恐合更加商量。惟此嚴興道一人,盡節終事,與立朝無異,不顧家族,與受命無異,齒諸六臣之列,少無歉焉。大抵曠絶之典,以簡爲貴,竭忠徇節爲上,潔身守義次之,收司倂命又次之,簡之則逾見光明,廣之則或欠謹嚴。至於餘人之別祭一壇,義同表章,恩出憫惻,旣與配食有異,多少不必爲拘。臣於年來,不敢隨列獻議,而伏聞無前盛擧,不勝感激欽聳,未及考据,僭易臆對,惶恐萬萬。伏惟上裁。原任提學蔡濟恭,以爲聖心興感六臣忠節牽聯,及於伊時立,慬諸臣,特命設壇於陵所紅箭門外,賜以寒食一祭,以其禮則雖曰一時義起,以其事則可樹百世風聲,垂之簡冊,永有辭矣。奚但臣心之欽誦贊歎而止哉?所下三冊,臣詳細紬繹,其中可合配食之人,聖上之親自抄出,有若分金秤上,無物或差,反覆參考,未見其有當入而不入·不當入而入者,臣豈有出意見論可否者哉?此外諸人別設下壇之詢,有以仰憫惻褒尙,惟恐或遺之聖心,而以三冊所錄見之,諸人之眷係不忘,視死如歸,踵相接矣。百世之下,孰非可矜可景,而但其數則多,其蹟則略,若一例竝食於上項卓絶之人,恐或有禮煩之嫌矣。臣嘗來往嶺南,略知先輩遺蹟,蓋錦城被禍,在於順興,故當其時傍近郡邑,以禮律身之人,終身自廢,塞北面東者,往往以有。今其子孫,若聞有朝廷曠古之典,靡所不及,則竊恐日後,輦路上言,益增其紛紜矣。如欲施之,不可勝施,臣意則以今此所抄錄者,斷然爲界限宜矣。原任提學金鍾秀,不得獻議云矣,敢啓。答曰,知道。昔我聖祖之敎,以六臣祠,仍置本陵紅箭門內,猗乎那歟。惟玆議擧配食之典,竊自附仰述之一端。大抵壇腏與庭食,固有間焉,而從與享之則等耳。兩大臣獻議,或曰以簡爲貴,或曰不可勝施,皆出於鄭重,今於取捨之際,當以死于節,而其蹟之着在國乘陵誌者爲歸。如六宗英四懿戚也,三相臣也,三重臣也,兩雲劍也,六臣與六臣父若子中卓爾也,許詡及慥,朴季愚,文敬·文獻之子若孫而尤迥異也,順興府使李甫欽,都鎭撫鄭孝全也。右三十一人,定以配食,祭儀有祝。餘人之事未詳者,坐收司者,更合有商量。別壇之設,大臣言,誠有意見,愍忠諸壇同壝異墠之已事是也。如事未詳者趙遂良等八人,坐收司者金承珪等一百九十人,祭于別壇。噫,拚死奮義,戮力於終事之地,惟嚴戶長一人,忍以不在死節之列,獨漏於配食乎?金文正·宋文正之追躋廟庭,卽援倣之的據。贈參判嚴興道,俾與三十一人位序之次。又若故處士金時習,太學生南孝溫,棄倫而自靖,潔身而不渝,淸標苦守,風勵百世,竝闕於是祠之侑,大是未遑之曠典。兩臣一體附享彰節祠事,令該曹知悉。
徐瀅修,以兵曹言啓曰,禁軍別將,今當差出,而擬望之人乏少,壯勇營兵房,竝擬,何如?傳曰,允。
弘陵親祭敎是時,亞獻官左議政蔡濟恭,終獻官安春君,贊禮禮曹判書李致中,典祀官奉常正李思祚,陵司令李義福,執禮直閣徐榮輔,執尊兵曹正郞李冕膺,大祝檢校待敎沈象奎,祝史副校理尹光普,齋郞副修撰金熙采,贊者引儀崔慶鎭,贊者兼引儀申大復,謁者引儀尹之衡,謁者假引儀張思恭,贊引兼引儀李厚植,贊引假引儀成殷柱,祭監監察金圭夏,祭監監察丁藎祖。
辛亥二月二十六日子時,上詣弘陵。擧動入侍時,行都承旨趙尙鎭,行左承旨李祖承,右承旨徐瀅修,左副承旨柳文養,右副承旨李洪載,同副承旨洪義榮,記事官李海隣,假注書鄭尙愚,記事官洪樂游·徐有聞,一提學吳載純,檢校直提學李秉模,檢校直閣鄭東浚·李晩秀·尹行任,直閣徐榮輔,待敎沈象奎,以次隨駕。上具戎服,乘輿出協陽門外,降輿乘駕轎,出敦化門外,駕至黔巖。敎文養曰,軍兵路上留住,則雖大將,不得下馬入軍幕,師律之嚴,本自如是,而今此路邊,多設帳幕,聞是禁衛營所設云。黔巖歷臨傳敎,旣不頒下,亦無大次排置之事,則大將,焉敢逆料,而依晝停所例,有此軍幕之排布,竝與諸將官軍幕而羅列乎?擧此一事,亦有反隅者。飯果等節,又當如例爲之,自持飯之命,旣有申禁於各司,則獨於禁營,不遵令如此,該營大將,記過,可也。天明,進詣弘陵入齋室,上具翼善冠·淺淡服·烏犀帶,親押訖。乘輿詣紅箭門外,降輿就版位,行四拜禮訖。詣陵上奉審,上下詢內案,陵司柳謐曰,木候峯矣。仍詣丁字閣東階上,行四拜禮訖,就神位前俯伏,三上香,執酌獻酌,大祝跪讀祝文訖。上還就版位,左議政蔡濟恭,行亞獻禮,安春君,行終獻禮訖。上行四拜禮,仍行望燎訖。命文養書傳敎曰,昌陵當展拜,該房知悉。又命書傳敎曰,昌陵展拜時,百官行禮,置之。上出紅箭門乘輿,詣昌陵紅箭門外,降輿就版位,行四拜禮訖。命左議政蔡濟恭奉審陵上。上出紅箭門外乘輿,還詣弘陵齋殿。命文養書傳敎曰,今日承旨事,萬萬稽忽,竝遞差,前望單子入之,待下批牌招隨駕。又命書傳敎曰,還宮時,當展拜明陵,以此分付。上具戎服,乘馬詣明陵齋殿,上具翼善冠·淺淡服·烏犀帶,乘輿詣紅箭門外,降輿就版位,行四拜禮訖,詣丁字閣奉審,仍詣陵上奉審。下詢陵寢坐向,陵司對曰,乙坐申向矣。至碑閣下設壇處,上曰,此是因先朝下敎,而築臺封植處乎?陵司仰奏曰,然矣。上曰,向來沙汰處,今則無頉乎?陵司對曰,無頉矣。上出紅箭門外,乘輿詣齋殿。命晩秀書傳敎曰,弘陵陵官,依元陵例施賞,捧傳旨守僕中,有自封陵時至今隨行者,帖加成給,其餘守僕,令該曹從優施賞,守護軍考例施賞。明陵陵官,依昨年穆陵例施賞,守僕·守護軍,亦準此擧行。昌陵陵官,上弦弓一張賜給,守僕木一疋,守護軍布一疋賜給。局內諸陵墓守僕等,各布一疋賜給事,分付該曹。又命書傳敎曰,都承旨馳詣局內諸陵,奉審以來。又命書傳敎曰,自弘陵洞口,至崇禮門,捧上言。又命書傳敎曰,承旨房仍,左承旨爲軍士房。又命書傳敎曰,左承旨申大謙,禁軍別將仍任。承旨前望單子入之,待下批牌招察任。又命書傳敎曰,未肅拜承旨,先隨駕後謝恩。晩秀曰,今日擧動時,進鞭差備,不可不備,司僕正有闕之代,令該曹口傳差出,何如?上曰,以隨駕人中差出,可也。出擧條上具戎服,秉馬至陽鐵坪,各營大將,具甲冑跪迎。上入幕次,具甲冑陞座。兵曹判書金文淳,跪啓稟小開門。兵判先行參現禮訖。陞壇升旗節次,竝命權除。本營兵房·各營大將·禁軍別將·京畿監司·開城留守,由轅門趨入,以次參現。禁衛大將金持默,守禦使鄭昌順,開城留守具庠,軍禮時失措,宣傳官竝稟記過,命禁將·松留拿入。拿入訖,命宣傳官,傳下敎於持默曰,朝者已有下敎,而軍兵路上留住,則大將以下,不得下馬,軍法則然,而獨禁營,何爲而路傍左右,羅列帳幕乎?歷臨下敎,初不頒下,大次亦不設置,則汝乃臆料,而有此壞了師律之擧,已萬萬可駭。且自持飯之令,不啻申明,況黔嚴,卽是歷路,而與陵所有異,則飯果,尤不當擧論。且水刺間,亦不依例備來,非但爲省弊,亦出於與士卒同甘苦之意,則禁營飯果,獨如例爲之。汝之地處果何如,而他營各司所不爲之事,然難爲之,汝罪當何居?持默曰,犯此死罪,無辭,仰達矣。上命宣傳官傳下敎曰,事當決棍,而以年近七十之故,姑爲參酌,此後則毋敢如是,可也。仍命拿出。命宣傳官傳下敎於庠曰,軍禮何等重大,而汝之軍禮,全不成樣,豈有如許紀律乎?庠曰,專昧軍禮,有此失措,更無可達之事矣。命宣傳官傳下敎曰,與武臣有異,故姑爲分揀,後勿如是,可也。仍命拿出。命高陽郡守拿入,命宣傳官傳下敎曰,幸行時,雖有民人擊錚上言之擧,而俄於路邊,或有自山下來而鳴金者,或有駕前稱冤者,極其紛紜,豈有如許民習如許紀綱乎?民習雖難一朝丕變,而本邑將吏之擧行,極爲駭然。汝以地方官,常時若申飭,則豈如是乎?思義曰,身爲地方官,莫能察飭,死有餘罪矣。命宣傳官傳下敎曰,事當重勘,而今日,旣是陵寢展拜歸路,故十分參酌,此後惕念擧行,可也。仍命拿出。命晩秀書傳敎曰,京外動駕時,先後廂軍兵,若有路上留住之命,則將臣以下,毋得下馬,此流來紀律則然。今日黔巖碑閣所,果有留待天明之意,而傳敎初不頒示,轎駕亦未臨至,獨禁營之多張帳幕諸具,塡咽於輦路之側,此已前所未聞之擧。各司盤果之禁,今行不惟申嚴,況閣所歷臨,不過暫時,自上若設水刺間,則或慮諸臣之效尤,一倂除之,竝與歷臨待天明之敎而不爲知委,則獨禁將一人,以碑閣所飯供,如例徵出於該營,因設帳幕事。此事又現發自首,豈不萬萬駭然乎?他營之所不爲,以禁將地處,乃敢犯科,決不可尋常處分。禁衛大將金持默削職。仍命書榻敎曰,禁衛大將出代間,摠戎使徐有大兼察兼佩,牌招聽傳敎。上入小次,改具軍服,兵判及兵營大將解甲,以軍服參現。回信地,放信砲一聲訖。本營及訓局·禁營·龍虎營招搖旗一麾,各營將臣,馳赴壇下。訓將以手旗,號令該營各哨方陣成陣後,以馬兵,追擊步軍陣。禁將以手旗,號令各哨方陣。本營兵房以手旗,號令本營成方陣,善騎隊步軍陣後,行別成鶴翼陣。禁軍別將以手旗,號令該陣成方陣後,各營招搖旗一麾,馳赴各回信地,放信砲一聲訖。命諸司預備。上乘馬,由崇禮門,入敦化門,協陽門還內。諸臣以次退出。
上在昌德宮。停常參·經筵。
夜四更五更,灑雨下雨,測雨器水深二分。
趙鎭宅啓曰,大司憲趙宗鉉,掌令李顯道·權儐,持平姜文會牌招啓辭未下,執義未差,持平宋煥箕在外,監察茶時之意,敢啓。傳曰,知道。
李晩秀啓曰,來初一日輪對日次,而國忌齋戒相値,頉稟之意,敢啓。傳曰,知道。
朴聖泰啓曰,御營廳將官來言,本廳軍兵,日次私習云矣,敢啓。傳曰,擧動纔過,後日次爲之。
傳于李百亨曰,下直閫帥·守令留待。
傳于朴聖泰曰,下直閫帥·守令入侍。
備忘記,忠淸水使金明遇下直,長弓一張,長箭一部,片箭一部,筒兒一箇賜給。
傳于洪文泳曰,同副承旨入侍。
傳于李晩秀曰,左承旨入侍。
傳于李晩秀曰,禮曹判書入待。
傳于李百亨曰,漢城判尹推考,當該承旨,亦爲推考。
傳于朴聖泰曰,御前吹打,依例施賞。
傳于李晩秀曰,以祭物精備,前此申飭,不啻屢次,每當命官行祀,非徒有如不祭之歎。以祭物一事,不敢放忽,近來至有別差久任郞,句管檢飭定式,意謂或有一分實效,今見餕餘各品,昨日昌陵造果,全不致敬,無油蜜意思。幸行時攝行祭享,怠忽若此,忌辰時日之享,其不能成樣可知。昌陵進去典祀官,爲先罷職,令該府拿問重繩,熟手,亦令刑曹,今日內各別痛治,照律草記。設置提調,此等事不職乃爾,當該提調,爲先遞差。久任郞廳差出之意,果安在哉?當該判官,施以削版之典。令禮曹,下帖各陵園墓官員處,此後祭物熟設時,寢郞與典祀官,眼同檢察,若有不勤者,枚報本曹,隨卽草記。如是而一或不勤,典祀官寢郞,當同罪,以此各別嚴飭,俾各書揭齋壁,常目惕念。
玉堂前望單子入之,校理韓光植,副校理朴基正,修撰尹致性落點。
以校理韓光植牌不進罷職傳旨,傳于趙鎭宅曰,只推。
以承旨房望,傳于李百亨曰,仍。
趙鎭宅,以戶曹言啓曰,卽接廣興倉所報,則判府事兪彦鎬,自庚戌七月至今二月,合八朔祿俸,終不領受,來三月朔祿牌,亦不出給云,何以爲之?敢啓。傳曰,令倉官,更爲輸送,可也。
朴聖泰,以備邊司言啓曰,禁衛大將,今當差出,而擬望之人乏少,爰據已例,以二望擬入之意,敢啓。傳曰,知道。
趙鎭宅,以壯勇營言啓曰,今番陵幸時,本營隨駕將校·軍兵乾犒饋,依定式,抄出未經顯隆園行幸時隨駕之類,磨鍊分給之意,敢啓。傳曰,知道。
朴聖泰,以訓鍊都監言啓曰,參陣軍法去就,關係何如,而昨日幸行時,哨官洪範源,率領軍卒之中間落後者,初不能檢束,任其行止,末乃竝其傳報而闕之,事關師律,不可仍置。洪範源哨官之任汰去,以爲懲勵之意,敢啓。傳曰,知道。
趙鎭宅,以禁衛營言啓曰,隨駕本營將校·軍兵等處,依定奪,乾犒饋磨鍊分給之意,敢啓。傳曰,知道。
趙鎭宅,以御營廳言啓曰,本廳隨駕將校·軍兵等處,乾犒饋,依定奪磨鍊分給之意,敢啓。傳曰,知道。
趙鎭宅,以御營廳言啓曰,依傳敎,本廳兼內吹三十名等處,本綿各二疋式,施賞之意,敢啓。傳曰,知道。
朴聖泰,以守禦廳言啓曰,今番隨駕招搖旗差備將校·軍兵等犒饋,依傳敎,以乾物磨鍊分給之意,敢啓。傳曰,知道。
趙鎭宅,以摠戎廳言啓曰,今番隨駕本廳招搖旗差備將校·軍兵等處,依定奪,乾犒饋磨鍊分給之意,敢啓。傳曰,知道。
趙鎭宅,以刑曹言啓曰,昌陵造果,全不致敬,幸行時攝行祭享,怠忽若此,忌辰時日之享,不能成樣可知,熟手令刑曹各別痛治,照律草記事,命下矣。依傳敎,昌陵進去熟手金聖大·吉龍得·金快等,爲先嚴杖五十度後,取見律文,則大典通編祭禮條有曰,祭物未潔精者,依一座全缺律,大明律祭享條有曰,一座全缺者,杖一百,供捧御用,加二等。依此律,金聖大·吉龍得·金快等,杖一百,罪加二等,各決杖七十後,金聖大忠淸道黃澗縣,吉龍得黃海道康翎縣,金快江原道平昌縣,徒一年半定配所,竝卽押送之意,敢啓。傳曰,定配分揀,明日坐起時,除尋常,更加各別箇箇考察,嚴杖放送,可也。
戶曹判書趙鼎鎭疏曰,伏以仙寢祗拜,聖慕追伸,天氣淸和,鑾蹕穩旋,歡忭之忱,曷有其極?仍念臣姿性拙劣,如識昏憒,無足備數於淸朝百執事之末,而雨露之澤,先沾枯荄,父母之慈,偏護迷子,拯濟於顚沛之餘,拔擢於人望之外,洪恩異渥,皆出造化,華貫顯秩,無不兜攬。前後踐歷,孰非僥濫,而一切事務,尤著蒙昧。迺者度支新命,忽及於千萬意慮之所不到,自叨誤恩,今已四日,精爽震越,夢寐驚悸,不識則哲之明,何取於臣,而濫資屬耳?重任旋授,私心惶恧,雖不足言,公器愛惜,豈容如是?噫,一國財賦,專管於大農,而量支用於出入,斟損益於上下者,惟係有司之得人,而若臣者,倥倥沒省覺之一措大耳,居家契活,尙未料理。況此掌國計而理民財者,何等要務,而乃於才望非乏之中,畀之愚魯無似之賤,聖朝官人,無所難愼,此臣所以揣才量分,不敢爲承當之計者也。聞命之初,幸行隔日,呼籲路阻,陪扈義重,冒沒乍膺,恬若固有,循墻之辭,有愧古人,吹竽之濫,多畏公議,臣之一身,非臣自有,夷險燥濕,惟盡分是思,而至於見職,則苟無幹當之才,必犯孤負之科,此不可以趨走爲恭,亦不可以殫竭爲禮者也。惟我聖上,生成之庇覆之拂拭之陶鎔之,俾臣而得至于今,今乃强之以莫可堪之責,終至於不勝任之悔,則仰累聖簡,重添臣罪,區區必辭之情,不待由中之言,庶蒙體下之恩,玆敢披瀝肝血,冒煩文字。伏乞聖慈,諒臣所辭之非出例讓,將臣新授職名,亟行鐫遞,以幸公私。不勝幸甚云云。答曰,省疏具悉。卿其勿辭行公。
司成成種仁疏曰,伏以仙寢展禮,聖慕克伸,吉日回鑾,玉體彌康,中外歡忭,曷有其極?臣於日昨,伏見莊陵配食諸臣擧條下者,實是累百年初有之盛典也。千秋之冤鬱畢伸,萬世之風聲永樹,忠魂毅魄,依歸有所,芬苾焄蒿,感應靡忒,環東土各具彝性者,莫不咨嗟感激,歡欣聳動,咸仰我殿下追述先志表章遺烈,殆無餘憾,有辭窮宙,而第臣有區區抑鬱痛迫者。臣之十二代祖校理臣熺,卽忠文公三問之從叔,而靖肅公聃壽之父也。嘗與三問,同直集賢,協輔王室,以死生不易其心相勉。逮丙子三問等死,同入鞫庭,受刑十次,閉口不言,棘置嶺海,收孥籍産,竟以忠憤沒。此非但臣家相傳之說,先正臣文純公權尙夏所撰墓表,可据而知也。臣祖之於六臣,生死雖不同,其畢義盡節,矢死靡悔,實無間然。特以當世畏約,揄揚無路,後代寢遠,事蹟不章。此臣平日之所嘗隱痛含冤者,而何幸近日寵典,適會千載一時,竊以爲臣祖危忠苦節,同被曠世之恩錄,今此啓下節目,一依館閣博考,擧蒙侑食之典,而獨臣之祖熺,以抄啓中人,未得與焉。臣徊徨掩抑,不知所出。噫,人於其先,孰不有顯揚之心,而苟無可顯之實而强欲鋪張,則非但自歸於罔上之科,抑亦難免乎負先之罪。苟有可顯之實而嫌於自暴,泯默不言,則豈特在其身爲不肖,亦當爲聖朝之一欠典,然則臣之此言,蓋不惟一家之私而已。顧今成命已下,盛儀將擧,如失此會,更待何時?玆敢冒萬死,疾聲鳴號於天地父母之前。伏乞聖慈,特垂鑑諒,使臣祖臣熺之忠節,得以免永世湮沒之地,而若臣猥越之罪,亦令攸司,嚴加勘處焉。臣無任云云。省疏具悉。爾之十二代祖故校理成熺,卓然孤忠,無愧於殉身諸人。況子有聃壽,名列於生六臣,是壇是享,夫孰曰汰哉?不待爾言,斟酌於去就久矣。然嚴戶長一人外,如生六臣姓名之塗人耳目者,監察鄭保,校理權節,副提學曺尙治,贈軍資正禿同·尹生,判中樞奇虔,監察柳自湄,禮曹正郞尹潓,校理具人文,巡撫使宋侃及爾之先祖熺及炤,俱合於配侑,而欲從謹嚴之體,除非死於事,一例屬之難愼之科。此意,爾不可不知矣。
辛亥二月二十七日辰時,上御誠正閣。左承旨·同副承旨入侍,禮曹判書,下直閫帥·守令同爲入侍時,左承旨李晩秀,同副承旨李百亨,記事官李海隣,記事官洪樂游·徐有聞,禮曹判書李致中,忠淸水使金明遇,咸陽郡守尹光碩,以次進伏訖。上曰,右承旨入侍。出榻敎賤臣承命出,與右承旨李洪載偕入進伏。上命晩秀,書御製莊陵盡節人壇祭祭文訖。晩秀曰,弘陵陵官,依元陵例施賞,明陵陵官,依穆陵·崇陵例施賞事,命下矣。取考前例,則昨年元陵·穆陵別檢·參奉陞六事承傳,崇陵陵官,各加一資,弘陵參奉,當以陞六捧傳旨,而弘陵令及明陵別檢·參奉,則眩於擧行,敢此仰達矣。上曰,弘陵令李義福,今番擧行之勤幹外,年前初除守令時公罪,尙今思之,守令待窠調用,明陵陵官,以陞敍捧傳旨,可也。出擧條上曰,禮判進前,可也。致中進伏。上曰,卿今日當宿何處耶?致中曰,今日當抵慶安驛矣。上曰,寒食餘日無多,下去時則必須趲程作行,而回還時,則何必忙迫上來也?又敎曰,今則便是草創,凡事皆當義起,設壇則從左從右之間,必因其地形而爲之。行祭之時,務盡精潔,無或有欠精之事,陵享時,卿旣下往,自當爲獻官,至於壇祭,則以本府使,爲獻官,好矣。上曰,左承旨與禮房承旨,同詣香室,正書祭文,仍爲傳香,可也。命禮判先退。上曰,閫帥·守令,以次進前,可也。明遇進奏職姓名。上曰,須竭力善爲,可也。光碩進奏職姓名。上曰,爾之畿邑治績,曾已稔聞。咸陽可謂弊局,前倅時,雖不無釐正之事,而此後則專在於善後之道,須體此意,務爲善治,可也。命宣諭訖,命閫帥·守令先退。命書傳敎曰,承旨之除非入侍命下,擧動時初嚴後詣閤,則毋得擅出院中一步地,卽銀臺不易之古規。昨日初嚴未下之前,謂以閤外近處待令,忽地上來,此似微事,其爲壞損古規,關係後弊,亦不可以一時做錯論。聞是柳文養所爲云,當該承旨柳文養罷職。殆若徒仰指揮,莫敢違越者然,在院承旨事,可謂將無。同其時在院承旨,一竝遞差。又命書傳敎曰,在外及未肅拜玉堂許遞,前望單子入之,待下批牌招察任。命退,承史以次退出。
上在昌德宮。停常參·經筵。
自昧爽至未時,灑雨下雨,測雨器水深一分。
藥房提調金文淳,左承旨李晩秀啓曰,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李百亨啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
朴聖泰啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李百亨啓曰,摠戎使徐有大,以兼察禁衛大將,明日本營習陣出去矣。摠戎使所授密符,右邊捕盜大將命召及大將牌·傳令牌,何以爲之?敢稟。傳曰,仍佩往來。
傳于李百亨曰,同副承旨入侍。
洪文泳啓曰,新除授右承旨李勉兢,卽爲牌招察任,何如?傳曰,允。
傳于洪文泳曰,都承旨入侍。
以平安監司沈頤之狀啓,謝恩使一行,本月二十三日回到柵內事,傳于洪文泳曰,近來撥路,雖曰稽忽,使臣出柵狀啓封發,過五日始入啓,極爲駭然。當該府尹,爲先推考,其沿路遲滯委折,令廟堂査問,草記論勘。
有政。吏批,判書洪良浩,參判閔鍾顯進,參議李祖源在外未肅拜,同副承旨李百亨進。以李勉兢爲右承旨,鄭益祚爲兵曹參知,徐浩修爲奉常提調,朴吉源爲判官,朴宗京爲明陵別檢,李儀亨爲弘陵參奉,趙齊峻爲長鬐縣監。弘陵參奉李儀亨,思陵參奉韓允鎭相換。
兵批,判書金文淳,參判黃昇源進,參議李夔入直進,參知鄭益祚未肅拜,右副承旨趙鎭宅進。以安春君彬爲副摠管,李鎭復爲曹司衛將,朴世孝爲部將,吳性寬爲大峴別將,副護軍申大謙,副司直趙尙鎭·李祖承·徐瀅修·李洪載·洪義榮·成德雨·鄭萬始,副司果沈能翼·南達孫·柳儘竝單付,都摠管單安春君彬。
洪文泳,以弘文館言啓曰,校理韓光植,旣有只推之命,卽爲牌招察任,何如?傳曰,允。
朴聖泰,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
洪文泳,以吏曹言啓曰,今此宗廟,各陵·殿·宮·園·墓寒食祭諸執事,無以分排,刑官及司饔院官員,依例通融塡差之意,敢啓。傳曰,知道。
洪文泳,以禮曹言啓曰,咸鏡道觀察使封進,今二月令宗廟薦新生松魚來到,而奉常寺提調,有闕未差,臣東晩進詣看品,則聞有色變體傷,故元數中擇其生新。雖已薦享,莫重薦新之物,致有此不勤之弊,道臣及當該封進官,所當重勘,而此與退封有異,竝爲推考,此後則復勿如是之意,分付,何如?傳曰,允。
朴聖泰,以兵曹言啓曰,今番陵幸時隨駕將校·軍兵·各差備等犒饋,依定奪,以乾物分給之意,敢啓。傳曰,知道。
朴聖泰,以兵曹言啓曰,依下敎,政院書吏丁文九,決棍五度放送,金守精決棍五度後,本曹使令差定之意,敢啓。傳曰,知道。
朴聖泰,以兵曹言啓曰,傳敎內吹螺赤及龍虎營兼內吹等處,木綿依例施賞之意,敢啓。傳曰,知道。
朴聖泰,以備邊司言啓曰,以平安監司沈頤之狀啓,謝恩使一行,本月二十三日回到柵內事,傳曰,近來撥路,雖曰稽忽,使臣出柵狀啓封發,過五日始入啓,極爲駭然。當該府尹,爲先推考,其沿路遲滯委折,令廟堂査問草記論勘事,命下矣。義州陪持申宗秀,自本司,査問其遲滯委折,則所供內,以爲今月二十四日戌時量,自本府離發,二十六日夜,到洞仙嶺,落馬致傷,二十七日早朝,僅到瑞興撥所替傳云。以程途計之,替傳以後,別無稽傳之罪,則陪持之以離發後三日始到平壤,極爲稽緩,其在徵後之道,不可仍置,分付兵曹,從重決棍。該府尹之平日不能嚴束,固不可無責,雖以道臣言之,陪持之離義州三日始到營門,看得尋常,不爲致察,亦極未安。平安監司沈頤之推考,義州府尹徐邁修,從重推考,何如?傳曰,允。陪持自本司棍治,而分付兵曹,沿路査實一款,置之,可也。
朴聖泰,以兵曹言啓曰,義州陪持決棍事,命下矣。卽當擧行,而陪持不爲來待,故査問撥站,則陪持到平山,因病落留,狀啓則撥軍次次替傳以來云,而開城經歷報留守辭緣,一如撥軍所告。今方知委畿營,落留陪持,使之星火捉送,待其入來擧行之意,敢啓。傳曰,然則決棍分揀。平山以後遲滯撥將,令各該道伯,査實報來後,與監司草記論勘,可也。
朴聖泰,以訓鍊都監言啓曰,今番弘陵幸行時,隨駕將校·軍兵及武藝廳犒饋,以乾物分給,而其中園所幸行時,已受之類,依定式不爲磨鍊之意,敢啓。傳曰,知道。
趙鎭宅,以賑恤廳言啓曰,西部大平館契居良人朴東源,今月二十六日,所居門前,得五六朔許遺棄女兒,欲爲收養,以同里居良女鄭召史,定爲乳母,而貧不自食,願爲受料,告于本部。自該部,今二十七日牒呈,故依節目給料,使之乳養之意,敢啓。傳曰,知道。
吏曹啓目,粘平山等邑幼學成德文等上言回啓云云。竝願蒙加資之典亦爲白有臥乎所,士庶年八十者,昨年旣有特敎,竝施加資,則道臣之不爲抄啓,必有委折,令各道道臣,更爲詳査狀聞後,稟處,何如?判付啓,老人之事,有不可知,令京兆,今日內詳考京籍,如果三式無差,竝只依願施行,卽爲草記事,分付,待批下,仍卽口傳下批,使渠輩,歸傳敎旨於老人,俾知同慶之意爲良如敎。
吏曹啓目,粘平山幼學李養吾上言回啓云云。長城守儼,似當施以復官之典,而事係恩典,臣曹不敢擅便,上裁,何如?判付啓,己卯名賢中詩山正·嵩善正·江寧副正與長城守,齊稱當時,而追復之擧,獨不及於長城,甚是欠事,卽爲依願施行爲良如敎。
兵曹單子,堂下武臣朔試射設行事,判付啓,月初旣行試射兺除良,苟欲鎭長,復舊遵行,則不必今晦行今朔之射,來初又行來朔之射。此次試射段,置之爲良如敎。
兵曹啓目,粘連東部居良人金億萬上言回啓云云。年歲雖隔八十,從軍有違定式,上言內辭緣,置之,何如?判付啓,七十猶稱古來稀,況八十乎?從軍年限,不及法典,爲幾歲是隱喩,詳問該營,待年案屬,如在戊申從征之前,特爲依願許施爲良如敎。
刑曹啓目,粘連士人李重赫輩之作弊民間,嚴覈決處,高壽完等段,謂有可冤之端,不呈法司,冒犯瀆擾,亦極無嚴。狀頭考律勘處,何如?判付啓,其時處分,卿曹司律官·書吏輩,多善忘之症,不能記有提醒,使卿等如是草草跋辭乎?此啓目勿施,此後更以此事,有其民稱冤之端,卿等重勘除良,擧行之曹屬,竝以各別重治,以此知悉爲良如敎。又啓目,擊錚人吳千業,依先朝受敎,爲先放送,所供如此,上裁,何如?判付啓,壓良之禁,朝令何如,則今番擊錚,無非此事,禁令之解弛,姑無論,生民之困苦,推此可知。令新伯,下去後各別詳査,所謂行惡之兩班,嚴刑定配後,狀聞事,分付爲良如敎。又啓目,擊錚人金召史,依先朝受敎,爲先放送,所供如此,上裁,何如?判付啓,壓良之禁,朝令何如,則今番擊錚,無非此事,禁令之解弛,姑無論,生民之困苦,推可知。令道伯親執詳查,所謂行惡者,眞有所犯,卽爲嚴刑定配後,形止狀聞事,分付爲良如敎。又啓目,擊錚人朴大彦,依先朝受敎,爲先放送,所供如此,上裁,何如?判付啓,令該道卽爲決處,俾無更訴之弊爲良如敎。又啓目,擊錚人張楚君,依先朝受敎,爲先放送,所供如此,上裁,何如?判付啓,查實卽爲決給,俾無失所號冤之弊爲良如敎。又啓目,擊錚人李祥雲,依先朝受敎,卽爲放送,所供如此,上裁,何如?判付啓,壓良之禁,朝令何如,則今番擊錚,無非此事,禁令之解弛,姑無論,生民之困苦,推可知。令道伯親執詳査,所謂行惡者,眞有所犯,卽爲嚴刑定配後,形止狀聞事,分付爲良如敎。又啓目,擊錚人崔蒊岩回,依先朝受敎,爲先放送,所供如此,上裁,何如?判付啓,壓良之禁,朝令何如,則今番擊錚,無非此事,禁今之解弛,姑無論,生民之困苦,推可知。令新伯,下去後各別詳査,所謂行惡之兩班,嚴刑定配後,狀聞事,分付爲良如敎。
漢城府啓目,粘東部幼學趙洛源上言回啓云云。事係四件,則亦有參恕之道。更令道臣,依前判付辭意,嚴督掘移,俾無日後更煩天聽之意,分付,何如?判付啓,幺麽山地事處分之後,致有此再籲之擧,法綱所在,萬萬駭然,當該道臣,從重推考。更或依違時日,當該地方官,先罷後拿,以懲近來肉食守令吞吐之弊習事,嚴飭該道爲良如敎。
大司憲趙宗鉉,應敎李太亨,持平姜文會,獻納申大尹,校理朴奎淳,副校理尹光普,正言玄重祚,修撰尹致性·李晴,副修撰李義鳳·金熙采啓曰,請黜置罪人鄭致達妻,亟令王府,快正典刑。請物故罪人德相,亟施孥籍之典。請逆賊尙喆,依律處斷。二十五字刀割答曰,不允。七字刀割
大司憲趙宗鉉,持平姜文會,獻納申大尹,正言玄重祚啓曰,請遲晩後物故罪人啓能,亟施孥籍之典,跡賊等凶種,快施邦刑,養遂·獻遂·會遂·李觀源,竝令王府,設鞫得情。請亟寢夏賊子女待年用法之命,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。答曰,不允。
持平姜文會啓曰,請爲奴罪人金壽賢·河翼龍,竝令王府,設鞫得情,快正王法。答曰,不允。
獻納申大尹,正言玄重祚啓曰,請爲奴罪人金壽賢·河翼龍,竝令王府,設鞫得情,夬正王法。請金甲島爲奴罪人克觀,古今島爲〈奴〉罪人克泰,更令王府,嚴鞫得情,快正王法。請逆賊尙魯,亟施孥戮之典。答曰,不允。
領敦寧洪樂性箚曰,伏以祗謁陵寢,聖慕克伸,鑾蹕穩旋,玉體萬康,伏不勝頌祝,歡忭之至。昨伏見傳敎下者,以昌陵祭物之不能致敬精備,責敎至嚴,提擧·郞官,俱被譴勘,而臣獨倖逭,惶隕悚蹙,罔知措躬之所。伏念陵享祭物,事體至重。況以我聖上明禋之誠,洞屬警飭,靡不庸極,而臣職忝都提擧之任,上不能對揚,下不能董察,致有此享品不謹之擧,苟究其由,莫非臣尸素之罪也。臣衰病癃痼,神精昏霿,一寺事務,無巨無細而全未檢飭,都屬瘝曠,居常懍惕,若隕淵谷。至於今日而溺職之狀,尤益彰著。若論怠忽之罪,則臣實爲首,而以忝居大官之列,獨免勘罰,萬萬慙悚,無地自容。玆敢不避煩瀆,冒死首實。伏乞聖明,亟降威罰,一體嚴勘,以肅朝綱,以安賤分焉。答曰,省箚具悉卿懇。所辭過矣。卿其安心,勿辭愼攝。仍傳于洪文泳曰,此批答,遣史官傳諭。
平安監司沈頤之疏曰,伏以三陽泰開,百祿鼎來,方社夙祈,已占屢豐之上瑞,園寢祗謁,克伸無窮之聖孝,鑾蹕穩旋,玉體萬康伏祝,元子宮寶齡添籌,尺衣漸長,此正吾東萬億年無壃之休,臣與一方黎元,誠不勝延頸攢祝之至。仍念臣之冒居重寄,今已帀歲于玆矣。倚毗之隆眷,未酬絲毫,昏憒之罪戾,徒積丘山,兼以疾病之危厲,情理之悲苦,而至今蹲滯,迷不知處,是豈臣一分可强而然哉?秪緣天地難報之德,銘結心肺,河海莫量之恩,淪浹肥髓,不暇自量,未敢自恤,少效殫竭,期以磨放故耳,區區此心,庶幾天日之照燭矣。臨遣之日,敎諭諄諄,不啻若慈父之於迷子,而其奈下愚之性,觸事迷鈍,許多民瘼,無一釐救,尋常簿書,亦多顚錯,一年居職,無往非罪,惟殿下庇覆涵貸之渥,愈往愈摯,前後不敢當之恩言,屢降於絲綸之間,如臣所被,求諸今古人臣,更無倫比。又況昨歲大賑,百萬生靈之回丘壑奠袵席,何莫非我聖上喣噓慈育之至恩盛德,而臣之無狀,猶不能對揚德意之萬一,則誅罰宜降,渥恩反加,奬以隆旨,侈以寵錫,前後眷渥,迥出常格之外,至今追惟,惶隕愧懍,益不知死所也。噫,臣之一身,非臣之有也。平日所自矢者,惟有一死,以之盡瘁而後已,臣之病狀,或因一時所祟,可期旬月是瘳,則顧何敢爲章皇瀆擾,圖占便宜之計哉?臣稟質脆弱,自少善病,間又重患痰癖,轉成痎瘧,每當春夏如期輒發,昨夏重病,幾殊僅甦,種種餘症,迄今未已。形骸漸鑠,精力益耗,事務到手,省覺或迷,簿牒堆案,忘失居多,自知過福爲災,理必無幸。早宜缷解重擔,及今調息,或可得尋生路,惟此一念,如縛求解,而僭猥是懼,尙不得仰首哀鳴。且値行部之時,不敢養痾深伏,力疾驅策,僅行十數邑而止,日昨歸伏官次,而行役之餘,又當節換,宿症闖劇,新恙添頓,見今落席㱡㱡,便成癃廢,臣之筋力報效之計,至此而無其路矣。臣若貪戀祿位,怵畏義分,抵死冒據,不卽陳籲,竟致縷命難保,重任瘝曠,仰貽九重西顧之憂,則其罪又萬死有餘,而亦非所以卒承生成之澤也。至若臣情私萬萬悲迫,不忍時日按住者,懼在猥越,不敢縷陳,只將目下賤疾難醫之狀,瀝盡肝血,仰干宸嚴。伏乞聖慈,特垂哀憐,極遞臣藩宣之職,重勘臣煩瀆之罪,俾得以及時治療,獲延殘喘,則此實天地父母終始全保之至恩洪私也。疾痛之極,言不知裁,尤增死罪,臣無任戰恐祈懇之至。答曰,省疏具悉。卿之受任已閱歲,克副委畀之本意,使墨倅屛息,民食均峙,比昨年以前,有刮目之效乎?然則念卿情事之難過,使卽還涉浿水,反面於殿陛,而萬一有未盡條件之有歉於方寸者,卿不敢言歸,朝廷亦何可曲加體諒乎?卿之歸期遲速,惟係修擧之如何,予深居九重,何以知半千里外事乎?其間實效,卿須先從上項數者,具由的確馳啓。
辛亥二月二十八日辰時,上御重熙堂。同副承旨入侍時,同副承旨李百亨,假注書鄭尙愚,記事官洪樂游·徐有聞,以次進伏訖。上命書榻敎曰,右副承旨入侍。賤臣承命出傳,右副承旨趙鎭宅進伏。命讀公事,判付訖。命百亨書傳敎曰,政官牌招開政。又命書傳敎曰,草記請踏啓字,則啓目,將又請安御寶乎?雖因生疎之致,右位若能申飭,豈有是也?身爲一院之長,難免其咎,都承旨則同副鍊達間,無敢出直事,分付。又命書傳敎曰,有國所重,祀典是也。儀不及物,猶有斁思之歎,竝典物品措備,不能致精,則其爲悚然當如何?典祀官,專管熟設之事,此任每若擇其人,豈有欠精之弊乎?近來京祭享,則久任定窠之後,雖不無其效,陵祭享,則未通淸西北文官聞見不廣之人,苟然差送,此規不改,莫重祀典,難責檢飭之效。且今冷節不遠,自此爲始,各陵園典祀官,皆以三司塡差事定式,雖於未通淸中京華有地處氣力者,亦不必拘此不差,竝以此意,申飭銓曹。如是下敎,苟或稽忽,該房隨卽察推事,載之院中故事,俾知重祀典之意。又命書傳敎曰,苟有特敎,則送人鳳城,猶有其例。昨年前灣尹李頤祥在任也,有似此狀啓,其時以擧職嘉奬之者,事面異於今番也。今番則彼中恩禮甚盛,特遣史官,勞來使行,出於使彼人亦知我國接待使臣之意也。灣尹之蹈襲前令尹事爲,乃敢無難謄呈前狀。若此則灣府開刊此狀一本,若當回還使行,有到柵別諭之命,則印紙上送,爲省事除弊之方。事之率爾,孰甚於此?況邊臣體貌自別,則朝令之下,豈可如是乎?道伯之無一言留難,反以史官之行,指揮進退者,擅便亦莫甚焉。當該道臣及府尹,爲先從重推考,仍令廟堂,嚴關責飭。命退,承史以次退出。
上在昌德宮。停常參·經筵。
朴聖泰啓曰,今日次對,兩司當爲進參,除在外·臺啓未承批外,竝卽牌招,何如?傳曰,允。
傳于朴聖泰曰,大臣·備局堂上引見。
傳于李晩秀曰,傳香承旨,馳詣宗廟·景慕宮,奉審摘奸以來。
洪文泳,以吏曹言啓曰,因各人等上言,本曹回啓判付內,老人之事,有不可知,令京兆,今日內詳考京籍,如果三式無差,竝只依願施行,卽爲草記事,分付,待下批仍卽口傳下批,使渠輩,歸傳敎旨於老人,俾知同慶之意事,命下矣。卽接漢城府三式年考出移文,則抱川居良人金淡,年八十二庚寅生,中和居幼學金泰仁,年九十一辛巳生,咸安居幼學趙景椱,年八十七乙酉生,寶城居幼學沈廷武,年八十九癸未生,淮陽居嘉善吳春男,年八十九癸未生,春川居折衝金泰柱,年八十一辛卯生,竝的實云,依判付,依願施行。而平山幼學成德文,溯考屢式,元無入接處云,不得許施之意,敢啓。傳曰,知道。成德文,問于本道,使卽狀聞後稟處,可也。
洪文泳,以禮曹言啓曰,卽接思陵令所報,則今寒食祭享時,兩官當爲備員將事,而新除授參奉李儀亨,方在忠淸道忠州地云。莫重祭享,兩官不可不備員,在外參奉,今姑改差,其代,卽令該曹口傳差出,以爲備員將事之地,何如?傳曰,上來間,假官差出,可也。
朴聖泰,以兵曹言啓曰,卽接武兼廳牒報,則今番幸行還宮時,一廳齊到祗迎所矣。武兼李榮夏,以罰番事,發怒於武兼權宜一,悖說慘辱,無所不至,而畢竟成班列立之處,拳毆足蹴,罔有紀極云。渠雖無識武夫,名係朝籍,成班處所,作此至駭至悖,前所未有之擧,如此之類,不可置之衣冠之列,爲先汰去,其罪狀,令該府拿問嚴處,何如?傳曰,何必拿處於王府乎?卿於朔試射日諸武士所見處,各別嚴棍,可也。
朴聖泰,以壯勇營言啓曰,本營左司前哨軍兵,今已準二朔立番,來三月初一日,放送之意,敢啓。傳曰,知道。
辛亥二月二十九日辰時,上御熙政堂。大臣·備局堂上引見入侍時,左議政蔡濟恭,行司直鄭昌順,兵曹判書金文淳,戶曹判書趙鼎鎭,刑曹判書權,開城留守具庠,行副司直趙心泰,副校理尹光普,修撰尹致性,獻納申大尹,特平姜文會,正言玄重祚,左副承旨朴聖泰,假注書鄭尙愚,事變假注書李毅遠,記事官洪樂游·徐有聞,以次進伏訖。上曰,左承旨入侍。出榻敎毅遠承命出傳,左承旨李晩秀進伏。濟恭曰,仙寢祗謁,鑾輿穩旋,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,望雨之際,幸得喜雨,或慮其未周洽矣。今日見之,則路頗泥濘,春雨止此足矣,牟麥必當顯勝矣。上曰,眞可謂好雨知時,潤物無聲,而麥農庶可慰滿,至於蔬菜,亦必靑茁矣。濟恭曰,然矣。上曰,日前萬頃人擊錚事,卿知之乎?濟恭曰,臣於陪班聞之矣。上曰,判尹,以無知一樵童虛謊之說,入來政院,至於微稟,豈不可怪乎?近來人少有事端,必輒謊張如此,誠可悶矣。聞承旨言,判尹議于卿,而入來微稟云,果然乎?濟恭曰,臣則未嘗使之入稟,而其日判尹,來見臣,謂將入稟,臣不能挽止矣。上曰,本事則渠之六寸,欲逞憾於還上檢督,書給原情,使之上來投呈,而所謂原情,語無倫脊云。以還穀侵徵之事,至有此等之事,民習誠可痛惡,而此漢則不過聽其六寸之指揮,不足深誅矣。濟恭曰,厥漢則全無知覺,書中何語,亦似不知,而其六寸則不可不痛治矣。上曰,厥漢,已令移送畿營,嚴刑後下送本道,使道伯勘處矣。濟恭曰,此亦出於近來鄕民輩無難上言之弊矣。以臣所見聞言之,昔則動駕時,或有擊錚人,則人皆驚問何事矣,近日則擊錚輒多,聞者視若尋常。今番幸行時擊錚,至於二十八人云,園寢回鑾,不過一朔,而又若是夥多,實關紀綱,豈不可悶乎?上曰,不但路傍擊錚,亦有自山下來鳴錚不止者,甚至於直進駕前,稱有可達之辭云,寧有是耶?今番之止於二十八人,卽高陽倅,拿入嚴飭後,稍減其數而然也。濟恭曰,上言則或自政院拔之,故近則雖非四件事,皆欲擊錚云矣。上曰,今番上言,亦無非猥濫,啓下者幾張乎?晩秀曰,七十一張內,四十張,下各該司,二十八張,以猥濫拔之矣。上曰,凡民有冤,許令訴告,設擊錚上言之法,法意豈不美好,而俗習不古,堂陛漸夷,近日痼弊中,不可不釐正者,擊錚上言之猥越也。全然防塞,雖近於因噎廢食,若其禁止之方,亦豈無其道乎?此後擊錚,城內則通衢大路外,如街巷橋溝,一竝嚴禁,設或冒禁,除非特敎,切勿出付該曹事定式。通衢大路,自有兩營留陣,雖權除之時,足可禁戢矣。至於城外則擊錚與上言之猥濫屑越者,雖屬四件內事,不待處決,無端以一事再呈者,該房勿爲抄啓,試曹勿爲捧供,甚者,竝付該道科罪,京居人,令攸司勘治事,分付,定式施行,可也。文淳曰,然則恐擊錚上言者,全向通衢矣。上曰,宜開一條路,竝與通衢而防塞,則亦非通下情之道矣。上曰,次對爲之。濟恭曰,此咸鏡監司李文源狀啓也。以爲假率軍官,已有前道臣增額減錢之論,而亦不無相礙之端。苟欲增額,則疊役更起,又生一弊。番假率給代者五百二十八名,減番三分之一,則雇番之錢,亦隨而減,各庫所付九百二十四名,雖減五錢,不必給代,排朔所付六千五百二十八名,竝減五錢,則三衙門排朔欠縮,爲三千二百六十四兩,而本府則邑力稍裕,一年五百金見縮,無甚利害。至於中營則一年三百餘兩見減,實難成樣,故自臣營,拮据給代計料,而臣於營下場市聚會之日,曉諭軍民,以本營軍伍中哨官·把摠·倉監,許畀假率,雖千別將,如有可堪者,次次陞遷,一經首任,雖係軍案,除其番錢,則頗有聳動之意,而闕額千餘名,旬月之內,無撓充定,侵徵之弊,庶幾可息。臣營纔已釐正,南兵營亦以爲例,道內各邑,不待申令,必當矯革爲辭矣,北路假率,民弊滋甚,矯救沒策。道臣請於年例所捧一兩五錢之中,減其五錢,其損上益下,良足可喜。況諸般區處,已有定規,依狀辭施行之意,分付南北兵營及道內州郡,亦必檢飭,務除宿弊,無使一民或有向隅之歎事,亦爲申飭道臣,何如?上曰,依爲之。出擧條濟恭曰,此咸鏡監司李文源狀啓也。以爲放債收息之規,其來已久。本錢爲三萬九百餘兩,每年利錢八千二百兩零,分排於軍需等各庫,爲支用之資,而法久弊生,民不聊生,以本計息,則遠者爲百倍,近者亦不下數十倍。臣於待罪嶺藩時,亦有債弊,旣捐數萬斛耗條,給代彌縫,而北道穀簿,比諸嶺南,多寡懸殊,每年加分耗中折米三千石,自今年許畀臣營,則量宜塡補,以祛積痼倒懸之弊。而債本之散在民間者,覈其貧富,富則收之,貧則減之,流亡絶戶蕩減,所收數爻,付之本營賑庫,以擬備荒事,請令廟堂稟處矣。無論營邑,債放則弊隨,事勢之所不免。今此狀辭,說盡債民至苦之狀,其所顚連,如在目前,如有拯溺之術,何可晷刻玩愒乎?但其救弊,以加分耗折米三千石爲請,加分之硬定石數,本非美事,或當豐歲,民不願加受,而以其加耗之有定限,官不得不加給,則債錢之人,雖或除弊,受還之民,獨不生弊乎?且挽近以來京外之欲除民弊者,輒以加分耗給代爲言,臣則或慮其除一弊而又生一弊,申飭道臣,更爲思量,從他條如得好策,追後論理狀聞之意,分付,何如?上曰,依爲之。出擧條上曰,北營以邊門重地,錢貨之儲置,實是緩急之需,而今欲貿穀,嗣歲備豫,則或似有理矣。觀乎此狀,則又欲以還耗,爲蕩債之給代,一邊以錢而貿穀,一邊以穀而作錢,未知便否之如何。且嶺營·完營·平閫皆蕩債,北營又以債弊爲言,當初放債,卽道帥臣之私事,而弊生後,輒請朝家區劃,豈不大損國體乎?然民弊旣云如此,依卿言關問好矣。濟恭曰,嶺南之架山山城,其緩急可恃,卽一路之最,故積置錢穀,道臣親自句檢,法意豈徒然哉?近見架山錢穀文書,所置錢貨,初爲二十一萬餘兩,而直以各人等貸下未捧行行懸錄者,不啻爲累萬兩,見今庫儲,無一餘存。凡庫貨之監色輩鼠竊狗偸,容或有之,而稱以各人貸下,則其非監色偸竊可知。此不過前後道臣,有拘於守令之勢力顔私,隨所請貸下,任其推托不報,遂至於經歲經年,仍成鬼錄,此是流來弊習。雖非可責於時道臣者,而蓋其不能典守,莫非前後道臣忽於奉公之致,可勝痛歎。平安兵營,纔以軍需錢三四萬兩之入於逋欠,無路徵出,朝家令此後兵使歲備五千兩,以充其數而止,則架山錢,亦軍需也,行於西閫之事,何獨於嶺營,有所持疑乎?自今爲始,分付嶺營,道臣之經秋捧者,每年以五千兩,送置山城,作爲封不動,以其形止,報于本司,以考勤慢之意,永爲定式施行。而上所云各人未捧,亦當有可捧之處,又以每年自備者,鱗次充補,以準當初二十一萬之數,則如是而止,未爲不可。嗣後道臣,又或有拘私散貸之弊,則該道臣,隨所聞筵達重勘,斷不可已,適見嶺營文簿,不勝歎慨,敢此仰達矣。上曰,依爲之。出擧條濟恭曰,臣嘗待罪度支,細究財匱弊源,莫非預下二字爲之祟也。蓋預下,名曰引等,而及到當報之等,必百計圖囑,又受當等所下所謂前日預下,遂作舊遺在,雖載文簿,實則無用,如是之故,各項財用,漸就耗渴,度支如此則惠廳亦可知矣。惠廳·度支,卽朝廷重臣之所主管,而不念國計之重,每有襲謬之擧,事之慨然,莫此爲甚。從今以後,嚴立禁防,無論度支·惠廳,如有預下之事,則廟堂隨聞請勘,以爲警勵之地,恐不可已矣。上曰,依爲之。大抵此等事,有司者不敢行其己私,專在於廟堂,廟堂察禁,則有司之臣,自然有畏憚之心故耳。今聞卿言,深得廟堂之體,極是極是。戶·惠廳預下預賣之弊,自此或可少息,而最是托辭均廳之奸弊,雖廟堂,易致見欺,宜從弊竇釐正,先自均貿事,退與該堂相議,嚴立科條,別爲草記定式,可也。出擧條上曰,此等弊瘼之釐革,專係戶·惠堂之得人。惠堂則今不登筵,而戶判則予知其人,雖或才不逮,似無手闊之理矣。曾聞戶郞,善爲云矣。濟恭曰,進宴時,臣則判堂,而戶判則郞廳矣。其時凡事一委,而皆有條理,亦甚精約,臣則嘗知以可用之人,而戶判則誠得人矣。上曰,然矣。濟恭曰,當此各司經用匱乏之時,下隷之數外加出,其弊不可勝言。近年以來,私勝法弛,凡有權設都監吏隷之任使於前者,堂上拘於顔私,都監臨罷之時,輒皆從自願送付於米布,衙門與各軍門,其數不知爲幾許,則料布之昔無今有者,實爲各衙門一大痼弊。此後則雖設都監事了之日,分處吏隷之規,一倂嚴防。如是定式之後,復若襲謬,則分送與受置之當該堂上,同爲論罪,斷不饒貸,以此出擧條,預爲申飭,何如?上曰,依爲之。予則曰,各司費用之尾閭,姑無論,以吏隷言之,昔之十人所食者,今則二十人食之。在渠輩,分食豈若都食乎?此後更以移屬之加出二字提說者,與受之堂郞,直以制書有違律論事,分付禁府,使之載錄,可也。出擧條昌順曰,大臣旣以嶺營南倉儲積錢貨之空虛,至請此後道伯定數別備依西閫之例矣,南倉錢年前十萬兩蕩債之擧,實出於軫民隱除痼弊之聖意。自下奉行,固當分其可捧與不可捧者,以爲存減,當初一竝蕩減者,未免混同之歸,而蕩債擧條中,又以每年萬兩式徵捧,限十年滿元數後,永爲蕩滌爲言,則此與白地全減,亦有異矣。今幾十餘年臣在嶺營時,只行一番徵捧,以一萬三千兩之數,記簿而歸,其後屢年,廟堂初不飭捧,道臣亦不關念,置之相忘,已有違於信朝令之意。旣不欲徵捧,則無寧蕩減之爲愈,不然則亦當依初令,逐年分徵,如當初擧條宜矣,不可置於不捧不減之科矣。上曰,大臣之意,何如?濟恭曰,當初令甲之每年捧一萬之數,以充元數,今始因重臣所奏而知之矣。定式旣如此,則伊後道臣之置之忘域,慢不擧行,極涉未妥。關問委折於道伯,待報辭上來,更爲從長稟處,何如?上曰,依爲之。前伯旣滿瓜,捧二年條尤無慮,如難捧,雖別備,此道伯時,二萬兩入庫,必無不爲之理,一體關問,可也。出擧條上曰,三南大同駄之止宿水原店事,果何以爲之乎?濟恭曰,姑未決定矣。大抵行旅止宿,元無定處,程道遠近,亦各不同。假使午抵店舍,可以前進而必欲止宿,一定無越,終恐難行之事,以此趑趄,報狀姑未題送矣。上曰,誠心延接,則行旅自當止宿,豈可勒定宿所乎?濟恭曰,至於發關三南,則尤似有弊,如鳥嶺作路之人,皆欲由水原,則板橋店,恐失利,板橋亦南出初站之大店舍也,不可不念矣。上曰,訓將之意,何如?心泰曰,發關三南云云,非謂迂路僻縣之人,皆令勒送水原也。如湖南·湖西諸邑之大同,本多從水原作路,而自振威有二路,程道則無甚遠近,不可不使捨間路而由水原矣。尋常行旅,則勿論止宿與中火,只當各從其願,不可强勸,而至於大同駄,則乃是吏屬領來者,使各該倅,預爲曉飭,使之行過水原,必爲止宿,則恐非甚難之事。且大同布·木,非孤店之所可止,稅接置看守,亦莫如水原。大抵店幕設置之初,不可不另加顧恤,使之奠接,以爲邑治殷富之一助,而行旅延接,若藉數三年官力,則其後店舍漸盛,程道漸熟,當不招而自來矣。上曰,商旅外官行,亦皆越站而去云,果何故也?心泰曰,臣待罪本邑時見之,則店民之接待,行旅無異他店,而至於官行之不爲止宿,似因誤專誤聞而然矣。上曰,勿論如此如彼,從速善爲決處,俾店民得以奠接也。左相旣築室本土,卽鄕中尊位,時府使,亦當詳密爲之,訓將,毋曰已遞邑倅,凡於水原,視若在任時,與時府使商確,而議決於左相,可也。心泰曰,臣於水原事,豈敢論遞任與否?謹當竭誠講確矣。文淳曰,陵幸回鑾後,隨駕軍兵犒饋,各該營擧行,乃是法例,而在前御營廳不爲隨駕時,別抄犒饋,自該廳,有難別爲辦備,權付本曹。一自其後,非本廳隨駕,則毋論設犒饋乾犒饋,便成前例,每屬本曹,不但事面之苟艱,實亦意義之不當。此後則依前使本廳擧行事,分付,何如?上曰,依爲之。出擧條上曰,湖西鄭哥山訟事,果孰非孰是耶?刑判旣經道伯,果知之乎?曰,大體鄭則多族,李則有勢。鄭哥落訟後,兩次私掘,極其悍毒,李則仍復封築,亦甚苟艱,兩隻俱無形,而李哥則買取其外家置塜之地,一洞壑,俱是李哥買得之物,而與鄭哥之墳,爲八十餘步,旣葬之塜,似不可掘矣。上曰,鄭哥果似悍毒矣。李哥之外家誰也,何爲有勢也?曰,鄭哥不過鄕班,李哥外家,卽權濟應之一家矣。上曰,此山訟,卽三次分付於道臣者,而尙不決處,屢煩登聞,前後道臣事,誠可怪矣。曰,捕廳罪人,有刑配之命,而此與尋常罪人有異,自臣曹不敢擅便,故敢達矣。上曰,其罪狀,予亦未能記得,而多年滯囚,不必持難,嚴刑三次,絶島爲奴或充軍,可也。庠曰,日前下敎,軫念臣營矯救之方,特命稟處矣。上曰,卿於每筵,輒稱弊瘼,故予於語次偶及之矣,何嘗使卿稟處乎?果有何可稟乎?庠曰,日前擧條姑未下,今則無可稟者矣。上曰,擧條果何事乎?庠曰,豆太耗請得事也。上曰,若得此,則果能使松營復舊乎?庠曰,不敢以復舊,質言仰達,而前所鳩聚者,卽番錢千餘兩,査得錢千餘兩近三千之數,又若得豆太耗作錢放債,則庶可當一隅。上命擧條持入。上曰,臺臣進前,可也。大尹等以次進前。上曰,昨日聞有新啓,是兩司合啓乎?大尹等曰,然矣。上曰,果是何啓也?大尹等曰,卽簡賊孥籍啓辭矣。上曰,昨日傳啓,尙不下批,使臺臣經宿臺廳,今日使之登筵者,予欲有下詢於臺臣故也。勿論在簡與李在簡,苟有可討之罪,則何爲而一向寂然,無人說到在簡二字,到今有何新出之罪案,而發此新啓,其故何也?大尹等曰,昨年孥籍之啓,旣承依啓之聖批,而傳旨久未下,應行之典,尙未擧行矣。日前李運彬疏批,有第二件事不允之敎,前下批旨,便歸勿施,故臣等有此發啓矣。上曰,不允二字若改下,則將停此啓乎?大抵李運彬疏,已萬萬怪駭。前則無一人聲罪在簡,近日以來,或疏或啓,相繼迭發,果是何故也?憲臺則生疎,而獻納則屢經臺職,必當知其委折,詳奏,可也。大尹曰,臣則不入三司,已爲朞年矣。上曰,朞年後除職云云,卽謂予靳點也,予果靳點矣。臺臣姓名,聞之已熟,名曰申大某,則似是士族,而左右東西,不可以士夫待之,予之靳點者卽此也。而敢以朞年後除職等說,肆然奏達於前席,臺臣事,萬萬。以下缺
上在昌德宮。停常參·經筵。
李晩秀啓曰,大司憲趙宗鉉呈辭,執義·掌令二員,持平一員未差,持平宋煥箕在外,監察茶時之意,敢啓。傳曰,知道。
傳于李晩秀曰,左承旨·右副承旨入侍。
以京畿監司徐鼎修啓本,四件外猥濫之類,撮其供招開坐事,傳于洪文泳曰,無非猥越,卿其分等勘處,其中安州民人事,業已詳知事實,而其在恤隱之方,不可已知而仍置,令該道·該營査處事文移,此啓本還下送。
吏曹口傳政事,奎章閣直閣單徐榮輔。
傳于洪文泳曰,在外司僕正改差,令該曹口傳差出。
吏曹口傳政事,以金方行爲司僕正。
傳于李晩秀,曰坐直承旨,竝爲先罷職,下義禁府推考,當該注書汰去,亦令該府拿問處之。
鄭尙愚改差,代以南惠寬爲假注書。
李晩秀啓曰,坐直承旨竝罷職事,命下矣。左副承旨朴聖泰,右副承旨趙鎭宅,卽爲牌招入直,何如?傳曰,允。
趙鎭宅,以賑恤廳言啓曰,西部長生洞契居獨女尹召史,今月二十八日,所居門前,得五六朔許遺棄男兒,欲爲養育,以隣居良女金召史,定爲乳母,而貧不自食,願爲受料。告于本部,自該部今二十九日牒呈,依節目給料,使之乳養之意,敢啓。傳曰,知道。
兵曹啓目粘,德浦僉使李元圭,措備軍物,其數不敷,以此論賞,事涉濫觴,置之,何如?判付啓,殘鎭修補,至於此多,可敵雄閫之萬數,然加資重典,恩賞或涉太過,以相當職調用事,分付爲良如敎。
上在昌德宮。停常參·經筵。
趙鎭宅啓曰,大司憲趙宗鉉呈辭,執義·掌令二員,持平一員未差,持平宋煥箕在外,監察茶時之意,敢啓。傳曰,知道。
趙鎭宅啓曰,禁衛營將官來言,今日本營軍兵,日次私習云矣,敢啓。傳曰,知道。
趙鎭宅啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙鎭宅曰,傳香承旨,馳詣宗廟·永禧殿·景慕宮,奉審摘奸以來。
傳于趙鎭宅曰,右副承旨入侍。
傳于趙鎭宅曰,兵判事,近頗可悶,日前自掌務官事兼帶太多,不能專意於本任,況昨日政院擧措何如,則下吏之科治也。以入院未過數日者,如是擧行,殆近於戱劇,萬萬駭然,當該判書金文淳,越俸一等,兼帶竝許遞。
兵曹口傳政事,副司直李晩秀。
南惠寬在外,代以趙秀民爲假注書。
李毅遠陞付,代以尹永儀爲事變假注書。
尹永儀在外,代以朴鍾淳爲事變假注書。
趙鎭宅啓曰,假注書趙秀民,時無職名,令該曹依例付軍職,冠帶常仕,何如?傳曰,允。
承旨前望單子入之,趙宗鉉·李漢一·洪義榮·李東顯·李鼎揆落點。
兵曹堂上前望單子入之,兵曹參知朴聖泰落點。
趙鎭宅啓曰,新除授左承旨李鼎揆,時在慶尙道慶州地,同副承旨李漢一,時在忠淸道牙山地,竝斯速乘馹上來事下諭,何如?傳曰,許遞,前望單子入之,待下批牌招察任。
傳于李東顯曰,新除授承旨洪義榮,聞已差祭,許遞,前望單子入之,待下批牌招察任。
承旨前望單子入之,朴天行·朴鎤·李義弼落點。
趙宗鉉啓曰,新除授右承旨朴鎤,以前任驪州牧使,左副承旨李義弼,以前任洪州牧使,方在解由未出中,何以爲之?敢稟。傳曰,勿拘牌招。
以冬至謝恩正使金箕性,副使閔台爀狀啓,御醫卞觀海勘罪一款,待回下擧行事,傳于李東顯曰,昨年飭諭,何等截嚴,則所貿之品,果或不合,但當依所下傳敎,決棍充軍,旣云或優或劣。仍曰,勘罪待回下者,事體所在,殊涉未妥,而狀辭旣如此,以待封進後處分事,回諭。
以京畿監司徐鼎修啓本,金洙彬山訟事,判下辭意,不善奉行委折,枚擧馳啓事,傳于朴鎤曰,觀此狀辭,曲直不難知也。卿則勿待罪,吏鄕推治一款分揀,金洙彬之用於不當用之民村之罪及不顧訟理,無難煩籲之罪,卿其勘處事,回諭。
趙宗鉉,以吏曹言啓曰,今此寒食祭,恭陵獻官李益運,稱以情勢,屢度催促,終不入來,事體所在,誠極未安,而本曹請推之外,無他可施之罰,何以爲之?敢稟。傳曰,情勢二字,豈敢發口乎?處分亦用情勢乎?渠兄遭人言,渠不遭人言,則情勢云云。屑越莫甚,所當重勘,而殆涉曲循,使之嚴飭入來受香。有實故之李敬五,元在外之沈煥之,不卽變通,以致臨時付標,當該堂上,事過後,下義禁府推考,享吏,令該曹科罪,可也。
李東顯,以兵曹言啓曰,依下敎,吏曹祭享色書吏安翼成,決棍十度之意,敢啓。傳曰,知道。
李東顯,以兵曹言啓曰,依下敎,政院書吏李慶默,決棍三度,使令朴興泰,決棍五度之意,敢啓。傳曰,知道。
李義弼,以備邊司言啓曰,頃因傳敎,忠淸前兵使都試設行啓本遲滯委折,發關査問矣。卽見時兵使崔景岳所報,則以爲馬兵都試,前兵使在任時,去十一月初七日設行後,啓本依前例,出給地方官淸州公兄處。同月十三日,到邸吏崔擎漢家,以卽當入呈之意,捧標下來云,故取考其手標,則邸吏之逢授着名,果爲的實爲辭矣。狀啓事體,本自嚴急,況馬兵都試,係是師期,事體之重,尤有自別,而邸吏之成手標以給之後,因卽忘置四朔,經年始爲來呈,不可但以痛駭論。當該邸吏崔擎漢,令秋曹嚴刑定配,雖以淸州公兄言之,都試之設,旣在十一月初七,則狀啓封發,必當在於初七初八之際,而十三始到邸吏家。怠忽稽慢,莫此爲甚,當該公兄,分付該兵使,各別嚴繩,以爲懲後之地,何如?傳曰,允。
李東顯,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李東顯,以訓鍊都監言啓曰,本局從事官四員內,李殷模·鄭亮采·柳詢,俱爲差祭,鄭華淳戶曹入直,今日省記無以推移,依例以把摠代直之意,敢啓。傳曰,知道。
辛亥三月初二日卯時,上御重熙堂。右副承旨入侍時,右副承旨趙鎭宅,事變假注書李毅遠,記注官金良倜·金鳳顯,以次進伏訖。上曰,今日傳香,誰爲之乎?鎭宅曰,小臣爲之矣。上曰,已傳香乎?鎭宅曰,姑未及爲之矣。上曰,李益運有何情勢乎?鎭宅曰,以向來下敎,謂有情勢云矣。命書傳敎曰,差祭承旨及兵曹堂上許遞,與承旨未差之代,前望單子入之,待下批牌招察任。鎭宅曰,上下注書方有闕,而事變假注書無差出之例,承旨亦無差出之規,有特敎然後,乃敢差出矣。上曰,以事變注書陞付,使之斯速差出,可也。仍命退,承史以次退出。
上在昌德宮。停常參·經筵。
李東顯啓曰,來初五日,朝參日次,而以國忌正日,頉稟之意,敢啓。傳曰,知道。
趙鎭宅啓曰,大司憲·執義·掌令二員,持平一員未差,持平宋煥箕在外,監察茶時之意,敢啓。傳曰,知道。
傳于朴鎤曰,左承旨入侍。
傳于李東顯曰,左副承旨·同副承旨入侍。
有政。吏批,判書洪良浩進,參判閔鍾顯禁推,參議李祖源在外,行都承旨趙宗鉉進。以李敏采爲承旨,金魯永爲大司憲,尹㬦爲大司諫,尹行履爲司諫,張錫胤·金孝眞爲掌令,沈奎魯爲持平,李貞運爲獻納,柳師模·朴孝成爲正言,吳載純爲內醫提調,李秉模爲司䆃提調,具㢞爲氷庫提調,李壽咸爲梁山郡守,養賢奉事單韓啓翼。
兵批,判書金文淳,參判黃昇源,參議李蘷病,參知朴聖泰入直進,同副承旨李東顯進。副司直洪文泳·李鼎揆·李漢一·洪義榮·鄭益祚,副司正趙秀民,以上竝單付。
趙宗鉉啓曰,新除授左副承旨李敏采,卽爲牌招察任,何如?傳曰,允。
傳于李東顯曰,當該承旨李敏采遞差。
以李海隣囚單子,傳于李義弼曰,分揀放送。
以閔鍾顯囚單子,傳于李義弼曰,放。
以李勉兢·李百亨囚單子,傳于李東顯曰,連値坐齋,纔已勘罷,竝放送。
朴鎤,以吏曹言啓曰,贈諡壯靖公宋岦宣諡,今三月初八日,定行於京畿竹山地。贈諡貞愍公柳澗宣諡,今三月初九日,定行於江原道原州地。贈諡章昭公安平大君瑢宣諡,今三月十三日,定行於忠淸道淸州地云矣,敢啓。傳曰,知道。
李義弼,以成均館同知館事行大司成意啓曰,今三月初三日,儒生課試,當爲設行,而大提學未差,限內不得爲之之意,敢啓。傳曰,今日坐齋之日也。三製勢難爲之,當於旬後念前試取,而近來圓點,有名無實,準百點者固無論,當年內準三十點元式者亦甚罕,是豈設置之本意乎?卿其申飭,俾勿如前解弛,可也。
辛亥三月初三日巳時,上御誠正閣。左副承旨·同副承旨入侍時,左副承旨李義弼,同副承旨李東顯,假注書趙秀民,記注官金良倜·金鳳顯,以次進伏訖。上命義弼書傳敎曰,自明日連値齋日,守令有窠,政官牌招開政。仍命退,承史以次退出。
上在昌德宮。停常參·經筵。
藥房提調吳載純,副提調趙宗鉉啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李義弼啓曰,大司憲金魯永,掌令張錫胤·金孝眞,持平沈奎魯未肅拜,執義未差,持平宋煥箕在外,監察茶時之意,敢啓。傳曰,知道。
傳于洪文泳曰,承旨前望單子入之,待下批牌招察任。
承旨前望單子入之,尹行任落點。
朴鎤啓曰,卽者右副承旨趙鎭宅,同副承旨李東顯謂有不察之失,陳疏出去,原疏以國忌齋戒,纔已退却矣,竝卽牌招,何如?傳曰,允。
傳于李東顯曰,史官二員待命,騎馬二匹立之。
傳于洪文泳曰,承旨房,仍。
傳于朴鎤曰,左承旨·左副承旨入侍。
傳于洪文泳曰,都承旨入侍。
以咸鏡監司李文源狀啓,咸興府民家燒燼事,傳于趙鎭宅曰,方春失巢,極爲可矜,原恤典外,加給租一石,着意奠接事,回諭。
傳于尹行任曰,右承旨入侍。
辛亥三月初四日辰時,上御誠正閣。都承旨入侍時,都承旨趙宗鉉,假注書李毅遠,記注官金鳳顯,記事官徐有聞,以次進伏訖。上命書傳敎曰,都承旨馳詣元陵,奉審摘奸,健元陵一體奉審以來。仍敎曰,果品亦爲齎來,可也。仍命退,承史以次退出。
辛亥三月初四日辰時,上御誠正閣。左承旨·左副承旨入侍時,左承旨朴鎤,左副承旨李義弼,假注書趙秀民,記事官李重蓮·徐有聞,以次進伏訖。上曰,左承旨纔經驪州牧使,本州兩陵寢守護之節,何如,而亦或有民瘼之可言者乎?鎤曰,簽丁之弊,何邑無之,而未有若驪州之甚焉。蓋逃老故三頉之中,至可冤者,爲白骨之收布,而或有五六年而未頉,甚至十數年而未頉。徵及族隣,冤徹泉壤,一人作骨,百家被害,爲官長者,每當歲抄,使本里代納,而所謂本里,多或數十戶,少或近十戶。自其中簽括,殆同龜背索毛,不得已以死爲生,有族者族徵,無族者里徵,此所以經年未頉者,而我聖上臨御以後,凡係弊瘼,一皆蠲除,前後飭敎,何等截嚴,而弊猶如前,民不聊生。臣待罪本州,思欲一番釐正,以爲一半分對揚之道,而爰究弊源,專由於軍摠之耗縮,而耗縮之源,實由於兩陵寢守護軍之額外加設,校院生之數外願納者也。陵軍自有定數,而稱以兒弱,作爲都案,初非陵軍之子枝,而恣意冒入,或以陵軍之姻婭,而循私濫錄。自作奸民巧免之捷徑,便爲陵軍生色之私橐,陵官執以藉重,本官莫敢誰何,已是莫大之弊,而至於校院生,則元額自有定數,而爲齋任者,輒稱院宇修改。創出願納各色,富實人處,徵用十兩之錢,永除一身之役,富者閑遊,貧者偏苦,此本州軍丁之所以日縮,而白骨之徵,未必不由於此矣。臣意則若於陵軍元數外,所謂兒弱案,非陵軍子枝而濫入者,一一査括,校院則元定校生外,願納者一切革罷,竝歸於軍案,則三頉之弊,從此革矣,白骨之冤,亦可祛矣。臣每欲以此陳達,而外邑陳疏,極涉猥越,義有所不敢矣,今於俯詢之下,敢此,仰達矣。上曰,陵寢鄕校,雖有所重,陵軍校屬,各有定額,則別創科外之目,作爲避役之藪者,寧有如許法綱?黃口白骨簽丁之弊,申禁何如,而本府弊端,若是依舊,雖元係案摠者,猶可決意釐改,旣聞此爲弊之所由,則其所査正,豈容少忽乎?至於大老祠,卽予曠感而建設者,今其院宇,有願納之名目,雖曰,本邑·他院亦有似此名目云,而須自特敎新設處禁戢然後,他院可以知懼。爾之筵奏,極爲切實,豈可徒載記注而止乎?今日雖値坐齋,事係民隱,以此出擧條令廟堂嚴飭行會,使卽一一淘洗。如是而本府有一名黃口,一額白骨之收斂,道伯·守令,焉逭重勘?陵官及校院任生,亦當隨現嚴治,竝以此意嚴飭,待歲抄,自本司別遣備郞,考其勤慢,可也。出擧條鎤曰,如大老祠,則以新設之故,願納之弊,雖不若境內他院,然其爲弊則一也。大抵校院生,旣有元定額數,則冒禁濫定,收捧願納錢者,萬萬駭然,適因本邑民瘼之下詢,敢此仰達,有此出擧條之命,驪民事,誠萬幸矣。上曰,予於宋先正院宇,自來優待,而承旨所奏旣如此,民弊宜念,豈可無出擧條變通之道乎?仍命退,承史以次退出。
辛亥三月初四日辰時,上御重熙堂。右承旨入侍時,右承旨尹行任,記事官李海隣,記注官金鳳顯,記事官徐有聞,以次進伏訖。上曰,王大妃殿進御人蔘養胃湯,依前方自今日一貼式煎入。出榻敎仍命讀公事,書判付訖。命退,承史以次退出。
上在昌德宮。停常參·經筵。
李東顯啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
趙鎭宅啓曰,大司憲金魯永,掌令張錫胤·金孝眞,持平沈奎魯未肅拜,執義未差,持平宋煥箕在外,監察茶時之意,敢啓。傳曰,知道。
李東顯啓曰,判府事李福源,左議政蔡濟恭,爲承候來待矣。傳曰,入侍。
李東顯啓曰,時原任閣臣,爲承候來待矣。傳曰,入侍。
傳于尹行任曰,京畿監司入侍。
趙宗鉉啓曰,陵寢木根摘奸,舊例歲必頻爲,而近來摘奸之貽弊,反有甚於偸斫,十餘年間,初不發送者,意蓋在耳。今番寒食祭享,別遣史官·宣傳官,而使之各騎私馬,不帶官隷,出於省弊矣。觀此書啓,其中孝陵及昭顯墓,木根大中小,各近四十株,昌陵木根雖十倍其數,新舊相雜,似難區別。順康園木根,比昌陵又十倍,陵園墓官等,自有定式律名,爲先令政院,詳考法典以啓事,命下矣。取考大典通編株數定式條,孝陵別檢柳之源,參奉尹義東,罷職傳旨捧入。順康園守奉官許栮·梁德履徒三年,昭顯墓守衛官金始彬·慶弼國奪告身,竝令該府擧行。昌陵令李鳴運,參奉鄭世淳,當爲徒年,而新舊相混,何以爲之?敢稟。傳曰,知道。昭顯墓則猶有舊痕之相混,昌陵則新舊區別然後,可以定罪,竝令該府拿問,過齋後嚴問捧口招事,分付,可也。
朴鎤,以禮曹言啓曰,政院啓辭中,取考大典通編株數定式條,孝陵別檢柳之源,參奉尹義東罷職傳旨捧入。順康園守奉官許栮·梁德履徒三年,昭顯墓守衛官金始彬·慶弼國奪告身,竝令該府擧行,昌陵令李鳴運,參奉鄭世淳,當爲徒年,而新舊相混,何以爲之?敢稟。傳曰,知道。昭顯墓則猶有舊痕之相混,昌陵則新舊區別然後,可以定罪,竝令該府拿問,過齋後嚴問捧口招事,分付可也事,命下矣。莫重陵園墓,有難一時曠職,孝陵別檢參奉,順康園守奉官,令該曹口傳差出,卽爲入直,而昌陵·昭顯墓官員,旣有拿問之命,假官差送,以爲替直之地,何如?傳曰,允。
吏曹口傳政事,以趙秀民爲孝陵別檢,李東明爲順康園守奉官,吳載能爲孝陵參奉,許种爲順康園守奉官。
李東顯,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
辛亥三月初五日辰時,上御誠正閣。時原任大臣·閣臣,承候入侍時,同副承旨李東顯,記事官李海隣,記事官洪樂游·徐有聞,判府事李福源,左議政蔡濟恭,一提學吳載純,檢校直提學徐浩修,原任直閣徐鼎修,檢校直閣鄭東浚,原任直閣鄭大容,檢校直閣李晩秀·尹行任,直閣徐榮輔,檢校待敎沈象奎,以次進伏訖。福源等曰,今日聖慕,伏想如新,聖體,若何?上曰,一樣矣。福源等曰,王大妃殿氣候,何如?上曰,一樣矣。福源等曰,慶惠宮氣候,何如?上曰,一樣矣。上曰,近日多風,津江不得行舟,受香之行,皆由露梁渡涉云,露梁可謂穩津,以此觀之,舟橋之設於露梁,誠善爲矣。福源等曰,然矣。露梁自古稱穩津矣。福源曰,臣於日前,敢陳引年之疏,冀蒙體諒之恩,及承批旨,未蒙允許,瀆擾之罪,實不勝惶悚,而臣之私情,豈不悶迫乎?臣以人則聾瞽,以年則衰老,徒費廩粟,毫無所補於國事,則不退何爲?特垂體下之恩,俾遂休退之願,是臣區區之望也。上曰,卿試思之,今日朝著,其果成說乎?左相筋力,幸得異於他人,今方獨賢,而洪領敦寧·徐判府事,皆病且老,際此無人之時,卿之所請,豈可聽施乎?以此之故,洪領敦寧所懇,亦未得聽施,領敦寧則筋力比卿尤衰,誠難一向强拂,而卿則筋力凡節,非比領敦寧,決難遽許矣。濟恭曰,莊陵盡節人褒揚之擧,甚盛德事也,豈勝欽歎乎?上曰,慮或有遺漏之事,卿須披閱古蹟,隨聞見陳達,可也。濟恭曰,莊陵立慬諸臣之褒尙崇顯,至今日而無餘憾矣。其中集賢校理具仁文之托以靑盲,終身自廢,假稱浴溫,往候寧越,其危忠苦節,比死事諸臣,別無遜焉。向日廷臣疏批之中,特擧其姓名,榮莫大焉。但其子孫,以不得蒙貤贈之典如諸臣之爲,不無向隅之歎,其在樹風聲之道,特爲贈職,恐爲得宜,故敢此,仰達矣。上曰,依爲之。出擧條濟恭曰,臣於詣閤之路,見三四鄕儒,手文狀立於道周,取以見之,蓋昨年陵幸時,咸昌儒生,以孔夫子·朱文公影幀,祠宇新設,請額之意。呈疏路傍,自上雖不取覽,察其本事,責諭嚴正,俾卽撤罷,而所謂儒生輩,不遵傳敎,乃敢營建,呼邪方張。道內士林,痛其角勝朝令,至發道通,本邑一境士子,竝皆付黃停擧,故其中意見不同者,不欲混被其罰,以至裹足來訴矣。孔·朱書院之設,於禮悖矣,於事瀆矣。況飭敎諭以義理,使之知改,則以儒爲名者,安敢視若不見,恣行己志,有此方命之擧乎?廟宇設或建立,卽地毁去,影幀俾卽往安於尼城院,內當該倡論董役儒生,不可以儒罰施之,各別嚴繩定配之意,竝分付道臣,以懲遐方不畏命令之習,斷不可已,故敢此,仰達矣。上曰,依爲之。雖無疏批飭諭,辛酉朝禁以後,義不敢擅設,況孔夫子素王也。尊以王爵,祭以王禮,則書院二字,萬萬無嚴,萬萬無識,向來疏批之微婉,出於不屑敎不治治之意。則身爲按道守土之臣,任渠所爲,不卽禁斷,不可只罪該儒而止,道伯推考,當該守令,令該府拿問定罪,可也。出擧條命退,諸臣以次退出。
辛亥三月初五日午時,上御重熙堂。京畿監司入侍時,右承旨尹行任,記事官李海隣,記事官洪樂游·徐有聞,京畿監司徐鼎修,以次進伏訖。上命書傳敎曰,陵寢木根摘奸,舊例歲必頻爲,而近來摘奸之貽弊,反有甚於偸斫,十餘年間,初不發送者,意蓋在耳。今番寒食祭享,別遣史官·宣傳官,而使之各騎私馬,不帶官隷,出於省弊矣。觀此書啓,其中孝陵及昭顯墓木根大中小,各近四十株,昌陵木根雖十倍其數,新舊相雜,似難區別。順康園木根,比昌陵又十倍,陵園墓官等,自有定式律名,爲先令政院,詳考法典以啓。陵軍等以書啓執頉者,畿伯旣承筵敎,亦依法典科罪,其餘陵官等,俱有多寡之別,皆非法典株數限內,今姑勿論,從當更有考察,爲先嚴飭,俾各知悉惕念。各陵園墓祭品中,愍懷墓祭品,全不致精,所見萬萬未安,當該典祀官及監封時當該本寺官,爲先罷職,令該府拿問重勘。該寺提調遞差,下吏令攸司從重科罪,守衛官事當同罪,而日前定式,渠或未及聞知,如渠疲殘之類,何以行號令,姑爲分揀。且以木根言之,昭顯墓白虎邊,年久株根,難以數計,所見濯如云。雖難一一追勘,自今嚴飭栽植,每年春秋,蜂峴年例摘奸時,本墓植木勤慢,一體摘奸事,令該房知悉。上曰,各陵木根現捉處,陵軍隨書啓列錄,各別治罪,而捉治營下,似不無爲弊之端,巡到時,卽爲捉治,可也。鼎修曰,昭顯墓白虎邊植木,當令本墓守護軍擧行,而貧殘墓軍,齋糧等待之弊,不可不念,某樣穀中,量宜題給,俾爲植木時糧資似好,故敢此,仰達矣。上曰,依爲之。出擧條命書傳敎曰,永陵丁字閣雨漏及碑閣椽木,香大廳春舌等,諸般執頉,若令度支,循例修改,則徒有如前不能致精之弊,戶判·畿伯知悉。令陵官從便次次修改,始役日時及畢役形止,報于畿營,隨卽狀聞,此後本陵修補,竝依此例,從便擧行。如其擧行事宜,道伯與度支長往復磨鍊定式,獻陵齋室香大廳典祀廳,亦令陵官,從便修改,始役畢役形止,亦令一體報來後狀聞。昭顯墓丁字閣齋室,順懷墓齋室亦然云,如右例擧行,此外未及登聞處,道伯春奉審,一一審察,別具狀啓以聞事,分付。命退,諸臣以次退出。
上在昌德宮。停常參·經筵。
李義弼啓曰,大司憲金魯永,掌令張錫胤·金孝眞,持平沈奎魯牌招啓辭未下,執義未差,持平宋煥箕在外,監察茶時之意,敢啓。傳曰,知道。
趙鎭宅啓曰,今月十三日,忠淸道淸州地,錦城大君·安平大君祠宇,遣承旨致祭,十五日忠州地,漢南君家廟,遣承旨致祭事,禮曹單子,啓下矣。何承旨進去乎?敢稟。傳曰,同副承旨進去。
傳于趙宗鉉曰,不爲仕進,承旨許遞,前單子入之,待下批牌招察任。
承旨前望單子入之,李祖承落點。
傳于李東顯曰,同副承旨入侍。
傳于趙鎭宅曰,今日見百歲老人,知事申義淸,筋力之康旺,勝似六七十歲,兒齒·黑髮滿面帶韶光,況七十九歲回婚,偕老十年,其子若孫曾玄,至於七十四人之多。又其家計稍實,飮食起居若意,而資躋崇品,職至摠管,可謂壽富貴多男子,如許福人,豈特於古罕聞,卽亦國家瑞徵。及其登對也,先陳爲生民愼擇監司·守令之方,次獻其年與多子孫爲說,不待乞言,有此質實之奏語。予當有酬答之擧,老人還鄕後,令地方官,米肉多數輸送,仍致宴需,諸子上來中進士申秉權,令該曹卽爲調用。
傳于李祖承曰,京畿監司入侍。
趙秀民遷轉,代以洪樂安爲假注書。
李東顯啓曰,事變假注書朴鍾淳,身病猝重,勢難察任,今姑改差,何如?傳曰,允。
朴鍾淳改差,代以洪秀晩爲事變假注書。
兵曹口傳政事,副司直尹行任。
以回還冬至兼謝恩使狀啓,嚴敎之下,不善擧行,惶恐待罪事,傳于朴鎤曰,勿待罪事,回諭。
傳于趙宗鉉曰,發遣吏郞,諸執事淸齋與否,摘奸以來。
朴鎤,以弘文館言啓曰,校理朴奎淳,副修撰李義鳳·金熙采,連呈辭單,不爲行公,竝卽牌招察任,何如?傳曰,允。
趙鎭宅,以戶曹言啓曰,因傳敎,健元陵·光陵·順陵·泰陵·孝陵·章陵·崇陵熟手各一名,明陵熟手二名,元陵熟手一名等處,各木一疋,依判下數題給,而厚陵原無京熟手下去之事,自開城府定送擧行云。今此賞木,隨其名數,各給一疋之意,分付該府,何如?傳曰,允。
李東顯,以兵曹言啓曰,依下敎,熟手李成仁,決棍五度,崔成位·金世興等,各決棍三度之意,敢啓。傳曰,知道。
李東顯,以壯勇營言啓曰,京外官制,自有定規,各鎭別將之於道內守令,隨其職次,互相通關,卽是通行之例。本營所管拜峰鎭別將,文移各邑一款,前提調臣鄭民始曾有筵稟定奪,故該別將移關楊州牧,則該牧使不爲回移使下吏替答。雖在摠廳之永柔·德池屯別將,亦相通關於地方官,況本鎭事體,比他自別,且別將雖是權差,來頭當作履歷窠。則地方官猶且牒呈,而今於通關,不欲回移者,揆以事面,極涉未妥,當該牧使沈晉賢,爲先從重推考,後勿如是之意,各別申飭,何如?傳曰,允。
朴鎤,以內醫院都提調·提調意啓曰,鍼醫白成一,待闋服直爲還屬後,待窠仍卽陞實事,命下矣。前鍼醫白成一,今已闋服令該曹口傳付軍職,冠帶常仕,何如?傳曰,允。
趙鎭宅,以賑恤廳言啓曰,依下敎,百歲老人知事申義淸,留京糧米一石,饌價錢十兩,子二人·孫九人·曾孫一人,回糧米各一石木各三疋,輸送之意,敢啓。傳曰,知道。
李義弼,以義禁府言啓曰,昭顯墓守衛官金始彬·慶弼國,昌陵令李鳴運,參奉鄭世淳,竝令該府,過齋後捧口招事,傳旨啓下矣。慶弼國·李鳴運·鄭世淳,今方待命,卽爲拿囚,而金始彬時在京畿高陽地云,依例發遣府羅將,拿來,何如?傳曰,允。
李義弼,以義禁府言啓曰,因政院啓辭,順康園守奉官許栮·梁德履,徒三年定配事,命下矣。許栮黃海道遂安郡位羅驛,梁德履江原道旌善郡餘良驛,徒三年定配,而以傳敎內辭意,具罪目,依例發遣府羅將,押送于各其配所,何如?傳曰,允。
領敦寧府事洪樂性箚曰,伏以臣數日風寒,重觸外感,諸般症狀,一倍添劇,落席叫痛,末由蠢動,昨日承候之班,獨未進參,伏切悚缺之忱。此際伏見傳敎下者,以愍懷墓祭物之全不致精,提調勘遞,郞官譴罷,伏不勝惶懍震慄之至。第伏念日前飭敎,何等嚴截,而曾未幾何,又有此不能董飭,荐犯不謹之罪。究其溺職之失,臣實爲首,而彼提調·郞官,則除拜不過數日,而以此蒙勘,臣則一誤再誤,猶自倖逭,私心之惶蹙慙恧,已無可言,而在朝家綜名核實之政,豈不大有所損者哉?玆不得不冒犯煩瀆之誅,據實自列。伏乞聖明,俯垂諒察,亟降威罰,重勘臣瘝曠之罪,以爲人臣不職者之戒焉。取進止。答曰,省箚具悉卿懇。所辭過矣,卿須安心勿辭。仍傳于朴鎤曰,此批答,遣史官傳諭。
辛亥三月初六日辰時,上御重熙堂。同副承旨入侍時,同副承旨李東顯,記事官李海隣,記事官洪樂游·徐有聞,以次進伏訖。上曰,百歲老人,入侍,可也。賤臣承命出,與都摠管申義淸及其子申秉權,其孫申頤祿,其曾孫申逈模等十二人偕入。上曰,老人似難行步,使其子孫,扶腋可也。義淸進伏。上曰,以朝家尊高年之義,雖七八十老人尙且優待,況百歲老人乎?且生年是壬申云,尤可希貴,寢食視聽等節果,何如?義淸曰,尙能穩睡善飯,而眼視耳聰,亦不至大段昏聵,比之年紀,誠非所期矣。上曰,一日所食爲幾許,而低微之聲,亦能詳聽乎?義淸曰,一日所食,則少不下五合米,而至細之語,雖未得詳聽,稍高之聲,亦自聽得矣。上曰,子女幾人乎?義淸曰,有子四人,女有二人,而長子之年爲六十九,次子爲六十一,三子爲五十五,四子爲四十九矣。上曰,孫子孫女爲幾人乎?義淸曰,長子之子爲四人,女爲三人,次子之子爲三人,女爲二人,三子之子爲七人,女爲四人,四子之子爲三人,長女之子女,合爲八人,次女之子女,合爲六人,內外曾孫,合爲十六人,內外玄孫爲十人,合爲七十四矣。上曰,今番隨來者爲幾人乎?義淸曰,或因穉少,不得上來,臣之長子與次子之子,中路聞其父病報,還爲下送,率來者,爲十二人矣。上曰,生年月時,奏達,可也。義淸曰,十二月初四日子時矣。上曰,偕老乎?義淸曰,十九成婚,七十九回婚禮後,過十年偕老矣。上曰,誠是往牒所無之福力也。閑養之餘,多日行役,能無困憊乎?義淸曰,區區犬馬之誠,必欲一入脩門,以伸叩謝之忱,而格外恩寵,實非所望,列邑支供,馹騎駄轎,得以好好作行,豈有困憊之事乎?至若昵近耿光,親承玉音,尤是曠古之榮寵,臣之至願於斯畢矣。臣有可達者,臣生於鄕老於鄕,熟知鄕谷民情,大凡生民之苦樂,專在於方伯·守令之賢否。聖上憂民愛民之盛德至意,民孰不知,而但分憂之臣,間非其人,率多不能對揚者,臣不仰達則聖上深居九重,何以照燭乎?伏願殿下,愼擇淸儉者差送焉。臣竊効野人獻芹之忱,敢將賤臣年壽與子孫之數,以獻于殿下,又獻于元子宮矣。上曰,古稱乞言於黃耉,卿言甚好甚好,予當依卿言爲之矣。上曰,俄者宣饌,果能善食乎?義淸曰,善食而以其所餘,出送于所住處矣。上敎東顯曰,分付戶曹,米肉優送于老人處,可也。敎秉權曰,爾輩中,出入科場者爲幾人乎?秉權曰,臣於乙酉年間,爲小科,而至於大科,則離親爲難,不得赴試,臣之子姪輩,亦皆工於小科矣。命退,諸臣以次退出。
辛亥三月初六日午時,上御重熙堂。左承旨入侍時,行左承旨李祖承,記事官李海隣,記事官洪樂游·徐有聞,京畿監司徐鼎修,以次進伏訖。上曰,卿今日發巡耶?鼎修曰,明日發程矣。上曰,春耕方殷,沿路農形及民隱,須爲詳察,還朝後,一一陳達,可也。命祖承讀公事,書判付訖。命退,諸臣以次退出。
上在昌德宮。停常參·經筵。
李東顯啓曰,大司憲金魯永,掌令張錫胤·金孝眞,持平沈奎魯牌招啓辭未下,執義未差,持平宋煥箕在外,監察茶時之意,敢啓。傳曰,知道。
李東顯啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李東顯啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李東顯啓曰,來十一日,朝參日次矣,敢稟。傳曰,停。
李東顯啓曰,來十一日,輪對日次矣,敢稟。傳曰,爲之。
傳于李東顯曰,禮房承旨,馳詣皇壇,奉審摘奸以來。
承旨前望單子入之,徐美修落點。
傳于李東顯曰,承旨前望單子入之,待下批牌招察任。
承旨前望單子入之,洪文泳·李晩秀·李百亨落點。
傳于李東顯曰,右副承旨入侍。
以校理朴奎淳,副修撰李義鳳·金熙采牌不進罷職傳旨,傳于李東顯曰,只推。
傳于李東顯曰,政官牌招開政,在外參議許遞,前望單子入之,待下批一體牌招參政。
吏曹參議前望單子入之,李勉兢落點。
李東顯啓曰,新除授同副承旨李百亨,吏曹參議李勉兢,方在罷散中,何以爲之?敢稟。傳曰,敍用。
以吏曹參議李勉兢,牌不進罷職傳旨,傳于李百亨曰,只推,更爲牌招。
以吏曹參議李勉兢再牌不進,罷職傳旨,傳于李百亨曰,只推,更爲牌招。
有政。吏批,判書洪良浩,參判閔鍾顯進,參議李勉兢,牌不進,左承旨李晩秀進。以朴祐源爲右尹,洪檍爲奉常提調,長城守儼,復官爵事承傳。
兵批,判書金文淳進,參判黃昇源入直,參議李夔,參知朴聖泰病。以李世翊爲僉知,曺允獻爲忠翊將,柳鎭爀爲武兼,李春華爲部將,副司直朴祐源·李敏采·李祖源竝單付。
以平安監司沈頤之狀啓,各鎭還弊,令廟堂稟處事,傳于李百亨曰,鎭還之弊,若不釐正,鎭民亦民也,民何安生樂業乎?以此之故,徒擁虛簿,民不聚居,豈可膠守於無實之虛簿,不思大釐正之擧乎?左相旣經道伯,必當稔知事情,及今釐正,在所不已,就前來未回啓狀本及此次狀本,先從鎭還事,卽爲論理草記稟處事,招致備郞傳之。
以咸鏡監司李文源狀啓,各邑所在元還與軍餉留庫中,折米六萬石,特許加分事,傳于李百亨曰,何待回啓?依狀請施行事,令廟堂卽爲,分付。
李百亨,以備邊司言啓曰,梁山郡守南鶴聞,在任身死矣。曾經承旨,依法典返柩時,擔軍題給之意,分付所經各道,何如?傳曰,允。
徐美修,以義禁府言啓曰,咸昌縣監羅烈,拿問定罪事,傳旨啓下矣。羅烈時在任所云,依例發遣府羅將,拿來,何如?傳曰,允。
李百亨,以漢城府言啓曰,中部未婚未葬成冊,依初定日報來,而以其民戶最少,本來饒足之故,士夫則無一人可入者。定婚未行二人,皆是考籍覈實,十分無疑者,而春川·廣州女子之定婚與否,亦爲査問,果是的實。故懸錄姓名年歲於成冊中,而過時未定婚者,兼爲搜問於坊曲,則只有三人,而招致其族屬,無論當部與他部,廣求門戶相對,年紀相適者,斯速定婚過行事,以朝家諄複懇摯之德意,使該部官多般曉諭而勸婚。至於未葬十七名,皆是過四朔,尙在藁葬,未埋土之類也,該部官親審嫡奸後修報,故別單書入之意,敢啓。傳曰,知道。別單姑爲啓下,過行形止,待畢爲,依外方狀啓例,日字更爲書啓,以此定式施行,可也。
辛亥三月初七日卯時,上御重熙堂。右副承旨入侍時,右副承旨趙鎭宅,假注書洪樂安,記事官洪樂游·徐有聞,以次進伏訖。上命讀公事,書判付。上曰,左副承旨入侍。賤臣承命出傳,與左副承旨李義弼,偕入進伏。命書傳敎曰,禮房承旨,馳詣皇壇,奉審摘奸以來。仍命退,承史以次退出。
辛亥三月初七日辰時,上御重熙堂。左副承旨入侍時,左副承旨李義弼,假注書洪樂安,記事官洪樂游·徐有聞,以次進伏訖。上曰,皇壇奉審,緣何遲滯,而兩承宣果爲竝進乎?義弼曰,臣退自筵席,而兩承旨已出去,故姑未聞其委折矣。上敎義弼曰,承旨人品,予嘗好之,而中間事,誠非獲已,須勿自阻,而隨處盡心,可也。義弼曰,臣罪合萬死,而聖恩終始如天,此生此世,不知所以圖報矣。上命書傳敎曰,祀典所重何如,則有此做錯,當該承旨竝罷職,在院不能檢飭之右位承旨,亦爲遞差。又敎義弼曰,皇壇事體自別,待奉審承旨復命後,承旨又爲進去,灑掃壇壝,洗滌樽罍,各別着檢以來,可也。仍命退,承史以次退出。
上在昌德宮。停常參·經筵。
徐美修啓曰,大司憲金魯永,掌令張錫胤·金孝眞,持平沈奎魯牌招啓辭未下,執義未差,持平宋煥箕在外,監察茶時之意,敢啓。傳曰,知道。
李百亨啓曰,禁衛營將官來言,今日本營軍兵,日次私習之意,敢啓。傳曰,知道。
李百亨啓曰,御營廳將官來言,今日本廳軍兵,日次私習之意,敢啓。傳曰,知道。
李百亨啓曰,西北別付料親臨試射,每年春季朔初一日取稟事,曾有定式矣。今春季朔試射,以何日爲之乎?敢稟。傳曰,初九日爲之。每年孟朔,宣薦禁軍試射,因園幸·陵幸,尙未設行,渠輩等待之弊宜念,亦於明日爲之,可也。
傳于李晩秀曰,左承旨·右承旨入侍。
傳于李百亨曰,使臣入侍。
傳于李百亨曰,承旨房,仍。
傳于李百亨曰,坐直承旨入侍。
李百亨啓曰,未下直守令,皆令明日,辭朝事命下,而長鬐縣監趙齊峻,兩司俱未署經云,除在外外,未肅拜人員,竝卽牌招,以爲備員署經之地,何如?傳曰,允。
李百亨,以都摠府言啓曰,今日入直內三廳武兼禁軍及軍兵等當爲中日習射,而昭寧園忌辰祭齋戒相値,不得爲之之意,敢啓。傳曰,知道。
李晩秀,以禮曹言啓曰,毓祥宮展拜,每年季春稟定事,曾有先朝下敎矣。展拜吉日,以何間推擇乎?敢稟。傳曰,以念前擇入,可也。
李晩秀,以禮曹言啓曰,毓祥宮展拜取稟草記,傳曰,以念前擇入可也事,命下矣。展拜吉日,卽令日官推擇,則十一日吉,十二日十三日十四日十五日十六日俱爲拘忌,十七日十八日十九日俱吉云,以何日定行乎?敢稟。傳曰,十七日爲之,可也。
李義弼,以賑恤廳言啓曰,因傳敎,西部甕里上契失火民家,發遣本廳郞廳,與宣傳官,眼同摘奸後,中戶二戶,米各七斗錢各一兩四錢,小戶四十八戶,米各五斗錢各一兩。殘獨戶八戶,挾戶十四戶,合二十二戶,米各三斗錢各六錢,都合七十二戶,米二十一石五斗,錢七十兩。燒燼致死,男一口女二口,合三口恤典,布各二匹,錢各二兩,摘奸宣傳官所見處,依例分給之意,敢啓。傳曰,知道。昨夜知之,待曉招致解事宣傳官,卽令慰諭,仍又付之卿廳賙給,而該府及當部別單,終不來呈,過午始到院,京兆事,萬萬駭然。當該行公堂上,一竝越俸一等,當部入直官員,拿問處之,民戶一一奠居後,形止使卽報備局,令備局發遣郞廳,摘奸奠接形止,草記,可也。
辛亥三月初八日辰時,上御重熙堂。左承旨·右承旨入侍時,左承旨李晩秀,右承旨李義弼,記事官李海隣,記事官洪樂游·徐有聞,以次進伏訖。上命書傳敎曰,向筵聞承宣言,已有申飭,則今日又因言端問之,疏儒之滯留闕外依舊云,是豈月前別有下敎,自備局行會諸道之本意乎?見在闕外者,擇其可捧者捧之,此後申加嚴飭,不當呈納而來呈者,設有太學謹悉,自該房退却,則除非更捧謹悉,毋得更爲來呈,至於未受太學謹悉,而徑呈政院者,是有違於先朝定式之受敎。自政院分付成均館,曉諭下送,如是之後,鄕儒又復如前留在闕門,大關紀綱,決不可尋常處之,以此知悉。因其疏擧之旣來旋還,爲無色,以致許久齎糧滯京,其爲貽弊當,如何?今玆之敎,非但禁其屑越,兼矜鄕儒爲弊之端也,此意一體,分付。上曰,王大妃殿進御人蔘養胃湯停止,香橘茶一貼煎入。出榻敎命退,承史以次退出。
辛亥三月初八日辰時,上御重熙堂。使臣入侍時,同副承旨李百亨,記事官李海隣·洪樂游·徐有聞,正使金箕性,副使閔台爀,以次進伏訖。上曰,卿等萬里之行,得以穩旋,予庸欣喜,皇帝恩數,愈往愈摯。至於今番,尤爲曠絶,誠極感激,卿等狀啓,已有所云云。故叩謝之擧,擬待卿等還朝,將欲詢及大臣,卿須詳奏,可也。箕性等曰,臣等於狀啓,已有啓達,而書不能詳,以待復命日仰奏,大抵皇帝恩數,特出尋常,固已感激,而至於皇旨中,何不請封冊云云。其勤眷懇摯之意,溢於言語色辭之間,殆難形容其萬一,此豈不萬萬感激處乎?在我國激感奉承之道,叩謝之方,奏請之擧,有不容少緩,而且聞彼中物議,則皆以爲皇恩如此,必有奏請之行云,臣等之意,則奏請之行,恐不可遲延矣。上曰,昨年奏表,旣有陳懇者,故相所謂元子誕降之辰,卽國本已定之日云者,果格言也。豈在於封冊之早晩乎?肅廟朝六歲封冊,豈不爲紹述之一端乎?皇帝雖特命封冊,予意則欲待稍長,奏請之行,姑且置之,只爲叩謝特恩,別送使行或齎咨官,未知如何。箕性等曰,聖敎非不欽仰,而臣民顒望之情,難以遲久,且皇帝以大耋之年,必欲速見我國封冊之請,有此眷眷之意,故彼中諸人,亦皆以爲事當卽請封冊云矣。箕性曰,今番燕行時,慈殿·慈宮衣襨所入,從便貿來,價銀則還朝後稟處事,旣承筵敎矣。衣襨所入疋緞,今已進獻,價銀三百六十兩,以平安監營銀子中上下事,分付,何如?上曰,依爲之。出擧條命退,諸臣以次退出。
辛亥三月初八日酉時,上御重熙堂。坐直承旨入侍時,同副承旨李百亨,假注書洪樂安,記事官洪樂游·徐有聞,以次進伏訖。上命書傳敎曰,未下直守令,皆令明日辭朝。仍命退,承史以次退出。
上在昌德宮。停常參·經筵。
自巳時至酉時,灑雨下雨,測雨器水深二分。
藥房提調吳載純,副提調洪文泳啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐美修啓曰,大司憲金魯永,一體牌招,以爲署經之地,何如?傳曰,允。
徐美修啓曰,大司憲金魯永,掌令張錫胤·金孝眞,持平沈奎魯牌不進,執義未差,宋煥箕在外,監察茶時之意,敢啓。傳曰,知道。
徐美修啓曰,守令署經事,命下矣。長鬐縣監趙齊峻,當爲署經,而大司憲金魯永,掌令張錫胤·金孝眞,持平沈奎魯,大司諫尹㬦,獻納李貞運,正言柳師模,牌不進推考傳旨及罷職傳旨今方捧入,而執義未差。持平宋煥箕,正言朴孝成在外,司諫尹行履疏批未下,大司憲金魯永,所當更請牌招,而無以備員署經,何以爲之?敢稟。傳曰,大司憲許遞,與踏下諸臺未差之代,前望單子入之,待下批牌招署經。
禁衛營習陣單子,傳于徐美修曰,雨勢若此,後次爲之。
傳于徐美修曰,左承旨入侍。
徐美修啓曰,摠戎使徐有大,以兼察禁衛大將,明日本營習陣出去矣。摠戎使所受密符及右邊捕盜大將命召大將牌·傳令牌,何以爲之?敢稟。傳曰,飮食之事,勅或施矣,前大將分揀姑爲仍任,牌招,傳授命召,可也。
兵曹,禁衛大將單金持默。
春秋館堂上前望單子入之,知春秋鄭昌順,同春秋閔鍾顯落點。
李晩秀啓曰,左議政蔡濟恭,知春秋鄭昌順,同春秋閔鍾顯,依下敎來待矣。傳曰,入侍。
傳于徐美修曰,司諫尹行履,牌招入侍。
李晩秀啓曰,臣與右副承旨李東顯坐直矣。纔已罷職出去,伴直無人,左副承旨徐美修,卽爲牌招,何如?傳曰,允。
以忠淸監司朴宗岳狀啓,扶餘等邑蹲杮封進事例,據實馳啓事,傳于徐美修曰,年條與本意,旣難考得,而其所責納,無異白徵,大抵用處則不緊,僧弊則絶痼。其所釐改,莫如永蠲之爲便,而臘雉而作貢,寺杮而停捧,一事二事,以蠲爲事,亦有關於事體,保奴之代給,斗數之減定,或爲救弊之道乎?宮府一體,自廟堂豈有初不査正之理?此意知悉,詳問用處緊歇,當減幾許,代給幾許,草記回啓事,言于廟堂。
以忠淸監司朴宗岳狀啓,沃川等邑民家失火人處恤典,令該曹會減事,傳于徐美修曰,沃川被燒民戶,至於四十餘戶之多,方春失所,極爲可矜,元恤典外,各別周給,嚴飭該邑,斫給材木,斯速奠居,畢奠居後,形止狀聞事,分付。
徐美修,以兵曹言啓曰,今三月十七日,大駕詣毓祥宮展拜時,何營軍兵隨駕,何營軍兵留陣,而禁軍及馬步軍,以幾番幾哨磨鍊乎?敢稟。傳曰,訓局步軍十五哨,馬軍三哨爲先後廂,禁衛營留陣,禁軍二番隨駕,可也。
李晩秀,以吏曹言啓曰,成均館學諭柳楨,除拜後過限未肅拜,依例罷職,何如?傳曰,允。
司諫尹行履疏曰,伏以臣嘗敬覽于國朝譜略,至我文宗大王,壼位之十年虛位,竊不勝訝惑之忱,朝野記載之言,或至屢閱,而未得其詳,抱玆耿耿,已有年所。頃於寒食節享之時,猥忝顯陵典祀之官,仰瞻仙寢,倍激葵忱,前所薀結之懷,有不容泯默,不避猥越之誅,敢此冒陳,惟聖明垂察焉。惟我顯德王后權氏昇遐,在世宗辛酉之歲,而卽文宗大王在震邸之時也。莅貳極之位,而豈可一日曠嬪位也?又於庚午登極後,亦豈可一時曠壼位也哉?揆以典禮,理所必無,而只以文獻之無可考,屬之闕疑者久矣。及夫故相臣金在魯,奉命赴燕也,見皇朝書籍,有曰,景泰庚午,遣太監,賜朝鮮國王及王妃崔氏誥命冕服云,驚曰,我朝無崔氏王后也。至有呈文于禮部之擧,伊後忠州進士金敬之上疏,有曰,我國文徵,不知有崔妃事,而幸賴中國書籍,可以考據云云。我英宗大王,亟令史官,考出實錄,而無冊立崔氏之事,故其事遂寢,臣未知其時所考之實錄,果是世宗朝實錄,而辛酉以後至庚午,果無冊嬪之事乎?臣竊伏見燕山朝,大司諫金克忸等,請復昭陵之言,有曰,文宗元妃權氏,亡在魯山之前,而一時追廢云云。燕山之世,去文宗朝,不甚遠矣,而旣曰,元妃,則可知有繼妃也。且於全州崔氏譜冊,有云恭嬪以無后書之,其考名卽道一也,而臨瀛大君璆之妻甥也。世之人,或謂恭嬪,是文宗妃位,而只書世子嬪時所稱之恭嬪云,此是自古口傳之言,非有文蹟,則臣何敢質言於今日乎?第以故相臣所見皇朝書籍,與金克忸所稱元妃之義,參之以崔氏譜所稱恭嬪,則事不偶然,若將有據,而終歸未詳。臣之愚意,以爲世宗朝實錄,更爲詳考,辛酉以後,如有世子嬪冊立之事,則可爲考據之階梯,而係是莫重莫大之事,下詢廟堂之臣,博考文蹟,以補闕典焉。仍伏念臣言議學識,俱居人下,而偏蒙恩造,屢玷言責,前後冒膺,罔非罪戾,壞損之斥,至登於相箚,緘默之罪,又著於堂疏。杜門自訟,無面可顯,臺端一步,便成鐵限,且臣素患風眩之症,添感轉劇,委顧床笫,今玆召牌之下,萬無承膺之路,自速逋慢之罪。仍陳短章,仰暴愚見,而屢呈喉院,輒致退却,自前以來,雖値齋日,臺章無不呈之規,院例無不捧之事,則以此推托,必欲阻搪者,誠未曉其意之所在也。事旣無前,弊實關後,實不勝慨惜之至,臣固人微望輕,致此見阻,以此以彼,其不可冒據於見職也,決矣。伏乞天地父母,俯垂鑑察,亟削臣職名,仍治臣瀆擾之罪,以肅朝綱,以安私分焉云云。省疏具悉。疏中所陳之事,常所耿耿致惑,不敢弭忽于中者,況於近日,以莊陵配食事,略有義起而講行之擧,則此時此事,尤豈不欲廣稽而博問,以決積鬱之疑?然其事則莫重莫大,其詳則至晦至昧,此所以欲言不敢言,荏苒至于今。際聞有爾疏,取見發語,不覺怳然會心,次次閱過至結尾,爾言不過存疑,予惑因此愈䆳,故相金在魯赴燕時記述,嘗從筵臣而見之矣。文廟登極勅事實,載在史傳,故知之矣,崔氏譜牒註錄,亦與疏語差爽矣。最是光廟實錄中,錦城事,有欲以妻族爲王妃而不得,以中宮非已所立,百計離間之語,似爲一分可據之證耶?所謂妻族,卽指倉丞崔道一也。且云欲立不得,非已所立,則要之文廟,有建繼妃之禮,而繼妃之非倉丞之崔,明矣。噫,規樓故基之忽顯於今日,尙以爲奇異,此事又或得出徵信之的確,快擧百年未遑之典,是豈特於予,與有幸焉?於昭陟降洋洋之靈,必有悅豫,方召接大臣春秋館堂上,諮度考據之道,爾其勿辭察職
行都承旨洪文泳,左承旨李晩秀,右承旨李義弼,左副承旨徐美修,右副承旨李東顯等疏曰,伏以朝者,司諫尹行履陳疏到院,臺閣言事之章,豈有退却之理,而疏中所請,事關莫重,其在審愼之義,旣難遽然捧入,且値齋日勢將留院,故以過齋後更呈之意,往復還送矣。卽者臺臣,攙論臣等,目以阻搪,歸之推托,遣辭深緊,良可訝惑,臣等職在出納,遭此詆斥,有不容晏然在職,相率聯籲,徑出禁扃。伏乞聖明,亟治臣等擅離瀆擾之罪,以肅朝綱,不勝幸甚云云。答曰,省疏具悉。卿等勿辭行公。
辛亥三月初九日卯時,上御春塘臺。禁軍試射入侍時,左承旨李晩秀,右副承旨李東顯,假注書洪樂安,記事官洪樂游·徐有聞,試官兵曹判書金文淳,禁軍別將申大謙,兵曹佐郞李福潤,以次侍立訖。上乘輿出延生門,入靑陽門,由丹楓亭至幕次,降輿陞座。上敎文淳曰,禁軍馬,漸不成樣,誠爲可悶,兵判須思通變之策焉。文淳曰,各番軍馬,皆不如前,而其中一內禁軍,率多貧殘之類,惟爲覓官之階,實無從長可救之策,而官給之馬,又難博施,唯當這這申飭矣。上曰,此後則點馬之法,或於每月一次爲之,而若復如前,則該別將,當有處分矣。上敎文淳曰,日勢已晩,且有雨意,須速試射,而步軍節次試官肅拜竝除之,先試鐵箭,次試騎芻,仍試各番試射,而不老門當分所矣。兵房承旨,兵曹入直堂上及摠管一員,別付料兵房兼春秋一員訓鍊正進去,而左副承旨亦爲來待,可也。賤臣承命出傳,左副承旨徐美修進伏訖。上命晩秀讀公事書判付。又敎曰,騎芻走馬,全不申飭,兵判記過,可也。又敎曰,雨勢如此,軍兵雨具,而且於丹楓亭分所,從速擧行,臺上試官,則田文顯·柳心源·李福潤爲之。丹楓亭不老門,則兵判·禁軍別將及各番將,分詣,可也。禁軍試射訖,上命別將以下各番將,各射柳葉箭一巡,大謙等,以次應射訖。上曰,試射則雖値雨,而近聞田家頗望雨云,誠可幸也。仍命頒賞訖。又敎曰,兵判記過則分揀。仍命書榻敎曰,禁軍別將申大謙,爲先從重推考,禁軍將李殷福,拿問處之。仍降座暎花堂,還內。諸臣以次退出。
辛亥三月初九日申時,上御重熙堂。左承旨入侍時,左承旨李晩秀,記事官李海隣,記事官洪樂游·徐有聞,以次進伏訖。上命書傳敎曰,留院公事入之。上曰,違牌臺諫只推,更爲牌招,守令署經。出榻敎上命讀司諫尹行履上疏,書批答訖。命書傳敎曰,司諫尹行履疏語,係是莫重之事,大臣入侍事,遣史官傳諭。又命書傳敎曰,春秋館堂上中,老病人許遞,未差之代,前望單子入之,待下批牌招察任。命退,承史以次退出。
辛亥三月初九日酉時,上御誠正閣。大臣春秋館堂上,直閣司諫入侍時,左承旨李晩秀,記事官李海隣,記事官洪樂游·徐有聞,左議政蔡濟恭,春秋館堂上鄭昌順·閔鍾顯,直閣徐榮輔,司諫尹行履,以次進伏訖。濟恭曰,日間聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,今日之雨,可謂知時,民事誠多幸矣。上曰,儘是喜雨矣。上曰,卿等入來時,知召接之爲何事耶?濟恭曰,臣之入闕後,聞因臺疏事,而未詳裏面矣。上命晩秀,讀臺疏及批答訖。上曰,此事事體則至重大,文獻則無徵信,十二年壼位之曠,諸臣之所疑,予豈或不知?必欲博考之心,亦豈待臺臣之請,而曾聞先朝,亦有以此事疏請者,特命春秋館堂郞,考出實錄,而自有此事,聖心大致驚動,至諸臣復命之日,而整衣以待之。以先朝追遠之誠,考稽之方,若是靡不用極。伊時諸臣,亦豈如今人之固陋,而畢竟無可據之文,事遂寢止,予於此事,積有疑晦,怵惕于中者,久矣。況當近日追感莊陵事,盡節諸臣亦皆表章,至有設壇配食之擧,況此事所重何如,而以其所重也。故每鄭重難愼,尙未博考廣詢矣。俄聞有留院臺疏之言此事,初意有何明確徵信之語,促令入之,及見疏本,其所援據,亦不過疑信未定之辭也。臺疏中三條設疑,或是野史所傳,或出私家譜冊,皆不足可據,而向因莊陵事,考來實錄,光廟實錄中,有崔氏事實。以此觀之,崔氏初無冊嬪之事明矣,而中宮非已所立云者,或其時固有已定之壼位耶?抑或以顯德聖后爲說耶?此是臺臣之所不知,而予所滋惑者存焉,批答中,已詳言之矣。且言端已發,不可踰日,故今日夜色向闌,且方雨下,而特召卿等,欲聞釋疑之方,卿等之意,何如?濟恭曰,臺疏中所謂金敬之疏,臣亦未嘗聞之,而此事前有外間傳疑之說,而特以事係莫重,人不敢公傳矣。故參判吳光運,方帶禮參時掌令姜必愼書,勸以此事陳達,以正屢百年未遑之禮,吳光運亦驚疑,卽閱可考書籍,沈吟久思。乃悟曰,顯德王后昇遐之後,文廟無六禮所聘之嬪,而庚午二月,遽在諒闇,壬申四月,乃是禫月,而昇遐在於五月,則諒闇之中,不得冊立中宮,禮固然矣。後人不能思量及此,每以壼位之闕致疑,有此等議論,良亦可笑。遂以此意,復書於姜必愼,到今思之,吳光運所言,三年內不得冊立云者,誠是矣。近日或有語臣以姜必愼之書語,故臣之所答,亦如吳光運之所答矣。上曰,臺疏以先朝考史時,未必英廟實錄爲言,嬪位之曠,在文廟在儲時,則考實錄,而不考最合徵信之英廟實錄,決無此理。而事在久遠,未考文蹟之前,亦不可謂臺言之必不然,一番更考三朝實錄,則可以曉然矣。濟恭曰,古人云不疑何卜,臣意則雖不更考,似無妨矣。上曰,此事不疑固也,不疑而考疑,亦何不可?春秋館堂上,亦陳所見,可也。昌順曰,臣與大臣所奏,別無異見矣。鍾顯曰,臣則初未聞此事,而一番考出,似可釋疑矣。上曰,臺臣旣陳疏,必有詳知者,奏達,可也。行履曰,臣之平日所蘊,悉陳於疏中,無他可奏者矣。上曰,書不能盡意,亦豈無疏中餘蘊之可以敷演者乎?一一陳達,可也。行履曰,疏語外,實無可達之辭矣。上曰,崔道一,何官也?行履曰,似是判官矣。上曰,臺臣誤知,卽倉丞也。金敬之疏,果在何年乎?行履曰,年條則未詳矣。上曰,臺臣似聽瑩,而初謂有別般詳知之事,特命入侍矣,所奏全未別白,誠甚泄鬱矣。濟恭曰,臺臣事誠慨然矣。如此莫重之事,豈可以草草傳聞之說,容易登聞陳請乎?上曰,故相金在魯事,直閣必當知之,詳奏,可也。榮輔曰,臣曾見故相赴燕日記,則壬子年頒下,明史國傳膽本,多誤書闕文,而文宗王妃姓氏誤書,卽其一事,故相戊午使行,蓋爲釐改史書之謬,果得釐誤而歸,事實與臺疏差異矣。上曰,勿論如此如彼,一番考出,有不可已,外史庫則姑勿下往,先就本館所奉先朝實錄中詳考,則伊時英廟實錄,考出與否,可以知之。若有可疑,更考外史庫所奉爲好,卿等明日早朝,與三翰林齊進擧行,而金敬之疏本及伊時筵話,必多可考,且伊時考出之行,必有別單,詳細考奏,可也。政院日記,亦必有可考,承旨退出,取考各年日記中當考卷,詳細謄入,可也。上曰,今已召接,明日賓對則勿爲之,如有時急可奏之事,今筵奏達,可也。濟恭曰,別無時急可達者矣。上曰,昨日召見回還使臣,聞彼中禮待,去益曠絶,禮部及通官輩,皆言當有別使稱謝之擧,而予意則專送別使,似涉張大屑越。且每年貢使,必有特異之事,因此而輒送別使,則恐有後弊,只於前頭節行表文,兼伸謝語,且具別咨於禮部,似好矣。濟恭曰,今番使行,齎來格外加賞及使臣宴賞,俱係特恩,別使則雖涉重難,在我國道理,亦不可以前頭使行,別伸謝悃之意。令文任另撰回咨,正書安寶後,定禁軍騎撥下送灣府,以爲轉致北京之地,何如?上曰,依爲之。出擧條昌順曰,臣於惠堂,幸蒙體諒之恩,獲遂辭遞之願,凡係惠局事,不復當與知,至於貿米一款,臣旣筵稟擧行,今雖遞職,不可不仰達矣。賑廳米儲,本自不敷,故相臣鄭弘淳,久在惠局,謹守法度,而每言賑廳無儲,以爲深憂,貿米儲置,爲四萬餘石,其後發賣賑濟,專賴此米而今則已罄矣。幸値前年豐登,欲行三南貿米,旣貿之後,運納京廳,自是次第事,向日湖西前道臣,以民弊爲言,至勤下詢。臣以船價諸費,已有定式區劃,似不至爲弊爲對,及見擧條下者,則前道臣,以已令還分爲言,大臣仍有請推之奏矣。貿米之規,本爲備荒之資,略倣常平之義,賤糴貴糶,非爲榷利,道臣若以民弊爲慮,則往復爭難於貿米之初,不必强之。旣捧貿米,成冊於諸邑,以報惠廳,則其所區處,當待惠關,此非道臣擅自許分者,比之尋常擅分,事體尤別,此路一開,後弊難言。近來或有略於奏對,詳於擧條之規,而伊日分給之言,道臣初不發口,正月盡分之說,尤是事理之必無者。若於筵中,果發此言,則臣當請罪,而不聞於筵席,始見於擧條,廟堂兼管惠局,則雖草記論罪,未爲不可,大臣請推,雖出於彌縫之意,亦非前席奏對之言矣。已屬遂事,不必爲言,而旣令還分,則竝耗會錄,明春上納,事理當然,惠廳若又竝計其耗,使之上納,則亦有榷利之嫌。今秋還捧,許令取耗,以補穀縮與雜費,只以成冊所報穀數,船運上納,而若以一時上納爲難,則以明春再明年爲限,分半上納爲好。旣有除耗之理,當爲補縮之資,比之當年上納,省弊大矣。臣欲以此言於惠堂,明日次對,欲爲仰達,今聞惠堂有病,未易登筵,故敢此仰達。上曰,大臣之意,何如?濟恭曰,其時湖西前道臣,果於筵席,無貿米分給之語,而退出之後,見其擧條草本,則始以此爲言,事體所在,不可無警飭,故臣之擧條,亦以問備爲請矣。惠廳旣已貿米,不可仍置外邑,明年再明年,鱗次輸致,則外方亦可省弊,且以今年耗米,使之補用於縮條雜費,則亦甚便好,依重臣所奏,預爲分付該道,好矣。上曰,依爲之。出擧條上命書傳敎曰,今見臺疏,以其疏本之日前以齋日出給,俟過齋來呈云者,政院事,極爲未安。雖非似此關係莫重之事,言疏之齋日留院,自是常例,則往復還送者,似出重其事之意,有關後弊,其時在院承旨罷職,今日諸承宣之循襲也,亦甚不察,一竝遞差。還送時,旣不與聞,混同聯名,難免率爾,當該承旨,從重推考。命書榻敎曰,當該兵曹堂上罷職。又命書榻敎曰,當該注書拿處。上曰,關西鎭還事,何以則爲好?民隱所關,顧何所惜,而咸陽之例,實是難繼之道,亦不可仍以置之,何以則可以救弊乎?濟恭曰,聖敎之下,臣亦晝思夜度,以爲奉承之方,而終無好道理,故有回啓之命,而至今未得稟奏者此也。上曰,第須爛熳講究,好矣。命退,諸臣以次退出。
上在昌德宮。停常參·經筵。
徐美修啓曰,大司憲·執義·掌令二員,持平一員未差,持平宋煥箕在外,監察茶時之意,敢啓。傳曰,知道。
徐美修啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
徐美修啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,左承旨入侍。
承旨前望單子入之,洪明浩·柳文養·李洪載·李謙煥落點。
傳于李洪載曰,左副承旨入侍。
徐美修啓曰,新除授承旨柳文養,方在罷散中,何以爲之?敢稟。傳曰,敍用。
注書李海隣拿處,代以趙台榮爲假注書。
知春秋前望單子入之,徐浩修·洪良浩落點。
以李海隣囚單子,傳于柳文養曰,分揀放送。
傳于李晩秀曰,春秋館堂上入侍。
傳于李晩秀曰,明日當由逌瞻門,展拜景慕宮,該房知悉。
洪明浩啓曰,明日景慕宮展拜時,承旨不可不備員,右副承旨李謙煥在外,合有變通之道,何以爲之?敢稟。傳曰,許遞,前望單子入之,待下批牌招察任。
傳于徐美修曰,明日出宮門路,以協陽門爲之。
兩司前望單子入之,掌令鄭德弼·沈埉,持平崔昌國,獻納李彦祐,正言朴柱遇落點。
以司諫尹行履,獻納李彦祐,掌令沈埉,牌不進罷職傳旨,傳于徐美修曰,只推,更爲牌招。
徐美修啓曰,司諫尹行履一體牌招,以爲備員署經之地,何如?傳曰,允。
李洪載啓曰,未下直守令,署經事,命下矣。司諫尹行履,獻納李彦祐,掌令沈埉,牌不進罷職傳旨今方捧入,掌令鄭德弼,持平宋煥箕·崔昌國,正言朴孝成·朴柱遇俱在外,大司憲·大司諫·執義未差,無以備員署經云,何以爲之?敢稟。傳曰,竝許遞,政官牌招開政差出。
有政。吏批,判書洪良浩進,參判閔鍾顯進,參議李勉兢,牌不進,左副承旨李洪載進。以任長源爲掌令,鄭弼祚爲持平,張至顯·崔重圭爲正言,閔台爀爲兵曹參判,李祖源爲兵曹參議,李東埴爲奉常判官,李義福爲昌寧縣監,故校理具人文,贈吏判例兼,贈職事承傳。
兵批,判書金文淳病,參判閔台爀未肅拜,參議李祖源在外·未肅拜,參知朴聖泰入直進,右承旨柳文養進。副司直金魯永·趙宗鉉·洪文泳·李祖承·李義弼·李百亨,東林別將單金大坤。
以慶尙監司李祖源狀啓,昌寧縣監徐有豐,爲先罷黜,其罪狀,令攸司稟處事,傳于柳文養曰,爲人之柔不解事,非不知之,前後特除,出於念其家也。渠若事事小心,道啓何從而至哉?發賣穀物之詳定外,剩餘之取用,雖曰,京外通行之謬例,至於移貿之擧,意在爲民,以分毫之無得加捧,向於關西飭敎何如,則西邑所聞,南邑寧有不知之理?無論用處之在公在私,此而有犯,其罪,可謂難赦。若以其家而寬恕,則彼尙州前倅沈基泰,以此事被勘,不亦冤乎?民結防納之需,亦無論防給災結與修補公廨,厥數至於數百金,以渠地處,雖十金,豈可容手於民結乎?所謂衙客之從中濁亂,莫非渠罪,渠之不法之目,烏可免乎?況遇今年,聖后至親,豈忍歇後看過,而公法自公法,私恩自私恩,該縣監徐有豐,宜施重勘,以勵似此地處,奉法不謹者之戒。令該府卽爲拿問嚴覈,捧口招以聞,此與臺疏·繡啓有異,則不必遲待渠供,爲先改差。
李洪載,以兵曹言啓曰,今二月二十九日本曹草記,武兼李榮夏,爲先汰去,令該府嚴處事。傳曰,允。何必拿處於王府乎?卿於朔射日,諸武士所見處,各別嚴棍可也事,命下矣。依傳敎,今日慕華館堂下武臣朔試射時,李榮夏嚴棍十五度之意,敢啓。傳曰,知道。
李洪載,以兵曹言啓曰,南行宣傳官韓泳·趙岐,南行部將崔廷岳,未滿十朔,依前例成才間,姑爲停試之意,敢啓。傳曰,知道。
李洪載,以兵曹言啓曰,今三月初十日,各廳堂下武臣朔試射時,都摠府都事朴鼎明,訓鍊院判官李光浹·李明會,主簿金昊吉·金宅和·安㢞·金樂水,宣傳官李秉道,武臣兼宣傳官張志近·李源亨·李蓍漢·沈應鎭,部將李長炫·成範鎭·尹師任·柳相文等,俱未滿四中,依定式試場處所,各決棍十度。訓鍊院主簿金志和,參軍梁慶元,無分汰去,而實病及呈辭受由人等退試次,姑爲懸頉以入之意,敢啓。傳曰,知道。
徐美修,以漢城府言啓曰,北部未婚·未葬成冊,依定日報來,而十分詳査,未婚之明的無疑者爲五人,未定婚之類,使該部官,招其族屬姻婭,曉諭朝家軫恤之德意。斯速勸婚者,合爲六十八人,而過期未葬之類,亦令該部官,詳探虛實,親審摘奸,精抄報來,故別單書入之意,敢啓。傳曰,知道。依向下批旨,過行日字,別單,可也。
禁府啓目,昭顯墓守衛官金始彬·慶弼國,昌陵令李鳴運,參奉鄭世淳等原情云云。傳旨內辭緣,泛稱遲晩,竝只刑推得情,何如?判付啓,金始彬·慶弼國等段,新斫皆是二十株內,取考律文,勘放後,草記爲旀。李鳴運·鄭世淳等段,所供容有可恕,然前官之事,不卽摘發報該曹,爲先以公罪勘放爲良如敎。又啓目,西部奉事金喆淳原情云云。傳旨內辭緣,泛稱遲晩,刑推得情,何如?判付啓,附過放送爲良如敎。又啓目,禁軍將李殷福原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,除拜屬耳,附過放送爲良如敎。
慶尙監司鄭大容疏曰,伏以臣猥承藩寄,行將辭陛矣。臣之父母墳山,在於水原·永同等地,松楸入望,雨露增愴,若於赴任之行,便道省掃,則恩榮所被,感徹幽明,敢將微懇,仰瀆崇聽。伏乞聖慈,特賜矜許,俾伸至情,千萬幸甚,臣無任屛營祈懇之至。答曰,省疏具悉。卿其依所請歷省。
辛亥三月初十日卯時,上御誠正閣。春秋館堂上入侍,左承旨李晩秀,假注書洪樂安,記事官洪樂游·徐有聞,知春秋鄭昌順,同春秋閔鍾顯,以次進伏訖。上命春秋館堂上進前。敎曰,卿等退而思之,有何考據之道乎?昌順曰,雖深思細繹,而終未得其實際可據之蹟矣。上曰,臺臣雖請考出世宗朝實錄,而先朝時考見實錄也,豈不溯考於世宗朝實錄乎?戊午因儒生疏,竝據故相金在魯燕行時所聞,遍考文蹟者,必載於日記,而近來日記,初不諧備,其能記載而無遺者,何可必也?承旨第與諸注書,考出日記,詳細謄入,可也。又敎曰,金敬之至今生存乎?晩秀曰,臣未能詳知,問於朴祐源則可知矣。上敎昌順曰,卿等進去本館,考出先朝實錄,而勿爲付籤,隨卽謄出,好矣。又敎曰,兼春秋二員入來,而諸翰林進去考出,可也。賤臣承命出傳。上命書榻敎曰,春秋館堂上,不爲仕進人許遞,前望單子入之,待下批牌招察任。又命書傳敎曰,承旨前望單子入之,待下批牌招察任。命退,諸臣以次退出。
上在昌德宮。停常參·經筵。
申時酉時,灑雨下雨,測雨器水深二分。
李洪載啓曰,大司憲·執義未差,掌令沈埉傳旨未下,掌令任長源,持平鄭弼祚牌招啓辭未下,持平宋煥箕在外,監察茶時之意,敢啓。傳曰,知道。
柳文養啓曰,禁衛營將官來言,今日本營軍兵,日次私習云矣,敢啓。傳曰,知道。
傳于柳文養曰,輪對官入侍。
以掌令沈埉,牌不進罷職傳旨,傳于李洪載曰,只推。
承旨前望單子入之,李東郁落點。
以承旨房望,傳于洪明浩曰,仍。
李晩秀啓曰,事變假注書洪秀晩,身病猝重,勢難察任,今姑改差,何如?傳曰,允。
傳于洪明浩曰,本宮都提調入侍。
徐美修啓曰,莊陵獻官李致中,大祝朴基正,依下敎來待矣。傳曰,入侍。
洪秀晩改差,代以吳聖根爲假注書。
傳于洪明浩曰,右承旨爲軍士房。
徐美修啓曰,今日賞典傳旨中,陵司竝陞敍,守僕守護軍,令該道米布題給事,添書以下,故朝下傳敎,亦依此添書頒布何如之意,以司謁入稟矣。卽者司謁來言,直以添書頒布入稟云,初不來問於臣,而司謁之從中改稟,大關後弊極爲駭然。當該司謁,令攸司科治,何如?傳曰,允。
以吏曹參議李勉兢,牌不進罷職傳旨,傳于洪明浩曰,只推。
洪明浩啓曰,吏曹參議李勉兢,旣有只推之命,卽爲牌招,同參政事,何如?傳曰,允。
李晩秀啓曰,莊陵大祝副校理朴基正,寧越府使特爲除授事,命下矣。係是堂上窠,時無加資之命,何以爲之?敢稟。傳曰,加資,今日政下批。
李洪載啓曰,合辭許久闕啓,事甚未安,今日政新除授臺諫,待下批竝卽牌招,除在外·未肅拜呈告人員,一體牌招,何如?傳曰,允。
李洪載啓曰,守令署經事,命下矣。長鬐縣監趙齊峻,諫院則旣已署經,今日政憲府諸臺,竝待下批牌招,掌令沈埉,旣有只推之命,一體牌招,以爲署經之地,何如?傳曰,允。
李晩秀,以行大司成意啓曰,四學學製,分四等設行,而若有過限之事,則當等季朔旬間,以限內不得爲之草記事,曾已定式矣。卽接四學牒報,則中學敎授鄭萬始未肅拜,東學敎授徐榮輔身病,當等學製,俱不得設行云,令政院稟旨擧行,何如?傳曰,竝許遞,今日政差代,可也。
有政。吏批,判書洪良浩進,參判閔鍾顯進,參議李勉兢,牌不進,右承旨李晩秀進。以申應顯爲大司憲,李喆模爲大司諫,許晊爲執義,鄭東觀爲副校理,吳泰賢爲宗簿正,金羲淳爲兵曹佐郞,李復顯爲弘陵令,沈能翼爲中學敎授,金方行爲東學敎授,寧越府使李東郁,今加嘉善,加資事承傳,寧越府使朴基正,今加通政,特除事承傳。
兵批,判書金文淳進,參判閔台爀病,參議李祖源在外,參知朴聖泰入直,同副承旨徐美修進。以趙宗鉉爲副摠管,李潤默爲訓鍊主簿,司直李謙煥·崔昌國,副司果朴孝成·朴柱遇,內禁衛金鎭恒,今加折衝,加資事承傳。
李晩秀,以春秋館言啓曰,臣等依下敎,祗詣本館,奉考先朝實錄,則丁卯十二月,忠淸道幼學朴通源上疏言,明史列傳,有賜王后誥命之文,而考其年月,似在文宗朝。且高陽地有一古墓,故老相傳以恭嬪崔氏,推以年代,似在文宗朝矣。此必有繼妃崔氏,而文獻莫徵,請博考文蹟。上命問議大臣,大臣皆請考見實錄,遂命知春秋金始烱,檢閱沈鑧,進詣鼎足山城史閣,奉考世宗·文宗·端宗三朝實錄。本月二十二日,始烱等復命進別單曰,世宗辛酉七月,世子嬪權氏卒,九月議政府請設嘉禮色從之。十二月,親選處女于思政殿,取判書雲觀事文敏禮賓直長權格之女皆爲承徽。丙寅昭憲王后喪,禮曹服制之啓,只載承徽服制,而嬪宮服制,初不擧論,戊辰五月,納尹氏于東宮,封昭訓,卽熺之女也。別單又曰,文宗庚午,太監尹鳳等,齎奉主上襲封誥命及中宮冠服出來,儀註中,有王后出迎賜物之語,而僉議答以本無是例,況今王后已薨云云。及至文宗昇遐後,禮曹服制,只論貴人·昭容·公主服制,而亦無內殿服制之磨鍊。別單又曰,端宗壬申,姜孟卿等啓言,內政至重,而久無母后,請以洪貴人,摠內政云。癸酉光廟,以首陽大君,率百官啓曰,殿下上無母后保護之力,下無賢妃儆戒之助云。及始烱等入待,上敎若曰,今覽考史謄本,顯德王后,在嬪宮昇遐後,雖選文氏·權氏爲承徽,而無冊嬪事,丙寅昭憲王后國恤,只有承徽等服制,而無嬪宮服制,嬪位之不冊封可知。文宗國恤時,只有端廟及內外命婦三年之制,而無中宮殿三年之制,旣詳書命婦,況壼位乎?此亦可證,文宗在邸與登位後,恭嬪崔氏之號,俱無載錄,而亦有可以立辨者。庚午太監尹鳳,齎奉國王王妃冕服而來,其時詢問內殿迎接之禮,僉曰,禮無,況今王后已薨乎?以此推之,此乃顯德王后冕服,而皇制中稱權氏,壬申七月,姜孟卿等,啓于端廟,內殿至重,久無母后,請以先朝貴人洪氏,摠內政云,此無文廟壼位之一可證也。癸酉光廟在潛邸時,率鄭麟趾等,請以上無母后保護之力,下無賢妃儆戒之助,納妃求嗣,以承先王之統,此無文廟壼位之二可證也。翌年政府六曹獻議,加顯德正后尊號六字,文宗王后只有顯德,昭然無疑,而第以十年嬪位之曠,二年壼位之缺,王鴻緖史記中,姓氏之誤書崔氏,族譜中恭嬪之載錄,傅會疑錄,今幸快知。因此而王鴻緖之誤藁新刋,明史之爲新本,可以立辨,令中外咸皆聞知,湖儒之章,今無更疑,給之。臣等謹以實錄別單及先朝下敎,參互考證,則承徽昭訓之選,無不載錄,而獨漏恭嬪崔氏,此世廟實錄之可據而釋疑也。迎詔之儀,旣曰,已薨,服制之啓,又不論及,此文廟實錄之可據而釋疑也。旣請貴人之代摠內政,又言上無母后保護之力,此端廟實錄之可據而釋疑也。至於王鴻緖之明史,乃是草藁,康熙以後增損無常,及夫張廷玉摠裁然後,始具志傳,頒行天下,此當爲正史。今考我國列傳,明以王妃權氏載錄,此所以先朝下敎,有可以立辨之諭也。參之實錄而旣如此,證之正史而又如彼,況先朝下敎,又不啻縷縷,文廟之不冊繼妃,崔氏之初不入選,庶可無疑。臺疏中儒生金敬之疏本,實錄及日記,竝不載錄,無以憑據。今此考出祕史之敎,實出於事關莫重,必致審愼之聖意,而臣等遍考各年實錄,終未得可據文蹟,惶恐敢啓。傳曰,知道。嘗聞先朝,以此事,命考世宗·文宗·端宗三朝實錄,仍敎筵臣,以春秋館堂郞,復命前,當整衣待之。大臣諸臣,累日力陳不聽,及其復命,下絲綸,以曉中外之惑,此敎昭載先朝實錄,而近來人,昩於典考,有今番臺臣尹行履之疏矣。以重其事之意,召問大臣,大臣亦記有伊時事,至請以不疑何卜,而先朝絲綸文迹,未考出之前,有難只從大臣筵奏而決疑,有奉考先朝實錄之擧。觀此卿等啓語,三朝實錄所載,先朝絲綸剖示,實爲後來徵信之資,予豈有別見?自今可以奉而信之,快釋前惑,以此啓辭,謄頒朝紙,俾爲詳知事實,可也。
李晩秀,以弘文館言啓曰,校理朴奎淳,副修撰李義鳳·金熙采,旣有只推之命,竝卽牌招察任,何如?傳曰,允。
柳文養,以訓鍊都監言啓曰,今三月十一日景慕宮展拜時,因兵曹節目,銅龍門軍三十名除出,把摠李琦鉉,哨官李聖濂率領。挾輦侍衛,銅龍門軍五十名,哨官柳晦源率領,出付排立當次營門,還宮後,還入直所,而竝待標信擧行之意,敢啓。傳曰,知道。
柳文養,以御營廳言啓曰,今三月十一日,景慕宮展拜時,依兵曹節目,集春營入直軍五十名,新營入直千摠權邁,領赴于禁衛營都領陣。該入直哨官李光玄,率該哨標下軍七名,仍爲入直,東營入直軍三十名除出,入直把摠申協率領。宮大門外把守,而竝待標信出用,解嚴後,各還本處,入直之意,敢啓。傳曰,知道。
李洪載,以義禁府言啓曰,時囚罪人金始彬等,口招公事判付內,金始彬·慶弼國等段,新斫皆是二十株內,取考律文,勘放後,草記。李鳴運·鄭世淳等段,所供容有可恕,然前官之事,不卽摘發報該曹,爲先以公罪勘放事,命下矣。取考律文,則大典通編禁制條有曰,陵園墓拱抱大木一株犯斫,而不能摘發陵官徒三年,松雜大木五株以上罷職,七株以上奪告身三等,十株以上徒三年,中木五十株以上奪告身三等,三十株以上罷職,而三十株以下,無論罪之文矣。金始彬·慶弼國等,以其爰辭觀之,新斫雖是二十株內,斫根之大中,初無區別,則不可遽然勘律,令禮曹,下帖本墓守直官處,詳査報來後,照律勘處。李鳴運·鄭世淳以不應爲事理重公罪,杖八十收贖,放送,何如?傳曰,允。如有功議,各減一等,書啓以中木載錄,依此知悉,照律,可也。
李洪載,以義禁府言啓曰,金始彬·慶弼國等,執頉新斫之大中株,詳査報來後,照法勘處。李鳴運·鄭世淳等杖八十,以公罪收贖放送草記批旨內,如有功議,各減一等,書啓以中株載錄,依此知悉照律事,命下矣。李鳴運六代祖繼祿,宣武原從功臣,鄭世淳十代祖蘭宗,佐理功臣云,功減一等,各杖七十,以公罪收贖。金始彬·慶弼國等,觀其爰辭,新斫執頉,俱爲十七株,考諸律文,松雜中木三十株以上,皆有定律,而三十株以下,無論罪之文。故取考己亥事目,則陵園墓松雜中木三十株以下削仕,而每株削仕五日云矣。金始彬·慶弼國等,依事目,計其株數,削仕八十五日,放送,何如?傳曰,允。
李洪載,以義禁府言啓曰,昌寧前縣監徐有豐,令該府卽爲拿問嚴覈,捧口招以聞事,傳旨啓下矣。徐有豐時在任所云,依例發遣府羅將,拿來,何如?傳曰,允。
辛亥三月十一日卯時,上詣景慕宮。展拜入侍,行都承旨洪明浩,左承旨李晩秀,右承旨柳文養,左副承旨李洪載,同副承旨徐美修,記事官李海隣,假注書趙台榮,記事官洪樂游·徐有聞,檢校直提學徐浩修,直閣徐榮輔,待敎沈象奎,以次隨駕。上具翼善冠·衮龍袍,乘輿出協陽門,由建陽門·弘化門,入逌瞻門詣齋室,降輿出東狹門,詣板位行再拜禮,入廟內奉審,還御齋室。上曰,本宮都提調,莊陵獻官·大祝入侍。賤臣承命出,與本宮都提調蔡濟恭,莊陵獻官禮曹判書李致中,大祝修撰朴基正,偕入進伏。濟恭曰,早朝勞動旣多,聖體,若何?上曰,一樣矣。上曰,春秋館草記,待卿登筵,姑不賜批矣。向筵卿以不疑何卜爲言,而予於此,非敢不當疑而過疑也。本事何等莫重莫大,而臺臣所論旣如彼,不可不一番博考而洞辯,以釋一世未決之疑,故使諸臣,先考先朝實錄矣。今觀草記,三朝實錄,其時已盡考出,非但考史回奏之言,先朝絲綸中,逐段辨破,一通昭示者,無復餘蘊,卿亦詳覽,可也。命晩秀,讀奏春秋館草記訖。濟恭曰,臣於本事,竊以爲無一毫可疑,而今見草記,尤爲著明矣。上曰,其中昭憲王后服制,只有內命婦事,光廟請納妃之啓,尤是可據之的證也。蓋文廟嬪位,顯德王后前,有二嬪而皆遜降,顯德王后賓天後,雖有揀選之禮,而更無冊嬪之事,予亦有平日所紀聞,而未考實錄之前,不敢質言,今始釋然矣。曾聞先朝,命春秋館堂郞,往考實錄,六日復命,而整衣待之,至於夜不遑寢,大臣諸臣,力請而不聽,今見實錄及政院日記考出者,果如前聞,可以仰見奉先追遠之聖德矣。此不過四十年前事,世無知者,今人之固陋如此,此後耳目稍遠,則安知無復如今日臺臣之論乎?此草記,謄頒朝紙,俾中外咸知事實,曉然釋疑,好矣。命書草記批旨訖。上曰,先朝下敎,段段剖示,予則只當言奉以信之意矣。濟恭曰,誠如聖敎矣。三朝實錄,先朝絲綸,今日批旨,將成一統徵信之文,垂之簡冊,頒諸朝野,今以後,庶無傳聞異辭之患矣。上曰,金敬之疏,則遍考而無有似是,臺臣誤聞朴通源疏而言之矣。上曰,禮判昨日復命,而未及召見矣。今番設壇配食之擧,實是曠典,壇享時擧行節次,別單條列,極爲詳備,而又有何可奏者耶?致中曰,幾百年未遑之典,成於今日,中外瞻聆,孰不欽仰激感,而壇享之夜,月星明穊,將事無愆,參班之子孫,無不悽出涕,本府父老士女,十百成群來觀,而咨嗟忠魂毅魄,必當感泣於冥冥之中矣。上曰,峽民輩,亦多興感來觀者耶?致中曰,奔走環觀於壇外洞口者,殆過數百人矣。濟恭曰,臣有眞的所聞,故仰奏矣。去月卄七日,卽禮判受香下去之日也。伊日之夜,本陵紅箭門內外,有瑞氣亘,明如白晝云,誠異矣異矣。上曰,果有是事耶?致中曰,其日卽受香之日也,築壇之日也。聞夜將半,一道瑞氣,起自丁字閣,邐迤亘繞,直抵壇所,紅光燭地如火,陵官疑有火災,顚例衣裳,邑底民人,遠望驚異,來見者亦多云矣。上曰,此等事,或多傅會之說,果是的聞耶?基正曰,臣親聞陵官之言,且伊夜瑞氣,非一二人之所見,邑底人皆盛傳,果非過張,子規樓上樑之夜,亦有瑞氣云,而邑中士民,皆傳說矣。濟恭曰,臣之所聞,亦越中人士所傳,可知其眞的矣。大抵今番盛擧,曠世初有,忠魂毅魄,激感顧歆之際,豈無靈異之示驗者耶?莊陵復位前,奇徵異事,不勝其傳,而封陵後無之云矣。上曰,此理亦不可謂全無矣。如堯·舜·孔子之聖,存順沒寧,未聞有何靈異,而每於鬱結不散處,有此等非常事矣。濟恭曰,誠如聖敎,如關王事,亦可見矣。命晩秀,讀奏配食壇擧行別單。上曰,壇享何爲有爐盒耶?以太廟言之,七祀外從享,則無焚香之事,考例拔之,可也。器皿之用磁器,易致破傷,以木代之,紙牓不必令寫字官書之,以本府齋儒中爲之,至於修改等節,何可每每啓聞耶?令本府從便爲之,而凡事必從除弊,今番壇所所入物力,以公穀會減,禮判旣是備堂,自備局行會本道,可也。上曰,子規樓之役,方至何境耶?致中曰,色蓋瓦,而丹雘姑未爲之矣。上曰,然則董役人賞典,今日當下矣。仍命書傳敎曰,是府是樓之體貌,反有勝於丁〈字〉閣所重,而址基顯於數百載之後,與配食考定之擧,巧湊於同日,不待傅而會之,若誘予衷。豈特曰,有時存焉?今於宗伯反面,以樓役之已就言之,董事之臣,宜有紀勞之擧。地方官寧越府使李東郁加資,本道觀察使尹師國,熟馬一匹面給。裨校以下,至于工匠吏隷,令道伯分等狀聞,本陵享事,係是曠典,獻官禮曹判書李致中,豹皮一令賜給。大祝副校理朴基正,六臣之後,只有此家,此人得與駿奔之列,甚爲稀貴,本府使適有窠,特爲除授。其餘諸執事,各上弦弓一張賜給,以寓朝家重其禮重其事之意。上曰,政官牌招開政。出榻敎上曰,六臣子孫,只有朴基正一人,予心不覺戚然,得與於今日賞典,亦非偶然矣。仍敎基正曰,語到六臣事,予心激慨,以汝除是邑,意豈徒然?赴任後,採探未及修擧之事,隨處悉心,以副朝家特畀之意,可也。至於撫民之方,想不待提飭,而亦必竭誠爲之也。敎晩秀曰,丙申以後,凡係莊陵事,今番配食壇設始顚末,勿論傳敎祭文獻議奏啓,詳考內閣所在文蹟,亦問于禮曹,裒輯成冊子,下送寧越,俾作本府文獻事,言于待敎,可也。濟恭曰,水原新邑民居,雖曰,漸次加增,終帶草創樣子,不能成聚成都者,以生理之無所倚靠而然也。臣意則傅近如廣州·龍仁等邑外倉,移建於本府邑內,使各其官,領率近面民人,捧糴分糶,皆令於此爲之,則在隣邑民,可除遠輸之勞,於水原民,自有聊賴之道。若然則雖本州外村居生之類,亦必有自來願居之人,如欲爲水民,料理長策,恐無出此,故敢達矣。上曰,依爲之。令道臣及該府使,講究設倉之制,仍具意見及始役遲速狀聞事,分付,可也。出擧條上曰,日前之雨,優於潤麥,企望之餘,誠非細幸矣。濟恭曰,昔之辛亥,臣所目見,而今年則已有豐徵矣。命濟恭等退出。上出西狹門,乘輿出逌瞻門,入弘化門·建陽門·協陽門。上曰,輪對官入侍。賤臣承命出,與奉常正李思祚,敦寧參奉朴彬源,軍資判官宋啓來,禮曹正郞金膺著,兵曹正郞李冕膺,偕入進前。上曰,以次進奏職姓名所懷,可也。思祚等,仰奏職姓名訖。膺著曰,本曹大廳之北庭,有列聖朝徽號奉安閣,凡於尊奉守護,固宜嚴重,而本曹墻垣,盡爲頹毁,奉安閣東邊,坦爲大路,閑雜行人,取其捷徑,無不由之,其在事面,極爲未安。禁雜人嚴守護之方,惟在於修築墻垣,故敢此,仰達矣。上曰,申飭該曹,斯速修補,可也。出擧條命輪對官退出,還內,諸臣退出。
上在昌德宮。停常參·經筵。
傳于李晩秀曰,同副承旨,馳詣受香所,奉審摘奸以來。
傳于李晩秀曰,下直閫帥入侍。
承旨前望單子入之,尹㬦·孟至大落點。
傳于李晩秀曰,召對爲之。
傳于李晩秀曰,右承旨·同副承旨入侍。
備忘記,慶尙右兵使李健秀,黃海兵使洪和輔下直,各長弓一張,長箭一部,片箭一部,筒兒一箇賜給。
孟至大啓曰,守令署經事命下,已至多日,而大司憲申應顯,掌令沈埉·任長源,牌不進推考傳旨及罷職傳旨纔已捧入,執義許晊,持平宋煥箕在外,持平鄭弼祚未署經,大司憲所當更請牌招,而無以備員,署經何以爲之?敢稟。傳曰,違牌臺諫只推,更卽牌招署經。
孟至大啓曰,大司憲申應顯,掌令沈埉,牌不進推考傳旨及罷職傳旨今方捧入,而只有掌令任長源一員,無以備員署經,除在外·未署經外,大司憲更卽牌招,以爲備員署經之地,何如?傳曰,竝許遞,前望單子入之,待下批牌招察任。
臺諫前望單子入之,大司憲趙宗鉉,掌令李思祚落點。
以掌令任長源,牌不進罷職傳旨,傳于孟至大曰,只推。
孟至大啓曰,大司憲趙宗鉉,掌令李思祚牌不進推考傳旨及罷職傳旨今方捧入,而執義許晊,持平宋煥箕俱在外,持平鄭弼祚未署經,只有掌令任長源一人,無以備員署經,大司憲趙宗鉉,更卽牌招,何如?傳曰,允。
兵曹堂上前望單子入之,參議李蘷落點。
以校理朴奎淳,副修撰李義鳳·金熙采,牌不進罷職傳旨,傳于李晩秀曰,無端違牌,徒煩酬應,傳旨勿施,不能申飭之承宣,從重推考。
孟至大啓曰,新除授左承旨尹㬦,方在罷散中,何以爲之?敢稟。傳曰,敍用。
孟至大啓曰,新除授左承旨尹㬦,方在罷散中,而不能覺察,矇然出牌矣。追聞罷散的實,卽爲啓辭,而尹㬦承牌詣闕外,以待批旨之下,初不呼望,而當初臣等,不能察飭,誠不勝萬萬惶悚,而徑先出牌之當該注書,所當重勘,而本院請推之外,無他可施之罰,何以爲之?敢稟。傳曰,更思凡大小傳旨,承旨書下堂后然後,注書謄書入啓,自是不易之院規。今此注書之書違牌傳旨,必是承旨之書送之致,當該承旨禁推,注書勿論,違牌捧傳旨承旨,已微稟於閤外,則今云初不呼望者,大是爽實,事雖微細,何若是判異?當該承旨遞差,可也。
傳于徐美修曰,非其招不往,雖難責之於人人,不待罷散,何以爲之?啓辭之下批,隨牌赴闕,已萬萬該然。原啓辭之如何下批,何以逆料?乃敢以此啓,必當以敍用批下,而適有實故,先爲違牌還歸,言送政院,以致政院之煩稟者,可謂事未前聞,不可以其人之生疎,仍以置之,承旨尹㬦,亟施不敍之典。
孟至大啓曰,左副承旨柳文養,禁推事,命下矣。依定式遞差傳旨捧入之意,敢啓。傳曰,知道。
孟至大啓曰,臣與左副承旨柳文養伴直矣,纔已禁推出去矣。伴直無人,右副承旨徐美修,所當牌招,而拘於廳規,不得請牌,何以爲之?敢稟。傳曰,牌招。
傳于孟至大曰,中官文鳳億·金姓崔,越俸五等。
以黃海監司李時秀狀啓,位羅萬戶丁運泰,所已萬戶金啓默,大峴山城別將李興俊等,捉致營門,還穀未準捧委折,査問馳啓,令廟堂稟處事,傳于孟至大曰,有民然後,有鎭與城與還穀與軍餉也。逃且死者年久,徵隣族亦無者者過半,今若一一督捧,鎭無卒,城無人,而餉穀從何覓出乎?事勢不啻較然。至於貧無依之類,旣困於當年之催科,又當入於鎭屬·隣族之徵,其可矜可恤,還有甚於死或逃之無所干所,已施於統營者,何靳於海西乎?若知爲弊之至此,則帥臣仡無一言,又豈非年前統帥之罪人乎?以此以彼,虛簿則一也。貧無依及逃故當捧條,一倂蕩滌,令新帥臣,到營聚會三處吏民,蕩減穀簿,吏民所見處燒火,俾除來頭虛實相蒙之弊。各年鎭長,如已勘罪,雖不疊勘,時鎭長,別無可問之端,其中或有出代者,不可一仍一否,亦爲仍任事,分付。
孟至大,以禮曹言啓曰,卽接永禧殿參奉所報,則本殿焚香受香,在於今十四日,而令有闕未差,參奉方爲入直,受香無人云,令有闕之代,卽令該曹口傳差出,以爲受香之地,何如?傳曰,允。
吏曹口傳政事,以申在維爲永禧殿令。
孟至大,以備邊司言啓曰,卽見前北兵使李潤慶狀啓,則自鍾城離發,各邑鎭堡軍兵,次次操鍊,至西水羅,見春操停止關文,撤巡還營矣。當初以依例春操之意,覆啓行會之後,道臣之以待秋設行,更爲馳啓者,亶出於休養賑餘民生之意,故聖心曲加軫念,特命依施,德至厚也。爲道臣者,旣以停操爲請,則所當一邊封啓,一邊知委兵營,行不行間,使之恭俟判下,而不此之爲,以致兵使之徑先發巡,中道還歸。有此邑鎭操鍊,或行或不行之擧,此實前所未有,事係師期,不可例飭而止,咸鏡監司李文源罷職。雖以兵使言之,旣見狀啓判下,則雖於發巡行操之際,其勢不得不中撤還歸,此則不當爲罪,而今此狀啓中,以未巡操已巡操邑鎭軍兵,一竝官軍聚點,各別擧行之意,混同措辭。夫官門聚點停操之歲,猶勝於全廢,故不得已行此下策,惟彼鍾城以下邑鎭,旣經巡操,則又令聚點,抑何故也?行操之軍,必屢經私點然後,始行合操,而今乃疊設聚點,爲其軍兵者,不亦勞甚,而繼之以怨乎?雖曰,奉行朝令,眞是膠柱鼓瑟,師律所關,不可仍置,前北兵使李潤慶,亦爲罷職,何如?傳曰,道伯之只從南關,事勢不念北關各鎭之已行操,混請臨時停退,以致北帥擧行之如是顚錯,論其罪過,譴罷何可辭乎?然道伯之失,惟在於見牛未見羊,當該道臣,姑先越俸三等。北兵使則上司上營之行會,旣令停操,則爲帥臣者,雖不得不依令撤還,而聚點勿爲疊設於行操時。向有定式之受敎,則頒式未幾,無難犯科,師律所在,不可不嚴處,當該兵使,施以不敍之典,可也。
忠淸監司朴宗岳疏曰,伏以臣猥蒙聖上再造之恩,冒膺湖右一面之任,任重材疎,心勞政拙,夙夜憂懼,如臨淵谷。卽伏見刑曹移關粘連沃川人鄭載厚上言謄本,則其上言辭意,詆斥臣構誣臣,不遺餘力,而撮其大者,有曰,不念聖敎之截嚴。又曰,幺麽一道臣,不遵聖敎,有此違越聖敎之嚴明。又曰,如此道臣,不有君命之罪,有不可勝誅,又有狀題中本事,是非勿論,嚴治天聽之罪云云。苟如其言,則罔非人臣之極罪,而嶺海鈇鉞,猶不足以少贖也。臣披過未半,口呿心寒,惶汗浹背,彼雖鄕曲微賤之輩,其所聲罪,卽一急書,臣安敢一味噤默,不暴其本事始末乎?臣請冒死而陳之。臣之到營,在正月二十七日,而鄭載厚上言啓下公事,到付於同月同日,二月初四日,鄭哥來呈議送,題以已定査官,使之從速査報,姑爲退待云云。而仍伏念山訟,乃人家大事也,況是啓下公事,事體自別,故前後文案,細加考閱,則此訟始於癸巳,而十九年之間,因彼此隻互相起訟。營本官決折,不啻幾番,而鄭哥輒見落,乃其兩度上言中,一反道臣査官決給辭意,謂以渠置之勝科云云。其矯飾謊說,變亂立落,上誣天聽之罪,極其放恣巧惡。故再呈議送題曰,本事是非,毋論,誣飾査官及前伯之言,欺罔天聽,姑待本事出場,欺罔天聽之罪,各別嚴治云云。而鄭哥上言中,乃敢截去中間句語,只曰,本事是非勿論,嚴治天聽之罪。噫嘻,此何言也?前後文案,尙在營上,鄭哥題辭,亦在渠處,臣安敢急於自辨,上欺天日也哉?査事則擇定査官,招致兩隻,摘奸査覈之際,鄭哥終不待令,槪聞又以上言事上京故也。豈意其遣辭叵測,至於此極哉?蓋湖右爭山之弊,八路所無,被人侵詆,從古何限,而未有如臣今日所遭也。臣以無似,忝在道臣,幺麽一訟,不能嚴決,致令土民,猥煩天聽,臣之不職之罪,已無可言,而亦以何顔面,冒居旬察之地,上以宣聖化,下以彈壓一路哉?臣又蒙判下傳敎中嚴査之命,而顧臣情勢,有不敢晏然冒當者,謹此披瀝,仰瀆崇嚴。伏乞聖明,俯賜諒察,亟加鐫改,千萬幸甚。以忠淸監司朴宗岳上疏,傳于孟至大曰,訟理之委折,無論如何,以訟民侵詆訟官,猶關風化。況道伯之於邑民,等威何等懸絶,則纔有不愜於意欲者,便發惡口氣,無難毁刮,寧有如許紀綱乎?道伯亦豈必以此至於疏引,以長其頑悖之民習乎?原疏還下送,申飭察任。
副司直李度默疏曰,伏以臣見差太廟望祭獻官矣。在臣分義何敢言私,而第臣病勢,痰火所祟,症形甚重,許久纏綿,近又挾感添劇,時月之間,無望痊差,駿奔之列,決難自力,玆敢不避煩猥,仰瀆崇嚴。伏乞聖慈,俯垂矜諒,亟命銓曹,劃卽變通,千萬幸甚,臣無任屛營祈懇之至。踏啓字。
檢閱洪樂游疏曰,伏以臣伯父臣良浩,特除春秋館知春秋矣。臣所帶記事之任,自在應遞之科,玆敢援例陳章,伏乞聖明,特許遞改,以存公格,以安私分,千萬幸甚,臣無任屛營祈懇之至。答曰,省疏具悉。疏辭,下該曹考例稟處。
辛亥三月十二日卯時,上御誠正閣。下直閫帥入侍時,左副承旨柳文養,記事官李海隣,記事官洪樂游·徐有聞,黃海兵使洪和輔,慶尙右兵使李健秀,以次進伏訖。上曰,以次進前,可也。和輔等以次進奏職姓名。上曰,下去後,須竭力善爲,可也。仍命宣諭訖,命先退。上命書傳敎曰,右副承旨,聞有實病,勢難供劇云,與在外承旨及兵曹堂上許遞,前望單子入之,待下批牌招察任。上曰,兵曹堂上,以李蘷出牌,可也。文養曰,新除授兵曹堂上李夔,方在罷散中,何以爲之乎?敢此,仰達矣。上曰,敍用,可也。出擧條命退,承史以次退出。
辛亥三月十二日辰時,上御誠正閣。召對入侍時,參贊官徐美修,記事官李海隣,記事官洪樂游·徐有聞,閣臣李晩秀,侍讀官尹光普,檢討官尹致性,以次進伏訖。上曰,進講,可也。光普進讀貞觀政要,自小臣不可,止未爲得也,讀奏。致性自夫上之不信於下,止嘉納之,讀奏訖。上曰,各陳文義,可也。光普曰,君使臣以禮,臣事君以忠之句,實是嘉謨也。爲人君者,深軫禮使之義,使臣必盡其道,則可以臻禮漫漫之治矣。爲人臣者,克盡竭忠之道,事君必致其誠,則可以致盡臣分之義矣。方今聖明在上,凡所使,必盡其禮,在廷之臣,能竭忠誠,則豈有不禮不忠之歎哉?伏願聖上留念焉。上曰,所陳,好矣。致性曰,太宗英主也,魏徵賢臣也。其所相勉,無非後世君臣所可鑑戒,雖以此句言之,信之則無不可,疑之則無可信,蓋上旣信之,則竭忠竭誠,皆可以盡信,上或不信,則自疑自懼,無可以見信。當今聖明在上,上下相信,非有不信之慮,而君臣鑑戒,無過於斯。伏願聖上,凡於使臣之際,益加聖念於此一句焉。上曰,所陳亦好矣。上曰,參贊官閣臣,亦陳文義,可也。美修等曰,上下番旣已陳達,臣等別無可達之辭矣。命退,諸臣以次退出。
上在昌德宮。停常參·經筵。
自申時至酉時,日暈。
孟至大啓曰,大司憲趙宗鉉,掌令任長源呈辭,執義許晊,持平宋煥箕在外,掌令李思祚傳旨未下,持平鄭弼祚未署經,監察茶時之意,敢啓。傳曰,知道。
孟至大啓曰,禁衛營將官來言,今日本營軍兵,日次私習云矣,敢啓。傳曰,知道。
孟至大啓曰,御營廳將官來言,今日本廳軍兵,日次私習云矣,敢啓。傳曰,知道。
承旨前望單子入之,趙宗鉉·李漢一·李儒敬落點。
孟至大啓曰,新除授右副承旨李漢一,時在忠淸道牙山地,斯速乘馹上來事,下諭,何如?傳曰,允。
傳于李晩秀曰,下直守令留待。
傳于孟至大曰,同副承旨入侍。
傳于孟至大曰,下直守令入侍。
傳于李晩秀曰,再明日水原監試事,出往御將,仍佩往來,復命間,都提調摠察事,從事官發牌,分付。
以掌令李思祚牌不進罷職傳旨,傳于孟至大曰,只推。
以大司諫李喆模,司諫尹行履,獻納李彦祐,正言張至顯·崔重圭,牌不進罷職傳旨,傳于孟至大曰,只推。
孟至大啓曰,合辭許久闕啓,事甚未安,大司諫李喆模,司諫尹行履,獻納李彦祐,正言張至顯·崔重圭,掌令李思祚,旣有只推之命,竝卽牌招,除在外·未署經外,呈告人員,一體牌招,何如?傳曰,允。
李儒敬啓曰,戶曹判書趙鼎鎭,依下敎來待矣。傳曰,仍差有司堂上,入侍。
以黃海監司李時秀狀啓,薦新生石首魚,節序差早,限內不得封進,惶恐待罪事,傳于李晩秀曰,勿待罪事,回諭。
傳于李儒敬曰,戶曹判書入侍。
傳于徐美修曰,日昨聞大臣所奏,沙斤驛弊事狀啓之尙不回下云者,萬萬訝惑,曾以此事之不卽回啓,咎責於前道伯已屢矣。聞大臣筵奏之後,令政院遍問各司,無啓下之處云,此是自內公事軸之遺漏者,該驛察訪如上來,使卽入侍事,分付。更爲修啓一款,令廟堂勿爲行會事,卽令知悉。
傳于李晩秀曰,書狀官入侍。
傳于李晩秀曰,沙斤察訪入侍。
以兵曹監軍單子,傳于孟至大曰,本曹郞官中,抄啓文臣改差,令該曹口傳差出。
吏曹口傳政事,以宋俊載·韓啓玉爲兵曹佐郞。
兵曹口傳政事,副司果趙得永·金義淳單付。
李晩秀,以弘文館言啓曰,新除授副校理鄭東觀,卽爲牌招察任,何如?傳曰,允。
李晩秀,以備邊司言啓曰,卽見全羅監司鄭民始狀啓,則以爲道內穀摠,爲一百九十二萬七千四十石,而盡分條五十九萬九十七百石,半分條一百三十二萬七千三百四十石。除其盡分與半分,則留庫爲六十六萬六千七百二十石,又其中有年例加分取耗公下者,應留之穀極其零星。本道屢豐之餘,民不願受,邑邑皆然,今於半分條中,排比穀數,參量民勢,或三分一,或四分加留。稍待麥事登場,準式追分,民又不願,仍爲儲留,則所失不過如干耗條,而其於儲穀之道,亦爲便宜之策,而大抵山峙沿虛,多少不均,大爲民病,而遠地移轉,爲弊多端。今若就此穀摠,留庫最少處,加其留而減其分,留庫稍裕處,減其留而加其分。酌量分排,互相換移,則雖不逐邑而移轉,庶或仍舊而矯革,請令廟堂,稟旨分付矣。諸道還穀,無不弊生,見今矯救之道,惟在於裒益而已。今此狀辭中,或加留減分,或減留加分,大抵非廟堂所可遙度指揮之事,都在道臣商量便否,從長區處之如何。苟係便民爲公,不當以事係變通,有所持疑,依狀請施行之意,分付,何如?傳曰,允。
李晩秀,以備邊司言啓曰,卽伏見傳敎下者,以前嶺伯,沙斤驛還弊矯正狀啓之至今因循,致勤聖念,空彀殼物仍命蕩減,仁恩所及,窮殘驛卒,庶幾有其蘇之望,臣實欽歎之至。蕩減辭旨,旣擧綱領,在廟堂對揚之道,不可不逐條區處,頒示該道,使之依此遵行。本驛元還穀八千五百五十七石內,擇其精實一千五百石,五百石,則留置本驛,以爲糶糴,一千石,分送屬驛所在七邑,使之同置邑倉,而依例糶糴於各該驛屬。塵土條九百四石,難貿條留庫牟二千一百五十九石,毋論未分已分,竝爲蕩減。其餘作錢條三千九百九十四石,道臣前日狀啓,以三錢爲請,及夫冬末,以未見回下,更使之七錢定價捧錢。此則道臣旣被譴罷,窮民勒捧之錢,旣知其含冤喫困,則今不可仍置,每石價三錢計數,則爲一千一百九十八兩二錢。餘外每石四錢條計數,則爲一千五百九十七兩六錢,就其中塵土條九百四石零,每石價三錢,爲二百七十一兩二錢。難貿條留庫牟二千一百五十九石零,每石價二錢五分,爲五百三十九兩七錢,五分兩條合錢八百十兩九錢五分。上項三千九百九十四石,價一千一百九十八兩二錢,合而計之,則爲二千九兩一錢五分。此則依初令移貿,其餘錢七百八十六兩六錢五分,則雖以移貿,已爲劃送穀少邑,依此數還爲推來,使該察訪,聚集所納驛屬。以傳敎辭意,一一曉諭後,依分數還給本主,俾知朝家德澤之如天如海,實合事宜。而錢穀數爻,雖是依狀啓磨鍊,便是遙度,擧行之際,如或有石數錢貫之與此差爽者,道臣從長區處,以形止論報本司。各年前後察訪及倉屬驛吏等罪狀,俱合重勘,以懲日後,而係是宥旨前事,勿論,何如?傳曰,允。
孟至大,以義禁府言啓曰,忠淸監司朴宗岳狀啓據,刑曹粘目內,抄啓文臣丁若鏞,移本府處之事,允下矣。丁若鏞下去慶尙道晉州地云,依例發遣府羅將,拿來,何如?傳曰,待待命拿囚,可也。
吏曹啓目,粘連觀此藝文館檢閱洪樂游上疏,則以爲臣伯父良浩,特除知春秋矣。臣所帶春秋館記事官之任,自在應遞之科,特許遞改亦爲白有臥乎所,相避之法,在下當遞,而翰林所帶春秋,例不得減下。故翰林與春秋館堂上相避,則堂上遞改,載在法典,知春秋洪良浩,似當許遞是白乎矣,重臣所帶遞仍當否,臣曹不敢擅便,上裁,何如?判付啓,依回啓施行爲良如敎。
右承旨李晩秀疏曰,伏以臣伏見夜下傳敎,有當該承旨遞差之命,臣於此,誠不勝惶恧之至。昨日前承旨尹㬦,罷散啓辭未下之前出牌,已極徑先,則違牌尤當勿論,而臣適在閤外,矇未覺察。遽以違牌入稟,昏謬之罪,實在臣身,而右僚以啓語之差爽,至蒙譴遞,揆以廉隅,有難晏然,略控短章,徑出禁扃,晩始自引,益增悚惶。伏乞聖明,亟賜勘處,以安私分,千萬幸甚,臣無任屛營祈懇之至。答曰,省疏具悉。爾之稟辭據實也,院中啓語爽實也。爾有何罪?勿辭,卽速察職。
江原監司尹師國啓目,寧越府延平驛凶書傳給之賊,多般詗察,密密譏捕是白在如中,原州板梯面三里居金載浚爲名漢,本以寧越徐就根女壻,與原州丁志協,同爲寓居於寧越。以行事之悖戾,見逐於鄕里,兩漢又爲移接於原州,而近以推奴事,正月十九日與志協·柳東五及婢夫金名金,多日作伴,出沒於寧越·平昌之間。二十八日之後,始爲還來,而蹤跡行止,率多可疑之端是如,臣營鎭撫吏元仁浚,有所來告乙仍于,卽爲定送臣營將校咸胤謙捉來。押送于寧越府,與延平驛卒金千仲·朴以太·金太行等,使之面質是白乎,則載浚容貌體樣,果是傳書之漢是如。驛卒之招,如出一口兺不喩,右頰上,有一大瘢痕,而當初傳書時,以白紙貼覆於右頰之狀,尤是明白。眞贜同載浚及丁志協·柳東五·金名金,寧越甕山村居載浚之妻父徐就根,就根之子宗益·分男·宗修等,竝自該府,嚴加盤覈是白乎,則或呑吐不服,或全然牢諱,究竟有遲滯之慮乙仍于,右項諸漢,拿致臣營,以春川府使李一曾,寧越府使李東郁,旌善郡守沈原之,杆城郡守李在沆,原州判官趙鉉,差定參覈官。眼同究覈是白乎,則載浚段,賦性妖邪,狀貌悍毒,始則周遮牢諱,及其面質嚴訊之後,始乃吐實,而渠與志協,結爲死友。爛熳同謀,做出凶書,亂打僞印,渠則製之,志協則書之,正月二十七日,到寧越高德峙,借着志協之揮項,變作常人之服色。貼紙頰上,以掩瘢痕,潛給延平驛卒,傳致原州作廳之狀,箇箇承款是白遣,志協段,言辯陰譎,性氣凶獰,屢日訊問,頑不吐實是白如可,畢竟凶書寫出之事,揮項借給之狀,一一輸款是白乎所,蓋此兩賊,與寧越之鄕人,多有嫌惡,常懷逞毒之心,敢以窮凶極惡之說,作爲凶書,欲售陷人惡逆之計。論其情節萬戮猶輕,而志協則未及施誅殛之典,絶粒忍杖,徑斃獄中,實不勝憤惋之萬萬是白乎旀,載浚段,旣以誣人惡逆遲晩,故卽捧結案後,梟示徇衆,懸首通街,以懲鄕戰事,出付寧越府使,使之押去矣。卽接該府使李東郁牒呈內,罪人載浚,今三月初十日申時量,本部五里程通街,大會民人,梟示懸街是如爲白有等,以緣由馳啓爲白乎旀,向前罪人柳東五段,雖與載浚等,同行於寧·平之間,旣不參涉於凶書,則別無可罪之端是白乎矣,與此等凶徒,冒禁推奴,不可無罪是白遣,徐就根段,本以海西將校,移接越中,爲人昏庸,亦旣無識,凶書干涉,雖無現捉之端,渠以載浚爲女壻,行賂圖任之狀,旣發於諸囚之招,則亦不可無罪是白乎等,以徐就根·柳東五等,竝只自臣營,從輕重照律刑配是白乎旀,金名金段,不過以載浚牽夫,往來寧·平之時,雖知載浚變服出他之節,而不知傳書委折,則別無可罪之端是白遣,就根之子宗益·分男·宗修等三漢段,皆是庸騃無識,農業資生之人,初不知載浚行兇諸節,雖是載浚妻娚,不必論罪是白遣,延平驛卒金千仲段,雖是傳書之人,以無識驛漢,不知裏面辭意,傳致書札,已不足怪,而向後能認載浚之面目,明白指的,使此兇賊,至於取服,可謂有其功而無其罪是白遣,朴以太·金太行等段,俱是傳書時參看之人,亦爲同辭指的,則亦無可罪是白乎等,以右項三漢,一竝放送爲白乎旀,高進明段,受賂於徐就根,圖出所不願之掌議,又不還給所捧之賂錢,則從可以推知其平日行事是白遣,嚴健中段,特以粗解場屋文字之故,爲峽儒所共推,而前後官家,聞其名而仍差校院之任,已至多年,則其所見忤於人宜矣。亦有臣營分付本府,日後則使之永勿差校院任爲白乎旀,此兩人,則別諭中,有出場間保授之敎是白乎等,以仍爲保授,以待處分緣由,竝以馳啓爲白臥乎事是良爾,詮次善啓向敎是事,傳于李晩秀曰,保授人特放,徐就根·柳東五不足責,嚴刑放送,其餘諸人,亦卽放送事,回諭。
辛亥三月十三日卯時,上御誠正閣。下直守令入侍時,右副承旨徐美修,假注書趙台榮,記事官洪樂游·徐有聞,長鬐縣監趙齊峻,以次進伏訖。上曰,守令進前,奏職姓名,可也。齊峻仰奏姓名。美修曰,長鬐縣監趙齊峻,職名屢次誤對,擧措亦極顚錯,萬萬駭然,所當重勘,而本院請推之外,無他可施之罰,何以爲之乎?上曰,拿處,可也。出擧條命美修,書李晩秀疏批訖。仍命書傳敎曰,右承旨批下,卽爲牌招,申飭察任。命退,承史以次退出。
辛亥三月十三日午時,上御誠正閣。有司堂上·沙斤察訪·書狀官入侍時,右承旨李晩秀,記事官李海隣,記事官洪樂游·徐有聞,有司堂上趙鼎鎭,書狀官李祉永,沙斤察訪柳鼎模,以次進伏訖。上曰,書狀進前,可也。祉永進伏。上曰,萬里之行,得以穩旋,殊可幸也。祉永曰,聖念所暨,無事往還,實爲私幸矣。上曰,彼中事情,有何可聞者耶?祉永曰,別單外,別無可達矣。上曰,書狀亦謁皇帝耶?祉永曰,三次參謁矣。上曰,皇帝筋力凡百,何如?祉永曰,年雖大耋,而尙爾强健矣。上曰,行役之餘,想必困憊,先爲退去,可也。上曰,有司堂上·沙斤察訪,進前,可也。上敎鼎模曰,昨年咸陽御史復命之日,始聞本驛之還弊,而矯救之道,使道臣善爲講究登聞矣。道啓尙無皁白,故方切訝惑,日昨聞大臣言,道臣狀啓,昨夏已來到,而尙未回下云,故問于政院,則初不載錄於公事出納之軸,遍問各司,而亦無回下之處。今始搜得於休紙軸,政院事類如此矣,而有司之臣,尙不提稟,亦極未安矣。予以咸陽之事,晝夜用慮,纔已收殺,至於沙斤之弊,獨未矯正,予於沙斤之民,未免失信,予若有誠信愛民之心,豈有如此之事?予實瞿然,是誰咎也?本驛民情,爾須詳細陳達,可也。鼎模曰,昨年因特敎,自本道論理狀聞,而狀辭以元還八千五百五十七石內,擇其精實穀一千五百石,而五百石則留作驛還,其餘一千石,分送屬驛所在七邑,使之糶糴。塵土條九百餘石,難貿條牟二千一百五十餘石,竝爲蕩減,作錢條三千九百九十餘石,以三錢作錢之意爲請,而以待朝家處分矣。因狀啓之不卽回下,道伯以每包七錢式,收捧之意題送,故昨冬僅捧三千九百餘石矣。上曰,所捧三千九百餘石亦過矣,彼窮民何以辦納?實爲可矜,朝家於咸陽之民,旣施萬餘穀蕩減之政,則今於驛民,何獨無一視之澤乎?仍命書傳敎曰,咸陽糴弊,雖已釐正,沙斤驛還穀,無異於咸陽,大抵本驛,介在本邑,邑民則紓眉,驛屬則喫困,是豈一視之道乎?昨年聞繡衣還朝後筵奏,特令道伯,査正矯瘼,而意謂道伯已査矯,而驛屬亦蒙實惠,猶以形止之未聞,心常訝之。昨秋及冬至于月前,提問於筵席者,不啻十數遭,廟堂政院,輒曰,不知,故直欲提問該道而未果。日昨聞大臣言,知該道之至今待回下,於是乎始覺本驛民人之經歲懸企,是豈以晩報,罪郵官之本意乎?更令査實,則原狀啓,政院公事出納冊,初不載錄,以至備局謄報而見失,該房査稟之,故不得已更令修啓。彼驛屬輩豈知似此委折,而以朝家爲失信於渠輩,能無缺望之情乎?事雖微細,所關儘不歇後,爲有司者,雖無提問,斷當陳察,而不此之爲,竝與昨冬該道探問之私通,而以遺失爲奏,可謂節節駭然。又況曾按本道者,如是昩然,可乎?事事雖欲含糊,關係民隱處,焉敢乃爾?當該有司堂上削職,以謝沙斤驛屬。今日召問本驛察訪之來京者,詳知事實,豈待廟堂回啓?塵土穀依狀聞石數,與麤劣難貿條留庫牟,一竝蕩減。其餘狀請諸件,竝令廟堂,今日內草記回啓,移貿之作錢數爻,旣有狀啓中指陳,則宜待廟堂稟處,而不待回下,徑令驛民辦納者,已涉萬萬率爾。且況一包之直,倍於狀請酌定者乎?是朝家何異欺民?尤不覺瞿然,不可以不卽回下之責,不在於道伯,竝恕徑賣之失,當該道臣,亦爲罷職。該郵官使之待朝還官,卽爲擧行後,形止報營,以爲登聞之地。上曰,傳敎只擧大體,其餘擧行條件,廟堂自當稟處,而民事不可緩。有司堂上與沙斤察訪,持此傳敎及狀啓,偕往大臣家,卽爲論理草記,而旣捧之錢,雖已移送他邑,其在恤民之政,不可仍置。依此數還爲推來,一一還給本主爲好,此意言于大臣,可也。敎鼎模曰,如是則沙斤之民,可以息肩耶?鼎模曰,今此曠絶之恩,實出尋常,本驛之民,庶可皷舞聖澤,安業樂生矣。上曰,沙斤之民,不知如此委折,豈無缺望之情乎?爾須今日內發行,以此意曉諭民間,可也。鼎模曰,臣方有身病,有難登程矣。晩秀曰,沙斤察訪柳鼎模,命退之後,奏語極爲猥屑,萬萬駭然。從重推考,何如?上曰,依爲之。出擧條鼎鎭曰,永陵丁字閣碑閣香大廳執頉處,旣有令陵官,從便修改之命,繕工監官員,自當不爲出去,而至於修改物力,依己酉年例,以價本磨鍊。自戶惠廳分半區劃,而如其各樣物種中,自本陵有難貿用者,以本物種,直爲輸送,今番因特敎修改處,竝依此例擧行,何如?上曰,依爲之。出擧條上曰,承旨前望單子入之,待下批牌招察任。出榻敎命退,諸臣以次退出。
上在昌德宮。停常參·經筵。
午時,日暈,申時,日暈兩珥,夜一更二更,月暈。
藥房提調吳載純,右承旨李晩秀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來,問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
孟至大,以都摠府言啓曰,今日內三廳武兼禁軍及軍兵等,中日習射,請出標信。傳曰,知道。
李晩秀啓曰,明日常參·經筵,取稟。傳曰,只朝講。
孟至大啓曰,大司憲未差,執義許晊,持平宋煥箕在外,掌令李思祚傳旨未下,掌令任長源呈辭,持平鄭弼祚未署經,監察茶時之意,敢啓。傳曰,知道。
孟至大啓曰,禁衛營將官來言,今日本營軍兵,日次私習云矣,敢啓。傳曰,知道。
孟至大啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,明日抄啓文臣課講時,何承旨進去乎?敢稟。傳曰,右承旨進去。
傳于趙宗鉉曰,都承旨·同副承旨入侍。
以大司諫李喆模,司諫尹行履,獻納李彦祐,正言張至顯·崔重圭,掌令李思祚,牌不進罷職傳旨,傳于孟至大曰,只推。
傳于李晩秀曰,右承旨入侍。
以吏曹參議李勉兢,牌不進罷職傳旨,傳于趙宗鉉曰,只推。
有政。吏批,判書洪良浩進,參判閔鍾顯進,參議李勉兢,牌不進,右承旨李晩秀進。以蔡弘履爲大司憲,李祉永爲副校理,洪文泳爲知義禁,李命植爲宗廟提調,沈能翼爲奉常正,韓世裕爲工曹佐郞,沈鳳錫爲社稷令,李鍵·李命心爲假仁儀,延東憲爲康翎縣監,兼掌令李祉永減下,學正單金致正,學諭三單金鳳擧·李宗直·崔致祐,前縣監尹光宇,今加嘉善,加資事,兵曹覆啓判下,同義禁洪文泳。
兵批,判書金文淳病,參判閔台爀病,參議李蘷入直進,參知朴聖泰病,左副承旨徐美修進。副司直申應顯·洪明浩·李東郁·李洪載,大現別將李興俊,仍任事承傳。
孟至大啓曰,明日次對兩司當爲進參,而除在外·未署經外,未肅拜呈告人員,竝待開門牌招,何如?傳曰,允。
孟至大啓曰,新除授大司憲蔡弘履,一體牌招,何如?傳曰,允。
敎慶尙監司鄭大容書。王若曰,觀察司牧監之政,節度統連帥之權,行部義昉分巡,刺州銜聯通判,惟玆四務之俱劇,故前代各設其官,乃差一人而竝兼,肆本朝尤重是撰。眷彼南嶠疆域之大,最是東邦藩臬之雄,跨鳥嶺而按鷄林,幅員幾數千里,環鯨海而接馬島,左右餘七十州。賦産則粳稻·麻枲·漆簵之饒,旣原膴而野沃,關阨則域池·亭堠·砦堡之險,亦州設而郡羅。惟其地大物殷,固剸理之未易,況今弊滋俗潰,尤整釐之綦難,苟非面察其能,豈或心苦惟在。惟卿,充然誠實之薀,偉如謹厚之姿,萊閥之故範端追,文華卽其餘事,花磚之雅武繼踵,典型尙有老成。不但識藥之淸通,直祕閣而揚譽,亦其才猷之茂密,尹名都而著治,南城去思,碑在口而不泐,北關賑活,春有脚而皆淫。又玆道衣繡之曾倛,竚今日褰帷之效債,玆授卿以慶尙道觀察使兼兵馬水軍節度使·巡察使·大口都護府使,卿其捍我方面,殫乃寸心。山川形勝,習俗利病之已知,殆同車就孰路,錢穀甲兵簿書期會之維衆,可以器別盤根。施惠卽善後之圖,將看澤民之遮馬,懲貪爲急先之務,須如嘉牧之執蛟,其餘稟裁,厥有典憲。於戱,耿五夜而倚斗,卿豈無北望之懷?喜一路之福星,予則抒南顧之憂,行且召矣,往其欽哉。故玆敎示,想宜知悉。
辛亥三月十四日辰時,上御誠正閣。都承旨·同副承旨入侍時,行都承旨趙宗鉉,同副承旨孟至大,假注書趙台榮,記事官洪樂游·徐有聞,以次進伏訖。上曰,今日傳香,何承旨爲之乎?宗鉉曰,禮房承旨李晩秀爲之矣。命書傳敎曰,禮房承旨,馳詣宗廟·景慕宮,奉審摘奸以來。上曰,左副承旨入侍。出榻敎賤臣承命出傳,左副承旨徐美修承命進伏。命書傳敎曰,在外承旨許遞,前望單子入之。又命書傳敎曰,政官牌招開政。命退,承史以次退出。
上在昌德宮。停常參,只朝講。
李晩秀啓曰,明日月食,齋戒相値,視事頉稟之意,敢啓。傳曰,知道。
傳于李晩秀曰,在外及未肅拜臺諫許遞,前望單子入之,待下批牌招,先參講後謝恩。
大司憲前望單子入之,趙宗鉉落點。
正言前望單子入之,金履喬落點。
傳于孟至大曰,大臣·備局堂上引見。
傳于李晩秀曰,課講入侍。
傳于孟至大曰,政官牌招開政。
以吏曹參議李勉兢,牌不進罷職傳旨,傳于李晩秀曰,只推。
有政。吏批,判書洪良浩進,參判閔鍾顯式暇,參議李勉兢,牌不進,左副承旨李晩秀進。以洪文泳·尹行任爲承旨,沈煥之爲大司諫,李永穆爲執義,閔昌爀爲掌令,李萬永爲正言,閔台爀爲同義禁,尹冣遠爲典籍,柳謐爲司僕主簿,李敬一爲黃海監司。
兵批,判書金文淳,參判閔台爀病,參議李蘷入直進,參知朴聖泰病,同副承旨孟至大進。副司直李漢一。
傳于李晩秀曰,宣傳官趙岐改差,令該曹口傳差出。
兵曹口傳政事以柳命源爲宣傳官。
傳于李晩秀曰,坐直承旨入侍。
以全羅監司鄭民始狀啓,順天府民家燒燼恤典,令該曹會減事,傳于孟至大曰,方春失所,極爲可矜,原恤典外,別加題給,畢奠接後,形止狀聞,如或泛忽,當該守令者當嚴處,以此回諭。
以江原監司尹師國狀啓,麟蹄縣民家失火恤典,令該曹會減事,傳于孟至大曰,方春失所,極爲可矜,原恤典外,別加題給,畢奠接後,形止狀聞,如或泛忽,當該守令當嚴處,以此回諭。
李儒敬,以漢城府言啓曰,東部未婚·未葬成冊,依定日報來,而未婚兩人,一則士夫,一則故宗臣庶孫,皆是處女,而擇日亦爲懸錄於成冊中,可知其十分無疑。勸婚爲十一人,未葬爲二十一人,而使該部官,累次覈實,遍行躬審,無一毫虛實相蒙之弊,故別單書入之意,敢啓。傳曰,知道。西平君庶孫女定婚,庶孫尙未定婚,申飭該部,使之今月內定婚,亦令該廳,各別顧助,可也。
孟至大,以賑恤廳言啓曰,漢城府未婚·未葬別單草記批旨內,知道,西平君庶孫女定婚,庶孫尙未定婚,申飭該部,使之今月內定婚,亦令該廳,各別顧助可也事,命下矣。取考別單,則東部字內故西平君橈庶孫女年二十二,定婚於中部泥洞居閑良洪秉貞子,婚需比常例倍數,錢十兩木四疋,依傳敎各別顧助,而庶孫待定婚,自該部更報後,婚需一例上下之意,敢啓。傳曰,知道。
孟至大,以義禁府言啓曰,時囚罪人金星甲·朴吉源等,以草記照律事,命下矣。金星甲·朴吉源等,本府議啓內,陵享祭品,飭敎何如,而朴吉源之不善監封,金星甲之不謹致精,俱極可駭。以此照律,罪取考律文,則大典通編祭禮條有曰,祭物未精潔者,典祀官依一坐全缺律論,大明律祭享條有曰,若大祀牲牢黍稷之屬,一坐全缺者杖一百。大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。金星甲·朴吉源等,各杖一百收贖,告身盡行追奪,放送,何如?傳曰,允。如有功議,各減一等。
禁府照目,前承旨柳文養矣,傳旨內,凡大小傳旨,承旨書下堂后然後,注書謄書入啓,自是不易之院規。今此注書之書違牌傳旨,必是承旨之書送之致,推考罪杖六十收贖,奪告身一等,私罪奉敎,依允爲旀,功議各減一等爲良如敎。
禁府照目,昌陵典祀官鄭冣成矣,本府議照內,身爲典祀官,莫重祭物,不能精備,事極痛駭,以此照律罪,杖一百收贖,告身盡行追奪,私罪奉敎依允爲旀,功減一等爲良如敎。
禁府照目,長鬐縣監趙齊峻原情云云。傳旨內辭緣,泛稱遲晩,刑推得情何如?判府啓,附過放送爲良如敎。
辛亥三月十五日卯時,上御熙政堂。朝講次對,同爲入侍時,領事蔡濟恭,特進官鄭昌順·洪良浩,同知趙鼎鎭,大司憲趙宗鉉,參贊官徐美修,侍讀官朴奎淳,檢討官金熙采,正言金履喬,記事官李海隣·洪樂游·徐有聞,同副承旨孟至大,假注書趙台榮,事變假注書洪秀晩,左參贊金華鎭,兵曹判書金文淳,禮曹判書李致中,刑曹判書權,行副司直趙心泰,訓鍊都正徐有大,行副司直金持默,以次進伏訖。上曰,進講,可也。奎淳自天命之謂性,止右第二章進讀,上新受音訖。上曰,各陳文義,可也。奎淳曰,人主一心,卽中和之本,而其未發而爲體,則本源瀅澈,如鑑之空,至理純一,如衡之平。其已發而爲用,則垂其九鼎之重,臨乎萬仞之上,安排於不住不着之地,在審其所向而已。一或不審,而有所倚向,則大勢輒隨以傾,臣僚覘其意,而從之如風之靡,民庶因其勢,而趨之如水之下。遂不得推移運轉於大公至正之域,疵政弊法,職此而無所不至。至于偏重偏倚之後,試欲掌運而手正,則雖壯士,亦必血指脫腕,而終不得會歸有極,妥帖如欹器之平則正焉。未發之中,已發之和,始不過差先於毫釐之頃,而乍謬之勢,莫可救正,此所謂危微之分界也。伏願必於未發已發之際,深念其所以然之故,克審其傾向之方,務全其中和之本焉。上曰,所奏,好矣。熙采曰,中庸一書,無非理學極工也。句句文義,字字文義,欲陳文義,如臣魯莽,何敢率爾仰奏,而就以愼獨上言之,愼獨二字,非但學者之工夫,最是人君用功處也。廣廈細氊之上,涓淵蠖濩之中,雖若堅持而固守,然而此心,每易走作,故禹孜湯敬,未必無間斷之慮,堯傳舜授,所以有允執之戒,是乃學者愼獨之工則易,而人君愼獨之工則尤難也。方今聖學高明,凡於性理工夫,顧何敢有所加勉,而惟其一心之微,萬幾之繁,或不無撓奪之,牿喪之之患。毋曰,聖學之已臻高明,益勉愼獨上極工,日新又新,聖而益聖,是臣區區之望也。上曰,所陳亦好矣。濟恭曰,所謂天命之謂性者,卽是指道之大原也。第二章只言道而不復論天命之性者,此亦出於孔聖不言性與天道之義也。子思子亦是孔門弟子也,故只就其人事喫緊處,於一道字上,如是立言,所謂道者,原其大本,則上而爲天命之性,下而爲禮樂刑政之本。禮樂刑政,雖屬於人事,實關於天命,若於天命上,鞭辟做工,則禮樂刑政,自可以修擧矣,伏願聖上體念焉。上曰,所陳,好矣。昌順等曰,玉堂領事,旣陳文義,臣等更無仰達矣。命講筵先退。上曰,下直道臣·守令入侍。秀晩承命出,與慶尙監司鄭大容,康翎縣監延東憲,偕入進伏。濟恭進前奏曰,數日日氣和暢,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。上曰,吏判旣參講筵,而懸病於賓對,何也?良浩曰,臣有區區情勢,不敢冒進矣。上曰,設有情勢,向來旣已一出,則何可每每逡巡,輒煩飭敎乎?勿爲先退,就備堂班,可也。仍敎至大曰,此後備堂座目,吏判毋得懸病事,分付。敎濟恭曰,講筵久未爲之,今日卿當以賓對登筵,故命朝講矣。濟恭曰,臣久未登講筵,今日承聆玉音,下情誠不勝欣幸矣。上曰,日前海伯狀啓,卿見之否?濟恭曰,臣未及見矣。上曰,原狀啓持來。秀晩承命出持入。上曰,卿須詳見,亦使備堂輪見也。濟恭覽訖。上曰,海西鄕戰之弊,爲諸道之最,而因渠輩之爭端,語到不敢到處,民習誠甚痛惡矣。然比之關東事,則有輕重矣。濟恭曰,前此雖或有匿名誣人者,不過私自搆捏,或侵辱官長矣。近來則輒以不敢道之說,誣人於罔測之科,此習若不痛加勘懲,則後弊難言矣。上曰,大抵此等之弊,蓋由於朝廷之法紀解弛,人無所懲畏,而爲道臣·守令者,不能防微杜漸,反多取侮見輕。如近來賣鄕事,自官長啓其爭端,民習至此,畢竟處置,輒煩朝廷,豈非可痛之甚乎?誣告人,道臣旣已捉得登聞,反坐之律,在所不已,一依原營例用法似宜。故昨日狀啓,判下如此,欲聞卿言,姑令置之矣。命至大,讀奏判下傳敎訖。濟恭曰,事旣登聞,則施以一律,在法當然,而此與告變有異,匿名書之不卽燒火,推捉上聞,道臣事,誠不善爲矣。上曰。旣曰,議送,則與匿名投書有異耶?道臣之不爲卽地燒火,至於登聞,誠有罪,而近來人此等處,輒致張皇,不可深責,故不爲處分矣。今聞卿言,亦似然矣。濟恭曰,故相李元翼於上前,手焚凶書,今人不可責以故相之事,而海伯此事,則大段錯誤矣。上曰,狀啓中,言鄕戰匿名,俱係一律,果是法典耶?刑判出去,詳問律官以奏,通編刑典卷,亦爲持入。承命出回奏曰,問于律官,則鄕戰律杖配,匿名書律處絞云,而考諸刑典,則有匿名書不燒火者,依律論之文矣。上曰,所謂依律,何律云耶?曰,杖八十云矣。上曰,鄕戰之律,不過杖配,而道啓稱以一律,尤涉不審矣。濟恭曰,臣意則今此誣告人之因一微瑣爭端,構人以罔測之說者,蓋出於如此然後,方可上徹之計,以此登聞,道臣之失也。朝廷則置之初不聞知之科,其所究竟勘處,一付道臣,似爲得宜矣。上曰,初見道啓,予則以爲不得不用法矣,卿言儘然矣。此事兩言而可決,誣一人尙有反坐,況以不敢道之說,欲殺九人乎?依原營例用法,則此生道殺人之政也。本事旣是匿名書,置之勿問,特傅生科,俾知登徹之計,歸於無靈,逆折奸萌,不敢更售,則此刑期無刑之意也。二者之中,何者爲當,道臣勘罪之輕重,亦當如何,大臣則旣陳所見,諸堂亦各奏,可也。華鎭曰,誣告人旣推捉,則依誣辭之淺深,不可不施以當律,道伯之不卽燒火,至煩上聞,已是錯誤,旣燒其書曰以承款者,亦未知其明的,以此以彼,恐不可無罪矣。昌順曰,雖曰,匿名,語旣罔測,則旣推捉之後,不可不用法,至於道伯之不卽燒火,誠有罪矣。良浩曰,誣告之罪,自有當律,恐不可闊狹,道伯則旣見其誣語深重,究覈登徹,恐或無怪矣。文淳曰,關係旣重,則反坐之律,恐不容但已,道臣事,似出於謹愼之過,而處置則誠乖當矣。鼎鎭曰,誣人亦有許多般,其所擬律,只當準其誣語而施之,道臣之前後誤着,誠有其罪矣。致中曰,此而不用法,則後弊將無窮,反坐律施行,決不可已,道臣亦不可無罪矣。心泰·有大·持默等曰,臣等未及詳見道啓,而關係旣深重,施以當律,無容更議矣。上曰,更思之,刑期無刑,較勝於生道殺人,只以鄕戰律施行似好,而不必自朝廷指揮,使道伯勘處宜矣。當初海伯,若能依法典火其書,則豈至於如是葛藤乎?初不燒火,以至推捉,旣推捉而又便燒火,旣燒火而旋又登聞,可謂節節顚錯。燒火後承款不明的之說,亦不無所見,且誣告人,初欲依道啓,用反坐之律,故道臣不爲處分矣。今則誣告人不用法,而道臣亦不勘罪,則未免失之太寬,卿意,何如?濟恭曰,聖敎誠然矣。上曰,道啓旣不聽施,則反坐非所可論,而匿名書亦一律,不可低仰耶?此與原營事有間,則只施鄕戰律無妨耶?濟恭曰,大辟不可不審愼,本事旣出於鄕戰,施以鄕戰律,似得宜矣。昌順曰,此事不登聞則已,旣登聞之後,只斷以鄕戰律,則此後誣人之習,安知不有加於此者乎?上曰,慮後之道,莫如逆折奸萌,且今日活一人,好矣。濟恭曰,聖敎及此,臣不勝欽歎,而愚頑之僞習,自當不期變而自變矣。命書傳敎曰,近來鄕戰之弊日甚,纔有原州爭端,又有此海伯狀辭,大抵本道此弊,爲諸道之最,所謂議送,旣云姓名不以實書,則無異於匿而不書。初意直欲斷以匿書之處絞本律,此蓋懲頑俗,兼寓生道殺人之意,而更思因一鄕中爭端,語到不敢到處,奸民誣人之計,專在於如是然後,可以登徹。若使道伯,一遵金石之典,卽地火其紙,則自可爲逆折奸萌之道,而道伯之計不出此,初旣推捉,中又燒火,終請用律,三層擧措,層層橫決,若此而何以彈壓一道,靜鎭澆俗乎?認非匿書,則何故燒火,如欲燒火,則何以推捉?旣推捉又登聞,而原書徑燒,則呈訴人之承款云云。亦未知其十分信否,揆以法理,尤屬不成說。黃海監司李時秀,爲先罷職,鄕戰之律,豈必待回下勘斷?原狀啓還下送。濟恭曰,此慶尙左兵使崔東岳狀啓也。以爲臣營船艙,積沙塡塞,實無運船之路,今若因其舊基,纍石高築,則潮頭成嶼之沙,不待疎掘,自可潰散。尺量役處,則兩水合築處,爲一百九十三步,港口改築處,爲二百十三步減,附近東萊·機張·蔚山等邑軍丁,量入劃給,董役完築。本營能櫓軍之在東萊兼役者,爲七百六十七名,今若使該府査正,則不難矯救,別般知委,査括充丁。不然則分排移送於七十餘州,則實非大段生弊者,請令廟堂稟處矣。邊上待變之地,船艙之積沙塡塞,雖甚可悶,水道變遷,本來無常,沿海營邑此等之弊,無處不然,今難容易改焉。且三邑軍丁調發,亦甚重難,狀中所請,姑爲置之,能櫓軍之疊役,在所矜恤,分送列邑,雖非可論。若自萊府,極意搜括,則似不無充額之道。分付該道道臣,使該府使,各別査正,俾無疊役稱冤之弊,何如?上曰,依爲之。出擧條濟恭曰,度支鑄錢,旣有每年擧行之令甲,而以前判書之不爲始役,所貿松明及炭,數年積置,若過今夏,則將有朽爛空棄之慮云。不特近萬兩財力之歸於無用,誠爲可惜。旣已定式之後,該曹之漫不奉行,亦涉未安,分付度支,今年內量宜擧行,恐不可已矣。上曰,依爲之。出擧條昌順曰,尙方官員,本是四員,而一員監刈出去,主簿·別提,皆是檢書官,除本仕,目下入直,只有僉正一人。闕內直所,例不得假官替入,苟有事故,誠爲難處,檢書官中一員,以閑司相換,以爲推移入直之地,何如?上曰,依爲之。出擧條致中曰,北道各陵奉審事,取考謄錄,則自前皆以五年一次擧行,甲午以後,因有事,未得擧行,至壬寅,筵稟擧行,壬寅以後,尙未奉審,恰滿十年矣。旣有考奏之命,敢此,仰達矣。上曰,大臣之意,何如?濟恭曰,陵寢奉審,事體雖重,北路荐歉之餘,時値農節,使星來往,恐有非時之歎矣。上曰,待秋成進去,可也。出擧條致中曰,麗王陵奉審,今春爲之之事有命,發遣郞官,使之摘奸乎?敢達矣。上曰,待秋成擧行,可也。出擧條致中曰,溫陵碑石役事事,昨年有待春擧行之成命,而恭陵·順陵,亦無碑石,溫陵則有先爲擧行之命,何以爲之乎?旣有考奏之命,敢此,仰達矣。上曰,待秋成擧行,可也。出擧條心泰曰,含春苑墻垣,今已畢修補,而庚子改築之後,至乙巳四月,而修補之役,自三軍門擧行矣。乙巳秋爲始,移送繕工一款,今無文跡之可據,不敢指的仰對,而第以今番修補時所見言之,當初築墻,非不堅固,而自營繕修補,未免有名無實,以致罅源缺落,殆無完處。從今以往,頹破改築及大修補時,則自三軍門,容其所入,以戶料兵布,受來擧行,春秋小小修繕之役,依乙巳以前前例,各自定界爲之,恐合事宜。以此出擧條擧行,何如?上曰,依爲之。出擧條上曰,課講入侍,秀晩承命出,與右承旨李晩秀,一提學吳載純,檢校直提學徐浩修,偕入進伏。上曰,上言事,兵判已申飭乎?予意始慮民隱之壅遏,爲廣呼籲之路矣,近來屑越猥雜極矣。此後雖或有闊狹之道,而弊極不可不矯,城內動駕時,依頃日筵敎,各別申禁。近聞遐方小民微事,輒稱上言云,勿論本事曲直,道臣·守令,預加禁飭,亦隨卽嚴治事,登筵諸臣,各布今筵下敎於所親知,嶺伯亦方登筵,知悉,可也。文淳曰,該曹覆啓時,猥雜之類,若竝拔去,則豈有每每煩聽之理乎?致中曰,雲門寺許墾事,守禦使在禮判時,有筵稟行會者,尙未得擧行,在臣曹大關利益,在民邑少無弊端,更爲申飭,使之起耕,恐好矣。上曰,果無貽弊之端乎?昌順曰,雲門本是大刹,今則寺廢,僧徒輩皆願起耕云矣。上曰,嶺伯今適參聞,到營後,詳探物情,如係難便,條列狀聞,不然則仍令入墾,可也。曰,無冤錄諺解已正書,使之刊行乎?上曰,此書若善爲諺釋,則豈比尋常冊子,而翻諺之際,雖一字一讀,若失本旨,則反不如初不刊行矣。左相見之乎?濟恭曰,臣未及見矣。上曰,然則送于左相,詳覽後入梓,可也。曰,向日勳裔擊錚事,非但猥越,亦甚爽誤,勿施似宜矣。上曰,近來勳府事誠可悶,與親功臣在府時,亦豈不有異乎?忠義衛番錢之弊,不一其端,名以忠義,則反不如平民,此後更有此等之弊,則勳府堂郞,難免重勘,自卿曹,以此措辭文移,可也。上曰,三司進前,可也。宗鉉進伏。晩秀曰,三司進伏之際,大司憲則進前,而正言金履喬,校理朴奎淳,修撰金熙采,不爲隨進,竝推考,何如?上曰,依爲之。出擧條宗鉉·履喬·奎淳等曰,請黜置罪人鄭致達妻,亟令王府,快正典刑。上曰,不允。宗鉉·履喬·奎淳等曰,請物故罪人德相,亟施孥籍之典。上曰,不允。宗鉉·履喬·奎淳等曰,請逆賊尙喆,依律處斷。上曰,不允。宗鉉·履喬·奎淳等曰,一行刀削上曰,不允。宗鉉·履喬曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·會遂·李觀源,竝令王府,設鞫得情。上曰,不允。宗鉉·履喬曰,請亟寢夏賊子女,待年用法之命,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。上曰,不允。宗鉉·履喬曰,請物故罪人國榮,亟施孥籍之典。上曰,不允。宗鉉·履喬曰,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。上曰,不允。宗鉉曰,請爲奴罪人金壽賢·河翼龍,竝令王府,設鞫得情,夬正王法。上曰,不允。履喬曰,請爲奴罪人金壽賢·河翼龍,竝令王府,設鞫得情,夬正王法。上曰,不允。履喬曰,請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。履喬曰,請逆賊尙魯,亟施孥戮之典。上曰,不允。晩秀曰,正言金履喬,問備之後,宜卽引避,而只傳前啓,仍卽就座,大損臺體,從重推考,何如?上曰,依爲之。出擧條履喬曰,臣姿識魯莽,本不合於淸朝耳目之任,新入臺地,觸事生疎,都憲進前之時,未及隨後,承宣請推之後,又未及引避,荐遭問備,惶愧冞切,何可仍冒臺次乎?請命遞斥臣職。上曰,勿辭,亦勿退待。上曰,下直道臣以下進前。大容等進伏。命奏職姓名訖。敎大容曰,本道素稱諸道中難治,予則以爲鄒魯之鄕,民俗樸厚,本非難治云耳。道臣曾經繡衣,必熟諳本道事情,乃叔才任,道內弊邑,有矯革之效,按藩之方,想不待加勉。且懲貪莫如奬廉,毋思只免於懲貪之典,必務得與於奬廉之科,深體前席諄勤之意,另圖對揚之方,好矣。敎東憲曰,爾以再昨年都監郞廳,獨未除邑,故今此特點,意有在焉,下去後,必須善爲,可也。命大容等宣諭訖。上曰,康翎縣監,當日辭朝。出榻敎濟恭曰,統帥作闕,而無可代之人,誠可悶矣。上曰,如趙圭鎭,何如?濟恭曰,亦未知其合當矣。上曰,前帥或非可惜乎?濟恭曰,其遞固可惜,且聞摠使言,本事亦不無所以然矣。上曰,摠使詳陳,可也。有大曰,北閫軍兵,有營屬·府屬習操,與官門聚點條件各異,今番擧行,似與疊役有異,但該閫狀啓,語未別白矣。命書傳敎曰,以師律爲歸重,非不知惜遞也。今因大臣言,聞摠帥所奏,前例旣如此,則未可謂之疊役,罪名宜有分揀之擧,前北兵使李潤慶處分傳旨,自政院爻周。命次對,諸臣先退。仍命開講,抄啓文臣沈能迪等,以次進講,講訖。晩秀曰,來十七日月食救食時,觀象監提調,當爲進參,而提調李命植·沈豐之,俱有身病云,合有變通之道,本監官員來言,故敢此,仰達矣。上曰,許遞,前望單子入之,可也。出擧條命退,諸臣以次退出。
上在昌德宮。停常參·經筵。
自辰時至酉時,日暈,夜自三更至五更,月食。
徐美修啓曰,禁衛營將官來言,今日本營軍兵,日次私習云矣,敢啓。傳曰,知道。
徐美修啓曰,御營廳將官來言,今日本廳軍兵,日次私習云矣,敢啓。傳曰,知道。
徐美修啓曰,大司憲趙宗鉉呈辭,執義李永穆,持平宋煥箕在外,掌令任長源傳旨未下,掌令閔昌爀未肅拜,持平鄭弼祚未署經,監察茶時之意,敢啓。傳曰,知道。
李晩秀啓曰,明日動駕相値,視事頉稟之意,敢啓。傳曰,知道。
洪文泳啓曰,新除授右承旨尹行任,卽爲牌招察任,何如?傳曰,允。
洪文泳啓曰,明日大駕詣毓祥宮入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
傳于洪文泳曰,明日出宮門路,以協陽門爲之。
傳于李晩秀曰,左副承旨入侍。
傳于尹行任曰,宣傳官呂文永,五衛將金樂咸,前府使李敬大等,今番植木之役,不願受價云,朝令之下,豈敢若是乎?卿其卽爲優數給價事,下諭于水原府使。
以京畿監司徐鼎修狀啓,長湍府民家失火事,傳于李儒敬曰,方春失所,極爲矜悶,原恤典外,別加賙給,畢奠接後,形止狀聞事,回諭。
傳于李儒敬曰,左承旨·右副承旨入侍。
傳于洪文泳曰,承旨房,仍。
觀象監提調前望單子入之,徐浩修·閔鍾顯落點。
傳于徐美修曰,坐直承旨入侍。
徐美修啓曰,救食處所,依下敎,遣史官摘奸,則進排官及床卓·器械,竝爲無頉,而正殿月臺上下,全不修掃,見甚駭然云,事體所在,萬萬未安。兵曹入直堂上朴聖泰推考,入直郞廳韓啓玉,所當重勘,而本院請推之外,無他可施之罰,何以爲之?敢稟。傳曰,當該堂上遞差,郞廳汰去,參知前望單子入之,待下批牌招入直,佐郞未差之代,令該曹以曾經久任郞廳,口傳差出,可也。
兵曹參知前望單子入之,孟至大落點。
吏曹口傳政事,以李東埴爲兵曹佐郞。
徐美修,以兵曹言啓曰,今三月十七日,武臣堂上祿試射日次,而動駕相値,無故日退行之意,敢啓。傳曰,知道。
洪文泳,以宗簿寺提調意啓曰,高陽大慈洞恭嬪墓奉祀,鄭氏主之云,尙今奉祀與否,鄭氏名字及守護等節,詳細訪問草記事,口傳下敎矣。問于持平鄭弼祚則以爲,恭嬪墓初無奉祀之事,而敬惠公主墓,在於高陽大慈洞左崗上,有一禮葬大塚。古碑剝落,無以考證,只古老相傳崔嬪山所,而又不知嬪號及年代云,故自本寺發關畿營,招致崔家墓直金莫金,詳細究問,則莫金所告內。渠以累代,居於山下,守護崔家山所,而只聞崔嬪墓,不知嬪號及年代,今其崔氏後孫,在於南部鑄字洞,往問則可以詳知云。故依其言,問于鑄字洞居幼學崔光億,則以爲,恭嬪崔氏墓,在於高陽大慈洞,其右邊,有敬惠公主墓,其下有嬪同生娚,郡守崔世賢姪正郞崔邦貴兩世墓。守護則崔家後孫,與其先墓,同爲守護,而只有墓直一戶,祭祀則崔家之孫,四節祭其先,亦嘗同爲設行矣。自戊子年爲始,只行歲一祀於其先墓,奉祀孫則崔墓後裔,皆親盡,而正郞邦貴長子崙之後孫在遠,未知所居地及名字,今其歲一來祀者,卽邦貴後孫,在都下及畿邑者云矣,敢啓。傳曰,知道。更問可考文蹟,如有可以懲信者,卽令來告後,草記,可也。
徐美修,以義禁府言啓曰,副司正沈象奎推考事,傳旨啓下,而時任閣臣勿爲拿囚,載在大典通編矣。沈象奎時帶閣職云,留置待命所,待開坐捧供之意,敢啓。傳曰,付過放送。
徐美修,以義禁府言啓曰,金星甲·朴吉源等,各杖一百收贖,告身盡行追奪,照律草記批旨內,如有功議,各減一等事,命下矣。金星甲十五代祖稛,開國功臣,朴吉源十三代祖訔,佐命功臣云,竝功減一等,各杖九十收贖,奪告身四等之意,敢啓。傳曰,知道。付過放送。
江原監司尹師國啓目,今三月十三日,承政院成貼有旨內,卿以徐就根·柳東五刑配,高進明·嚴健中,保授事馳啓矣。保授人特放,徐就根·柳東五不足責,嚴刑放送,其餘諸人,亦爲放送事有旨。同月十五日,臣在營祗受爲白有臥乎所,謹依有旨辭意,徐就根·柳東五,嚴刑放送,高進明·嚴健中及,其餘諸人,一倂放送,緣由馳啓爲白臥乎事是良旀,詮次善啓向敎是事。
辛亥三月十六日午時,上御重熙堂。右副承旨入侍時,右副承旨徐美修,假注書趙台榮,記事官洪樂游·徐有聞,以次進伏訖。上命書傳敎曰,明日毓祥宮展拜後,次行先朝影幀奉安閣展拜,以次,分付。又命書傳敎曰,園所植未所用橡實,以今番觀之,江原道卜定者,不合用云,如是而責納之際,民弊則不少,此後勿爲卜定事,令廟堂,知悉,仍以此意,分付本府,知委園官處。命退,承史以次退出。
上在昌德宮。停常參·經筵。
大駕詣毓祥宮,入齋室後,內閣·政院·玉堂·藥房口傳問安。答曰,知道。王大妃殿·惠慶宮,遣承旨問安。答曰,知道。展拜罷後,內閣·政院·玉堂·藥房口傳問安。答曰,知道。詣延祜宮,入齋室後,內閣·政院·玉堂·藥房口傳問安。答曰,知道。詣宣禧宮,入齋室後,內閣·政院·玉堂·藥房口傳問安。答曰,知道。大駕還宮後,內閣·政院·玉堂·藥房口傳問安。答曰,知道。
李晩秀啓曰,明日常參·經筵,取稟。傳曰,停。
尹行任啓曰,來二十一日,朝參日次矣,敢稟。傳曰,停。
李晩秀啓曰,來二十一日,輪對日次矣,敢稟。傳曰,後日次待令。
洪文泳啓曰,明日動駕時,承旨不可不備員,未差之代,政官牌招開政差出,待下批牌招察任,何如?傳曰,前望單子入之,待下批牌招隨駕。
承旨前望單子入之,李義弼落點。
尹行任啓曰,司僕內乘來言,捲簾,取稟。傳曰,捲三面。
傳于李晩秀曰,諸司預備。
李晩秀啓曰,三皇忌辰日望拜禮,前期一日以稟事,曾有先朝受敎矣。今十九日毅宗皇帝忌辰日,親行望拜禮,何以爲之?敢稟。傳曰,謹當躬行,而須於享事,旣命攝行,今番以奉審望拜禮爲之,可也。
李晩秀啓曰,再明日奉室望拜禮爲之事,命下矣。例有齋宿處所,以何處爲之乎?敢稟。傳曰,以摛文院爲之。
弘文提學前望單子入之,洪良浩落點。
傳于尹行任曰,軍士房承旨入侍。
吏曹口傳政事,以李敏輔爲司䆃提調。
李晩秀啓曰,同義禁閔台爀,旣入闕中,不爲肅謝,直爲出去,事甚未安,推考警責,何如?傳曰,允。
傳于李義弼曰,明日出宮門路,以協陽門爲之。
李晩秀,以弘文館言啓曰,新除授副校理李祉永,卽爲牌招察任,何如?傳曰,允。
黃海監司李敬一疏曰,伏以臣人旣疎闇,履屐無當,門亦單寒,墻壁靡依,而生逢盛世,濫被洪造,前後踐歷,罔非踰分,華貫顯秩,不過爲一身榮耀而止。歷試內外,瘡疣百出,了無絲毫之裨補,祗增私心之恧蹙,此固淵鑑之所俯燭,而同朝之所共知也。臣亦揣分量力自知甚明,則何嘗有更進一步之望,而今玆海藩除命,又何爲而及於臣身也?臣誠惝怳感激,莫省攸措。夫旬宣之責,孰非重任,而至於海西一方,則尤有別焉。民俗蠢頑,而素稱彈壓之難,海防疎虞,而久弛濡袽之備,種種爲弊,難以毛擧。苟非威望足以鎭服,風力足以澄淸者,莫宜居之,而今忽以如臣綿薄之材,鈍滯之識,擧而畀之,不少難愼。畢境臣身狼狽,雖不足恤,其於辱聖簡而僨國事,何哉?臣苟有一半分堪承之望,則固當隨事殫竭,以仰答聖恩之萬一,豈敢費辭徒歸飾讓,而自量已熟,冒膺無路。玆敢披瀝肝血,仰瀆崇嚴,伏乞亟命有司,鐫改臣職名,回授可堪之人,以重藩寄,以安私分,不勝幸甚,臣無任屛營祈懇之至。答曰,省疏具悉。卿其勿辭,往欽哉。
辛亥三月十七日卯時,上詣毓祥宮。展拜入侍時,行都承旨洪文泳,行左承旨李儒敬,右承旨尹行任,左副承旨李晩秀,右副承旨李義弼,同副承旨徐美修,記事官李海隣,假注書趙台榮,記事官洪樂游·徐有聞,一提學吳載純,檢校直提學鄭東浚,直閣徐榮輔,檢校待敎沈象奎,以次隨駕。上具翼善冠·衮龍袍,乘輿出協陽門,降輿乘輦,出敦化門,詣鍾閣前路駐駕。命宣傳官敎曰,該營屛門次知旗牌官召入。召入訖。敎曰,城內動駕,擊錚之弊,近益太甚,故雖有申禁之成命,見今通衢,屛門把守於廣通橋,此雖出於禁其擊錚之意,屛門自有信地,則渠焉敢任意屛人於通橋,使不得觀光乎?且禁斷擊錚云者,屛門把守,一如前日,俾無呼訴,始乃爲令行禁止之效也。今乃如是屛人,則烏在禁飭之效乎?上曰,兵曹判書入侍。賤臣承命出,與兵曹判書金文淳,偕入進前。敎曰,屛門自有信地,則今此如是遠屛,事甚駭然,其恣意屛人委折,卿其棍問以奏,可也。文淳承命出回奏曰,渠輩以爲,慮或有擊錚之弊,屛門稍遠,把守任自擅爲之罪,萬死無惜云矣。上曰,回鑾時,則屛門竝依前把守,只禁擊錚之弊事,卿其各別申飭,可也。駕詣毓祥宮大門外,降輦乘輿入齋室,少頃,就板位行拜禮,入廟內奉審。仍詣影幀奉安閣,就板位行四拜禮,仍詣閣內,命左議政蔡濟恭入侍。上以御手,奉安先朝甲子·丁丑年圖寫御容,奉審又奉安癸巳年御容,玉涕汍瀾,良久奉審,仍以御手,親自還安訖,出東狹門,還御齋室。命書傳敎曰,詣延祜宮展拜,次詣宣禧宮展拜,次詣藏譜閣·懿昭廟展拜,以次分付。上乘輿出東狹門,詣延祜宮降輿,入就板位,行拜禮,詣廟內神位前,三上香執酌獻酌,降復位,行拜禮訖。出西狹門,乘輿詣宣禧宮,降輿入齋室,少頃,入就板位,行拜禮,詣廟內神位前,三上香執酌獻酌,降復位,行拜禮,還御齋室。敎載純等曰,今日日氣甚好,當與卿等,登高賞花,閣臣·承史及別雲劍,俱爲隨駕,可也。載純等曰,如此良辰,如得陪駕登高,其爲榮幸,當如何乎?上以小輿,詣洗心臺,敎別雲劍李敏輔等曰,年老之人,登高之際,得無所憊乎?敏輔等曰,榮幸之極,不知其勞矣。上曰,眼界曠闊,花事爛熳,眞壯觀矣。敏輔等曰,日暖風和,韶光極好,昵侍寶座,恩寵曠絶,感惶之極,不知所達矣。上曰,臺名洗心,誠非偶然,令人眺望,塵襟爽然矣。仍命宣醞,又命宣飯訖。敏輔等曰,幸生聖世,覩此盛會,欣幸之極,不可勝達矣。上曰,適賦一律,欲使卿等賡和矣。仍命晩秀進前,呼寫曰,暇日芳春節,心臺洗俗喧,兩山眞一戶,千樹亦同園,艶艶天光覩,登登地勢尊,座間多皓髮,來歲又今樽。上曰,予於詞律,不欲留意,今於猝乍之間,偶然口占,而篇不能圓,卿等皆是宿硏之人也,必須善撰,可也。下句座間多皓髮云者,卽指工判李敏輔年七十五,禮判鄭昌順及判敦寧李灃,年皆六十五歲而言也。卿等果已領會耶?敏輔曰,螻蟻之賤,得此特異之恩,惶感萬萬,不知所達矣。上曰,隨駕諸臣,無論文蔭武,資級之高下,竝爲賡進,而必於茗熟之前,卽爲製之,而仍爲隨製進前,手自書之於御製詩軸之末,可也。敏輔曰,煙花照爛,昇平有像,今日此擧,畫以記之,垂之萬代之下,實爲光鮮之道矣。敏輔等,以次賡進,命自讀奏訖。上曰,倉卒之間,皆能善作矣。仍敎晩秀曰,自內閣,各書一通於詩箋紙,俾卽分給賡進諸臣,好矣。仍乘小輿,還詣齋室,少頃,乘輿詣彰義宮,降輿入就板位,行四拜禮,詣養性軒先朝御容前,三上香執酌獻酌,降復位,行四拜禮。仍自西狹門,詣懿昭廟,入就板位,行拜禮,詣神位前,三上香執酌獻酌,降復位行拜禮,還詣齋室。命書傳敎曰,諸司預備,乘輿出宮大門,降輿乘輦。上曰,司䆃提調,口傳差出。出榻敎駕由光化門前路·鍾閣前路,詣敦化門外,命行任,出標信解嚴,入敦化門·協陽門還內。諸臣退出。
辛亥三月十七日申時,上御重熙堂。軍士房承旨入侍時,右承旨尹行任,記事官李海隣,記事官洪樂游·徐有聞,以次進伏訖。上命書榻敎曰,弘文提學前望單子入之。又命書傳敎曰,弘文提學,待開門牌招,命讀公事,書判付訖。命退,承史以次退出。
上在昌德宮。停常參·經筵。
大駕詣摛文院,入堂內後,內閣·政院·玉堂·藥房口傳問安。答曰,知道。內閣·政院·玉堂·藥房經宿問安。答曰,知道。
李晩秀啓曰,明日皇壇望拜禮齋戒相値,視事頉稟之意,敢啓。傳曰,知道。
洪文泳啓曰,左承旨李儒敬,今日不爲仕進,卽爲牌招,以爲淸齋之地,何如?傳曰,許遞,前望單子入之,待下批牌招察任。
承旨前望單子入之,李敏采落點。
李義弼啓曰,明日望拜禮時,侍臣當爲備員,傳旨未下·在外·未署經外,竝卽牌招,以爲淸齋之地,何如?傳曰,允。
以副校理李祉永牌不進罷職傳旨,傳于李晩秀曰,只推。
以掌令閔昌爀牌不進罷職傳旨,傳于李義弼曰,只推。
李晩秀啓曰,弘文提學洪良浩牌不進推考傳旨,今方捧入,而如是違牌,事甚未安,更卽牌招,何如?傳曰,允。
李晩秀啓曰,弘文提學洪良浩再牌不進推考傳旨,今方捧入,而連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
以工曹判書李敏輔初度呈辭,傳于徐美修曰,許遞,其代,政官牌招,開政差出。
李義弼啓曰,明日望拜禮時,兩司長官,當爲進參,大司憲趙宗鉉,卽爲牌招,以爲淸齋之地,何如?傳曰,大司諫許遞,今日政,以在京無故人差出,待下批牌招。
以吏曹參議李勉兢牌不進罷職傳旨,傳于洪文泳曰,只推。
洪文泳,以吏曹言啓曰,卽接兵曹移文,則新除授佐郞李東埴,曾經本曹正郞,有違格例,卽速改差云矣。李東埴旣經本曹正郞,則佐郞之任,勢難仍置,依例改差,何如?傳曰,使之察任。
有政。吏批,判書洪良浩進,參判閔鍾顯進,參議李勉兢牌不進,行都承旨洪文泳進。以鄭景淳爲工曹判書,李義行爲同義禁,尙衣主簿李德懋,掌苑別提洪復浩相換。再政。以洪聖淵爲大司諫。
兵批,判書金文淳進,參判閔台爀病,參議李蘷病,參知孟至大入直進,同副承旨徐美修進。以柳戇·蔡弘履爲副摠管,黃顯基爲羽林將,李喜大·金樂禧爲武兼,副護軍李思祚·許晊,副司直蔡弘履·李喆模·朴聖泰,副司果張至顯·崔重圭。
李晩秀啓曰,明日望拜禮時,九卿當爲進參,未肅拜左參贊宋載經,新除授工曹判書鄭景淳,竝卽牌招,以爲淸齋之地,何如?傳曰,允。
李晩秀啓曰,弘文提學旣已承牌,奎章閣提學吳載純,卽爲牌招,同參考試,何如?傳曰,允。
藝文提學前望單子入之,徐浩修落點。
尹行任,以訓鍊都監言啓曰,今三月十九日,奉室望拜禮時,因兵曹奉承下敎知委,廣智營軍四十名除出,北營入直將官率領,拱北門外排立,而待標信擧行之意,敢啓。傳曰,知道。
辛亥三月十八日辰時,上詣摛文院。齋宿入侍時,行都承旨洪文泳,左承旨尹行任,右承旨李晩秀,左副承旨李義弼,右副承旨李敏采,同副承旨徐美修,記事官李海隣,假注書趙台榮,記事官洪樂游·徐有聞,一提學吳載純,檢校直提學徐浩修,檢校直閣鄭東浚,直閣徐龍輔,檢校待敎沈象奎,以次侍立。上具翼善冠·衮龍袍,乘輿出協陽,由肅章門詣摛文院,降輿陞座。上曰,弘文提學牌去來知來。賤臣承命出回奏曰,弘文提學纔已承牌入來矣。命書傳敎曰,左副承旨與弘文提學,持此御題,偕往泮宮,試取以來。義弼承命退出。上曰,藝文提學前望單子入之,待下批牌招察任。出榻敎別雲劍訓鍊大將趙心泰進奏曰,臣以水原府燔瓦事,有仰達者矣。聞今築室之家所蓋瓦字,若欲自京貿去,則以陸以水,工費浩汗,或從境內取用,則以柴木之艱難,尙未得設燔,賣買見阻,有意莫遂云,其在廣聚之道,誠非細故。臣於待罪時,以隣近龍仁地柴路之稍廣,與其地方官相議設施,燔出若干瓦子之後,瓦釜自如矣。顧今貿木之道,道臣申飭該縣,自該縣從便指揮,協力共濟,則較諸水原府之獨自經紀於他邑客地,大有助焉。至於燔瓦物力,築室之家,各量其容入,劃給本錢於匠手,以爲燔出之地,則貿取之便易,價直之廉約,俱涉方便。以此出擧條申飭道臣及兩邑守令,俾趁潦水前燔出,恐合事宜,敢此仰達矣。上曰,依爲之。出擧條別雲劍壯勇營前兵房李漢豐曰,臣於今番監試之行,伏承園所奉審之命,局內植木諸處及火巢垓子,詳細看審,而竊有區區愚見,敢此仰達矣。本園白虎,卽鄕校舊基主峰,而後脈入首處,岡脊分明,今春鑿垓,從其岡脊上,延至數里,深幾半丈,目今所見,誠爲未安。臣於年前,待罪驪州牧使時,伏見英·寧兩陵寢火巢,垓子甚淺,雖或年久塡塞之致,而每年火巢,例有修治,則其初不深穿,可以推知。今此本園垓子,恐不必如是深鑿,至於白虎後脈,最是緊要,則雖小小穿破,猶爲可惜。其已穿處,則以土塡之,改定火巢於岡脊之下,毋至傷損其脈,極爲穩當,而事係莫重,下詢大臣處之,何如?上曰,鄕校舊基,卽留意之地,而火巢界限,不能審愼,致此不當鑿處,過加深鑿,豈待問于大臣?以此筵奏,出擧條啓下,令政院謄送二本,卽爲下送地方官及園官處,又以一本,送于大臣,大臣往復地方官,期於從便爲之,可也。出擧條日暮時至。上曰,軍士房承旨,留在衛內,侍衛諸臣,竝權退,可也。上曰,提學以下,持試券入侍事,分付。海隣承命出,與弘文提學洪良浩,一提學吳載純,藝文提學徐浩修,對讀官校理韓光植,修撰李晴,直閣徐榮輔等,偕入進伏。上曰,檢校直閣鄭東浚·李晩秀·尹行任,兵曹參知孟至大,正郞李冕膺,佐郞宋俊載,試官加差。出榻敎上曰,加差試官入侍。海隣承命出,與檢校直閣鄭東浚·李晩秀·尹行任,兵曹參知孟至大,正郞李冕膺,佐郞宋俊載,偕入進伏。命良浩等,以次進考,考試訖,以三下李光顯等,以次出榜。命書傳敎曰,三日製居首進士李光顯,直赴會試,草次上生員崔之聖·韓啓重,紙筆墨考例施賞。命退,諸臣以次退出。
上在昌德宮。停常參·經筵。
大駕詣皇壇。入齋室後,內閣·政院·玉堂·藥房口傳問安。答曰,知道。望拜禮罷後,入齋室後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。藥房提調吳載純,副提調洪文泳啓曰,移蹕經宿,勞動旣多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李晩秀啓曰,明日常參·經筵,取稟。傳曰,停。
尹行任啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹行任曰,同副承旨,馳詣宣武祠,奉審摘奸以來。
徐美修啓曰,卽見前北兵使行營離發狀啓,則紙面太狹,全不成樣,所當還下送,而該兵使旣已遞職,故原狀啓,雖不得不捧入,而事體所在,誠極未安,前北兵使李潤慶,推考,何如?傳曰,允。
傳于李敏采曰,右副承旨入侍。
傳于李義弼曰,陰竹縣定配罪人金德九,放逐本鄕。
傳于徐美修曰,同副承旨入侍。
以全羅監司鄭民始狀啓,長興等邑,渰囕燒死及家舍燒燼恤典題給事,傳于李敏采曰,長興府海採諸漢之一船所騎者,渰死人命,若是夥然,極爲矜慘。生前還上身布,一竝蕩滌,嚴飭地方官,招致妻孥,各別慰恤,另施恤典事,回諭。
以慶尙監司李祖源狀啓,靈山縣監鄭在寬身死事,傳于洪文泳曰,分糶課農,不可一刻曠官,令該曹口傳差出,仍令不多日內下送。
吏曹口傳政事,以趙榮慶爲靈山縣監。
傳于洪文泳曰,三學士家中奉祀人,久無職名人,令該曹收用事,分付。
尹行任,以訓鍊都監言啓曰,謹依傳敎,石尙書傍孫漢英,勸武軍官傳令,受其現身,別設料窠,仍給石米,俾作式月受食之資,而至於前頭收用一款,寔出於義起崇報之特恩。其所對揚,固當靡極不用,而弟念漢英等,旣非出身,且是勸武,則本局軍任,遽難擬議,而惟有別軍官一廳,自是各色通用之窠,待其有闕,姑先差出。且於自平壤上來之後,使之肄習弓馬,以爲決科後,次次奬拔之地,何如?傳曰,允。古之別軍官,多有名武,三局將臣,亦在於題名之中云,而今也不然。然則漢英爲別軍官,漢俊爲哨官,兄弟之功名,可謂倒置,別軍官何必待闕?卽爲加差,待御營哨官,啓下相換,可也。
尹行任,以御營廳言啓曰,依傳敎,石尙書傍孫漢俊,本廳勸武軍官傳令後,仍爲付料,而至若收用之方,聖念寔出於起義崇報之曠典。宜有別般拔擢之擧,而漢俊旣非出身,則自軍門南行哨官一路外,無他相當之窠,各別勸窠武藝,待決科別爲奬用,何如?傳曰,允。中原兩班,何論我國別薦格式乎?哨官卽爲單付,待窠陞實,可也。
傳于李晩秀曰,以再造之皇恩,有石尙書後孫收祿之擧,而故相柳成龍及忠武公李舜臣直孫中,儒武間,可合收用者,令吏·兵曹訪問將相家,各一人指名草記事,分付。
同義禁閔台爀疏曰,伏以臣於金吾兼銜,固當承膺之不暇,而第緣私義之難安,除命多日,不敢出肅,跡涉逋慢,罪著問備,滿心兢惶,無所容措。際玆新除授同義禁,臣李義行,與臣有內外從應避之嫌,揆以法例,在下當遞,玆陳短章,仰瀆崇嚴。伏乞聖明,亟命有司,照例遞改,以存公格,不勝幸甚,臣無任屛營祈懇之至。答曰,省疏具悉。疏辭,下該曹稟處。
辛亥三月十九日卯時,上詣奉室。望拜禮入侍時,行都承旨洪文泳,左承旨尹行任,右承旨李晩秀,左副承旨李義弼,右副承旨李敏采,同副承旨徐美修,記事官李海隣,假注書趙台榮,記事官洪樂游·徐有聞,一提學吳載純,檢校直提學徐浩修,檢校直閣鄭東浚,直閣徐榮輔,檢校待敎沈象奎,以次侍立。上具翼善冠·衮龍袍,乘輿出摛文院,由朝宗門詣齋室,改具黑圓領袍,入冽泉門,詣奉室外,就板位行四拜禮,仍詣壇上奉審,還御齋室。晩秀曰,莫重行禮時,有此臚唱之錯誤,萬萬駭然,當該引儀,所當重勘,而本院請推之外,無他可施之罰,何以爲之乎?上曰,推考,可也。出擧條上曰,參班儒武,使之以次進前奏姓名。綾原大君俌五代孫幼學李大鉉等一百二人,按察使王楫六代孫嘉義王道平等三十人,以次進奏姓名訖。上敎石漢英·漢俊等曰,以石爲姓人,入參於今日此班,誠爲稀貴矣,爾等果爲石尙書後孫乎?漢英等曰,臣等卽石尙書弟石奎之後孫矣。上敎榮輔曰,石尙書事蹟,必有著在文字者,廣考內閣所在明史等冊子後,與漢英等,來待於政院,可也。上曰,當由集成門還內,承史·侍衛,竝於集成門外退去,可也。上改具衮龍袍,乘輿入集成門還內。諸臣退出。
辛亥三月十九日午時,上御重熙堂。右副承旨入侍時,右副承旨李敏采,記事官李海隣,記事官洪樂游·徐有聞,以次進伏訖。上曰,皇朝人石奎後孫,竝招入,可也。石漢英等以次入庭。上命招入王道恒·田相龍。上敎漢英等曰,爾等於石奎,爲幾代孫乎?漢英等曰,爲六代祖矣。上曰,當初出來我國,果是誰也?其所出來,亦因何事耶?漢英等曰,卽臣之高祖繼祖也。崇禎甲申年,見明統垂訖,與僧徽淨,同爲出來滿浦地,而自黃海道轉向安峽,因爲作故矣。上曰,我朝於皇朝人子孫,前後眷念何如,而爾祖之出來,今爲六代,則爾等之今始來現,何也?漢英等曰,臣祖曾以後,流離丐乞,至於臣身,而尙無奠居之處,年前來寓京中,始見田相龍,始知有望拜禮時參班之例,今日得以參班矣。上曰,神宗皇帝再造之恩,與天無極,而其時力贊者,卽石尙書之功也。以石爲姓者,猶可爲愛,況石尙書之後孫乎?朝家收用之道,豈後於李提督子孫,而來寓東土,已爲屢代,而今始見之,可謂欠事矣。敎相龍等曰,石尙書之事蹟,爾等能詳知乎?相龍等曰,昨年石漢英兄弟,來見臣等,出示冊子,故始知其爲石奎子孫,而若其事蹟及族派,未能詳知矣。上曰,冊子果是何冊,而方在何處乎?漢英等曰,冊子卽臣之高祖寓居安峽時,土班李世煐所作,而爲備睿覽,今已持來矣。上曰,承旨筵退後,取見石哥冊子,考其事蹟,詳細稟達,可也。命退,諸臣以次退出。
辛亥三月十九日午時,上御重熙堂。同副承旨入侍時,同副承旨徐美修,假注書趙台榮,記事官洪樂游·徐有聞,以次進伏訖。上曰,右副承旨·直閣入侍。賤臣承命出傳,右副承旨李敏采,直閣徐榮輔,承命進伏。上曰,石漢英所持冊子,果已祥見乎?榮輔曰,觀其冊子,似或無疑矣。上曰,石漢英·漢俊等召入。賤臣承命出召入。上敎漢英等曰,平壤武烈祠,有石尙書畵像,爾等曾已往省乎?漢英等曰,曾未往見矣。命書傳敎曰,東土日月之得至于今,卽神皇再造之恩,昊天無極,於戲不忘,時則又若尙書石公,力贊東援之謨。其後李提督昆弟及楊·張兩帥之大捷,邢軍門·楊經理之廓淸,咸賴尙書左右彌綸,終始指揮,而當時朝論,多携貳,則尙書慷慨,輒發矢言曰,苟不濟也。繼繼以死,其詳在遺傳。其款懇之誠意,百載之下,令人激感,不禁於邑,尙書竟遭躗說,死於獄,妻子戍邊。噫嘻,尙書有恩我國,未酬其死,乃由於我國,我國所以崇報之者,豈或後於上所云諸名將,而提督之後,流在我國,年前別講義起之禮。立廟造祠版,饗之以牲牢,尙書則其從孫,亦有與僧徽貞,浮于海,遁跡東郡者,文獻固陋,尙不得及聞。向於郊行,始覺有尙書弟奎之孫之玄孫,廣搜故實,旁探族派,俾與望拜之班矣。今於皇壇齋舍,召而見之,取閱東來事蹟,足爲徵信之證左,是日見是書,表異之擧,豈忍踰是日?然尙書直派之有無,無以知之,則廟與版之另造,提督家已例,雖難遽議,而曾聞武烈祠諸像多見失,唯尙書之像,綃面宛然,丹靑如生云。其遺孫貿貿,迄不得往省,甚是欠事,因此兼欲有商量者,安峽流寓人石漢英·漢俊等,令兵曹給馬,今日下送平壤地,武烈祠使之一瞻。如有小本,仍許購第妥藏,以時祭之,如無之,倣用支子別立廟之義,似無不可。且思之,朱子之論,有宗派越去他國,則支派居者,望而祭之之文,而家禮之以其班祔,通典之向墓爲壇云云。皆可爲依據之資,況以尙書之英爽,不昧者存,寧肯歆顧於陸沈之中土乎?神理·人情,本無彼此,而禮緣人情,情到處禮亦至,漢英之祀尙書,於禮決知其無悖。以此令漢英知之,漢英等豈可以白徒下送?爲先令訓·御兩營,勸武付料,訓·御將各有名祖,似此紀忠之典,必不歇後,來頭收用之方,各具意見以聞。仍命美修,傳宣傳敎內辭意於漢英等訖。敎漢英等曰,此後收用之方,豈或泛忽?更當下敎,爾等竝須知悉,可也。命宣傳官,敎漢旅·黃世周等二十四人曰,爾等每欲別般記念,而迄今未果矣。旣參今日之班,當令兵曹捧擧案,使之試射於後次中日,以此知悉,可也。命退,諸臣以次退出。
上在昌德宮。停常參·經筵。
辰時,日暈,午時,日暈。
李義弼,以都摠府言啓曰,今日入直內三廳武兼禁軍及軍兵等,中日習射,請出標信。傳曰,後日次爲之。
李晩秀啓曰,明日常參·經筵,取稟。傳曰,停。
李義弼啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李義弼啓曰,大司憲趙宗鉉,掌令閔昌爀牌招啓辭未下,執義李永穆,持平宋煥箕在外,掌令任長源傳旨未下,持平鄭弼祚未署經,監察茶時之意,敢啓。傳曰,知道。
李義弼啓曰,御營將官來言,今日本廳軍兵,日次私習云矣,敢啓。傳曰,知道。
洪文泳啓曰,左承旨尹行仁,今日不爲仕進,卽爲牌招,何如?傳曰,許遞,前望單子入之,
傳于李晩秀曰,右承旨入侍。
洪文泳啓曰,今三月二十二日,祿都目政事爲之之意,敢啓。傳曰,知道。
兵曹口傳政事,副司直尹行任單付。
李晩秀,以禮曹言啓曰,卽接宗廟署所報,則宗廟典祀廳東南角屋,上東邊一間許今朝忽然頹落云,例有慰安告由之擧,而取考謄錄,則先朝壬辰,祭井典祀廳有頉時,慰安告由勿爲設行,只擇日修改事,已有定式矣。依此例自臣曹直爲擇日修改事,分付,何如?傳曰,允。
李晩秀,以承文院都提調意啓曰,月食已過,禮部回咨,依例撰出,正書安寶後,定禁軍騎撥下送灣府,使之傳給鳳城,轉致北京,何如?傳曰,允。
李義弼,以兵曹言啓曰,卽伏見前北兵使李潤慶今春巡操後,軍兵試射放中不中及軍器執頉啓本,則考點軍額,反閱器械等事,各別詳審,則軍兵無闕額,而器械或不無些少執頉者,卽速修改之意,更加申飭云矣。試射得中,軍器精利,俱係詰戎之政,則各邑鎭常時不能鍊習,亦不着意修改,以致不中之居多,執頉之不貲,其在重戎務備陰雨之道,不可無飭。試藝居末,軍器執頉,邑鎭當該守令·邊將,推考警責,何如?傳曰,允。
李義弼,以訓鍊都監言啓曰,本局草記批旨內,允。古之別軍官,多有名武,三局將臣,亦在於題名之中云,而今也不然。然則漢英爲別軍官,漢俊爲哨官,兄弟之功名,可謂倒置,別軍官何必待闕?卽爲加差,待御營哨官啓下,仍爲相換可也事,命下矣。石漢英本局別軍官加設差出,待其弟漢俊御營廳哨官啓下,仍爲相煥之意,敢啓。傳曰,知道。
李義弼,以御營廳言啓曰,本廳草記批旨內,允。中原兩班,何論我國別薦格式乎?哨官卽爲單付,待窠陞實可也事,命下矣。勸武軍官石漢俊,加設哨官單付之意,敢啓。傳曰,知道。
李義弼,以一所巡廳言啓曰,去夜初更四點量,犯夜人幼學李邦翼執捉,依例移送秋曹之意,敢啓。傳曰,知道。
辛亥三月二十日申時,上御重熙堂。右承旨入侍時,右承旨李晩秀,記事官李海隣,記事官洪樂游·徐有聞,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
申時酉時,灑雨下雨,測雨器水深一分。
李晩秀啓曰,來二十五日,朝參日次,而國忌齋戒相値,頉稟之意,敢啓。傳曰,知道。
李晩秀啓曰,明日常參·經筵,取稟。傳曰,停。
李義弼啓曰,大司憲趙宗鉉,掌令閔昌爀牌招啓辭未下,執義李永穆,持平宋煥箕在外,掌令任長源傳旨未下,持平鄭弼祚未署經,監察茶時之意,敢啓。傳曰,知道。
傳于李晩秀曰,京畿監司留待。
傳于李晩秀曰,京畿監司入侍。
傳于李義弼曰,滯囚可悶,時囚皆令今日捧供。
李義弼啓曰,卽者義禁府都事來言,時囚皆令今日捧供事命下,而判義禁具允鈺病不進,知義禁成德朝在外,同義禁一員未差,只有同義禁李義行一人,不得備員開坐云,判義禁具允鈺,卽爲牌招開坐之地,何如?傳曰,許遞,政官牌招,開政差出。
李義弼啓曰,時囚皆令今日捧供事,命下矣。今日政新除授判義禁,待下批牌招,何如?傳曰,允。
有政。吏批,判書洪良浩式暇,參判閔鍾顯進,參議李勉兢,牌不進,右承旨李晩秀進。啓曰,判書洪良浩式暇,參議李勉兢,牌不進,小臣獨政未安,何以爲之?敢稟。傳曰,仍爲之。以鄭昌順爲判義禁,朴祐源爲知春秋,同春秋朴祐源單付。
兵批,判書金文淳病,參判閔台爀入直進,參議李夔,參知孟至大病,同副承旨徐美修進。副護軍李儒敬,副司直李敏輔·柳文養竝單付。
徐美修啓曰,判義禁鄭昌順,牌不進推考傳旨今方捧入,而捧供命下之後,如是違牌,事甚未安,更卽牌招,何如?傳曰,允。
以水原府使金思穆狀啓,園所植木·補土·營建等役事物力,以本府大同米許劃,令廟堂稟處事,傳于李晩秀曰,依狀請施行事,令廟堂卽爲行會。
李晩秀,以弘文館言啓曰,副校理李祉永,旣有只推之命,卽爲牌招,何如?傳曰,允。
李義弼,以戶曹言啓曰,臣鼎鎭,與正郞鄭華淳,依定式進詣鄕校洞於義宮·奉安閣·彰義宮奉審,則於義宮·奉安閣廳板一立破傷,東挾門方椽一介,蓋板二立,西簷風遮草芚一浮,以上腐傷。彰義宮養性軒西南退地衣竝破傷,西邊滿箭遮陽二浮,蓋覆草席油芚腐傷。蘆簾二浮,北邊蘆簾三浮以上腐傷,咸一齋西邊臺石一間動退,東挾板門一隻破傷。永慕堂會簷,雨漏一庫,日閑齋雨漏四庫,三吾軒雨漏二庫,六德齋雨漏四庫,七相樓木層橋腐傷。八祥檻雨漏二庫,西會簷椽木三介,道理一介,以上腐傷,南行閣南邊分閤一隻破傷。玖思齋雨漏三庫,南邊簷下椽木四介腐傷,分閤三隻破傷,分付各該司,使之卽速修改,而亦令本曹郞廳,監董擧行之意,敢啓。傳曰,知道。於義宮奉安閣,該宮若能這這修補,豈如是執頉乎?此後嚴飭,本曹則只依例奉審草記事,定式,可也。
李敏采,以戶曹言啓曰,臣鼎鎭,與正郞臣鄭華淳,工曹參議臣姜游,佐郞臣韓世裕,依定式進詣於義本宮奉審,則朝陽樓雨漏五庫,東邊分閤一隻破傷。樂善齋雨漏三庫,北墻二間頹圮,中門蓋板椽木腐傷,四面墻垣蓋瓦,庫庫脫落。啓慶軒雨漏二庫,風遮草芚二浮腐傷,前面籠簾破傷,分付各該司,使之卽速修改,而亦令本曹郞廳,監董擧行之意,敢啓。傳曰,知道。
李義弼,以兵曹言啓曰,武臣堂上祿試射,以無故日退行事,草記蒙允矣。今三月二十二日設行,而試官望,備擬以入之意,敢啓。傳曰,知道。
李義弼,以兵曹言啓曰,羽林衛將李長喆,素患痰癖之症,近益添劇,時月之內,萬無起動供職之望,呈狀乞遞,實病旣如此,則宿衛領軍之任,不可久曠,改差,何如?傳曰,允。
李義弼,以御營廳言啓曰,依訓鍊都監草記批旨,本廳加設哨官石漢俊,訓鍊都監別軍官石漢英,相換之意,敢啓。傳曰,知道。
李義弼,以刑曹言啓曰,因一所巡廳啓辭,去夜初更四點,犯夜幼學李邦翼執捉,移送事,命下矣。犯夜幼學李邦翼,依更數決笞三十度,放送之意,敢啓。傳曰,知道。
敎通政大夫守黃海道觀察使兼兵馬水軍節度使巡察使海州牧使李敬一書。王若曰,眷玆數十州雄藩,方予簡之克愼,畀爾二千石重任,喜僉擧之允諧,載渙恩綸,庸侈華銜。惟卿,姿性愷悌,規度端詳,通籍先朝,蔚然榮塗淸望,襲美名祖,綽乎大家遺風。使之長儒席,則士趨克端,出而膺邊寄,則殊俗亦憚,剛明爲政,旣前後歷試也多,貞白持身,而內外何適不可。念彼海西一域,實維我東重藩,通浿上冠蓋之途,供億難繼,作畿右門戶之地,事務孔殷,嗟去歲道多流民,政豈忽於安集?況今日鄕無善俗,治尤急於輯寧,顧此時當屬誰乎?惟予心庸嘉乃矣。玆授卿以黃海道觀察使兼兵馬水軍節度使巡察使海州牧使。卿其祗服寵命,勉展嘉猷,蘇孺文之下車,何難列守之彈壓,范孟博之攬轡,可期一路之澄淸。名門之規範相承,固知恬簡之有素,方面之責任甚重,須思黜陟之克明,他餘稟裁,悉有典憲。於戱,行且召也,往惟欽哉。瞻雲日於蓬萊宮中,卿應切於戀國,宣風化於芙蓉堂上,予固嘉其得人。故玆敎示,想宜知悉。通訓大夫弘文館副修撰知製敎兼經筵檢討官春秋館記事官臣金熙采製進
辛亥三月二十一日辰時,上御重熙堂。京畿監司入侍時,右承旨李晩秀,記事官李海隣,記事官洪樂游·徐有聞,京畿監司徐鼎修,以次進伏訖。上曰,沿路麥農,何如云耶?鼎修曰,來頭豐歉,姑未可質言,而聞老農之言,參以所見,則頗有豐登之漸矣。上曰,今番雨澤,無不足之歎耶?鼎修曰,向日之雨,可謂喜雨,而但不無若干不足之歎云矣。上命晩秀,書公事判付訖。命退,諸臣以次退出。
上在昌德宮。停常參·經筵。
李晩秀啓曰,自明日至二十六日國忌齋戒正日相値,視事頉稟之意,敢啓。傳曰,知道。
李義弼啓曰,大司憲趙宗鉉,掌令閔昌爀牌招啓辭未下,執義李永穆,持平宋煥箕在外,掌令任長源傳旨未下,持平鄭弼祚未署經,監察茶時之意,敢啓。傳曰,知道。
李義弼啓曰,禁衛營將官來言,今日本營軍兵,日次私習云矣,敢啓。傳曰,知道。
李義弼啓曰,御營廳將官來言,今日本廳軍兵,日次私習云矣,敢啓。傳曰,知道。
李義弼啓曰,摠戎使徐有大,以北漢各倉錢穀軍器點閱事,今方本營出去矣。兼帶右邊捕盜大將命召及大將牌·傳令牌,來請還納,何以爲之?敢稟。傳曰,仍佩往來,他邊大將兼察。
李義弼啓曰,右邊捕盜大將,他邊大將兼察事,命下矣。左邊捕盜大將趙圭鎭,卽爲牌招,聽傳敎,何如?傳曰,允。
李晩秀啓曰,卽者檢閱洪樂游,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于李敏采曰,右副承旨入侍。
有政。吏批,判書洪良浩進,參判閔鍾顯病,參議未差,右副承旨李敏采進。以沈公著爲社稷令,朱重晩爲智陵參奉,李祖範爲禁府都事,中學訓導蔡一祥單付。
兵批,判書金文淳進,參判閔台爀入直,參議李蘷,參知孟至大病,左副承旨李義弼進。以李再煥爲知事,李東泰爲副摠管,宋載瑞爲羽林將,同知金興澤,僉知孫昌軫·黃處中·劉大鉉,副護軍金鎭恒·高殷泰,副司果李榮祚單付。
李義弼啓曰,判義禁鄭昌順牌不進推考傳旨今方捧入,而時囚皆令今日捧供事,命下矣。如是違牌,事甚未安,更卽牌招,以爲開坐之地,何如?傳曰,允。
李義弼啓曰,判義禁鄭昌順,再牌不進,推考傳旨今方捧入,而時囚今日捧供事命下之後,連事違召,不卽擧行,事體所在,誠極未安,所當更請牌招,而係是一日三牌,何以爲之?敢稟。傳曰,必有實病而然,許遞,與同義禁未差之代,前望單子入之,待開門牌招察任,可也。
黃海監司李敬一疏曰,臣猥叨藩任,行將辭陛矣。臣之父母及本生父母墳山,在於京畿加平·廣州等地,今當遠離之日,益切雨露之感,若於赴任之前,得遂省掃之願,則恩榮所被,幽明含感,敢將私懇,仰瀆宸嚴。伏乞聖慈,特賜矜許,俾伸至情,千萬幸甚,臣無任屛營祈懇之至。答曰,省疏具悉。卿其依所請往省。
檢閱洪樂游疏曰,代以臣母,一自重病之後,眞元大脫,蘇完尙遠,將攝失宜,外感輒至,臣每聞此報,方寸煎灼,瀆擾是懼,不敢言私。卽接家信,症形越添,委頓床席,促臣歸視,臣聞來按住不得,忙陳短章,徑出禁扃。伏乞聖慈,俯垂鑑諒,亟遞臣所帶之職,以便救護,仍治臣擅離之罪,以肅朝綱,不勝幸甚,臣無任屛營祈懇之至。答曰,省疏具悉。爾其勿辭,救護母病。
辛亥三月二十二日申時,上御重熙堂。右副承旨入侍時,右副承旨李敏采,記事官李海隣,記事官洪樂游·徐有聞,以次進伏訖。上命書傳敎曰,明日以後,連値齋日,判義禁鄭昌順,更爲牌招開坐,時囚皆令今日捧供。命退,承史以次退出。
上在昌德宮。停常參·經筵。
自昧爽至辰時,有霧氣。
李義弼啓曰,大司憲趙宗鉉呈辭,執義李永穆,持平宋煥箕在外,掌令任長源傳旨未下,閔昌爀未肅拜,持平鄭弼祚未署經,監察茶時之意,敢啓。傳曰,知道。
李義弼啓曰,禁衛營將官來言,今日本營軍兵,日次私習云矣,敢啓。傳曰,知道。
李義弼啓曰,御營廳將官來言,今日本廳軍兵,日次私習云矣,敢啓。傳曰,知道。
洪文泳啓曰,同副承旨徐美修,今日不爲仕進,卽爲牌招,何如?傳曰,待開門牌招,可也。
傳于李義弼曰,左副承旨入侍。
承旨前望單子入之,閔台爀落點。
傳于洪文泳曰,新除授承旨,牌招察任。
以京畿監司徐鼎修啓本,各陵園墓,諸般執頉開錄事,傳于李晩秀曰,令戶判知悉,卽爲次次修補,依筵敎擧行。
傳于李晩秀曰,兵曹判書,爲先越俸一等。
以京畿監司徐鼎修狀啓,陽城縣民家失火事,傳于李敏采曰,殘邑民戶之當春失所,若是夥然,言念渠輩靡室之狀,極爲矜閔,卿其別遣褊裨,與奉命宣傳官眼同,別爲開倉賑貸。待秋除耗,而元恤典外,每戶會付米一石,別給會減,大中戶則新舊還上蕩減,小戶殘獨戶,新舊還上及身布諸凡出於民者,一竝蠲免。仍又嚴飭該倅,各別接濟,斫給材木,斯速畢構奠接後,使卽報來,遣營裨摘奸後狀聞,則亦當更遣備郞或宣傳官考察,此意知悉事,回諭。
傳于洪文泳曰,政官牌招開政。
傳于李晩秀曰,右承旨入侍。
李義弼啓曰,判義禁具允鈺,知義禁洪檍,牌不進推考傳旨今方捧入,而特敎牌招之下,如是違牌,不卽承膺,事甚未安,竝更卽牌招,何如?傳曰,允。
洪文泳,以吏曹言啓曰,以再造之皇恩,有石尙書後收錄之擧,而故相柳成龍及忠武公李舜臣直孫中,儒武間可合收用者,令吏兵曹,訪問於將相家,各一人指名草記事,命下矣。故相臣柳成龍直孫中,可合收用者,依下敎,問于左議政蔡濟恭,則故相臣奉祀孫幼學柳宗春,有文行爲嶺南望士,可合收用云矣,敢啓。傳曰,知道。今政見窠,與三學士子孫,調用,可也。
李敏采,以戶曹言啓曰,臣鼎鎭,與正郞鄭華淳,進詣慶熙宮,差備內及內各司,依節目眼同看審後,有頉處別單書入,而修改則擇日擧行,何如?傳曰,允。
李義弼,以兵曹言啓曰,傳曰,以再造之皇恩,有石尙書後孫收錄之擧,而故相柳成龍及忠武公李舜臣直孫中,儒武間可合收用者,令吏兵曹,訪問於將相家,各一人指名草記事,命下矣。依傳敎,忠武公李舜臣直孫中,可合收用者,問于諸將臣處,則御營大將李漢豐以爲,非但嫌不敢言,亦無一人可合者云。守禦使鄭昌順,禁衛大將金持默,摠戎使徐有大,皆以爲未能詳知,不能的對云。訓鍊大將趙心泰以爲,額外禁軍閑良李惟秀,可合收用云矣,敢啓。傳曰,嫌亦有可用處,古人內擧,猶不失親,況以念舊記忠之義,成命已過多日,且況德水之李,最稱閥閱,忠武之後,不啻不億,則寧有無一人可合之理乎?觀於其父子兄弟之爲大將·亞將,而可合者,決知其優如,豈可曰,無一人乎?更問可合之人於御將處,今日政調用,何必武爲?儒亦勸武爲可,以此意申飭,可也。
李敏采,以兵曹言啓曰,本曹草記批旨內,嫌亦有可用處,古人內擧,猶不失親,況以念舊記忠之意,成命已過多日,且況德水之李,最稱閥閱,忠武之後不啻不億,則寧有無一人可合之理乎?觀於其父子兄弟之爲大將·亞將而可合者,決知其優如,豈可曰,無一人乎?更問可合之人於御將處,今日政調用,何必武爲?儒亦勸武爲可,以此意申飭可也事,命下矣。依傳敎,更問于御營大將李漢豐處,則忠武公李舜臣八代孫閑良李凝彬,年三十,居在牙山,父幼學觀秀,祖故府使漢範,曾祖故參奉萬祥,而前營將沖彬之弟,膂力才具,別無表異,而身手頗長健,可合收用云矣,敢啓。傳曰,豈只有此一人乎?李凝彬使之上來待令,其外可合之人,亦令薦擧,一體待令後,草記,可也。
有政。吏批,判書洪良浩進,參判閔鍾顯進,參議未差,左副承旨李義弼進。以柳宗春爲禁府都事,尹應鉉爲永禧殿參奉,禁府都事洪大協,童蒙敎官鄭文綏相換,以柳誼爲兵曹參判,林道浩爲司諫,宋煥箕爲掌令,尹羽烈爲獻納,宋俊載爲持平,柳爲禁府都事,金復仁爲兵曹佐郞,禮曹佐郞李顯秀,兵曹佐郞金復仁相換。
兵批,判書金文淳入直進,參判柳誼病,參議李夔病,參知孟至大病,右承旨李晩秀進。副司果李祖範。
李義弼,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李敏采,以漢城府言啓曰,南部未婚未葬成冊,依定日報來,而未婚爲二十四人,勸婚爲三十三人,可謂最多於諸部,而未定婚之類,非但十分明的使部官躬行屢査,兼受其擇日,則或以三四月,或以五月,俱不出三朔之內。朝家莫大之惠澤,勤懇之德意,民莫不感祝欽聳,必欲於定日內,過婚來告云。實是導和之一大會,而未葬之類,亦令部官,遍行躬査則,無一毫未審者,至於一百三人之多,故別單書入之意,敢啓。傳曰,知道。依前下批旨,擧行,可也。
吏曹啓目,粘連觀此同義禁閔台爀上疏,則以爲臣與新除授同義禁臣李義行,有內外從應避之嫌,揆以法例,在下當遞。亟命有司,照例遞改亦爲白有臥乎所,相避之法,在下當遞,同義禁閔台爀,似當許遞是白乎矣,宰臣所兼遞仍當否,臣曹不敢擅便,上裁,何如?判付啓,依回啓施行爲良如敎。
禁府啓目,昌寧前縣監徐有豐原情云云。傳旨及道啓內辭意,發問目嚴覈,其所納供,游辭漫漶,終不直陳,論其罪狀,殊爲痛該,刑推得情,何如?判付啓,移貿穀事,十三面民訴,雖曰,盈庭,嶺穀裒益之擧,出於爲小民息肩之意,則設令方便之策,眞箇在於數錢之加捧,事當枚報巡營,得題許決然後,始可闊狹。而渠乃不此之爲,名登於道啓,渠雖以不法發明,犯法非不法而何?況年前申勤之關西飭令,曰以不聞知者,欺瞞與昏劣間,難逭其罪。大抵客舍修補時,用處數爻,一番査實然後,可以勘罪。此一款,嚴飭新伯,親執詳査,狀聞後稟處爲旀,民結事,聞已裝發,則以代納較結數,兩數多寡,不難知之,牛贖事,零星極矣,亦屬通患。此二條,不足爲更査之端是旀,此囚段,査啓來到間,姑爲保放爲良如敎。
又啓目,咸昌縣監羅烈原情云云。傳旨內辭緣,泛稱遲晩,觀其所供,旣無建院之事云爾,則不可遽然論勘,令該道道臣,詳査狀聞後,稟處,何如?判付啓,聖人圖像之妥藏尊閣,豈有可否之論?而曰可曰否,便作甲乙之辨,是豈使聞於他人?囚供所謂鄕戰云云,亦似然矣。然藏于祠院,雖曰,事在六十年前云,而自六十年前事,未知爲可,祠院二字,決知爲欠敬。若此則堯·舜·禹·湯·文·武·周公,亦當次第建院立祠於地名髣髴處乎?此非更査之事,卿等所請不允。卽令該道,別定儒生,奉安于尼城圖像所藏處事,仍令禮曹,分付爲旀,該儒生之曲直,非上煩朝家者,付之道伯,俾勿如前起鬧,此後勿論此事他事,更以本邑似此爭端登聞,道伯·守令,難逭重勘,以此嚴飭爲旀,此囚段,不惟宥過,有念舊之意,觀於爰辭,別無更問之端兺除良,亦必非避罪瞞告之人,分揀放送爲良如敎。
辛亥三月二十三日辰時,上御重熙堂。左副承旨入侍時,左副承旨李義弼,記事官李海隣,記注官金鳳顯,記事官徐有聞,以次進伏訖。上以京畿監司徐鼎修狀啓,陽城縣民家失火事,命書傳敎載日日記訖。上曰,宣傳官吳應常,入侍,可也。應常進前。上敎義弼曰,此傳敎,謄出一本,出給宣傳官,可也。仍敎應常曰,陽城小邑也,邑力凋弊,民戶貧殘,而今此四十餘戶之一時失火,萬萬矜惻。爾其持此傳敎,馳往本邑,以傳敎內辭意,各別慰諭,仍飭該倅,使之急急改構,斯速奠居,俾無稼穡愆期之弊,亦免流離失所之患,可也。敎義弼曰,二馬牌分付尙瑞院,給送宣傳官,可也。上曰,滯囚可悶,雖是齋日,卽爲捧供以聞事,分付金吾,可也。命退,諸臣以次退出。
辛亥三月二十三日申時,上御重熙堂。右承旨·左副承旨入侍時,右承旨李晩秀,左副承旨李義弼,記事官李海隣,記注官金鳳顯,記事官徐有聞,以次進伏訖。上命書傳敎曰,相柳·將李之家,訪後孫之擧,在於石漢英等收用之際,則銓曹擧行,不當泛忽,而今於點下之後,聞承宣之言。柳宗春者卽七十老人云,除積仕幾歲,出六幾朔,詞訟幾朔,六品講·守令講等許多層節,則將諭八十而爲朝官,年八十加資矣。其爲無實,不如不擬,欲待老職例資,則一經之後,無關於在直與否,今政新除授都事柳宗春改差,更訪强仕之人調用。忠武不億之類,御將之曰,以無可合者,極其不然,俄有飭敎,旣令此政收用,則竝與判堂而不爲入來參政。近來銓官,在濟顔私之事,爭先赴政,惟恐或後,似此久遠收錄,無係關於自己之擧,怠忽若此。當該兵曹堂上,從重推考,今日內勿論兩銓,用承傳然後,入下直稟事嚴飭。上曰,檢閱洪樂游牌招。出榻敎命退,承史以次退出。
上在昌德宮。停常參·經筵。
李義弼啓曰,大司憲趙宗鉉呈辭,執義李永穆,掌令宋煥箕在外,掌令閔昌爀未肅拜,持平鄭弼祚未署經,持平宋俊載差祭,監察茶時之意,敢啓。傳曰,知道。
禮曹,來四月初三日,行宗廟夏享大祭親祭,取稟。奉敎敬依。
李晩秀啓曰,卽者檢閱李重蓮,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于李敏采曰,右副承旨入侍。
傳于李晩秀曰,禮房承旨入侍。
以黃海監司李時秀啓本,罪人許栮,遂安到配事,傳于李義弼曰,不過申飭,如渠輩雖勘律,眞所謂勝之不武,許栮·梁德履等放送,因此思之,每欲下敎而未果者,內閣設置之建請,卽故大提學梁誠之言也。其後孫,宜令名參內閣,梁德履似是後孫,待其上來,令內閣招問以啓。
傳于閔台爀曰,左承旨·左副承旨入侍。
兵曹口傳政事,副司直李秉模·李時秀·李祖源·李勉兢·尹㬦·李東顯·趙鎭宅·朴鎤·朴天行,副司果尹行履·李運彬·任長源·權儐·李顯道·鄭東觀·李彦祐·申大尹·姜文會·李運行·玄重祚。
李敏采,以戶曹言啓曰,慶熙宮差備內及內各司奉審執頉處,修改吉日,令日官推擇,則四月十六日辰時爲吉云,以此日時擧行,何如?傳曰,來月旬前爲之,可也。
李晩秀,以禮曹言啓曰,來四月初三日,宗廟夏享大祭親行時,省牲·省器之節,依例以親臨磨鍊擧行乎?敢稟。傳曰,以親行磨鍊,可也。
李晩秀,以禮曹言啓曰,咸鏡監司李文源,道內各陵殿春奉審啓本回啓判付內,依回啓施行爲旀,石物罅隙之塗灰處,比年前奉審,竝加一二分,則霖節前從便修補爲可,旣有先朝受敎中。各陵莎草,令陵官從便播種之定式,則似此小小役處,不必遲待,來頭奉審禮堂之行,義陵在本地方,道伯親審,從便修改之意,分付。日字及香祝,自本曹擇吉,趁期下送事,判下矣。義陵石物罅隙動退處,修改吉日令日官推擇,則來四月十六日辰時爲吉云,以此日時擧行,而先告事由祭,同日曉頭設行。所用雜物,令各其逢授官,磨鍊進排,亦令道伯,親審修改之意,竝以分付,何如?傳曰,允。
李晩秀,以禮曹言啓曰,來四月初三日,宗廟夏享大祭親行時,同日永寧殿,依例遣大臣行祭事,知委,何如?傳曰,允。
閔台爀,以都摠府言啓曰,今此親臨宗廟夏享大祭誓戒時,寶劍侍衛,不可不備員,而都摠管安春君·申義淸,副摠管蔡弘履呈辭在外,都摠管安昌君燝,副摠管安兼濟有頉,副摠管李東泰未肅拜。寶劍侍衛,將不得備員,合有變通之道,令政院急速稟旨變通,仍令該曹口傳差出,以爲備員侍衛之地,何如?傳曰,竝許遞,今日政差出,可也。
有政。吏批,判書洪良浩,參判閔鍾顯進,參議未差,右承旨李晩秀進。以李洪載爲吏曹參議,申禹相爲司諫,李殷模爲執義,朴瑞源·吳泰賢爲掌令,姜忱爲獻納,沈奎魯爲正言,鄭來百爲持平,鄭東愼爲奉常判官,吳載衡爲三水府使。
兵批,判書金文淳入直進,參判未差,參議李夔,參知孟至大病,承旨閔台爀進。副護軍林道浩·宋煥箕·閔昌爀·李永穆,副司直尹羽烈·宋俊載,副司果李萬榮。
兵批,再政。以鄭存中·黃昇源·洪明浩爲都摠管,金魯永·李東郁·李鼎運爲副摠管,副摠管黃昇源·洪明浩單付。
閔台爀,以兵曹言啓曰,來四月初二日,大駕詣宗廟齋宿,初三日夏享大祭親行時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,訓局步軍十哨,馬軍三哨,爲先後廂,御營廳留陣,禁軍二番,隨駕,可也。
辛亥三月二十四日巳時,上御誠正閣。藥房入診,左承旨·禮房承旨·左副承旨,同爲入侍時,藥房都提調洪樂性,提調吳載純,副提調洪文泳,記事官李海隣·洪樂游·徐有聞,檢校敎敎沈象奎,行左承旨閔台爀,右承旨李晩秀,左副承旨李義弼,假注書趙台榮,醫官金光國·李翊臣·李敏德·李敬培,以次進伏訖。樂性曰,近日日氣調和,聖體,若何?上曰,一樣矣。樂性曰,王大妃殿氣候,若何?上曰,一樣矣。樂性曰,惠慶宮氣候,若何?上曰,一樣矣。樂性曰,元子宮氣候,何如?諸節益就岐嶷乎?上曰,連爲好過,而近或出入庭中矣。樂性曰,麗日陽和時,或出入外庭,誠爲欣忭萬萬矣。上曰,向者以百歲老人,使之進見,則殆無生面之意,事甚異幸矣。樂性曰,大凡幼兒,見年老之人,視若熟面,則大好大好云,今承下敎,尤不勝萬萬欣幸矣。樂性曰,今見御醫,無堂下可合之人,以秦泳·李惟綱,使之差下,似好矣。上曰,人固可合,以草記稟定,可也。樂性曰,內醫女設置之意,所關不輕,而近來訓課之規,漸不如古,全無一二人之能脈能鍼者,極不成說,此後使提調,各別申飭勸課,俾有成材實效之地,何如?上曰,出擧條各別申飭,可也。出擧條樂性曰,醫官今已待令,使之診候,何如?上曰,置之,可也。命藥房諸臣先退。命書傳敎曰,大享誓戒在近,卿宰·侍從罷削人員竝敍用,仍令該曹口傳付軍職。又命書傳敎曰,誓戒,侍臣當爲備員,在外及未肅拜人員竝許遞,今日政,以在京無故人差出。又命書傳敎曰,政官牌招開政。文泳曰,同罪未敍人,隨卽提稟事,曾有定式矣。前兵曹參議李蘷,前大司諫尹㬦旣已蒙敍除職,而前兵曹參判黃昇源,前獻納李貞運,前正言柳師模,前掌令金孝眞·張錫胤,前持平沈奎魯,俱是同罪人,故敢此,仰達矣。上曰,敍用,可也。出擧條命退,諸臣以次退出。
上在昌德宮。停常參·經筵。
閔台爀啓曰,備邊司郞廳來言,今日賓廳,日次而以國忌齋戒相値,不得來會云矣,敢啓。傳曰,知道。
閔台爀啓曰,禁衛營將官來言,今日本營軍兵,日次私習云矣,敢啓。傳曰,知道。
閔台爀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于閔台爀曰,左承旨馳詣明陵,奉審摘奸以來。
傳于閔台爀曰,出宮門路,以協陽門爲之。
李義弼啓曰,奉常正沈能翼,旣入闕中,兼帶中學敎授,不爲肅謝,直爲出去,事甚未安,推考警責,何如?傳曰,允。兼帶〈中〉學敎授之不爲肅謝,極爲未安,卽爲牌招,學製申飭設行。
以中學敎授沈能翼,牌不進罷職傳旨,傳于李義弼曰,只推,更爲牌招。
傳于李晩秀曰,右承旨入侍。
傳于李義弼曰,左副承旨·同副承旨入侍。
吏曹口傳政事,以鄭萬始爲奉常正。
以承旨房望,傳于洪文泳曰,仍。
李義弼,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭,依定式發遣本曹郞廳奉審,則文昭殿碑閣雨漏一庫,蠶壇碑閣雨漏三庫,四面墻垣,間間頹圮。追慕洞碑閣雨漏一庫,四面墻垣蓋瓦,間間脫落,淨業院碑閣前簷女防草一張脫落,流霞亭雨漏五庫,東北邊春舌女夫防草脫落,蓋瓦間間脫落,南邊龍頭一箇破傷。萬懷堂雨漏一庫,西邊柱一箇腐傷,蓋瓦間間脫落,千慕堂雨漏四庫,椽木四箇腐傷,中門下屯太腐傷。蓋板三立破傷,龍脂板一立腐傷,方椽三箇腐傷,北行閣椽木三箇腐傷,四面墻垣蓋瓦,間間脫落,十間頹圮,分付各該司,使之卽速修改之意,敢啓。傳曰,知道。
李義弼,以義禁府言啓曰,黃海道遂安郡徒三年定配罪人許栮,江原道旌善郡徒三年定配罪人梁德履放送事,承傳啓下矣。許栮·梁德履,卽爲放送事,分付各該道臣之意,敢啓。傳曰,知道。
李敏采,以漢城府言啓曰,西部未婚未葬成冊,依定日報來,而以其戶數最多,易致虛實相蒙之弊,故申飭該部官,屢加査櫛,務歸十分稱當。未婚之數,凡十五人,而士夫爲九人,勸婚爲四十一處,未葬爲六十四處,而過葬擇日,皆以三月內懸錄,兩人則在於四月初五日之內,故別單書入之意,敢啓。傳曰,知道。
閔台爀,以兵曹言啓曰,依下敎,忠武公李舜臣直孫中,可合收用人,更問于御營大將李漢豐處,則忠武公七代孫額外內禁衛閑良李得秀,年四十,居在牙山,父學生漢賓,祖學生鶴祥,曾祖通德郞弘健。內禁衛閑良李思秀,年三十三,居在牙山,父學生漢源,祖學生致祥,曾祖通德郞弘茂,此兩人爲人純實,且習武藝。八代孫內禁衛閑良李殷彬,年二十六,居在溫陽,父慶尙道右兵使健秀,身手精悍,人亦通敏云,而李思秀則今方受由下鄕。故李得秀·李殷彬,竝卽招見,則得秀身手凡百,別無可取,殷彬雖無表異可稱者,而射藝聞能嫺習,言貌亦頗精明,可堪收用之意,敢啓。傳曰,卿則出直,諸人齊到後,使之待令,更稟。
李敏采,以賑恤廳言啓曰,西部倉洞契居良人金必伊,今月二十四日,所居門前,得五六朔許遺棄女兒,欲爲養育,以隣洞居良女金召史,定爲乳母,而貧不自食,願爲受料,告于本部。自該部今二十五日牒呈,依節目給料,使之乳養之意,敢啓。傳曰,知道。
李敏采,以宣惠廳言啓曰,依下敎,布十同,輸送京畿監營之意,敢啓。傳曰,知道。
行判中樞府事李福源箚曰,伏以臣卽見吏曹帖,以臣塡差太廟夏享大祭亞獻官,臣誠惶恐悶迫,罔知所措。臣之昏眊宿疾,今已到極,白晝大道,尙患迷亂,況於庭燎之下,嚴䆳之地,咫尺難辨,將事何論?重以挽近以來,脚漸痿弱,臂常戰掉,涉階級輒扶將,執匙箸或致失墜。似此貌樣,將何以追趨駿奔之列,周旋顯相之職乎?聖孝無疆,親祼有命,凡百有位,莫不竦聳祗潔,以承明誠。使臣而苟有一半分自力之望,則其何敢辭免,而天之所廢,末如之何,撫躬悼歎,生不如死。如或强其不能,終至顚跌,則莫重盛禮,虧損非細,欲免於罪,爲罪滋大,玆敢不避僭猥,冒控短籲。欲乞聖明,俯賜諒鑑,亟命變通,仍勘臣瀆擾之罪,以重享事,以肅朝綱,不勝幸甚。答曰,省疏具悉卿懇。不待卿言,旣欲體諒,令該曹付標施行,卿須安心勿辭。仍傳于李義弼曰,此批答,遣史官傳諭。
吏曹參議李洪載疏曰,伏以臣與本曹判書臣洪良浩,有友壻應避之嫌,臣之見職,自在當遞之科,伏乞聖明,照例遞改,不勝幸甚,臣無任屛營祈懇之至。答曰,省疏具悉。誓戒在夜,爾其先班,追後辭職。
辛亥三月二十五日辰時,上御重熙堂。同副承旨入侍時,同副承旨徐美修,記事官李海隣,記事官洪樂游·徐有聞,以次進伏訖。上曰,吏曹參議上疏入之。出榻敎賤臣承命出持入。上命書批答訖,命讀公事,書判付訖。命退,承史以次退出。
上在昌德宮。停常參·經筵。
夜四更五更,灑雨下雨,測雨器水深二分。
受誓戒罷後,內閣·政院·玉堂·藥房口傳問安。答曰,知道。
李晩秀啓曰,明日經筵,取稟。傳曰,停。
洪文泳啓曰,禁衛營將官來言,今日本營軍兵,日次私習云矣,敢啓。傳曰,知道。
洪文泳啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,右承旨入侍。
洪文泳,以吏曹言啓曰,今此宗廟夏享大祭親臨誓戒時,典祀官不可不備矣。奉常正未差之代,口傳備擬以入之意,敢啓。傳曰,知道。
閔台爀,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
閔台爀,以御營廳言啓曰,本廳哨官柳光濂移差代,加設哨官石漢英,陞實之意,敢啓。傳曰,知道。
辛亥三月二十六日子時,上詣仁政殿。親臨受誓戒入侍時,行都承旨洪文泳,行左承旨閔台爀,右承旨李晩秀,左副承旨李義弼,右副承旨李敏采,同副承旨徐美修,記事官李海隣,假注書趙台榮,記事官洪樂游·徐有聞,檢校直提學徐浩修,檢校直閣鄭東浚·尹行任,直閣徐榮輔,待敎沈象奎,以次侍立。上具遠遊冠·絳紗袍,乘輿出協陽門,由仁政門,詣仁政殿月臺,降輿就板位南向立。引禮唱在位百官行四拜禮,百官行禮訖,讀誓文,吏曹判書洪良浩,進讀誓文訖,在位百官復行四拜禮訖,通禮跪告禮畢,仍請還內,上乘輿出仁政門,由肅章門,入協陽門還內,諸臣退出。
上在昌德宮。停常參·經筵。
李晩秀啓曰,明日經筵,取稟。傳曰,停。
李晩秀啓曰,來初一日,輪對日次,而宗廟夏享大祭齋戒相値,頉稟之意,敢啓。傳曰,知道。
傳于閔台爀曰,下直守令留待。
傳于閔台爀曰,下直守令入侍。
傳于李晩秀曰,右承旨入侍。
傳于李敏采曰,右副承旨入侍。
傳于徐美修曰,同副承旨入侍。
李敏采,以戶曹言啓曰,慶熙宮差備內及內各司奉審執頉處,修改擇日草記批旨內,來月旬前爲之可也事,命下矣。更令日官推擇,則來四月初八日卯時爲吉云,以此日時擧行,何如?傳曰,允。
李敏采,以戶曹言啓曰,卽接廣興倉所報,則判府事兪彦鎬,自庚戌七月至三月,合九朔祿俸,終不領受,來四月朔祿牌,亦不出給云,何以爲之?敢啓。傳曰,令倉官更爲輸送。
李晩秀,以禮曹言啓曰,唐城府夫人發靷,定於今三月三十日云,發靷時及同日安葬時,中宮殿當有望哭之禮,儀註直爲書入中宮殿之意,敢啓。傳曰,知道。
閔台爀,以禁衛營言啓曰,別軍職金爔,口傳下敎內,本營鄕軍前左中三哨軍,病報甚多,弘化門入直鄕軍,以右後兩哨軍,每三日六十名,輪回入直事,命下矣。依下敎,明日爲始,弘化門入直鄕軍,以右後兩哨軍中,每三日六十名,分排入直之意,敢啓。傳曰,知道。
李晩秀,以內醫院都提調意啓曰,內醫李惟鑑·秦泳,入屬旣久,術業且精,兼差御醫,何如?傳曰,允。
閔台爀,以備邊司言啓曰,舟橋司堂上有闕,代兵曹判書金文淳差下,使之察任,何如?傳曰,允。
敎嘉善大夫三道統制使兼慶尙右道水軍節度使李潤慶書。王若曰,壯鎻鑰於邊門,予庸嘉乃,移旌節於南閫,汝其統之,旣著當一面之譽,爰畀兼兩使之任。念我東方之保障,最重南服之關防,直壓重溟,鯨波接雕題之域,都通三路,豹纛摠龍驤之師。必先敹乃甲冑,峙乃糇糧,得江漢之坐鎭,然後固我城地,壯我樓櫓,致蠻荊之來威。第昇平餘數百年,奈弊瘼難一二計,水陸組練之間多廢閣,寧忽備豫之謨?軍民糶餉之半歸尾閭,尤急釐革之道。此實戎閫重任,最難其人,苟非將門良材,曷膺是責?惟卿,廉介可尙,忠勤自持,箕裘之業相承,一門中六世九統,盤錯之器歷試,卄載間三鉞七符,當西路分憂之辰。治規本自淸愼,逮北關專制之日,戎務多所繕修,玆授卿以三道統制使兼慶尙右道水軍節度使。卿其祗服寵命,勉恢良策,治臺隍而理舟楫,嘗若對壘之時,遠斥堠而練兵戎,毋忘撤土之戒,他餘臨機措劃,惟在隨便弛張。於戱,金城出屯,宜效營平之進奏,銅柱立標,奚讓伏波之壯猷?故玆敎示,想宜知悉。通訓大夫行弘文館副修撰知製敎兼經筵檢討官春秋館記事官臣金熙采製進
辛亥三月二十七日辰時,上御誠正閣。下直守令入侍時,行左承旨閔台爀,記事官李海隣,記事官洪樂游·徐有聞,靈山縣監趙榮慶,以次進伏訖。上曰,守令進前,可也。榮慶進奏職姓名訖。上曰,出宰凡幾番乎?榮慶曰,前爲鴻山縣監矣。上曰,下去後,須務爲善治,可也。命宣諭。命退,諸臣以次退出。
辛亥三月二十七日巳時,上御重熙堂。同副承旨入侍時,同副承旨徐美修,假注書趙台榮,記事官洪樂游·徐有聞,以次進伏訖。上曰,有司堂上入侍。出榻敎賤臣承命出,與有司堂上趙鼎鎭,偕入進伏。上曰,諸道奴婢貢之弊,曾所稔知,而昨年咸陽御史上來後,益知此弊之不可不矯正,故奴婢逃故,一竝蕩滌事,分付諸道矣。今已經歲,尙無擧行者,寧不駭痛?先朝乙亥之節目,實爲莫大之特恩曠典,萬有餘口,自戶曹使之給代,而猶獨成均館·尙衣院,尙今收貢云。未知其故之如何,而諸道此弊,誠爲切矜,卿就考本曹及內司奴婢案後,往議大臣,各別措辭,行關諸道,俾無一夫一婦之冤,可也。予於御極之初,特罷刷官之法,而若其貢弊,尙未夬革,是豈成說乎?一一査櫛後,逃故據實後錄,使之報于本司,而此後摘奸時,若有執頉之擧,則該倅依法典重勘,如有可以稟處者,道伯狀聞之意,竝爲詳細行會,可也。鼎鎭曰,謹依聖敎,卽當奉行矣。命退,諸臣以次退出。
辛亥三月二十七日午時,上御重熙堂。右副承旨入侍時,右副承旨李敏采,記事官李海隣,記事官洪樂游·徐有聞,以次進伏訖。上曰,內奴寺奴貢之捧未捧,戶判如已査考,卽爲持入,可也。賤臣承命出持入,上取覽訖。上曰,民之無告而絶矜者,內寺貢奴也。昨年因咸陽逃故貢奴蕩減,反隅於諸道,有別下申複之諭,姑待其後諸道擧行之,如何矣?今日使有司堂上,先就內奴及寺奴已捧處,査考以奏,已捧之奴口邑名依舊云,諸道之尙不釐正,據此可知,若此則失信於渠輩誠大矣。先令廟堂,其委折,俾各逐邑據實伏聞事,分付,可也。命退,承史以次退出。
上在昌德宮。停常參·經筵。
李晩秀啓曰,二十九日三十日國忌齋戒,正月初一日初二日親祭齋戒,初三日動駕相値,視事頉稟之意,敢啓。傳曰,知道。
李義弼啓曰,大司憲趙宗鉉,執義李殷模,掌令吳泰賢·朴瑞源,持平鄭來百·鄭弼祚牌招啓辭未下,監察茶時之意,敢啓。傳曰,知道。
閔台爀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,右承旨入侍。
傳于徐美修曰,同副承旨入侍。
傳于洪文泳曰,在外臺諫許遞,今日政差出。
洪文泳啓曰,吏曹判書洪良浩,參判閔鍾顯,參議李洪載,牌不進推考傳旨及罷職傳旨今方捧入,而開政命下之後,如是違牌,不卽擧行,事甚未安,判書·參判竝更牌招,何如?傳曰,允。
李義弼啓曰,合辭許久闕啓,事甚未安,今日政新除授正言,待下批一體牌招,何如?傳曰,允。
洪文泳,以吏曹言啓曰,敦寧府主簿趙鎭明,除拜後過限未肅拜,依例改差,何如?傳曰,允。
有政。吏批,判書洪良浩,參判閔鍾顯進,參議李洪載,牌不進,行都承旨洪文泳進。以柳師模爲吏曹正郞,朴祐源爲同成均,閔昌爀爲宗簿正,李祖範爲敦寧主簿,成德雨爲中學敎授,洪秉益爲正言,李宗爲昭寧園守奉官。
兵批,判書金文淳,參判柳誼,參議李夔病,參知孟至大入直進,行左承旨閔台爀進。副護軍金星甲,副司直黃昇源·沈煥之,副司果朴吉源·李尙寯。
徐美修啓曰,來初三日宗廟夏享大祭親祭,祭文當爲製進,藝文提學徐浩修,待明朝牌招,何如?傳曰,允。
李晩秀,以景慕宮都提調意啓曰,本宮御覽植木帖子,每四季朔修整以入矣。今季朔則別無生枯之可以修整者,御覽植木帖子,姑不請出之意,敢啓。傳曰,知道。
李敏采,以戶曹言啓曰,時御所內各司,依定式發遣本曹正郞兪駿柱,與兵曹參議孟至大,佐郞李顯秀,東所衛將孫昌軫,西所衛將黃處中,南所衛將金樂咸,北所衛將尹敬喆,眼同看審後,有頉處別單書入,而修改則擇日擧行,何如?傳曰,知道。
閔台爀,以禁衛營言啓曰,依傳敎,濟州武擧子出身洪範瑞,本營哨官加設,差下之意,敢啓。傳曰,知道。
閔台爀,以御營廳言啓曰,傳曰,今榜濟州武擧子出身三人,豈可只受紅牌,還涉重溟乎?三營哨官,加設啓下,此後次次以實職收用事,分付該曹事,命下矣。依傳敎,濟州武擧子出身韓繼休,本廳加設哨官單付之意,敢啓。傳曰,知道。
副摠管李東郁疏曰,伏以臣學則至鹵莾也,以才識則至愚蒙也。雖使臣居百執事之末,猶懼其不堪其任,世所謂淸官華銜,實非臣意想之攸到,謬荷我聖上不世之洪造,玉署銀臺,歷揚殆遍,非臣糜粉,可酬萬一。仍念臣待罪下邑,于今三載,而觸事昏憒,無一善狀,夙宵愧恧,而如負大何,不意晉秩之命,遽下於夢寐之外。旣超以卿班,又寵以承宣,恩誥遠頒,峽邑聳瞻,不知螻蟻賤臣,何以得此於聖明之主也?以首頓地,感涕自零,夫褒抑劑以後,朝章無蹠盭之失,授受當而後,名器無混淆之刺,以殿下愛嚬笑之心,何爲而有此格外之恩也?臣於規接事,實無一毫可紀之勞,只緣臣適守玆土,感舊興懷,尋得遺趾,事若非偶,節度重建,義所當然。豈意玆事,至達天聽,及爲臣媒榮之階耶?命德之具,實多玷汚之懼,罔功之賞,只爲嗤點之資。臣身過福之災,顧不足恤,而其於羞朝廷而拂公議,何哉?此際摠府除命,中路又降,臣雖不得不蒼黃入城,而揣分量力,萬無冒沒進身之望。玆敢略入文字,仰暴血悃,伏乞聖慈,俯諒臣由中之懇,亟收臣陞秩之典,以重公器,以安私分,不勝大願。答曰,省疏具悉。卿其勿辭行公。
辛亥三月二十八日辰時,上御重熙堂。同副承旨入侍時,同副承旨徐美修,記事官李海隣,記事官洪樂游·徐有聞,以次進伏訖。上曰,義安大君子孫李宗恢,持族譜入侍,可也。賤臣承命出,與李宗恢偕入。上曰,爾於義安大君,爲幾代孫乎?宗恢曰,十三代孫矣。上曰,何爲而着冠帶乎?宗恢曰,曾經守衛官矣。上曰,義安大君祠版,今在何處乎?宗恢曰,臣家奉在矣。上曰,爾子爲幾許乎?宗恢曰,臣有三子,而方在白川矣。上曰,爲何業乎?宗恢曰,爲科業矣。上曰,守奉官中,年五十及登科十年人,今日政區處,以李宗恢擬入,可也。命書傳敎曰,政官牌招開政。命退,諸臣以次退出。
上在昌德宮。停常參·經筵。
自初昏至五更,灑雨下雨,測雨器水深七分。
藥房提調吳載純,副提調洪文泳啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李義弼啓曰,大司憲趙宗鉉,執義李殷模,掌令吳泰賢·朴瑞源,持平鄭來百·鄭弼祚牌招啓辭未下,監察茶時之意,敢啓。傳曰,知道。
閔台爀啓曰,禁衛營將官來言,今日本營軍兵,日次私習云矣,敢啓。傳曰,知道。
閔台爀啓曰,御營廳將官來言,今日本廳軍兵,日次私習云矣,敢啓。傳曰,知道。
閔台爀啓曰,臣今日宗廟夏享大祭肄儀,進去下直之意,敢啓。傳曰,知道。
傳于李敏采曰,右副承旨入侍。
傳于洪文泳曰,前寧越府使李東郁留待。
傳于洪文泳曰,前寧越府使入侍。
以吏曹參議李洪載牌不進罷職傳旨,傳于洪文泳曰,只推。
傳于李晩秀曰,明日致齋相値,中宮殿問安,勿爲之事,分付。
以京畿監司徐鼎修啓本,廣州·龍仁等外倉,移設於水原,便宜論列事,傳于李義弼曰,本道事,再昨秋有筵敎,而尙未知委矣。每年園幸,定例已成,京各營則雖輪次,本道則不可不年年隨駕,凡百擧行,亦除分辨等事,則財力從何辨出乎?每當一番公役,輒煩朝家指劃,事面之苟艱亦甚矣。年前湖·嶺兩藩之三千六千,只爲營用,有此特劃,則況畿藩乎?道內加分耗三千石,特爲許劃,此後以此所劃爲營用,如値無加分,或加分而耗,不滿此數,則以常賑耗準充事,回諭。
李晩秀,以弘文館言啓曰,本館上番校理臣韓光植,下番修撰臣尹致性,俱以宗廟夏享大祭祭官,今日議政府肄儀時,晝仕出去之意,敢啓。傳曰,知道。
閔台爀,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李敏采,以戶曹言啓曰,時御所內各司看審執頉處,修改吉日,令日官推擇,則來四月初四日辰時爲吉云,以此日時擧行,何如?傳曰,允。
辛亥三月二十九日卯時,上御重熙堂。前寧越府使入侍時,同副承旨徐美修,假注書趙台榮,記事官洪樂游·徐有聞,寧越前府使李東郁,以次進伏訖。上曰,今番設壇配食之擧,蓋出於曠感之意,而規樓基趾之此際顯出,誠亦異矣,果何以尋得耶?東郁曰,規樓古基,問於邑中故老,則指東指西,未能的知矣。一日夜,本府客舍南墻外,稠密人家中,忽然失火,只五家延燒,而不及隣舍,火勢自止,灰燼因風飛散,礎石宛然呈露,故今番改建之時,四箇礎仍用之矣。上曰,樓爲幾間乎?東郁曰,以二層營建,而上爲六間,下爲六間矣。上曰,丹雘今已畢乎?東郁曰,纔已告訖矣。上曰,懸板及上樑文,果已入刻乎?東郁曰,上樑文已刊出,而懸板未及刊矣。上曰,御製亦已刻之乎?刊出後,奉安於規樓事,分付本府使處,可也。上曰,向來事,出場後,人心今已安頓乎?至於本府之民,則無一人入於其中,誠亦幸矣。東郁曰,向者處分,特出尋常萬萬,故見今民情,擧皆歡欣鼓舞,不勝感泣矣。命退,諸臣以次退出。
辛亥三月二十九日辰時,上御重熙堂。右副承旨入侍時,右副承旨李敏采,記事官李海隣,記事官洪樂游·徐有聞,以次進伏訖。上曰,中宮殿進御一錢重人蔘粟米飮,自今日限三貼煎入。出榻敎命讀公事,書判付訖。命退,承史以次退出。
上在昌德宮。停常參·經筵。
李晩秀啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
徐美修啓曰,大司憲趙宗鉉,執義李殷模,掌令吳泰賢·朴瑞源,持平鄭來百·鄭弼祚牌招啓辭未下,監察茶時之意,敢啓。傳曰,知道。
李晩秀啓曰,今日齋宿,承旨不可不備員,而都承旨洪文泳,不爲仕進,所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批牌招察任。
承旨前望單子入之,洪明浩落點。
傳于李晩秀曰,傳香承旨,馳詣宗廟·景慕宮·雩祀壇,奉審摘奸以來。
傳于徐美修曰,右副承旨入侍。
傳于徐美修曰,同副承旨入侍。
以香室宗廟夏享大祭親祭受押單子,傳于徐美修曰,親押。
李晩秀,以都摠府言啓曰,今此宗廟夏享大祭親行時,寶劍·侍衛·守宮,不可不備員,而都摠管西淸君煋,差永寧殿獻官,副摠管黃昇源在外·未肅拜,洪明浩·李東郁有頉,一員未差。寶劍侍衛,將不得備員,合有變通之道,令政院急速稟旨變通,仍令該曹口傳差出,以爲備員侍衛之地,何如?傳曰,許遞,政官牌招,開政差出,可也。
李敏采啓曰,吏曹判書洪良浩,參議李洪載,牌不進推考傳旨及罷職傳旨今方捧入,而開政命下之後,如是違牌,不卽擧行,事甚未安,參判閔鍾顯差祭,判書更卽牌招,何如?傳曰,允。參議只推。
有政。吏批,判書洪良浩進,參判閔鍾顯差祭,參議李洪載,牌不進,左副承旨李敏采進。以朴載淳爲正言,洪檍爲分內局提調。
兵批,判書金文淳進,參判柳誼,參議李夔病,參知孟至大入直,右副承旨徐美修進。以安昌君燝爲都摠管,李義行·洪檢·蔡廷夏·李應爀爲副摠管,具絳爲都摠經歷,僉知單曺允獻,副司果沈奎魯。
傳于徐美修曰,訓將水原往還間,都提調兼察,從事官發牌聽傳敎。
傳于徐美修曰,奉命往來,如是阻搪,以致空還,兵曹參判柳誼削職。
傳于李義弼曰,兵曹堂上前望單子入之,
兵曹堂上前望單子入之,閔台爀落點。
李晩秀啓曰,今日齋宿,承旨當爲備員,未差之代,政官牌招開政差出,待下批仍卽牌招,以爲淸齋之地,何如?傳曰,前望單子入之,待下批牌招察任。
承旨前望單子入之,李翼晉落點。
李晩秀啓曰,今日齋宿,承旨當爲備員,而新除授同副承旨李翼晉,時在伊川府任所,何以爲之?敢稟。傳曰,許遞,前望單子入之,待下批牌招察任。
承旨前望單子入之,徐邁修落點。
李晩秀啓曰,新除授承旨徐邁修,曾經都承旨,例不得降座,何以爲之?敢稟。傳曰,許遞,前望單子入之,待下批牌招察任。
李敏采,以司僕寺一二提調意啓曰,兼內乘具絳,今日政移拜都摠經歷矣。其代,令該曹口傳差出,以爲推移入直之地,何如?傳曰,允。
辛亥三月三十日午時,上御重熙堂。同副承旨入侍時,同副承旨徐美修,假注書趙台榮,記事官洪樂游·徐有聞,以次進伏訖。上曰,來待諸臣入侍。賤臣承命出,與前水原府使趙心泰,振威縣令曺允植,偕入進伏。上曰,自園上距洪範山,爲幾許里乎?心泰曰,其間當爲十里許,而此山卽外禁養。然山下人家最多,樹木有難禁養,別置如監色等名色,以爲各別守護之地。至於火巢新定處,勿爲穿破,以完地脈,立小石,以表垓子,恐似得宜矣。上曰,竝依所奏爲之,可也。垓子新定內,民田價,卽當推給耶?心泰曰,聞本邑民情,或有不願受價云,而此則更探物情,當從便擧行矣。上曰,家舍之役,今已完訖耶?允植曰,家舍纔已就完矣。上曰,兩邑倉舍,何間當營建耶?允植曰,設倉之擧,不可不趁其捧糴之前,而第聞材木猝難求得,故姑未始役,而將因畿伯,求材於楊根·砥平等地云矣。上曰,斫運之際,其所貽弊於民,必當不些,先探形止然後,使之伐木事,分付畿營,可也。允植曰,白楊峙,卽園所第四枝靑龍,而今番動駕時,新作路後,莎脫人行,恐有因此穿破之慮。麓下曾有舊路,雖曰,些少迂回,以此更爲修治,恐似好矣。敎心泰曰,卿詳細看審後,火巢改定處及其他各樣形止,一一摸寫,以爲入啓之地,可也。命退,諸臣以次退出。
上在昌德宮。停常參·經筵。
李義弼啓曰,來初五日朝參日次矣,敢稟。傳曰,停。
李義弼啓曰,禁衛營將官來言,今日本營軍兵,日次私習云矣,敢啓。傳曰,知道。
李義弼啓曰,御營廳將官來言,今日本廳軍兵,日次私習云矣,敢啓。傳曰,知道。
洪明浩啓曰,明日大駕詣宗廟入齋室後,王大妃殿·惠慶宮問安,何承旨進去乎?敢稟。傳曰,右副承旨進去。
李敏采啓曰,漢城府右尹朴祐源,旣呈肅單,不爲入來,事體所在,極爲未安。原單子勿施,推考警責,何如?傳曰,允。
洪秀晩差祭,代以李德鉉爲事變假注書。
兵曹口傳政事,以趙㞳爲內乘。
傳于李晩秀曰,左承旨入侍。
傳于李義弼曰,右承旨入侍。
傳于李敏采曰,左副承旨入侍。
傳于洪明浩曰,發遣吏郞,諸執事,淸齋與否,摘奸以來。
洪明浩,以禮曹言啓曰,卽接典牲署所報,則今四月初三曰宗廟夏享大祭親臨省牲時,本署提調例爲進參,而身病猝重,萬無起動之望,入啓變通云矣。莫重親臨省牲時,提調不可不備,本署提調有頉之代,令政院稟旨變通,以爲進參之地,何如?傳曰,許遞,政官牌招開政。
洪明浩啓曰,吏曹判書洪良浩,參判閔鍾顯,參議李洪載,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招,何如?傳曰,允。
洪明浩啓曰,承旨前望,入啓未下,而若値承旨不可不備員時,則措語啓辭事定式矣。今日齋宿,承旨當爲備員,而前望單子未下,何以爲之?敢稟。傳曰,今日政差出,待下批牌招齋宿。
以工曹坐不坐單子,傳于徐美修曰,在外·未肅拜堂上許遞,今日政差出。
有政。吏批,判書洪良浩,參判閔鍾顯進,參議李洪載牌不進,同副承旨徐美修進。以洪義榮爲承旨,朴祐源爲典牲提調,李百亨爲伊川府使,尹坊爲工曹判書,洪文泳爲工曹參判。贈戶參李始郁贈戶判例兼,贈左承旨李震華贈戶參例兼,慶原令敬賢贈慶原都正,知事李再煥三代追贈。
兵批,判書金文淳,參判閔台爀病,參議李夔入直進,參知孟至大病,右副承旨李敏采進。副司直單鄭景淳·洪文泳·奇彦鼎·徐邁修·李翼晉。
以吏曹參議李洪載牌不進罷職傳旨,傳于徐美修曰,只推。
李義弼,以義禁府言啓曰,明日擧動時,各差備都事,當爲備員,而新除授參下都事柳,時在慶尙道安東地,未及上來,令該曹口傳相換,以爲分排之地,何如?傳曰,允。
吏曹口傳政事,禁府都事柳,司宰奉事李鎭熙相換。
李義弼,以禁衛營言啓曰,今四月初二日宗廟擧動時,依兵曹節目,斥堠十四處,哨官十四員,出番鄕軍五十六名,伏兵六處,哨官六員,出番鄕軍二十四名,竝爲嚴飭定送,率領把守,而初三日還宮後,依例撤罷之意,敢啓。傳曰,知道。
辛亥四月初一日辰時,上御重熙堂。右承旨入侍時,右承旨李義弼,假注書趙台榮,記事官洪樂游·徐有聞,以次進伏訖。上命書傳敎曰,明日出宮門路,以協陽門爲之。上曰,明日親押處所,以仁政殿月臺爲之事,分付。命退,承史以次退出。
辛亥四月初一日午時,上御重熙堂。左副承旨入侍時,左副承旨李敏采,記事官李海隣,記事官洪樂游·徐有聞,以次進伏訖。上命讀公事,仍書判付訖。命退,承史以次退出。
上在宗廟。停常參·經筵。
大駕詣宗廟,入齋室後,內閣·政院·玉堂·藥房口傳問安。答曰,知道。
展拜後,仍行省器·省牲罷後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨朝夕問安。答曰,知道。
洪義榮啓曰,司僕內乘來言,捲簾,取稟。傳曰,捲三面。
李晩秀啓曰,禮貌官來言,百官稟旨就次。傳曰,知道。
洪明浩啓曰,今日王大妃殿·惠慶宮夕問安,何承旨進去乎?敢稟。傳曰,同副承旨進去。
掌樂提調前望單子入之,徐浩修落點。
吏曹口傳政事,司䆃提調李敏輔,掌樂提調柳戇相換。
洪義榮,以訓鍊都監言啓曰,本局從事官李殷模·鄭華淳·鄭亮采·柳詢,俱爲差祭,今日省記,無以推移,依例以把摠代直之意,敢啓。傳曰,知道。
辛亥四月初二日卯時,上詣宗廟。親行夏享大祭入侍時,行都承旨洪明浩,左承旨李晩秀,右承旨李義弼,左副承旨洪義榮,右副承旨李敏采,同副承旨徐美修,記事官李海隣,假注書趙台榮,記事官洪樂游·徐有聞,一提學吳載純,檢校直提學徐浩修·朴祐源,檢枝直閣鄭東浚,直閣徐榮輔,以次隨駕。上具遠遊冠·絳紗袍,乘輿出協陽門·肅章門,詣仁政殿月臺,降輿就板位,親押祝文訖。降自東階,就板位,祗送香祝。乘輿出仁政門,降輿乘輦,出敦化門,詣宗廟洞口,降輦乘輿,入廟大門,詣齋室。改具冕服,詣東神門外。就板位,行四拜禮,仍詣廟內奉審,詣省器位省器。出西門,詣永寧殿,就板位,行四拜禮,詣殿內奉審,詣省器位省器訖。入幕次,改具省牲服,詣省牲位,省牲訖。命齋祝以下諸執事進前。敎曰,今此夏享,卽予卽祚以來,只得再次親行,所以未能每每躬祼者,蓋夏享正値夜短之時,故將事之際,慮或有未盡誠敬之道而然也。曾聞夏享時諸執事,率皆欠伸疲倚,甚至有喚睡之弊云。廟享事體,何等嚴重,則是豈成說乎?玆以申申飭諭,諸執事以下,其各就次,終日善睡,至於簉班之後,少無懈怠之意,可也。且擧行凡節,如或遲緩,難保誠敬之持久不弛,亦必另念,可也。上還詣齋殿。上曰,協律郞及典樂等,持樂章入侍,可也。海隣承命出,與協律郞洪樂恒等,偕入進伏。上曰,夏享夜旣極短,行事之時,俾無遲滯之弊,然後可爲一分誠敬。迎神·九成,每致遲滯,故其下樂章,亦爲自然遲緩,以其遲緩,故或有欠伸疲倚之歎,其爲欠敬,莫大於此。爾其知悉,俾無如是之弊。如或太速,則章數易有闕漏之弊,必爲不遲不速,從便奏樂,可也。上曰,別雲劍李敏輔,檢校提學徐浩修入侍。海隣承命出,與之偕入進伏。上敎敏輔曰,每位宜有各章,而宣廟以下,只以九成章合奏者,何也?敏輔曰,誠如聖敎矣。各位之未有各章,列朝以來,名臣·碩輔,亦有仰請改制,而至今因循,實爲闕典。伏願斷自宸衷,亟命改制焉。上曰,列聖朝未遑之典,予何可擅自釐正乎?敏輔等曰,方今聖明在上,治具畢張,當此治成制定之時。謂以列朝未遑,不爲及今改制,則何時當爲之乎?雖博詢廷臣,改制之請,必無異同矣。上曰,大享所用樂章,何等至重,而近來以謄紙用於享所云,傳謄之際,安知無錯誤之歎乎?不可無釐正之道。今以卿等,除樂院提擧,須就其龍飛御天歌·樂學軌範及先朝印本樂章,詳細校準,以活字印出,而每章下,必懸註以某朝頌功德之辭爲好。若爲印刊,則宜定法例,以樂歸重爲好耶,以樂章歸重爲好耶?此則在卿等商量之如何,須善爲之,可也。上曰,掌樂提調中差祭人許遞,前望單子入之。出榻敎上曰,行副司直李敏輔所帶提調與掌樂院提調,令該曹口傳換差。出榻敎命書傳敎曰,凡事貿貿,莫重工歌之用於廟社大享樂章,無活印之本,以此謄紙用之,謄置各處享所,亦出於近例云。傳謄之際,豈無錯誤乎?就龍飛御天歌·樂學軌範及先朝編次印本樂章冊子,分類校準,仍以活字印出,藏于享所事,分付樂院。兩重臣旣聽筵敎,還宮後卽爲擧行。敎浩修曰,故奉朝賀,以龍光·正明合部事,有建白之事,今有文蹟乎?浩修曰,臣父於先朝,以此事有所陳請,而畢竟未得施行,故文蹟之有無,臣未可知矣。上曰,卿卽家庭之學也,須十分善爲商量,還宮後卽爲擧行,可也。上曰,廟司率守僕,持笏記入侍。海隣承命出,與廟司李齊淵等偕入進前。命守僕等講笏記,仍爲下詢文義,守僕等多不能仰對。上曰,昨冬申飭何如,則全不肄習,今又如此,廟司亦又申飭,則豈可如是?如此之類,不可擧行,其中太不可堪者,以他任卽爲相換,此後各別申飭,可也。仍命諸臣少退,已而,行祭時至,上具冕服,入就板位,禮儀使啓請行祀,上行四拜禮。詣第一室神位前,三上香,執瓚灌地,次詣各室如初禮,降復位。薦俎官戶曹判書趙鼎鎭,進詣各室,以次薦俎訖。上詣各室,行初獻禮訖,降復位。亞獻官左議政蔡濟恭,終獻官昌城尉黃仁點,以次進詣各室,行亞終獻禮,還復位,上行四拜禮,復行四拜禮訖。詣飮福位飮福,仍詣望燎位,燎訖。通禮跪告禮畢,上還詣齋室。命諸臣少退,諸臣以次退出。
上在昌德宮。停常參·經筵。
親祭罷後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
還宮後,內閣·政院·玉堂·藥房口傳問安。答曰,知道。
洪義榮啓曰,司僕寺內乘來言,捲簾,取稟。傳曰,捲三面。
李晩秀,以奎章閣言啓曰,夜間閣內諸處無事之意,敢啓。傳曰,知道。
李晩秀啓曰,明日常參·經筵,取稟。傳曰,停。
傳于李晩秀曰,翌日問安,勿爲之。
洪明浩啓曰,新除授工曹判書尹坊,參判洪文泳,除拜後過三日,不爲出肅,依定式推考警責,仍卽牌招,何如?傳曰,允。
傳于洪明浩曰,右承旨聞有實,許遞,前望單子入之,待下批牌招察任。
承旨前望單子入之,李洪載落點。
傳于李晩秀曰,左承旨入侍。
傳于洪義榮曰,右副承旨入侍。
備邊司薦望,以李東郁爲義州府尹。
洪義榮,以舟橋司言啓曰,露梁船艙石築吉日,今初四日辰時爲吉云,當日臣文淳,率都廳朴基豐,別看役丁遇泰,出往始役之意,敢啓。傳曰,知道。
洪義榮啓曰,兵曹判書金文淳,以兼帶舟橋司堂上,船艙石築始役次,明日出去矣。所佩命召,何以爲之?敢稟。傳曰,仍佩往來。此後以兼帶舟橋堂上出去,則只令言送政院,微稟,可也。
徐美修,以吏曹言啓曰,新除授義州府尹李東郁,以前任寧越府使,方在解由未出中,何以爲之?敢稟。傳曰,勿拘。
洪義榮,以兵曹言啓曰,依下敎,侍衛禁軍及駕後禁軍·武藝別監·內吹·兼內吹·近仗軍士·標下軍兵等處,設粥以饋之意,敢啓。傳曰,知道。
洪義榮,以壯勇營言啓曰,依下敎,本營隨駕將校·軍兵等處,設粥分饋之意,敢啓。傳曰,知道。
洪義榮,以訓鍊都監言啓曰,依下敎,隨駕將校·軍兵等處,設粥分饋之意,敢啓。傳曰,知道。
洪義榮,以禁衛營言啓曰,依下敎,隨駕本營槍劍軍等處,設粥分饋之意,敢啓。傳曰,知道。
洪義榮,以御營廳言啓曰,依下敎,駕前別抄·兼內吹及留陣將校·軍兵等處,設粥分饋之意,敢啓。傳曰,知道。
洪義榮,以一所巡廳言啓曰,去夜初更五點量,犯夜人別監車道亨·崔碩彬執捉,何以爲之?敢啓。傳曰,因公幹往來,勿論。
持平鄭來百啓曰,臣言議風采,本不合於淸朝耳目之任,而日昨伏蒙恩除爲參誓,雖不得不章皇出肅,而第臣與掌令臣吳泰賢,有四寸娚妹應避之嫌。揆以法例,自在當遞,而仍値親享,義重參班,今始來避,所失尤大,其何可仍冒於臺次乎?請命遞斥臣職。答曰,依啓。
辛亥四月初三日寅時,上詣還宮入侍時,行都承旨洪明浩,左承旨李晩秀,右承旨李義弼,左副承旨洪義榮,右副承旨李敏采,同副承旨徐美修,記事官李海隣,假注書趙台榮,記事官洪樂游·徐有聞,一提學吳載純,檢校直提學徐浩修·朴祐源,檢校直閣鄭東浚,直閣徐榮輔,以次隨駕。上具遠遊冠·絳紗袍,出齋室,乘輿出廟大門,詣乘輦所,降輿乘輦,進發詣敦化門外,命晩秀出標信解嚴,駕入敦化門·進善門,降輦乘輿,入協陽門還內。諸臣退出。
辛亥四月初三日辰時,上御重熙堂。左承旨入侍時,左承旨李晩秀,記事官李海隣,記事官洪樂游·徐有聞,以次進伏訖。上曰,慶尙前監司入侍。出榻敎賤臣承命出,與慶尙前監司李祖源偕入進伏。上曰,閱歲居外,能得閑養,無事遞歸,誠多幸矣。道內民情邑弊之有何可達耶?祖源曰,漕倉節目中,各邑船價米之運納漕倉者,以米應下外,各樣雜費之以錢用下者,則爲念民人遠輸之弊。每石代錢,以三兩定式收捧,而近年以來,漕邑間或有換貿之弊,民情不無呼冤之端矣。再昨年爲始,又自戶曹換貿,三千五百石,使之上納,故自前代捧之三兩,則不爲許納,皆以純米責捧,稅米一石之價,歉歲則爲七八兩,豐年亦不下五六兩矣。利害懸殊,民多稱冤。今此換貿,雖出於補用經費之意,而非但數旣無多,亦恐有傷事面。從今以後,換貿一事,更勿擧論,而亦爲嚴飭營邑,毋敢如前襲謬,俾除民弊,實合事宜。故敢此仰達矣。上曰,亦令廟堂草記稟處,可也。出擧條祖源曰,金烏山城修城米耗條二千石,舟橋司役處所用用餘,自今年爲始,劃付壯勇營事,自舟橋司定奪行會矣。同米時留元數,不過一萬九千餘石,而五千六百二十石零則在山倉,一萬三千七百四十四石零則在平倉。此非盡分之穀,而且山倉·平倉取耗不一,計其耗條,無以準二千石之數。今若割充本穀,則一年二年,元數漸縮,欲爲其全耗取用,移捧平倉,則不但守城殘卒,無以聊賴,亦有欠於城餉備虞之道。修城米中山倉所在者,竝與元軍餉,各穀三千石,依前分留,糶糴於山倉,只以平倉所在者,盡分取耗後,其不足之代,則本道別均米元數爲十二萬餘石,年例會錄,亦爲二千餘石,其中一萬石,加分取耗,以充上納元數,似爲兩便,故敢此仰達矣。上曰,依爲之。出擧條祖源曰,山郡還多之弊,實爲病民之端,而何幸朝家?特下矯救之策。昨年以後移轉移貿,爲九萬五千三百石,作錢上納,爲八萬三千九百十三石,反逋蕩減,爲三萬九千四百九石,故流來痼弊,幾乎盡祛,而至於沿江沿海之邑,則民弊去益滋甚。蓋曾前則惠廳之請得軍作米·南倉米·除留米等穀物,只劃給於各邑儲置中四等用下不足之代矣。近年以來,則直爲添入於收租案與新結米通瀜磨鍊,故當年稅米,盡歸上納儲置,則皆是還米中移作者,沿海邑之上納船價米,沿江邑之東萊納·甘同納及營需米,例以儲置中上下,而還米結米,精麤懸殊,不可以此,用下於上項諸般名色,故不得已出給民間,使之改舂取精,一石之米,僅爲七八斗,竝與升色落而徵捧,結民之白地補縮,至於七八斗矣。昨冬收租中,各樣還米之移作儲置,合爲六千三百五石,而山郡之自其邑用下者,姑勿論,至於沿邑,則其所爲弊,如右所陳。試以今年言之,咸安·固城·丹城·尙州·善山·星州等六邑,以其還米之過數添劃,受弊最甚,民情抑鬱矣。今此惠廳之還米移劃,雖是不獲已之事,從今以後,參量民邑事勢,四等各樣用下,則雖以還米移作者劃給,而其中船價米等,不得不以結米上下者,量宜劃給,俾無偏苦之患,事甚便當,故敢達矣。上曰。出擧條令廟堂草記稟處,可也。出擧條命書傳敎曰,水原邑內儒生應製詩三下幼學尹持初,別壯紙一卷·筆三枝·墨二笏·民魚醢一尾,草三下幼學金昇鎭,民魚醢一尾·秀魚二尾·蘇魚醢三級,次上幼學權警·尹持運·尹持翼·趙崙·嚴栽·金星緯,各民魚醢一尾·蘇魚醢三級,次中進士尹㥠,幼學洪天浩,生員鄭遂龜,幼學曺運喆·洪璡·尹持哲·申勗·柳聖議,各民魚醢一尾·蘇魚醢二級,次下幼學李基述·林勉喆·李龍鎭·安郁·李基逸·朴師絢·權佑·尹持讓·兪仲煥·吳錫庚·金鍾華,各蘇魚醢二級,更幼學金大運·尹得實,各蘇魚醢半級,違幼學鄭世豐,蘇魚醢半級,筆麤幼學李元喆,蘇魚醢一級,體怪生員李得養,蘇魚醢半級。賦次上一幼學辛德羽,壯紙一卷·筆二枝·墨二笏·民魚醢一尾,次上二幼學申熙朝,次上三生員權之聖,次上幼學申百顯·朴周陽·沈毅鎭·尹聲烈·金胄鎭·洪樂韺·沈逈鎭,各民魚醢一尾·箭魚醢二尾·蘇魚醢二級,次中幼學金致聖·李東茂·尹絖·沈緯鎭,各民魚醢一尾·蘇魚醢二級,次下幼學尹範楫·沈鼎鎭·閔榮遠·朴來陽,進士李澤,幼學金星憲·黃星漢·金最遠·沈秀永·具允益,各蘇魚醢二級賜給。又命書傳敎曰,水原武士試取時,小布四中折衝李光賢,加資,三中出身李得弘等四人,各秀魚醢一尾·蘇魚醢二級·箭魚醢三尾,三中折衝金光麗等十四人,各秀魚醢一尾·蘇魚醢二級,一中出身權經等四十六人,各蘇魚醢一級賜給。命退,諸臣以次退出。
上在昌德宮。停常參·經筵。
藥房提調吳載純,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李晩秀啓曰,明日常參·經筵,取稟。傳曰,停。
李洪載啓曰,大司憲趙宗鉉,執義李殷模,掌令吳泰賢·朴瑞源,持乎鄭弼祚牌招啓辭未下,持平一員未差,監察茶時之意,敢啓。傳曰,知道。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐美修曰,黃海監司留待。
以黃海監司李敬一下直單子,傳于洪義榮曰,海伯之後除者,亦已辭朝,統帥之尙不辭朝,極爲稽忽。統制使李潤慶,從重推考,亦令今日辭朝,無敢逗留城外。
以承旨房望,傳于洪明浩曰,仍。
傳于徐美修曰,同副承旨入侍。
徐美修啓曰,判尹具㢞,有司堂上趙鼎鎭,依下敎來待矣。傳曰,入侍。
傳于洪明浩曰,黃海監司入侍。
傳于洪義榮曰,統制使入侍。
備忘記,黃海監司李敬一,統制使李潤慶下直,各長弓一張·長箭一部·片箭一部·筒兒一箇賜給。
以工曹參判洪文泳牌不進推考傳旨,傳于徐美修曰,許遞。
以黃海兵使洪和輔狀啓,大峴別將李興俊身死事,傳于洪義榮曰,前別將吳性寬,無故作散,此窠還差事,回諭。
徐美修啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
洪義榮,以兵曹言啓曰,去春三朔能麽兒考講時,訓鍊院判官白東脩·李邦幹,主簿權就一,武臣兼宣傳官元晦鎭,部將鄭治臣·金衡祚,守門將宋聖奎·金光郁,一次不通,掌苑署別提金昌信,通禮院引儀金星白,武臣兼宣傳官沈應鎭·朴東旭·崔一元·南志彧·李宜修,二次不通,依定式竝從重推考,何如?傳曰,允。
洪義榮,以備邊司言啓曰,本司武郞廳李性林,奔走勤仕已滿十五朔,依例六品遷轉事,奉承傳施行,何如?傳曰,允。
洪義榮,以備邊司言啓曰,本司武郞廳宋綸源,奔走勤仕已滿十五朔,陞敍或守令除授事,奉承傳施行,何如?傳曰,允。
洪義榮,以禁衛營言啓曰,本營把摠朴光遇,啓下之後,以親病不得上來,莫重軍任,不可久曠,今姑改差,何如?傳曰,允。
李洪載,以義禁府言啓曰,放逐本鄕罪人金德九分揀放送事,命下矣。平安道成川府放逐罪人金德九,卽爲放送事,分付該道道臣之意,敢啓。傳曰,知道。
辛亥四月初四日午時,上御誠正閣。有司堂上·漢城判尹入侍時,同副承旨徐美修,假注書趙台榮,記事官洪樂游·徐有聞,有司堂上趙鼎鎭,漢城判尹具㢞,以次進伏訖。上敎㢞曰,各部弊釐正事,有何商量乎?㢞曰,臣於向日登筵時,伏承聖敎,以五部卽都民休戚所係,凋弊難支,愈往愈甚,深軫蘇救之方,縷縷下敎,諄複懇摯。至以今之部官,卽古之洛陽令,而官員則爲謀避苟充之窠,下屬則有烏合渙散之形,必欲大加釐革,變通官制,使其官員,作爲名官,下輩變成豐富爲敎。臣欽仰聖意,思所以一分對揚之道,就議大臣·銓官及有司之臣,略有料量者,敢此仰達矣。蓋部官雖士夫蔭窠,而以職務則最劇,以官樣則至薄,輒皆厭避,便成苦海,兼以下屬無恒久之心,威令無統率之望。今若依聖敎奉事,則改爲參下都事,作三十朔陞六之窠,都事則取洛陽令之義,以出六滿朔數者,兼詞訟而陞五品,改之曰令,則官名旣淸,而亦有所據,將爲擇擬之窠,願差之職。伏願更加下詢而處之,何如?上曰,依此爲之,仍爲定式。旣欲擇人,則自可得人,而尋常郞潛,尙云出宰百里,況部官旣掌決訟之任,略寓牧民之責,此正肄習他日百里之階梯。此而無弊擧職,則守令有窠,必須先從肄習者差送,實合器使之實政。自今各部令之準朔者,先除守令事,分付銓曹。如已經守令,而爲部官者,不必一例用此式,以此意一體分付,可也。㢞曰,以生財之道言之,在經費無所關緊,在事面無所妨礙,然後始可着手,而勢將就京外財賦衙門,而推移區劃,以爲永久接濟之道矣。臣聞湖南,有前道臣沈頤之自備八千石之米,三四年之間,似已過萬餘石,而自度支句管云矣。此與元會付有異,若年年取其千餘石耗條,依詳定三兩之價,作錢三千餘兩,移劃於五部,則雖除其如干馱價,一部所分,將爲每年六百兩,此庶可爲補益之方,而若其取用之道,付之於京兆及各部,則典守之節,不及有錢穀衙門。若依刑·漢兩司例,付之賑廳,計其容入,逐朔移送,實爲兩便,而今年是設始之初也。若待歲末耗條之出,則其前無以接濟,若欲以昨年耗條取用,則今其元數爲一萬六百四十石,將有萬石見縮之歎,將來無以排比。今年則嶺·湖南昨年加分耗條中米,各五百石式區劃取用,明年爲始,取用湖南,似合事宜。加分耗作錢上來間,以賑廳·漢城府所屬餘置錢三千九百餘兩中,自今朔推移先送,待作錢上來,計數還報似好。下詢大臣處之,何如?上曰,內而各司,外而營閫,纔有用處,輒以耗條區劃,卽近來不新奇之籌謨,若此則一備吏擧行足矣,何必詢諮於籌謨之地乎?此所以每以爲如何者。然卿之所請湖南此穀,雖未詳設施委折,以此穀矯此弊,不害爲得之空中,失之空中,而年穀之逐年屢豐,有未可必,則千石本摠,如或減縮,又將何以給代?且聞部屬添給之錢,欲以二兩爲準云,不爲則已,旣爲之,而若是些略,烏在其換貧爲富之本意乎?以此以彼,更合商量處之。卿與有司堂上,就議大臣,仍令廟堂論理,指一草記,可也。㢞曰,官制旣已變通,財力亦且區劃,則各部難支之弊,庶或蘇革,而但欲使之有官長之體,則稍畀詞訟之權,統攝當部之民,然後始可有實效矣。部內二十兩以下及酗酒·鬪驅等說,依舊規,一竝付之於該部聽理,其中若有干犯稍重者,則自該部報于本府,自本府移送秋曹,照律科治甚好。以此定式施行,何如?上曰,雖不作式,自有舊典,而近來部官輩,反不無法外聽理之弊,民之受困,亦足可悶。且以渠輩職責言之,句管而已,統攝而已,可也。捧債·徵債等事,過加假其權,則旣有刑·漢城府,不但有侵官之嫌,彼諸部官未經事者,聽理決難一一中窾。此後鬪驅·酗酒等事,申明舊典,着意照察,如債錢等事,雖屬舊典之應在限內者,毋或徑先聽理,渠輩必告于曹·府決處事,申飭,可也。㢞曰,各司之侵漁部隷,無處不然,而成均館·左右捕廳及巡廳,又其最甚者也。捕廳·巡廳,則稱以座更之見闕,成均館,則稱以知委之不勤,而甚至齋學,毋論公私事,率皆公然推捉,少不如意,則狼藉毆打,甚至於突入部中,恣意作拿。如是之際,部隷輩怯於見捉,獸駭鳥散,部官則傍無一人,坐守空廨,雖欲逐出,其勢末由,景色之愁亂,下習之無嚴,尤極可駭。此實部隷難支之痼弊,臣謂部隷輩,或有不勤擧行之事,各司郞及巡將·從事官,泮館之久任郞廳,四學之敎授·訓導,論列罪狀,報于京兆,使之嚴治,而大臣分付及承政院·內閣·備邊司·議政府·漢城府之外,雖五上司,各軍門,不得任意推捉或囚禁事定式,而如有犯者,自臣府草記論罪,何如?上曰,旣爲渠輩,制其保存之策,則加其料,而不除其弊,何異於不爲?此後先自成均館之法外侵漁,各別痛禁。陞試·庠製,旣非科場,則捧甘五部,知委洞里坊曲,使諸生聞風來赴足矣。名以堂堂賢關,爲此微事,貽此巨弊,萬萬不成說。如是定式之後,雖一吏一隷,屬於各部者,招入香橋以內一步地者,朝令自賢關犯之,何可曰首善乎?當該大司成,拿致王府,施以違制書之律,久任郞亦爲重勘。吏隷中作奸者,嚴刑定配,萬一事出儒生,則堂郞勿論,儒生移送攸司,照法勘處事,嚴飭分付。巡將·監軍及捕廳之以座更事,雖有執頉者,只治任掌部屬,則送言京兆,治罪若此,而更有犯科者,巡將·監軍及捕將等,亦爲拿問重勘。不徒此也,政院·內閣·議政府·備邊司·刑·漢城府外,勿爲推治,各軍門無得用棍,必皆言送京兆科治事定式,以此定式。作一木牌,各佩部屬,以爲憑考之地,可也。㢞曰,文臣製述與殿講時進不進單子,例自軍職廳擧行,而各該部之替當知委,未知創於何時,而況數少部隷,疲於奔走,每有空衙之時,名以官府,焉有如許事體乎?內閣則抄啓文臣應製等事,初不相關於各部,而獨文臣製述·殿講時,軍職廳之自來擧行者,忽使部屬替當者,已極怪駭,而至於陞補·學製,其所知委,自有規式,則泮·學吏隷之自下迫督,作一操縱徵索之資者,事之寒心,莫甚於此。臣意自今以後,文臣製述·殿講等事,依舊例自軍職廳擧行,陞補·學製則當其出令時,陞補則大司成移文京兆,學製則敎授報于京兆,自京兆發甘各部,自各部知委洞任,事面得宜,弊端自祛。如是定式之後,儻或有如前侵責之擧,則自臣府,泮學該吏隷,捉囚嚴繩,不飭之久任郞廳·訓導,草記論勘,何如?上曰,依爲之。㢞曰,各部諸處座更任掌輩,着實定送,而座更各司,稱以見闕,或稱以兒弱,每每推捉部隷,其所恐喝,無所不至,而其執頉之眞僞虛實,以一邊之言,難以詳知。自今以後,各處座更之有頉者,自其本處,卽爲移文當部,使之詳査治罪,而禁其推捉之弊,則座更無疎虞之患,而部屬有支保之道。此亦一體定式嚴斷,何如?上曰,依爲之。㢞曰,內農圃染藍輸納時,以道路汚穢之修掃事,當部書員使令,逐日待令於路傍,若至畢納,則將近一朔云。此亦爲弊之大者,永爲革罷似好,而臣取考庚辰事目,則凡部隷治道導駕衙門外督責待令者,一切嚴禁,而每於動駕時,班首班末禁府留陣司憲府待令等事,甚無意義。此後依事目永爲革罷,何如?上曰,依爲之。無敢一毫違越。至於內農圃事,尤爲駭然。此後萬一如前載來之中官定配,圃吏刑治,可也。㢞曰,部屬輩本來秪殘之中,最爲日夕遑遑,晷刻難支者,卽莫過於情債一事也。今雖區劃財力,增其料食,將未免盡入於上各司許多人情之費,而猶有難繼之患,則更無着手之處,脫衣缷笠,賣此應彼,畢竟侵漁之害,及於民間,其勢顧安得不然,而況前此所食,極不成樣,而以此遍應各處之徵索,尤豈不椎剝膚髓,赤立倒懸,如乞丏之形也哉?今此變通之時,非但稍厚其料食而已。凡係上各司情債,一竝嚴禁痛革,然後始可有眞箇實效,而此若因循置之,則雖或加其料食,猶不免依舊貧殘,朝家莫大之惠澤,將歸於無實。此後上各司情債一款,雖葉錢粒米,若或有侵責徵求之弊,則該部官論報京兆,不飭之官員,自京兆據實草記,而其討索之吏隷,雖屬上司,勿爲進來,直爲囚禁痛治後,一一推給事,定式施行,各部吏隷之情債,旣已痛革,料食亦令稍厚,而一任部官之立落,則差汰無常,爲弊不些。京兆首堂外,毋得差汰之意,一體定式,何如?上曰,依爲之。㢞曰,尊位成冊,纔已畢捧,而但徒存其名,不行其事,則與前乍差旋罷之時無異。蓋一洞之中,分契甚多,尊位不能遍察,凡係疾苦善惡,坊役勤慢,中任隨事糾察,告于尊位,則尊位使洞長·里任,言送該部,稍涉緊重者,使中任手本于該部,從輕重懲治,則梗頑之民,知所畏憚,可保其有實效,而若不自朝家別般申飭,則有非特敎復舊之意,故敢此仰達矣。上曰,依爲之。五家統之法,祖宗朝金石之典,不啻昭然。況於先朝,著成事目,頒之中外,有以仰統攝管轄,以寓五衛遺制之聖意,豈不誠盛哉休哉?洞有掌,卽隊之正也,里有任,卽旅有帥也。坊契之尊位,如部將,各部之官,如五衛將,亞尹如副摠管,京兆尹如都摠管。在昔五衛之時,崇祿判書以下,皆隷於是,軍職之稱,卽此意也。至今以崇祿以下無實職者,皆於龍驤·虎賁·忠武等諸衛之司直·護軍等軍銜例付。古例雖難一一追復,所謂尊位諸人,若於管下洞里之事,十分着念,申修先朝五家統定式,必勝於近來尊位之只有其名。然若於頒令之後,無實效,則反不如不爲,姑且置之,以責來效,第令知此意,俾各實心照管。尊位中朝官之太不句檢者,士庶之反或貽弊者,各其部官,時或擧其尤無謂尤無狀者,報于本府,朝官則草記論罪,士庶則本府直斷。至於尊位差出,亦不至如前麥浪,俾有循名責實之效,可也。出擧條㢞曰,北部所報中延禧宮契居幼學李基常女年二十二,定婚於南陽居洪重祚子云,故移文畿營,定婚與否,知委該邑,而回移未及上來於書啓定限日,故未免見漏矣。追到回移中,定婚果爲的實云,亦爲題給之意,分付賑廳,何如?上曰,依爲之。出擧條命㢞先退。上曰,都承旨與黃海監司·統制使入侍。賤臣承命出,與行都承旨洪明浩,黃海監司李敬一,統制使李潤慶,偕入進伏。命敬一等進奏職姓名訖。敎敬一曰,本道鄕戰之弊,非但頑鄕之犯法而已,自道伯·守令,或不無啓其弊端云,寧不駭痛乎?大抵按道之法,惟在威生於廉,卿須到營後,悉心修擧,益勉廉白,可也。敎潤慶曰,新自北閫上來,北閫如有可矯之弊,俱爲陳達,可也。潤慶日,北關軍政,以儒風之極盛,簽丁之艱辛,在在皆然,不可不稍變軍制。而往在丁卯年間,連値歲荒,人民零星,果有改軍制之擧,而今則實非人民之不足,專由於儒弊之滋多。乃以親騎衛之素稱驍健,今不免疲殘。以臣愚淺之見,則北土俗習,無論鄕武,爭任成風,若使大小差任,一從親騎衛案中差出,則豪富健兒,必爭願入,軍籍始可釐定,宿弊恐不如前矣。上曰,大臣旣經北伯,使之稟處,可也。出擧條潤慶曰,北關有行·本兩營,其所去來,今無緊關之事,而移住之際,徒貽營邑軍卒之許多般弊端。以臣迷賤之見,則罷去移住一款,恐合便宜矣。上曰。出擧條稟處,可也。出擧條命退,諸臣以次退出。
上在昌德宮。停常參·經筵。
自昧爽至辰時,有霧氣。
洪義榮,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪明浩啓曰,明日再明日,國忌齋戒正日相値,視事頉稟之意,敢啓。傳曰,知道。
李洪載啓曰,大司憲趙宗鉉,執義李殷模,掌令吳泰賢·朴瑞源,持平鄭弼祚牌不進,持平一員未差,監察茶時之意,敢啓。傳曰,知道。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
李敏采啓曰,判尹具㢞,前慶尙監司洪檍·李祖源,依下敎來待矣。傳曰,入侍。
傳于洪義榮曰,大臣·備局堂上引見。
傳于洪義榮曰,左副承旨入侍。
傳于李敏采曰,右副承旨入侍。
傳于李晩秀曰,抄啓文臣春季朔親試及試射,明日爲之。
李晩秀啓曰,抄啓文臣親試,明日爲之事,命下矣。處所以何處爲之乎?敢稟。傳曰,春塘臺爲之。
洪義榮,以訓鍊都監言啓曰,去夜二更量,武臣兼宣傳官金志學,犯夜被捉於本局邏卒處,依例移送義禁府之意,敢啓。傳曰,知道。
禁府啓目,抄啓文臣丁若鏞原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,一騎二步之加把,仍成謬例,人人視若應把者,有違路文事目,從前襲謬,不可一一追勘,則宜從登聞者處分。此囚段違令條,以相當律名勘放後,草記,此後抄啓文臣等處,申明嚴飭,更勿犯科爲良如敎。
辛亥四月初五日卯時,上御熙政堂。大臣·備局堂上引見,判尹·前慶尙監司同爲入侍時,左副承旨洪義榮,假注書趙台榮,事變假注書李德鉉,記事官洪樂游·徐有聞,左議政蔡濟恭,左參贊金華鎭,行司直鄭昌順,吏曹判書洪良浩,兵曹判書金文淳,戶曹判書趙鼎鎭,禮曹判書李致中,刑曹判書權,行副司直趙心泰,訓鍊都正徐有大,行副司直李漢豐·金持默,漢城判尹具㢞,前慶尙監司洪檍·李祖源,校理朴奎淳,以次進伏訖。濟恭曰,親祼太廟,達宵勞動,日間聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,臣見小報,昨日回鑾之後,前嶺伯及辭陛諸臣,連爲召接,玉體之冞康,臣實欣幸,而區區下情,竊以爲不瑕有損,不勝憂慮之忱矣。上曰,予何勞攘乎?卿則以八耋之人,進退陞降,步屧如飛,誠奇幸矣。大抵近來老人,筋刀誠難及。吏判及吏議,俱是年老,而皆無難色,至於卿,則初無汗喘勞憊底意。予於伊時,果有意見之矣。念卿積勞,無論翌日,經宿問安,勿令爲之而史官未能詳傳,還宮後乃有入來問安之擧矣。濟恭曰,傳敎中旣無經宿問安勿爲之之敎,故臣果爲問安矣。上敎昌順曰,享班,卿亦入參耶?西班班首誰也?昌順曰,靑城尉也。上曰,近日雨澤稍閟,誠可悶,而昨見完伯狀啓,湖南則雨澤浹洽矣。濟恭曰,罪但湖南爲然,湖西及嶺南·關東,俱無不足之歎,獨畿內與海西,頗望雨云矣。上曰,牟麥似未及發穗,今朝霧氣,或不至爲害耶?濟恭曰,然矣。濟恭曰,園所垓子之深穿,固出於本倅善爲擧行之意,而未及周思,不思犯脈之慮矣。聞今已塡補云,誠甚多幸。今番新定界限處,勿令穿破,立石以表,實爲穩便矣。上曰,立表於垓子之界,雖無前例,專爲地脈之無損,則立石以表,誠好矣。濟恭曰,勿犯地脈,最爲得宜,立石之無例,何必持疑乎?上曰,此等事,訓將之在本府時,擔當擧行,故方令訓將下往看審,以爲擧行之地矣。仍敎心泰曰,何日當離發耶?心泰曰,明日將下往矣。上曰,向筵有除朝辭之敎,而兼察事,亦爲分付乎?義榮曰,發牌從事官,卽爲分付,而訓將下往時,所佩命召,何以爲之乎?上曰,仍佩往來,而親聽下敎,不必書出文跡矣。上曰,聞柳川店六戶,移來邑底,而希望邑底店給錢之例云,果然否?心泰曰,店幕卽是興販中一事,故臣果劃給四百錢於邑底店,俾爲結構之地,而聞今移來之店漢,希覬此例云矣。上曰,於新寓之店,倣用前例,似不可已矣。濟恭曰,此則恐不可不一例給錢矣。上曰,然則自本府從便覓給,好矣。兩邑倉舍營建時,材力無論多寡,自廟堂勢將區劃矣。濟恭曰,從當劃給矣。濟恭曰,以內奴婢貢事,特下別諭,諄複丁寧。若保如傷之聖意,溢於辭表,孰不欽歎感祝乎?大抵當初特罷刷官之法,實是出尋常萬萬,竊以爲,許多貢弊,減得八九矣。昨年咸陽御史復命後,飭敎又何如,而弊猶如前云,誠極可悶矣。上曰,古例十年一次刷官之行,應入應頉,區別懸錄,刷官中無良者,雖有侵漁之弊,若其稍有善心者,猶有査頉之擧矣。今則渠輩無處告籲,年至百歲二百歲,尙且納貢,此則刷官之罷,反不若不罷之時矣。濟恭曰,刷官革罷,實是至仁廣惠,則寧或有願其不罷者哉?見今矯救之策,卽是大擧措大政令,豈比於尋常節目間事乎?若得夬革之道,國家之福也,生民之幸也。但變通實無其道,將無以對揚德意,臣不勝惶悶矣。上曰,予亦非不知救弊之未易,而此弊釐革,卽予苦心,則雖不得時日爲期,卿與諸宰,留意商確,必思所以釐弊之方,可也。濟恭曰,先朝良役釐改之後,筵臣有以聖念及此,實爲祈天永命之道爲奏,今此聖敎,亦出繼述之道矣。上敎曰,丙申以後,以奴貢事,可以考見者抄出,作一冊子,送于政院,以爲入啓之地,可也。濟恭曰,此平安監司沈頤之狀啓也。以爲,各邑還弊,自經昨年還賑之政,自有去來損益之效,而至於各鎭堡,則穀多民少,年年殖耗,徒事積峙,每戶所分,多或至數十石,少不下十餘石,邊民納麤而未暇擇精,鎭將勘簿而免罪爲幸,臥還·反作,無所不有。昨秋較戶量穀時,略陳事情,以請三年改色,迄未措處,自不免依舊因循,而麟山等二十一鎭,穀摠不多,別無更張之可言,淸城等二十四鎭,穀品雖未精實,不至於麤荒全棄,此則或分或移限年改色。江邊之如牛峴等九鎭,中山之如寧城等六鎭,直路之如宣沙·壬海等鎭,民穀太不相當,而江界列鎭,尤爲悶急,不可不釐正其虛耗,俾邊民毋致逃散,餉穀得以就精。至若龜城還弊,素稱一道之最。昨年捧糴之時,一一爬櫛三萬餘石,不無釐正之效,而再昨年留庫六千石,尙未有區處者。趁今分還,待秋準捧,除耗改色事,竝令廟堂稟處爲請矣。關西列鎭還弊,稔聞已久,矜念未弛,今者道臣狀聞,果與前所聞不爽矣。其中四十五鎭,或穀少不至爲弊,或穀不至麤荒全棄,此則猶可以依前糶糴,而至於牛峴等十五鎭及宣沙·壬海等鎭,餉穀之有名無實,邊民之散而之四,俱係不可不及時矯救。但念穀多爲弊之地,其所變通,不過有發賣與移轉而已。上項各鎭,穀簿雖多,虛殼過半,則雖欲移轉,鄰邑之有誰受去?雖欲發賣,濱江荒闊之地,村落無多,所賣之穀,設令精實,鳩錢貿取,本無其路,況此荒雜不可食者乎?欲移而不可,欲賣而不可,道臣旣以矯救爲請,則必有一二長策之得以商量于中者,無徒說弊,必以如何救弊從速狀聞之意,更爲申飭。龜城留庫六千石分給除耗之請,可知其出於爲民之意,而假令以塵土一石出給,正穀一石換捧,而除給其一斗耗條,曰以民惠,則民豈肯曰惠及於民乎?所謂六千石,必明知空殼之爲幾許石,實粒之爲幾許石,然後或可以有所着手。分付道臣,詳査明覈,據實狀聞後,更爲稟處,何如?上曰,依爲之。西民必當懸企矯救之政,苟能從速善措處,在西民,可謂息肩之秋。申飭該道,卽爲條列,指一狀聞,可也。出擧條濟恭曰,頃因前忠淸監司鄭存中所啓,忠州修牒合行事宜,論理狀聞之意,行會矣。卽見本道監司朴宗岳狀啓則以爲,忠州介在湖·嶺之間,實爲關防要衝之地。今春巡到日,躬自周覽,則城池周回,爲九百餘步,而頹墉敗堞,在在皆然。雖有西南北三門,而不成樓樵貌樣,東門則夷爲平地,立基址設經紀之初,事役浩大,所費不些。空名帖限九百張,特許成給,耗租每年一千石,一依淸州例,限訖役劃給,使之排年修築,本邑煙軍,一日赴役,亦依淸州例施行,而其外洪州等十餘邑城堞,亦無完備處。當此忠州大役之日,一時竝擧,決是行不得之事,韓山·庇仁,徐徐拮据,以爲擧行之地事,竝請令廟堂稟處矣。忠州旣是大邑,又在嶺底要衝之地,前道臣築城之論,儘有意見,其在朝家陰雨之慮,所當另加擇施,而臣意則朝家如欲爲此,必擇送位高武臣中諳鍊此等事者,委任責成,然後事功方可立矣。空帖之請得,耗條之預劃,猶屬第二件事,此恐非猝乍間一張覆奏之可以立決者矣。上曰,今姑置之,可也。出擧條濟恭曰,平山民人,群訴路傍,故取見其文狀,則以爲本府大同之謬例加捧,將至倍蓰,民不堪耐之中。司僕所納米,已於春初,輸致於海邊倉,以爲船載之圖矣。不意自司僕使之作錢,而其所定價,比常定殆過數兩。本官無以爲計,不得已使民備錢以納,旣輸之穀,不得船載,所無之錢,從以責出,則民將流散之外,更無他策。至於雜費之宜除不除,江主人之古無今有,俱係絶苦之弊。願依鄰邑例,只令監色收捧領運,革罷新設主人之名云矣。本邑大同之弊,果如狀辭,則窮民呼訴,容非異事。雖然不可以民人之訴,遽然盡信,發關本道,問其虛實,所稱諸般弊瘼,竝卽痛加釐正後,以其形止論報備局之意,亦爲申飭,恐不可已矣。上曰,依爲之。司僕米事,不必關問。旣捧之穀,還賣作錢,則雖用詳定之式,民之受弊,不問可知。況徵價之高峻若此?該寺事殊甚未安。無論事勢之如此如彼,仍以已捧本色使卽運納事,分付該道,可也。出擧條濟恭曰,此北兵使李潤慶所啓也,以爲,北關軍政,以儒風極盛,筌丁艱辛。親騎衛之素稱驍健者,今不免疲殘。若使大小差任,一從親騎衛案中差出,則豪富健兒,必爭願入爲辭矣。揆文敎奮武衛,聖人之制,各自不同,而近日北邊之賤武貴儒,甚至於親騎衛之不得以健兒身手募得者,邊圉疎虞,非細故也。鄕任之必從親騎衛案差出者,實爲激勸興起之道。依所請施行之意,嚴飭北關諸邑,常常檢察,毋或弛置之意,亦爲分付北兵使,恐不可已。上曰,依爲之。出擧條濟恭曰,此北兵使李潤慶所啓也,以爲,北關行·本營移住之際,徒貽軍卒之弊,罷去移住爲辭矣。北兵使移住行營,當初制法,專出於憚壓野人之意,到今一味遵行,實無意義。況且有軍卒之許多弊端,以事宜言之,革罷無所不可,而但帥臣之邊上移住,事係莫重,有非立談間可以決定。下詢入侍諸宰,俾陳意見,何如?上曰,諸宰中有異見人,以次進奏,可也。華鎭曰,臣曾未見北關,未詳便否之果如何,而設置行營,旣在年久,革罷之際,難保其無弊。且彼地只隔一帶水,聲聞之相通,尤異於關西邊地。今若撤罷,不爲移住,則亦不無彼人致訝之慮,其在重邊鎭禦外侮之道,恐不可遽議矣。昌順曰,北關之移住行營,每在氷合之時,西北邊地,若當氷合,軍兵之官門聚待,帥臣之平時戒嚴,常如臨陣者,旣有法意,則爲其些少之弊,遽撤移住之規,有乖警嚴之義,恐不可輕易撤罷矣。良浩曰,臣嘗待罪北邊時,目覩形便,行營迫近,敵路之衝,且無據險之勢,固非大將箚駐之地,而但當氷合之時,或有警急之報,鏡城本營,距六鎭遠至五六里,勢難遙望節制,若代設防營,庶有憚壓備禦之道,而旣不能變通設施,行營重鎭,恐不可遽然撤罷矣。文淳曰,北關形便,臣未詳知,而設置行營,法意甚重,移住之際,未知其爲弊之如何,而今若撤罷,則不但有邊上疎虞之慮,亦恐爲彼人疑訝之端,有不可遽議變通矣。鼎鎭曰,臣未見六鎭形便,不知帥臣移住之當否如何,而當初設始,法意甚重,恐不可遽議撤罷矣。致中曰,臣嘗歷覽北關矣。行營之於彼地,只隔一帶水,若値氷合,尤無防限。今若撤罷,恐非古人設施之本意,有難輕議變通矣。曰,北關形便,臣實素昧,而兵使行·本營之往來,猝變其制,則在彼地之瞻聆,恐涉如何矣。有大曰,北兵使之移住行營,當初法意雖重,到今實無其效,徒爲各邑之弊端,罷之誠好矣。而第伏念,行營與彼地,煙火相望,雞犬相聞,自古移住之例,今若猝然撤罷,則恐致彼人之疑訝,此甚如何矣。漢豐曰,北兵使之五朔移住行營,果無意義,非徒行之旣久,若當氷合之時,兵使移住,則江邊民心,不無倚恃之道,到今似難輕議變通矣。持默曰,臣旣未見北關移住當否,未能詳知,不敢指的仰對矣。濟恭曰,事旣重大,議亦參差,姑爲置之,何如?上曰,依爲之。出擧條上曰,前前嶺伯所陳擧條持來。德鉉承命出持入。上曰,此擧條,左相詳見後,仍爲稟處,可也。嶺南儲留米事,已自年前下敎,不啻縷縷,而年前各樣上下,皆以舊米區劃之意,有所酌定矣。自數年以來,此弊似益甚矣。前嶺伯以次進前,起弊之年條及委折,詳細陳達,可也。檍曰,爲弊之端,未知始自何年,而臣之在本營時,已有此弊,馴致厲民之境矣。上曰,此弊似由於收租之近多劃運故也。京師日用,亦何如是漸繁,以至於此耶?結米·還米,自有界限,則今何敢混同取用乎?當初不得不用舊米處,以新米用下,猶勝於白地徵捧,故不獲已有此擧矣。到今貽弊之端,至於如此云,豈不駭痛乎?漕米之爲弊,非但米錢之相蒙而已。爲守令者,必染指於其間,專事肥己云,而如晉州之雄邑,亦皆如此云,餘尤何論?設置漕倉,不過四十餘年,而痼弊乃爾,誠亦可駭也。華鎭曰,漕米所重,本自不輕,則到今毋論米太,便歸有名而無實,極爲駭然。臣之在營時,有一守令,有請得漕米之說,故伊時殿最,至置中考矣,近聞此弊,便成謬例云。如是則不久當與湖南米太之弊,無異矣。不可不一番査正,以示重漕倉之意矣。檍曰,近來漕米之弊,誠至難救之境,而守令之中間染指,亦或有之云矣。祖源曰,戶曹換貿條,卽三千五百石,而徵納責出之際,不但有民怨,邑守之藉此容手,間多有之云矣。鼎鎭曰,本曹之換貿一事,卽出於補用經費之意也,勢不可已者,而邑宰之因此染指,誠爲駭痛矣。濟恭曰,前慶尙監司李祖源所啓,有草記稟處之命矣。取見其所啓,則以爲,曾前惠廳之請得軍作米,南倉除留米等穀物,只劃給於各邑儲置中四等用下不足之代矣。近來則直爲添入於收租案,故當年稅米,盡歸上納,儲置則皆是還米中移作者。沿海邑船價米,沿江邑東萊納,甘同納及營需米,例以儲置中上下,而還米·結米,精麤懸殊,不可以此用下,故出給民間,改舂取精,一石之米,僅爲七八斗,結民之白地補縮,至於七八斗,而昨冬收租中各樣還米之移作儲置,合爲六千三百五石,咸安等六邑,受弊最甚。從今以後,四等用下,則雖以還米移作者劃給,而其中船價米等,不得不以結米上下者,量宜劃給爲辭矣。惠廳之以請得穀物添入收租案,盡爲船運,至於儲置,皆以還穀代劃者,出於有司之臣,爲念經費,行此不得已之政,而改舂之際,其所貽弊,不言可知。旣知其貽弊,則當此聖世,視民如傷之日,豈可以有妨於經費,而不思所以矯救之道乎?四等用下,雖可以還米區劃,至於船價米等諸條,從今爲始,必以所捧新米,儲置本邑,以爲策應之意,分付惠廳,何如?上曰,依爲之。大抵收租頒降也,多數儲置於列邑,古人深意可見。郞官之草構頒降,記送于堂上,三呈三退,期於多儲而後已,此事傳以爲美譚。古今異宜,裝納漸益增加,以是年前別下飭敎,則該廳之擧行,必有較量緊歇而爲之,今聞舊伯言,誠有是也,萬萬不成說。卿於筵退後,取考飭敎以後收租頒降文書,若於當用雜米處,以舊米劃給,該堂草記論罪。否則必是該廳之偏劃,各邑之換用而然。不如是則豈有改舂之弊,及於民間乎?無論如此如彼,卿其着意嚴飭,俾嶺民得蒙實效,知朝家本意,每於此惓惓,可也。出擧條濟恭曰,前慶尙監司李祖源所啓,有草記稟處之命矣。取見其所啓,則以爲,各邑船價米之運納漕倉者,以米應下外,各樣雜費之以錢用下者,則每石代錢,以三兩定式收捧,而漕邑間或有換貿之弊,民情不無呼冤之端矣。再昨年爲始,又自戶曹,換貿三千五百石,故自前代捧之三兩,皆以純米責捧,稅米一石之價,歉歲則爲七八兩,豐年亦不下五六兩,利害懸殊,民多稱冤。從今以後,換貿一事,更勿擧論,嚴飭營邑,毋敢襲謬爲辭矣。京司換貿之貽弊沿民,若果如前,道臣所奏,則其所革罷,何嫌銷刻,而俄於閤外,聞曾經道伯之言,則此事若謂之沿海守令失利稱冤則可,未見其必爲貽害民生之端云。若然則在朝家,不必以事係民瘼,汲汲通變。況別營漕納之以此補縮,法例已成,恐不當續續追改,擧條所請,今姑置之,何如?上曰,依爲之。除留米之許令取用,驟看非不知事面之如何,而取用之處,非關經用,卽不過別營雜費之給代。一則爲三軍料食之縮也,二則爲諸道濫捧之弊也,三則爲船人之受困也,四則爲別營下屬之白地龜括也。卿之防啓,亦出於此,況此弊必有委折,不革弊源,民之困苦,豈係於京納與否?古人先事憂歎之說,聞之熟矣。況本道設漕倉,而踰數十年,則此之生弊,決知其甚於近年,使右所謂古人見此弊,則以今日紀綱,爲如何乎?此非多費辭敎者,廟堂一號令間,足可矯弊,卿其知悉。因此而有下敎者,朝廷擧措,不宜苟且。苟以爲民之擧,不得已取用此米,則取用而已,可也,不足則給代,可也。以道內耗作錢,準數劃給,如償債然者,近於太分明。卿其詳問本道後,從長釐正,可也。出擧條濟恭曰,筵席事體,何等嚴敬,而奏達之際,高聲勦說,事極未安,戶曹判書趙鼎鎭,前嶺伯洪檍·李祖源,竝從重推考,何如?上曰,依爲之。出擧條濟恭曰,五部之不成貌樣,聖意特爲軫念,必欲有所通變,今於官制釐正之後,尤不可因循以置。昨日判尹,以此事來議,而見今財力,實無別般區劃之道。惟有湖南年前道臣別備穀萬餘石,猶可着手,每年盡分取耗作錢,則庶不下三千兩之數,以此分俵五部,使之逐朔應下,則足爲聊賴之資。分付判尹,詳細成出節目,以爲永久遵行之地,何如?上曰,依爲之。出擧條上曰,部屬之料,名以添給,數甚些略矣。濟恭曰,聞部官言,則各部每朔,添得五十兩之數,皆以爲過望云矣。㢞曰,雖以下屬言之,二兩添給,誠爲大幸云矣。敎㢞曰,各部變通條件,成出節目,送示大臣後,登對以稟,可也。敎濟恭曰,各洞尊位事,擧條批旨,已言之,而自卿旣爲是任,則各別修明舊規,使諸尊位,以爲矜式之地,可也。良浩曰,謹依下敎,就議于大臣,而部奉事之改稱都事,仍作生進三十朔初仕之窠,允合擇差之道。但初仕又添五窠,則蔭路太廣,實爲可悶。他初仕中,裁減五窠,然後可以相當,而童蒙敎官,只是四窠,監役亦是三窠,而俱難革罷。臣意則惟禁府都事參下五窠,數旣相當,且禁都初仕,揆以官制,初未便當。王府事體,何等嚴重,而乃以白面書生,遽然差擬,故多有生疎之患。今若依奉事例,勿爲初仕,而作參奉序陞之窠,準十五朔許陞直長,則不失三十朔之限,事甚兩便矣。序陞之人,或有未生·進者,則以他司奉事中可合者相換,參上部都事,則依下敎改稱部令,而作爲五品窠,何如?上曰,大臣之意,何如?濟恭曰,吏判所奏變通各條,俱有商量矣。昨日來問時,臣亦以意見之無所異同爲答。依此許施,恐無不可矣。上曰,依爲之。良浩曰,時任部奉事中,有曾在他司積仕者,而又於部官準三十朔,則未免偏苦,依他相換例,通計前仕,出六,何如?上曰,依爲之。出擧條文淳曰,濬川司松杞橋,今十一日始役,而本司都廳朴基豐,以船艙石築之役,方在露梁,勢難兼管,御營千摠具明遠,今姑加差都廳,使之限畢役看檢,何如?上曰,依爲之。出擧條敎文淳曰,景福言蓮池,若疏濬,則雨必霈然云。及此望雨之時,從速疏濬,可也。心泰曰,臣營右部千摠朴基豐,今已報瓜,而時帶舟橋司都廳之任,多有擧行之事,不可付諸生手云,限畢役,姑爲仍任,何如?上曰,依爲之。出擧條敎有大曰,北漢倉庫及閱後,別無欠縮耶?有大曰,果有如干欠縮,而金思穆爲摠使時,有所措處者矣。有大曰,本廳異於他營門,無郞廳之故,新營錢貨,專委監色而出納,事甚疎迂,由此而庫色輩逋欠,間多有之。自今爲始,千摠一員,句管開閉,定式施行,似好矣。上曰,依爲之。出擧條命退,諸臣以次退出。
上在昌德宮。停常參·經筵。
李洪載啓曰,大司憲趙宗鉉呈辭,執義·掌令二員,持平二員未差,監察茶時之意,敢啓。傳曰,知道。
洪義榮,以訓鍊都監言啓曰,本局從事官柳詢,身病甚重,勢難察任,改差,何如?傳曰,允。
李洪載,以義禁府言啓曰,時囚罪人丁若鏞原情公事判付內,一騎二步之加把,仍成謬例,人人視若應把者,有違路文事目。從前襲謬,不可一一追勘,則宜從登聞者處分。此囚段違令條,以相當律名,勘放後,草記,此後抄文,臣等處申明嚴飭,更勿犯科事,命下矣。取考律文,則大明律違令條,有曰凡違令者笞五十,名例有曰,犯私罪,笞五十,解見任別敍,大典通編推斷條有曰,犯枉法受贓外,笞杖竝收贖矣。丁若鏞笞五十收贖,解見任別敍,放送之意,敢啓。傳曰,知道。如有功議,各減一等,可也。
李洪載,以義禁府言啓曰,丁若鏞,笞五十收贖,解見任別敍,照律草記批旨,如有功議,各減一等事,命下矣。丁若鏞六代祖彦璧,宣武原從功臣云,功減一等,笞四十收贖,附過放送之意,敢啓。傳曰,知道。
兵曹口傳政事,副司果丁若鏞。
李洪載,以義禁府言啓曰,因訓鍊都監啓辭,去夜二更量,犯夜被捉人武臣兼宣傳官金志學,移送該府事,啓下矣。金志學今方待命,卽爲拿囚之意,敢啓。傳曰,知道。
李洪載,以義禁府言啓曰,因訓鍊都監草記,去夜二更量,犯夜人武臣兼宣傳官金志學,拿囚矣。依例隨更數,決杖二十度後,放送之意,敢啓。傳曰,知道。
辛亥四月初六日辰時,上御熙政堂。抄啓文臣親試入侍時,右副承旨李敏采,同副承旨徐美修,記事官李海隣,記事官李重蓮·洪樂游,以次進伏訖。上曰,試官引接,可也。試官一提學吳載純,檢校直提學徐浩修·朴祐源,檢校直閣李晩秀等,率抄啓文臣李顯道等,以次入庭。引儀唱四拜,載純等率應製文臣,行四拜禮訖,載純等以次進前。上命書御題訖。上曰,天有雨意,且甚薰蒸。文臣等其各謄題出去,舊選則往于賓廳,新選則會于堂后,善爲製呈,可也。命書榻敎曰,有雨意,抄啓文臣朔試射,更待下敎,只以親試爲之。命退,諸臣以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
洪義榮啓曰,大司憲趙宗鉉呈辭,執義·掌令二員,持平二員未差,監察茶時之意,敢啓。傳曰,知道。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
以咸鏡監司李文源狀啓,義陵石物動退處修改吉日,令該曹更爲推擇下送事,傳于李晩秀曰,依狀請,以今月念後,更爲推擇,以此知悉事,回諭。
辛亥四月初七日辰時,上御重熙堂。右副承旨入侍時,右副承旨李敏采,記事官李海隣,記事官洪樂游·徐有聞,以次進伏訖。上曰,左承旨入侍。出榻敎賤臣承命出,與左承旨李晩秀偕入進伏。上命讀公事,書判付訖。命退,承史以次退出。
上在昌德宮。停常參·經筵。
李敏采,以都摠府言啓曰。今日入直內三廳武兼禁軍及軍兵等,中日習射,請出標信。傳曰,知道。
洪明浩啓曰,明日常參·經筵,取稟。傳曰,停。
洪義榮啓曰,大司憲趙宗鉉牌招啓辭未下,執義·掌令二員,持平二員未差,監察茶時之意,敢啓。傳曰,知道。
洪明浩啓曰,右承旨李洪載,今日不爲仕進,卽爲牌招,何如?傳曰,與左承旨許遞,前望單子入之,待下批牌招察任。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
承旨前望單子入之,徐瀅修·李東顯落點。
傳于徐美修曰,左副承旨·同副承旨入侍。
傳于徐美修曰,右副承旨入侍。
兵曹口傳政事,副司直李晩秀。
以慶尙監司鄭大容狀啓,薦新竹笋節序差早,限內不得封進,惶恐待罪事,傳于李敏采曰,勿待罪事,回諭。
以忠淸監司朴宗岳狀啓,內寺貢奴弊端査實釐革,追後陳聞計料事,傳于洪義榮曰,觀此狀辭,眞所謂隔靴爬癢。知之如是不曉,行之何望分明?一言以蔽之曰,湖西釐正事可悶。原狀啓還下送,道伯從重推考。更令細觀備局關辭擧行事,卽令備局枚擧有旨,嚴飭該道。狀啓中,移東補西,期於積弊永祛後陳聞云者,尤可謂問東答西。言之容易乃爾,此將積弊益痼,道伯於此,其溺職之罪,焉可逭乎?大抵諸道中,最切矜最有弊者,湖西也。昨年飭敎後,至于今初不擧論,一味沁泄者,亦莫過於湖西。雖非刷官之別定,朝家已有別般商度經緯者。某某邑之弊中又有弊,某某守宰之不勤中尤不勤者,豈難辨覈?姑以更觀前頭之意,只施問備薄勘。如是而不能收之桑楡,湖西一道,有一口之橫被侵徵,則道臣之罪,固無間於當頉不頉,與不當加現而加現。萬一不識通變之宜,一以增摠爲主,則一刷官之行惡,猶謂之甚於猛虎。五十四邑之各行刷官之事,吏緣爲奸,其弊可勝言哉?爲先一依關辭,隨卽伏聞事,一體嚴飭。
傳于洪義榮曰,今夜弛禁事,分付巡邏營門。
傳于李敏采曰,坐直承旨入侍。
洪義榮,以都摠府言啓曰,副摠管李應爀,以禁衛中軍軍兵等試取放事,南別營晝仕出去之意,敢啓。傳曰,知道。
洪明浩,以宗簿提調言啓曰,更問可考文蹟,如有可以徵信者,卽令來告後,草記可也事,命下矣。更問于幼學崔光億,則以爲,文蹟之事係恭嬪者,本宗族譜,只書無後,不言世代。且墓所只有長明燈·石人,而本有表石,今則但餘籠臺上碑餘根,不知何世何時,表石破折矣。恭嬪父祖墳山,舊傳在於衿川,不知何世何時,見失山所,而碑誌文字,亦不載於家乘。本宗後孫,散落嶺·湖及鐵原等地,而在都下者一派,旣無可考傳信之蹟,而在鄕諸裔家,亦無記傳之蹟可考者。其外野史·雜記,終無槪見徵信之蹟云矣,敢啓。傳曰,知道。
辛亥四月初八日巳時,上御重熙堂。左副承旨·同副承旨入侍時,左副承旨洪義榮,同副承旨徐美修,假注書趙台榮,記事官洪樂游·徐有聞,以次進伏訖。上命義榮等書公事判付訖。上曰,前黃海監司入侍。賤臣承命出,與前黃海監司李時秀偕入進伏。上曰,卿之遞藩任,可謂適副其願矣。時秀曰,臣觸事昏謬,致速罪戾,下情惶懍,尙此未已矣。上曰,本道鄕戰之弊,何邑爲最乎?時秀曰,安岳·長淵·黃·鳳山等邑,此弊尤甚,而雖至於傾財破産,必欲入於鄕案,故至有爭鬨搆捏之習矣。至於今番誣告之漢,不可不亟施當律,以爲一分懲勵之地矣。此若放忽,安知無復有何等事乎?上曰,以生道殺人之意,此等之類,初欲斷之以一律矣,伊筵合議,不無異同,故處分只止於鄕戰律矣。時秀曰,誣人反坐,自是國典。今若饒貸,後弊誠難言,故敢此煩達矣。上曰,傅生亦何所妨乎?上曰,海西麥農,何如?時秀曰,見方望雨云,而目下所見,恐無失稔之慮矣。命退,諸臣以次退出。
上在昌德宮。停常參·經筵。
藥房提調吳載純,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐瀅修啓曰,明日常參·經筵,取稟。傳曰,停。
徐瀅修啓曰,來十一日朝參日次矣,敢稟。傳曰,停。
徐瀅修啓曰,來十一日輪對日次矣,敢稟。傳曰,停。
李東顯啓曰,大司憲趙宗鉉牌招啓辭未下,執義·掌令二員,持平二員未差,監察茶時之意,敢啓。傳曰,知道。
傳于李東顯曰,同副承旨入侍。
以京畿監司徐鼎修狀啓,水原府失火民人等處恤典題給事,傳于徐美修曰,依筵敎擧行事,回諭。
傳于徐美修曰,右副承旨入侍。
以咸鏡監司李文源狀啓,各邑元還軍餉久置留庫條中限四萬石加劃事,令廟堂稟處事,傳于徐美修曰,依狀請施行事,回諭。
洪義榮,以兵曹言啓曰,依下敎,部將金衡祚,本曹別付料軍官差定之意,敢啓。傳曰,知道。
傳于徐美修曰,政官牌招開政。
徐美修,以吏曹言啓曰,五部令及都事,今日政竝下批,而其中中部都事趙光存,未經一考,例不得陞五品,他司相換,北部都事鄭昌謩,乃是秩卑之人,當此變通之時,有難陞令,而時無可合相換處,姑待遷轉後擧行,何如?傳曰,允。秩卑人之許通京司詞訟,爲守令之楷梯,且令窠雖異於主簿,判官·部官與廟令·寢令,事體有間。此已拘碍,則參下部官窠,以初仕不得爲,參上,以令窠又不得爲,秩卑人之空棄許多詞訟之窠,有非定式之本意。此一款,問于大臣,更爲論理草記,可也。
徐美修,以吏批言啓曰,副應敎今當差出,而曾經中無故之人,只有二人,以二望擬入之意,敢啓。傳曰,待後日政,備三望差出,可也。
有政。吏批,判書洪良浩進,參判閔鍾顯在外,參議未差,同副承旨李東顯進。以李祖源爲吏曹參議,柳雲羽爲執義,許晊爲司諫,兪漢人·鄭景祚爲掌令,鄭㝡行·韓永逵爲持平,宋民載爲獻納,朴吉源爲正言,李時秀爲工曹參判,姜文岳爲金井察訪,申應顯爲瓦署提調,李一源爲引儀,李基恒爲高山察訪。中部都事趙光存,監察李宗福相換。東部令尹厚東,都事鄭昌耆,南部令徐季修,都事南鶴玄,西部令李承薰,都事金喆淳,中部都事具忠元,北部都事李秉淳,義州府尹李東郁竝單付。
兵批,判書金文淳進,參判閔台爀,參議李夔病,參知孟至大入直,右副承旨徐美修進。以李時秀爲副摠管,申師顯爲同知,李殷錫爲忠壯將,金處純爲都摠都事,尹之謙爲部將,李宅淵爲守門將,李蓍漢爲加里浦僉使,金重玉爲東里僉使,朴鼎明爲五衛將,李甲會爲宣傳官,李天晟爲武兼。都摠都事朴鼎明,部將金衡祚,守門將金仁澤,以上今加折衝加資事承傳。大峴別將吳性寬還差事承傳。副護軍安大進,副司直李義弼·李洪載·鄭來百竝單付。
徐美修啓曰,合辭許久闕啓,事甚未安,今日政新除授兩司諸臺,竝待下批牌招,何如?傳曰,允。
徐美修啓曰,大司憲趙宗鉉,執義柳雲羽,掌令鄭景祚,持平韓永逵·鄭㝡行牌招啓辭未下,掌令兪漢人在外,監察茶時之意,敢啓。傳曰,知道。
徐瀅修,以禮曹言啓曰,咸鏡監司李文源狀啓內,義陵石物罅隙動退處,修改吉日,以今月念後晦前,更爲推擇下送事,令該曹稟旨事判付內,依狀請,以今月念後,更爲推擇事,判下矣。卽令日官更爲推擇,則今四月二十六日卯時,二十九日卯時爲吉云,以何日擧行乎?敢稟。傳曰,以二十六日爲之。
左承旨徐瀅修疏曰,伏以臣兄臣浩修,方帶知春秋館事,臣之春秋兼銜,自在應避之科,乞令該曹照例遞改,以存公格,不勝幸甚。臣無任云云。省疏具悉。疏辭下該曹稟處。
辛亥四月初九日辰時,上御重熙堂。同副承旨入侍時,同副承旨李東顯,記事官李海隣,記事官洪樂游·徐有聞,以次進伏訖。上命書傳敎曰,昨聞承宣言,卿以修改之役,雖依播種之受敎爲之,以重事體之意,請送看役人云。所請兩人中丁遇泰,時帶南邑守令,勢難下去。此外與別看役啓下有異,令政院分付該營,臨時下送,此意知悉事,下諭于北伯。命退,承史以次退出。
上在昌德宮。停常參·經筵。
辰時巳時,灑雨下雨,測雨器水深三分。
自初昏至夜二更,月暈。
徐瀅修啓曰,明日常參·經筵,取稟。傳曰,停。
洪義榮啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐瀅修曰,傳香承旨馳詣受香所,奉審摘奸以來。
以掌令鄭景祚,持平鄭㝡行·韓永逵,正言朴吉源牌不進罷職傳旨,傳于李東顯曰,只推。
徐美修啓曰,漢城判尹具㢞,依下敎來待矣。傳于徐美修曰,入侍。
傳于洪義榮曰,右承旨入侍。
李東顯啓曰,大司憲趙宗鉉牌招啓辭未下,執義柳雲羽,掌令兪漢人在外,掌令鄭景祚,持平韓永逵·鄭㝡行牌不進,監察茶時之意,敢啓。傳曰,知道。
傳于徐美修曰,左副承旨入侍。
李東顯,以吏曹言啓曰,順康園守奉官李東明,除拜後過限未肅拜,依例改差,何如?傳曰,允。
李東顯,以內醫院言啓曰,醫官在任·在喪之類,待闕卽差,旣有申飭,則近來全不擧論,此後申飭事,命下矣。議藥同參丁志泰有頉,代前議藥同參金守儉復屬,令該曹口傳付軍職,冠帶常仕,何如?傳曰,允。
吏曹啓目,粘連觀此承政院左承旨徐瀅修上疏,則以爲,臣兄臣浩修,方帶知春秋,臣之春秋兼銜,自在應避之科,照例遞改亦爲白有臥乎所,相避之法,在下當遞,左承旨徐瀅修所帶春秋之任,依例減下,何如?判付啓,依回啓施行爲良如敎。
辛亥四月初十日辰時,上御誠正閣。漢城判尹入侍時,同副承旨李東顯,假注書趙台榮,記事官洪樂游·徐有聞,漢城判尹具㢞,以次進伏訖。上敎㢞曰,各部變通事節目頒下後,當爲擧行耶?㢞曰,然矣。㢞曰,五部區劃湖南米一千石耗條代,今年則以嶺·湖南昨年加分耗各五百石,陳請蒙允,而此乃十二朔排朔之數也。今年則自四月至十二月,不過爲九朔,則不必以千石準劃,只以七百五十石,令半於兩南,作錢上送,則都數爲二千二百五十兩,可當九朔分排之數。至於馱價,則元數外,自兩道量其容入,以幾許石加作錢,除減枚報數爻於備局之意,分付兩道,何如?上曰,依爲之。出擧條㢞曰,每當權設都監時,必設於西部字內工曹·刑曹·司譯院三處,而每冶甕造成所入,爲大石六塊,中石五負,雜石七負,赤土十餘負,牛糞十餘負,磨石沙數百餘負矣。輒使西部,專當進排,故部隷率坊民擧行之際,未免勒奪民間墻礎等石,至於沙土等物許多坊軍,逐日運負,畢竟無一文雇價。不但部屬之痼弊,貽害民間,尤無可言,而旣有九營繕應役之軍,則使該部替當,亦無意義。自今使營繕進排爲宜,而且稱以守直,勒令本部,別立座更軍,故無論遠近洞各房,各定二名軍,當日午後入送,翌日晩後出送,如是之際,各房下屬及捕卒輩,憑藉恐喝,侵責徵索,無所不至,而各房守直,旣有二名軍士,二名捕卒,又添座更,徒貽民弊,別無關緊,永爲革罷,何如?上曰,依爲之。土石進排之無價擔當,不但無義。如是申飭之後,更或有侵漁部屬坊民之弊,則犯科官吏,令該部報于京兆官員,草記請罪,下吏嚴治。至於座更之弊,尤無意義,雖一名,襲謬責立,則亦自卿曹草記論勘,可也。出擧條上曰,右承旨入侍。賤臣承命出傳,右承旨洪義榮進伏。命書傳敎曰,枚擧傳敎行會,宜使本旨瞭然,而近日有司堂上擧行,多有矇然,至於湖西奴婢事而甚矣。當該堂上推考。命退,諸臣以次退出。
上在昌德宮。停常參·經筵。
自辰時至未時,日暈。
自初昏至夜五更,灑雨下兩,測雨器水深七分。
洪義榮,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐美修啓曰,明日常參·經筵,取稟。傳曰,停。
徐瀅修啓曰,來十六日,儒生殿講日次矣,敢稟。傳曰爲之。
李東顯啓曰,合辭方張之時,兩司無詣臺之員,事甚未安,除在外外,未肅拜,呈告人員,竝卽牌招,何如?傳曰,允。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪明浩啓曰,吏曹參議李祖源,除拜後過三日不爲出肅,依定式推考警責,仍卽牌招察任,何如?傳曰,允。
徐瀅修啓曰,輪對官來待矣,敢啓。傳曰,入侍。
以掌令鄭景祚,持平韓永逵·鄭㝡行,正言朴吉源,牌不進罷職傳旨,傳于李東顯曰,只推。
李東顯啓曰,大司憲趙宗鉉,掌令鄭景祚,持平韓永逵·鄭㝡行牌不進,執義柳雲羽,掌令兪漢人在外,監察茶時之意,敢啓。傳曰,知道。
傳于徐美修曰,召對爲之。
傳于李敏采曰,左副承旨入侍。
洪明浩,以吏曹言啓曰,因本曹草記批旨內,秩卑人之許通京司詞訟,爲守令階梯,且令窠雖異於主簿,判官·部官與廟令·寢令,事體有間。此已拘礙,則參下部官窠,以初仕不得爲參上,以令又不得爲秩卑人之空棄,許多詞訟,有非定式之本意。此一款,問議大臣,更爲論理草記可也事,命下矣。就問于大臣則以爲,當此部官變通擇差之時,尤當觀其地處,而第念秩卑之人,所擬詞訟之窠,只是部官一條,而今若竝爲防塞,則此後此輩出六者,一除主簿別提之後,更無可往處。蓋郵官·牧官,本爲此輩守令階梯,則京司詞訟,固無係關,而郵·牧之窠,旣不頻出,坐致仕滿,無故亦散,則不但此類抱抑鬱之歎,在政格,亦爲拘碍之端。況部官事面,有間於廟令·寢令,誠如聖敎,令窠則特許參用,恐未爲不可云矣,敢啓。傳曰。部官雖曰詞訟,曹郞亦用詞訟,則似此地處,文許曹郞,蔭獨靳於部官可乎?況部令雖極擇,其選亦豈過於守令乎?以此以彼,依前通擬,實合事面,大臣之言亦然。依此知悉擧行,可也。
洪義榮,以兵曹言啓曰,今四月十一日武臣賓廳武經講書日次,而中日相値,不得爲之之意,敢啓。傳曰,知道。
徐美修,以忠勳府言啓曰,臣府祗受宣廟朝恩賜田畓,在於慶尙道大丘府,崇德二年丁丑,完城府院君臣崔鳴吉爲有司堂上時,文蹟昭然見錄,而中間漏落,尙今爲官吏之私物。遺失年條,雖無以指的,寵賜土地,若是其明白。且與已作民田,而屢易其主將,爲民弊者不同,則賜牌體重,不可仍前屬置於外邑,一一査實,還屬本府之意,該道監司處,行移,何如?傳曰,允。
徐美修,以漢城府言啓曰,向來東部別單草記批旨中,有西平君庶孫子,申飭該部,今月內定婚之命矣。使該部官,就當部及他部勸婚人中有處子處,斯速議定,則該部所報內以爲,年歲門地,終無可合定婚者,問其家長李益顯,則果有數處議婚,而皆在鄕曲,姑無回報,今月內實無完定之勢云。故連加申飭之意,敢啓。傳曰,知道。申飭定婚後,草記,可也。
李東顯,以義禁府言啓曰,保放罪人徐有豐査啓,旣已啓下依例還囚後,議處之意,敢啓。傳曰,知道。
辛亥四月十一日卯時,上御熙政堂。召對·輪對官同爲入侍時,參贊官徐美修,同副承旨李東顯,直閣徐榮輔,侍讀官韓光植,檢討官金熙采,假注書趙台榮,記事官洪樂游·徐有聞,校書判校呂龜周,戶曹佐郞閔琇,內資主簿崔必濟,議政府司錄鄭彦仁,司圃別提黃致顯,以次進伏訖。上曰,玉堂讀奏,可也。光植等進讀貞觀政要,自貞觀十六年太宗問特進魏徵,止太宗曰然。命陳文義。光植曰,人君爲政之道,固有德仁功利四者,而德仁本也,功利用也,苟不能務德行仁,徒規規於功利上,則未必有功利,而反害於政術者多矣。唐宗之問,泛言四者,不分輕重之別,魏徵之言,先稱功利,而後勸德仁,亦失其所以爲對也。蓋致理之要,有德與仁,然後功利自在其中。伏願殿下,必以德仁爲先務而勉勉焉。熙采曰,太宗與侍臣,論理國安危之道,而有曰,公意推過於主,朕則歸咎於臣,此乃君臣上下交相責勉之意也。若夫唐虞三代之盛,則君焉而責難於臣,臣焉而責難於君,必以責難之道,交須共濟,故唐虞三代之治,如彼其盛矣。唐宗君臣其所責成勸戒者,不過推過與歸咎,則其與上下責難之義,不啻逈殊。是故太宗雖是英主,治成少康而止耳,此豈非後世人辟之所可監戒期勉者乎?伏願聖上,必以君臣責難之道,交修共勉,期臻唐虞三代之盛治焉。上曰,所陳竝好矣。美修等曰,玉堂已陳文義,更無仰達矣。上曰,輪對官以次進奏職姓名及所懷,可也。龜周等仰奏職姓名職掌,仍以無所懷仰對訖。東顯曰,司錄鄭彦仁,職名奏對之際,未免顚錯,推考,何如?上曰,依爲之。出擧條命退,諸臣以次退出。
辛亥四月十一日辰時,上御重熙堂。左副承旨入侍時,左副承旨李敏采,記事官李海隣,記事官洪樂游·徐有聞,以次進伏訖。上曰,左承旨入侍。出榻敎賤臣承命出,與左承旨徐瀅修偕入進伏。上命讀公事,仍書判付訖。命退,承史以次退出。
上在昌德宮。停常參·經筵。
自昧爽至申時,灑雨下雨,測雨器水深二分。
徐瀅修啓曰,明日常參·經筵,取稟。傳曰,停。
洪義榮啓曰,省記事體,何等至重,而昨日內閣入直,卽檢校直閣李晩秀,而省記則以直閣徐榮輔塡入,事未前有,不可無警。兵曹入直堂上從重推考,郞廳所當重勘,而本院請推之外,無他可施之罰,何以爲之?敢稟。傳曰,聞是內閣草省記,不能照檢之致,該曹堂郞勿論,當該入直閣臣,爲先從重推考,可也。
李東顯啓曰,大司憲趙宗鉉,掌令鄭景祚,持平韓永逵·鄭㝡行牌招啓辭未下,執義柳雲羽,掌令兪漢人在外,監察茶時之意,敢啓。傳曰,知道。
傳于徐美修曰,左副承旨入侍。
傳于洪義榮曰,以訓局中旬之申飭設行,年前有下敎。朝筵召見訓將,問之果然,取見傳敎,則過數年不設,則該將臣自備局察推,旣有定式,至今載之政院兵房故事。今距設行之年,亦爲數年,則雖不至於太過限,而優亦可謂察推之期矣。廟堂也該房也,其能記有,未可必,是豈定式之本意?我國,俗所謂吏胥之國也,掌考之不勤,不可只責數遞之官員。後復不能依定式察推,而該房亦不提醒,則當該有司堂上及色承旨推考,該掌吏科治事,申加嚴飭。中旬之今年設行,足爲當次,亦卽申飭該營。俄聞訓將言,賞格木預爲請得,然後可以擧行云,而例用嶺南架山山城之木云,故令備局考納城簿,五百餘同之木,近無尺寸見在云。一時賞格之需,姑無論,其在陰雨之備,寧有如許事理乎?其中貸不還作之類,嚴飭釐正,當該道臣,草記論罪。中旬旣發令之後,因此中止,則是欺三軍。此意令廟堂一體知悉,區劃物力草記,使之斯速設行。
傳于徐瀅修曰,左承旨入侍。
以忠淸監司朴宗岳狀啓,礪山·長興·順天致敗船拯米代錢收送,裝發該守令及護送前虞候具載敬,時虞候金守基等罪狀,竝令攸司稟處事判付內,下該司稟處爲旀,新定式中從便二字,難免糢糊。無論如此如彼,旣關民弊,以錢代捧之請,依狀請施行事,令該曹行會爲良如敎。
以忠淸監司朴宗岳狀啓,淸安縣民家失火恤典題給事,傳于徐美修曰,殘縣民戶之三十餘被燒,極爲矜悶。嚴飭該倅,斯速斫給材木,俾卽奠居後,畢接形止,使之報來,卿其發遣褊裨,摘奸狀聞。原恤典卽爲分給,每戶加給會付穀一包,小殘獨戶還上身布特爲蕩減事,自政院今日內回諭。
以平安監司沈頤之狀啓,鐵箭遠射武士抄擇上送事,傳于洪義榮曰,待其齊到,兵判先試過一百五十步以上者草記,翌日訓將次試草記,又翌日御將·摠使,分日試取如右例,各日不入格者,竝卽下送,只以入格人待令,仍令承傳宣傳官微稟,則當召見試取,以此分付。故水使鄭德鳴孫,故郡守白時謙從孫,兵判先爲試取草記,雖未越百五十步,仍爲留置,以待遠射武士親試日。此意令兵判諸武將知悉擧行。
傳于徐美修曰,坐直承旨入侍。
洪明浩,以吏曹言啓曰,宗簿寺主簿金德老,受由過限未上來,依例改差,何如?傳曰,允。
除瀅修,以禮曹言啓曰,郊壇四孟朔遣禮郞看審有無頉,自該曹草記事,定式矣。發遣郞廳,風雲雷雨壇·先農壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇壇上及紅箭門·墻垣·階砌,俱爲無頉,而厲壇東南邊紅箭門柱根塗灰,小小剝落,故卽爲修補事,分付該監,此後看護等節,着實擧行事,各別申飭之意,敢啓。傳曰,知道。
徐美修,以禁衛營言啓曰,依下敎,本營上番鄕軍中病報出幕者,別遣將校,摘奸以來,則元數一百十六名內,方痛爲八十五名,差復者前哨長淵軍十三名,豐川軍二名,左哨海州軍四名,中哨海州軍九名,部標下鳳山軍二名,瑞興軍一名,合三十一名,厚給糧資,先爲下送。各該邑見今方痛者,各別救療,隨其蘇完,鱗次下送,而來頭若有上番軍中病報者,則依此擧行之意,敢啓。傳曰,知道。身爲大將,若知與士卒同甘苦之意,則使管下立番之卒,如是傳染,而不卽變通,西郊出幕,無非禁衛軍之說,至發於筵席乎?如難擅便下送,則先差者何故,仍留幕中,以致旣差更痛乎?是大將使之痛之,卿可謂函人之罪人。出幕之數,如彼夥然,則論理草記,雖難深責於卿,而竝與往言大臣,送言該房,而不爲卿之事,節節駭然。卿則爲先從重推考,此後一依昨日口傳下敎,定式擧行,這這草記。未差之類,頻給藥物,各別救療,次次下送,畢下送後,草記。此草記申前入啓,而日入後稟課,所爲萬萬痛駭。當該中官坡州牧定配,當該司謁汰去,降充鄕軍立番,以懲公事遲滯之罪,可也。
洪義榮,以御營廳言啓曰,依下敎,本廳上番鄕軍中病出幕已蘇復,前哨善山軍五名,中哨善山軍一名,右哨尙州軍一名,後哨尙州軍一名,合八名,給糧資卽爲下送于各其本邑。見今未蘇復者三名及方痛者二名,各別救療,隨其蘇完,鱗次給糧下送伏計,而來頭上番軍中,如有病軍,則亦依下敎內辭意,擧行之意,敢啓。傳曰,知道。卿其取鑑於禁將,惕念擧行,可也。
李東顯,以義禁府言啓曰,時囚罪人徐有豐照律公事判付內,卽其地定配事,命下矣。徐有豐卽其地昌寧縣定配,而以判付內辭意,具罪目,依例發遣府羅將,押送配所之意,敢啓。傳曰,知道。
平安監司沈頤之狀啓,義州居折衝金廣鋏等,拯活人命,至於三十一名之多,論賞一款,令該曹稟處事,判付內,下兵曹爲旀,拯活人命,至於此多,尙未論賞,殊非激勸之道。金廣鋏·白東采加資,後日政下批爲良如敎。
禮曹啓目,粘連龍仁幼學李衢祥上言內辭緣,置之何如?判付啓,故監察鄭保之忠節,可謂不死之死六臣,而比看於生六臣,則與金·南兩人可竝肩,餘四人,反有讓頭於此人之歎。況以乃祖之孫,踵守家聲,尤何等卓異?然贈止下大夫,果似不足。向以配食事收議之時,豈不欲竝擧,而除非殺身成仁之人,惟嚴戶長外,姑略之,自有取捨者存。至於加秩賜諡,與成·朴兩家諸人之同時竝命,差有間焉。此所以欲施未施者是置,又若追配乃祖之祠,夫誰曰不可?此一款依願施行事,分付爲良如敎。
刑曹啓目,粘連海南前縣監申處文,係是朝官,移義禁府處之,何如?判付啓,係是宥旨前事,則直請移義禁府,難免不察,此啓目還給爲良如敎。
禁府照目,昌寧前縣監徐有豐矣民結之不得防納,朝禁至嚴,牛贖關由營門,法例卽然,而徐有豐之初不報營,任自徵捧,極涉擅恣兺不喩,至若客舍修改之役,雖曰不可已之事,嶺穀移貿之擧,寔出軫民弊之盛意,則詳定外加斂民錢之數,至於三千七百兩之多,其所區處,雖與全然私用有異是白乎乃,當初擅自加斂之罪,不可容貸。照法重勘罪,徐有豐段從重論,告身盡行追奪,杖八十收贖,徒二年定配,私罪奉敎。加捧不法,加用亦不法。無論捧用之入於修繕與否,渠若十分審愼,到底詳明,設欲强意覓疵,必無可執之跡,則道啓何爲而出乎?本事姑捨是,朝家於辛·壬被禍諸臣家人,非大罪,不欲置對,竝與金吾之銜,必卽曲諒,意蓋深矣。況於聖后私親,豈或歇後看過乎?渠能善爲,而不冒不法之案,則亦豈久置囹圄乎?道伯旣不能先事嚴防,則朝家處分,惟有公法在焉。以渠地處,有渠査事,徒年之律,失之太輕,卽其地定配,加用盡報,公廨訖役後,令道臣狀聞事,分付爲旀,欲待査啓來到後處分矣,今觀査啓,道伯事誠駭然矣。近年本道谷移貿之擧,出於爲民弊之苦心,而當初屢加難愼他道飭敎,亦當聞知,則道內守令之詳定外犯科,不能防戢,看作西谷例賣取剩之謬例者,是豈成說乎?觀於一徐有豐,而安知無幾箇有豐,伏在未發覺中乎?雖令七十州,只有一有豐,其爲不察則一也。前道臣李祖源,亟施不敍之典。先自昌寧剩錢,令新伯一一還給於民間。萬一不勤,有現發之弊,則新伯亦難免重勘,令廟堂各別嚴飭。此擧卽爲嶺民,示信朝令也,或有未發覺之類,避罪之逕,綽有餘地。若此而道伯闔眼,守令淟涊,其可曰國有法乎爲良如敎。
漢城府單子,東小門外北積洞病幕失火,出幕人奇者斤先等四名飮煙致死事,判付內,昨以西部出幕之類夥然,抄出鄕軍,方令給糧下送,而他郊可以反隅,欲爲別般申飭矣。觀此別單,病死猶可矜,況燒死乎?令賑廳給恤典。卿其嚴飭各部,死於病幕,貧不掩土者,這這報來後,恤典劃卽題給,令該廳月終錄啓事,分付爲良如敎。
辛亥四月十二日辰時,上御重熙堂。左副承旨與前水原府使入侍,左副承旨李敏采,記事官李海隣,記事官洪樂游·徐有聞,前水原府使趙心泰,以次進伏訖。上曰,園所奉審,果爲無頉乎?心泰曰,無頉矣。上曰,所植樹木何如耶?心泰曰,皆已茁長,亦甚密密,更無加種處矣。上曰,然則植木一事,庶將弛心矣。上曰,農形,何如?心泰曰,日昨雨澤,雖似不足於付種,牟麥則果爲洽足云矣。心泰曰,臣以水原事,有稟定者矣。今春幸行時,御前前排各名色,擧蒙施賞之恩,而其中牢巡吹三色,列牌頭八名及大旗手四十名,獨爲見漏,未蒙一視之澤云。自本府往復道臣,一體追施,在所不已,而此後幸行時施賞一款,以此定式施行,恐合事宜,故敢達矣。上曰,依爲之。出擧條心泰曰,臣待罪水原府時,壯勇營鄕軍,抄壯團束,而抄壯之際,將校子枝,若或見抄,必也百計圖免,抵死謀避。故採其因由,則渠輩以爲,壯勇軍之登科者,謂以行伍出身,見枳於末副薦而然云。果如渠輩之言,其所厭避,容或無怪,而第念壯勇之軍,係是宿衛之卒,所重自別,且京各營軍伍之行間拔擢者,各隨其地閥,無所見礙於薦剡之際云,則獨此壯勇軍登科者之不問地閥之如何,未免見枳,全沒意義。此後一依京各營行伍拔薦例,隨其相當,無礙越薦之意,分付部·守兩廳,何如?上曰,依爲之。本府事體之所重自別,與京軍門行伍之無礙越薦,竝無論。至於本府軍伍,則非軍伍也,如京一內禁軍之以宣薦充定也,宣薦猶然,況末副薦乎?又況本府素稱外都監,近來別加抄擇,上京立番於大內至近之地,出於壯軍威修戎政之意。此而若或拘礙於越薦時,則當該行首部將守門將,令兵判嚴棍,仍又充軍於本府。以此擧條,令兵判嚴飭兩廳,仍令本府揭板於將校各廳,而此後夏冬大政,將鬼取才時,本府軍伍出身之以將校子枝之分明有來歷,而不入於守·部兩薦者,自該府,族派修成冊,與當者上送兵判處,直錄於薦記之上,同爲取才,而每政或間政,水原窠一人,亦必收用事定式,亦爲載之大政,考御覽冊子事,分付,可也。出擧條上曰,元戎之任,不輕而重,卿須惕念善爲,以副朝家特簡之意,可也。心泰曰,臣於見職,萬不近似,而猥蒙特除之恩,敢不竭力奉行,而第臣才器不稱,前頭僨誤,臣所自知,是可惶悚矣。上曰,本營中旬,曾有飭敎,而久不設行云,是豈朝家申飭之意乎,亦豈元戎擧職之道乎?當別下傳敎,卿須卽速擧行,可也。命退,諸臣以次退出。
上在昌德宮。停常參·經筵。
李東顯啓曰,大司憲趙宗鉉,掌令鄭景祚,持平韓永逵·鄭㝡行牌招啓辭未下,執義柳雲羽,掌令兪漢人在外,監察茶時之意,敢啓。傳曰,知道。
洪義榮啓曰,禁衛營將官來言,今日本營軍兵,日次私習云矣,敢啓。傳曰,知道。
洪義榮啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,明日再明日國忌齋戒正日,三明日殿座相値,視事頉稟之意,敢啓。傳曰,知道。
徐瀅修啓曰,來十六日儒生殿講爲之事,命下矣。處所以何處爲之乎?敢稟。傳曰,便殿爲之。
傳于洪義榮曰,左副承旨入侍。
傳于洪義榮曰,前水原府使入侍。
傳于徐美修曰,右副承旨入侍。
洪義榮,以兵曹言啓曰,依下敎,司謁李孝得,決棍五度之意,敢啓。傳曰,知道。
洪義榮,以備邊司言啓曰,水原新邑,處在三南孔道,種種弊端,不一而足,而其中前排七十二名,卽幸行時扈駕來往,名以御前前排,而本府之使星來往,絡續不絶,於其迎送之際,不得不以此前排,爲之擺列,不特渠輩身役,苦重難耐。每當送往迎來等待留連之時,使之自自裹糧,則若干斗料米,無以支當,如不然,則討食店幕之外,更無他道,其所矯救,不容少緩。自今爲始,只大臣及本道觀察使·都事之行,如前擧行,餘外使星,毋論位品高下,竝於五里程待令,而以指路羅將一雙,迎送境上,以除一分弊瘼之意,分付該府,何如?傳曰,允。
洪義榮,以備邊司言啓曰,水原自遷邑以後,事面之重,與他有別,如有可以祛弊於民生,有補於邑事者,則其所施罷,不當持疑。聞水原有沁都米移轉留置者,每年糶糴,以其耗條,作錢以送,而價直之定,每患高峻,實爲水民之弊。此因朝家所宜矯革,而況水原關防之重,未必不及於沁都,則以水原留置之米,作錢以納於沁都,揆以事宜,實涉乖當。從今爲始,沁都米五百六十石,屬之水原府,以爲祛弊有補之地,何如?傳曰,允。
洪義榮,以備邊司言啓曰,中旬之今年役行,足爲當次,申飭該營,嶺南架山山城五百餘同之木,近無尺寸見在者云。其中貸不還作之類,嚴飭釐正,營該道臣,草記論罪。中旬旣發令之後,因此中止,是欺三軍,區劃物力草記,使之斯速設行事,命下矣。中旬旣已當次,訓局非請得賞格木,無以設行。前此設行之時,皆以嶺南架山木及射軍木,湖南水營休番木許劃,而取考木簿,則架城無一疋見在。射木七十一同內,六十八同,以腐傷懸錄,錢三千五百兩零,米九百五十石零,以木代爲名,若以本色可用言之,則只爲三同。近來外營之不善典守,府庫蕩然之狀,月前已有筵奏,而亦不料其到處空虛,若是之甚也。眞是不可使聞於隣國,曷勝痛駭?貸不還作之道臣,所當依傳敎勘以重罪,而但所貸者非一,道臣不還作者,亦非一二年,甲者手滑,乙者不爲,何問,乙者手滑,丙者不爲,何問?大抵以公貨爲秦人之瘠,而畢竟所受病者惟國家而已。本司所報文簿之中,初無某年某等載錄之事,雖欲摘發,其勢末由,發關該道,毋論年條久近,貸不還作之道臣,竝爲現告,待其報來,追後論勘,旣令之中旬,不可以此還寢。射軍木二十同代錢二千兩,湖南休番木左水營三十同右水營二十同,代錢二千兩劃給,以準七十同之數,則足可倣乙酉前例。以此分付訓局及兩道監營水營,何如?傳曰,允。
洪義榮,以禁衛營言啓曰,依傳敎,司謁李元相,降充右哨軍,自今日立番之意,敢啓。傳曰,知道。
李敏采,以賑恤廳言啓,今四月十二日漢城府單子,東小門外北積洞病幕失火,出幕人奇者斤先等四名飮煙致死事,判付內,昨以西部出幕之類夥然,抄出鄕軍方令給糧下送,而他郊可以反隅,欲爲別般申飭矣。觀此別單,病死猶可矜,況燒死乎?令賑廳給恤典。卿其嚴飭各部,死於病幕,貧不掩土者,這這報來後,恤典劃卽題給,令該廳月終錄啓事,分付事,命下矣。東小門外北積洞病幕失火致死人奇者斤先,其妻韓召史,兄嫂成愛三名恤典,錢各二兩,布各二疋,成愛女兒弱一名,錢一兩,布一疋題給,而他各部字內病幕恤典,待該府報來,這這上下後,每月終修啓之意,敢啓。傳曰,知道。
李東顯,以義禁府言啓曰,中官李允默坡州牧定配事,承傳啓下矣。李允默以承傳內辭意,具罪具依例發遣府書吏,押送配所,何如?傳曰,允。
辛亥四月十三日辰時,上御重熙堂。左副承旨入侍時,左副承旨李敏采,記事官李海隣,記事官洪樂游·徐有聞,以次進伏訖。上曰,守禦使入侍,可也。賤臣承命出,與守禦使鄭昌順偕入進伏。上曰,嶺南移貿穀事,誠悶然矣。蓋此移貿之擧,爲念嶺南還多之弊,使之移貿裒益,而觀此徐有豐供辭,可知一道同然,是豈成說乎?卿曾經本道,故如是召問,有何矯救之道耶?昌順曰,在於道臣察飭之如何。至於邑吏奸竇,想必夥然矣。昌順曰,臣於日前都試之行,巡審城堞,則內城各處暗門修改之役,今旣畢役,蜂巖外城,方始改築,物力太半不足,將至中撤之境。旣始之役,中途撤罷,虧簣之歎,成爲可惜,當此經費匱竭之時,亦無別般請得之道。在前城役時,空名帖請得,固多已例,今若以加設折衝·嘉善帖,限三百張請得,則似可畢役,故敢達矣。上曰,依爲之。出擧條昌順曰,南漢僧徒之募得入居,誠爲守護軍器之道,而此與北漢有異。北漢則無官府侵漁之弊,故僧徒猶可保存,而至於南漢,則官府咫尺,吏屬之誅求多端,僧徒之保存無路。臣與府尹相議嚴飭,隨聞見欲爲痛治禁斷,而其能永祛痼弊,有未可知。朝家每爲軫念,顧護入居,過三十年者,亦有加資之例,以爲激勸之方。今亦抄出過三十年入居僧,錄送該曹,以爲依前例帖加成給之地,何如?上曰,依爲之。此後年限恰滿,則不待擧條更稟,直自本廳後錄應資人姓名狀聞,加資下批事定式,以爲渠輩一分樂赴之端。至於入居僧之偏在於關東,殊未可知。況關東各刹無不凋弊,則其入居之弊,不可不念,如有減定名數,從他聚置之可以方便者,卿其量宜定式後,狀聞,可也。出擧條命退,諸臣以次退出。
上在昌德宮。停常參·經筵。
藥房提調吳載純,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐美修啓曰,大司憲趙宗鉉,掌令鄭景祚,持平韓永逵·鄭㝡行牌招啓辭未下,執義柳雲羽,掌令兪漢人在外,監察茶時之意,敢啓。傳曰,知道。
徐美修啓曰,禁衛營將官來言,今日本營軍兵日次私習云矣,敢啓。傳曰,知道。
徐美修啓曰,御營廳將官來言,今日本廳軍兵日次私習云矣,敢啓。傳曰,知道。
徐美修啓曰,臣以入直禁軍戎器點考進去,下直之意,敢啓。傳曰,知道。
徐美修啓曰,臣依定式,進詣仁政殿月臺,入直禁軍等戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于洪義榮曰,禮房承旨馳詣宗廟·景慕宮,奉審摘奸以來。
傳于李東顯曰,來待諸臣入侍。
以前忠淸水虞候具載敬拿處傳旨,傳于徐美修曰,詳考日字,如在宥旨前,勿論。
傳于洪明浩曰,當該承旨遞差,當該注書汰去。
傳于李東顯曰,右副承旨入侍。
傳于洪明浩曰,承旨前望單子入之。
承旨前望單子入之,李時秀·李義弼落點。
趙台榮汰去,代以洪時濟爲假注書。
洪時濟在外,代以南惠寬爲假注書。
以都摠府寶劍望筒,傳于徐美修曰,懸頉及在外人竝許遞,與未差之代,政官牌招,開政差出。
有政。吏批,判書洪良浩進,參判閔鍾顯在外,參議未差,同副承旨李東顯進。啓曰,本曹參議,今當差出,而前望中無故之人,只有二人,以二望擬入之意,敢啓。傳曰,知道。以李勉兢爲吏曹參議,李斌爲宗簿主簿,金基豐爲禁府都事,洪宗涉爲順康園守奉官,中部令單朴宗福,北部令單鄭昌謩。贈戶參金夏英贈戶判例兼,贈左承旨金必光贈戶參例兼,知事金天相兩代追贈。
兵批,判書金文淳進,參判閔台爀病,參議李夔入直,參知沈煥之病,右副承旨徐美修進。以安春君,邊得讓爲都摠管,黃昇源·嚴思晩爲副摠管,金鎭九爲訓鍊主簿,副護軍單朴鼎明·金衡祚·金仁澤·李星會。
徐美修,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
戶曹啓目粘,礪山·長興·順天三邑稅般到泰安郡致敗時,礪山船不善護送前水軍虞候具載敬,今旣遞職,其罪狀,令該府拿問處之爲白乎旀,礪山府不完船裝載之失,長興·順天兩邑晩時發般之罪,有難容貸,令本道指名現告,拿問嚴處爲白乎旀,長興·順天船不善護送之水軍虞候金守基段,自營門依定式從重決棍爲白乎旀,他餘穀物,令各該衙門稟處,何如?判付啓,竝只依回啓施行爲旀,礪山等邑守令拿來段,稅穀裝運,政當其時,使之畢裝發後,待其自現拿囚事,分付該道·該府爲旀,今年稅穀,如或無弊上納,係是宥旨前事,竝與拿問而分揀事,分付。至於順天倅,以其治聲之難於徑遞,待稅穀畢運,內移有命,益加着意盡心事,令道臣嚴飭分付爲良如敎。
刑曹啓目粘,求禮縣殺獄罪人朴同孫段,分付道臣,亟令取服,南平縣殺獄罪人崔己贊段,更加嚴訊,期於輸款,錦山郡殺獄罪人林贊儀段,不敢擅便,上裁,何如?判付啓,求禮囚朴同孫段,人命至重,僧俗何異,則殺僧無殺人之律云者,不過無稽之里諺,豈或倣引於此獄,而醉僧之見俗人,不禮不恭,甚至拔刀咆喝,爲俗人者乘憤犯手,納之溝而不足倒,執鍤柄直衝暑月醉飽僧臍肚間,厥僧之死,非由於同孫而何?然衝肚者雖同孫,伊前納溝,成甲也,伊後擠倒,亦成甲也。此獄兇身,同孫·成甲之間,孰果是末梢正犯是隱喩,假?使同孫犯手之時,僧之死在須臾,際此更遭成甲之逞恚,則其所結果,安知不在於後犯者乎?推官之面稽言聽,或有別般釋疑之證是乙喩,令道臣後同推,出意見査究,如無疑端,依前嚴訊,使之期於取服爲旀,南平囚崔己贊段,雇主之於雇工,視凡人雖有隔等之文,而我國與中朝之制稍異兺除良,死者旣非立役之漢,則道啓曹讞,儘有意見,依回啓施行爲旀,錦山囚林贊儀段,故與驅,殺活所關,而卿與道臣之意見,雖相矛盾,亦各有據。大抵器仗則喪杖也,殺之者從弟也,法律之外,所爲痛惡,道伯之斷之以死律,不可謂誤用法,然以卿說,更究斷例,驅云則可,故或過情,若此則贊儀之用驅律,無所不可是乙喩,事係至親間殺越,其在審克之義,有難遽然決折,問于大臣,稟處爲良如敎。
辛亥四月十四日未時,上御重熙堂。刑曹判書·前水原府使入侍時,右副承旨徐美修,假注書趙台榮,記事官洪樂游·徐有聞,刑曹判書權,前水原府使趙心泰,以次進伏訖。上敎心泰曰,今番園所定垓補土及植木家舍等役事,終姑效勞本府吏校,方欲施賞,言于時府使處,區別成冊以來。京營門中柳·檜木運去時效勞校卒,且不可不紀念,亦爲修成冊,送于政院,以爲入啓之地事,分付該大將,可也。仍命心泰先退。敎曰,求禮囚金成甲·朴同孫事,原其情,則非出故殺之意,容有可恕之端耶?曰,醉僧之無禮不恭者,俗人之捽曳拳踢,雖或無怪,旣已致命之後,恐或難容矣。上曰,雇工事,獄情,果何如?曰,雇主以平日含憤蓄怨之心,暗地逢着,雇主躑之蹴之,仍爲致命,此則恐無一毫可恕矣。上曰,卿曹回啓諸囚,姑俟卿之登筵,故不爲判下矣。仍命美修書全羅監司狀啓,金成甲等獄事,刑曹回啓判付訖。命退,諸臣以次退出。
上在昌德宮。停常參·經筵。
李東顯啓曰,大司憲趙宗鉉呈辭,執義柳雲羽,掌令兪漢人在外,掌令鄭景祚,持平韓永逵·鄭㝡行未肅拜,監察茶時之意,敢啓。傳曰,知道。
洪義榮啓曰,備邊司郞廳來言,今日賓廳日次,而國忌正日相値,不得來會之意,敢啓。傳曰,知道。
李時秀啓曰,明日抄啓文臣課講時,何承旨進去乎?敢稟。傳曰,左承旨進去。
洪明浩啓曰,新除授右承旨李義弼,今日不爲仕進,卽爲牌招察任,何如?傳曰,允。
以右承旨李義弼牌不進罷職傳旨,傳于洪明浩曰,聞有實病,許遞,前望單子入之,待下批牌招察任。
承旨前望單子入之,李書九落點。
洪明浩啓曰,明日殿座時,承旨不可不備員,而新除授左副承旨李書九,時在平安道寧邊府任所,合有變通之道,何以爲之?敢稟。傳曰,許遞,前望單子入之,待下批牌招察任。
承旨前望單子入之,李祖承落點。
傳于洪明浩曰,承旨房仍。
假注書南惠寬在外,代以李德鉉爲假注書。
傳于徐美修曰,右副承旨·同副承旨入侍。
傳于李祖承曰,右承旨入侍。
洪義榮,以禁衛營言啓曰,本營上番鄕軍病報未差者八十五名及新出幕者十二名合九十七名內,前哨豐川軍七名,長淵軍二名,左哨海州軍五名,中哨海州軍三名,右哨瑞興軍一名合十八名,今已差完,厚給糧資,先爲下送,未差之類,各別救療,隨其蘇完,鱗次擧行之意,敢啓。傳曰,知道。
辛亥四月十五日辰時,上御重熙堂。右副承旨·同副承旨入侍時,右副承旨徐美修,同副承旨李東顯,記事官李海隣,記事官洪樂游·徐有聞,以次進伏訖。上命讀公事,書判付訖。上曰,聞慕華館路邊,病幕甚多云,非但有妨於行路之人,且是京城至近之處,則病幕出接,何處不可,而必於此地出送乎?已出者已無及矣,而此後則更勿出送此處之意,招致西部官員,分付,可也。命退,承史以次退出。
上在昌德宮。停常參·經筵。
洪明浩啓曰,明日,常參·經筵,取稟。傳曰,停。
李東顯啓曰,大司憲趙宗鉉,執義柳雲羽,掌令鄭景祚,持平韓永逵·鄭㝡行牌招啓辭未下,掌令兪漢人在外,監察茶時之意,敢啓。傳曰,知道。
洪明浩啓曰,今日殿座時,承旨不可不備員,左副承旨洪義榮,不爲仕進,卽爲牌招,何如?傳曰,許遞,前望單子入之,待下批,牌招察任。
徐美修啓曰,禁衛營將官來言,今日本營軍兵日次私習云矣,敢啓。傳曰,知道。
徐美修啓曰,御營廳將官來言,今日本廳軍兵日次私習云矣,敢啓。傳曰,知道。
傳于洪明浩曰,課講入侍。
傳于洪明浩曰,右副承旨入侍。
李德鉉陞付,代以崔致翼爲事變假注書。
承旨前望單子入之,金履禧落點。
注書李海隣汰去,代以金履載爲假注書。
洪明浩,以吏批言啓曰,奉常正鄭萬始呈狀內,矣身素患關格之症,當此換節之時,近益添劇,萬無供仕之望云,身病旣如是,則不可强令察任,今姑改差,何如?傳曰,允。
有政。吏批,判書洪良浩進,參判閔鍾顯在外,參議李勉兢未肅拜,行左承旨李時秀進。以李東泰爲工曹參判,金履運爲活人別提,徐有膺爲明陵參奉,柳孝源爲寧邊府使,沈鏶爲奉常正,故僉正權山海贈吏參例兼贈職事,承傳。
兵批,判書金文淳進,參判閔台爀病,參議李夔入直,參知孟至大病,左副承旨徐美修進。以李敬玉爲副摠管,李宗範爲五衛將,申思益爲部將,三田渡別將朴守寬,楊花島別將金禹鼎竝單付,副司直單徐瀅修·李敏采·李義弼·李書九,副司果單徐有悌。
李祖承,以戶曹言啓曰,鑄錢之役,屬之本曹,歲以爲常事,曾有筵稟定奪,而今方設冶,故歲做應行事目,磨鍊書入之意,敢啓。傳曰,知道。
李東顯,以壯勇營言啓曰,前統制使申應周,本營兵房差下矣。時在統營任所,令政院乘馹上來事,下諭,何如?傳曰,允。
金履禧,以禁衛營言啓曰,本營哨官柳啓源,身病猝重,勢難察任,改差,何如?傳曰,允。
金履禧,以禁衛營言啓曰,本營哨官柳啓源改差代,加設哨官洪範瑞,陞實之意,敢啓。傳曰,知道。
金履禧,以御營廳言啓曰,本廳上番鄕軍中前日病出幕未蘇復左哨開寧軍一名,中哨開寧軍一名,右哨尙州軍二名合四名,今已蘇完,故給糧資下送于各其邑,而見今未蘇者一名及方痛者五名,各別救療之意,敢啓。傳曰,知道。
刑曹啓目,粘連錦山郡殺獄罪人林贊儀獄事判付內辭意,問議于大臣,則左議政蔡濟恭以爲,贊儀之殺日同,非出於故殺之意,別無難分,刑官之欲當之以毆殺律,不可謂無意見,雖然獄體至重,不可泛言以折,伏惟上裁云矣。大臣意如此,上裁,何如?判付啓,依大臣議施行爲良如敎。
辛亥四月十六日辰時,上御熙政堂。抄啓文臣親試兼行課講,日次儒生殿講入侍時,行都承旨洪明浩,行左承旨李時秀,行右承旨李祖承,右副承旨徐美修,同副承旨李東顯,記事官李海隣,假注書李德鉉,記事官洪樂游·徐有聞,以次進伏訖。上曰,左副承旨,何不仕進乎?明浩曰,有實故云矣。上曰,試官以下行禮,可也。抄啓文臣親試試官左議政蔡濟恭,一提學吳載純,檢校直提學徐浩修,檢校直閣李晩秀,直閣徐榮輔,儒生殿講試官,行司直鄭昌順,漢城右尹朴祐源,參考官副司直李洪載·金履禧·李太亨·尹光普,入就拜位,行四拜禮,以次進伏。濟恭進前曰,日間聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,頃日之雨,旣不浹洽,而甘霈尙此遲遲,誠爲可悶矣。濟恭曰,連見諸道狀本,兩南則浹洽,反有過多之慮,西路與畿內似不足,而秋年雖云穴農,春牟則八路俱有豐漸云,民事誠爲多幸矣。上命載純書五月不熱疑淸秋七言十韻排律親試題,仍命抄啓文臣及日次儒生以次進講,海隣書出講章,而只書章頭。上曰,講章何等重大,而文勢相似處,只書頭辭,以致儒生之換讀乎?命書榻敎曰,注書李海隣,事過後先汰後拿。大司成柳戇進前曰,西齋掌議李雨肅在外,事當出代備員,而掌議薦中許多人,前掌議閔章顯,一竝落薦,仍爲自削其名,只以柳諫·黃仁基·李雨肅·閔耆顯四人越薦,而此四人,亦有衆所共知之情勢,不可行公者,故末由出代,莫重殿講,齋任不得備員,不勝惶恐矣。上曰,年前自朝家定式,俾不得自削其薦,又不得落薦,則設有鬧端,自在勿論中,何可拘礙乎?各別嚴飭,使之無敢如前,可也。戇曰,儒生亦知有此定式,而每諉之泮規,如是逡巡矣。上曰,付黃及搢紳罰,皆是泮規,而先朝禁令後,皆不敢援例爲之,豈獨於此,而敢稱泮規,不遵朝令乎?一依定式擧行,可也。大抵士氣不古,而弊源則多,似此起鬧之事,不一而足,貽羞賢關,莫此爲甚。雖以序齒一事言之,先朝飭敎,果何如,則近聞以一名人,別坐南行云,是豈成說乎?凡民俊秀,皆入太學,王公貴人,與之序齒,則一名人地,雖卑微,均是班族,且聖人敎人之道,只觀其人之賢否,不論地閥之貴賤,則堂堂賢關,豈可獨令一名人,別坐南行,俾不得同列乎?且旣許上庠,不欲比肩者,尤不成說,以年老人坐於年少之下,亦甚無理,食堂序齒,何關於朝廷官爵,私家名分,而或別坐南行,或降坐班末云者,可謂萬萬無當,此等事,國子長旣兼師儒,矯革之方,豈非職責乎?戇曰,聖敎萬萬至當,一名人之不得序齒,參以禮經,揆以事理,萬萬無義,其所釐革,不容少緩,而尙此因循者,未必不由於泮長之不欲任怨故也。臣謹當開諭諸生,俾勿如前矣。濟恭曰,一名之別坐南行,實是干和之一端,今承聖敎,臣不勝欽仰矣。上敎明浩曰,日次講時,上齋儒生,每爲落點應講,而自不居多,事甚無實,故近或有代以應製之例,使上番翰林持此題,與大司成偕往泮宮,試取以來,而必須善製以納之意,分付於儒生處,可也。抄啓文臣及儒生應講訖。通禮告禮畢。上曰,試券畢捧後,試官以下更爲入侍,以爲考券之地,可也。仍命退,諸臣以次退出。
辛亥四月十六日午時,上御誠正閣。右副承旨入侍時,右副承旨徐美修,假注書李德鉉,記事官李重蓮·徐有聞,以次進伏訖。上命兵曹判書,前水原府使入侍。賤臣承命出,與兵曹判書金文淳,前水原府使趙心泰,偕入進伏。上曰,左承旨與親試試官,持抄啓文臣試券,入侍,可也。行左承旨李時秀,試所承旨行右承旨李祖承,左議政蔡濟恭,一提學吳載純,檢校直提學徐浩修,檢校直閣李晩秀,直閣徐榮輔,承命進伏。上謂濟恭曰,平安道各鎭還弊,何以釐正則爲好耶?西伯狀啓,卿於今筵稟處,而卿則詳知監兵營事情,必須詳量終始,善爲措置,可也。濟恭曰,頃因平安監司各鎭還弊及龜城留庫穀六千石分給除耗之請,其所矯救之道,更爲狀聞之意,覆啓分付矣。卽見平安監司沈頤之狀啓,則盛陳各鎭堡還弊積苦之狀,仍請主鎭邑守,査櫛簿書之虛實,審擇穀品之精麤,流亡絶戶之指徵無處者,年久腐朽之不堪民食者,竝皆執數上聞,以待處分,雖欠精實,不至全棄者,除耗分還,限年改色,可合分糶者,量其民摠,定爲鎭還,以其餘數,竝移傍近,分此三等,區別條列,的知其精實者幾何?荒麤者幾何?虛耗者幾何?然後可合發賣者,待時售價,可合移轉者,從便出送,而較戶量穀,酌量分排,申嚴分留之法,俾絶積峙之弊,應分應留之外,一包穀更不得添錄於鎭堡之意,嚴成節目,永久遵守,麟山等二十一鎭,元穀雖或不多,難保其十分無弊,此亦一體考覈,得其實狀,而淸城等二十四鎭及牛峴等十七鎭,竝爲逐石査櫛,定執實摠,分等啓聞後,毋論轉移與發賣,向後措處之道,更加審量,實合事宜,至於龜城還穀六千石,則臣於昨年秋巡時,取見各倉穀物,則俱是再昨年所捧,乃是未成實之半粒,雖非精穀,優免,虛殼除耗,已是特恩,改色渠何敢辭乎?除耗改色,民皆樂從,龜城穀改色一款,竝令廟堂稟處矣。道臣論列,雖曰詳悉,若依此許施,則是關西有鎭堡之邑,逐邑而各有一箇,咸陽御史,昨年咸陽之事,大是罕有之恩,每每行此事,終涉如何。且如是之際,奸弊之從中生出,難保其必無,臣意則先從弊劇難革處革將去,其餘將不勞而理矣。若論弊劇,無過於江界列鎭,分付道伯,使本州府使,輪行境內鎭堡,秩秩査櫛後,以其形止上聞,以待朝家處分爲宜。至於龜城穀六千石,道臣旣已質言其不至全殼,民情又願改色,則除耗改色,依狀請許施,恐無不可矣。上曰,依爲之。出擧條上命考試券,諸試官等進前考試訖。命書傳敎曰,政官牌招開政。又命書傳敎曰,日次儒生殿講入格,皆是略粗,居首以下,不必如例論賞,略儒生給紙一卷,粗儒生給筆二技墨一笏。時秀曰,海西諸邑民弊中,微細之事,雖不敢煩陳,而至於長淵牧子牛一事,爲弊甚巨,若不及今矯救,則將爲淵民難支之端,蓋長淵爲邑,與白翎鎭越海相接,浦戶漁漢,互相往來,一有債負,則白翎之民,輒以島中分養之牧牛,計債移給,長淵之人,幸其償債,徒受虛簿,初無一隻牛携來者,而太僕牧牛,間年輒增一犢,當初二十餘隻之牛,三十年之間,增爲二百七十六隻,每年十餘隻,作錢上納,而其數之多,尙至於此,過明年則又當增五六十隻,旣無一隻之見存牛案所錄,逐歲漸增,每當作錢之際,徵隣徵族,遍及一境,自臣待罪本道以後,民人之以此呼訴者,相續不已,故年條數爻,更爲詳探,則果如所訴,道內民瘼,此最切急。今若限以數年,竝依兒犢例,作錢或賣牛,分送於諸牧場,或盡數輸納於該寺,則一邑之民,庶可息肩,旣無牛隻,則許多作錢,亦屬可矜,而此則民人輩自願,竝力辦備,以除來後無窮之弊,民願旣如此,敢此仰達矣。上曰,大臣之意,何如?濟恭曰,前道臣,旣已的知其爲道內第一痼弊,有此筵奏,其在聖世若保之政,固宜亟加釐革,而但太僕裏面事,未能知得,有難指一仰對矣。上曰,詳問該寺,草記稟處,可也。出擧條時秀曰,山川祭享,事體有重,而長連阿斯津松串,該曹每年以安岳啓下,行會本道,擧行則在於長連,狀啓中亦以長連,修上享祀之地,名實錯換,誠爲未安,分付該曹,博考可據之文,以爲釐正之地,似不可已矣。上曰,依爲之。出擧條時秀曰,誣人反坐,法意至重矣。臣之當初不能彈壓之罪,不勝惶悚,而惶悚自惶悚,律名自律名,鳳山罪人李極天,更詢大臣,分付道臣,如律處斷,然後海俗庶可懲勵矣。上曰,伊時博詢之外,多費商量而處之,朝令豈可無端銷刻乎?新伯下去後,將何以處決云耶?時秀曰,限死嚴刑計云矣。濟恭曰,限死之刑,道臣固爲從便擧行,而若或上徹朝家,自朝家定律名以下者,則道臣豈可任意爲之?如三次之刑,又加五六次乎?此不可爲矣。上命試官先退,濟恭等退出。上命兵曹判書,前水原府使進前。仍命書傳敎曰,局內植木播種,補土鋪莎,洞口三池石築,坤申池改石築,培養峙鋪磚石,大王橋石築,龍珠橋中小石橋六處新築,公廨各處撤舊營新等諸處各役,聞已告完,今則係關園役,庶無未盡之歎,此皆董事者,誠勤所致,豈無紀勞之擧?地方官水原府使金思穆,內下大豹皮一令賜給,園令洪就榮·金魯敬陞敍,看役差使員振威縣令曺允植,右職陞敍,植木差使員長峰萬戶張世紈,旣有昨秋植木時,邊將承傳,今番則勿論,禿城山城中軍金㷞,內下銀入絲筒介一部,先爲賜給,監董裨將嘉善李宗範,自初效勞旣多,五衛將作窠調用,前五衛將申㬘,相當窠調用,本府哨官車道恒,植木效勞旣多,賞加,前經歷李敬大與金樂咸·呂文永,效勞雖均,酬勞則異,豈無抑鬱之心?兩營堂上窠,作窠調用,邑校嘉善黃啓淸,實役日字爲第一,自初效勞最多,又有勝於李運行家之偏苦,其所記念,豈有貴賤?爲先給復,仍本役除本仕,給家垈,仍留園底,看檢植木等事,嘉善金致詳,自初效勞亦多,移差京校,待闕陞實,嘉義趙得卿,限己身給厚料事,分付本府,折衝黃致郁·徐大喆,實役皆過五十日,內外邊將除授,折衝安允執·金有彬·金光麗,竝賞加,邑吏金亨擇·朴在寅,匠手金龍澤·閔光曄,園所書員李東郁等,帖加成給,其餘將校·下吏·園軍·工匠等,依判下,令該曹·該府分等施賞,植木京校之自初效勞者,守校朴守寬,御校金禹鼎也,各該本營所管津渡別將待窠,令該曹單付事,分付。植木時應役京軍門將校·軍兵,效勞多者試二技,其次試一技,軍兵則明日,先令訓將進詣北營試取,將校則收置試記,待下敎待令事,令訓將知悉。上謂美修曰,李海隣,若於日記畢修納後放送,則爲日甚久,一朔日記,先爲粧黃以納,草記放送事,分付禁府。命退,諸臣以次退出。
上在昌德宮。停常參·經筵。
李時秀啓曰,明日,常參·經筵,取稟。傳曰,停。
李時秀啓曰,來二十一日朝參日次矣,敢稟。傳曰,停。
金履禧,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李東顯啓曰,大司憲趙宗鉉,執義柳雲羽,掌令鄭景祚,持平韓永逵·鄭㝡行牌招啓辭未下,掌令兪漢人在外,監察茶時之意,敢啓。傳曰,知道。
李時秀啓曰,來二十一日輪對日次矣,敢稟。傳曰,爲之。
金履禧啓曰,禁衛營將官來言,今日本營軍兵日次私習云矣,敢啓。傳曰,知道。
金履禧啓曰,御營廳將官來言,今日本廳軍兵日次私習云矣,敢啓。傳曰,知道。
傳于徐美修曰,義州府尹留待。
傳于李祖承曰,右承旨入侍。
傳于徐美修曰,義州府尹入侍。
備忘記,義州府尹李東郁下直,長弓一張,長箭一部,片箭一部,筒兒一箇賜給。
傳于徐美修曰,左副承旨入侍。
有政。吏批,判書洪良浩進,參判閔鍾顯在外,參議李勉兢未肅拜,左承旨李時秀進。以李海隣爲注書,鄭國仁爲高城郡守,安邊府使韓光綮,今加嘉義,德源府使趙,今加通政,已上加資事,承傳。
兵批,判書金文淳進,參義閔台爀病,參議李夔入直,參知孟至大病,同副承旨金履禧進。以姜翼振爲美錢僉使,金致坤爲豐山萬戶,副司直洪義榮,副護軍李敬大竝單付,前主簿姜守性,今加折衝加資事,承傳。
金履禧,以都摠府言啓曰,副摠管李應爀,以禁衛中軍,軍兵等中日試放事,南別營晝仕出去之意,敢啓。傳曰,知道。
傳于徐美修曰,坐直承旨入侍。
以咸鏡監司李文源狀啓,御製碑石奉立差使員以下別單馳啓事。
傳于李時秀曰,地方官及差使員加資,依前此立碑時已例,捧傳旨,係是三朝御製碑追述之事,自有所重,而國初立碑時月日,雖不可考,自肅廟朝先朝,至于今番事役,皆在是月,事若不偶,政官牌招開政下批,其餘裨校匠手施賞參量判下,亦令今日擧行,卿及草圖書書寫官,內下虎皮一令賜給,卿其知悉事,回諭。
金履禧,以壯勇營言啓曰,今番園所植木時,本營赴役軍兵等砲藝入格之類,依判下別單,木九疋,布三十六疋施賞之意,敢啓。傳曰,知道。
金履禧,以訓鍊都監言啓曰,依傳敎,園所植木時各營門及畿營赴役軍士等鳥銃技藝試取後入格之類,竝別單書入之意,敢啓。傳曰,知道。依別單判下,令各該營施賞事,分付應射將校,卿率領,明日待令於春塘臺,可也。
金履禧,以訓鍊都監言啓曰,園所植木時赴役本局軍鳥銃入格李載燁等五名處,各布子一疋,依判下單子,施賞之意,敢啓。傳曰,知道。
金履禧,以訓鍊都監言啓曰,依昨日下敎,園所赴役木手五名,石手八名等處,各木綿二疋,布子一疋式,以戶曹木布,今日北營分給之意,敢啓。傳曰,知道。
金履禧,以禁衛營言啓曰,園所植木時赴役本營軍鳥銃貫一中邊一中二名各木一疋布一疋,邊二中一名布二疋,貫一中二名各木一疋,邊一中十二名各布一疋,月刀上下一名布一疋,提督劍上下一名布一疋,依判下單子,施賞之意,敢啓。傳曰,知道。
金履禧,以御營廳言啓曰,園所植木時赴役本廳軍士試放入格之類,依單子判付,鳥銃邊三中文廷喆木二疋,貫一中邊一中金元大木一疋布一疋,邊二中李枝昌等四名各布二疋,貫一中金興乭等五名各木一疋,邊一中姜振璜等十四名各布一疋,提督劍上下金宗根等二名各布一疋,分等施賞之意,敢啓。傳曰,知道。
金履禧,以守禦廳言啓曰,今此北營試放時,顯隆園植木赴役本廳軍士鳥銃邊二中二名各布二疋,貫一中一名木一疋,邊一中五名各布一疋式,依啓單判下,自臣廳分給之意,敢啓。傳曰,知道。
金履禧,以摠戎廳言啓曰,園所植木時赴役本廳軍士試放入格之類,依單子判付,鳥銃邊二中韓得良布二疋,貫一中咸海福木一疋,邊一中金好福等二名各布一疋,提督劍上下李五寬布一疋,分等施賞之意,敢啓。傳曰,知道。
金履禧,以舟橋司言啓曰,船艙石築,今日畢役之意,敢啓。傳曰,知道。
金履禧,以備邊司言啓曰,前兵使孫相龍,家在慶尙道密陽地,而上京卒逝矣。曾經節度使,依法典,返柩時擔軍題給之意,分付所經各邑,何如?傳曰,允。
金履禧,以吏曹言啓曰,成均館典籍金孝建,受由過限未上來,依例改差,何如?傳曰,允。
金履禧,以兵曹言啓曰,今北營試放時龍虎營軍兵鳥銃得中賞格,依啓下別單,分等施賞之意,敢啓。傳曰,知道。
金履禧,以義禁府言啓曰,時囚罪人李海隣,日記畢修正後放送事,命下矣。李海隣所修日記,已爲畢納云,卽爲放送之意,敢啓。傳曰,知道。
金履禧,以禁衛營言啓曰,本營上番鄕軍病報未差者七十九名及新出幕者十四名合九十三名內,前哨長淵軍四名,豐川軍三名,左哨海州軍七名,中哨海州軍六名,右哨瑞興軍二名合二十二名,今已差完,厚給量資,先爲下送,未差之類,各別救療,隨其蘇完,鱗次擧行之意,敢啓。傳曰,知道。
義禁府照目,抄啓文臣金憬·尹寅基·申星模等矣傳旨內,課講時連三次居不,竝推考罪,各笞五十收贖,解見任別敍,私罪奉敎,附過放送爲良如敎。
江原監司尹師國疏曰,伏以,陵園春謁,廟寢夏裸,聖慕克伸,玉體冞康,伏況我元子宮尺衣漸長,初度之慶月,屈指在近,萬年之休命,延頸獻祝,顧以逖違之蹤,曷勝忭蹈之忱?臣於千萬意外,伏奉三月十一日傳敎下者,因莊陵樓役告竣,錫馬之恩,至及賤臣,寵頰踰分,遐土聳瞻,臣於是,且感且惶,不知所以自措也。猗我聖上,以繼述之孝,起曠感之思,古樓遺址,棟宇重新,仙寢近地,壇場爰築,百年未遑之事,待今而光前,一體與同之祭,起義而合禮,上以有慰陟降,下而永樹風節,有司之臣,執事,榮也,董工,職耳。設有微勞,非所可紀,況臣則比邑守,初無效力之勞,在聖朝,徒累嚬笑之愛,聖意雖在於所重,私心自恧於罔功,仍念臣忝叨藩職,居然爲一年餘矣。縻粉之忱,勉在彈竭,而憒劣之識,多犯辜負,峽俗凶頑,未能遏絶,浦海痼瘼,不免牽補,瘡疣百出,罪過日積。惟殿下全保臣庇覆臣,曲費造化,姑逭大戾,每一循省,愈增怵惕,唯宜自量菲材,早思鞶褫,而圖報之心,未敢言私,丐免之言,恐近飾讓,宜辭不思,尙此蹲仍,近者狗馬之疾,又速瘝癈之罪,疾痛之號,不容少緩,瀆撓之誅,無所自逃。臣之風痺貞疾,水土爲祟,醫藥無效,每當發作之時,輒在春夏之交,動費時月,劇歇無常,今於省部之路,又患外感,仍添宿症,按站之行,末由淹留,驅策之役,重以勞復,擔舁還營,纔爲數日,一場昏窒,幾危僅甦,最是肢體萎弱,便作籧篨,神精暈眩,如墜煙霧,種種醜疾,不敢煩陳,而目下沈淹,非比前日,衰氣凘敗,殆無餘地,如不得及今解職,便宜調息,則賤疾加減,雖不足恤,公務抛棄,尤爲悚悶,職旣蔑效,病又難强,伏枕籲天,如縛求解。伏乞聖慈,諒臣之懇,憐臣之疾,將臣藩任,亟許遞改,以存生成之澤,公私幸甚。答曰,省疏具悉。藩任豈可輕遞?卿其勿辭察任。
辛亥四月十七日卯時,上御重熙堂。義州府尹入侍時,同副承旨金履禧,假注書李德鉉,記事官洪樂游·徐有聞,義州府尹李東郁,以次進伏訖。上曰,邊禁近來蕩然矣。威生於廉,須思此句語,毋或泛忽也,除爾此職,一欲試之耳。東郁曰,聖敎如是諄摯,惶感之極,實無以仰對矣。敢不竭力自效乎?上命退,承史以次退出。
辛亥四月十七日辰時,上御重熙堂。右承旨入侍時,右承旨李祖承,假注書李德鉉,記事官洪樂游·徐有聞,檢校直閣李晩秀,直閣徐榮輔,以次進伏訖。上命京畿監司入侍。賤臣承命出,與京畿監司徐鼎修偕入進伏。上命考泮儒應製試券,考訖。上謂有聞曰,如此好題,一不成樣矣,豈有次中壯元之時乎?會諸侯于葵丘,卽是尊周之擧,而輒評王室邊人事上,誠不足矣,皆置落科,次中壯元,事涉如何。改以次上,爾其持此試券,出往泮宮,頒示儒生,詳諭此意,仍以此題,更使製進,而收券以來,可也。昨日平易之題,如是不成樣,故今番則出給稍難之題,此意竝頒及之,儒生若或難之而不能製進云,則入來微稟也,出給御製封。仍命退,承史以次退出。
辛亥四月十七日戌時,上御重熙堂。坐直承旨入侍時,左副承旨徐美修,假注書李德鉉,記事官洪樂游·徐有聞,以次進伏訖。上命書江原監司疏批。命退,承史以次退出。
上在昌德宮。停常參·經筵。
李祖承啓曰,明日,常參·經筵,取稟。傳曰,停。
李東顯啓曰,合辭方張之時,兩司無詣臺之員,事甚未安,除在外,未肅拜呈告人員,竝卽牌招,何如?傳曰,允。
金履禧啓曰,左邊捕盜大將趙圭鎭,以訓鍊都監中軍,明日習陣出去矣。所佩命召及大將牌·傳令牌,何以爲之?敢稟。傳曰,仍佩來往。
傳于徐美修曰,左副承旨入侍。
傳于李祖承曰,日次儒生殿講時,上齋生之受點應講,輒書自不,殊欠誠實,以應製爲之,出於務實之意,賦居首三中進士李光顯,表居首三下一生員尹愭,各四書中一件賜給,表三下二進士安光宇,賦三下進士尹浣,生員李光輔,進士任履周,表草三下生員李弘達,進士宋翼淵,各紙二卷筆三枝墨二笏賜給,表次上進士柳之羽·李鍾夏·任希復,生員朴曾煥,進士李㷞,賦次上進士李彦圭·洪樂文,生員申百祿,進士李日煒,生員崔翼運,表草次上生員金處巖,進士徐俊輔,生員姜忠永,進士徐冕輔,生員安光集·成永愚·韓錫春·徐有望,進士金厚淵,生員李厚延,進士李漢德,賦草次上生員權丕應,進士李翼·林翰儒·金龍翰·孟賢大,生員李在寬·金鎰,進士金碩鉉,生員吳霑,進士申秉,生員尹行敬,竝考例施賞。
以執義柳雲羽,持平韓永逵,正言朴吉源,牌不進罷職傳旨,傳于李東顯曰,只推。
李祖承,以司饔院言啓曰,本院漁箭進上,連爲申飭封進,而葦魚所所封物種,數爻已極零星,亦甚體少,進上事體,何等重大,而若是不謹,事之駭忽,莫此爲甚。所當退送,而無端闕供,事極惶悚,雖不得不捧入,當該監捉官奉事李義述,令該府拿問嚴處,該吏令攸司從重科治,何如?傳曰,官員推考,下吏自本院懲治,可也。
李祖承,以戶曹言啓曰,鑄錢依定奪,自今日爲始,開鑄之意,敢啓。傳曰,知道。
金履禧,以兵曹言啓曰,宣薦內禁衛今春等試射時所騎戰馬無烙印之類,後日習陣時,決棍後査實草記事,臣旣承下敎矣。今日習陣伊日拔箭內禁衛南慶老等二十八人,一竝拿入,各決棍十度,査問其換借委折,則李鴻德·李之相·安思默·趙達洙·金時弼·李亨謙·李周百·郭海濟·許稱·金憲柱·沈·洪達三·朴致煥·崔柱星·李應會等,俱有本馬,而因其病蹇,果爲借騎他馬云。南慶老·申光璧·李以龍·柳永源·柳相斗·安敬國·申德顯·李思彦·李元臣·李學道·尹純儉·金載澤·李心會等所持馬匹,或致斃,而未卽改立,或借納,而因事出他之際,適値臨急,不得已借騎云。有本馬之類,考點於馬案,則毛色少無差錯,亦有印跡,故使之善爲喂養之意,嚴飭無馬之類,其間雖已改立,而莫重戰馬之如是疎虞者,論以戎政,萬萬無嚴。後勿如前稽忽事,爲先嚴飭之意,敢啓。傳曰,知道。
金履禧,以備邊司言啓曰,因黃海前監司李時秀所啓,黃海道長淵縣牧子牛難支之端,詳問該寺,草記稟處事,命下矣。司僕牧牛根因,詳細考閱,則長淵牧牛,初無設置年條,必是自白翎債代移給之致,故該寺則無年條可考,以牛隻言之,辛卯壬辰兩年所錄,爲二百三四十首,而自癸巳至壬寅,減爲一百餘首,此則似是多數發賣而然,自甲辰至庚戌,又增爲二百六七十首,至於今年,又爲三百餘首,若過明年,又當增幾十首矣。以該寺規例言之,每年四禾以上雄牛十三首,作錢會錄,雌牛則每年取息,而其用處,則本寺若應辦當次,則以上項牛,作錢用之,進上酪牛十二首,十年一次劃給廛人矣。長淵旣無牧場,則牧牛名色,旣甚不當,況且初無一隻牛持來,而紙上虛簿,逐歲增加曰,以每年雌息者,輒加於十三首作錢之數,今至爲二百三百,而徵隣徵族之弊,遍於一境,如非牛案之發本塞源,其弊無可了之時,此固萬萬矜惻,而凡事正名爲貴,無牧場而有牧牛,毋論弊之有無,其名果正乎,不正乎?以此言之,其所革罷,固當不俟終日,而第念應辦所用,若無出處,則此於該寺,事係悶切,進上酪牛,雖不無他,牧場所蓄,或有苟艱之患,則亦甚可念。令若就三百二首之內,永除其二百二首之數,其餘百首,以兒犢例盡數發賣,納錢於該寺,無或使一牛留簿本縣,以絶禍根,則在該縣,可以除切痼之瘼,在該寺,亦得免全失之患,若其以發賣之價,從長處置,不失日後需用之資,都係該寺之善爲方略而已。以此分付,何如?傳曰,允。
持平鄭㝡行啓曰,請爲奴罪人金壽賢·河翼龍,竝令王府設鞫得情,快正王法。措語見上新除授掌令兪漢人,時在咸鏡道高山察訪任所,司諫院司諫許晊,時在京畿振威地,正言朴載淳,時在忠淸道陰城地,請竝斯速,乘馹上來事,下諭。答曰,不允。下諭事,依啓。
辛亥四月十八日卯時,上詣中日廳。抄啓文臣試射入侍時,行左承旨李時秀,行右承旨李祖承,同副承旨金履禧,記事官李海隣,假注書李德鉉,記事官李重蓮·洪樂游,以次侍立。上具戎服,乘輿,出延生門,御中日廳。上曰,試官以下行禮,可也。試官一提學吳載純,檢校直提學徐浩修·朴祐源,行副司直洪仁浩,率抄啓文臣,入就拜位,行四拜禮,載純等以次陞殿進伏。載純曰,抄啓文臣懸頉者八人,而韓興裕,以情勢不爲入來,試官李益運,以病不得入來云矣。上曰,伊時情勢,今何更引?韓興裕,使之卽爲入來應射,李益運,亦使之入來,可也。命試官等就位試射。乘輿,還御暎花堂,命試官行禮,試官行副司直趙心泰·李漢豐,副護軍申鴻周,入就拜位,行四拜禮,以次陞殿進伏。園所植木時各營門赴役將校試射頒賞訖。命侍衛宣傳官等近前。敎曰,向者以爾等軍服之必用縀屬,有敎禁之矣,今果有效乎?爾等一人所着,幾爲中人十家之産,別軍職則新差之時,例有自上所給者,故猝難變革,而爾等貧富旣不均,一人過侈,百人效之,謂之時體,而必欲跂而及之,雖至貧者,某條苟同於時俗,以衣服觀之,貧富一般,糜財之悶,姑無論,其在尙儉之義,豈容若是?此所以朝家之必欲痛禁者也。宣傳官等一齊對曰,伊時聖敎之後,無敢一毫違越者矣。上曰,雖以爾等氊笠纓子言之,皆用正密花,正密花從何處,如是多得,人人皆用乎?造密花二十四件,下于爾廳,此後則所謂正密花,一切勿用,以此留置廳中,而以其廳財,隨傷隨改,永久輪用,可也。且冠纓之琥珀,卽堂上所用,而近來侈風日盛,無論文蔭武堂下參下,若非琥珀則不懸,是豈爲文章表貴賤之意乎?心泰曰,誠如聖敎矣。上古尙矣無論,而雖以臣之新出身時言之,若於白水晶,貫以紅絲,則皆謂之好件而用之,今則水晶之屬,雖至貧者,皆鄙而棄之,習俗誠悶然矣。聖意如此,禁琥珀,而代用紫㻴瑚則,似好矣。上曰,若一竝用紫㻴瑚,則其弊似不下於琥珀。心泰曰,紫㻴瑚卽堂下貝纓,故古亦間或用之矣。上曰,卿須出去,與將臣及兵判相議,先從琥珀,一切禁斷,代用之節,紫㻴瑚·紫水晶·白水晶間,更入商量定式,好矣。上曰,筒介弓禁斷之後,果不如前耶?侍衛宣傳官,今欲試射,訓將與行首宣傳官,下去監試,體箭各二矢,使之發射,而矢不及百步者,皆錄來。心泰·鴻周承命,率宣傳官等,下臺試射訖。上命拾百步內所落矢以來,別軍職李潤謙拾進告曰,一矢則無刻名矣。上使之査覈。潤謙曰,朴宗柱云矣。上命拿入。敎曰,刻名法意,何等重大,而不爲刻名,何也?宗柱曰,昨夜始得他人弓箭,忙急未及刻名,罪當萬死矣。上曰,文臣如兵郞之猝除,忙急則雖裹紙書名,不敢佩無名矢,則忙急未及刻名云者,何也?爾是儒家之人,姑此參酌,後勿如是也。又命發矢不及百步人李漢棟·曺翰振·吳應常·李尙德·李厚培·呂文永·韓泳·金樂海·金,一竝拿入。敎曰,前後申飭,何如,而必用所謂筒介弓,不堪射八十步者耶?爾等不有飭敎之罪,宜當繩以重辟,而以三令五申之意,姑且參酌,若或後又故犯,焉逭當律?命拿出,仍乘輿,詣丹楓亭。命退,承史以次退出。
辛亥四月十八日酉時,上御熙政堂。應射抄啓文臣應製儒生頒賞入侍時,行左承旨李時秀,行右承旨李祖承,左副承旨徐美修,同副承旨金履禧,記事官李海隣,假注書李德鉉,記事官李重蓮·洪樂游,以次進伏訖。上命書傳敎曰,今年春季朔,抄啓文臣朔試射,副司正嚴耆,十五巡四十三分居首,全布二巡,依文臣朔試射例陞六,其餘依例分等施賞,引儀引應射抄啓文臣應製入格儒生,分東西庭,行四拜禮。上曰,內閣吏招入,戶·工郞亦使之待令。命入格儒生陞殿奏姓名,進士李光顯進伏,奏姓名。上曰,汝則每榜狀元,誠奇異矣。命誦入格試券,生員尹愭進前。上曰,爾文則可謂實才,進士安光宇進前。上曰,爾亦善文,及第似當不久爲之,仍命此以下儒生,速速進奏姓名,使之還復位,可也。進士尹浣等三十七人,以次進伏奏姓名,至李弘達。上曰,何其文體之如是耶?至宋翼淵。上曰,作表幾首乎?翼淵曰,三百餘首矣。至崔翼運。上曰,八十老人,何以製納乎?至吳霑。上曰,爾在濟州乎?霑曰,然矣。上曰,何時上來乎?霑曰,昨年八月上來矣。至尹行敬。上曰,末句落韻,何也?知之而呈納乎?行敬曰,不知而然矣。儒生等還復位序立。引儀唱應製儒生應射,文臣跪頒賞訖,上內下酒肴曰,試射無分抄啓文臣,行罰杯,可也。金啓洛·韓興裕·金憬,以次起飮。上曰,旣有罰杯,則不可無賞杯,試射壯元,亦賜一杯。嚴耆躊躇不能飮。上曰,旣異罰杯,不必强其不能,何妨少飮耶?古有醉之以酒,以觀其德之語,抄啓文臣中,如有能飮者,各飮一杯,儒生中亦有能飮者耶?非勸崇飮,欲寓觀德之意,隨量爲之,好矣。文臣之承命起飮者,纔五之一,儒生亦多不能飮者。上曰,非勸崇飮,以觀德爲敎,則不飮者居多,殊無命飮之本意。儒生則勸飮,抄啓文臣中不飮者,當行罰杯,計數書入。文臣等一齊起詣樽前。上笑曰,一齊起矣。此是令後令前不起之人,飮罰次使之還復位,儒生飮酒者,或有多取酒肴者,禮院吏禁之。上曰,安用禁爲?使之任意取去也。上敎抄啓文臣曰,今則日已暮矣。爾等終日試射,想多疲困,罰杯當於後日爲之,不飮者幾人乎?時秀曰,二十四矣。應製儒生·應射文臣,行四拜禮。贊儀跪啓禮畢。諸臣以次退出。
上在昌德宮。停常參·經筵。
卯時辰時,灑雨下雨,測雨器水深一分。
藥房提調吳載純,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妣殿·惠慶宮·中宮殿,藥房口傳問安。答曰,知道。
李東顯啓曰,大司憲趙宗鉉,執義柳雲羽,掌令鄭景祚,持平韓永逵·鄭㝡行,牌招啓辭未下,掌令兪漢人在外,監察茶時之意,敢啓。傳曰,知道。
徐美修啓曰,禁衛營將官來言,今日本營軍兵日次私習云矣,敢啓。傳曰,知道。
徐美修啓曰,御營廳將官來言,今日本廳軍兵日次私習云矣,敢啓。傳曰,知道。
傳于李祖承曰,右承旨入侍。
以禁衛營習陣單子,傳于徐美修曰,以草記觀之,病報過一哨,則除入直,出用其數,無異私習,則循例行操,殊欠誠實,卿則推考。
傳于徐美修曰,左副承旨·右副承旨入侍。
以咸鏡監司李文源狀啓,咸興府被燒人家八十七戶處,嘉善李基福,捐財效勞,極爲嘉尙事,傳于徐美修曰,令該曹回啓。
徐美修,以兵曹言啓曰,纔因平安監司沈頤之狀啓,本道鐵箭遠射武士抄上事,判付內,待其齊到,兵判先試,過一百五十步以上者草記,翌日訓將次試草記,又翌日,御將·摠使,分日試取,如右例,各日不入格者,竝卽下送,只以入格人待令,仍令承傳宣傳官微稟,則當召見試取,以此分付,故水使鄭德鳴孫,故郡守白時諭從孫,兵判先爲試取草記,雖未越百五十步,仍爲留置,以待遠射武士親試日,此意令兵判諸武將,知悉擧行事,判下矣。武士崔尙天等八人,昨已齊到,故臣今日進詣南別營,鐵箭試取一百五十步以上入格者,只是一人,別單書入,而鐵山出身鄭敬行,義州出身白仁哲,雖未準一百五十步,而旣有先試草記之命,試取步數,單子以入之意,敢啓。傳曰,知道。諸武將試取時,鄭敬行·白仁哲,亦皆一體試取事,分付別單還下,此下次次書入,監試營門,懸註,可也。
掌令鄭景祚疏曰,伏以,今者莊陵壇侑之擧,實是祖宗朝未遑之典,而抑亦千百代創聞之事也。義起之始,情文罔缺,禮行之初,風聲永樹,於昭陟降,必將悅豫,而左右忠魂,亦皆消雪,異事丕應,紅光亘天,靈颷忽起,紋礎出地,事若有待,感實非偶,萬目爭覩,一邑咸聳,天人孚應,捷於影響,豈不異哉?豈不盛哉?臣於是擧,情異他人,得參將事之列,獲覩始有之禮,始不禁涕淚之交逬,終不覺手足之蹈舜,不徒臣心之若是,默察士女之觀光者,擧皆感歎而歡忭,及臣之歸,凡在聽聞,莫不咨嗟感歎曰,斯禮也,可以延國祚於無疆,永有辭於千秋,始知人心之同然,自有不期然而然者矣。臣竊伏念,壇地旣除,宗伯致侑,毅魄永慰,闕文靡有,伏況莊陵誌改纂之命,實出博取該載,靡有闕遺之聖意,而惟我定順王后事實,俱有志述,昭如日星。伏願亟命纂修之臣,詳考博輯,同爲附錄,以備二陵一通文獻,則庶無遺漏,靡有餘憾,而其爲有光於聖德,當復如何?臣於向者,猥從享班,伏見彰節祠腏食之列,故處士金時習,太學生南孝溫位次未定,姑爲權安于西壁,此宜一經稟裁,可東則東,可西則西,以重事面,不可使有因循度日之歎,惟聖明特垂裁處焉。仍伏念,臣八年居臺,一無善狀,居常愧忸,若隕淵谷,不意誤恩荐疊,除命屢降,獲叨見職,亦且一旬矣。屢犯違傲,縮伏俟譴,庚牌又下,愈久愈摯,臣義分是懼,雖不得不張皇出肅,而臣於日前,猝得重感,納牌歸路,觸風添劇,時日之內,萬無起動之望,瘝官是懼,拜章附陳。伏乞天地父母,亟命鐫削臣職名,俾便調理,仍治瀆撓之罪,以肅朝綱焉。答曰,省疏具悉。第一件事,依施,第二件事,向於禮判奉命也,已有筵敎,爾其勿辭察職。
辛亥四月十九日午時,上御重熙堂。左副承旨入侍時,左副承旨徐美修,假注書李德鉉,記事官洪樂游·徐有聞,以次進伏訖。上命讀公事判付。命退,承史以次退出。
上在昌德宮。停常參·經筵。
李祖承啓曰,明日,常參·經筵,取稟。傳曰,停。
徐美修,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李東顯啓曰,大司憲趙宗鉉,持平玄重祚,牌不進,執義洪彦喆,掌令權坪在外,掌令一員,持平一員未差,監察茶時之意,敢啓。傳曰,知道。
徐美修啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,食後來會。
徐美修啓曰,禁衛營將官來言,今日本營軍兵日次私習云矣,敢啓。傳曰,知道。
徐美修啓曰,御營廳將官來言,今日本廳軍兵日次私習云矣,敢啓。傳曰,知道。
傳于金履禧曰,來待諸臣入侍。
傳于徐美修曰,守禦使入侍。
承旨前望單子入之,洪仁浩落點。
傳于洪明浩曰,承旨房仍,左副承旨爲軍士房。
徐美修啓曰,今日次對,兩司當爲進參,除在外外,未肅拜,呈告人員,竝卽牌招,何如?傳曰,允。
傳于洪明浩曰,政官牌招開政。
徐美修啓曰,新除授兩司諸臺,竝待下批,一體牌招,何如?傳曰,允。
傳于徐美修曰,大臣·備局堂上引見。
有政。吏批,判書洪良浩進,參判閔鍾顯在外,參議李勉兢在外·未肅拜,右副承旨李東顯進。以金思羲爲工曹正郞,趙鎭井爲典籍,洪彦喆爲執義,李秀夏爲司諫,權坪爲掌令,玄重祚爲持平,李尙度爲獻納,張至顯·鄭來百爲正言。
兵批,判書金文淳進,參判閔台爀,參議李夔,病,參知孟至大入直,左副承旨徐美修進。以任希莘爲平安監營中軍,前判官張世經,今加折衝加資事,承傳,副司果嚴耆單付。
以黃海兵使洪和輔狀啓,罪人崔夢賢,還營後聚民行刑計料,而日字遲延,惶悚待罪事,傳于徐美修曰,勿待罪事,回諭。
徐美修,以訓鍊都監言啓曰,兵曹草記批旨內,知道。諸武將試取時,鄭敬行·白仁哲,亦皆一體試取事,分付,別單還下,此下次次書入,監試營門懸註,可也事,命下矣。臣今日午後,開坐于南別營,平安道武士崔尙天等八人,鐵箭一竝試取,其中一百五十步以上入格者,原別單下,懸註以入,而鐵山出身鄭敬行,義州出身白仁哲,一體試取書入之意,敢啓。傳曰,知道。別單還下御營廳試取後,添書入啓,可也。
徐美修,以摠戎廳言啓曰,依兵曹草記判付,平安道抄上武士金鳴潝等八人,臣今日進詣南別營,鐵箭試取後,入格步數,兵曹別單,懸註以入之意,敢啓。傳曰,知道。別單還下,次次書入,可也。摠戎廳諸將官射講單子,判付啓,卿營何多一才?山城將官勿論,其餘則卿更爲試取,眞箇一才,査出草記論賞,此別單更爲修正以入爲旀,卿營又何多受由?病者給藥調治,無病者勿令虛帶,仍卽差代,卿段從重推考,老不照檢之中軍,各別嚴飭,後勿如是爲良如敎。
刑曹啓目粘,柔院僉使尹進五,係是朝官,移義禁府處之,何如?判付啓,本道鎭餉釐正之時,有此柔院地事,雖係適然,亦豈泛視乎,該鎭還穀之積弊,聞於曾經道伯之說,已知之,該僉使拿來,姑爲置之,爲先令渠較戶量穀,仍說爲弊之端,兼陳救弊之策,使之一一報營後,論理狀聞事,分付該道臣,如是申飭之後,萬一報辭或未瑩,實數或相左,使鎭民因此機,不得蘇醒,鎭簿及此時不淘洗,則渠可謂兩罪俱發,不可拿處而止,當令兵使拿致嚴棍,卽其鎭充軍,以此意,令廟堂嚴飭分付爲良如敎。
辛亥四月二十日卯時,上御誠正閣。來待諸臣入侍時,同副承旨金履禧,假注書李德鉉,記事官洪樂游·徐有聞,有司堂上趙鼎鎭,刑曹判書權,以次進伏訖。上曰,左副承旨·守禦使·前水原府使入侍,可也。賤臣承命出,與左副承旨徐美修,守禦使鄭昌順,前水原府使趙心泰,偕入進伏。上曰,昨見全羅監司狀啓,則內寺奴婢事,飭敎之後,以無知委之申飭各邑,不免依前擧行云,自本司初不知委而然耶?鼎鎭曰,伊時卽爲行會矣。上曰,若自本司行會,而自本道不爲知委列邑,則該道臣宜有勘罪之擧,出去査實,言于大臣草記,可也。上敎曰,奴婢摠,寺奴則無女婢乎?曰,寺奴則無女婢,而內奴有女婢矣。上曰,取其可據摠,而抄出最多·最少年條,彼年則爲幾口,此年則爲幾口?詳知裏面,仔細錄出也,抄出最多之敎,非以多摠索出,欲知各摠多少之意矣。曰,近來免賤法出後,若有稍實奴婢,則渠雖不願,多有勒定免賤之弊,奴婢之日就凋殘,職由於此矣。上曰,此則許贖之弊也。黃口·白骨之弊,有奴婢則有其弊,而指徵無處者,甚至有邑倅自備以納之擧云,豈有如許事體乎?懲隣·徵族之際,侵及皮肉不關,貧不聊生之人,亦豈不可憐耶?曰,弊源之一一蘇革,誠末由,甚悶然矣。上敎昌順曰,南漢僧徒刷還之際,能無貽弊外邑之端耶?昌順曰,刷還則只其當身,而摠攝不得任意爲之之意,分付矣。心泰曰,園所前後植木時效勞之人,擧被賞典,如朴萬瞻,已除守令,而前五衛將李宗憲,勞均而歷齊,以其見漏於別單之故,未蒙一視之恩,不無向隅之歎,原別單添書,更爲啓下,一體收用,恐合事宜,故敢此仰達矣。上曰,依爲之。依朴萬瞻例,捧傳旨,可也。出擧條命書傳敎曰,不爲仕進承旨,許遞,前望單子入之,待下批牌招察任。又命書傳敎曰,近日次對兩司入參,便成權減之事,事之慨然,莫甚於此。此後申飭,在外及未肅拜人許遞,今日政差出。命退,諸臣以次退出。
辛亥四月二十日巳時,上御誠正閣。大臣·備局堂上引見入侍時,左副承旨徐美修,假注書李德鉉,事變假注書崔致翼,記事官洪樂游·徐有聞,左議政蔡濟恭,左參贊金華鎭,行司直鄭昌順,吏曹判書洪良浩,兵曹判書金文淳,戶曹判書趙鼎鎭,禮曹判書李致中,行副司直金持默,校理李祉永,以次進伏訖。濟恭進前曰,日間聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,近日日旱,甚悶然矣。上曰,自春以後,終未浹洽,今若沛然,則猶可及時耶?濟恭曰,兩南則聞極周洽,湖西及關東關北,雖不如兩南,亦不至過旱,惟畿內方切顒望矣。然而春牟稍有豐漸,雖秋牟,今若得雨,則庶可免歉云矣。上曰,抄啓文臣嚴耆之試射十五巡四十三中,可謂勝於武弁,豈不嘉尙乎?濟恭曰,只知嚴耆之陞六,而不知其緣何陞六矣。以文臣中四十餘矣,誠可尙也。上曰,伊時傳敎,不出朝報乎?濟恭曰,不得見之矣。上曰,如此傳敎之不出朝報,豈成說乎?各別申飭,可也。仍敎華鎭曰,金啓洛製述,則連三次居首,而爲陞敍試射,則連三次無分,至飮罰杯,文才武技,何其判異?伊日不醉乎?華鎭曰,酒戶自來不寬,帶醉歸家矣。上曰,有稟處事矣。濟恭曰,無他廟謨,而向者湖西進上蹲杮事狀啓,以關問爲敎,故關問本道矣。忠淸監司朴宗岳,盛陳各樣弊瘼,末附意見報來,而以爲,各樣進上,元有會減,亦給馱價,而獨此蹲杮,無本價,無馱價,只給奴良保,而使各該寺擔當拮据,今則奴良保逃故殆盡,以此擔當,旣無其路,莫重進上,以良丁給代,萬不成說,而目今軍政,在在極難,軍額末由充定,則寺保何以準數劃給?雖無逃故,殘疲僧徒,何以如數準捧?以此而決難擔當,誠如報辭矣。上曰,其所謂蹲杮,小如博之包字,强如石塊,誠不堪於用云,旣不緊於用,而僧弊如是絶痼,永爲蠲減,何如?濟恭曰,旣係惟正之供,則一事二事,以蠲爲事,事面如何,民習之漸致希覬,亦未嘗不由於此,甚爲難處矣。上曰,自列朝關東寺刹,有進上生梨之事,而梨木則無之,進上則如前,爲弊甚多,故年前永爲蠲減,今此湖寺蹲杮,亦爲革罷則甚好,而若如卿言,以常貢之難蠲,欲爲仍置,則旣聞之後,許多所費,亦不可使僧徒,白地擔當,其在朝家軫念民隱之道,豈可以經費爲難,不思所以通變之道乎?予意則以儲置米會減,甚好矣。濟恭曰,朝家恩德,雖出尋常,而若會減以給,則出納之際,吏緣爲奸,似不必盡歸於僧徒,而一年二年,弊必如前矣。上曰,若於當初設願堂於其寺,仍有此納,則與惟正之供稍異,革之何妨耶?卿其問于禮曹,亦爲詳問於該司草記,可也。濟恭曰,嶺南儲留米,飭敎後,當用新米處,不以新米劃給之當該堂上,有草記論罪之命矣。臣取考其收租頒降文書,則新米劃給者爲二千餘石,以此善爲分排,則足可塗用,而前道臣之如是爲言者,似是該邑用下,專無條理,各樣雜費,多用新米,故當用新米處,反以舊米上下故耳。上曰,然則惠堂別無可罪之端,不得不用下者外,勿用新米事,自廟堂嚴飭,可也。濟恭曰,長淵之民,大蒙惠澤矣。上曰,司僕不以爲難乎?濟恭曰,司僕事情,臣未能詳知,而本寺若應辦所當次,則以長淵牛作錢用之云,以百餘兒犢作錢,若善爲區處,則豈不可爲日後需用之資耶?都在該寺之方便善處矣。上曰,以堂下戎服·纓子事,有筵敎於訓將者,卿聞之乎?濟恭曰,未及聞之矣。文淳曰,昨聞筵敎於訓將,堂下武弁則已皆面面申飭,而貧寒武士輩,大以爲好矣。上曰,堂下戎服,皆懸琥珀,卿等少時,亦然乎。濟恭曰,近來始見之矣。上曰,無論文蔭武,笠飾之下,非琥珀則不懸,是豈成說乎?習俗率多效尤,一人爲之,則謂之時體,而必欲跂而及之,雖至貧者,某條苟同於時俗,故以服飾觀之,貧富一般,糜財之悶,姑無論,其在崇儉之意,豈容若是?此朝家之所以必欲痛禁,而昨對訓將有縷縷下敎者矣。琥珀從何處多得,人人皆懸乎?濟恭曰,雖以臣之少時言之,皆用紫白水晶,而琥珀則不敢生意,間或懸紫㻴瑚矣。上曰,若一竝用紫㻴瑚,則其弊似不下於琥珀矣。文淳曰,㻴瑚亦不可懸之意,已言於武弁輩矣。濟恭曰,孔聖之惜繁纓,出於定分之意,近間則服飾皆無等級,習俗誠悶然矣。雖堂上貝纓,崇品重臣外,皆以珊瑚爲隔,而不敢懸純纓,今則陞資之日,輒懸純纓,或有隔子者,則便謂之野,蓋純隔子,係是自上所用者,故無論品秩高下,侍衛則皆不敢懸,當初法意,豈亶然哉?一人創之,百入效之,更相告語曰,某也懸某也懸,豈獨吾輩而不爲哉?俗尙風靡,一或排玉,則無人不懸,豈有如許道理乎?上曰,此等事,亦無一言糾正者,朝廷如此,民習不古,尙復何說?武弁輩則武將必當曉諭,而文蔭亦使之一一知悉。此後班行,或復如前,則先自廟堂察禁,可也。此非新設禁令,正是申明舊章,誰敢不從乎?濟恭曰,聖敎及此,臣不勝欽仰,謹當如式申飭矣。良浩曰,禁府參下都事,纔作十五朔序陞之窠,本府乃是煩劇之地,而羅將輩自來統率於都事,當初作爲三十朔窠,意有在焉。十五朔遷轉,則便是數遞,而府中凡事,亦多相礙者云,今雖爲序陞之窠,若限三十朔,勿爲遷轉,準直長仕於都事,則不害爲久任,而序陞則自在其中,似爲兩便矣。禁郞以此齊告于堂上,諸堂至欲陳疏仰請云,故敢此仰達矣。上曰,吏判之言,何如?濟恭曰,凡事變通之初,例多有不便者,而十五朔亦不少,豈必爲三十朔,然後府中凡事,可無相礙者乎?上曰,都事例多相換,種種相換,則多有坐席未暖之時,以此言之,十五朔反不爲久遠耶?直長或初入仕中,有變通之道,則似好,而大抵初仕窠甚多,故仕路之淆雜,職由於此,誠可悶矣。以今而視經國大典初出時,則陵官多寡,果何如?濟恭曰,初仕中有名無實,徒爲文具者,敎官是也。良浩曰,禁府參下都事,例以生進人爲之,而今當變通陞遷之後,參奉中未生進人及禮賓典獄仕滿人,若値應陞之次,則循例序陞,雖於其日政,當與他司相換,而每每草記,亦涉煩瀆,依他例,直爲擧行,何如?上曰,依爲之。出擧條良浩曰,部都事金喆淳,卽未生進人,他司中相換,何如?上曰,置之,可也。文淳曰,昨年舟橋所用全羅左水營卜定木物,運到海口,而因京江凍合,缷下於江華·永宗等地矣。今若以該水營使之運納,則海路遙遠,爲弊不些,令各該地方,從便輸納之意,分付,何如?上曰,依爲之。輸納之時,若有一毫貽弊之端,不飭之道臣,難免其責,以此嚴飭該道,可也。出擧條上曰,武臣朔試射,何以爲乎?文淳曰,專經講,取稟不下,故不得設行矣。上曰,試射先爲擧行,可也。鼎鎭曰,全羅監司鄭民始內寺奴婢事狀啓,伏承筵敎,取考本司文書,則昨年四月飭敎之後,自本司卽爲行會於諸道,而昨年八月,前道臣尹蓍東狀啓,以方飭邑倅,務從詳覈,更爲陳聞計料爲辭,而時道臣狀啓以爲,各邑以無知委之申飭,不免依前而擧行云,列邑若聞知委,則似無如是質言之理,前道臣狀聞之後,或未知委於列邑,亦未可知也。其間委折,令本道詳査報來後,草記稟處,何如?上曰,前道臣,令該曹發緘取招,可也。出擧條鼎鎭曰,鑄錢之役,纔已設始,本曹郞廳一員兼管擧行事,成節目啓下矣。本曹正郞兪駿柱,除本仕勿爲差祭,使之專意鑄役,何如?上曰,依爲之。出擧條致中曰,掌令鄭景祚疏批中第一件事,禮判復命時,已有筵敎爲敎,而疏中第一件,卽陵志事也。臣無承聆筵敎之事,故敢此仰達矣。上曰,昨日承旨緣誤書,向來禮判出去時,以書院位次事,有所下敎,故昨以已有筵敎爲批,承旨之換次承書,誠可駭矣。仍命書傳敎曰,今聞禮判言,批答之誤書,難免不審,當該承旨,從重推考,掌令鄭景祚疏批,令政院卽爲釐正頒布。上曰,彰節祠位次事,不必自朝家指揮,而竝爲列坐,何如?我國雖觀地處,嚴戶長,旣自朝家,爲亞卿贈職,則豈有不得竝坐之理?濟恭曰,嚴戶長節義旣卓然,朝家又施褒贈之典,則地處初無可論,若以地處之卑微,別爲座次,則便同泮宮之一名南行坐,萬萬未安,列坐而序居于末,則似好矣。上曰,嚴戶長贈職,旣是亞卿,而其他皆贈正卿,則自然爲末座矣。致中曰,腏食祠院,專爲節義,則不可以當初地處,有所區別,況又贈職,則尤無可論矣。華鎭曰,所尙者節義,而亦爲亞卿贈職,則各行以坐,事涉如何矣。良浩曰,六臣事體,誠爲自別,眞所謂加不得減不得,不可與他人竝列,臣意則以六臣主享,以金時習·南孝溫·嚴戶長三人配食,則似無痕跡嫌碍之端矣。文淳曰,六臣事體之自別,誠如吏判所奏,臣無異見矣。昌順曰,六臣與三人,易地則皆然,節義初無高下,惟視其節義而已。若如吏判之言,則誠泥矣,如於當時忠臣,爲七人則減其一,五人則加其一,必充六人之數乎?雖十人,何害之有?臣意則列坐,似好矣。上曰,吏判所謂不得加減,非此之謂也。虞有八元八凱,周有十亂,殷有三仁,漢有三老,五更,宋有五賢,我國六臣,亦猶是耳。濟恭曰,吏判所奏,誠有意見,而嚴戶長,不可層等矣。上曰,節義生死無間,嚴戶長有不可層等,竝爲列坐事,自本曹行會,可也。致中曰,前黃海監司李時秀,以長連阿斯津松串祭享,每以安岳行會,令該曹釐正事,啓下矣。臣考見五禮儀,則松串果以安岳載錄,故自前該曹,輒以安岳行會,雖未知其故,而地旣在於長連,則此後依前道臣所啓,以長連行會,恐合事宜,故敢此仰達矣。上曰,依爲之。出擧條上曰,泮宮南行坐法,豈不怪乎?罷之,何如?濟恭曰,若罷南行坐,則又當如前末坐矣。以七八十老人,坐於二三十少年之下,與南行坐無異。上曰,嫡庶之分,若於各其家祭班,爲之先後,則可也。賢關以齒爲重,豈可區別,不爲序齒耶?館堂旣登筵,此後申禁,可也。文淳曰,與泮長嚴飭序齒矣。備堂奏事訖。承史就坐。美修曰,賓筵事體,何等嚴重,而副校理李祉永,事變假注書崔致翼,備堂未退之前,徑先離次,極爲未安,推考,何如?上曰,依爲之。出擧條命退,諸臣以次退出。
上在昌德宮。停常參·經筵。
洪明浩啓曰,明日,常參·經筵,取稟。傳曰,停。
徐美修啓曰,來二十五日朝參日次矣,敢啓。傳曰,停。
洪明浩啓曰,同副承旨金履禧,今日不爲仕進,卽爲牌招,何如?傳曰,許遞,前望單子入之。
李東顯啓曰,合辭許久闕啓,事甚未安,除在外·傳旨未下外,呈告人員,竝卽牌招,何如?傳曰,允。
傳于李東顯曰,召對爲之。
傳于李東顯曰,輪對官入侍。
洪明浩啓曰,吏曹郞廳來言,臺諫有闕,政事,取稟。傳曰,當日爲之。
李東顯啓曰,合辭連日闕啓,事甚〈未〉安,今日政新除授兩司諸臺,竝待下批牌招,何如?傳曰,允。
有政。吏批,判書洪良浩進,參判閔鍾顯在外,參議李勉兢在外·未肅拜,右承旨洪仁浩進。以任長源爲掌令,朴孝成爲持平,趙恪爲持平,金孝建·韓致應爲正言,任希遠爲敦寧都正,承文副正字單朴在冀,前五衛將李基福嘉善,今加嘉義,捐出千金財力,周給近百戶被燒民人,加資事,兵曹覆啓判下。
兵批,判書金文淳病,參判閔台爀病,參議李夔入直進,參知孟至大病,右副承旨徐美修進。副護軍張世經·柳雲羽·許晊·兪漢人,副司直李時秀·李文會·宋民載·韓永逵,副司果朴載淳·朴吉源,以上竝單付。
傳于李祖承曰,左承旨入侍。
傳于徐美修曰,軍士房承旨入侍。
徐美修,以御營廳言啓曰,兵曹草記批旨內,知道。諸武將試取時,鄭敬行·白仁哲,亦皆一體試取事,分付,別單還下,此下次次書入,監試營門縣註,可也事,命下矣。臣今日進詣訓鍊院,平安道抄上武士崔尙天等六人及鐵山出身鄭景行,義州出身白仁哲,鐵箭一竝試取後,入格步數,原別單,懸註以入之意,敢啓。傳曰,遐方武士滯京之弊,宜念,而未入格者,不過邊地兩人,與未入格之人,兵判率領待令,可也。
備邊司,以洪良浩爲平安監司,元厚鎭爲平安兵使。
徐美修啓曰,新除授平安兵使元厚鎭,方在罷散中,何以爲之?敢稟。傳曰,敍用。
義禁府啓目,向前訓鍊大將趙心泰,御營大將李漢豐,摠戎使徐有大原情云云。問目內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,且有草供以入之命,上裁,何如?判付啓,諸武將先爲試取草記之命,爲慮屑越之復如昨冬,今日臨試也,反不如昨冬,若是而無一言入送帳殿,看作各營輪試之擧然者,寧有如許紀綱乎?置對之擧,猶屬薄勘,竝只加施越捧之典,放送爲良如敎。
徐美修啓曰,訓鍊大將趙心泰,御營大將李漢豐,摠戎使徐有大放送事,判下矣。竝卽牌招,傳授命召,徐有大兼帶右邊捕盜大將,命召及大將牌·傳令牌,一體傳授,何如?傳曰,允。
徐美修啓曰,平安兵使待朝辭朝事,命下,而新除授兵使元厚鎭,時在江原道原州地,何以爲之?敢稟。傳曰,改差,在京亞將,無以排擬云,前例亦多,將臣通擬事,令廟堂知悉。
備邊司,以李漢豐爲平安兵使。
徐美修啓曰,御營大將李漢豐,移拜平安兵使矣。將兵之任,不可一刻無摠察之人,何以爲之?敢稟。傳曰,前望單子入之,待下批牌招,傳授命召。
徐美修啓曰,平安監司待朝辭朝事,命下矣。當爲開政下批,而吏曹判書未差,參判閔鍾顯,參議李勉兢俱在外,何以爲之?敢稟。傳曰,竝許遞,前望單子入之,待下批牌招,吏曹堂上前望單子入,判書李,參判朴祐源,參議李洪載落點。
有政。吏批,判書李在外·未肅拜,參判朴祐源牌不進,參議李洪載進,右承旨洪仁浩進。
啓曰,判書李在外·未肅拜,參判朴祐源牌招不進,小臣獨政未安,何以爲之?敢稟。傳曰,只出緊任。以宋民載爲掌令,柳爲持平,崔重奎爲正言,閔鍾顯爲漢城右尹,洪善養爲淸州牧使,平安監司單洪良浩,養賢庫主簿單趙鎭井,漢城左尹單閔鍾顯,右尹單洪檢。
兵批,判書金文淳,參判閔台爀,參議李夔病,參知孟至大入直進,左副承旨徐美修進,平安兵使李漢豐單付。
徐美修啓曰,左邊捕盜大將趙圭鎭,以都監中軍,明日慕華館中旬,出去矣。所佩命召及大將牌·傳令牌,何以爲之?敢稟。傳曰,仍佩往來。
以金弘潤囚單子,傳于李東顯曰,放送。
徐美修,以兵曹言啓曰,同知中樞府使李翊臣,身病猝重,時月之內,無望供職,呈狀乞遞,西樞雖是閑局,實病旣如此,則不可一向虛帶,改差,何如?傳曰,允。
徐美修,以禁衛營言啓曰,本營上番鄕軍病報,未差者七十一名,新出幕者十二名,合八十三名內,前哨長淵軍七名,左哨海州軍五名,中哨海州軍十四名,右哨瑞興軍二名,後哨瑞興軍二名,合三十名,今已差完,厚給糧資,先爲下送,未差之類,各別救療,隨其蘇完,鱗次擧行之意,敢啓。傳曰,知道。
徐美修,以摠戎廳言啓曰,本廳諸將官射講子判付內,卿營何多一才?山城將官,勿論,其餘則卿更爲試取,眞箇一才,査出草記論賞,此別單更爲修正以入爲旀,卿營又何多受由?病者給藥調治,無病者勿令虛帶,仍卽差代,卿段從重推考,老不照檢之中軍,各別嚴飭,後勿如是爲良如敎事,判下矣。臣今日,率諸將官,進去訓鍊院,射講設行後,單子修正以入,而初無二十五矢以上得中人,論賞一款,不得擧論,右部千摠金聖和,壯抄左司把摠尹彦喆,身病的實,使之給藥治療,此後則另加照察,後勿如前事,中軍邊慶遇處,各別申飭之意,敢啓。傳曰,知道。
刑曹啓目,全羅前監司尹蓍東,旣已遲晩,所當照律是白乎矣,係是二品職,上裁,何如?判付啓,面飭尤緊於關飭,則列邑之以無文蹟,到今托爲莫聞知者,豈成說乎?奴婢多在之處,道伯巡到之地,査之不難,從當更觀渠輩之擧行勤慢,慢則竝與前罪重勘,勤或有一分原恕之端,枚擧此意,自本曹嚴飭該道爲良如敎。
敎平安監司洪良浩書,久據東銓長席,輿望方深,持畀西臬重權,僉議允叶,班撤卿月,頌播福星,眷玆關西一區,實惟我東重鎭,世遠殷師八條之敎,文化漸渝,壤接燕山一帶之波,武備益勵,嗟乎一方之荐歉,穀貴錢荒,邇來百弊之滋生,吏愁民怨,顧此巡宣按察之任,實難其人,苟非通敏練熟之才,曷膺是選?惟卿,豐山華閥,需時英材,文華濟以才猷,夙著眞宰相合譽,姿性本自忠慤,蔚有古大家遺風,主詞垣而長天官,位望旣重,佩灣符,而按海臬,績庸亦彰,旣前後歷試也多,而內外何適不可?玆授卿以正憲大夫行平安道觀察使兼兵馬水軍節度使都巡察使管餉使平壤府尹,卿其祗服寵命,勉恢良猷,箕封按四十州雄藩,宜體都觀察重寄,漢廷重二千石良吏,暫屈大冢宰崇班,追孟博攬轡之風,何難澄淸一路?恢范老藏甲之略,須思彈壓邊門,他餘稟裁,悉有彝典,視民如子,可紓西顧之憂,有弟知申,庶慰北拱之戀,故玆敎示,想宜知悉。知製敎金熙采製進
辛亥四月二十一日辰時,上御熙政堂。召對入侍,輪對官同爲入侍時,行都承旨洪明浩,左副承旨徐美修,參贊官李東顯,侍讀官李祉永,檢討官金熙采,閣臣徐榮輔,記事官李海隣,記事官洪樂游·徐有聞,輪對官尙瑞直長李洛秀,都摠都事李益賢,典設別提洪疇九,刑曹正郞沈鍷·朴華源,佐郞尹·申在維,成均直講金行簡·李邦仁·李果,典籍李顯采·金敬五·方在岳·鄭運躋·康正夏·鄭衡臣·朴龍培·金洛一·尹㝡遠,博士安重默·金必宣,學錄韓啓翼,以次進伏訖。上曰,召對進講,可也。祉永講貞觀政要,自貞觀元年,止以爲恥累,進讀,熙采自貞觀二年,止關於僕射,進講訖。上曰,各陳文義,可也。祉永曰,文義別無可達之言,唐太宗所諭者,房玄齡所對者,俱合治理,其中任官惟賢,務省庶官,實爲治道之要,伏願聖上體念焉。上曰,所陳好矣。熙采曰,上番已奏,更無可達,而此章言廣開耳目,大抵爲治之要,莫過於開言路,言路之開,專係於恢聖聰,伏願體念焉。上曰,所陳好矣。上曰,閣臣及參贊官,亦陳文義,可也。東顯等曰,上下番旣已陳達,臣等別無可達之辭矣。命參贊官·閣臣先退。上曰,輪對官以次進前,可也。洛秀等進奏職姓名及職掌訖。上下詢所懷。洛秀等曰,別無所懷矣。美修曰,筵退之際,無得一時竝起,事體卽然,而直閣徐榮輔,徑先退出,殊甚未安,推考,何如?上曰,依爲之。承旨李東顯亦然,一體推考,可也。出擧條祉永曰,筵席事體,何等嚴重,而輪對官典說別提洪疇九,刑曹佐郞尹,奏對之際,不爲起伏,詢問之下,亦或糢糊,極爲未安,竝推考,何如?上曰,依爲之。出擧條上曰,當該中官拿處。出榻敎命退,諸臣以次退出。
辛亥四月二十一日午時,上御春塘臺。平安道遠射擧子試射入侍時,左副承旨徐美修,假注書李德鉉,記注官金良倜·金鳳顯,以次進伏訖。上曰,兵曹判書進前。兵曹判書金文淳進伏。上曰,無準射一百五十步者乎?文淳曰,金鳴潝·崔尙天二人,僅射一百六十步,其餘則俱未能準射一百五十步矣。上命白仁喆·鄭敬行招立庭下。敎曰,爾等射不滿一百五十步,上來屬耳,憊於道路,不得盡其才而然耶?仁哲等對曰,徒步上來,且有疾病,比常時減二三十步矣。上曰,休息幾日,則可能復其初耶?仁哲曰,若休一望餘,則似得盡藝矣。上曰,付爾兩營哨官,以待能射更試,爾其知悉。上命書傳敎曰,以關西尙武之地也,特念因勢利導之意,兼欲拔尤而奬才,自昨年二百步遠射武士,使之抄上,而以其無一人準式應選,屢勤飭敎,以有地處身手膂力者,必令搜羅道內抄上之,此豈一時泛然之意乎?大抵近來尙武之地,賤武日甚之故,人才如是渺然,退限雖不過數朔,以本道千里幅員,豈無許多合應是選之類乎?身爲藩閫之臣,向下飭敎,若有一分動心,豈敢以如此之類抄上,以爲塞責彌縫之計乎?親臨試取,何等至嚴,則今日所見,眞所謂有辱朝廷矣。二百步姑無論百五十步入格,僅只二人,而無非拙劣土校,其可曰,有朝令乎?此道臣,自其受命以後,小事巨務,惟知粉飭遮鎌之習,以狀啓爲名者,無非放恣中出來,向來疏批祗受與鎭穀釐正狀啓,特一事中一事,早欲處分,而以此擧之難付生手,欲觀擧行之如何,前後筵敎,寧有不聞不知之理乎?況於昨冬,以武技過限事,擧條批旨,又何如,則此不但有關朝綱,亦有關於師律,而佯若不聞知者,道臣沈頤之所爲,誠莫曉也。至於帥臣李得濟,雖與道臣之事事漫忽朝令,似或有間,事係戎政,師臣卽主人,頤之以道臣,設欲如是擧行,渠若據理往復,不爲抄報,雖以頤之之忘恣,豈或有獨自選上之理乎?渠之孤負特畀,罪又可駭,朝廷若有法紀,似此道帥臣,其可尋常處分乎?且況鴨江以北,與彼界只隔數息,使隣人聞今日關西所爲,以我國爲有法紀乎,否乎?當該道臣沈頤之,帥臣李得濟,竝於道內,邊上充軍,俾知朝廷有法紀,新道臣·帥臣,皆令待朝,辭朝下送,更令着意勸課,限以明年春夏選上事,嚴飭,昨今年,爲此屑越之試取,朝家再臨帳殿,今番更爲抄上也,特命各營先試草記,出於先事之慮,則目見該道擧行之如此,循例以矢數別單者,如許事體,曾所未聞,兵曹判書金文淳,爲先越捧五等,訓鍊大將趙心泰,御營大將李漢豐,摠戎使徐有大等,必知武技向方,豈比於文宰乎?然而無一言可否於草記之際,而各臥其家,佯若不知,以致當暑臨試,如許將臣,將焉用哉?竝令該府拿問定罪。上曰,訓鍊大將趙心泰,御營大將李漢豐,摠戎使徐有大拿處間令各其營都提調摠察從事官,發牌聽傳敎,摠戎廳則禁衛大將兼察,牌招聽傳敎。出榻敎上曰,右邊捕盜大將徐有大,以摠戎使拿處之代,他邊大將兼察,牌招聽傳敎。出榻敎命宣傳官金樂海·金·金相九,奪三將臣符,仍乘輿還內,諸臣以次退出。
上在昌德宮。停常參·經筵。
自卯時至巳時,灑雨下雨,測雨器水深一分。
自巳時至申時,灑雨下雨,測雨器水深二寸七分。
酉時,灑雨下雨,測雨器水深三分。
自初昏至夜五更,灑雨下雨,測雨器水深一寸八分。
洪仁浩啓曰,明日,常參·經筵,取稟。傳曰,停。
徐美修啓曰,禁衛營將官來言,今日本營軍兵日次私習云矣,敢啓。傳曰,後日次爲之。
徐美修啓曰,御營廳將官來言,今日本廳軍兵日次私習云矣,敢啓。傳曰,後日次爲之。
傳于洪明浩曰,平安盤司辭朝後留待,兵使則今此左遷之擧,欲令贖其罪也,當面飭下送,亦令辭朝後留待。
傳于洪仁浩曰,平安監司·兵使入侍。
備忘記,平安監司洪良浩,平安兵使李漢豐下直,長弓一張,長箭一部,片箭一部,筒兒一箇,賜給。
傳于洪明浩曰,都承旨入侍。
御營大將前望單子入之,徐有大落點。
徐美修啓曰,新除授御營大將徐有大,卽爲牌招,傳授命召,何如?傳曰,允。
徐美修啓曰,摠戎使徐有大,移拜御營大將矣,將兵之任,不可一刻無摠察之人,何以爲之?敢稟。傳曰,今方點下,此啓辭,置之。
備邊司薦望,以李邦一爲摠戎使。
徐美修啓曰,新除授摠戎使李邦一,卽爲牌招,密符及敎諭書,傳授,何如?傳曰,允。
以摠戎使李邦一敎書,傳于徐美修曰,文與筆相敵,可謂的對,午眠可禦,一粲可博,此注書卽入改差,啓辭,筆劃長進間勿擬,原敎書,改書以入。
以摠戎使李邦一敎書,傳于洪仁浩曰,代撰王言,不宜屑越,此敎書,似戲語,似弄題,專不致愼,間多有不覺噴飯之句語,此豈不嫺於四六而然乎?蓋不致力之致,捧納承旨從重推考,當該玉堂,遞差。
以摠戎使李邦一諭書,傳于徐美修曰,如許筆劃,決非文臣所寫,必是房直使令代書,其委折嚴査,更爲書入。
以平安監司沈頤之狀啓,初夏祈雨,已多近例,不卜日虔誠祈禱之意,發關外邑事,傳于徐美修曰,八道之中,本道之獨未霑一視之沛澤者,莫非反求於人事處,未知甚事干和,何政齋菀,而欲雨不雨,自春徂夏乎?言念西民艱食之患,豈可一刻弛心?昨日罪方伯,今朝得甘霈,午申之間,溝渠添流,以目下所見所料,本道必當同然,纔令廟堂關問矣。際見狀辭,以禱雨爲說,憧憧一念,尤有倍焉。以此傳敎,同爲行會,今日得雨形上,先從營下測雨器水深登聞,列邑所得,亦卽鱗次陳聞事,分付。
徐美修啓曰,假注書李德鉉,事變假注書崔致翼,竝改差,何如?傳曰,允。
李德鉉改差,代以鄭尙愚爲假注書。
崔致翼改差,代以李明淵爲事變假注書。
傳于洪仁浩曰,自朝至申初,測雨器爲二寸三分,而以一寸四分書啓,該監提調,爲先從重推考。
傳于洪仁浩曰,今見兩南狀聞,雨澤皆言周洽,雖甚萬幸,以畿·湖之不如兩南爲關心,而至於兩西雨澤,政甚渴悶,今日霈霔,卽近來最初有之甘雨,兩西所得,亦皆如此乎?卽令廟堂嚴飭傳撥,詳問草記事,知悉。
以慶尙監司鄭大容狀啓,尙州幼學蔡淳,年滿資限,而見漏於昨年恩資,令該曹稟處事,傳于洪仁浩曰,今日口傳下批,與樞銜敎旨,同爲成送,卿其卽爲傳給事,回諭。
徐美修啓曰,平安前監司沈頤之,前兵使李得濟奪符次,標信請出之意,敢啓。傳曰,昨年前伯兩人奪符與押去之時,都事·宣傳官輩,沿路作弊,無所不至,民邑喫困,害及鷄犬,其時欲大行懲創之政,而只竄一金吾郞,其餘官吏,未及處今矣。今又有道·帥臣押去事,若有一毫襲謬之擧,則西民何以堪之乎?尤無狀者,金吾郞及下吏·邏卒也。今番以奪符宣傳官,兼行押去都事之事事,分付該府,如是申飭之後,若不屛息往來,致有現發於追踵之廉行,則當別遣宣傳官,當該假都事等,淸川江頭,大張威儀,決棍三十度,卽其地定配,率去下屬,嚴刑充軍,以此分付。宣傳官之非軍器摘奸奉命者,濫用裩杖,金吾郞亦擅用刑棍云,此後犯者,令沿路道臣隨現摘發狀聞事,分付諸道,丙申初李普行之爲湖南伯也,能遵朝令,金吾所屬作弊者,先爲刑推,追後狀聞,伊時則猶有知戢之效,近來凡事,惟以彌縫爲事,無非如沈頤之者類,頤之之目見昨年列邑之受弊,至今無一言,可謂難化者氣質,以此傳敎,爲先自新道·帥臣知之,諸道行會,皆令廟堂爲之事,分付。
徐美修,以義禁府言啓曰,平安前監司沈頤之,前兵使李得濟,竝於道內邊上充軍事,承傳啓下矣。沈頤之朔州府,李得濟昌城府竝充軍,而俱在任所,以承傳內辭意,具罪目,依例發遣府都事及書吏,交代後押送于各其配所,何如?傳曰,允。金吾郞何等淸顯,則奉命外邑,其所作弊,無異於書吏·邏將,擅用法外之刑棍,渠爲法官,身自犯之,此固可駭,甚至討食之不足,誅求多端,其爲辱命,莫甚於此。雖不摘發某某,渠輩之罪,渠豈不知?渠輩之行身,如是無形,但於序陞作窠,羞以爲不若前規,太不識自反之義,以近日金吾郞之所爲,雖作中庶窠,必不若渠輩之行惡,渠輩若有廉隅,能不靦然乎?今番則已令奪符,宣傳官兼行,以此知悉。此後少加知戢,無累法府淸銜,以保士夫貌樣事,卿其招致諸郞,各別面飭,以此批答,書揭渠輩直所,此豈但爲沿邑吏民之弊?所以尊王府也,尙廉恥也,如是而此後若無刮目之效,如許之類,豈可以士夫齒之乎?竝令知悉,可也。
持平趙恪啓曰,妖宦壽賢之締結一種嗜利之凶徒爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止,罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人金壽賢·河翼龍,竝令王府設鞫得情,快正王法。新除授執義洪彦喆,時在江原道春川地,掌令權坪,時在京畿楊州地,請竝斯速乘馹上來事,下諭。答府曰,不允。下諭事,依啓。
辛亥四月二十二日辰時,上御誠正閣。平安監司·兵使入侍時,右承旨洪仁浩,記事官李海隣·洪樂游·徐有聞,平安監司洪良浩,兵使李漢豐,以次進伏訖。上曰,關西,重藩也,近年以來,凋弊日甚,莫可矯革云,朝家軫念之道,當如何?今此特除,意豈徒然?卿可謂福星,須體分憂之意,誠心撫摩,竭力矯救,以副面諭之意,可也。良浩曰,西藩鎖鑰,不輕而重,實非如臣無似者,所可濫叨者也。畢竟僨誤,自知已明,第竭鹵鈍,圖報萬一矣。上曰,前伯事,誠駭然矣。前後申飭,何等申複,則敢以射才之不成貌樣,人器之全無可取者,循例選上者,是豈成說乎?卿,文士也,文治固好矣,而至於關西,以邊上重地,素稱弓馬之鄕,爲道伯者,宜先尙武,以備陰雨也,赴任之後,必須惕念對揚,可也。良浩曰,臣之弟與姪,出入近密,偏蒙國恩,圖報之忱,有倍他人,臣敢不愛民節用,以效涓埃之報乎?上敎漢豐曰,俄於道伯,已有面諭者,卿亦依此做治,無負朝家特畀之意,可也。仍敎曰,旣有面飭,何用別諭?早卽退去,料理行李,好矣。仍命退,諸臣以次退出。
辛亥四月二十二日巳時,上御重熙堂。都承旨入侍時,行都承旨洪明浩,記事官李海隣,記事官洪樂游·徐有聞,以次進伏訖。上命讀公事,書判付訖。明浩曰,臣以動駕時,進圭受圭事,有區區所懷,敢此仰達矣。玉圭之奉進奉受,事體至重,於左於右,宜有一定之制,而近來每當動駕之時,或右奉進而左奉受,或左奉進而右奉受,初無定制,殊甚未安。事當一番稟定,以爲定式,載之笏記,而臣適見院中故事,故重臣鄭經世爲都承旨時,以禮當由右之意,有所陳白,故竝此仰達矣。上曰,依爲之。出擧條命退,承史以次退出。
上在昌德宮。停常參·經筵。
洪仁浩啓曰,明日,常參·經筵,取稟。傳曰,停。
李東顯啓曰,大司憲趙宗鉉,持平趙恪呈辭,執義洪彦喆,掌令權坪·宋民載在外,持平柳未肅拜,監察茶時之意,敢啓。傳曰,知道。
徐美修啓曰,禁衛營將官來言,今日本營軍兵日次私習云矣,敢啓。傳曰,知道。
徐美修啓曰,御營廳將官來言,今日本廳軍兵日次私習云矣,敢啓。傳曰,知道。
李祖承啓曰,假注書鄭尙愚,時無職名,令該曹依例付軍職,冠帶常仕,何如?傳曰,允。
檢校直閣李晩秀啓曰,內閣設置之建請,卽故大提學梁誠之之言也,況其言議事務,多有功勞於國家,其後孫,宜令名參內閣,梁德履似是後孫,待其上來,令內閣招問以啓事,命下矣。依下敎,招問梁德履,則以爲,果是故大提學梁誠之十代孫,而以嫡長孫之年幼,代爲忠義,曾經銀印差備云矣,敢啓。答曰,梁德履銀印差備加差,待窠陞實,嫡長孫,待其祿仕年滿,卽令該府草記,亦自內閣微稟,則當有收用之擧,以此分付,可也。
李東顯啓曰,卽見江原監司尹師國農形狀啓,則封發在於今月十七日而今爲七日,始乃到院,殊極稽忽。原狀啓,今方捧入,而當該道臣,不可無警,推考,何如?傳曰,允。
傳于徐美修曰,右承旨·左副承旨入侍。
傳于李祖承曰,左承旨入侍。
洪仁浩,以弘文館言啓曰,本館下番闕直,事甚未安,修撰李晴,副修撰李義鳳,竝卽牌招,以爲推移入直之地,何如?傳曰,可以行公,卽當出肅或入番,豈可煩請牌招,此草記勿施,如有實故,言送政院變通,可也。
李東顯啓曰,朝因行公玉堂之無端請牌,批旨飭敎,何等截嚴,則今此省記中,經筵下番又復塡空,事體所在,萬萬未安,當該下番玉堂,竝從重推考,何如?傳曰,允。
徐美修,以御營廳言啓曰,本廳哨官閔大爀,受由過限,汰去之意,敢啓。傳曰,知道。
辛亥四月二十三日辰時,上御重熙堂。右承旨·左副承旨入侍時,右承旨洪仁浩,左副承旨徐美修,假注書鄭尙愚,記事官洪樂游·徐有聞,以次進伏訖。上命讀公事判付訖。命仁浩書傳敎曰,測雨器所重,何如,則水深書入也,分寸每每相左,時限亦甚不一,此後自昧爽至午初三刻,自午正初刻至人定,自人定至翌日昧爽以前,分三次書入,而日省錄·堂后日記及朝紙,則以前一日所得合計,自雲觀,書送政院·內閣,載錄後頒布事,分付。又命書傳敎曰,雜岐無非效勞者,實職擬望,自有法意,如醫司也,譯院也,畫寫也,漏局也,律官也,皆有循名責實之義,而最是觀象監官員,臥積仕日,無義莫甚。在前則豈無可合收用之人才,而近來反是,欲汰冗官,李德成一人外,宜先此輩,晝而酣於午眠,夜亦鼾息,甚至望雨得雨也。竝與水深分寸,亦不能誠心計量,雖以昨日言之,屢勤飭敎,擧行如是無形,此蓋提調不能檢飭於常時而然,當該提調,更爲推考。此後又復慢忽,本監兼敎授遷轉之式及三曆官修述官等給祿,竝當權減,行首官員,亦當削名監籍,以此傳敎,書付渠輩直處,使之銘心擧行。命美修書傳敎曰,關西武士白仁哲·鄭敬行,雖不入於元抄上秩,射技亦甚鹵下,皆閫帥守令之族類,別付料武士李胤謨,地處亦好,射技反勝云。此後尙武之政,雖已面飭,道帥臣,自朝家先從此等人收用,可責求馬骨之效,古則武臣出身閫帥·守令,多出於本道之故,人皆興勸,近日則果見有此等擧措乎?持正掌通,指不勝摟,武班奬拔,無異於三年之艾,臨政飭諭,每歸文具,豈非銓官之責?此意令廟堂知悉。時加提飭,當擬不擬者,銓官隨卽論責,白仁哲·鄭敬行,皆是出身,先付各營哨官,待窠次次調用實職,李胤謨,聞已陞資,相當職收用,因此思之,前御營哨官鄭聖翰,亦是閫帥之孫,此亦次次收用事,分付。命退,承史以次退出。
上在昌德宮。停常參·經筵。
藥房提調吳載純,副提調洪明浩啓曰,伏未審日間,聖體,若何?寢睡·水刺之節,亦何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,玉堂備員間,視事,頉稟之意,敢啓。傳曰,知道。
李東顯啓曰,大司憲趙宗鉉,持平趙恪呈辭,執義洪彦喆,掌令權坪·宋民載在外,持平柳未肅拜,監察茶時之意,敢啓。傳曰,知道。
傳于李祖承曰,左承旨入侍。
傳于徐美修曰,左副承旨入侍。
傳于柳文養曰,坐直承旨入侍。
傳于徐美修曰,明日出宮門路,以協陽門爲之。
承旨前望單子入之,柳文養落點。
洪明浩啓曰,新除授右承旨柳文養,卽爲牌招察任,何如?傳曰,允。
洪仁浩啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
柳文養,以吏曹言啓曰,成均館典籍李昌胄,受由過限未上來,依例改差,何如?傳曰,允。
徐美修,以訓鍊都監言啓曰,今四月二十五日景慕宮展拜時,因兵曹節目,銅龍門軍三十名除出,把摠李琦鉉,哨官兪鉉商率領,挾輦侍衛銅龍門軍五十名,哨官柳晦源率領,出付排立營門,還宮後還入直,而竝待標信擧行之意,敢啓。傳曰,知道。
徐美修,以禁衛營言啓曰,本營上番鄕軍病報,未差者五十三名及新出幕者十一名合六十四名內,前哨長淵軍六名,豐川軍五名,左哨海州軍九名,中哨海州軍八名,右哨瑞興軍三名,後哨瑞興軍一名合三十二名,今已差完厚給量資,先爲下送,未差之類,各別救療,隨其蘇完,鱗次擧行之意,敢啓。傳曰,知道。
徐美修,以御營廳言啓曰,本廳上番鄕軍中病出幕已蘇復,中哨開寧軍一名,善山軍一名,右哨尙州軍三名合五名,給糧資,卽爲下送于各其本邑,而見今未蘇復者五名,各別救療之意,敢啓。傳曰,知道。
徐美修,以御營廳言啓曰,今四月二十五日景慕宮展拜時,依兵曹節目,集春營入直軍五十名,新營入直千摠姜柱河,領赴于守禦廳都領陣,該入直哨官李光玄,率該哨標下軍七名,仍爲入直,東營入直軍三十名除出,入直把摠朴晉煥率領,宮大門外把守,而竝待標信出用,解嚴後,各還本處入直之意,敢啓。傳曰,知道。
徐美修,以守禦廳言啓曰,今四月二十五日景慕宮展拜時,依兵曹節目,銅龍門·集春營入直軍各五十名除出,守禦使臣鄭昌順領率,弘化門外,分左右排立,東營入直軍三十名除出,入直將官領率,景慕宮大門把守,還宮後,待標信解嚴之意,敢啓。傳曰,知道。
徐美修,以義禁府言啓曰,忠淸監司朴宗岳狀啓據刑曹粘目內,德山前縣監鄭厚祚,移本府處之事,允下矣。鄭厚祚,今方待命,卽爲拿囚之意,敢啓。傳曰,知道。
訓鍊都監右邊馬兵等中旬試才單子判付內,展拜由逌瞻門,皆用闕內殿座例,本局中旬,仍爲設行,此後以此定式施行,各營習陣及賞試射等事,準此爲良如敎。
辛亥四月二十四日酉時,上御重熙堂。左副承旨入侍時,左副承旨徐美修,假注書鄭尙愚,記事官洪樂游·徐有聞,以次進伏訖。上命書傳敎曰,以曉諭興勸之方,申申於前席而言之,感人雖易,不若見諸施措之明白信服,道帥臣處分傳敎及道內武士上京有地處者,先爲收用傳敎,令政院成送有旨,後錄一通,卿其祗受,後着意頒示,俾有實效事,下諭于關西道帥臣。上曰,以此傳敎,成貼有旨,而二十一日二十三日傳敎,竝後錄以送,可也。仍命退,承史以次退出。
辛亥四月二十四日酉時,上御重熙堂。坐直承旨入侍時,右承旨洪仁浩,假注書鄭尙愚,記事官洪樂游·徐有聞,以次進伏訖。上命書傳敎曰,明日當由逌瞻門展拜,該房知悉。又命書傳敎曰,明日次對已出令云,雖値展拜,仍爲來會。又命書傳敎曰,訓局中旬設行,兩營鄕軍賞試射設行,明日展拜時,以守禦使領軍事,分付。仍命退,承史以次退出。
上在昌德宮。停常參·經筵。
未時申時,日暈。
上詣景慕宮。展拜罷後,內閣·政院·玉堂·藥房口傳問安。答曰,知道。
還內後,內閣·政院·玉堂·藥房口傳問安。答曰,知道。
傳于徐美修曰,大臣·備局堂上引見。
傳于洪仁浩曰,左副承旨入侍。
傳于柳文養曰,兵曹入直堂郞及兵曹判書推考。
傳于徐美修曰,海西一方則三昨之甘霈來云耶?不來云耶?多來云耶?少來云耶?旱久望望之餘,得此甘雨,則歡喜欣幸,小大同情,任分憂之責者,體宵旰憂勤之念,隨得卽聞,道理卽然,而得雨三日于玆,其說一味矇矓,此道臣不甚關念於雨晹而然乎?否則出於怠忽,自此西顧之念,其可一刻暫弛乎?黃海監司李敬一,推考,日前始雨,水深四分,以後尙無登聞,果何委折?令廟堂嚴關査問,草記書下傳敎之後,見再昨封發之啓,豈知其夬霽,曰以乃止乎?若此則三昨之雨,海西則戌時以後夬晴乎?外此如許不分明之辭,前所未見,推考輕矣。爲先令廟堂一體査問以聞。
傳于徐美修曰,坐直承旨入侍。
徐美修啓曰,今日賓對,行副司直李邦一,旣書進字,無端不參,揆以事體,萬萬未安,推考警責,何如?傳曰,允。
柳文養,以漢城府言啓曰,中部未婚未葬之類,過行已畢,故依初下敎,別單書入之意,敢啓。傳曰,知道。
徐美修,以司僕寺一二提調意啓曰,大靜前縣監沈錫遞任進上馬二匹,今纔上來,故禾毛色別單書入,依例內廐立養,而前後申飭之下,以體小無才者,循例封進,事極駭然,該縣監沈錫,推考警責,何如?傳曰,允。
辛亥四月二十五日卯時,上詣景慕宮。展拜入侍時,行都承旨洪明浩,行左承旨李祖承,右承旨柳文養,左副承旨洪仁浩,右副承旨徐美修,同副承旨李東顯,記事官李海隣,假注書鄭尙愚,記事官洪樂游·徐有聞,一提學吳載純,檢校直提學徐浩修,檢校直閣李晩秀,直閣徐榮輔,檢校待敎沈象奎,以次侍立。上具翼善冠·衮龍袍,乘輿,出協陽門。上敎美修曰,次對當行於齋殿,諸宰皆令來待於齋殿近處,可也。進輿,由建陽門·弘化門,入逌瞻門,詣齋室門,降輿,入齋室,出東狹門,詣版位,行再拜禮訖。仍詣廟內奉審訖。還御齋室。上曰,大臣·備局堂上引見。賤臣承命出,與左議政蔡濟恭,兵曹判書金文淳,戶曹判書趙鼎鎭,禮曹判書李致中,刑曹判書權,校理韓光植,事變假注書李明淵,偕入進伏。濟恭曰,侵早勞動,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,日前甘霈,正當其時,亦甚浹洽,四野均適,三農慰滿,今年之得此雨澤,誠極萬幸,懽忭之情,難以形容矣。大抵和氣洋溢於國中,諸祥庶可畢臻,而實由於我殿下爲民之盛德至意,仰格天心,有此時雨時晹之休矣。上曰,予則謂卿燮理之功矣。濟恭曰,如臣者,雖忝居鼎席,實無絲毫之裨矣。上曰,移秧則差早乎?濟恭曰,雖似節早,而及今儲水,然後可以移揷,且聞傳言,則早爲付種者,亦有移秧處云矣。上曰,今則麥農可期登場矣。濟恭曰,安東儒生有上來者,故問嶺南與沿路麥農,則嶺南左右道皆大登,湖西沿路,亦皆豐稔云矣。上曰,關西近頗望雨云矣。日前見箕伯狀本,則幸得甘霈,關西今又無慮矣。濟恭曰,諸道民事,誠爲大幸矣。今日雖賓對日次,而機務別無緊急,文簿亦係閑漫,當以無時急事,入稟,而喜雨後,仰想聖心之悅豫,臣不勝欣欣,兼爲昵近耿光,果有出令矣。上曰,予亦知卿意,故雖値展拜,而使之來會,今於齋殿引接矣。濟恭曰,淸曉展拜,聖孝克伸,閟宮咫尺,仍行賓對,此實希覯之擧,區區下情,尤不勝欣喜之至。上曰,有何稟處事乎?濟恭曰,有一二上疏回啓者,而亦非緊急矣。上曰,誰某之疏,而果何事乎?濟恭曰,卽是姜游之疏,而請水原新邑築城事也。上曰,有難遽議,從後更爲稟處,可也。濟恭曰,賜與體段,本自嚴重,況賜書人家,傳以爲寶藏,故祖宗朝所賜冊子,紙面如新者,往往有之,其不可慢視也,明矣。間日前上齋儒生製述居首者,蒙被鄒書賜與之恩,而書卷非是新件,大全則略有課讀之痕,猶可說也。至於諺解七卷,或有燒痕,或有裂處,至於製樣,或長或短,全不掩鳩買市肆之跡,儒生傳看者,無不言怪駭,內閣之臣,旣書內賜,又監安寶,而不能致察,有此屑越之擧,雖曰微瑣,亦關朝綱,臣謂當該閣臣罷職,宜矣。上曰,依爲之。聞甚可駭,此亦紀綱所在,當該閣臣,不可罷職而止,更令該府拿問處之,校書館進排官員,亦爲査出拿處,提調從重推考,原冊子,更以他件安寶賜給事,分付,可也。出擧條濟恭曰,關西素稱八路中雄藩,而與大國只隔一帶水,財貨之蓄積,與他道宜別故庫儲之充溢,自古而然,雖以朴燁購得盧花赤帽子事言之,亦由於多財力之致矣。近聞各庫枵然,徒擁虛簿云,豈不可駭之甚乎?臣之在任時,銀子爲四十二三萬兩矣。徐浩修在任時,以多有銀貨爲言云,而聞其時只爲二十萬兩云。浩修則雖曰多矣,而比諸臣之重記時,僅爲折半,至沈頤之時,不滿萬兩,而錢則無一分云矣。上曰,卽是前後道臣不能典守之致,而莫重公貨,監司豈有無端盡用之理,必有弊源而然矣。濟恭曰,臣亦未知其弊源,而西路之錢荒,近來亦尤甚云矣。上曰,邊上重地,豈容如是乎?濟恭曰,臣意則欲一番筵稟而摘奸矣。上曰,古則反庫時,有一夜間充數之道云矣。至於近來錢荒,則或因年前歉荒時,兩南之米船多入而然乎?濟恭曰,米船入去之時,果以一兩錢,只買一斗米云,西錢之多歸於兩南,可知,而伏聞市肆民間錢荒,在在皆然,田畓之價直千金者,雖欲以百金斥賣,而百金無辦出之人云矣。上曰,公貨雖蕩然,民間若富饒,則其在藏富於民之道,猶可說也,而民間亦如此,豈不可悶乎?大抵有財而後可以謀國,富國强兵之術,鄒聖雖斥之,生財有大道,曾子亦言之,生財之道,不可不講究矣。我國財貨之漸貴,蓋因銀貨之一入燕京,便有有去無歸之歎,物旣有限,安得不然?且是丁銀之不得出來而然,若無彼人長岐島通貨之事,則泉貨自當流行於我國,是或爲生財之道矣。予意則通貨燕京,交易有無,似亦無益矣,我國自有土産,何必燕貨爲哉?濟恭曰,燕物中藥材,似難全無矣。上曰,唐材中藿香卽緊種,而近來所謂藿香,有名無實,反不如我國之紫檀香矣。以章服旗幟所用言之,我國之産,猶可堪用,雖不如燕市之品,亦何妨乎?至於對馬島通貨,尤極無義,單蔘嶺穀之輸送者浩多,而及其倭貨之出來,皆是無用之物,我國財貨,實因此尾閭矣。濟恭曰,聖敎誠至當矣。上曰,關西卽尙武之地,而近來武技,全不成樣矣。濟恭曰,聞關西之人,皆圖得鄕任與儒任,故武技漸不如前云矣。上曰,近來位著甚苟艱,至於武弁,亦甚苟艱矣。濟恭曰,箕伯卽西門鎖鑰,國之重任,而實無其人,非曾經則老病,故不得已,以吏兵判一時竝擬,而此似如何,至於兵閫,則尤無可擬之人,位著之苟簡如此矣。上曰,新箕伯果何如耶?濟恭曰,似當善爲矣。上曰,重厚而或近於柔善乎?濟恭曰,寬厚非不好矣,而柔善似勝矣。上曰,雖柔善而猶勝於知而故犯者矣。濟恭曰,然矣。上曰,前前箕伯,誰也?濟恭曰,鄭昌聖矣。上曰,其前,誰也?濟恭曰,金履素·李命植矣。上曰,李命植善爲道伯,而於北營,亦有聲譽云矣。濟恭曰,常時人或以淸白稱之矣。上曰,向來李命植疏中,以卿之姓字,與唐朝淮西州名相同,至引武元衡之事乎?濟恭曰,然矣。上曰,頃者予見卿之私集,有所製下之詩,而卿之文力,誠壯矣。卿家文集,不過數集,而湖洲集中,有肅廟御詩及先朝序文,而卿以知申,奉敎書之予,於卿又有贈詩,事非偶然矣。濟恭曰,臣家文蒿中,奉兩朝御製,已是曠絶之恩,而至於臣之私草,又有宸翰之昭回,聞者見者,莫不與榮,人臣之受國厚恩者何限,而豈有如臣家之偏被洪造乎?御製頒下後,臣不勝感恩,告於臣父祖之祠,而臣方切過福之懼矣。上曰,原韻亦有次韻者乎?濟恭曰,御製卽臣傳家之寶藏,而不可無賡韻,故方請於諸人矣。濟恭曰,日前伏見傳敎下者,有玉堂遞差之命矣。敎文卽代撰王言,而體段自別,則儒臣之撰進摠帥敎文,有違格式,而罪止遞差,臣意則處分似輕矣。上曰,似是不嫺四六故然矣,而大體多弄語,見甚駭然,故至有改下之事,卿其取覽原本,而遞差如輕矣,則更爲論勘,可也。濟恭曰,譯官事,亦可悶矣。近來赴燕者,無不空包,以此之故,渠輩燕行,輒皆厭避云矣。上曰,似罷後市而然矣。濟恭曰,果由於後市之罷,而今則有後包云,大抵後包在使臣入柵之後,使臣之不知,無或怪矣,而灣尹則似可禁之,故臣於新灣尹下去時,果以嚴禁之意言及,而槪聞灣上,以後包多有聊賴云,灣尹雖欲嚴禁,而使之摘奸者,非褊裨則乃灣人也,其能一一摘發,俾有實效,未可必矣。上曰,新灣尹精詳,似善爲矣。濟恭曰,然矣。鼎鎭曰,永陵修改時,曾有下去之命矣。伏聞端午祭享,告由兼修改云,臣當爲下去矣。上曰,端午祭享,卿以獻官下去,好矣。文淳曰,舟橋司船人輩,以戶曹稅納時人情雜費事,來訴於臣,而此不必煩請之事,故臣與戶判相議,以爲從便量減之地矣。上曰,船槍物力所入,幾何乎?文淳曰,不過千餘金矣。上曰,比前所入,僅爲十分之一,在經費可謂省減矣,至於船人輩省弊之道,亦果少勝於前乎?文淳曰,前則船人輩甚可矜,今則大勝於前,而少有害則輒請變通,民心誠不知足矣。上曰,近來民習,誠可駭,無論大小事,必欲惟意所欲,猥濫莫甚,此則無他,朝廷無任怨者故然矣。先朝五十年治平,仁恩惠澤,浹民骨髓,而猶有畏怯之心,今則若有施惠之擧,則漸生希望之意,此亦紀綱所在,大抵民者,自朝家雖眷愛,而廟堂則嚴飭,可也,而近來無知此箇事理之人矣。先正宋時烈退歸本鄕之時,路上見天鵝之飛曰,此貢猶未及革罷而歸爲言云,雖屛退之行,猶以擔着事務,爲己任如此矣。濟恭曰,蘇老泉論曰,軍士,天子則施之以仁恩,而大將若無恩威竝行,則當爲驕兵爲言,大體宋朝之臣,威嚴不足,故有此論矣。上曰,我國人規模,亦如宋人矣。濟恭曰,古文忠公金誠一子孫,持其祖文集上來,而文集中,以莊陵復位,六臣伸冤事,有上疏,而頗根據,聞莊陵誌續修,欲載錄其祖疏語而上來云矣。上曰,莊陵誌卽尹舜擧之所撰,而尹光普其子孫,故頃於召對,偶言及矣。上曰,內奴婢冊,果何以爲之乎?曰,摠數方考出,而宣頭案則丙申後,只一次修來,百年以後摠數,實無可知之道,蓋各邑中雖一冊,年久弊破,則都摠實難知得,故今方考出耳。上曰,疑者闕之,可也。光植曰,臺臣旣爲詣臺,今日次對,不卽入侍傳啓,揆以臺體,誠極駭然。詣臺臺臣,竝罷職,何如?上曰,依爲之。出擧條美修曰,次對引見之,時玉堂例當隨入,而校理韓光植,追後登筵,事體未安,推考,何如?上曰,依爲之。出擧條命諸臣先退,仍命入外辦,通禮跪啓請外辦。上出齋殿門外,乘輿,出逌瞻門,由弘化門·建陽門·協陽門還內,諸臣以次退出。
辛亥四月二十五日午時,上御重熙堂。左副承旨入侍時,左副承旨徐美修,假注書鄭尙愚,記事官洪樂游·徐有聞,以次進伏訖。上命書傳敎曰,近來凡事,惟以不盡職爲能事,若無大臣之筵稟請罪,儒生祗受而已,見者傳笑而已,其爲壞事面而虧朝綱,無關於事之鉅細,況內閣所掌者何事?設令芸閣,無備待之件,具由入稟,不購給則印給,可也。又況伊日,適因侵暮,特軫儒生殿庭遲待之弊,使之筵退後祗受,仍令直閣待敎,眼同安寶,書給命題,則到今直閣之曰以未及承聞,而只以入直之待敎,單捧現告,尤爲駭然。雖無特敎,少留看檢,有何入筋力之事乎?直閣之於校書館,旣兼校理,則外閣擧行如此,尤焉敢獨免其罪,直閣徐榮輔,亦爲罷職,以懲入院以後同沐效尤之習。仍命退,承史以次退出。
上在昌德宮。停常參·經筵。
柳文養,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于李祖承曰,左承旨入侍。
傳于李東顯曰,右承旨入侍。
傳于柳文養曰,左副承旨入侍。
傳于柳文養曰,中官崔鳳佐拿處。
李東顯啓曰,吏曹參判朴祐源,參議李洪載,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書在外,參判更卽牌招,何如?傳曰,允。參議只推,一體牌招,可也。
柳文養啓曰,今日政新除授兩司諸臺,竝待下批,一體牌招,何如?傳曰,允。
有政。吏批,判書李在外,參判朴祐源牌不進,參議李洪載進,左副承旨柳文養進。啓曰,判書在外未肅拜,參判朴祐源牌招不進,小臣獨政未安,何以爲之?敢稟。傳曰,只出緊任,以宋俊載·申爲持平,李彦祐爲獻納,李景溟·李尙友爲正言,林道浩爲副修撰。
兵批,判書金文淳進,參判閔台爀,參議李夔病,參知孟至大入直,同副承旨李東顯進。以白鳳麟爲同知,申大謙爲兼訓鍊都正,李萬庥爲僉知,金澤晉爲水口萬戶,李彦祐爲文兼,柳載新爲訓鍊主簿,副護軍元厚鎭,副司直金履禧·李勉兢,副司果金熙采,副司正鄭尙愚,竝單付。
吏批,再政。以柳戇爲行都承旨,尹㬦爲右承旨,柳文養爲左副承旨,李義綱爲右副承旨。
兵批,再政。以金宗善爲忠翊將,金志和爲守門將,洪浩源爲武兼。
傳于李祖承曰,新除授承旨,待下批牌招察任。
以中日試射單子判付內,近來武臣怠惰日甚之時,一巡四中六分,可知其實才也,勤工也,豈可以循例賞典,付標書下乎?當該武兼,今日政,忠壯·忠翊將中作窠調用。
以中官崔鳳佐拿處傳旨,傳曰,分揀。
以持平宋俊載,獻納李彦祐,牌不進罷職傳旨,傳曰,只推。
李東顯啓曰,大司憲趙宗鉉牌招啓辭未下,執義洪彦喆,掌令權坪·宋民載,持平申在外,持平宋俊載牌不進,監察茶時之意,敢啓。傳曰,知道。
李東顯,以吏曹言啓曰,今此景慕宮夏享大祭亞獻官,以前承旨洪明浩塡差,而時無職名,令該曹口傳付軍職,何如?傳曰,允。
兵曹口傳政事,副司直洪明浩。
李祖承,以戶曹言啓曰,卽接廣興倉所報,則判府事兪彦鎬,自庚戌七月,至今四月合十朔祿俸,終不領受,祿牌亦不出給云,何以爲之?敢啓。傳曰,令倉官更爲輸送,可也。
李東顯,以備邊司言啓曰,頃因黃海兵使狀啓,各鎭還弊釐正後狀聞事,行會諸道矣。卽見開城留守具庠狀啓,則以爲,礪峴鎭倉豆太,年年添耗,其數多至九千石,一年半分耗爲三百二十石零,而太四十六石,當年應下所餘豆太,猶爲二百七十四石零,本是民人之不爲願受,年年耗條,別爲區處,無復添還,可有釐正之實效,且春牟三百六十三石零,鎭民皆願準折作米,每年豆太耗所餘二百七十餘石區處事及春牟三百六十三石準折作米事,請令廟堂稟處,而有草記回啓之命矣。豆太便同勒給,則耗條之別爲區處,勿令添還,守臣所請,亶出釐弊之意,而其數旣甚零星,所以區處之方,別無合宜。聞本府凡節,比前凋弊,實多可念,以此耗條,逐年劃給,以補將士支放之資,則在民生無添還之弊,在本府有補用之實,礪峴鎭倉半分耗三百二十石內,除應下所餘二百七十四石,付之本府,實爲兩便,礪峴倉春牟三百六十三石,準折作米,亦係便民之政,依狀辭許施之意,竝爲分付,何如?傳曰,允。
李東顯,以禁衛營言啓曰,來五月當三番前部後司屬黃海道五哨軍兵逢點實數六百五十二名,已爲點閱整齊,來五月初一日,與內外各處入直將官軍兵等,依例替代後,舊軍放送,而其中病報未差之類,待其蘇完,厚給糧資,鱗次下送之意,敢啓。傳曰,知道。
李東顯,以禁衛營言啓曰,來七月當三番左部前司屬忠淸道五哨軍兵,來六月二十五日,京中逢點,依例準二朔立番之意,本道監兵使處,預爲知委,何如?傳曰,允。
李東顯,以御營廳言啓曰,本廳來五月六月兩朔應立左部中司屬全羅左道五哨軍兵六百五十二名,已爲逢點整齊矣。五月初一日,與左司軍兵,替代立番後,舊軍放送之意,敢啓。傳曰,知道。
李東顯,以御營廳言啓曰,本廳來七月八月兩朔應立左部右司屬全羅左道五哨軍兵,六月二十五日,京中逢點,七月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
李東顯,以義禁府言啓曰,平安前兵使李得濟,以中山邑,定配所遠竄,前監司沈頤之,卽其配所地方,以遠竄,更定律名事,命下矣。李得濟,价川郡,更定配所遠竄,沈頤之,卽其配所朔州府,遠竄之意,敢啓。傳曰,知道。
李東顯,以義禁府言啓曰,奎章閣檢校待敎沈象奎拿問處之事,傳旨啓下矣。閣臣之勿爲拿囚,載在大典通編,沈象奎,依例留置待命所,待開坐捧供,何如?傳曰,允。
李東顯,以義禁府言啓曰,時囚罪人沈象奎,旣已捧供,依例出送待命所之意,敢啓。傳曰,知道。
義禁府啓目,奎章閣檢校待敎沈象奎原情云云。傳旨內辭緣,泛稱遲晩,所當請刑是白乎矣,曾經閣臣勿爲請刑,載在大典通編,議處,何如?判付啓,渠豈有發明之說乎?昨已勘罷,姑爲放送爲良如敎。又啓目,校書館著作李漢喬原情云云。傳旨內辭緣,泛稱遲晩,刑推得情,何如?判付啓,何足責?付過放送爲良如敎。
以禮曹,故副摠管趙鼎耉致祭事,平壤地下去曹郞廳騎卜馬題給事單子判付內,本府無異瘡痍之餘,向來旱乾,爲慮不淺,日昨甘澍,雖幸均霑,而麥事姑難出場,此時道帥臣又遞易,言念西民,受困必多兺不喩,近來致祭之行,無論承宣禮郞,作弊外邑,其端不一,月前湖西諸處致祭,民邑之弊,已聞於筵席,況此時本道乎?令廟堂嚴飭沿路,凡係廚傳騎馹等事,一任其侵徵,如湖西之爲,而不卽報營者,守令·察訪隨現重勘之意,嚴飭分付爲旀,各道段置,使星法外之杖,加數把馹,申加嚴飭,犯者隨現狀聞事,分付,旣往雖不論,緘默之罪,不可仍置,忠淸監司朴宗岳,從重推考。
辛亥四月二十六日辰時,上御重熙堂。左承旨入侍時,行左承旨李祖承,記事官李海隣·洪樂游·徐有聞,以次進伏訖。上命讀禁府公事,書判付訖。上曰,徐美修之連日坐直,何也?祖承曰,爲滿做度而然矣。上曰,做度已滿耶?祖承曰,昨日爲做度之限,而以景慕宮擧動隨駕之故,將不得用之云矣。上曰,景慕宮展拜,便是闕內殿座一體,且一月之內,一再爲之,而若令因此,不得用做度,則承旨做度,殆無可爲之時,故年前已有下敎,此後則路由館峴·梨峴之外,無論門路之由弘化·月覲,竝爲勿拘事,載之院中故事,可也。命退,承史以次退出。
辛亥四月二十六日辰時,上御重熙堂。左副承旨入侍時,左副承旨洪仁浩,記事官李海隣·洪樂游·徐有聞,以次進伏訖。上曰,爲念沿路貽弊,以宣傳官一人,差下假都事,使之代行,則今日忽以宣傳官二員下送之意,入稟,如許不難之事,不能留意會精,致此屢勤飭敎,政院擧行,豈不駭然乎?仁浩曰,昏暗所致,有此顚錯,惶悚之極,不知所達矣。上命書傳敎曰,爲念西邑貽弊,以押去假都事,兼行營閫奪符,已有筵敎,則忽於今日都事下直之後,更又加招宣傳官一人,以待仍請兩標信,近來承宣輩在院,非酣睡,卽貽羞,事係院務,看作竝髦,特敎申明之下,有此做錯,當該承旨遞差,雖曰未聞筵敎,旣云兼行,則分送兩人,果何意義?不可以未聞筵敎曲恕,該房承旨,亦爲遞差,身爲一院之長,莫重標信去就,初不檢飭,大抵下位之猖恣,專由知申之徒善,都承旨洪明浩,亦爲遞差。又命書傳敎曰,政官牌招開政。命退,承史以次退出。
辛亥四月二十六日巳時,上御重熙堂。右承旨入侍時,右承旨柳文養,假注書鄭尙愚,記事官洪樂游·徐有聞,以次進伏訖。上命讀公事,書判付訖。以朔州府充軍罪人沈頤之押去都事下直單子,命書傳敎曰,奚特正二品方伯?雖輔國,居留之任,事係邊政戎務,充軍律名,求之不遠之例,見聞所及,亦有之,況兵使乎?今番處分,律名自有斟量,而更思武技雖涉於戎政,猶與年前隋城馬鞍事,摠戎使充軍之例,有間,則近日此輩,雖不自惜,而自陷於罪戾,朝廷之視之,宜念重其任之義,其所罪其罪,何關於律名之充軍與竄逐乎?且兵使雖不勤勸課,監司若不選上,豈有無端再臨帳殿之擧乎?然則勘律尤宜有差等,況年前荒癘,淸北爲甚,今春旱乾亦然,往來之貽弊民弊,亦屬當念,前兵使李得濟,以中山邑定配所遠竄,前監司沈頤之,卽其配所地方,以遠竄更定律名,下直單子改修正以入。命退,承史以次退出。
上在昌德宮。停常參·經筵。
尹㬦啓曰,來初一日輪對日次,而景慕宮大祭齋戒相値,頉稟之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
李義綱啓曰,御營大將徐有大,以本營新舊番合操,明日出去矣。兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
李義綱啓曰,合辭許久闕啓,事甚未安,除在外外,呈告人員,竝卽牌招,何如?傳曰,允。
李義綱啓曰,合辭許久闕啓,事甚未安,除在外。牌招啓辭未下外,未肅拜人員,竝卽牌招,何如?傳曰,允。
李義綱啓曰,大司憲趙宗鉉,持平宋俊載牌不進,執義洪彦喆,掌令權坪·宋民載,持平申在外,監察茶時之意,敢啓。傳曰,知道。
傳于柳戇曰,都承旨入侍。
傳于柳文養曰,左副承旨·右副承旨入侍。
以慶尙監司鄭大容狀啓,永川郡失火民家恤典題給事,傳于李義綱曰,方農失時,極爲矜悶,各別顧助,期於斯速奠居,其中如有貧無依窮無形殘獨之戶,所受還上,當年身布退停事,回諭。
以忠淸監司朴宗岳狀啓,丹陽郡失火民家恤典題給事,傳于尹㬦曰,方農失所,極爲矜悶,嚴飭該邑,各別顧助,畢奠接後,使之報來後狀聞,殘獨戶還上身布,許令停退事,回諭。
柳文養,以刑曹言啓曰,依下敎,婢興愛,各別嚴刑一次後,忠淸道舒川郡爲婢,卽爲押送之意,敢啓。傳曰,知道。
敦寧都正任希遠疏曰,伏以,臣於日前政,除拜敦寧府都正,恩旨之下,雖已出肅,而念臣本無敦寧,其於法例,自在當遞,玆敢短章自列,冒瀆宸嚴。伏乞特賜鐫改,以存公格,以安私分,不勝幸甚云云。踏啓字。
辛亥四月二十七日辰時,上御誠正閣。都承旨·左副承旨·右副承旨入侍時,行都承旨柳戇,左副承旨柳文養,右副承旨李義綱,記事官李海隣·洪樂游·徐有聞,以次進伏訖。上曰,泮中凡百,比前果何如耶?戇曰,泮宮與公廨齋房,俱爲一新,而士習則比前澆薄矣。雖以日前陞試時事言之,諸生之庭揖,古例則然,而不欲爲相揖,故臣以事體不當如是之意,多般開論,而諸生終不爲之,臣雖無似,旣忝於師儒之長,則亦豈無巽軟之心乎?不得不罷場,以此觀之,士習之澆薄,槪可知矣。至於泮中財力,近甚凋殘,員役輩料布,不得繼給,許多員役,無以聊賴,實爲矜悶矣。上曰,有何變通之道耶?戇曰,臣待罪成均館,昨已遞改,而有區區所懷,敢此仰達矣。本館物力,近益凋殘,不成貌樣,究其弊源,節製時試紙,卽其一也。以事體言之,親臨試士時,皆以大好紙頒給,則泮中諸科,獨以正草分給者,事甚斑駁,亦無義意,若一依親臨試士之例,用以大好紙,則館中財用之無節,庶可救得一半分,自今泮中諸科所用試紙,買用於地部,恐合事宜。蓋大小科時,齋儒試紙,以朔望焚香擧案額數分給,而焚香擧案,本無定額,每過本數,不無難繼之患。臣意則一從當日朝食堂到記百六人之數,以爲分給之地,節製或有通方外之命,則與方外儒生所用紙品,不可異同,此則以正草用之,而若値庭謁聖時,則人額與紙品,亦依通方外例施行,似好,故不敢以已遞自諉,敢此仰陳矣。上曰,擧條未下。上敎不書。
上在昌德宮。停常參·經筵。
李祖承啓曰,禁衛營將官來言,今日本營軍兵,日次私習云矣,敢啓。傳曰,知道。
傳于李祖承曰,左承旨入侍。
傳于柳文養曰,右承旨入侍。
傳于尹㬦曰,當該承旨推考。
以咸鏡監司李文源狀啓,舊德陵碑閣改建時,領役將校請賞事,傳于李祖承曰,朴亨茂論賞,令該曹考例稟處。
以持平宋俊載牌不進罷職傳旨,傳于柳文養曰,只推。
徐美修啓曰,持平宋俊載,獻納李彦祐,旣有只推之命,一體牌招,何如?傳曰,允。
徐美修啓曰,大司憲趙宗鉉牌招啓辭未下,執義洪彦喆,掌令權坪·宋民載,持平申在外,持平宋俊載牌不進,監察茶時之意,敢啓。傳曰,知道。
李祖承,以兵曹言啓曰,南行宣傳官柳命源,未滿十朔,成才間姑爲停試之意,敢啓。傳曰,知道。
李祖承,以兵曹言啓曰,今四月二十七日各廳堂下武臣朔試射時,都摠府都事李寬會,訓鍊院判官李光浹·白東脩,主簿安㢞·金樂水,奉事朴道文·安興贊,武臣兼宣傳官柳漢源,部將李性喆·申大儞,禁衛營從事官李海範等,俱未滿四中,訓鍊院判官韓師鎭,去三月朔退試時,未滿四中,依定式各決棍十度。武臣兼宣傳官李敏植·李源亨等,各騎芻二中,部將申大儞,三月朔退試,柳葉箭二中,騎芻一中,而以矢數計之,則雖未滿四中,騎芻例有倍劃之規,竝依此例,勿爲決棍,至於實病之類及呈辭受由人等,退試次姑爲懸頉以入之意,敢啓。傳曰,知道。
李祖承,以禁衛營言啓曰,本營舊番鄕軍病報,未差者三十二名及新出幕者五名,合三十七名內,前哨長淵軍九名,左哨海州軍五名,中哨海州軍六名,右哨瑞興軍二名,後哨瑞興軍一名,合二十三名,今已差完,給糧資,先爲下送,未差之類,各別救療,隨其蘇完,鱗次擧行之意,敢啓。傳曰,知道。
徐美修,以濬川司言啓曰,濬川今日畢役之意,敢啓。傳曰,知道。
義禁府照目,德山前縣監鄭厚祚矣本府議啓內,糶糴法意,何等至嚴,而吏奴逋民未捧之反作磨勘,已極無狀兺不喩,莫重國穀,擅自貸用之數,殆近三百石之多,論其罪狀,節節痛駭,竝只以此照律罪,母年七十一歲,無兄弟獨身云,告身盡行追奪,杖一百,流三千里收贖,私罪奉敎依允爲旀,功減一等爲良如敎。
辛亥四月二十八日卯時,上御重熙堂。左承旨入侍,稟事閣臣同爲入侍時,左承旨李祖承,假注書鄭尙愚,記事官洪樂游·徐有聞,一提學吳載純,檢校直提學徐浩修,檢校直閣李晩秀,以次進伏訖。上命讀公事,書判付訖。上曰,三集正書之役,五月內則可以了當乎?載純等曰,五月內則似可告訖矣。晩秀曰,御製三集凡例,與一集二集不同,唐紙本則雖不得釐改,而閣奉本,則依三集凡例,通同釐正,似好矣。浩修曰,昨日笏記,諸條旣承下敎,當依此爲之,而三集奉入之時,亦當依進書儀擧行矣。上曰,一提學,善於校正之役云,年紀雖老,而精神似不衰而然矣。浩修曰,果善爲,而誤字亦一一考出,每當校正之時,遍閱字書韻書而釐改,非但精神之不衰,誠意令人感服矣。上曰,日前儒生賜給冊子,大臣筵奏後取見,則板本,雖似新件,粧衣未免渝色,至有一點燒痕,長短亦不一,伊日申飭,果何如,而名以閣臣,安寶之時,全不照察,致有大臣筵奏之擧,豈不慨然乎?載純曰,臣待罪芸館提擧,莫重賜與冊子,不善進排,卽是臣常時不飭之罪,惶悚無地矣。上曰,此乃自閣中頒給時不察而然,在卿何有?浩修曰,伊日迫昏,忙急頒賜,故雖未及詳審云,而誠不善奉行矣。上曰,莊陵誌事,向日召對,有所言及於尹光普,而不可不趁卽續修,直閣則多事,似難專管,尹光普·鄭厚祚,皆欲與聞云,而尹光普,卽當初莊陵誌撰進尹舜擧之子孫也,鄭厚祚,亦端廟朝盡節人子孫也,與此兩人,同爲編輯,似好矣。聞大臣言,則金誠一文集中,以莊陵復位,六臣伸冤事,有上疏,而其子孫,爲其上疏之載錄於莊陵誌而上來云,推來其文跡而載錄,可也。上曰,一提學則老人也,御製校正時,不必逐日入來,使年少閣臣專管,而時時入來,可也。命退,諸臣以次退出。
辛亥四月二十八日未時,上御重熙堂。右承旨入侍時,右承旨尹㬦,記事官李海隣·洪樂游·徐有聞,以次進伏訖。上命讀公事,書判付訖。上曰,分付備邊司,李漢豐爲統制使時,所請別餉穀取耗狀啓,卽爲搜出以入,可也。仍命退,承史以次退出。
上在昌德宮。停常參·經筵。
藥房都提調洪樂性,提調吳載純,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何〈如〉?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李祖承,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李義綱啓曰,明日常參·經筵,取稟。傳曰,只朝講。
傳于柳文養曰,左副承旨·右副承旨入侍。
柳戇啓曰,吏曹參判朴祐源,參議李洪載,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書李在外,參判更卽牌招,何如?傳曰,允。參議只推,更爲牌招。
有政。吏批,判書李在外未肅拜,參判朴祐源牌招不進,參議李洪載進,右承旨尹㬦進。啓曰,判書李在外未肅拜,參判朴祐源牌招不進,小臣獨政未安,何以爲之?敢稟。傳曰,只出緊任,以洪克浩爲持平,魚錫齡爲獻納,李時秀爲大司成,吳載純爲弘文提學,宋載經爲知經筵。
兵批,判書金文淳進,參判閔台爀,參議李夔病,參知孟至大入直進,行左承旨李祖承進。副護軍金宗善,副司直洪仁浩·徐美修·任希遠竝單付。
傳于尹㬦曰,新除授大司成,待下批牌招察任。
柳文養啓曰,大司憲趙宗鉉,持平洪克浩牌招啓辭未下,執義洪彦喆,掌令權坪·宋民載,持平申在外,監察茶時之意,敢啓。傳曰,知道。
尹㬦啓曰,端午帖製述人,旣已抄啓,弘文提學吳載純,待明朝牌招,出韻科次,何如?傳曰,允。
尹㬦啓曰,今此端午帖製述人中,時無職名人員,令該曹口傳付軍職,何如?傳曰,允。
李東顯啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
尹㬦,以弘文館言啓曰,本館下番連日闕直,事甚未安,新除授副修撰林道浩,卽爲牌招入直,何如?傳曰,允。
李東顯,以備邊司言啓曰,頃因傳敎,海西得雨形止,快霽與否,關問該道矣。卽見黃海監司李敬一所報,則以爲,今四月二十二日丑時始雨,寅卯辰三時之間,或灑或霔,至巳時,測雨器水深爲九分,巳時以後,連爲霏灑,至戌時,雨勢止息,仍爲開霽,測雨器水深,又爲七分。待近邑之報來,竝與白川等七邑,始雨形止,開霽日時,二十四日,謹爲馳啓,而泛以乃止二字,矇然登聞,惶隕震越,恭俟重勘云矣。二十二日之雨,行旅舞于道,農夫忭於野,況任旬宣之責者,以其形止陸續詳聞,以紓宵旰之念者,所當不淹晷刻,而始雨雖曰先報乃止,太涉泛稱,開霽後三日,待七日報狀之來聚營下,所見始爲混同修啓,稽緩泛忽,莫此爲甚,不可以已被問備而止。該監司李敬一,更爲從重推考,何如?傳曰,允。
李東顯,以御營廳言啓曰,本廳中軍白東俊,身病猝重,勢難察任,改差,何如?傳曰,允。
兵曹,以元厚鎭爲御營中軍。
辛亥四月二十九日卯時,上御誠正閣。藥房入診,左副承旨·右副承旨同爲入侍時,藥房都提調洪樂性,提調吳載純,副提調柳戇,左副承旨柳文養,右副承旨李義綱,記事官李海隣·洪樂游·徐有聞,檢校直閣李晩秀,醫官金光國·李翊臣·李敬培·朴春源,以次進伏訖。樂性曰,日氣淸和,聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,元子宮彌月漸近,下情不勝懽忭之至。上曰,近日則動作漸進,能起立矣。樂性曰,睿質之夙就如是,尤不勝欣幸蹈舞之忱,臣等進見之誠,日夕靡弛,而有所不敢,未得仰請矣。上曰,從近當使卿相見矣。樂性曰,醫官待令,診察聖候,何如?上曰,不必診脈矣。樂性曰,年例進上蛇油丸,每於畿·湖三邑,輪回製納矣。其中水原府,則今年適爲當次,而此等事勢難擧行,分付本道道臣,永爲移定於他邑,何如?上曰,依爲之。出擧條上曰,釋王寺碑文,卿果見之乎?樂性曰,未得奉玩矣。上曰,釋王寺,有太祖·肅廟,先朝御製·御筆,而宣廟朝戊申,仁穆王后有佛像施彩之擧,先朝戊申,仁元王后又命施彩,而今戊申,慈殿又追述兩聖后故事。大抵本寺,卽聖祖龍興時效靈之地,而三朝御製·御筆奉安,則所重在焉。又有三戊申施彩之擧,予仰體慈殿繼述之意,親製親書碑文以豎之矣。樂性曰,三朝御製·御筆奉安之所,非但事面至重,三戊申施彩,年條之相符,亦甚希貴,又以我殿下善述之念,乃有此盛擧,臣不勝欽仰之至。命文養書傳敎曰,召對爲之。海隣承命出,與參贊官尹㬦,侍讀官朴奎淳,假注書鄭尙愚,偕入進伏。上曰,藥房先退,開講,可也。奎淳進貞觀政要第二卷,自貞觀二年,止勿令過四考,進講。上曰,陳文義,可也。奎淳曰,唐宗每夜恒思百姓間事,此是治世之要務。大抵生民休戚,專係於刺史·縣令之能否,近來則多不得人,苟然充擬,故民受其害,國以耗弊。伏願繼自今另飭銓選,始自初仕,必求可堪牧民之才,則庶有成效矣。上曰,所陳好矣。閣臣·參贊官,亦陳文義,可也。晩秀曰,此以爲官人久任,則情義親熟,有闚覬之患云云。文皇此言,未之深思矣。夫官人莫善於久任,唐虞之時,九官十二牧一人一職,或終身不遷,後世則除遷太數,故百弊俱興,只當愼擇於命官之初而已。親熟闚覬,非所當慮也。上曰,所陳好矣。㬦曰,近來名分之不嚴,實爲痼弊,今因文義,敢陳正名之意,正名之本,在於振紀綱,伏願體念焉。上曰,好矣。命文養書傳敎曰,今聞前泮長言,庠製之尙今推托不爲,揆以事體,極爲未安,皆令明日內設行事,申飭。又命書傳敎曰,政官牌招開政。上曰,莊陵誌修潤事,筵中有所言及,而姑無傳敎之頒示矣。頃日臺疏旣云云,且聞大臣言,則嶺儒中金誠一子孫,爲其祖上疏之載錄而上來云矣。直閣與上番儒臣及李義鳳·尹光普·鄭厚祚諸人,同爲考校,而此不過增修,不必設廳,會于弘文館,從速告訖,可也。仍命書傳敎曰,日前見臺章,又聞大臣言,陵誌之編次,認有指一成命而然也。臺章雖不別白賜答,以此事,至有遠儒之上來者云,因此修潤,無所不可。直閣及入直玉堂上下番,使之校正,校理尹光普,卽舊誌撰次者之玄孫,亦令眼同爲之,寧陽尉後孫中,亦有嫺於典考者云,使之一體參校。命書榻敎曰,王大妃殿進御人蔘養胃湯本方中,人蔘加五分,自今日一貼式煎入。命退,諸臣以次退出。
上在昌德宮。停常參,只朝講。
柳戇啓曰,明日景慕宮夏享大祭齋戒相値,視事,頉稟之意,敢啓。傳曰,知道。
李祖承啓曰,今日禁衛營新舊軍兵合操,新營入直騎士,除出標信,請出之意,敢啓。傳曰,知道。
柳文養啓曰,今日朝講,兩司不可不備員,而大司憲趙宗鉉,大司諫洪聖淵,獻納魚錫齡,牌不進,司諫李秀夏,掌令權坪·宋民載,持平洪克浩·申,正言李景溟·李尙友在外,無以備員進參,何以爲之?敢稟。傳曰,竝許遞,前望單子入之,待下批牌招。
大司諫前望單子入之,尹㬦落點。
以大司諫尹㬦牌不進罷職傳旨,傳于柳文養曰,情勢果有衆所共知者云,許遞,前望單子入之,待下批牌招,先入侍後謝恩。
大司諫前望單子入之,李義綱落點。
傳于李祖承曰,大臣·備局堂上引見。
傳于柳戇曰,禮房承旨入侍。
傳于李祖承曰,左副承旨入侍。
吏曹,直閣單徐榮輔。兵曹,以趙心泰爲右邊捕盜大將。
李祖承啓曰,新除授右邊捕盜大將趙心泰,卽爲牌招,傳授命召及大將牌·傳令牌,何如?傳曰,允。
柳戇啓曰,吏曹郞廳來言,承旨有闕,政事,取稟。傳曰,當日爲之。
傳于李祖承曰,未肅拜摠管許遞,今日政差出。
以江原監司尹師國啓本,規樓壇所及莊陵御製懸板與奉安時,監董·裨校以下工匠·吏隷分等馳啓事,傳于李東顯曰,一等營裨前萬戶李彦晉加資,空闕衛將作闕調用,營校出身徐奎禎賞加,寧越將校閑良金慶禧邊將卽爲調用,畫師營裨金若曾,令該衙門高品付料二等,寧越座首幼學丁志閔,將校折衝禹以興賞加,寧越吏嚴以喆,匠手僧印詔·李時泰·金時昌帖加三等,邑隷·工匠等二十三人,依判下,令道伯各別從厚施賞,賞典後綠下送,卿其知悉事,回諭。
有政。吏批,判書李在外未肅拜,參判朴祐源病,參議李洪載進,行都承旨柳戇進。啓曰,判書李在外未肅拜,參判朴祐源病不來,小臣,獨政未安,何以爲之?敢稟。傳曰,只出緊任。以洪義榮·徐美修爲承旨,李度默爲大司憲,李思祚爲司諫,崔守忱·金禧爕爲掌令,洪彦爕·李之聃爲持平,李錫夏爲獻納,朴吉源·權漢緯爲正言,洪檍爲同經筵,折衝禹以興,今加嘉善,幼學丁志閔,今加通政加資事,承傳。
兵批,判書金文淳進,參判閔台爀差祭,參議李夔入直,參知孟至大病,行左承旨李祖承進。以鶴林君焴爲都摠管,洪聖淵爲副摠管,李彦晉爲景福將,鄭萬始·尹羽烈爲文兼,張世紈爲廣梁僉使,金慶禧爲長峯萬戶,副護軍李秀夏·權坪·宋民載,副司直趙宗鉉·洪聖淵·尹㬦·洪克浩·魚錫齡·申,副司果李尙友,李景溟,竝單付。
柳戇啓曰,新除授左副承旨洪義榮,右副承旨徐美修,卽爲牌招察任,何如?傳曰,允。
內閣啓曰,卽者江原監司尹師國,以子規樓端廟朝御製懸板印本,上送本閣,而不定差員,亦不先報本閣,只使持子齎來御製,事體何等至重,而奉來之節,若是顚錯,大違定式,不可仍置,當該道臣,罷職,何如?傳曰,百年未遑之擧,似無可據之前例,大體疎忽則疎忽,而事體雖有所係,因此輕遞,甚可惜,從重推考,後勿如是之意,嚴飭,此不過體例間事,無敢引義之意,一體嚴飭,可也。
徐美修,以禮曹言啓曰,卽接典牲署所報,則來五月初二日行景慕宮夏享大祭親臨省牲時,本署提調,例爲進參,而身病猝重,萬無進參之路,入啓變通云矣。莫重親臨省牲時,提調不可不備,本署提調朴祐源,有頉之代,令政院稟旨變通,以爲進參之地,何如?傳曰,允。
徐美修啓曰,因禮曹草記,景慕宮夏享大祭親臨省牲時,提調不可不備,本署提調朴祐源有頉之代,令本院稟旨變通事,允下矣。何以爲之?敢稟。傳曰,許遞,前望單子入之。
典牲提調前望單子入之,柳戇落點。
傳于徐美修曰,發遣吏郞諸執事,淸齋與否,摘奸以來。
以咸鏡監司李文源狀啓,義陵陵上石物有頉處修改後,告安祭香祝,令該曹罔夜下送事,傳于徐美修曰,當初該曹之不爲磨鍊,雖緣前例之似無可據,不爲稟旨,殊甚疎忽,依狀請,香祝卽爲下送,而祭文親製,卿其知悉事,回諭。
李祖承,以備邊司言啓曰,今此端午祭祭官苟簡,銓曹無以分排云,不可無變通之道,侍從罷散人,竝敍用,以爲塡差之地,何如?傳曰,允。
李祖承,以訓鍊都監言啓曰,戊申三月初六日所下傳敎內,雖有已例,每以爲不可,兩捕將卽僚官,以僚官爲幕爲下官,體例亦甚不然,然該廳自有成績,難用在下當遞之例,右捕將趙圭鎭兼帶亞將,改差事,命下矣。本局中軍趙圭鎭,時帶左邊捕盜大將,謹依傳敎,中軍之任,今姑改差之意,敢啓。傳曰,知道。
兵曹,以李明運爲都監中軍。
李東顯,以賑恤廳言啓曰,今四月十二日漢城府別單判付據各部字內四月朔內出幕病民中,身死貧不掩土者,東部字內一名,西部字內六名,南部字內五名,合十二名恤典,依戊申年例上下後,姓名居住,別單書入之意,敢啓。傳曰,知道。
李祖承,以備邊司言啓曰,忠淸監司朴宗岳狀啓,扶餘等四邑寺刹進上蹲杮封進事例馳啓事,傳曰,年條與本意,旣難考得,而其所責納,無異白徵,大抵用處則不緊,僧弊則絶痼,其所釐改,莫如永蠲之爲便,而臘雉而作貢,寺杮而停捧,一事二事,以蠲爲事,亦有關於事體,保奴之代給,斗數之減定,或爲救弊之道乎?宮府一體,自廟堂,豈有不可査正之理?此意知悉,詳問用處,緊歇當減幾許,給代幾許,草記回啓事,命下矣。宵旰若保之念,至及殘僧,以此事屢降飭敎,必令救弊而後已,其在對揚之道,安敢緩忽,而十分好道理,終未思得,無已則減除數爻,庶可爲救急之政矣。蓋林川·靑陽·扶餘·定山四刹之爲內司屬寺年條及蹲杮設施曲折,問于禮曹,則薦新物種外,凡係進上,本無該曹記簿之載錄者,問于內司,則該寺之爲內司屬寺,不知在於何年,所可考者,只是免稅若干結,奴婢良丁保若干名劃給四寺者,載在文書,若非願堂,似無如此之理云矣。以今推之,免稅結似屬佛糧,奴良保專爲杮貢而然矣。當初定規,未知何故,而以事面言之,奴婢卽內司私賤,劃付貢僧,猶可說也,而至於良丁,決知其萬萬不當,旣知其不當,則革罷爲宜,旣革良保,則元貢之如前呈納,係是行不得之事,況今元貢外人情·雜費·馱價等節,爲弊層加,寺弊僧殘,莫可收拾,其所矯救之策,惟減除元數而已,而旣以蹲杮爲名,以斗捧上,不成事理,今必定以箇數,然後庶可防隨意操縱之患矣。扶餘道泉寺所納元封六十五斗,定以二千箇,所謂色落情債,定以一千箇,定山定惠寺所納元封五十一斗,定以一千五百箇,所謂色落情債,定以八百箇,林川普光寺所納元封六十六斗,定以二千箇,所謂色落情債,定以一千箇,靑陽長谷寺所納元封六十二斗,定以二千箇,所謂色落情債,定以一千箇,其餘雜費等,節使,道伯,準此蠲減,則庶使僧徒息肩,分付該道,俾爲定式遵行,恐合事宜。但念良保旣罷,則所定之數,雖曰比前頓減,以所劃內奴五六口身貢,決無備上之望,此不可不別爲給代,此一款,亦令道臣十分詳量,論報本司,以爲決定之地,何如?傳曰,獻御之物,無論大小,云有弊端,輒皆停免,則停免非難,事體有關,此所以弊瘼之流來者,或未免因循也。日前判下之云然者,亦出於此,而更聞該道査報,明知非任土之貢也,必因願堂寺刹之一時進上,仍作前例,若關東寺刹之貢梨也,梨猶減除,杮亦何間,況給良保一款,尤係不正名色,東民蔘保,嶺邑海保,尙爲之悶念,欲罷不能,則今於不緊無用之物,及貽平民之弊,萬萬不成說。扶餘等四邑寺刹進上蹲杮名色,一倂減除,良保令道臣排定疊役邑事,分付,可也。
李祖承,以訓鍊都監言啓曰,各軍門軍色從事官,如有可以請仍之人,草記請仍事,曾有傳敎矣。本局前從事官徐榮輔,今已敍用,仍任從事官,何如?傳曰,允。
李祖承,以訓鍊都監言啓曰,來五月初一日景慕宮展拜時,因兵曹節目,金虎門軍五十名,銅龍門軍五十名,除出將官率領,挾輦侍衛,金虎門軍三十五名,銅龍門三十五名,廣智營軍四十五名,北營標下軍三十五名,軍餉色軍十五名,新營軍十五名,下都監軍十五名,各其將官率領赴陣,屛門把守及閑曠處禁雜人次,南營馬兵四十五名,竝待標信出用,而還宮後各還直所之意,敢啓。傳曰,知道。
李祖承,以御營廳言啓曰,來五月初一日景慕宮擧動時,依兵曹節目,集春營入直鄕軍五十名內,營直二名集春門直二名除,實四十六名,新營入直鄕軍一百十一名內,營直十四名除,實九十七名,各色京標下軍二十四名,各其將官領赴于訓鍊都監都領陣,屛門把守,則東營入直騎士二十五人內營直二人,該番將率領仍直,其餘三十三人及入直鄕軍五十八名內,營直二名除,實五十六名,竝嚴飭定送,而東營·集春營入直馬步軍兵,竝待標信擧行,還宮後還入直之意,敢啓。傳曰,知道。
李祖承,以禁衛營言啓曰,舊番鄕軍病報甚多,弘化門入直軍,因下敎,以六十名入直矣。今當新番軍替代,依前以一哨入直之意,敢啓。傳曰,知道。
李祖承,以御營廳言啓曰,本廳上番鄕軍中,前日病出幕未蘇復前哨善山軍三名,中哨開寧軍一名,後哨尙州軍一名合五名,今已蘇完,故給糧資下送于各其本邑之意,敢啓。傳曰,知道。
大司諫李義綱,執義洪彦喆,應敎李太亨,校理朴奎淳·韓光植,副校理尹光普·李祉永,修撰李晴,副修撰李義鳳啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,四字刀割謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命?不審殿下何爲此萬萬過擧也。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也,國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也,此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。管·蔡致辟,何累於文王之聖德,而恩不掩義,所以爲周公之達孝也。以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,今又爲煽亂之窩窟,而近畿尙置,思之及此,每不覺懍然,今於千萬夢想之外,擅離黜置之所恣,到近京之地,人心驚懼,莫不戰掉。嗚呼,臣等之與此賊尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也,若不於此時亟施王章,永絶禍根,則其可曰國有臣子乎?其不可一刻容貸也,決矣。請黜置罪人鄭致達妻,亟令王府快正典刑。噫嘻痛矣,從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,唯國脈之潛圖也,四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,半行刀割擧國臣民腐心之痛,切齒之讎,尤有倍於前日。請物故罪人德相亟施孥籍之典。金宇鎭之彌天罪惡,已悉於三司箚啓,而苟究其本,則其父金尙喆是已,蓋尙喆本以庸瑣之品,濫據勻軸之任,眷遇,何如,恩造,何如,而奈其賦性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此宇鎭之東西閃跡,千億化身,莫非傳襲有素,而指敎有自也,然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻痛矣,是豈今日臣子之所敢萌於心而筆諸書者耶?且況綱打之計莫售,則反爲薦人之擧,樹黨之意斯急,則至有擬·帥之謀,父子綢繆,同惡相濟,殆有甚於世蕃之嚴崇,賊堅之許積,一行刀割姻附賊復,陰助聲勢,不軌之跡已綻,懷二之謀難掩,今此賊復之輸款,卽是尙喆之決案,揆以邦憲,豈可一刻容貸於覆載之間乎?請逆賊尙喆依律處斷。十四行刀割
大司諫李義綱,執義洪彦喆啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,又況會遂之罪惡,與澤遂一而二,二而一也,而忍杖不服,遽有酌處之命,已是失刑之大者,李觀源以啓能之壻,兼有師生之義,啓能凶慘不道之謀,決無不知之理,而蒙騃爲敎,遽然酌處,有乖獄體。請遲晩後物故罪人啓能亟施孥籍之典,趾賊等凶種,快施邦刑,養遂·獻遂·會遂·李觀源,竝令王府設鞫得情。噫嘻痛矣,從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所自爲,一時之所做出和同之類,必有其人,黨與之討,不容少忽,而旣收之文書,竝皆付丙,未露之端緖,全不究覈,獄體疎虞,寧不寒心?到今推究之道,惟在於親屬奴傔之及時訊鞫,而章疏之請久未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之律,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請亟寢夏賊子女待年用法之命,斗恭親屬應坐之類,一依适·雲例擧行,英材·斗恒及夏賊親屬奴傔,連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣,古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,則劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,四字刀割視作奇貨,日夜邀半行刀割凶肚莫掩,至於製給凶疏,沮過大計,有浮於逆莽,煽動人心潛圖國脈,則百倍於凶溫,論其罪惡,尤萬萬極凶極獰,而只緣其之身輕斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常刑論。請物故罪人國榮亟施孥籍之典。噫嘻痛矣,明謙之凶謀逆節,實是亘萬古所無之賊也,身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將至於書給四柱,先占身數,其所爲計,至凶極獰,九字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當,以謙以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽,待年與否,今無可論。宇鎭以凶喆之子,藉其氣勢,罔念煦濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,十九字刀割之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊得逭王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勒令押付,禁堂·承宣,俱未與知,自有鞫獄以來,豈有如許非常之擧乎?已輸款之凶逆,決不可酌配,未盡究之情節,尤不容不覈,時偉性本陰譎,行又凶悖,賊翰之餘論,無不主張,東馨之凶疏,明有指揮,賣權兜攬,推意所欲,樂禍忌技,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶,二字酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五九月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕,請梟示罪人明謙,正刑罪人以謙,亟施孥戮之典,逆復庶子好石亟施處絞之律,遲晩罪人宇鎭,荐棘罪人時偉,設鞫得情,夬正王法。答三司曰,不允。末端事,付丙矣。答兩司曰,不允。
辛亥四月三十日卯時,上御熙政堂。朝講·次對同爲入侍時,領事蔡濟恭,特進官鄭昌順·金文淳,知事趙鼎鎭,參贊官柳文養,大司諫李義綱,執義洪彦喆,侍讀官李祉永,檢討官李義鳳,記事官李海隣·洪樂游·徐有聞,禮曹判書李致中,刑曹判書權,行副司直趙心泰·李邦一,訓鍊都正徐有大,行都承旨柳戇,行左承旨李祖承,假注書鄭尙愚,事變假注書李明淵,以次進伏訖。上曰,開講,可也。祉永讀中庸。自子曰中庸其至矣乎,止第七章訖。上讀新受音訖。上曰,各陳文義,可也。祉永曰,舜以大聖人,好問而好察邇言,蓋天下之理無窮,一人之知有限,舜於凡事之理,不敢自謂已知,孶孶然好問於人,集天下之知,以做嵬蕩之治,故孟子曰,自耕稼陶漁,無非取諸人者,又曰,聞一言,見一行,若決江河,沛然莫之能禦,此皆好察之實,臣竊覸聖學高明,固非臣等之所敢仰勉,而雖其淺近之言,好問翕受敷示,則實爲聖益聖之道,伏願體念焉。上曰,所陳好矣。義鳳曰,不偏不倚之謂中。堯曰執中,舜曰用中,湯曰建中,而中字卽洪範所謂皇極,伏願殿下,益懋建極之治焉。上曰,好矣。濟恭曰,孔子以中庸民鮮能久矣爲言,中庸之道,亘古亘今,人所同得,乃反失之而鮮能者,專由於世敎寢衰而然,世敎興,則中庸之道,人皆可能,世敎之興衰,亶係於君師導率之如何,臣敢以此仰勉焉。上曰,卿言甚好,當體念矣。鼎鎭曰,擇乎中庸,而不失之者,謂其守之之固也。臣願聖上,於守字上勉之焉。上曰,所陳好矣。昌順·文淳·文養·義綱·彦喆等曰,儒臣與領事·知事已盡達,臣等更無可陳之辭矣。上曰,諸臣所陳文義,俱好矣,而下番卽予舊日宮僚也,上番亦舊日宮僚之兄也。今日俱登講筵,事不偶然,循例文義,而仍爲掩卷,實有草草之歎,就中發難,更爲討論,好矣。夫愚不肖之不及,固也,而賢知者之過之,果過於何處也?中庸之道,放之則彌六合,卷之則退藏於密,賢知者之過,過於六合之外乎?賢知而過之,則以聖人之過化存神,尤當過之,然則六合之外,聖人存而不論者,果何謂也?各陳所見,可矣。祉永曰,此蓋以道爲不足行不足知,則其失中,一也,是以謂過之也。義鳳曰,此猶射者之志彀中的者,卽中庸之道,矢過的外者,猶賢者之過也。濟恭曰,過之謂言,只過於中也。賢知者每失於理外求理,故自致過中,如老佛,亦不可謂不賢不知,而求之太過,自異於中道,此所謂過之也。上曰,過的之喩,出於古人之言,而儒臣所謂矢過於的者,未知其襯當也,中如的中之鵠,以其過不及者謂過鵠,不及鵠則可也。如指全的而言,則的小地大,的內有百餘步,的外有許多地,矢之止豈有限量耶?然則過者之過,將過於六合之外矣。予則以爲賢不肖之過不及,是一的之內,鵠之上下而言也。若以過的不及的爲言,則中字反至小矣。聖人之中,無處不在,天下有天下之中,一國有一國之中,至於一室一器,皆有其中,豈如大地上只着一片的耶?是故雖以老佛之異於吾道,而必造其極處而止之,未可謂無的,但不得其中耳。夫以天之覆地之載,日月所照,霜露所墜,何往無當然底道,而何處無所謂中者耶?聖人就其日用常行之道,擇其中而執之,故謂之中庸,中庸初非高遠難行之事也。隨處有常道,隨處有中道,所謂時中者也。中字之義與時字之義相表裏,易所云時之義誠大矣哉?濟恭曰,聖敎誠至當矣。義鳳曰,今承聖敎,古人射的之喩,其義果然如此矣。濟恭曰,臣常有疑晦于中者,經曰,道之不行也,我知之矣,又曰,道之不明也,我知之矣,明者,知之事也,此蓋分知行言之,而行先於知者,似異於大學知行之先知而後行,以此發問於儒臣,似好矣。上曰,各陳之,可也。祉永曰,行然後明,故行先於知矣。義鳳曰,上章云民鮮能久矣,故急於行而先言之,且子曰,民可使由之,不可使知之,由者,卽行也。上曰,此亦有不然者,雖分知行言之。而旣曰道之不行也,我知之矣,故接之以知者愚者,知愚,知之事也。旣曰道之不明也,我知之矣,故接之以賢者不肖者,賢不肖,行之事也,然則何嘗有先行而後知者耶?大抵此篇大旨,以知仁勇三達德,爲入道之門,故先言舜,次言顔子,次言子路,以此觀之,亦未嘗先仁勇而後知矣。雖然,知行元不可截然貳之也,知之十分分明,則自然施之於行矣。每坐於知之不明,故行之不力也。人知烏喙之能害人,故雖甚飢而不食之,此知行相須,而不可貳之之驗也。濟恭曰,烏喙則人果不食,而人皆知私鑄錢之在法必死,猶或犯之,以此論之,大欲所在,或有知行之不能相須處矣。上曰,烏喙百無一生,故人皆不食之,私鑄錢則倖倖有不發者,而其爲大利,則有的知者,故冒死故犯,大抵傷於虎者,聞虎亦怖,傷於矢者,見木猶驚,皆有所眞知故也。知之眞,則自然無行之不逮者矣。義鳳曰,經義果是先行後知,而聖敎分析,至精至微,臣誠怳然大覺悟矣。濟恭曰,讀得一尺,不如行得一寸,以此觀之,知行自有緩急之分矣。上曰,古人雖云談龍肉,不如喫猪肉,而如司馬光,以其常時念中觀之,眞可謂實賤篤行者,而然於知分數,終是不足,如議孟子一事,雖屬於大朴未散,而至於罷新法,何爲急遽乃爾?熙寧之政,固多弊端,而如兵制變通,實是美法,何必盡罷?終使戎政不振,國勢益弱也,以其出於王安石,則必亟罷之者,何其太過也?程子謂吾輩激成之者,誠大賢之公言公心也,大體王安石,執抝太過,而其才則豈無可以需世者耶?神宗之用安石,其志則亦可謂有爲之主矣。義鳳曰,神宗雖是有爲之主,用非其人矣。上曰,人品則固有賢不賢,而若其需世之才,則王安石,必不讓於司馬光矣。祉永曰,安石誠有奇才,而至於做治,則何能當司馬光之九分人乎?義鳳曰,若使司馬光,得君專而行政久,則非特少康之治,亦將挽回三代矣。濟恭曰,近儒議論,至有司馬光·王安石,不可比方之言,誠窄矣。臣則謂司馬光,當新法撓民之餘,如廉吏之代貪吏,而易得淸名矣,故天下至今稱之,誠好八字矣。變舊法至難,罷新法至易,有何才幹之可見其勝於安石者乎?上曰,然。儒臣雖以宋神宗,謂之用非其人,當其時,天下之勢,不得不大振刷,故銳意圖治,堅定不貳,予則以爲,漢武帝後,惟神宗頗有事事之志矣。國初宋史之未及出來也,諸名碩預度之,或曰安石必入侫倖傳,或曰當入名臣傳,及得名臣錄,則果編入其中,而宋史亦然,朱子旣以名臣許之,豈非難得之人乎?但因呂惠卿輩引進之擧,而尤落其名,此其大誤着矣。大抵挽回世道,亦係氣數盛衰,雖曰人君不言命,而予則以爲,其時氣數使然矣。義鳳曰,聖敎誠至當,而第伏念,世道汚隆,專在於導率之如何,顧今聖人在上,化理淸明,挽回氣數,此正其時,臣則以爲,三代之治,庶幾復見於今日矣。上曰,風俗厚薄之稍移,雖係於在上者,而至若挽回古道,則世益降而行不得矣。如今奇巧已生,淳風且邈,上雖爲土堦茅茨,民豈有瓦樽抔飮乎?雖然,大國則地廣民衆,風氣難於猝變,而我國則偏邦也,有何風氣之可論,導率挽回,似乎不難,而尙未見俗習之丕變,此予所以日夕反躬,而莫知其所以然矣。濟恭曰,聖敎誠深切,臣不勝欽仰,而承佐之地,不能對揚其萬一,以致聖念獨勞於上,莫非臣等不職之罪也。上曰,空言雖云無益,至於經義談論,而後進不若前人,雖以抄啓文臣課講一事言之,設置多年,未見其成效,此亦予不能盡君師之責而然矣。濟恭曰,此實人才漸降之致矣。上曰,下番之昔在春坊也,文義或有可聽,今日則別無發明者,近或看雜書分精力而然乎?上番之弟祉承在春坊時,有講義編成者,上番果知之乎?祉永曰,臣亦嘗見之矣。上曰,經筵先退,次對爲之。濟恭曰,甘霈後日氣連和,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,此開城留守具庠狀啓也,以爲,今當春耕,農糧不足,無以排巡,泰安·礪峴·長湍倉留庫各穀中,限折半特許加分事,請令廟堂稟旨分付矣。當夏農糧,不可不優助,加分之請,必有商量,而但來頭年事,有難預度,若使倉儲枵然,事甚悶慮,折半留庫中,限三分一計數加分,加分實數,從後狀聞之意,分付,何如?上曰,依爲之。出擧條濟恭曰,近來牛禁蕩然,以外方言之,場市之間,屠殺狼藉,爲方伯·守令者,不特不爲禁斷,至或捧用屠稅,故民不畏法,視若常事,以故牛價日益踊貴,較視前日,不翅三倍四倍之加,以致村閭中養牛之家,絶罕而僅有雖欲農作,何由得以深耕乎?暗行廉察,守令私屠,爲第一罪罷之條,此法不可不別加申明,此後場市與邑內,或有牛肉肆行之處,則該邑守令,隨聞重勘,道臣亦難免其責,以此各別申飭諸道,俾絶如前犯屠之患,恐不可已矣。上曰,依爲之。出擧條上曰,京中似有此弊,自法司若申禁,則豈如是乎?且非但不能禁斷,稱以禁之,亦不無下隷從中作奸之事,名曰法官,此等之處,不能擧職,誠駭然矣。捕廳之禁私屠,亦有其例矣,令捕將各別申禁,可也。濟恭曰,辛亥以後公私賤良妻所生,竝皆許良,卽先朝定制,而續大典,獨於驛卒良妻所生男,以從願施行,載錄各驛,以爲從願云者,非爲從良,卽指願陞爲吏,故自辛亥法立之初,亦無驛卒良産之許爲良人,只從自願陞吏而已。蓋國家所重,無過於驛路,而若許爲良,恐無驛役之人,故法意似出於此矣。今聞東北各驛驛卒良出者,以從願二字爲執言,擧欲反驛投良,呼訴紛紜,安可創開前日所不行之例,以致驛路轉益凋殘之弊乎?此不可不一番陳達釐正,自今以後,從願二字,使之只用於陞吏一款,俾無更事逃避之患,何如?上曰,依爲之。出擧條文淳曰,本司庫舍,今已始役,而間數稍多,物力不敷,他無拮据之道,再昨年大濬川時,有均廳錢三千兩貸來後,每年一千兩式計償者,今明兩年所報條合二千兩,先爲推移取用,自再明年還報,事甚便好,敢此仰達矣。上曰,大臣之意,何如?濟恭曰,舟橋與濬川,便是一司,工役所用,不可不互相推移,依重臣所奏,許施,似無妨矣。上曰,依爲之。出擧條心泰曰,今番中旬六兩試取時,牢子沈仁壽,亦爲應射,而一矢二失越一百五十二步,三矢越一百四十八步矣。取考謄錄,則六兩三矢中二矢一百五十步及一矢一百四十五步以上之類,別單修改,閑良直赴,出身加資,自來法例,而牢子旣是軍兵名色,六兩本非軍兵元技,則循例修別單以啓,事涉擅便,敢此仰達矣。上曰,一體別單,可也。出擧條上曰,臺臣進前,大司諫則朝講有先入侍後謝恩之命,講筵旣罷,出待臺廳,可也。彦喆曰,請爲奴罪人金壽賢·河翼龍,竝令王府設鞫得情,夬正王法。上曰,不允。措語見上命書傳敎曰,禮房承旨馳詣宗廟·景慕宮,奉審摘奸以來。又命書傳敎曰,明日展拜後,仍行省牲省器,路由館峴,以此分付。命退,諸臣以次退出。
辛亥四月三十日辰時,上御重熙堂。左副承旨入侍時,左副承旨柳文養,假注書鄭尙愚,記注官金良倜·金鳳顯,以次進伏訖。上命讀各道雨澤狀啓訖。命書傳敎曰,諸道無論遠近,始雨形止,得雨水深,無不消詳登聞,遠如嶺南北道,而亦已來到,獨海西一道,昨見備局査奏之語,其遲遲拖到三數日之後者,欲與七邑雨澤,同爲修啓而然云,尋常雨澤登聞,猶不敢爲此諸道所無之例,況伊日之雨,行旅舞于道,農夫忭于野,在旬宣之地者,歡天喜地之心,尤有倍於氓之蚩蚩,而今反托說於七邑報牒者,分疏旣未安,屑越亦莫甚,果欲待邑牒之齊到道內列邑,不止七邑,則豈敢以此等之說,附對於特敎査問之下乎?更思問備太輕,當該道臣李敬一,加施越俸一等之典。又命書傳敎曰,海西聞有輪行之疾,前次上番,猶令抄出病者,卽爲下送新番,又當海西,則爲大將者,預宜警欬,以他道當次軍換番,而此等按例無難之事,如是做錯,致有今日提問後覺得,禁衛大將金持默,從重推考,就其上來五哨中最甚邑,一倂下送,仍令大將察其形貌,留亦可慮者,一體下送,以其形止及實數,報于廟堂草記,如是之後,禁衛上番軍中,雖一名,有噦噫嚏咳者,是何異於大將之推而納諸乎?令廟堂各別嚴飭,上番實數如不敷,內入直軍從便代定之意,亦令論理報來後草記。又命書傳敎曰,纔有校正之役,前直閣徐榮輔,敍用仍任,前縣監鄭厚祚,令該曹付軍職,冠帶常仕。命退,承史以次退出。
辛亥四月三十日未時,上御重熙堂。左副承旨入侍時,左副承旨洪義榮,假注書鄭尙愚,記注官金良倜·金鳳顯,以次進伏訖。上命讀公事書判付訖。以舒川萬戶望筒。命書傳敎曰,莊陵陵役,旣有所重,俄見畢役狀啓,雖令今日政調用,瓜近邊將之前期數朔作闕,在渠輩受弊不少,此望筒勿施,承傳除拜者,與久勤積仕人有異,承傳邊將中過二十四朔僉使,只有一人云,作窠差代寧越人,聞是白徒,以園役承傳中,次次作窠調用。命退,承史以次退出。
上在昌德宮。停常參·經筵。
大駕詣景慕宮入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
還宮後,內閣·政院·藥房口傳問安。答曰,知道。
洪義榮啓曰,明日常參·經筵,取稟。傳曰,停。
李祖承啓曰,司僕內乘,來言捲簾,取稟。傳曰,捲三面。
柳文養,以奎章閣言啓曰,臣等進詣奎章閣,御眞展奉,奉審無頉,而奉謨堂及閣內諸處奉審,亦爲無頉之意,敢啓。傳曰,知道。
柳文養啓曰,問啓事,命下矣。問于□□□義綱處,□□□奉職無狀,致有此問啓之命,惶恐震越,罔知攸□□軍別將□□□妄錯之擧,萬萬驚駭。渠若有一分嚴畏謹愼之心,焉敢如是放恣乎?臣班次稍遠,未及周察,不能卽地糾正,莫非臣昏謬溺職之罪,伏地惶懍,不知所達云矣,敢啓。傳曰,班次距作門不遠,則未及照察,與在駕前之侍臣無異,亦爲遞差。
洪義榮啓曰,玉堂備員間,視事頉稟之意,敢啓。傳曰,知道。
傳于李祖承曰,左承旨入侍。
傳于徐美修曰,右副承旨入侍。
傳于徐美修曰,今因都尉之反面思之,遠離之情理,宜有體諒。義城縣令黃基玉,近地守令,令該曹口傳相換,仍令除辭朝赴任。
吏曹口傳政事,義城縣令黃基玉,新溪縣令尹羲厚相換。
兵曹,以南憲喆爲守禦中軍。
傳于徐美修曰,黃海兵使之代,令該曹口傳差出。
兵曹口傳政事,以南志默爲黃海兵使。
內閣啓曰,日省錄編入筵說,入侍史官,三日內修送本閣,自是定式,而去月十六日儒生殿講時筵說,屢度催促,終不修送,揆以事體,不可無警。注書李德鉉,檢閱徐有聞,竝從重推考,何如?答曰,拿處。以李德鉉·徐有聞拿處傳旨,傳于徐美修曰,今姑參酌,後勿如是之意,嚴飭。
李東顯,以漢城府言啓曰,北部未婚未葬之類,過行已畢,故別單書入之意,敢啓。傳曰,知道。
李祖承,以備邊司言啓曰,端午祭官之無以塡充,侍從罷散人,自廟堂草記請敍矣。卽聞銓曹,只以堂下違牌坐罷略干人書入,至於堂上堂下諸侍從之罪不甚重,可合甄敍者,一不擧論云。此非草記請敍之本意,其所擧行,殊涉疎忽,當該銓堂,從重推考。喉院之不爲往復,徑先入啓,亦不可無飭,當該承旨推考,請敍單子,改修正入啓之意,分付吏曹,何如?傳曰,允。當初草記,旣云罷散則只以違牌坐罷人捧傳旨,事未前聞,況罷散與坐罷,段落判然者乎?申飭銓曹,後勿如是,可也。
柳文養,以備邊司言啓曰,傳曰,海西聞有輪行之疾,前次上番猶令抄出病者,卽爲下送,新番,又當海西,則爲大將者,預宜警欬,以他道當次軍換番,而此等按例無難之事,如是做錯,致有今日提問後覺得,禁衛大將金持默,從重推考。就其上來五哨中最甚邑,一倂下送,仍令大將,察其形貌,留亦可慮者,一體下送,以其形止及實數,報于廟堂草記。如是之後,禁衛上番軍中,雖一名,有噦噫嚏咳者,是何異於大將,推而納諸乎?令廟堂各別嚴飭。上番實數如不敷,內入直軍,從便代定之意,亦令論理報來後,草記事,命下矣。卽見禁衛營所報,則以爲大將,躬往南別營,招集新番五哨軍兵,一一看審,則谷山軍一名,新溪軍一名,平山軍九名,症形可疑,故使之出幕。其餘仍問渠等所居邑,輪疾熾盛與否,則谷山·金川·兎山·延安等四邑境內,別無輪疾,遂安·新溪·平山等三邑間或有之,而不甚大段云。故察其形貌,參以所告,則別無最甚熾盛處,亦無目下可慮者,而大抵五哨中病軍,不過十餘名。軍數旣無不敷之慮,則代定固難擅便,而右項病軍,各別救療,待蘇完給糧資下送計料云矣。上番五哨中病軍,只是十一名,餘外別無可慮,則內入直,固當如例排番,而但念上項番軍所居之邑,雖非染氣熾盛之處,大抵今年海西,以不得乾凈,傳聞狼藉。今此上番之類,身雖不病,衝冒染氣,不難知矣,莫重內入直,安可以此擬議乎?依該營停番時,他軍門代直例,以都監軍替行,該營大將之不能前期稟達,終涉緩忽,不可以已被問備,仍以置之,更爲從重推考。旣已上番之軍,今不可移換他道,外營入直則使之依前分排,恐似無妨,以此分付,何如?傳曰,允。海西諸邑,幾乎無邑不然。禁將所謂谷山·金川·兎山·延安等邑之境內,別無輪疾云者,太不成說。觀於近來狀辭,熾甚分明,豈可以別無,質言乎?極爲駭然。無論如此如彼,此時海西之民,便休爲可,果雖無病,歸農亦可。新番五哨軍,待城門開,皆卽還送本鄕,俾各安意耕鑿,定將校踰弘濟院後,使之草記。大抵代番之弊,訓局軍,偏受其困,豈不可矜?弘化門番則以壯勇營步軍代直,西營番則以御營新營鄕軍代直,自今日依此擧行事,卽爲分付,可也。
洪義榮,以壯勇營言啓曰,本營哨官,依備邊司郞廳例,仕滿十五朔,六品遷轉事,曾有定式矣。哨官李文耆,已滿十五朔,依定式六品遷轉之意,分付銓曹,何如?傳曰,允。
洪義榮,以壯勇營言啓曰,備邊司草記批旨內,海西諸邑,幾乎無邑不然。禁將所謂谷山·金川·兎山·延安等邑之境內,別無輪疾云者,太不成說。觀於近來狀辭,熾甚分明,豈可以別無,質言乎?極爲駭然。無論如此如彼,此時海西之民,便休爲可,果雖無病,歸農亦可。新番五哨軍,待城門開,皆卽還送本鄕,俾各安意耕鑿,定將校踰弘濟院後,使之草記。大抵代番之弊,訓局軍,偏受其困,豈不可矜?弘化門番則以壯勇營步軍,代直,西營番則以御營新營鄕軍代直,自今日依此擧行事,卽爲分付可也事,命下矣。依傳敎弘化門入直禁衛軍下鄕之,代以本營中司前中後三哨軍,輪回入直,而今日爲始,前哨軍五十名,該哨官金鎭鼎率領,待標信與禁衛軍替代入直之意,敢啓。傳曰,知道。
洪義榮,以禁衛營言啓曰,依備邊司草記批旨,弘化門入直軍,以壯勇營步軍代直,西營入直軍,以御營廳新營鄕軍代直,自今日擧行,而本營則京標下三十名入直,火藥庫則以別破陣,從其番數入直。南別營則兼別破陣六名守直,海西五哨鄕軍則待城門開,還送本鄕,而定將校踰弘濟院後,更爲草記之意,敢啓。傳曰,知道。
洪義榮,以禁衛營言啓曰,依下敎降定鄕軍李元相,放送之意,敢啓。傳曰,知道。
洪義榮,以御營廳言啓曰,依備邊司草記批旨,本廳新營入直鄕軍一哨內四十名,除標信除出,將官率領,自今日爲始,移直於西營之意,敢啓。傳曰,知道。
辛亥五月初一日寅時,上詣景慕宮。省牲省器入侍時,行都承旨柳戇,行左承旨李祖承,右承旨柳文養,左副承旨洪義榮,右副承旨徐美修,同副承旨李東顯,記事官李海隣,假注書鄭尙愚,記事官洪樂游·徐有聞,一提學吳載純,檢校直提學徐浩修,檢校直閣李晩秀,直閣徐榮輔,以次隨駕。上具翼善冠·衮龍袍,乘輿出靑陽門,至明政門外,降輿,乘輦出弘化門,由館峴,至觀旂橋降輦。上曰,今日到記與焚香入參儒生幾何?承旨問于守僕,可也。祖承仰奏曰,到記儒生,四十五人,焚香參班儒生,百餘人云矣。上曰,前泮長,以齋儒到記額數,每少於焚香參班擧案,科時試紙頒給,以當日朝食堂到記擧案分給之意,筵稟,而其在待士之道,存羊之義,有難遽然減數。擧條批答,姑不頒下。大體到記與焚香擧案之不同,已非美事,且今日則名曰祗迎,到記額數與參班擧案,太不相稱。堂堂賢關,士風不古,寧不慨歎?令守僕曉諭諸生,依參班數,入參朝食堂,而還宮後書題當出送,善爲製進之意,分付,可也。仍乘輦。引儀唱侍臣上馬。上曰,引儀唱聲,全不成樣,極爲駭然。命書駕前下敎曰,當該引儀拿處。進詣宮門外,降輦乘輿,入齋殿。少頃,上改具冕服,出齋殿。通禮跪啓請執圭,近侍跪進圭,上執圭,詣版位,行再拜禮,就東階。上詣廟內奉審訖。上出廟門。通禮跪啓請釋圭,上釋圭,近侍跪受。上還詣齋殿,親押義陵香祝,命義榮準祝。少頃,上具遠遊冠·絳紗袍,出齋殿。禮儀使跪啓請執圭,近侍跪進圭。上執圭詣祭器位。執事擧羃告潔,上仍詣省牲位,南向立。禮儀使跪啓請省牲。掌牲令牽牲入,擧手曰腯。大祝周視一帀,進前曰,犧牲肥澤,尺量,何如?上曰,唯。牲人各牽牲,擧尺度之,牛氏·豕氏·羊氏。大祝立牲後,擧笏告曰,充。因牽牲出。上曰,監察進前,可也。監察尹五榮進前。上曰,爾是祭監,行祭時,必須各別檢飭,俾盡虔誠之地,可也。命退,仍命三嚴。義榮跪告三嚴訖。上乘輿出宮門。兵曹判書金文淳進前曰,動駕時嚴皷節次,蓋爲隨駕軍兵之預先整齊,俾無錯雜之弊,而三嚴已下之後,禁軍別將以下,不卽行陣,以致還宮時騎馬戞過之境,師律所關,極爲駭然。臣之常時不能檢飭之失,已不勝萬萬惶悚,而當該別將申大謙妄錯之罪,不可不嚴勘,爲先汰去,令該府拿問處之,何如?上曰,爲先拿處,可也。出擧條上曰,動駕時侍臣之備員,卽糾正百事之意,而於此等有關師律之事,三司之默無一言,極爲未安。命書駕前下敎曰,隨駕三司,一倂遞差。上曰,諫長則牌招問啓,可也。上降輿。通禮跪啓請釋圭,上釋圭,近侍跪受。上乘輦。通禮跪啓請執圭,近侍進圭,上執圭。進詣觀旂橋,降輦。通禮跪啓請釋圭,上釋圭,近侍跪受。上乘輦,通禮跪啓請執圭,近侍進圭,上執圭。由館峴,入弘化門·建陽門·協陽門還內。諸臣,以次退出。
辛亥五月初一日辰時,上御重熙堂。左承旨入侍時,行左承旨李祖承,記事官李海隣·洪樂游·徐有聞,京畿監司徐鼎修,以次進伏訖。上曰,道內農形何如云耶?鼎修曰,甘霈浹洽,豐登有漸云,民事誠多幸矣。上曰,聞秋牟未免穴農云,此爲可悶矣。鼎修曰,秋牟雖云穴農,大體論之則優爲免歉,且本道則春牟居多,秋牟間間有之矣。上曰,近日,無望雨之事耶?鼎修曰,旬前若得沛然,則將無過時之慮云矣。上曰,有何稟達事乎?鼎修曰,永陵公廨修改等一節,一依顯隆園例擧行,已有成命矣。丁字閣以下,已自戶惠廳,分送物力,使陵官專管監董,今將一新,而其外享所物件之渝弊者,亦當自戶曹一體修改矣。此後有頉處修改,謹當一依園所規式,以爲永久遵行之地,而其容入物力,就本州常賑穀中,限二千石劃出,而本州常賑穀,若或不足,則以傍近邑常賑穀,與本州他衙門穀物,準此數換錄,每年取耗以用,用遺在數爻,亦於冬等,別具狀聞之意,定式施行,何如?上曰,依爲之。出擧條鼎修曰,永陵修改擧行條件,今纔陳達蒙允,可以永久遵行,而因此有所仰達者。大抵陵園墓公廨,摘奸執頉,則道臣·禮曹爲之,籌摘修改,則戶曹·惠廳當之,看護典守則齋郞·陵屬任之,而主管各異,推諉成習。摘奸之全不留意,修改之全不致力,郵罰不及而至於典守之方,尤無警飭之所,故非但越視其頹圮,抑亦無難於毁劃。一瓦之當覆不覆,便致棟榱之腐傷,一石之當築不築,至有墻壁之潰裂,而齋郞不被譴,陵卒不抵罪,揆以事體,萬萬未安。越自己酉,至于今年,各陵公廨,一依筵敎,劃付物力,專責陵官,已爲次第繕修,民邑之不煩,工役之堅緻,有非前例修改之比。雖以今春奉審時所見言之,到處廨宇,幾乎一新,若不趁今矯救,別立規模,一任陵官之不善典守,陵屬之如前毁劃,則數年之內,頹弊渝傷,勢所必至,豈有如許道理乎?臣意則此後各陵園墓所,如或有不得不及時當改處,陵官趁卽論報畿營,自畿營卽爲移文戶曹,發遣計士與營裨,眼同看審,磨鍊物力,亦依上項已例,付之陵官,趁卽修改,仍於春秋道臣奉審之行,考其典守勤慢,全不用心者,卽地狀罷。若其少少不勤之處,論移禮曹,隨其淺深,示警於殿最事,一體出擧條定式,何如?上曰,修改之後,無句檢之人,瓦墁堅緻與否,固無論,焉有重事體之意乎?竝依所奏定式,而若無定限,殊欠分明,一依諸凡公役之定限,限內執頉者,時郞官與監董郞官,分等論罪。道伯之春秋奉審行,萬一泛看或掩置,而從後現發於承旨奉審及史官宣傳官摘奸之時,則當該道臣,令政院直捧拿處傳旨。以此擧條,載之該房故事·堂后日記·宣傳官謄錄,而寢郞之於禮曹,豈有見聞之相及,而以逆旅往來之判堂,獨書殿最者,反不如與畿伯之親審者,同議磨勘,而畿營廉察之際,或慮別出弊端於陵屬,此一款姑置之。此後寢郞之有一毫泛忽者,當令畿伯,專管黜陟之政,此意嚴飭,仍令禮曹以此下敎,書付陵園墓齋郞直所事,分付,可也。出擧條命退,諸臣以次退出。
辛亥五月初一日申時,上御重熙堂。右副承旨入侍時,右副承旨徐美修,假注書鄭尙愚,記事官李重蓮·洪樂游,以次進伏訖。上命讀備邊司草記,書判付訖。上曰,日已向暮,門鑰將下,此草記批旨,卽爲知委該營之意,自政院招來備郞,傳于大臣,可也。仍命退,承史以次退出。
上在昌德宮。停常參·經筵。
自四更至初三日開東,灑雨下雨,測雨器水深三分。
李祖承,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李祖承啓曰,來初五日,朝參日次矣,敢稟。傳曰,停。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
柳文養啓曰,大司憲李度默,掌令崔守忱,牌不進,執義未差,掌令金禧燮,持平洪彦燮·李之聃在外,監察茶時之意,敢啓。傳曰,知道。
備忘記,黃海兵使南志默下直,長弓一張,長箭一部,片箭一部,筒兒一箇賜給。
傳于洪義榮曰,左副承旨·右副承旨入侍。
傳于洪義榮曰,昨於輦過文廟洞口,見祗迎諸生之濟濟,又聞之因焚香日齊會云,使之應製矣。居首三下一生員尹愭,八字百選一件,之次三下二進士安光宇,正音通釋一件,次上生員李寅默·申洸河·鄭文淵·李光斗,各內下扇二柄賜給。
傳于李東顯,向以嗣歲儲穀之意,申飭法外加分,而諸道若或膠守,反有艱食之弊,則亦非本意。觀於日前守臣狀啓,亦可反隅,狀請與回下之際,徒煩酬應,令廟堂申飭諸道,俾各知此意,不得不加俵者,參量擧行後,形止狀聞事,分付。
吏曹堂上前望單子入之,參判閔鍾顯,參議李祖源落點。
洪義榮,以弘文館言啓曰,本館下番闕直,事甚未安。今日政新除授玉堂,待下批仍卽牌招,以爲推移入直之地,何如?傳曰,允。
柳文養啓曰,合辭方張之時,兩司無詣臺之員,事甚未安。今日政新除授兩司諸臺,竝待下批牌招,何如?傳曰,允。
柳戇,以吏曹言啓曰,今此宗廟各陵殿宮園墓端午祭獻官·諸執事,當爲分排,而老病公故外,實無推移之路,依近例刑官司饔院官員通瀜塡差之意,敢啓。傳曰,知道。時帶刑官人,本職許遞,可也。
有政。吏批,判書未差,參判閔鍾顯在外,未肅拜,參議李祖源進,左副承旨洪義榮進。以徐浩修爲吏曹判書。
吏批啓曰,新判書命招,同參政事,何如?傳曰,允。啓曰,判書徐浩修牌招不進,參判閔鍾顯在外未肅拜,小臣獨政未安,何以爲之?敢稟。傳曰,只出緊任。以金履禧爲大司諫,李運彬爲執義,申禹相爲司諫,沈能翼爲副校理,金方行·金翰東爲副修撰,趙宗鉉爲刑曹參判,洪明浩爲左尹。
兵批,判書金文淳,參判閔台爀病,參議李夔入直進,參知孟至大病,右承旨柳文養進。同知李宗範,僉知李殷錫·朴鼎明,副護軍李思祚·洪彦喆,副司直李祉永·李彦祐,副司果李義鳳·張至顯竝單付。
以黃海監司李敬一狀啓,黃州·平山·谷山·金川等邑,民家失火,人物燒死,恤典題給事,傳于李東顯曰,本道疫癘熾甚,聞甚矜悶,失火民戶,又如是夥然,令道伯拔例顧恤。致死人七命,生前還上身布蕩減,被燒民戶中,殘獨戶還上身役,一竝除免,而給材結構,助糧力農,期於平居者無異,此道伯之責也。十分無欠然後,以其形止,具由狀聞,萬一泛忽,竝與前罪重勘,以此意嚴飭該道。被燒民戶,月終登聞,似有年前定式,定式亦許多般,海伯事可謂膠柱皷瑟。近於本道民事,朝家何等用慮,雖在稍弛慮之時,半百戶以下被燒,以三月之事,五月始乃入啓,本道事寧不悶然?當該道臣,爲先從重推考,卽令廟堂査問該道。其中被燒十戶以上形止之今始登聞,若因守令之稽報,則當該守令,使之指名現告,拿問處之,必無是也。如果不然,守令何罪?拿處一款,勿論事,分付。
柳戇,以吏曹言啓曰,今此宗廟各陵端午祭大祝典祀官中,時無職名人,令該曹口傳付軍職,何如?傳曰,允。
兵曹口傳政事,副司直,李得臣·李洪載·李義綱竝單付。
李祖承,以兵曹言啓曰,臣今日進詣南別營,平安道抄上武士金鳴潝等六人,以鐵箭更爲試取,則其中平壤出身金鳴潝,閑良金重麗,陽德出身鄭元爀等,雖越一百五十餘步,俱未滿一百六十步。故別單不得書入,而平壤閑良李奉天,楚山閑良宋南直,碧潼閑良崔尙天等,俱未及一百五十步。毋論越未越,十日休息,射技步數,別無差勝於前日試取時,竝爲下送之意,敢啓。傳曰,知道。過百五十步人,先付別付料,各別勸奬,待進步卽爲草記,可也。
李祖承,以御營廳言啓曰,依標信宣傳官李檍,口傳下敎,本廳新營入直鄕軍一哨內,四十名除出,該入直哨官率領,自今日爲始,移直於西營,而東營入直把摠,移直於新營之意,敢啓。傳曰,知道。
副司直徐瀅修疏曰,伏以臣見差宣陵端午祭獻官,淸齋期在明日,而第臣偏母,自昨忽患痎瘧之症,寒熱交攻,達宵叫痛。臣方左右扶將,實無暫時離捨之勢,冒犯瀆撓,豈不知萬萬惶悚,而情私煎迫,他不暇顧。伏乞聖慈,俯垂矜憐,亟令該曹,劃卽變通,俾臣得以專意救護,千萬至祝云云。省疏具疏。疏辭,許令該曹付標。
辛亥五月初二日卯時,上御重熙堂。左副承旨·右副承旨入侍時,左副承旨洪義榮,右副承旨徐美修,假注書鄭尙愚,記事官洪樂游·徐有聞,以次進伏訖。上命讀公事,書判付訖。命文養書傳敎曰,黃海兵使當日辭朝。又命書傳敎曰,程途自有期限,守令·邊將赴任之過期愆限,猶有營閫請罪之擧,則況見帶重任,豈比於彼乎?除拜許久尙無動靜,豈欲仍留行牧使之事而然乎?特補之後,未見有一事之爲民爲邑,陳聞矯救,今於宿趼,竝與反面而遲遲,何也?自長銓壞例若此,小官何言?其在國體,不可仍置。吏曹判書李,亟施罷職之典。又命書傳敎曰,昨以敍用傳旨誤捧現告事,至有廟堂之草記請推,則今見傳旨,不敍亦入於敍用中,此豈成說乎?大抵不敍之律名,創出未久,古則只有守令之永不敍用而已。以是先朝下敎,亦以一時權宜爲敎,該曹豈可混同書送於罷散秩乎?昨日應敍者之見漏,今又當拔者之混入,此似微事,有關官方,當該堂上遞差。承旨之矇然捧入,亦不可無飭,從重推考,原傳旨改修正以入。銓曹事苟簡莫甚,亞三銓無一人在京無故者,合有變通之道,參判之無端屢違,太無所據。吏曹參判朴祐源罷職。此後更毋敢爲此屑越之擧。參議中時在不敍者敍用,與參判前望單子入之,待下批牌招開政。命退,承史以此退出。
上在昌德宮。停常參·經筵。
自開東至午初,灑雨下雨,測雨器水深三寸。
自午正至人定,灑雨下雨,測雨器水深一寸八分。
自人定至初四日開東,灑雨下雨,測雨器水深四分,合五寸二分。
柳文養啓曰,大司憲李度默未肅拜,執義李運彬,掌令金禧燮,持平洪彦燮·李之聃俱在外,掌令一員未差,監察茶時之意,敢啓。傳曰,知道。
柳文養啓曰,西學敎授成種仁,旣入闕中,不爲肅謝,直爲出去,事甚未安,推考警責,何如?傳曰,允。
柳戇啓曰,吏曹郞廳來言,臺諫有闕,政事取稟。傳曰,當日爲之。
傳于柳文養曰,右承旨入侍。
以副校理沈能翼,副修撰金方行,牌不進罷職傳旨,傳于柳文養曰,只推,更爲牌招。
柳戇啓曰,卽者吏曹郞廳來言,政事當日爲之事命下,而判書徐浩修未肅拜,參判閔鍾顯在外,參議李祖源病不來,不得開政云。判書·參議竝卽牌招,以爲開政之地,何如?傳曰,允。
柳戇啓曰,吏曹判書徐浩修,參議李祖源,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書更卽牌招,何如?傳曰,允。
以吏曹參議李祖源牌不進罷職傳旨,傳于柳文養曰,只推,更爲牌招。
柳戇啓曰,吏曹判書徐浩修,參議李祖源,再牌不進,推考傳旨及罷職傳旨,今方捧入,而開政命下之後,連事違召,不卽擧行,事體所在,誠極未安。判書,所當更請牌招,而係是一日三牌,何以爲之?敢稟。傳曰,近來銓任,以除拜,看作不體諒,先以規避爲心。雖以此判堂言之,旣無別般情勢,則無端屢違,此何道理?況乏人莫如近日,但當督出而已,從重推考,更爲牌招,申飭開政。
以吏曹參議李祖源再牌不進罷職傳旨,傳于柳戇曰,只推。
傳于柳文養曰,坡州牧定配罪人李允默,放送。
傳于洪義榮曰,漕船異於賃船,則漕倉轉運之四隻,一時臭載於一郡,事未前聞。在昔先朝,猶令特遣御史,按査其奸僞。今番則以船隻數爻之比昔稍少,雖不差送繡衣,揆以紀綱與後弊,不可泛看,令該曹爲先回啓,以不緊說話,如是煩稟,此等事,亦可煩酬應乎?戶曹判書趙鼎鎭,從重推考。朝以當稟不稟,纔有飭敎,今反以不當稟之事,爲戶判煩稟,當該承旨遞差,然則原狀啓,下廟堂,使之待朝拔例草記,回啓。
洪義榮啓曰,臣與同副承旨李東顯伴直矣。纔已遞差,伴直無人,右副承旨徐美修,卽爲牌招入直,何如?傳曰,待開門牌招。
傳于洪義榮曰,時囚之滯囚多日,尙不開坐,當該堂上推考,不拘齋日,皆令明日捧供事,分付。
洪義榮,以訓鍊都監言啓曰,依下敎龍虎營行首敎鍊官金義淳,行軍敎鍊官車景一,各決棍十度,懲勵之意,敢啓。傳曰,知道。
洪義榮,以禁衛營言啓曰,今日城門開後,海西五哨鄕軍,定將校踰弘濟院,而其中病報十一名內五名,及舊番軍十四名內十一名先差者,竝給糧資,一體下送,而未差者九名,各別救療,待蘇完卽爲下送之意,敢啓。傳曰,知道。
洪義榮,以義禁府言啓曰,坡州牧定配罪人李允默放送事,承傳啓下矣。李允默卽爲放送事,分付該道道臣之意,敢啓。傳曰,知道。
辛亥五月初三日辰時,上御重熙堂。右承旨入侍時,右承旨柳文養,記事官李海隣·洪樂游·徐有聞,以次進伏訖。上命書傳敎曰,園所香祝之前一日齎傳,以有津渡也。今日雨勢如此,則雖稍晩傳香,果川地止宿,無所不可,又於明日傳香,亦無不可,則初無一言微稟,循例徑詣,先傳後稟,前例二字,焉敢用於本園香祝乎?當該承旨,爲先從重推考,香室行首守僕該守僕,竝令攸司,嚴加科治。命退,承史以次退出。
辛亥五月初三日午時,上御重熙堂。右承旨入侍,稟事閣臣·司成同爲入侍時,右承旨柳文養,假注書鄭尙愚,記事官洪樂游·徐有聞,檢校直閣李晩秀,直閣徐榮輔,司成成種仁,以次進伏訖。上命讀公事,書判付訖。上曰,綱目講義,今當正書,而儒生之在太學者,冊子之或考校或書寫以進,卽國朝故事也。尊經閣所藏書籍中,多有儒生所書,而板本甚好。先正李珥居齋時,經書註,就永樂本點定句讀,太學尙今傳以爲美事。雖以近例言之,朱子大全語類,亦有儒生所書者,今此講義,國子長,考三式年生進榜,以其三十歲以下在京人,使之書進,好矣。晩秀曰,御製條問之考閱書寫,在儒生,極甚榮幸。非但有國朝故事,生此右文之世,得預此事,亦足爲工夫,若有勤業者,必當樂聞而願參矣。上曰,考準,雖居齋老儒,亦足爲之,分書時紙頭,各書姓名以入,而了畢後,大司成·司成及金熙朝,俱是曾經抄啓文臣者,相準以入,可也。上曰,聞前泮長言,向於食堂,行序齒之法云,今則更似無甲乙之論矣。種仁曰,序齒,卽三代美法,而年前已有遵行之例,今番亦有歸一之論,此後似無携貳之言矣。上曰,序齒之法,先朝飭敎,不啻申明,寔出於聖人敎人不擇地處之義也。大抵鄕黨莫如齒,則食堂到記,有異於朝廷官爵,家間名分也。若不得赴進士科則已,旣參生進之榜而不得參於食堂,其可乎?旣參食堂而少者坐於老者之上,亦可乎?至於別坐爲南班,尤豈不可怪乎?三代之制,凡民之俊秀者,尙與天子之元子,同爲序齒,天子之元子,豈不如我國之士夫而然乎?雖以國朝典禮言之,元子之齒於學也,冠儒之冠,服儒之服,於明倫堂上,與諸生相向而揖。此蓋行一物得三善之義,而入學之禮,其將不遠,亦當依前爲之,而獨於食堂不遵其法,則其可成說乎?諸生若知大學序文,國朝典章,則亦當自覺而遵之,自朝家何必傳敎而申飭乎?司成旣成筵敎,曉諭諸生,可也。上曰,梁誠之文集,何當始印乎?榮輔曰,日間當印出,而記文與尺牘數張,得來於梁鍾人家尺牘,卽誠之手寫之筆跡云矣。上曰,摸印附之篇末,好矣。文集弁首,予方留意,跋文則李判府,卽內閣建設初提學,使之製進,好矣。命退,諸臣以次退出。
上在昌德宮。停常參·經筵。
藥房提調吳載純,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈殿氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
柳文養啓曰,大司憲李度默未肅拜,執義李運彬,掌令金禧燮,持平李之聃·洪彦燮俱在外,掌令一員未差,監察茶時之意,敢啓。傳曰,知道。
傳于洪義榮曰,禮房承旨馳詣宗廟·永禧殿·景慕宮,奉審摘奸以來。
傳于李祖承曰,左承旨入侍。
洪義榮啓曰,吏曹判書徐浩修,三牌不進,推考傳旨,今方捧入,而特敎申飭之下,連違召命,不卽承膺,揆以事體,極爲未安。所當更請牌招,而係是一日四牌,何以爲之?敢稟。傳曰,此啓辭爲先勿施。近來銓長,如北伯守禦使之可東可西,處義皆已曲諒之,故此銓長,亦效嚬若此,則此事·彼事,今日·明日,因己事因人言,無不逡巡,則名以冢宰,無難以續續薦擬爲事,則寧有如許國體朝綱乎?此後先自重臣李文源·鄭昌順,本職更或除拜,無敢引義事,政院爲先知悉,申飭。至於此吏判事,尤不成說,若以與大臣有嫌避,則重臣吳載純之眞箇嫌避,行公則行公,不惟近例爲然,銓家故事,自來如此,有何難冒之端乎?向於度支除拜也,旋卽許遞,適値幸行之隔日,而事體不得不然,此吏判,今番若不勉出,其可曰朝廷有紀綱乎?更卽牌招,卽爲開政,牌去來勿爲呼望。況此家異於他人,大臣聞此,決不使乃姪爲冒昧朝令之人,竝以此意嚴飭。參議違牌,旣命只推,一體牌招參政。因此思之,前亞銓所爲,令人不覺一笑,所謂親訓,豈不萬萬屑越乎?雖位躋卿相者,當以當官盡職,勿擇燥濕,敎飭其子弟,渠敢以幺麽蔭官,縱其子藉其口業,至登於奏御之章奏者,寧有如許紀綱?非不欲嚴處,而故相朝參日筵奏,尙今記有,雖非移罪,或涉近似,今姑十分參酌,在外銓堂許遞。前參判朴祐源敍用,仍任前職,一體牌招參政,少抑近日廷臣處義無當之弊,可也。
有政。吏批,判書徐浩修,參判朴祐源,參議李祖源,右副承旨徐美修進。以尹行元爲大司諫,崔烜爲司諫,閔昌爀爲掌令,李尙度爲獻納,鄭來百爲正言,李勉兢爲敦寧都正,李秉模爲同成均,張至顯爲吏曹佐郞,吳泰賢爲司僕正,吏曹參判朴祐源仍任事承傳。
兵批,判書金文淳病,參判閔台爀差祭,參議李夔病,參知孟至大入直進,右承旨柳文養進。副司直,徐有成單付。
傳于徐美修曰,右副承旨入侍。
以忠淸監司朴宗岳狀啓,法聖倉漕船四隻,到安興地致敗,拯穀隨卽分俵,沙格究覈,情節緣由,爲先馳啓事,傳于徐美修曰,奸民之作奸,而不干之沿民,受困拯米之弊,可勝言哉?計其日字,似已分給,而若有乾卸可用者,使之覓船裝運,少除勒分之弊。臭載多在於本道,所切矜者,湖邊邑民,今番則雖已分給,此後曬可作飯者上送,朽不堪飼畜者,必遵法典,狀請蕩滌事,申飭行會,沿海諸道,一體,分付。
以全羅監司鄭民始狀啓,興陽居民秋化根·金得先等十八名,漂到倭國,生還故土,渰死一名,恤典題給事,傳于徐美修曰,十八名之生還,極爲奇幸。令地方官曉諭渠輩,勿越過外洋獵採,其外一名之渰死者,生前如有還上身布,竝勿徵。此後諸道漂沒,皆用此例事,定式分付,濟州,一體知委。因又此思之,年前以漂海之多有故犯之跡,別加申飭矣。近又稍稍有之,此狀則旣有致死者,豈可曰故犯,而外此安知無復踵前習,貽羞他國之弊乎?沿海諸道,令廟堂申加嚴飭。
李祖承,以兵曹言啓曰,卽接廣智營入直哨官柳晦源手本,則集春門北邊宮墻舊築一間外面椽木及蓋瓦,因雨缺落云。爲先令紫門監,以杻把子堅實圍排,待晴卽爲修改,而亦令巡邏營門,申飭校卒,晝察夜巡之意,分付,何如?傳曰,允。
李祖承,以備邊司言啓曰,以忠淸監司朴宗岳狀啓,有下廟堂拔例草記之命矣。取見其狀本,則枚擧泰安縣監申相文,安興僉使李彦豐,法聖僉使申暹牒呈以爲,本倉元漕船二十四隻,賃船一隻,今月二十四日,到安興前洋。二十五日逢點後,風勢不順,故仍爲止泊,翌日前進,僅抵安興鎭嶼日大洋,則西北風,忽然大起,波濤接天,實無作綜行船之路。或先或後,來到所斤前洋,點閱船隻,則俊字·體字·平字·國字等四隻,不爲到泊,故四散看審,則俊字船,片片破碎於安興嶼日大洋,人物僅免渰沒,而穀物尙未鉤拯。體字船,風浪出沒之際,船食動退,水滿船中,漂掛於所斤前洋白沙場,而穀物今方卸陸。國字船,又爲致敗於安興加也項後洋,穀物姑未拯,人物僅免死。平字船,漂流於所斤外洋,而風濤所迫,人力難容,相望之間,如隔萬里,接濟無路,而所載穀物則俊字船所載米太,爲一千一百六石零。體字船所載米太,爲一千一百六十四石零,國字船所載米太,爲一千一百四十七石零,平字船所載米太,爲一千八十六石零。船體完破,穀物全虧,勘合有無,添載與否,詳探飛報之意,別加嚴飭,而護送將校監色,自臣營各別嚴刑懲礪。騎船監色沙格等,敗船情節究覈及領運差使員護送差使員,敗船地方邊將論罪等事,待其畢拯,具格報來,從當修啓爲辭矣。漕船事目,本自嚴密,三隻船之一時致敗,一隻船之漂流外洋,實前所未聞之事,此莫非近日法綱,隨處解弛。雖以漕船,事面之重大,立法已久,人心漸弛,又從以奸計層出,致有此等無前之報。若無別般懲勵之擧,向後奸弊,將不知至於何境。本事雖未及究竟,以旣到之狀啓觀之,裝發自有定限,而今始到安興前洋,此晩時也,一船所載千石之外,尙多剩數,此添載也,船隻洋中致敗,沙格無一渰沒,此可疑也。伊日風浪,雖不知其景色之何如,而其所不順,果如狀中辭緣,則何不遲待風定,徑先發船?藉令發船,何不作綜,任其不知去向,終至致敗乎?此慢忽也,有一於此,法固難恕,況難恕之端,不一而足乎?致敗諸船監色沙格等,嚴刑究問,期於得情,而船中凡事,莫非都沙工所作爲,待其得情,施以梟首之律,斷不可已。領運差員法聖僉使申暹,爲先罷黜,待漕運畢納,拿致王府,亟施徒配之典。晩裝之責,自有所歸,該道道臣鄭民始,從重推考。護送將校監色等,不善指路,萬萬痛惡,各別嚴刑懲勵,當該地方官及邊將,所當待畢拯,竝施罷拿之典,而昨年旣有定式,今乃變改,恐涉如何。此則依新頒定式擧行。其所致敗,旣在道內,則不能檢飭之失,不可無警。忠淸監司朴宗岳,亦爲推考。穀物,待其拯出,衙門區別具格狀聞後,更爲稟處之意,分付各該衙門,何如?傳曰,允。臭載守令·邊將論罪,雖有新式,此特指尋常護送也。漕船自別,不可膠守,依草記所請律施行。都沙工及應問人,付之該道伯,嚴覈得情狀聞事,分付。以漕政之所係非細,先朝猶命繡衣按査,申飭道伯,各別嚴査,俾杜後弊,可也。
李祖承,以訓鍊都監言啓曰,因兵曹草記,集春門北邊宮墻舊築一間外面椽木及蓋瓦,因雨缺落處,廣智營軍八名除出,將校一人率領,限修築間晝察夜巡之意,敢啓。傳曰,知道。
李祖承,以訓鍊都監言啓曰,本局從事官四員內,徐榮輔,奎章閣進,鄭華淳,戶曹入直,鄭亮采·徐有悌,俱爲差祭,今日省記,無以推移,依例以把摠代直之意,敢啓。傳曰,知道。
義禁府啓目,禁軍別將申大謙原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在大典通編,議處,何如?判付啓,行陣間事,莫非校屬不善周旋之致,行軍執事,纔令先廂大將決罪,渠之勘罪,拿處足矣,附過放送爲良如敎。又啓目,通禮院假引儀李鍵原情云云。傳旨內辭緣,泛稱遲晩,刑推得情,何如?判付啓,立殿陛之上,通謁班儀,在渠輩華職也,榮光也。近來薦似,多不循公,贊儀則容謀,銓堂亦阿好,屢飭之下,所謂差除者,無非不似,反讓頭於典涓司參奉,寧不駭然?雖以今番事言之,右位引儀,匿置何處,使渠未瑩者,喧聒奔走於法駕之前,此皆贊儀及所謂右位之所爲,令該院爲先從重施罰爲旀,此囚段,新來也,何足責?特爲放送爲良如敎。
掌令權坪疏曰,伏以臣,屛伏田廬,歌詠聖澤,自分爲明時之棄物矣。憲府除旨,忽降於千萬夢想之外,馹騎臨門,村閭動色,如臣滓穢之蹤,何以得此於聖明之世也?驚惶感激,不知攸措。揆以義分,當卽日登程,少伸叩謝之忱,而顧臣於三司一步,已成鐵限,官職去就,今無可論。且臣素患胸痛,近更添劇,床席㱡㱡,情病如此,進身無路,玆敢不得不從縣道冒陳短章,逋慢之罪,益切悚懍。伏乞天地父母,俯賜諒察,亟降威罰,以昭法紀,以安私分焉。臣雖不敢言官自處,而芹曝之忱,有所耿結,玆於乞免之章,尾附一得之見,惟聖明垂察焉。臣伏見日前所下傳敎,則以關西武士之無一人準式應選者,至有道臣帥臣充軍之擧,大聖人深遠之慮,出尋常萬萬也。噫,升平日久,人無遠慮,以武備爲無用,指弓馬爲賤技,故爲道臣帥臣者,每用姑息之計,專忽勸課之方。至於循例施賞,亦或有不以實之弊,則其所以皷動興起,斷無其望,而爲守令者,尤不留意,勸課儒生,間或有之,而武士勸課,臣未之聞也。如是而武夫何以激勸,人才何以作成耶?關西如此則他道可知,事之寒心,莫此爲甚。臣謂嚴立科條,各道道臣及帥臣,逐朔親試,其中才藝之超等者,別加褒賞之典,俾不得如前循例應文而已。各邑守令,亦於每朔試藝而如有連幾次超等者,論報營門,別加賞給,則不出數年,可見成效矣。且以西北別付料言之,抄上之時,不問才藝,多循私囑,有其名而無其實,當初設法之意,豈但使然哉?臣謂西北別付料,不計久勤與否,雜試騎射,取其中優等者,每都目,差送邊將,則無才藝者,初不出抄上之計,而有才藝者,旣無久勤之苦,則亦必樂爲之上來,此亦爲勸課之一道,而事係變通,下詢廟堂處之恐宜矣。科場之弊,言之者多矣,終無實效,臣誠慨然。今此大比之科,只隔數朔,矯救之方,不可不預爲講定。蓋士習之不正,專由於試官之不正,其身之不正而能正人者,未之有也。今之人才,雖曰不及於古,了得此解圍一事者,豈無其人,而每當排望之際,私而不公,科榜一出,國言喧藉,此豈聖世之所宜有者乎?至若賣文外場幻封等,奸情巧習,尤係痛惡。臣謂預飭銓部·法曹,勿令復蹈前日之習焉。臣曾於待罪湖南邑時,熟聞試邑之弊,蓋擧子輩托以依幕,爭占家舍,前期四五朔,紛紜彌滿於邑里。其弊不可勝言,而其中無賴之輩,亦或有乘便多占,以爲貨賣之計。臣謂申飭營邑,預爲嚴禁,如有不從令者,捉囚嚴治,斷不可已也。臣無任云云。省疏具悉。諸條令廟堂稟處。原疏,見卽踏啓字下該房,則不卽提稟,以致批答與回啓之遲滯,當該承旨,從重推考。
辛亥五月初四日申時,上御重熙堂。右副承旨入侍時,右副承旨徐美修,假注書鄭尙愚,記事官洪樂游·徐有聞,以次進伏訖。上命讀義禁公事,書判付訖。上曰,兩銓堂之日事違牌,極爲非矣。牌招啓辭,已有飭敎,牌去來各別催促,而若遲滯,則實注書,當拿處,以此嚴飭,可也。命退,承史以次退出。
上在昌德宮。停常參·經筵。
自未時至人定,灑雨下雨,測雨器水深六分。
自人定至初六日開東,灑雨下雨,測雨器水深八分,合一寸四分。
李祖承,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李祖承啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,大司憲李度默,掌令閔昌爀,牌招啓辭未下,執義李運彬,掌令金禧燮,持平洪彦燮·李之聃在外,監察茶時之意,敢啓。傳曰,知道。
傳于李祖承曰,左承旨入侍。
以戶曹判書趙鼎鎭,永陵奉審後書啓,傳于洪義榮曰,更加嚴飭,雖一椽·一瓦·一階·一門,有未盡修改處,當該官員,各別嚴處,若十分無欠,則亦當示嘉矣。其間亦因摘奸之言,陵官勤慢,已有料量者,後復一毫泛忽,該官其可一向闊略乎?待公廨畢役,卽爲報畿營,使之狀聞。
以開城留守具庠狀啓,將校前武兼朴廷吉,出身白維儉,軍器修補自辦董役論賞,令該曹稟處事,傳于洪義榮曰,以本營近來凋弊,留意戎政,如是繕修,極爲嘉尙,竝賞加事,回諭。
洪義榮,以弘文館言啓曰,新除授副修撰金翰東,時在慶尙道安東地,經筵入番事緊,請斯速乘馹上來事,下諭。傳曰,依啓。
洪義榮,以弘文館言啓曰,本館下番,連日闕直,事甚未安,今日政新除授玉堂,待下批仍卽牌招,以爲推移入直之地,何如?傳曰,允。
有政。吏批,判書徐浩修,參判朴祐源進,參議李祖源,牌不進,左副承旨洪義榮進。以趙宗鉉·李益運爲承旨,李致中爲知春秋,李殷模爲宗簿正,李庚運爲副校理,尹羽烈爲副修撰,嘉善尹道憲今加嘉義,加資事承傳。
傳于李祖承曰,再昨秋,因禁軍久勤,邊將之非渠罪作散事,聞甚可矜。其時特命待窠多時,卽爲調用,則邊將窠闕之優如,莫如近日,兵判之尙不擧論,極爲駭然。況雖非此差備待令畫員,豈無可爲上土僉使者乎?當該堂上,爲先從重推考,此望筒勿施,更令以禁軍無故作散中擬入。
兵批,判書金文淳進,參判閔台爀,參議李夔病,參知孟至大入直,行左承旨李祖承進。以任尙周爲僉知,安允奭爲法聖僉使,吳璟爲兼司僕將,吳泰郁爲上土僉使,趙宅鎭爲白翎僉使,廣坪權管金鼎九,副司直閔鍾顯·李東顯竝單付,白翎僉使趙宅鎭,法聖僉使安允奭相換。
洪義榮啓曰,新除授同副承旨李益運,卽爲牌招察任,何如?傳曰,允。
以全羅監司鄭民始啓本,不完船裝發礪山前府使韓光迪,晩時發船,長興府使元永胄,順天府使尹光顔,指名現告事,判付內,下義禁府爲旀,裝運方張,時任守令姑爲分揀,待畢納後,使之自現就囚事,分付該道。
洪義榮啓曰,全羅監司鄭民始啓本,以不完船裝發之罪,礪山前府使韓光迪,指名現告,纔已判下矣。韓光迪拿來傳旨,所當捧入,而向於忠淸前虞候具載敬拿處傳旨,有詳考日字,如在宥旨前勿論之命矣。今此韓光迪與具載敬,旣是同罪,而俱係宥旨前事,何以爲之?敢稟。傳曰,竝蕩滌。
傳于柳文養曰,右承旨入侍。
李祖承,以備邊司言啓曰,黃海兵使洪和輔,在任卒逝矣。依法典返柩時,擔軍題給之意,分付所經各道,何如?傳曰,允。
李祖承,以訓鍊都監言啓曰,依下敎銅龍門入直把摠尹壽民,哨官趙,各決棍十五度,懲勵之意,敢啓。傳曰,知道。
李祖承,以訓鍊都監言啓曰,依下敎本局軍色從事官徐榮輔減下,其代司成成種仁差下之意,敢啓。傳曰,知道。
李祖承,以御營廳言啓曰,本廳哨官兪彦志,身病甚重,勢難察任,改差,何如?傳曰,允。
李祖承,以御營廳言啓曰,本廳哨官兪彦志改差,代加設哨官濟州出身韓繼休,陞實之意,敢啓。傳曰,知道。
辛亥五月初五日辰時,上御重熙堂。右承旨入侍,稟事閣臣·司成同爲入侍時,右承旨柳文養,假注書鄭尙愚,記事官洪樂游·徐有聞,檢校直提學徐浩修,檢校直閣李晩秀,直閣徐榮輔,司成成種仁,以次進伏訖。上曰,左副承旨入侍。賤臣承命出傳。左副承旨洪義榮進伏。命讀公事,書判付訖。命文養書傳敎曰,吏判勉出傳敎,觀於今日正書入啓之本,字句文勢,如是錯誤,其承書時不能審愼之罪,不可無飭,當該承旨,爲先從重推考。不爲仕進承旨許遞,與未差之代,政官牌招開政差出。上曰,經書條問講義,當爲幾卷乎?浩修曰,當爲十餘卷,綱目講義當爲七卷,合爲近二十卷矣。上曰,綱目講義書進儒生,已抄錄而果幾人乎?種仁曰,先爲抄錄者三十餘人,而方與泮長,更加抄錄矣。上曰,今則食堂諸生,果無携貳之言乎?種仁曰,向日序齒,卽非强使之也,渠輩自有歸一之公論而爲之,此後則當依前遵行矣。上曰,今見梁誠之文集,凡例有釐改者矣。卷之二曰奏議,卷之三曰文,旣曰奏議而又曰文,有架疊之嫌,故有書下者,依此爲之,可也。其別號卽訥齋乎?浩修曰,然矣。上曰,此人非但爲文任,有勞勩於國家,文集之尙未刊行,是欠事矣。浩修曰,聖敎誠至當矣。上曰,此人卽南原人,則於南原,不可無訥齋集板本。自芸閣,一本刋出,下送本邑而飜刻,似好矣。浩修曰,此是不可已之事矣。上敎浩修曰,卿於銓任,每以不爲行公爲事,年前都政時,有十餘窠,公然留窠之事,此蓋不欲致意於銓任而然。且近來銓堂,以規避爲事,先自卿勉出然後,他人亦當勉出,故果有除命矣。浩修曰,臣專昧政格,且無料量,恐有觸事生疣之慮,是爲惶悶矣。命退,諸臣以次退出。
上在昌德宮。停常參·經筵。
傳于李祖承曰,軍士房承旨,率邊將入侍。
以江華留守洪秀輔啓本,長寧殿端午祭,身病猝重,不得進參,以預差陞實,惶恐待罪事,傳于洪義榮曰,勿待罪事,回諭。
玉堂前望單子入之,副校理,李義鳳落點。
以平安監司洪良浩狀啓,受由上京守令,令該曹催促下送事,傳于趙宗鉉曰,依狀請皆令當日下送後,草記。此外諸道上京守令,亦令申飭下送後,草記事,分付。
以吏曹參議李祖源,牌不進罷職傳旨,傳于趙宗鉉曰,只推。
別諭北伯,義陵陵上石物修改處工役告完,甚可幸也。去丙寅則不若今番之精緻,故旋卽動退,而卿能詳知弊由,除舊土用灰築,至滿石而止。中央封築處相距,恰爲十五尺許云,事事縝密,良用嘉尙。況卿也故專委重役,使北路之民,不知有陵役,亦可謂一擧兩便。此雖非每每援例之事,道伯董工,係是創有,須以事例一通,成置本道,以爲徵信之資。大抵古今異制,全土與灰築間從今制,政合事宜,此一款,亦須詳錄於新編事例。定和陵文石二䨥,長明燈二坐之執頉年久,間因狀請,護以銅匣,所見果無礙眼之嫌耶?義陵曲墻外附近樹木之蓊鬱者,限數步略加除拓云,亦果善爲。年前故相鄭弘淳之奉命本道也,封前樹木,務令從便開廣矣。卿能不待別諭,隨時闊狹,此等處,足云卿知予心矣。且聞改封築時,例用甕家,今役雖異於一新,而事體則無輕重之別,卿又能以油芚及白木遮日代用,而此先朝封築獻陵也,權用此例。予亦於元陵改封築,引以遵承,卿之意見,不謀而同者,誠北民之幸,後必仍爲定式,卿意,如何?竝卽條列,論理狀聞。釋王寺,興王之地,所重自別。曾聞國初有賜與田民,而厥數皆過五百,寺以富盛,自鐵券漫漶之後,尙稽一結一口之推給,寺樣不如昔云。今若田限幾結,奴婢限幾口移劃,則可以便當耶?卿其商確事情於地方守令,本寺僧統,指一啓聞。今番陵役,當有賞典,營在各年謄錄,卽爲抄出謄出冊子以啓。卿及擧行官吏·裨校·員役·工匠姓名列錄別單,陵官·陵屬賞典前例,亦爲考出,以別單,一體啓聞。
傳于李益運曰,坐直承旨入侍。
趙宗鉉,以司饔院監膳提調意啓曰,鷹師貢人等呼訴內,京貿山雉,今已垂乏,將無以推移封進云。依前傳敎定式,今日爲始,各殿宮日下生雉,以活鷄,全數代封之意,敢啓。傳曰,知道。今年何乃晩稟?此後差早代捧,畿營準此。
李祖承,以兵曹言啓曰,黃海道來六月七月當上番騎兵三十三名,依下敎停番事,分付該道帥臣處之意,敢啓。傳曰,知道。
李祖承,以備邊司言啓曰,安城工匠等,自願挈居水原新邑者,以公貨限二萬金許貸,仍以區劃衙門及貸給年限,論理草記事,命下矣。新接匠戶之勞來制産,係是不可已之政,而所貸公貨,如欲取諸外藩,則或涉煩擾,且多浮費,終不如自京軍門許貸之爲便宜。京軍門之中,惟摠廳,管轄水原,以管轄之營貨,濟屬邑之民生,事面旣甚正大,況摠廳之近日收殺入庫者,亦足以了得此箇應副。以該廳樁貨二萬兩,區劃水原府,使之無邊貸給於挈居匠戶處,而貸給之際,或慮有疎虞之患。必擇其稍實有根着者略干人,作爲頭目,有若懸保之例,若其還報之規,使渠輩限三年興利資生。自甲寅爲始,以十分一逐年備納於水原府,自本府輸致於摠廳,限十年了畢,而每於年終,水原府及摠廳,各以輸納與捧上數爻,報于備局,俾無虧缺欠縮之患事,分付該廳該府,何如?傳曰,允。
掌令金禧燮啓曰,臣姿性庸愚,見識空疎,本不合於淸朝耳目之任,而分外恩旨,遽降於逖違之餘。臣新從下土,急於叩謝,張皇出肅,而第伏念臣以前大同道察訪,方在解由未出中,揆以格例,何敢仍冒於臺次乎?請命遞斥臣職。答曰,勿辭。
柳文養啓曰,掌令金禧燮,一日再啓煩瀆,退待物論矣,敢啓。傳曰,知道。
副校理尹光普箚曰,伏以掌令金禧燮,臣姿性庸愚,見識空疎,本不合於淸朝耳目之任,而分外恩旨,遽降於逖違之餘。臣新從下土,急於叩謝,張皇出肅,而第伏念臣以前任大同道察訪,方在解由未出中,揆以格例,何敢仍冒於臺次乎?引嫌而退。解由未出則公格所拘,不可强令行公,請掌令金禧燮遞差。取進止。答曰,省箚具悉。處置事,依施。
辛亥五月初六日卯時,上御重熙堂。軍士房承旨率邊將入侍時,行左承旨李祖承,假注書鄭尙愚,記事官洪樂游·徐有聞,白翎僉使安允奭,法聖僉使趙宅鎭,上土僉使吳泰旭,以次進伏訖。上命讀公事,書判付訖。上曰,右承旨入侍。出榻敎賤臣承命出傳。右承旨柳文養進伏。命書榻敎曰,在外·未肅拜玉堂許遞,前望單子入之,待下批牌招察任。上曰,邊將各奏職姓名,可也。允奭,至階前,奏職姓名訖。上曰,爾曾經守令乎?允奭曰,曾爲居昌府使矣。上曰,因何事遞歸乎?允奭曰,殿最居下矣。上曰,何年登科,而加資亦在何年乎?允奭曰,甲戌年登科而昨年,以公州營將陞資矣。上曰,今番則恪勤奉職,可也。宅鎭,奏職姓名訖。上曰,今番法聖漕船之一時四隻致敗,極爲怪駭。其委折,爾果聞知乎?宅鎭曰,未得聞知矣。上曰,漕運,必着念擧行,可也。泰旭,奏職姓名訖。上曰,鎭卒,另加撫恤,可也。命退,諸臣以次退出。
辛亥五月初六日未時,上御誠正閣。右承旨與來待諸臣入侍時,右承旨柳文養,假注書鄭尙愚,記事官洪樂游·徐有聞,直閣徐榮輔,校理朴奎淳,副校理尹光普,副司果李義鳳,前縣監鄭厚祚,以次進伏訖。上命讀公事,書判付訖。上曰,莊陵誌增修之役,何當告訖乎?光普等曰,有所出草者,而姑未及就緖。且臣等之所彙輯,與李義鳳所撰,體段各異,不可不稟裁矣。上命草本入之,下覽訖。上曰,儒臣編摩者,依誌體爲之,李義鳳撰次者,以紀年體爲之,兩本有異,各成一本後議定,好矣。光普曰,誌體自別,如疏章收議及閭巷歌謠,若盡爲移謄,則恐有煩雜之慮,可考事蹟中,撮其緊要入錄,而如金誠一·河緯地等上疏,則不載於舊誌,可以添入矣。上曰,大體此冊編輯,所重在焉,不可不難愼矣。光廟辭敎中,有予當其屯,爾當其泰,又有今日亂臣,後日忠臣之聖敎。此可見大聖人盛德至意,則其在仰體之道,事當歸美於光廟。且旣命館閣之臣而撰輯,則體段與等閒野乘,大有異焉。不可一依魯陵誌爲之,事蹟之考出,文字中語意,務從謹愼,婉轉委曲,詳而不煩,簡而不疎,可也。榮輔等曰,臣等旣承聖敎,曷敢不字字愼重,以仰體聖意之萬一也哉?上敎榮輔曰,實錄考出本草,出示諸臣而撮要編入,可也。命退,諸臣以次退出。
辛亥五月初六日申時,上御重熙堂。坐直承旨入侍時,同副承旨李益運,記事官李海隣·洪樂游·徐有聞,以次進伏訖。上命書傳敎曰,近聞安城郡工匠等,自願挈居水原新邑云,渠輩子來之願,不可拒却,但安城之不如舊樣,雖屬軫念處,自朝家視之,有何彼可居而此不可居之理乎?於此,益驗新治民産之漸開旺運,還覺甚幸。渠輩自願旣如此,則所以勞其徠而制其業,須有拔例措置之方,可期櫛比富盛之效。令備郞以此意,言于左相,以公貨,限二萬金許貸於新接匠戶等處,仍以區劃衙門及貸給年限,論理草記,待批下卽令政院,下諭于畿伯及水原府使處。仍命退,承史以次退出。
上在昌德宮。停常參·經筵。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,大司憲·掌令一員未差,執義李運彬,持平洪彦燮·李之聃俱在外,掌令閔昌爀,牌招啓辭未下,監察茶時之意,敢啓。傳曰,知道。
傳于洪義榮曰,慈宮患候,旋卽向差,藥房問安,勿爲事,分付。
傳于李祖承曰,左承旨入侍。
禁衛營啓目,粘連礪山等邑稅船致敗穀物,自宣惠廳覆啓蒙允,本營納長興·順天兩邑穀物段置,宜無異同,一體施行之意,分付爲白乎旀,他與穀物,令各該衙門稟處爲白乎矣。敗船粘目啓下後,各衙門,三日內次次修啓,乃是定式,今觀御營廳啓下日字,則在於四月十九日,而今日自戶曹,始乃轉送臣營,中間遲滯之至近一朔,事未前聞,大關後弊。其委折,査問戶曹,當該堂上,從重推考,郞廳,拿問處之,該吏,令攸司照律科罪,何如?判付啓,當初戶曹之知委關,輪示各營各衙門也,本營耳亦,獨爲拔去是隱喩,如非該曹之見漏,必是本營之做錯兺不喩。事屬宥旨前,皆命蕩滌則本營之違越法典,有此循例回啓,此何委折是隱喩,以此以彼,難免不審之責。大將卿段,施以該堂所請之罪名,該郞,汰去爲良如敎。
辛亥五月初七日未時,上御重熙堂。左承旨入侍時,行左承旨李祖承,記事官李海隣·洪樂游·徐有聞,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
藥房都提調洪樂性,提調吳載純,副提調趙宗鉉啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮調攝中氣候,夜間,何如?臣等不任區區伏慮,敢來問安,竝此仰稟。答曰,知道。慈宮氣候,比昨益勝矣。
王大妃殿·惠慶宮·中宮殿,藥房口傳問安。答曰,知道。
洪義榮啓曰,來十一日,輪對日次,而孝昌墓忌辰祭正日相値,頉稟之意,敢啓。傳曰,知道。
洪義榮啓曰,自明日至初十日,國忌齋戒正日,十一日,孝昌墓忌辰祭正日相値,視事頉稟之意,敢啓。傳曰,知道。
洪義榮啓曰,來十一日,朝參日次,而孝昌墓忌辰祭正日相値,頉稟之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,大司憲·掌令一員未差,執義李運彬,持平洪彦燮·李之聃俱在外,掌令閔昌爀未肅拜,監察茶時之意,敢啓。傳曰,知道。
徐美修啓曰,藥房都提調洪樂性,提調吳載純,副提調趙宗鉉,爲承候來待矣。傳曰,入侍。
洪義榮啓曰,判府事李福源,左議政蔡濟恭,爲承候來待矣。傳曰,入侍。
洪義榮啓曰,時原任閣臣,爲承候來待矣。傳曰,入侍。
洪義榮,以景慕宮都提調意啓曰,太常櫻桃,今方薦新於本宮,而宮苑櫻桃,成熟尙遠,待爛熟薦新之意,敢啓。傳曰,知道。
李祖承,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
辛亥五月初八日卯時,上御誠正閣。藥房入診,時原任大臣·閣臣承候入侍時,藥房都提調洪樂性,提調吳載純,副提調趙宗鉉,同副承旨李益運,記事官李海隣,假注書鄭尙愚,記事官洪樂游·徐有聞,判府事李福源,左議政蔡濟恭,檢校直提學徐浩修,原任直提學李秉模·朴祐源,原任直閣徐鼎修·鄭東浚,檢校直閣李晩秀,原任直閣尹行任,直閣徐榮輔,檢校待敎沈象奎,醫官金光國·李翊臣·李敬培·張宅祚·李惟鑑,以次進伏訖。樂性等曰,聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,伏承藥院問安批旨,惠慶宮患候,比昨益勝爲敎,臣等伏不勝欣忭之至。目今諸節,若何?上曰,似水泡腫類,而初不大段,連付牛糞膏,已至向差,今日則又付杏仁蠟油,幾乎復常矣。樂性等曰,寢睡·水刺之節,何如?上曰,別無損節矣。樂性等曰,慈宮靜攝中,聖候不瑕有損?醫官待令,診察,何如?上曰,不必診察矣。樂性等曰,慈宮患候,雖已向差,臣等問候,不可不逐日爲之矣。上曰,明日則問安,而伊後不必連日爲之矣。上曰,今番甘霈,尤爲奇異。正値移秧之時,四野均洽,仍又日氣調和,可謂雨暘適中矣。予御極以後,爲民農宵旰之念,何時少弛,而至於今年,自古云云。故一雨一暘,正是關心,今則甘澍旣洽,三農慰滿。且見各道狀本,則麥農亦已登稔,自此民心可以安樂矣。樂性等曰,今年兩次雨澤,不但以喜雨論,雖謂之嘉祥,可矣。此實我聖上誠意克篤,天心冥應,得之方寸之內,有此盈尺之雨,臣等則以爲非徒今年之有秋,可期周家屢豐之慶矣。上曰,醫女事,不可無變通之道矣。設置醫女之法,所重在焉,而今番診察時見之,則其中一名,略解向方,餘外全不成樣。且醫書講,近不肄習云,此豈可謂醫女,而待令於莫重之地乎?此乃渠輩則厭避,又自藥院,任意頉給而然,其可成說乎?提調詳量變通之道,申明定式,可也。命藥房先退。濟恭曰,臣適有愚見,敢此仰達矣。太學食堂之無問貴賤,一例序齒,聖朝一視之政,臣實欽歎。蓋天子之元子,猶可與凡民序齒,班名與庶名,雖有貴賤,較視於元子與凡民,其等級之尊卑,不啻霄壤,而元子之所行者,以班名而恥行之,揆以禮意,寧不乖當?夫朝廷之上,以才爲主,庶類而果有才則枳而錮之,有非天所以生才之意,國俗之累百年因循,臣常非之。況儒生序齒,豈不以爲當行之事,而第家中嫡庶,自有等威,亦不可使之紊亂,王都所居之人,自爾有所知識。且嫡家未必受侮,恐無他慮,而至若遐方則以太學序齒之故,家中分義,謂可以紊亂無妨,則其弊有不勝言。此一款,一番明諭,使之分曉朝廷與私家之各有定限,恐不可已矣。上曰,天子元子之於凡民俊秀,其等如霄壤,其禮在上古,此則固尙矣。我國專尙禮義,儲貳之齒于學也,生進諸儒,分明倫堂東西庭,以齒列行,則儲貳入門,讓于齒然後,始升堂受學。在其時一名與否,未嘗有區別之擧,獨於食堂到記,有此因循之謬規,卽此食堂序齒之用入學例,夫孰曰不可?向於儒生講日,因言端,適有申諭於泮長者,其後聞已通同序齒,諸生之知禮誠可喜,今筵卿奏,亦甚恰好。學校自學校,家庭自家庭,若或引此援彼,致有爭端,則惟今正百年流習之好意,反爲爲弊之資者,豈成說?以此擧條,自廟堂知委中外,俾各禮以接之,分以自持,共享和泰之福,則豈不誠美哉?竝以此意知之,可也。出擧條濟恭曰,海西人命之三月被燒,五月始登聞,自上有査問之命,故發關於該道臣矣。見其報來,卽非守令之遲滯,乃是道臣之不卽馳啓也。人命被燒,至於七人,則何等驚念,且朝家之前後申飭,不啻申明,而爲道伯者,如是稽忽,誠可駭然,而遞易亦屬當念矣。上曰,事甚慢忽,而迎送旣可悶,且其爲人雖疎闇,似不貪濁,問備雖輕矣,而有難輕遞矣。濟恭曰,下敎誠至當矣。命退,諸臣以次退出。
上在昌德宮。停常參·經筵。
柳文養啓曰,大司憲·掌令一員未差,執義李運彬,持平洪彦燮·李之聃俱在外,掌令閔昌爀未肅拜,監察茶時之意,敢啓。傳曰,知道。
洪義榮啓曰,藥房都提調洪樂性,提調吳載純,副提調趙宗鉉,爲承候來待矣。傳曰,入侍。
傳于李祖承曰,左承旨入侍。
洪義榮啓曰,三皇忌辰日望拜禮,前期一日以稟事,曾有先朝受敎矣。今初十日太祖高皇帝忌辰日親行望拜禮,何以爲之乎?敢稟。傳曰,明日望拜禮,當詣皇壇爲之,以此知悉。
洪義榮啓曰,皇壇望拜禮時,齋宿處所,以何處爲之乎?敢稟。傳曰,春塘臺,當從便爲之,侍衛除之,該房取考前例擧行。
洪義榮啓曰,皇壇望拜禮時,九卿當爲進參,而工曹判書尹坊,以其實病,連呈辭單,無以備員,何以爲之?敢稟。傳曰,呈辭人許遞,今日政差出,待下批牌招淸齋。
洪義榮啓曰,明日皇壇望拜禮時侍臣,當爲備員,除在外外,未肅拜人員,竝卽牌招,以爲淸齋之地,何如?傳曰,在外·未肅拜人竝許遞。
傳于柳文養曰,右承旨入侍。
李祖承啓曰,頃因備局啓下草記,法聖倉漕船致敗地方官泰安縣監申相文,邊將安興僉使李彦豐,罷黜傳旨捧入,而取考大典通編,則沿邑護送條,以護送時不用心致敗者,邊將所管之內,邊將罷黜,無邊將邑,則地方官罷黜,載錄矣。安興鎭旣在泰安地方,則該縣監論罪一款,自當勿論,泰安縣監申相文罷黜原傳旨中,付標,何如?傳曰,允。
傳于徐美修曰,右副承旨入侍。
以吏曹草記,傳于徐美修曰,扶安倅旣稱時在鄕廬,豈可等待其上來乎?至於安東倅,亦已準瓜云,不必更爲下送。此兩邑守令,竝改差,今日政差代。扶安,係是弊邑難治,拔例擇差,待下批催促下送。嘉山倅聞其親病,勢難離捨,旣異於他家人,揆以惠養之政,又宜令其子在官養其親,近道守令,今日政相換事,分付。
以安東府使望筒,傳于徐美修曰,以大處也,故使之擇擬,則以衆所共知篤老癃病及纔已僨歸者,殆若窮搜强覓,以類聚擬然,此不近於玩弄乎?駭然云云,猶屬歇後,此望筒勿施,更爲擬入。吏曹判書徐浩修,爲先越俸五等。參政,雖與長堂之主管有異,目見礙眼之擧,隨以噤口,參判朴祐源,從重推考。
有政。吏批,判書徐浩修,參判朴祐源進,參議李祖源,牌不進,左副承旨洪義榮進。以洪檢爲大司憲,李敬五爲大司諫,李思祚爲執義,洪彦喆爲司諫,李祉永·權儐爲掌令,李日運·李尙友爲持平,金熙采爲獻納,趙得永·金孝建爲正言,李太亨爲修撰,趙宗鉉爲工曹判書,閔鍾顯爲刑曹參判,李德懋爲司饔主簿,李福潤爲扶安縣監,金魯永爲安東府使,尹範敍爲宣川府使,嘉山郡守金魯成,金川郡守徐直修相換。
兵批,判書金文淳進,參判閔台爀病,參議李夔入直,參知孟至大病,右承旨柳文養進。以呂從周爲安興僉使,李泰郁爲平薪僉使,副護軍金禧燮,副司直柳戇,副司果尹致性·金翰東,廣坪權管單金就燮。
傳于洪義榮曰,程途比嘉山雖稍近,其弟今政,纔移近地,則又忽以乃兄,擬於安東者,果何委折?稍近之故,雖已點下,銓官事極爲未安。吏曹判書徐浩修,從重推考。
辛亥五月初九日辰時,上御誠正閣。藥房承候入侍時,藥房都提調洪樂性,提調吳載純,副提調趙宗鉉,記事官李海隣·洪樂游·徐有聞,檢校直提學徐浩修,檢校直閣李晩秀,直閣徐榮輔,檢校待敎沈象奎,以次進伏訖。樂性等曰,夜間聖體,若何?上曰,一樣矣。樂性曰,王大妃殿氣候,何如?上曰,一樣矣。樂性等曰,惠慶宮患候諸節,尤有差勝之效乎?上曰,昨日牛糞膏,連付四十餘次,而夜間則付糯米飯,今則比昨尤爲差勝,誠不勝欣幸矣。樂性曰,症候凡節,幾臻快復,區區懽忭,不可勝達矣。第伏念連日過用聖慮,玉體不瑕有損?今此入侍,雖非請診,而醫官旣已待令於外,使之入診,好矣。上曰,別無所損,不必入診矣。樂性曰,元子宮氣候近得,何如?上曰,連得好過矣。樂性曰,伏想凡節,益復岐嶷,下情實不勝懽忭矣。上曰,前則每喜抱於人,近來每喜出遊。又見老人則尤不勝其喜,向日百歲老人所給葫蘆,至今愛貴,以是爲戲具矣。樂性曰,凡節如是夙就,尤極喜幸矣。上曰,慈宮患候,今旣向差,藥房問候,不必連日爲之。今日卿須早爲出去,明日則不必入來矣。樂性曰,臣自力則足可入來,患候雖已向差,旣忝保護之地,只以承候,爲少伸微忱,則快復常度之前,何可不入來乎?上曰,慈宮每以卿之連日入來,亦用爲慮,慈敎旣如此,此後不必入來矣。上敎載純曰,牛糞膏,用黑牛糞則爲好云,故典牲署黑牛,喂置於司僕寺,取其糞而用之,今則果已責效,此牛則宜令放牧。卿旣帶本寺提調,自本寺分付典牲署,卽爲放牧,可也。樂性曰,臣之引年之請,向已仰請於前席,而聖敎以姑俟爲敎,臣自聞此敎,心竊欣企,六月以後則臣當退去矣。上曰,卿試思之。一番捨卿之後,如卿風度,誠不易得。且卿可謂台座福星,豈可遽然聽許乎?樂性曰,臣之區區微忱,亦豈有一朝告退之心,而第老人筋力,有不可知,臣之至願,亦是殿下之所洞燭。顧今國勢鞏固,時和歲豐,當此之時,如臣衰朽,不退何爲?伏願特念矜念焉。上曰,卿之至願,予非不知,而遽然許退,安得無悵然底心耶?樂性曰,雖於休退之後,若有入侍之命,則雖逐日入來,何敢言勞乎?上曰,一番休退之後,卿之名,不復在於朝籍,此豈非悵然者乎?樂性曰,朝籍則名雖不在,區區戀闕之忱,何可少弛?臣若有一分可强之道,聖敎如是縷縷,臣何敢一向冒煩而不知止乎?臣之退歸之期,惟以六月爲望矣。浩修曰,今朔爲始,當爲儲窠,而郡守以上窠,內職中可擬之人,每患苟艱,依近例勿復啓請,限都政純三望,竝以外任擬入,雖値口傳時,亦爲勿拘,何如?上曰,依爲之。出擧條命書傳敎曰,政官牌招開政。命退,諸臣以次退出。
辛亥五月初九日午時,上御重熙堂。左承旨入侍時,行左承旨李祖承,記事官李海隣·洪樂游·徐有聞,京畿監司徐鼎修,以次進伏訖。上命書傳敎曰,更思,不可不齋宿矣。慈候雖已向差,勢難離次經宿,明日皇壇望拜禮傳敎置之。上曰,提調入侍。出榻敎賤臣承命出,與提調吳載純,偕入進伏。上曰,醫女事,誠萬萬駭然矣。待令,法意所重何如,而近來全不勸課,以醫書則初不肄習,以脈法則不識向方。試以今番診察時見之,惟福尙一名,粗解向方,而其餘則皆不成樣。莫重待令之地,決不可若是疎虞,駭然云云,猶屬歇後。況上奉殿宮,係關診察之節,如是疎忽,揆以國體與事面,寧容如是?卿須各別申飭,俾有實效,可也。載純曰,莫非臣不能檢飭之致。今番診察之時,醫女無一成樣,致勤飭敎,實不勝惶悚之至矣。上曰,俄有首醫率諸醫女,持講冊待令之命矣,果已待令耶?載純曰,皆已備待於閤外矣。上曰,竝招入,可也。首醫金孝儉等,率醫女,以次入庭。上曰,提調爲監試,首醫爲參試,使之進講,可也。醫女等,以次進講訖。上曰,其中能誦之類,令戶曹,各給布一疋,此後則使各該訓上,定爲年限,各別勸課,而如有限內不能成就者,則訓上,當有別般嚴治之道,此意各別申飭。大抵近來頉給之類甚多,其中安知無奸僞乎?頉給之中,如有可合還屬而足可成才者,使之還屬,各別勸奬,而如是申飭之後,如或又復如前,則本廳針醫廳首醫,當各別重治,竝以此意,一體嚴飭,可也。鼎修曰,今番連得甘霈之後,畿內麰麥之受病者,擧皆蘇醒,有食實之望,而第其中山峽六七邑,以其沙石之地,秋麰未免失稔,邑牒民訴,皆以租粟間,代納爲請矣。目下事勢,有難以本色竝督,容俟兩麥出場,臣當與各其邑守宰,參以民情緩急,較其石數多寡,量宜代捧後,待明年麥秋,還作本色,恐合事宜,故適因言端,敢此仰達矣。上曰,依爲之。出擧條命退,諸臣以次退出。
辛亥五月初九日午時,上御重熙堂。右副承旨入侍時,右副承旨徐美修,假注書鄭尙愚,記事官洪樂游·徐有聞,以次進伏訖。上命讀公事,書判付訖。命書傳敎曰,保護重地,係關診察之節,其爲所重,何事不然,而內殿診察,醫女主之。向因都相筵奏,雖知勸課之怠忽,今番診察時,招見諸醫女,僅有一名,略解向方,餘皆全不成樣,揆以事體,不可但以駭然言。此前此藥院之臣,不能檢飭之致,若復任其如前,則其爲疎虞,莫甚於此。況上奉殿宮而不能備待入侍醫女,寧有如許國體乎?昨今筵席,已有特敎,而須有別般申飭,可責來效,案付待令醫女講醫女中,足可勸奬成就者,各別肄習。定年限,限內終不成才,該訓上醫官,草記勘罪,該醫女,照法嚴治,時在不似之類,一倂査出,還送本土。此後抄定之法,令內醫院,修復舊制,申明定式,論理草記。大抵近來頉給之啓目頻仍,奸僞必在其中,亦令限年溯考,可合還屬者還屬。如是之後,其效蔑如,則提調除遞無常,雖難一一處分,當該本廳及針醫廳首醫,考其仕進月日,亦當隨現重治,一體嚴飭,以此傳敎,揭板兩廳醫官直所。上曰,大司成入侍。賤臣承命出,與大司成李時秀,偕入進伏。上曰,講義書進儒生抄錄者幾人乎?時秀曰,六十餘人矣。上曰,其中有一七十八歲老儒云,年老之人,何以考閱冊子而書之乎?時秀曰,卽是進士崔翼運,而以爲自來善於繕寫,生此聖世,覩此盛事,雖老,必欲書之,若不抄錄,則似當有向隅之歎,故果使書進矣。上曰,尊經閣所藏書籍中,多有儒生所書,諸生輩亦果知之乎?時秀曰,果皆知之,而至於此冊,卽是御製條問,與他冊尤有別焉,故諸生抄錄者外,多有聞風而來者,而冊子已皆分授,以晩後得聞,未能預參,擧皆觖望而歸矣。第伏念旣欲正書,則預知筆法之工拙然後,可以完成,而工拙無以預知,此爲難處矣。上曰,如欲預知,必須先試,此無異於取才,事面似如何,旣是講義條問,則使各條對成編以進,則非但筆法工拙,自可知之,其文識高下,亦可知之,是爲兩便矣。時秀曰,此與抄啓文臣講義條對無異,實是無前之盛擧,諸生輩必當聳動而莫不以爲榮幸矣。命退,諸臣以次退出。
上在昌德宮。停常參·經筵。
藥房提調吳載純,左副承旨洪義榮啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮調攝中氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣,慈宮氣候,比昨益勝矣。
王大妃殿·惠慶宮·中宮殿,藥房口傳問安。答曰,知道。
李祖承啓曰,備邊司郞廳來言,今日,賓廳日次而國忌正日相値,不得來會云矣,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,大司憲洪檢,執義李思祚,掌令李祉永·權儐未肅拜,持平李日運·李尙友在外,監察茶時之意,敢啓。傳曰,知道。
李益運啓曰,卽者修撰李晴,以其親病,呈單徑出,原單,以齋日留院矣。所當直捧禁推傳旨,而此與無端徑出有異,推考警責,何如?傳曰,允。
承旨前望單子入之,洪明浩落點。
以忠淸水使金明遇啓本,漕船致敗領運差使員法聖僉使申暹,護送差使員平薪僉使史廷煥等罪狀,令攸司稟處事,傳于洪義榮曰,漕船事體與稅船判異,而一時數隻臭載,尤有關於後弊,故雖有敗船處,地方官等勿罷之新式。今番則不可膠守新式,特竝勘罷,而在該閫奉行朝令之道,當一遵新式請勘,可也。觀此狀辭,依舊請令攸司稟處者,大是不察。且於敗船地方守令·邊將,則無論攸司稟處與決杖,決棍初不擧論,似此不難之事,令初違式若此。當該捧納承旨,從重推考,該帥臣,亦爲從重推考,此啓本還下送,使卽改修正上送,而備局草記及批旨後錄下送。
辛亥五月初十日辰時,上御重熙堂。藥房承候入侍時,提調吳載純,左副承旨洪義榮,記事官李海隣·洪樂游·徐有聞,檢校直閣李晩秀,直閣徐榮輔,檢校待敎沈象奎,以次進伏訖。載純等曰,夜間,聖體,若何?上曰,一樣矣。載純等曰,王大妃殿氣候,何如?上曰,一樣矣。載純等曰,惠慶宮患候諸節,昨日以後,尤有差勝之效乎?上曰,凡節比昨益勝矣。上曰,以醫女事,前後筵敎,不啻縷縷,且有昨日傳敎,卿其各別申飭,俾有實效,可也。載純曰,上奉殿宮,莫重保護之地,醫女之不能成樣,誠爲未安。臣謹當另加檢飭,期有成效矣。命書傳敎曰,承旨前望單子入之,待下批牌招察任。命退,諸臣以次退出。
上在昌德宮。停常參·經筵。
洪義榮啓曰,玉堂備員間,視事頉稟之意,敢啓。傳曰,知道。
柳文養啓曰,大司憲洪檢,執義李思祚,掌令李祉永·權儐未肅拜,持平李日運·李尙友在外,監察茶時之意,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
洪義榮啓曰,藥房提調吳載純,副提調洪明浩,爲承候來待矣。傳曰,入侍。
傳于李益運曰,坐直承旨入侍。
李祖承,以都摠府言啓曰,今日入直內三廳武兼禁軍及軍兵等,當爲中日習射,而孝昌墓忌辰祭正日相値,不得爲之之意,敢啓。傳曰,知道。
柳文養,以刑曹言啓曰,依下敎鄭相弼·趙得良等處,被打人義禁府羅將白弼齡傷處,使月令朴慶燁,詳細看審,則左膝下血癡作痂處,略有痕損,其他被打云者,竝無色變浮高處。則囚待辜限,今無可論,而掖屬輩醉拿毆人,前後飭敎之下,冒犯之罪,在所懲勵。鄭相弼·趙得良,竝自臣曹,照法勘放之意,敢啓。傳曰,知道。化外之民,不可尋常處之,趙得良,降定訓局軍,嚴棍爲良民後,草記。萬一不能嚴束,該大將,難免重勘,以此分付,鄭相弼,不過脅從,嚴加照律懲治,放送,可也。
五部節目,各部吏隷之全不成樣,無異乞丐者,非徒料布至薄,使役至煩,實由於各司之推捉,情債之侵困,而晝宵役役,凍餒備至,其烏合鳥散,勢所必至,而從以無官府貌樣者,職此之故也。聖上軫念,痛革積痼之弊,有司筵稟,粗效對揚之責,而三千緡公貨,又以特恩,逐年劃給,使五部,均分排朔,以贍用度,庶可使近百吏隷,始免不獲所之歎,而諸部官員,賴有安其職之效矣。然新令之初,宜嚴立科條,日久之後,難保其無弊,擧條批旨及節目,各自該部,成出冊子,以爲按而遵奉,無或犯科之地爲齊。旣稱官舍而無丘價者,可謂欠事。以一朔五兩,各封兩官爲齊,員役輩料布,書員四人各錢三兩,大廳直一名,使令八名,各二兩式逐朔添給爲齊。柴油債,本自不足,而兼有入直官喂馬之費,白地辦出,便同剝割,亦以一兩五錢,逐朔添給爲齊。每朔所用文書紙地,少不下十餘卷,而書員之無價進排,實有難支之弊,一朔紙價,一兩五錢式上下爲齊。朝報政事,名以官衙所不可廢者,而至使員役輩,斂價借見,其苟且不成樣,姑捨勿論,至殘員役之私自擔當,尤所矜悶。每朔各部以一兩三錢上下,通計備六兩五錢之數,三兩則雇軍,三兩五錢,爲書寫之價,以爲輪見之地。政事則每員,各書取覽,而朝紙段,每月終,五部十官,相議分用爲齊。公故時依幕點火及炬燭等物,固是不可無者,以每朔一兩,大略磨鍊,每年終,隨所用都會計,不足則取用遺在條,有餘則添入遺在中爲齊。都目政事及大比科榜目,亦不可不見,依他司例,書員書之,軍士使令,通融傳示,而紙筆墨價各一兩,以餘在錢中磨鍊上下爲齊。每年十五兩一錢留儲,以爲每三年閏朔朔下之資爲齊。檢驗時所入紙地,非但當部初檢之用而已,雖覆檢三四檢之時,亦必責徵於該部書員云,貧殘員役,最是難支者。此後只以初檢紙價五兩上下,再檢則自京兆當之,三檢以後則自秋曹當之爲齊。曆書分兒,雖至殘之司,亦多有之,餘錢中除出四兩,以爲分兒之地爲齊。庭謁聖時正草,不可不磨鍊,兩官各一事式分封爲齊。各部每年六百兩,以五十兩,逐朔分排,而除上項朔下,則每朔所餘四兩七錢,通計十二朔,合爲五十六兩四錢,而閏朔所用十五兩一錢除之,則實餘爲四十一兩三錢矣。員役輩朔下,雖以數三兩添給,只緣元數之不敷,未免所賴之猶些,恐非所以仰體換貧爲富之德意。今就此餘數中,除出二十六兩,磨鍊衣資,而書員·庫直·使令,各二兩式,每年秋等上下,俾蒙朝家軫恤之實惠爲齊。日下記,都會官員,親自察飭,毋有濫下疎漏之弊,而用遺在修成冊,以四季朔報本府,以爲憑考之地。每朔餘在之錢,藏置一櫃子,官員監押封鑰,以備不虞之用,毋得濫費爲齊。今此節目,槪是綱領而已,此外小小應下者,各部有本來應入之物,雖有多寡之不同,各自該部,十分消詳,更定一式例,商度一年所入所出,或添補上項不足,或加定切緊需用爲齊。未盡條件,追後磨鍊爲齊。
辛亥五月十一日卯時,上御重熙堂。藥房承候入侍時,提調吳載純,副提調洪明浩,記事官李海隣·洪樂游·徐有聞,檢校直閣李晩秀,直閣徐榮輔,檢校待敎沈象奎,以次進伏訖。載純等曰,夜間,聖體,若何?上曰,一樣矣。載純等曰,王大妃殿氣候,何如?上曰,一樣矣。載純等曰,惠慶宮患候諸節,夜來,更何如?上曰,諸節,比昨日,益有差勝之效矣。載純等曰,連日過用聖慮,玉體不瑕有損?臣等伏不勝憂慮之至。醫官皆已待令,使之入診,何如?上曰,不必入診矣。命退,諸臣以次退出。
辛亥五月十一日酉時,上御重熙堂。坐直承旨入侍時,同副承旨李益運,記事官李海隣·洪樂游·徐有聞,以次進伏訖。上命書傳敎曰,觀此狀辭,兩次甘雨,得有霑潤之益云,言念民事,千幸萬幸。輪行之疾,雨後亦果寢止乎?只曰村閭景色之漸紓,而不槪及於病之有無,泛忽甚矣。令廟堂,申飭箕伯處。海西則雨澤狀啓及農形狀啓,逐日或日再登徹,添一酬應。民事之續續得聞,非不慰思,而纔見一二邑雨澤,又見一二邑農形,相距皆不過傍近,有何彼此同異之可言乎?近於陳陋,亦涉屑越,不緊登聞,徒疲撥騎,此正過猶不及,亦令申飭海伯處。又命書傳敎曰,除拜多日,尙不出肅,何也?觀於其弟之連日赴公,親病之向差,可知,然猶逗遛,極爲駭然。安東府使,使之待朝辭朝,仍令嚴飭赴任。命退,諸臣以次退出。
上在昌德宮。停常參·經筵。
洪義榮啓曰,自明日至二十一日,視事頉稟之意,敢啓。傳曰,知道。
柳文養啓曰,合辭闕啓,已至多日,事甚未安,除在外外,未肅拜人員,竝卽牌招,何如?傳曰,允。
洪義榮啓曰,藥房都提調洪樂性,提調吳載純,副提調洪明浩,爲承候來待矣。傳曰,入侍。慈宮患候,今已向差,自明日承候勿爲之,可也。
以掌令李祉永,正言金孝建·趙得永,牌不進罷職傳旨,傳于柳文養曰,只推。
傳于李益運曰,同副承旨入侍。
以監軍單子,傳于李祖承曰,兵曹郞廳之代,令該曹口傳差出。
吏曹口傳政事,以趙鎭井爲兵曹佐郞。
洪明浩,以吏曹言啓曰,本曹參議,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書徐浩修,參判朴祐源進,參議未差,行都承旨洪明浩進。以李洪載爲吏曹參議,李龜雲·金翰東爲副修撰,呂善亨爲左尹,奇彦鼎爲右尹,韓致應爲典籍,前監牧官白成一,今加通政加資事承傳。
兵批,判書金文淳,參判閔台爀,參議李夔病,參知孟至大入直進,行左承旨李祖承進。副護軍崔烜·李運彬·閔昌爀,副司直尹坊·韓用龜·尹行元·李尙度·李之聃·洪彦燮,副司果鄭來百·權漢緯。
洪明浩,以弘文館言啓曰,新除授副修撰李龜雲,時在慶尙道禮安地,金翰東,時在安東地,經筵入番事緊,請竝斯速乘馹上來事,下諭。傳曰,依啓。
洪明浩,以內醫院言啓曰,案付待令醫女講醫女中,足可勸奬成就者,各別肄習,定年限,限內終不成才,該訓上醫官,草記勘罪,該醫女,照法嚴治。時在不似之類,一竝査出,還送本土,此後抄定之法,令內醫院,修復舊制,申明定式,論理草記事,命下矣。案付待令醫女講醫女,定年限勸奬,限內終不成才者,該訓上該醫女勘治事,及時在不似之類,査出還送本土事,臣等謹當依下敎奉行,而至於抄定之法,取考大典通編,有曰惠民署醫女中,擇其年少聰慧者敎誨,醫女,每朔三次考講。合計劃多者論賞,或內局醫女有闕則陞補,此蓋今所謂將來醫女,而內醫女抄定之舊制也。將來醫女之名,設置已久,選差之法,漸不如前,其中可合者絶少,故內醫女補闕之際,泛取他司之針婢,以難曉解之書,遽督不肄習之人,近來女醫之鮮能成才,專由於此。今欲使內醫女,能通術業,則莫如嚴飭該署,另擇將來醫女,如式勸課,期於成就。內醫女有闕,提調備二員醫官,全數齊會,而將來醫女,一一招見,極擇其面貌之豐厚,言動詳愼,資品之聰敏者,塡補其闕,則宜無不似之類混選之弊。且將來醫女,旣是內醫女陞補之階梯,則其所抄擇,尤不可不廣且詳,以盡搜才之方。有闕充補之時,本署醫女及工曹·尙衣院兩衙門針線婢,一齊聚會於本署,該提調,親見極擇而差定,使之專意講習,則儲養有素,抄定必精而庶有成效,以此定式施行,何如?傳曰,允。
洪明浩,以內醫院言啓曰,臣等招見本院講醫女時在者,則其中桂蟾·菊花·蓮深·今伊等四名,不合於內醫女,故卽爲除案,還送本土矣。其代,宜卽充補,而見今將來醫女及工曹·尙衣院針婢,全不成樣,無以選補,令該署,將來醫女頉給之類,限年査出,還屬本署後,各別精擇,以爲補闕之地。本院,頉給醫女,蓮花·秋香·再蓮·梅月·海蟾·日愛·杏花·月下仙·宗蟾·丹蟾等十名內,蓮花·秋香·再蓮·梅月·海蟾等五名,先使現身,則俱無可堪還屬者,竝爲移屬工曹,而其中梅月一名,病狀沈痼,不可供役京司,故亦爲還送本土之意,敢啓。傳曰,知道。
李祖承,以兵曹言啓曰,依下敎內醫院首醫金孝儉,副首醫金光國竝拿入,前仕醫女不謹査出,屢日遲滯,拘於顔私,終是㭺置委折,嚴加査問。則金孝儉等所供內以爲,前仕醫女去處,次次探問,五名現出,其餘五名內三名,除役旣久,皆已下鄕云。二名頉役,屬耳,亦且年少,故多般査問,則或稱下往近畿,當日現出,或稱下去本鄕,定日捉來云。連爲査實之際,自致遲滯,而矣身等,雖甚愚迷,特敎之下,何敢拘於顔私,自犯死罪,而不卽査得,屢日稽滯之罪,萬死無惜云矣。雖以渠等所供觀之,實有不善査出之罪,而多般覈實,似無顔私掩置之跡,爲先捧供以入之意,敢啓。傳曰,莫非都提調·提調不能嚴飭之致,渠輩何足責?分揀放送,可也。
李祖承,以兵曹言啓曰,依下敎前仕內醫女未現出三名,妓夫等,一竝捉來,終不自現委折,嚴棍査問,則捕校李仁夏所供內以爲,醫女丹蟾,免役率蓄矣。日前伏聞前仕醫女之還屬,不無暫時避免之計,內局現出時,以近畿下往納供,今於棍問之後,不敢一向隱諱,果卽現出,罪死無惜云。捕校張鳳錫所供內以爲,終蟾免役率蓄之後,平日醫女等,或問在京與否,故以下鄕爲言矣。前仕醫女聞方復屬,而旣以下鄕爲言,卽地現出,恐爲添罪之端,昨日曉頭,下送本鄕,使之還卽上來矣。內局現出時,果在本鄕,定日率現納供,今於棍問之下,不敢隱諱,一一直告,而當初飾辭之罪,萬死無惜云。李仁夏之隱匿渠家,稱往近畿,張鳳錫之率蓄京中,而聞令下送者,究厥所爲,俱極巧惡,竝移送秋曹,使之嚴刑定配。丹蟾,爲先移送秋曹,待終蟾捉來,一體遠地爲婢,而至於月下仙,査問其去處,則曾爲崔致三爲名人率蓄云,使之捉來矣。其兄致福,來告內,同生弟致三,年前物故,而月下仙則己酉年,下去本鄕,更不上來云,故又爲査問本縣邸吏,則下去的實,渠所目見云矣,敢啓。傳曰,捕校所爲,萬萬痛惡。過齋後移送刑曹嚴刑,西北遠地充軍,該醫女二名,分等遠惡絶島,限己身爲婢,而醫女謀避者刑推,濟州地定配,卽藥院不易之法典,而兩妓所犯,比之尋常謀避之罪,不啻十倍。在京尙不自現者,嚴刑,濟州爲婢,知機稱以下鄕者,他絶島嚴刑爲婢。若有逃禍上京之弊,則地方官長,當卽其地定配,以此嚴飭。捕校之行惡,雖曰匪今斯今,特敎之下,如是頑拒,自有捕廳以來所未聞。行首所任捕校等,令兼察捕將,過齋後捉來,從重決棍,可也。
以兵曹草記內,醫女匿置捕校,棍問取招事,備忘記,藥院所重,關係何如?日前入診醫女差備待令時,招致卄餘名抄定也,全不成樣,僅以二名,使之待令,寧有如許國體乎?別下傳敎,飭諭藥院,申明肄習之舊典,仍命謀避圖頉之類,査出還屬草記,則成命今至多日,以數名之不得査出,至有掌務官之奏對,如許紀綱,曾所未聞。雖尋常妓物之刷還,朝令之下,不敢逾日,況所重何如,特敎何如,則匿置京中,致煩令兵判棍査之後,始覈犯罪兩漢,而所謂兩漢,卽捕校也。雖士夫與掖屬,猶不敢頑悍乃爾,如渠蟣蝨之賤,所爲如此,而身爲大將,不能檢飭之罪,烏可逭乎?除拜之屬耳,難以曲恕。當該大將趙心泰亟施罷職之典。
傳于李祖承曰,訓將·捕將,待下敎出代,訓將則都提調摠察,捕將則左大將兼察。
李祖承啓曰,訓鍊大將,以都提調摠察事,命下矣。在前如此之時,或有都提調命招之例,或有從事官發牌聽傳敎之規,今番則何以爲之?敢稟。傳曰,從事官發牌聽傳敎。
李祖承啓曰,右邊捕盜大將,以左大將兼察事,命下矣。左邊捕盜大將趙圭鎭,卽爲牌招聽傳敎,何如?傳曰,允。
李祖承,以備邊司言啓曰,惠廳堂上有闕代,行副司直李秉模差下,使之察任,何如?傳曰,允。
李祖承,以都摠府言啓曰,入直內三廳武兼禁軍及軍兵等,中日習射,自今十四日,至二十日,依例姑停之意,敢啓。傳曰,知道。
李祖承,以訓鍊都監言啓曰,刑曹草記批旨內,知道。化外之民,不可尋常處之,趙得良,降定訓局軍,嚴棍爲良民後,草記,萬一不能嚴束,該大將,難免重勘,以此分付。鄭相弼,不過脅從,嚴加照律懲治,放送可也事,命下矣。趙得良,降定本局軍,爲先嚴棍二十度,此後則另加嚴束,知所戢畏,必悛舊習,俾爲良民之意,敢啓。傳曰,知道。
李祖承,以禁衛營言啓曰,舊軍病報三名及新軍病報六名,合九名,今已差完,故各給糧資,畢下送之意,敢啓。傳曰,知道。
李祖承,以刑曹言啓曰,依兵曹草記批旨,前仕醫女丹蟾,嚴刑一次後,全羅道濟州牧,爲婢定配,卽爲押送之意,敢啓。傳曰,知道。
李祖承,以左邊捕盜廳言啓曰,己酉閏五月十一日,本廳嚴囚罪人金義福,今月初十日物故之意,敢啓。傳曰,知道。
執義李思祚,司諫洪彦喆,掌令權儐,校理朴奎淳·韓光植,副校理尹光普·李義鳳啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺止於近島黜置。揆以邦憲,已爲失刑之大者,豈意向者,遽有出陸之命?不審殿下,何爲此萬萬過擧也。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也。此則有大不然者,先大王之於渠,止慈止愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑。赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧議婚等說,尤是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相貫者。此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,今又爲煽亂之窩窟,而近畿尙置,思之及此,每不覺凜然。今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此無窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也決矣。請黜置罪人鄭致達妻,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓盡爲發露,逆節尤極凶慘。筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗祊,罪人斯得,滔天之禍,可勝言哉?德相,乃以澤·泓之罪首,尤爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之決案,孥戮籍之律,不施於此賊,其可曰國有三尺乎?且況逆復正法之後,半行刀割擧國臣民,腐心之痛,切齒之讎,尤有倍於前日。請物故罪人德相,亟施孥籍之典。金宇鎭之彌天罪惡,已悉於三司箚啓,而苟求其本,則其父金尙喆是已。蓋尙喆,本以庸鎖之品,濫據勻軸之任,眷遇何如,恩造何如,而奈其賦性側媚,宅心陰祕,莫念國恩之圖報,徒知凶賊之力護。耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣。王章之久屈,尙何言哉?平日之稔惡,旣如是狼藉,則其子之傳法,亦可以推知。今此宇鎭之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,痛矣,是豈今日臣子之所敢萌於心,而筆諸書者耶?且況網打之計莫售,則反爲薦引之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之嚴崇,賊堅之許積。一行刀割姻附賊復,陰助聲勢,不軌之跡已綻,懷二之謀難掩。今此賊復之輸款,卽是尙喆之決案,揆以邦憲,豈可一刻一刻容貸於覆載之間乎?請逆賊尙喆,依律處斷。十四行半刀割答曰,不允。七字刀割
執義李思祚,司諫洪彦喆,掌令權儐啓曰,噫嘻,痛矣,以能賊萬古所無逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密唱凶論,慫慂恒·簡,爲渠羽翼,糾結厚·麟,自作窩主。待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅指,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興。究其情節,則已是萬戮猶輕,而及夫賊吉之招出後,凶言逆情,尤益綻露無餘。噫,癸亥反正之說,太甲桐宮之說,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及決案置之。趾賊一門之窮凶極惡,自有天地以來所未有者,而限以國法,猶貸其凶種之穉少者。梟種稍長,安知不更肆獍惡,與範·吉等所爲者耶?法令有限而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患後大經大法耶?澤遂爛熳同參啓能凶慘不道之謀,而只誅其身,王章已失,輿憤未洩。其陰凶情節,其弟萬無不知之理。又況會遂之罪惡,與澤遂,一而二,二而一也,而忍杖不服,遽有酌處之命,已是失刑之大者。李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請遲晩後物故罪人啓能,亟施孥籍之典。趾賊等凶種,夬施邦刑,養遂·獻遂·會遂·李觀源,竝令王府,設鞫得情。噫嘻痛矣,從古亂逆何限,而豈有如今番夏賊之窮凶極惡者哉?語其凶言則雲·海之所不道,論其逆節則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不患無狀,懲討後時。應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤。及伏見傳敎之下該府者,有夏賊子女,囚禁待年之命,臣等驚惶抑鬱,寧欲溘然。夫逆種之待年殄滅,乃是尋常治逆之律文也。今此夏賊,卽是開闢以來,所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常唱和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧。此亦古今所無之變怪,而渠不過幺麽一賤女,則決非渠所可獨辦者也,必是其夫暗地指使,爲此嘗試之計。據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈。請亟寢夏賊子女待年用法之命。斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。噫,以國榮之亘萬古所無之窮凶劇凶,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意。八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行刀割凶肚莫掩。至於製給凶疏,沮遏大計,則有浮於逆莾,煽動人心,潛圖國脈,則百倍於凶溫。論其罪惡,尤萬萬劇凶劇獰,而只緣其身之徑斃,未及天誅之顯加,臣民痛惋,厥有久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣,明謙之凶謀逆節,實是亘萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰。八字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不可究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽,待年與否,今無可論。宇鎭,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足。乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故。潛藉逆復之姻婭,二十一字刀割之計,明白納招,甚至於干涉善復,自知當死之供,吐實於平問之下。其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勒令押付,禁堂·承宣,俱未與知,自有鞫獄以來,豈有如許非常之擧乎?已輸款之凶逆,決不可酌配,未盡究之情節,尤不容不覈。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人。至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而優有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之心,章奏之上,力遏邦慶二字,酬酢之間,牢諱慶忭等語。公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早。究厥心腸,已萬萬極凶絶悖,而甚至於五月九月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。請梟示罪人明謙,正刑罪人以謙,亟施孥戮之典。逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。答曰,不允。
掌令權儐啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止。爲奴罪人河翼龍,敢以罔測之說,做作眞諺之書,暗投宮禁之中,欲售危逼之計。究其所爲,萬萬窮凶,決不可一刻容貸於覆載之間。請爲奴罪人金壽賢·河翼龍,竝令王府,設鞫得情,夬正王法。新除授持平李尙友,時在京畿楊根之地,持平李日運,時在忠淸道瑞山地,請竝斯速乘馹上來事,下諭。答曰,不允。下諭事,依啓。
司諫洪彦喆啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。興陽縣爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人金壽賢·河翼龍,竝令王府,設鞫得情,夬正王法。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫洩。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後,惡逆之如尙魯窮凶者,抵賴不服,頑徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。新除授獻納金熙采,時在慶尙道順興地,請斯速乘馹上來事,下諭。答曰,不允。下諭事,依啓。
工曹判書趙宗鉉疏曰,伏以,臣得有今日,是誰之賜也?抆拭之恩,山海崇深,收錄之命,日夕聯翩,幾乎無無官之時,而濫竽之愧,常詘于分義之重,循墻之懇,莫遂於召旨之下,翶翔邇列,若固有之,是豈臣夢寐之所自期者耶?赴蹈之忱,銘鏤之感,絓結方寸,食息敢忘?迺者待罪近密,猥登前席,軫念之眷,夐出尋常,簡拔之恩,忽侈格外,擢之以資憲之階,授之以考工之重。登筵諸僚,莫不動色,此時臣心,有淚無從。初承除旨,召牌踵臨,身在禁中,不敢違傲,急於叩謝,冒沒承膺,俯仰跼蹐,惶汗遍體,益不知措躬之所也。噫,八座峻秩也,陞擢重典也,卽有國之所難愼者也。或以才學,或以勞勩,又或以久次,故終古以來,黜陟明幽,皆用此道,一或冒濫,上下交病,卒至於歸譏朝政,致災其身,其所以不輕而重者,果何如也?念臣拙劣之性,畸危之蹤,初無片善之可取,寸勞之可記,而況又十數年來,杜門訟愆,削跡周行,其於向所云三者,一無可焉。不審聖明在明,如日中天,何所取於滓穢之一賤臣,而乃有此非常之誤恩也?嗚呼,臣之一身,非臣之有,任他嗤罵,生死向前,卽臣之夙宵所自勉者,已謝新命,何用例讓,而不衷之災,冥升之懼,反復思惟,愈惶愈悸。玆敢冒死哀籲於天地父母之前,伏乞聖慈,俯賜矜察,亟命收回臣新授職秩,以重名器,以安賤分,千萬幸甚。答曰,省疏具悉。卿其勿辭行公。
辛亥五月十二日辰時,上御重熙堂。藥房承候入侍時,藥房都提調洪樂性,提調吳載純,副提調洪明浩,記事官李海隣·洪樂游·徐有聞,檢校直閣李晩秀,直閣徐榮輔,檢校待敎沈象奎,以次進伏訖。樂性等曰,日間聖體,若何?上曰,一樣矣。樂性等曰,王大妃殿氣候,何如?上曰,一樣矣。樂性等曰,惠慶宮患候諸節,數日之間,尤有差勝之效乎?上曰,近日則尤爲差勝,凡百如常矣。樂性曰,連日過用聖慮,下情不勝悶迫矣。醫官今方待令,使之入診,好矣。上曰,不必入診矣。上曰,卿之眼視,何如?樂性曰,不至太昏矣。上指壁畫而敎曰,卿能見此乎?樂性曰,見之矣。上曰,能知其爲何許物耶?樂性曰,似是冊子所儲矣。上曰,此非眞冊子也,乃是畫也。予於玩好等事,初無留意,至於書畫等物,亦未嘗愛好,此畫,卽是經史及如干文集等冊子,而各書其冊名,卽予平日所好者也。大抵與其雜施圖畫,徒爲玩好之資,曷若畫其所好之冊子,以爲常目之道者耶?古人亦嘗有言矣。諸書雖未能逐日遍覽,若能常目在之,每日所念念者,不出乎此,則亦不爲無助矣。樂性曰,聖敎及此,臣不勝欽仰之至。聖學高明,卓越百王,百家之書,無不貫瀜,其於覽書上工夫,無容更勉,而猶以經傳史記等冊子,畫以揭之,以爲常目之方,此實往牒之所未有者也。豈勝欽歎乎?上曰,一日萬機,殆無看書之暇,故有此畫以揭壁,其心亦苦矣。予於近日,始大覺,大抵帝王家工夫,當以實地爲主,至於文詞則便是無用之事矣。予所積費工夫者,實多追悔矣。樂性曰,實地上工夫,亦從文章中出來。試以近日言之,御製一下,外間必皆記誦擎玩如典謨。雖以如臣不辨魚魯之類,猶且莊誦之不已,聖敎中追悔之敎,臣則以爲恐不然矣。上曰,卿以衰老之筋力,連日勞攘,殊用悶慮,慈宮氣候,今旣復常,自明日更勿入來,可也。上曰,王大妃殿進御人蔘養胃湯停止,加味六君子湯,自今日限五貼煎入。出榻敎命退,諸臣,以次退出。
辛亥五月十二日辰時,上御重熙堂。左承旨入侍時,行左承旨李祖承,記事官李海隣·洪樂游·徐有聞,京畿監司徐鼎修,以次進伏訖。上敎鼎修曰,向日甘雨之後,農形何如云耶?鼎修曰,甘雨所得,至於兩次,以目今所見論之,今年年事,可謂豐登矣。上曰,近日則更無望雨之事耶?鼎修曰,日前之雨,已爲周洽,而十餘日間,又得沛然,則似可好矣。鼎修曰,大嬪墓公廨頹圮各處,令地方官修改事,命下矣。令地方官廣州府尹李家煥,馳往摘奸,仍爲奉審墓所,則以爲安香廳齋室以下諸處,幾皆頹圮,不可但以間間剝落論。莎草之枯損,曲墻之脫落,亦不可不趁今修改,定界內當禁處,多有犯耕之事云矣。本墓事體,與他自別,而役處旣如是不些,莎草修改,曲墻補築,公廨繕治等節,分付戶曹,從實籌摘後,令地方官眼同擧行。當禁處犯耕之類,另加禁斷,俾無如前之弊,而大抵本墓所,非無守墓軍山直輩,而以其無主管之人,禁養等事,自多有疎忽之歎。今若別置墓監等名色,使之專意看護,恐合事宜,故竝此仰達矣。上曰,年前京廟之頹圮,特命修改,而祭品例自太常進排,守直無着帽之官,故事面甚不可,別置中官及守僕等,使之灑掃堂宇,飭護凡事矣。近因節享,聞墓道之蕪沒,令地方官修治矣。今聞卿言,役處如彼其浩大,則不可不卽爲始役。令該曹擇日下送,遣中使致祭,仍令地方官,與計士眼同修改後,狀聞守直之節,卿言好矣。差出墓監二人監護,而差出之節,內需司專管擧行,料食令該地方,量宜磨鍊,以公穀會減事,令廟堂,分付。京旣有守僕,墓亦何異?守墓軍中二名,以守僕稱號使用,曾若有守僕,名色則仍用,此後修改等事,墓監報于巡營,則巡營分付該地方,擧行後狀聞。位田必有之,卿其査出給墓監,以爲聊賴之資,可也。出擧條命退,諸臣以次退出。
辛亥五月十二日辰時,上御重熙堂。同副承旨與司成入侍時,同副承旨李益運,假注書鄭尙愚,記事官洪樂游·徐有聞,司成成種仁,以次進伏訖。上命讀公事,書判付訖。命書傳敎曰,今番雖不直宿,而其間連爲待令,藥亦奏功,醫官白成一,特爲加資,待令醫女,令該曹米布從厚施賞。又命書傳敎曰,政官牌招開政。上曰,司成進前。種仁進伏。上曰,講義條對儒生,爲幾人乎?種仁曰,百五人矣。上曰,御製條問則六百八十餘條,而條對儒生則只百五人云,百五人,何以盡對六百八十餘條乎?種仁曰,生進中限以四十四五歲人而加抄,似好矣。上曰,限以四十餘歲,則條問可以盡授乎?種仁曰,雖限四十餘歲,而其爲多數,恐未可必。且百五人中,其能盡爲善書,亦未可知矣。上曰,然則幼學中有文筆人抄錄,未爲不可矣。種仁曰,幼學則浩多,抄錄之道似難矣。上曰,旬題應試人,無論入格與否,姓名皆錄榜彙冊中。年來應製,頻頻爲之,洛下儒生中,有文筆之生進幼學,竝入其中矣。仍命榜彙持入。賤臣承命持入。上曰,司成持此冊出去,與泮長相議,四十餘歲生進,如多數加抄,則幼學雖不抄錄,亦無妨,從便爲之,可也。予於勸課之方,果眷眷不已,故雖等閒旬題應試人,如是謄諸冊子,時時披覽,而近來士子,多不勤業,莫體予意,眞可謂良工心獨苦矣。今此講義,予多年用工而編成者,旣命太學生,條對以進,將欲命名,以太學講義,近七百條,講義問對,亦是美事矣。載之太學故事,可也。諸生條對後,亦當親考以下矣。種仁曰,諸生輩伏承講義條對之命,大以爲榮幸,擧皆遲留太學,奉玩御製一遍,而以幸値聖世,獲覩無前之盛擧,莫不懽欣矣。命退,諸臣以次退出。
上在昌德宮。停常參·經筵。
傳于李祖承曰,承旨入侍。
辛亥五月十三日辰時,上御重熙堂。承旨入侍時,行左承旨李祖承,記事官李海隣·洪樂游·徐有聞,原任直提學李秉模,原任直閣徐鼎修·鄭東浚,檢校直閣李晩秀,原任直閣尹行任,直閣徐榮輔,檢校待敎沈象奎,以次進伏訖。秉模等曰,夜間聖體,若何?上曰,一樣矣。秉模等曰,寢睡·水刺之節,亦何如?上曰,別無所損矣。命退,諸臣以次退出。
上在昌德宮。停常參·經筵。
藥房都提調洪樂性,提調吳載純,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮調攝中氣候,何如?臣等不任區區伏慮,敢來問安,竝此竝稟。答曰,知道。慈殿氣候一樣,慈宮調攝之候益勝,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于李祖承曰,承旨入侍。
以忠淸監司朴宗岳狀啓,法聖倉國字船所拯米二百一石,從民願發賣,太九十三石,全然腐臭,依下敎蕩滌之意,令該曹稟處事,傳于洪義榮曰,坐齋之日,豈可酬應,而係是民事不可緩,循例回啓,非其時,依狀請施行事,令廟堂卽爲分付。
辛亥五月十四日卯時,上御重熙堂。承旨入侍時,左副承旨洪義榮,記事官李海隣·洪樂游·徐有聞,原任直提學李秉模,檢校直閣李晩秀,直閣徐榮輔,以次進伏訖。秉模等曰,夜間聖體,若何?上曰,一樣矣。秉模等曰,寢睡·水刺之節,何如?上曰,別無加減矣。上曰,禮房承旨馳詣宗廟·景慕宮,奉審摘奸以來。出榻敎命退,諸臣以次退出。
上在昌德宮。停常參·經筵。
傳于洪義榮曰,承旨入侍。
辛亥五月十五日卯時,上御重熙堂。承旨入侍時,行左承旨李祖承,記事官李海隣·洪樂游·徐有聞,原任直閣徐鼎修·尹行任,直閣徐榮輔,以次進伏訖。上敎鼎修曰,向日雨後,道內民情,無望雨之事乎?鼎修曰,四五日間若得霈然,則似可好矣,而日前兩次甘雨,已爲周洽,故別無大段望雨之事云矣。命退,諸臣以次退出。
上在昌德宮。停常參·經筵。
藥房提調吳載純,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮調攝中氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣,慈宮氣候近益復常,卿等不必入侍矣。
王大妃殿·惠慶宮·中宮殿,藥房口傳問安,竝此仰稟。答曰,知道。
傳于徐美修曰,承旨入侍。
辛亥五月十六日辰時,上御重熙堂。承旨入侍時,同副承旨李益運,假注書鄭尙愚,記事官洪樂游·徐有聞,以次進伏訖。上曰,御製園誌,方令內閣校正,而承旨,卽遷園時都廳也,同爲考校,可也。命退,承史以次退出。
上在昌德宮。停常參·經筵。
傳于洪義榮曰,承旨入侍。
辛亥五月十七日卯時,上御重熙堂。承旨入侍時,左副承旨洪義榮,記事官李海隣·洪樂游·徐有聞,以次進伏訖。上曰,顯隆園獻官,誰也?義榮曰,吏曹判書徐浩修矣。上曰,以正卿中更爲塡差事,分付,可也。上曰,王大妃殿進御加味六君子湯,前方中加白豆蔻一錢,升麻三分,自今日限五貼煎入。出榻敎上曰,守禦使鄭昌順,仍佩往來。出榻敎命退,承史以次退出。
上在昌德宮。停常參·經筵。
自開東至辰時,有霧氣。
傳于李益運曰,承旨入侍。
咸鏡監司李文源狀啓,今五月初六日所下別諭內,義陵陵上石物修改處,工役告完,甚可幸也。去丙寅則不若今番之精緻,故旋卽動退,而卿能詳知弊由,除舊土用灰築,至滿石而止,中央封築處相距,恰爲十五尺許云,事事縝密,良用嘉尙。況卿也,故專委重役,使北路之民,不知有陵役,亦可謂一擧兩便。此雖非每每援例之事,道伯董工,係是創有,須以事例一通,成置本道,以爲徵信之資。大抵古今異制,全土與灰築間從今制,政合事宜,此一款,亦須詳錄於新編事例。定和陵文石二雙,長明燈二坐之執頉,年久間因狀請,護以銅匣,所見果無礙眼之嫌耶?義陵曲墻外附近樹木之蓊鬱者,限數步,略加除拓云,亦果善爲。年前故相鄭弘淳之奉命本道也,封前樹木,務令從便開廣矣。卿能不待別諭,隨時闊狹,此等處足云卿知予心矣。且聞改封築時,例用甕家,今役雖異於一新,而事體則無輕重之別。卿又能以油芚及白木遮日代用云,此先朝封築獻陵也,權用此例,予亦於元陵改封築,引而遵承,卿之意見,不謀而同者,誠北民之幸,後必因爲定式,卿意,如何?竝卽條列,論理狀聞事,別諭敎是白置有亦,本陵石物頉處,臣已於春秋巡路,詳細奉審,而今伏承聖敎,猶恐其或有未盡,卽爲馳詣更審是白如乎。蓋定陵文石,則自弁頭至項肩,冒以銅匣,和陵文石,則以銅片纏額,而銅石色殊,故遠視則或類人之着風遮,或似人之着網巾,欲試其完固,以手搖之,輒掀動是白遣。長明燈則其體樣,異於今制,有若盤上加盤,而四柱皆以銅裹之,其上蓋頭,亦以銅覆之是白乎所。其所見之礙眼,事體之未安,更無可言,而至今因循而不改者,抑未知由於世俗久遠,事係重大而然是白乎喩,以臣愚淺之見,不敢擅斷仰對,恭俟處分,擧行計料是白乎旀,今番義陵修改之事例,謹當依下敎,編成冊子,一本置于臣營,一本上送計料爲白乎旀,至於油芚及遮日代用事段,臣方自訟擅便之罪,夙宵待勘是白加尼,伏奉下敎,益不勝惶悚,而旣有先朝已行之例,則以此因爲定式,恐合事宜爲白乎所,緣由馳啓事,傳于洪義榮曰,遮日事,卿亦以爲便好,依此定式事,回諭。
咸鏡監司李文源狀啓,今五月初六日所下別諭內,今番陵役,當有賞典,營在各年謄錄,卽爲抄出,謄出冊子以啓。卿及擧行官吏·裨校·員役·工匠姓名,列錄別單,陵官陵屬賞典前例,亦爲考出,以別單一體啓聞事,別諭敎是白置有亦,臣營所在陵役賞典謄錄,以年條最近者,抄成冊子以啓爲白乎旀,今番陵役,只以地方官及逢授官,眼同監董,以營府將校,擇定差備是白如乎,臣則頂踵毛髮,莫非恩造,生死夷險,隨處殫竭,以爲一分報效之道,其何可更有望於罔功之賞乎?況臣自修別單,而以臣名添入,極涉惶悚,故臣名則初不錄之是白遣,官吏·裨校·員役·工匠姓名,則列錄登聞,緣由馳啓。
咸鏡道陵役賞典謄錄抄出成冊,乾隆十一年丙寅義陵改封築後賞格謄錄,大臣廐馬一匹面給。禮堂加資,郞廳陞敍,本陵官竝陞六,觀察使,半熟馬一匹賜給。各務差使員,各色工匠,皆施賞如例,而工匠名數,賞格數爻,未載謄錄。乾隆二十七年壬午和陵改封築後賞格謄錄,大臣廐馬一匹面給。禮堂加資,郞廳陞敍,觀察使半熟馬一匹賜給。各務差使員,各兒馬一匹賜給。南關諸邑進排守令,無賞格,本陵官,竝陞六,相地官,上弦弓一張賜給。京來看役人,邊將待窠除授承傳。員役·工匠等,令該曹·該道,米布分等題給。領役諸人,各白木二疋,五升布二疋,田米五斗式,策應色吏庫子等,各白木一疋,五升布一疋,田米五斗式,各色工匠,各白木一疋,五升布一疋,田米三斗式。乾隆四十八年癸卯定陵改封築,和陵改莎草後賞格謄錄,大臣,廐馬一匹面給。禮堂加資,郞廳陞敍,觀察使,半熟馬一匹賜給。各務差使員,各兒馬一匹賜給。南關諸邑進排守令,無賞格,本陵官,竝陞六,相地官,待窠調用承傳。京司員役·工匠,本道吏隷·工匠,令該曹·該道,米布分等題給。領役諸人,各白木二疋,五升布二疋,田米五斗式,策應色吏庫子等,各白木一疋,五升布一疋,田米五斗式,各色工匠,各白木一疋,五升布一疋,田米三斗式,因禮曹關看役裨將·將校各一人,姓名回移後,入啓加資,封築役軍,徭役蠲減。
義陵改封築時,地方官·逢授官以下裨校·員役·工匠等別單,觀察使兼監董堂上李文源,內廐馬一匹賜給。地方官咸興判官李泰懋,陞敍調用,逢授官高原郡守金得海加資。臣營裨將前中軍嘉善朴泂,各務都檢察加資,別看役前僉使嘉善金命淑,邊將除授。本陵官奉事李彦熙,參奉南陽龍以上陞六。本陵守僕張一德·張奉世等二人,奏時香盤僧自律一名以上,考例分等施賞。領役將校秩折衝朱遠錫,石物合縫陵上封土看役,資憲尹晉錫,屛風石內面灰築陵上被莎看役,以上加資。折衝柳繼彭,遮日油芚監造排設及丁字閣前後階砌改築看役,帖加。折衝韓舜民,運灰擣灰三物幕造作及各樣器械次知施賞。前部將李益謙,取土細沙領運及曲墻補築,陰翳木剪除看役,帖加。折衝安處義,浮莎運莎,紅箭門內莎草頉處,一竝修改看役,帖加。閑良朴致億,各所役軍都牌將施賞。策應監官咸興座首折衝朴致遠,高原座首幼學徐鳳周以上二人,各項物種策應及領役將校員役,各色工匠募軍等,供饋次知策應色吏李東爀等三人,庫直奴成大等三人,封土軍三十名,京石手鄭有奉等三名,鄕石手金奉三等五名,莎土匠朱仁贊等六名,木手李乶音金等四名,泥匠崔億枝等六名,冶匠朴金巖回等二名,蓋匠李應良等四名以上,令該曹·該道,考例施賞。
傳于洪義榮曰,今番工役之專委道臣,以崇秩出按,且嫺此等董工也。役處浩大,不日就完,已多幸而修繕諸務,亦可謂事半功倍,在前以禮堂下去之,故道臣則雖施次賞,今旣主管,當用禮堂之例,而加資屬耳。觀察使兼監董堂上李文源,內廐馬一匹賜給。逢授官高原郡守金得海加資,地方官咸興判官李泰懋陞敍調用。本陵官李彦熙·南陽龍,京看役人嘉善金命淑,各務都檢察前中軍朴泂,鄕看役折衝朱遠錫,資憲尹晉錫等,竝依丙寅以後各年最近前例,以陞六邊將加資,捧傳旨。折衝柳繼彭等帖加,其餘牌將·守僕·監色·工匠·僧徒等,亦爲考例,分等施賞。區別京鄕,令該曹·該道擧行,封土莎草軍,徭役蠲減,亦例前例擧行。
傳于洪義榮曰,所重有在,雖値坐齋,玆命分等施賞,加資。今日口傳下批,與傳敎,亦於今日內成送有旨,回諭道伯。
咸鏡監司李文源狀啓,今五月初六日所下別諭內,釋王寺,興王之地,所重自別,曾聞國初,有賜與田民,而厥數皆過五百,寺以富盛。自鐵券漫漶之後,尙稽一結一口之追給,寺樣不如昔云,今若田限幾結,奴婢限幾口移劃,則可以便當耶?卿其商確事情於地方守令,本寺僧統,指一啓聞事,別諭敎是白置。有亦本寺田結與奴婢,當初劃給者爲幾許,中間見失者爲幾許是白乎喩,詳探于本寺,爛商於地方官,其移劃之多寡,拮据之便否,停當後登聞計料爲白乎旀,緣由馳啓。
李祖承,以備邊司言啓曰,卽見泰安縣拯米摘奸宣傳官閔致協書啓,則今番法聖漕船三隻致敗之處,旣皆親審地形,廉探物論,似非故敗,丁寧論斷。廟堂則以此取信之外,更無他道,而第谷城船,旣已準拯,別無可論,井邑船拯出,雖未準數,以所拯與漂出空石計之,則較諸元數,有餘而無縮。至於光州船所拯者,米太合只爲二百九十八石,餘外未拯,洽過八百餘石。致敗處雖曰大洋,十日鉤拯,人力不爲不多,而見拯若是零星,安知其奸謀之不參於其間乎?所拯米二百三石,旣命發賣,太九十五石,全數蕩減,此雖出於爲民若保之聖意,而至於八百餘石,監色·沙格等,依法典嚴刑徵捧,斷不可已。井邑未拯及縮米,雖不甚多,照數徵捧,法意甚嚴,亦以此擧行之意,竝爲分付該道道臣。拯役旣至十日,而無所加拯,徒使沿民,狼狽失業,則道臣之行關撤拯,別無可罪之端。泰安縣,旣見營關之後,稱以已爲知委,更不文移於分俵之邑,使沔川民人,公然來往,事極可駭。其在懲後之道,不可置而不論。泰安縣監申相文,拿致決杖之意,一體分付道臣,何如?傳曰,允。
辛亥五月十八日辰時,上御重熙堂。承旨入侍時,同副承旨李益運,假注書鄭尙愚,記事官洪樂游·徐有聞,以次進伏訖。上曰,守禦使鄭昌順差祭,往還間,前守禦使領敦寧兼察,把摠發牌聽傳敎。出榻敎仍命退,承史以次退出。
上在昌德宮。停常參·經筵。
傳于洪義榮曰,禮房承旨入侍。
吏曹口傳政事,高原郡守金得海,今加通政,嘉善朴泂,今加嘉義,加資事,承傳。
辛亥五月十九日卯時,上御重熙堂。禮房承旨入侍時,左副承旨洪義榮,假注書鄭尙愚,記事官洪樂游·徐有聞,以次進伏訖。上曰,顯隆園忌辰祭獻官,入侍後受香。出榻敎賤臣承命出,與獻官鄭昌順,偕入進伏。上曰,今日當入去乎?昌順曰,今日宿新邑,明朝可以進詣園所矣。上曰,行祭後園所植木,詳爲看審以來,可也。上曰,禮房承旨馳詣各宮仲朔祭受香所,奉審摘奸以來。出榻敎命退,諸臣以次退出。
上在昌德宮。停常參·經筵。
夜一更,流星出天中淡雲間,入南方天際,狀如拳,尾長二三尺許,色赤。
傳于李祖承曰,承旨入侍。
辛亥五月二十日卯時,上御重熙堂。承旨入侍時,行左承旨李祖承,記事官李海隣·洪樂游·徐有聞,以次進伏訖。上敎祖承曰,此狀啓,係是民事,不可緩緩,招致備邊郞,傳于左相,卽爲詳細考閱,過齋後稟處事,分付,可也。命退,承史以次退出。
上在昌德宮。停常參·經筵。
藥房提調吳載純,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮調攝中氣候,何如?臣等不任區區伏慮,敢來問安,竝此仰稟。答曰,知道。慈殿氣候一樣,慈宮氣候快差,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于李祖承曰,承旨入侍。
辛亥五月二十一日辰時,上御重熙堂。承旨入侍時,行左承旨李祖承,記事官李海隣·洪樂游·徐有聞,以次進伏訖。上曰,兼春秋金鳳顯,顯隆令假差,姑令輪直。出榻敎命退,承史以次退出。
上在昌德宮。停常參·經筵。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,合辭方張之時,諫院無詣臺之員,事甚未安,除在外外,未肅拜呈告人員,竝卽牌招,何如?傳曰,允。
徐美修啓曰,藥房提調吳載純,副提調洪明浩,爲承候來待矣。傳曰,入侍。
徐美修啓曰,時原任大臣,爲承候來待矣。傳曰,入侍。
徐美修啓曰,時原任閣臣,爲承候來待矣。傳曰,入侍。
傳于李益運曰,諸承旨持公事,入侍。
傳于洪明浩曰,政官牌招開政。
徐美修啓曰,玉堂備員間,視事頉稟之意,敢啓。傳曰,在外及未肅拜人許遞,今日政差出。
備忘記,宣川府使尹範敍下直,長弓一張,長箭一部,片箭一部,筒兒一箇賜給。
李益運啓曰,戶曹判書趙鼎鎭,宣惠廳堂上李秉模,刑曹判書權,依下敎來待矣。傳曰,入侍。
傳于李祖承曰,左承旨入侍。
傳于李祖承曰,宣傳官之代,令該曹口傳差出。
李祖承啓曰,訓鍊大將趙心泰,時無職名,令該曹口傳付軍職,何如?傳曰,允。
備邊司,以徐有大爲禁衛大將。
御營大將前望單子入之,李邦一落點。
兵曹口傳政事,以徐有和爲宣傳官,副司直趙心泰。
傳于洪明浩曰,左副承旨許遞,前望單子入之,待下批牌招察任。
承旨前望單子入之,尹弘烈落點。
洪明浩啓曰,新除授右副承旨尹弘烈,時在全羅道潭陽府任所,斯速乘馹上來事,下諭,何如?傳曰,允。
徐美修,以弘文館言啓曰,本館下番,連日闕直,事甚未安。今日政新除授玉堂,竝待下批仍卽牌招,以爲推移入直之地,何如?傳曰,允。
有政。吏批,判書徐浩修,參判朴祐源,參議李洪載進,行都承旨洪明浩進。以李殷模爲修撰,姜忱爲副修撰,丁志德爲工曹正郞,姜彝正爲慶州府尹,柳文植爲昌原府使,李尙度爲順天府使,李義弼爲江界府使,康正夏爲濟原察訪,許晪爲順興府使,兼養賢主簿單,韓致應。
兵批,判書金文淳服制,參判閔台爀,參議李夔病,參知孟至大入直進,行左承旨李祖承進。以柳始聃爲蔚山監牧官,副司直金翊休,副司果李彦熙·南陽龍。
傳于李祖承曰,潭陽府使,今日政,以有聲績人,各別擇擬。
吏批,再政。以吳載光爲豐德府使,以鄭東元爲潭陽府使。
傳于李祖承曰,完伯下去時聞筵奏,順天還弊將釐正云,蔭倅有履歷者,似勝於文倅,使之相換。
以全義縣監望筒,傳于李祖承曰,以弊邑殘邑,前此擇差之命,果何如乎?除非卿相子弟,則必以有履歷人差送,便成近例,此吏判,忽欲漫漶,殊莫曉也。此望筒,卿相子弟乎,有履歷人乎?朝家爲民一念,庶或爲群下之體念,而爲吏判者,擧行若此,全義之民,以向來朝令,爲一時皮膜說話,豈勝瞿然?此望筒還給,令銓官,思所以一分贖其罪之方事,分付。
吏批,三政。以金思羲爲全義縣監,順天府使李尙度,潭陽府使鄭東元相換。
以摠戎使李柱國敎書,傳于李祖承曰,代撰之文,申飭何如,而玉堂不善作,旣命更撰,則承宣之以不叶簾儷文書入,豈有如許事體?當該知製敎,爲先從重推考,更令撰進。
以忠淸水使金明遇狀啓,漕船臭載新頒事目,矇未覺察,循例狀聞,惶恐待罪事,傳于李祖承曰,還下送,改修正上送。
以慶尙監司鄭大容狀啓,進上竹笋,姑未萌出,限內不得封進,惶恐待罪事,傳于李祖承曰,勿待罪事,回諭。
以黃海監司李敬一狀啓,奪符宣傳官柳成逵,帶去奴子,恐喝驛吏,責立貰馬,其罪狀,令攸司稟處事,傳于李祖承曰,意謂馬牌中應把矣,道臣狀辭如此,其委折,殊莫曉,爲先令該府拿處,査問事實以聞事,分付。
傳于李祖承曰,壯勇營兵房體例事,纔有下廟堂之敎,而軍械與糧餉,不煩經費,有措置者,則提調雖主管,其下出納典守之人,尙無定制,事面甚苟且。然文郞多疎務,武郞多年淺,皆不合,依經理廳舊例,作爲蔭官窠,以有地處屢典州郡人差擬,而軍色·餉色,不必區別,以軍餉色郞廳稱號,以一員兼管事,分付。雖以將官言之,近俗未解軍制,有營門則必有千摠,認爲不易之典者,誠孤陋,以把摠直接營將,軍書所謂五營五司之制是也。不獨此例爲然,觀於我國五衛之制,旅帥隊正之上,只有部將·衛將,此又的信之左契。朝家本意,各營千摠,猶欲除之,以祛冗官,況本營乎?須有一番提敎,可以曉惑。自今本營把摠,自嘉善至防禦使履歷,通瀜差出,而邊地履歷之有智略,或有地望者,特敎除拜,不拘此式,仍用防禦使履歷,直擬閫任事,分付兵曹。至於兵房差除,則龍大將·虎大將已例,固無論,雖以扈衛大將言之,自下不敢擬望,亦倣此例。有闕則將官來告政院,兵房承旨承批後,頒傳令事,言于廟堂。將臣之最初出者,卽龍將·虎將·捕將也。古則軍制皆有虎符·將牌·傳令牌,惟捕將至今有之,兵房之職名,姑不定制,雖有所待,無佩標甚不可。至於命召之際,特入夜三更以後,召大臣之符契也,將臣之佩命召,而無符信,自有經綸之士起疑之論,今宜有參用斟定之規,虎符一,傳令牌一,造給以爲式。
徐美修,以奉常寺都提調·提調意啓曰,東籍親耕田所種大麥小麥兩種,今五月晦間,當爲成熟之意,敢啓。傳曰,攝刈。
李益運,以宣惠廳言啓曰,今二月二十日次對入侍時,左議政蔡濟恭所啓臘肉事,向於戊申,自上特軫民隱,山猪一口,代以生雉八十首,恩至厚也,而適聞茂朱當其進上之時,雉直高騰,所添之價,更無出處,以此民間稱怨,或願依前以山猪封進,或願自京作貢。茂朱如此,湖南代捧之邑,安知不與茂朱,同其願乎?關問該道道臣,代捧邑爲幾許,爲弊淺深之如何,一一狀聞後稟處何如事,批旨內,初欲關問代捧諸道後,使之從長稟處。更思臘猪之以雉代捧,猶慮有一毫民弊,銃雉·鷹雉·雌雉,特令通同封進,出於爲小民曲盡軫瘼之苦心,則營邑不能對揚,惠未下究,弊反浮前,豈不駭痛之甚乎?未聞卿言之前,猶以京作貢,有發端於筵席者,今卿所奏如此,其所釐正,豈待關問乎?大抵凡事從前例爲可,況雉與鮮,一也。乾秀魚名色,以湖西朔饍之貽弊小民,在昔因故相建白,以價米自惠廳,直進各殿宮,聖祖爲小民之盛德大惠,湖民至今膏沐,臘雉何異於是乎?設令無例而無弊,可創而行之,例有據弊如許,卿於筵退後,一依乾秀魚價封進例,與惠堂酌量,磨鍊數爻,關問便否於各該代捧諸道,仍令該廳,具別單指一草記,載之度支及貢饍定例可也事,命下矣。依下敎以雉代捧後,爲弊有無,添價與否,措辭關問於各該代捧諸道矣。各道所報,今纔齊到,而京畿監司徐鼎修以爲,臘猪以雉代捧之後,宿瘼夬祛,民邑咸頌,畿內諸邑,姑無貽弊之端,而若其添價之或出官用,或出民間,其規雖或不一,比諸湖南,不可謂有弊,而若於年久之後,安知無與他道一般之患乎?今依乾秀魚價封進之例,則各邑皆以爲便云云。忠淸監司朴宗岳以爲,道內臘猪進上邑中,或願依舊以猪封進,或稱以雉代封爲便,而所入添價,毋論猪雉,元會減價外,各自該邑拮据,或出公庫,或徵民吏。大抵臘猪之以雉代封,寔是莫大之惠澤,論以前後受弊之淺深,則可謂霄壤之不侔。方其貿與獵之際,列邑擧行,一時竝値,故氷岸之獵,未易優得,雪市之貿,輒致倍價,弊減於前,費加於前,一依乾秀魚例,以價封進,則實惠下究,宿瘼永除云云。咸鏡監司李文源以爲,道內猪鹿封進之時,實有弊端,故自朝家特軫民隱,許令以雉代封,其爲惠澤,至矣盡矣,而或有弊端與前無異之邑,或有姑無爲弊之邑。至於添給之價,或出於官,或徵於民,甲乙不齊。其所爲弊之端,專在臨時取貿於營下都賈,惟以彌縫封進爲謀,價直之踊貴,不是異事。自今以後,嚴飭諸邑,使之前期預貿,則庶可無弊云云。全羅監司鄭民始以爲,以雉代封之命,寔出於恤民邑之德意,自各邑出付營邸吏,使之封進,而添價之邑,或有或無,所謂添價,或徵民結,或出官庫,其規雖云不一,比諸生猪封進時,則別無弊端。今若以本價上納,則非但列邑之皆稱不便,雖以全州民勢言之,生理絶艱。所以聊賴者,只是邸吏之役,故準價相傳,無異京貢。無論利之多少,失此擔當之物,則其所聊活,又將耗縮,本價上納,亦有掣礙之端。減罷添給之價,只給元會減價,與營上下錢,仍付邸吏,則在列邑無弊,在全民無怨云云。江原監司尹師國以爲,在前猪獐封進時,獵捉極難,爲弊多端。一自以雉代封之後,生雉一首,價錢九錢式,皆以詳定差下,別無營邑添給之事,而生雉卽是峽邑所産,雖値雉貴之時,價無不足之慮,非但目今之便好,永無前頭之爲弊云云矣。觀此諸道道臣所報,則其所論列,不無參差,而今玆變通之擧,寔出於爲民矯弊之盛德,則盡祛斂民之添價,著爲朝家之定式然後,方可爲一分對揚之道矣。京畿·忠淸兩道,皆以乾秀魚價例封進之意爲請,事甚便好,依所請許施。咸鏡道所報,雖與畿·湖有異,觀其條陳,不無爲弊之邑,旣云有弊,不可不趁此釐革,一依畿·湖例擧行。全羅道,以減罷添價,只給元會減,與營上下錢,出付營邸吏,俾作渠輩之生理爲請。江原道,以雉代猪之後,別無營邑添價之事,而生雉,卽是峽邑所産,永無前頭之弊爲言。湖南·關東民邑,旣皆稱便,則不必强爲釐改,竝依所報施行,而但京畿·湖西各邑生猪一口元會減價,本爲五石,五石大同之準折,只爲三十兩。以此貿取八十之雉,則每首不過三錢零,價不相當。咸鏡道生猪一口元會減價,安邊五十五兩,永興五十兩,北靑四十兩,吉州續布六十疋。生鹿一口元會減價,高原四十兩,德源·定平·咸興各二十兩,明川·鏡城續布各三十疋。以雉代封之例,於猪爲八十首,於鹿爲三十首,各邑之價,互相不同,貿雉之際,未免斑駁,不可無一定之制。無論畿·湖·北關,酌量磨鍊,每首價定以七錢,而在前官與民添給橫斂之價,一竝革罷,每年十二月朔日,自本廳,依各殿宮,乾秀魚價例輸入,事合便宜,故三道磨鍊數爻,別單書入之意,敢啓。傳曰,旣欲爲民邑矯救弊瘼,遵用乾秀魚價米輸納之例,則只當以京廳元會減者,自京廳擧行而已。如是然後,所謂添價之反有弊端,不期除而自除矣。前此嶺南之不欲代雉,今番湖南之爲慮邸弊,皆出於未能領會朝家本意而然。至於關東,多峽邑,便同土産,而一道之獨漏,有違一視,亦非拔本塞源之道。故惠堂金佐明,以故相之子,爲民邑,請除湖西乾秀魚封進之弊,而聖祖許之,豈非今日仰述之一端乎?況畿·湖臘肉之生猪外,原有而旋除者,尤豈非今日仰法處乎?京畿·湖西·湖南·嶺南·北關·關東臘肉所管,生猪·生鹿·生獐及元封雉·代封雉,自今竝令只以代封,以前元會減磨鍊。一依昔年乾秀魚價矯弊時例,仍自京廳,輸納于殿宮事,分付。今旣如是釐正之後,所謂添價之出於民邑者,嚴飭各該方伯,卽令革罷。萬一有循襲抛置,復踵前習者,勿計多少,當該守令,狀聞嚴勘事,竝卽知委,俾知朝家仰體昔年永除民瘼之意。仍此而有憧憧於湖南者,湖南營邸之備納朔饍物饍,亦一元貢也。厚價買賣,世世傳守,何異於京貢人乎?每歲春謁之行,駐輦市街,詢弊於京貢人以爲例,大抵朝家之視之,京與鄕,一也。旣思之,不可無一番明示之擧。年前無賴輩之妄意窺覬於湖南邸貢,敢生京作貢之計者,常所駭痛。此後更或有如此之類,無論上言與呈訴,該狀頭,令廟堂移付法司,嚴刑島配,勿揀赦典。仍令湖南道伯,曉諭於鄕貢各人等處,俾得安意樂業,可也。
李益運,以宣惠廳言啓曰,各道臘肉變通事草記批旨內,旣欲爲民邑矯救弊瘼,遵用乾秀魚價米輸納之例,則只當以京廳元會減者,自京廳擧行而已,如是然後,所謂添價之反有弊端,不期除而自除矣。前此嶺南之不欲代雉,今番湖南之爲慮邸弊,皆出於未能領會朝家本意而然。至於關東,多峽邑,便同土産,而一道之獨漏,有違一視,亦非拔本塞源之道。故惠堂金佐明,以故相之子,爲民邑,請除湖西乾秀魚封進之弊而聖祖許之,豈非今日仰述之一端乎?況畿·湖臘肉之生猪外,原有而旋除者,尤豈非今日仰法處乎?京畿·湖西·湖南·嶺南·北關·關東臘肉所管,生猪·生鹿·生獐及原封雉·代封雉,自今竝令只以代封以前元會減磨鍊。一依昔年乾秀魚價矯弊時例,仍自京廳,輸納于殿宮事,分付。今旣如是釐正之後,所謂添價之出於民邑者,嚴飭各該方伯,卽令革罷,萬一有循襲抛置,復踵前習者,勿計多少,當該守令,狀聞嚴勘事,竝卽知委,俾知朝家仰體昔年永除民瘼之意。因此而有憧憧於湖南者,湖南營邸之備納朔饍物饍,亦一元貢也。厚價賣買,世世傳守,何異於京貢人乎?每歲春謁之行,駐輦於市街,詢弊於京貢人,以爲例,大抵朝家之視之,京與鄕,一也。旣思之,不可無一番明示之擧,年前無賴輩之妄意窺覬於湖南邸貢,敢生京作貢之計者,常所駭痛。此後更或有如此之類,無論上言與呈訴,該狀頭,令廟堂移付法司,嚴刑島配,勿揀赦典。仍令湖南道伯,曉諭於鄕貢各人等處,俾得安意樂業可也事,命下矣。元會減實數俱在各道會案,卽當依筵敎,別具冊子以入,而如封裹價之入於元會減者,或詳或略,極多疎漏。且如東·北兩道,元進上生雉會減數爻,初不報來,勢將更爲關問後,待其齊到,一體書入,而今此變通之後,旣自京廳輸納,則不必以臘月爲限,一依乾秀魚·蔘䓀價例,每年歲首,同時輸納,恐爲穩便。至於錢米木分數磨鍊之節,就議大臣,則以爲乾秀魚·蔘䓀價,雖以五分內,二分米·二分木·一分錢定式,臘肉之六道會減,米錢各異。五分參互之際,自多掣礙,略倣錢米參半之例,從便磨鍊爲宜云,依此施行,何如?傳曰,允。
李祖承,以兵曹言啓曰,兼司僕將吳璟,前任白翎僉使,時在任所,而上來間本廳番次苟艱,今姑改差,何如?傳曰,允。口傳差出,可也。
兵曹口傳政事,以鄭㵙爲兼司僕將。
李祖承,以兵曹言啓曰,今五月二十日,文臣朔試射日次,而內外中日旣已停止,不得爲之之意,敢啓。傳曰,知道。
李祖承,以兵曹言啓曰,今五月十七日,武臣堂上朔試射日次,而內外中日旣已停止,不得爲之之意,敢啓。傳曰,知道。
李祖承,以兵曹言啓曰,禁軍來秋冬等都試,政府及本曹,連因有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
柳文養,以刑曹言啓曰,因兵曹啓辭,捕校過齋後嚴刑,西北遠地充軍,竝卽押送配所之意,敢啓。傳曰,知道。
柳文養,以義禁府言啓曰,旌義前縣監趙元珣,以所管屯馬閪失事,因濟州牧使李鴻運狀啓,司僕寺覆啓內,拿問處之事,允下,而有待待命拿囚之命,故知委上送之意,行會本道矣。趙元珣,今方待命,卽爲拿囚之意,敢啓。傳曰,知道。
以趙元珣囚單子,傳于柳文養曰,今日捧供以聞。
禁府啓目,宣傳官柳星逵原情云云。傳旨內辭緣,泛稱遲晩,所當請刑是白乎矣,宣傳官勿爲請刑,載在大典通編,議處,何如?判付啓,持二馬牌者責立二馬,固非可罪之端,騎一匹之出於驛,卜一匹之出於邑,亦非宣傳官所知,則爲道臣者,以事實委折,先卽査覈後狀聞,事理卽然是去乙,不此之爲,徑先登啓,雖有疎忽之失,申飭之後,與其當啓不啓有間,特爲勿問,此囚段,放送爲良如敎。又啓目,旌義前縣監趙元珣原情云云。傳旨內辭緣,泛稱遲晩,刑推得情,何如?判付啓,考律勘放後,草記爲良如敎。
柳文養,以義禁府言啓曰,時囚罪人趙元珣原情公事判付內,考律勘放後,草記事,命下矣。趙元珣,濟州牧使李鴻運狀啓據,司僕寺覆啓內,本州馬政,近漸解弛,擧有耗縮之弊,未聞繁息之效。事之寒心,莫此爲甚,而旌義縣屯馬之閪馬,至於二百八十三匹之多,其罪狀,令該府拿問處之。罪取考律文,則大典通編廐牧條有曰,諸道牧場遺失馬一匹,笞五十,每一匹,加一等,罪止杖一百。推斷條有曰,犯私罪杖一百決杖,告身盡行追奪。雜令條有曰,王府決杖者,代以金贖矣。趙元珣,杖一百收贖,告身盡行追奪,放送,何如?傳曰,允。如有功議,各減一等。
柳文養,以義禁府言啓曰,安興前僉使李彦豐,拿問處之事傳旨,啓下矣。李彦豐,時在任所云,依例發遣府羅將,交代後拿來,何如?傳曰,待待命拿囚,可也。
柳文養,以左邊捕盜廳言啓曰,謹依今月十二日兵曹草記批旨內所下傳敎,右捕廳行首軍官李長郁,所任軍官李寅昌,各從重決棍十五度之意,敢啓。傳曰,知道。
持平李尙友啓曰,請爲奴罪人金壽賢·河翼龍,竝令王府,設鞫得情,快正王法。措辭見上答曰,不允。
領府事徐命善箚曰,伏以臣床簀危喘,特延一縷,而症形近尤越添,精神轉益迷瞀,不復知房闥間事,然於涔涔之中,猶記今日諸大臣承候之禮,翹首雲陛,有淚如瀉而已。卽伏聞禁衛大將,歸於臣同宗之人,而臣於訓局·御營,曾以一門竝據之,私義難安,率皆陳箚蒙遞,已成近例。臣雖病昏無知,亦豈可一日仍帶哉?玆敢倩人構箚,仰瀆崇聽。伏乞亟解臣兼帶禁衛都提調之任,以便公私,千萬幸甚。取進止。答曰,省箚具悉卿懇。愼節奉念。箚辭當有周章,卿須安心,益加善攝。仍傳曰,此批答,遣史官傳諭。旣有前例,徐領府事爲御營都提調,洪領敦寧爲禁衛都提調。
辛亥五月二十二日卯時,上御熙政堂。藥房·時原任大臣·閣臣,承候入侍,諸承旨持公事同爲入侍時,行左承旨李祖承,右承旨柳文養,左副承旨洪義榮,右副承旨徐美修,同副承旨李益運,記事官李海隣,假注書鄭尙愚,記事官洪樂游·徐有聞,原任直提學徐浩修·李秉模·朴祐源,原任直閣徐鼎修·鄭東浚,檢校直閣李晩秀,直閣徐榮輔,檢校待敎沈象奎,判府事李福源,左議政蔡濟恭,藥房提調吳載純,副提調洪明浩,以次進伏訖。福源等曰,景慕宮忌辰已過,伏想聖慕益復如新,不審此時,聖體,若何?上曰,一樣矣。福源等曰,王大妃殿氣候,何如?上曰,一樣矣。福源等曰,惠慶宮患候,旋卽差復,下情不勝欣忭,而近日則貼藥亦停止乎?上曰,近日則氣候諸節復常,而貼藥已停止矣。載純等曰,多日淸齋,連進素膳,下情不勝憂慮,醫官使之待令,診察聖候,何如?上曰,不必入診矣。上曰,向日雨澤,諸道周洽,誠萬幸,而日間又得霑潤則,似好矣。福源等曰,向者甘霈浹洽,擧皆移秧,且兩麥尙未盡刈,故民間姑無望雨云矣。上曰,麥農,諸道皆登稔,關西亦免歉云,民事誠極幸矣。福源等曰,聞鄕人言,則兩麥已黃熟,而民不急急刈取,場市之價直,亦比前稍歇云,民食之不艱,槪可知矣。上曰,次對久未爲之,有何廟務之稟處者乎?濟恭曰,連値齋日,賓對雖久闕,而廟務別無仰稟者。大抵宵旰之聖念,每切於爲民,事係民隱,劃卽自上處分,故廟堂則自然無事矣。上曰,臘雉事,見諸道狀本,終未爲拔本塞源,永除弊瘼之道。一依昔年乾秀魚價米輸納之例,則弊源不期祛而自祛,故回啓判付,如是爲之矣。命承旨讀奏。益運讀奏訖。上曰,大臣·惠堂之意,何如?濟恭曰,聖敎誠至當,弊源自此永除,於民邑,實是莫大之恩澤矣。秉模曰,如是定式,則八域,均被一視之澤,誠是曠絶之事矣。濟恭曰,民邑之弊永祛,而大體論之,卽是損上之政矣。上曰,益下則好矣。少爲損上,亦何妨乎?濟恭曰,聖敎至此,伏不勝欽仰之至。濟恭曰,因黑山島居民金理守擊錚原情,都監納本島紙役之弊,令道臣決處之意,自刑曹覆啓分付矣。卽見全羅監司鄭民始狀啓,則枚擧羅州牧使李禹圭牒呈以爲,本島土薄,楮根消絶,故每當紙役之時,無論壯弱,計其男丁,自八歲至十歲錢四錢,十一歲至十四歲錢六錢,十五歲至十九歲錢八錢,二十歲至四十歲錢一兩六錢。合皮楮一萬二千九百五十五斤代,五百十八兩二錢,恒定收捧,仍作謬例,居民蕩析。都監納白紙一千五百束,特爲除減事,狀聞變通云,而一自京廳屬屯之後,創出紙役者,蓋緣當初楮有所産劃給稅條,換貿以納。近來楮田絶種,殆同無麪不托,戶收口斂,貿遷備納,乃是他島之所未有,而屯稅身役外,又有此贅役。其在軫恤之政,宜有矯革之道,而京廳需用,自本道有不可直爲減罷,令該衙門稟旨分付爲辭矣。絶島居民,便同無告,而其弊至於如此,雖大於此者,在聖朝若保之政,不可不爲之通變,況白紙千餘束,無甚關緊者乎?黑山島糧餉廳所納紙地,永爲革罷。如是則餉廳日用,古有今無,想多苟艱。紙一千五百束價錢三百兩,令度支逐年資給,以爲定式遵行之地,恐合事宜矣。上曰,依爲之。出擧條濟恭曰,江界十鎭還穀,令主鎭官,眼同該鎭將,査櫛釐正之意,纔已覆啓分付,而聞江界府使閔義爀,身病甚重,無以擧行,事甚可悶,故敢達矣。上曰,許遞,其代,不可不另擇下送,問于大臣擬入,待下批不多日內辭朝,可也。出擧條命大臣·閣臣先退。福源等先退。上曰,諸承旨進前,讀奏公事,可也。明浩等進讀公事,命書判付訖。益運曰,卽見忠淸水使金明遇漕船臭載啓本,還下送傳敎祗受狀啓,則已多違式,又請待罪。旣命問備則不得請待罪,曾有飭敎則所當還下送,而係是祗受形止,故雖不得不捧入,而莫重狀啓之不能審愼,誠極未安。當該水使,從重推考,何如?上曰,依爲之。出擧條益運曰,狀啓事體,何等審愼,而慶尙左水使崔東岳狀啓,連幅處,不爲署銜,事極疎忽,不可無警。當該水使,推考,何如?上曰,依爲之。出擧條命文養書榻敎曰,未下直守令·邊將,當日辭朝。又命書榻敎曰,下直守令入侍。賤臣承命出,與宣川府使尹範敍,偕入進伏。上曰,守令進前奏職姓名,可也。範敍進奏職姓名訖。上曰,宣川,卽防禦重地,須恪勤奉職,可也。仍命退。命書傳敎曰,飭已施,前捕將趙心泰敍用。又命書傳敎曰,莫重仲朔祭享時,諸執事淸齋摘奸,到申應稟之事,而再昨日矇然不稟,伊時以坐齋不得處分矣。不緊草記之捧入,亦甚疎忽。當該承旨洪義榮,從重推考。軍號事微稟,極爲駭然。其時下位承旨,亦爲推考。又命書傳敎曰,今聞兩邑守令,皆準瓜云,査摠之際,其不能專心可知。今日政慶州·昌原兩邑守令差代,仍令各別擇差。又命書榻敎曰,順興府使金翊休,今日政內遷。命退,承史以次退出。
辛亥五月二十二日辰時,上御重熙堂。左承旨入侍時,行左承旨李祖承,記事官李海隣·洪樂游·徐有聞,以次進伏訖。上命書傳敎曰,壯勇營設置,非爲直衛,自有意焉。職名則姑不欲定之,而今則軍制稍成,領軍重任,不可以望輕資淺者爲之。當於將任履歷及亞將·捕將履歷中差除,而兵房稱號,雖似如何,故事,政院之兵房,猶掌五衛之習閱,權宜稱號,有何不可?況禁營之未設也,精抄廳,以別將權領,間亦屬於經理廳,禁將從祖猶權察。大抵軍無常制,自昔爲然。將任·亞將適乏人,以禁將,纔令移拜兵房,領軍不可兼管。禁衛大將金持默本任許遞,此意令廟堂知悉。又命書傳敎曰,前訓將趙心泰與捕將之任,仍任牌招,傳授命召及大將牌·傳令牌。上曰,禁衛大將望筒,卽爲持入,可也。賤臣承命出持入。上點下訖。祖承曰,新除授禁衛大將徐有大,卽爲牌招,以爲傳授命召之地,何如?上曰,依爲之。出擧條上曰,御營大將前望單子入之,待下批牌招,傳授命召。出榻敎命書傳敎曰,俄聞廟堂言,以老病爲言,筋力可謂矍鑠哉。且久閑休,前大將李柱國,摠戎使除授。祖承曰,新除授摠戎使李柱國,卽爲牌招,密符及敎諭書,傳授,何如?上曰,依爲之。出擧條命退,承史以次退出。
上在昌德宮。停常參·經筵。
午時,日暈。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐美修曰,禮房承旨馳詣受香陵寢,奉審摘奸,局內諸陵,一體奉審以來。
李祖承啓曰,假注書鄭尙愚,身病猝重,勢難察任,今姑改差,何如?傳曰,允。
鄭尙愚改差,代以洪時濟爲假注書。
傳于李祖承曰,左承旨入侍。
傳于洪明浩曰,在外承旨許遞,今日政差出。
洪明浩,以弘文館言啓曰,本館下番闕直,事甚未安。今日政新除授玉堂,竝待下批,仍卽牌招,以爲推移入直之地,何如?傳曰,允。
以承旨望筒,傳于洪明浩曰,蔭官實職當品中擬入。
有政。吏批,判書徐浩修,參判朴祐源,參議李洪載進,行都承旨洪明浩進。以李昌會爲承旨,徐有成爲大司諫,李秉喆爲司諫,李敬心爲二字缺丁若鏞爲正言,尹序東爲修撰,李彦祐爲副修撰,金孝眞爲右通禮,沈鏗爲宗簿正,鄭東簡爲工曹佐郞。
兵批,判書金文淳病,參判閔台爀差祭,參議李夔病,參知孟至大入直進,行左承旨李祖承進。副護軍,閔義爀·梁塤,副司直,洪義榮·林濟遠,副司果,李太亨·李晴·李龜雲·金翰東竝單付。
以修撰尹序東,副修撰李彦祐牌不進罷職傳旨,傳于洪明浩曰,只推。
傳于徐美修曰,奉審承旨入侍。
以平安監司洪良浩狀啓,道內癘疫方痛之類,開錄馳啓事,傳于柳文養曰,各別救療,各別顧助,俾有實效。道帥臣體貌自異。處分自處分,事勢自事勢,兩處皆如彼熾盛云。朔州定配罪人沈頤之,移配陽德,价川定配罪人李得濟,移配中和事,回諭。竝令不待金吾關文,卽以回諭擧行事,一體下諭。
李祖承,以都摠府言啓曰,今日入直內三廳武兼禁軍及軍兵等,當爲中日習射,而國忌齋忌相値,不得爲之之意,敢啓。傳曰,知道。
柳文養,以義禁府言啓曰,趙元珣杖一百收贖,告身盡行追奪,照律草記批旨內,如有功議,各減一等事,命下矣。趙元珣十三代祖胖,開國功臣云。功減一等,杖九十收贖,奪告身四等之意,敢啓。傳曰,知道。
辛亥五月二十三日辰時,上御重熙堂。左承旨與守禦使入侍時,行左承旨李祖承,記事官李海隣·洪樂游·徐有聞,守禦使鄭昌順以次進伏訖。上曰,園所奉審,果得無頉,而享事善爲過行乎?昌順曰,祭物·祭器,另飭精潔,諸執事淸齋,亦依下敎,各別爲之,享事亦爲安過。行祭後待天明,仍爲登山,遍審內外火巢,則所種樹木,擧皆茁長。至於松檜橡榛播種之類,亦皆萌生,滿山而遍野,若過五六年,則必當葱菀,植木一事,果無未恰,恐不必更費聖慮矣。上曰,鄕校基址,亦看審乎?昌順曰,果爲看審,則果恰好。臣於山理,全昧粗粕,雖不敢質言,第大地,凡眼亦自知之。至於園所,又爲詳細奉審,則實是天作之地,千載一遇,千里難逢之吉基也。國家億萬年無疆之休,自今伊始,區區下情,不勝慶忭之至矣。復命之路,見新邑內,則安城工匠等,皆已移來,或有鳩材營建者,或有已爲築室者,閭閻比向時,尤爲櫛比。移邑未幾,有此成聚之效,固已欣幸,而今則儼成一大關防,比之全州,尤有加焉。此莫非朝家軫念之德意,尤不勝欽仰之至矣。上曰,安土重遷,人之常情,安城工匠之自來築室,緣何委折而然云乎?昌順曰,聞渠輩之言,本郡之徵索,漸爲痼弊,使役則奔忙,而工錢則不給,實無支當之勢,以至移來,而新邑,卽朝家之所別般軫念處也。生理之裕足,亦勝於安城,故有此聞風自來之事云,可以驗遠近民情之皆欲爲水民,幾何而不成聚成都乎?實爲多幸矣。上曰,雖有自來之民,新移之初,似不無齟齬之慮,是可關念矣。昌順曰,臣有區區所懷,敢此仰達矣。簡賊之罪,前後聲討,已悉無餘,此固覆載間難容之遽逆也。聞再昨秋,簡賊之爲都監堂上也,肆發凶言於公會中,以爲朝家於丙午五九月事,嚴討之不已云,而此以下凶言,卽今日臣子不忍聞不敢言之凶言也。世上天下,寧有如許凶逆乎?卽此一事,可知其凶肚逆腸之不容暫貸,而鬼誅先加,懲討不行,外此逆節,竟不得窮覈,豈非萬萬憤痛之事乎?聞李祖源,參聽其凶言云,故欲爲詳問於李祖源,而無以逢着矣。適與李時秀,齊會於景慕宮享班,問之則以爲曾因祖源所傳,果已詳聞云,仍爲誦傳於臣,相對憤痛,寧欲無生。臣於日後賓筵,言及大臣,欲與登筵請討,而忠憤所激,玆先煩達,亟施當施之律,少洩神人之憤,是臣區區之望也。上曰,官無事村無事爲好,何必如是聲言乎?昌順曰,爲今日臣子者,旣聞此凶言之後,豈有欲生之心乎?上曰,勿復提說,可也。昌順曰,本院針線婢,近甚數少,每當針役,輒患苟艱,而月前自內醫院,本院針線婢中三名,移屬醫女。日前以不合醫女,因傳敎還送本鄕云。在渠,適中其願,在本院,空失有針才之三婢。其中如有未及發去者,依前還屬於本院,而各邑官婢中,針線婢之發關抄上,雖是院例,針才工拙,本院則無以詳知,各邑則每事頉報,徒煩關移,全無實效。此後針婢抄上之法,專委於道臣,道內各邑中,年少有針才者,自本院發關巡營,自巡營擇其可合者,使之抄上,而御供衣襨,事體甚重,如或不合,則道臣論責事,出擧條定式施行,何如?上曰,依爲之。出擧條命退,諸臣以次退出。
辛亥五月二十三日午時,上御重熙堂。左承旨入侍時,行左承旨李祖承,記事官李海隣·洪樂游·徐有聞,直閣徐榮輔,以次進伏訖。上以抄啓文臣課試試券二幅,下示,敎曰,俄者科次時,元子在予傍,見諸券,欣然色喜,便取朱筆,就一二天券,左右揮灑運腕,超健氣象,誠可觀。旣書一天券,以手揭擧,揮筆於二天券,復如之,予喜甚,遂於一天券,書二上一,二天券,書二上二,一天洪秀晩也,二天韓用鐸也。事甚希貴,故特召卿等,以示之矣。祖承·榮輔拜手擎玩,滿紙朱墨,輝暎晃朗,筆過處,自然成文,宛作上字。祖承·榮輔齊聲奏曰,元子宮,衣尺漸長,知思日開,游嬉之際,便已把筆爲嬉,政如后稷好藝之出於天性,而臣等伏覩運畫,一筆直橫過一幅。意象之宏大,精彩之英明,天日岐嶷之表,可以仰覩,此實宗社億萬年無疆之慶。臣等不勝歡欣忭躍,而兩文臣之作,適獲千載之奇遭,共被曠世之異渥,其榮華寵耀,直令人欽羡之不已矣。上曰,兩文臣,不可不論賞以志喜也。命書傳敎曰,今日課試科次,抄啓文臣洪秀晩·韓用鐸,皆以一二天爲二上,陞六捧傳旨。敎榮輔曰,爾於筵退後,招致兩文臣於內閣,俾親受試券,寶藏于家,試券例皆出給禮曹,謄上於臨軒功令,而此則不宜出給禮曹。令兩文臣,另謄一本,送于內閣,可也。上敎榮輔曰,建閣以後,閣臣爲幾人乎?榮輔曰,合爲三十人矣。上曰,三十人,皆爲梁誠之外裔云,果然否?榮輔曰,然矣。上曰,其中代數最近者誰也?榮輔曰,故奉〈朝〉賀徐命膺及左相,爲十代孫,此外十一世者八,十二世者八,十三世者十,十四世者一,十五世者一矣。我東士族幾皆爲外裔,而梁氏卽僻姓也。三十閣臣之竝爲文襄外裔者,事不偶然,誠爲異常。今此特垂記念,使之刊行其遺集者,亦若有待於今日,甚盛德事也。上曰,內閣建設之議,始於文襄,而許多閣臣之俱爲外裔者,誠非偶然之事矣。卷首列錄其代數,卷末詳載其世派,以爲一體刊布好矣。命書傳敎曰,政官牌招開政。命退,諸臣以次退出。
辛亥五月二十三日酉時,上御重熙堂。奉審承旨入侍時,左副承旨徐美修,記事官李海隣·洪樂游·徐有聞,以次進伏訖。上曰,奉審受香陵所,果爲無頉,而局內諸陵,亦爲一體奉審耶?美修曰,臣馳往健元陵,陵上·丁字閣·碑閣奉審,則果皆無頉,祭物·祭器奉審則極爲精潔,諸執事摘奸則亦皆無頉,局內諸陵,亦爲一體奉審而來矣。上曰,所經處農形,何如?美修曰,兩麥間多刈取,畓穀,儲水甚爲周足,或有再除草之處,或有初除草之處,其中今始移秧者,不過一二處,而大體言之,田畓各穀,可謂豐登矣。命退,承史以次退出。
上在昌德宮。停常參·經筵。
傳于李祖承曰,左承旨入侍。
柳文養,以兵曹言啓曰,禁軍別將申大謙老母,病勢沈重,轉側須人,末由離側供職,呈狀乞遞。情理旣如此,則領軍重任,不可暫曠,今姑改差,何如?傳曰,允。
李祖承,以備邊司言啓曰,臣濟恭所啓,惠廳·度支預下之弊,嚴立禁防事批旨,大抵此等事,有司者不敢行其己私,專在於廟堂,廟堂察禁,則有司之臣,自然有畏憚之心故耳。今聞卿言,深得廟堂之體,極是極是。戶惠廳預下預賣之弊,自此或可少息,而最是托辭,均廳之奸弊,雖廟堂,易致見欺。宜從弊竇釐正,先自均貿事,退與該堂相議,嚴立科條,別爲草記定式可也事,命下矣。取考均廳捧下文書,則每年米不足,爲二萬四千石,其中一萬四千石,則宣惠三南廳大同米中,全船取用後,貿取貢米還報,而其餘不足一萬石,亦貿貢米充用。木不足,爲二百四五十同,而亦貿貢木需用,故爲開願賣之路,例有預貿之法。然濫觴之弊,又不可不防,故故相鄭弘淳,以三十朔爲限,今不必別立科條,申嚴三十朔之規。如或絶無移納,不可不稍加闊狹之時,則使之議于廟堂,筵稟退限,則夤緣混雜之竇,不期防而自防矣。以此分付定式施行,其他·米·太·木·布之轉換名色,凡係事目之外者,一切嚴禁,隨其現發,堂郞論勘。至於各司之給代預下者,亦一痼瘼,特敎判下之外,無論數爻之多寡,一切禁斷,待當限出給之意,一體嚴飭,俾無撓改違越之弊,何如?傳曰,允。
李祖承,以備邊司言啓曰,卽見忠淸監司朴宗岳狀啓,則枚擧忠州等四邑所報以爲,牟麥數多,未免勒分,米租數少,每患難繼,斟量裒益,隨時變通,在所不已。忠州常賑牟六千石,槐山常賑牟二千石,淸安常賑牟一千石,延豐常賑牟五百石,營賑牟五百石,合分給還牟一萬石,待秋成以租收捧事,令廟堂稟旨分付矣。牟還數多,本非民願,今此湖西四邑米租,或難繼巡,牟麥間多勒分,則其爲民弊,自可知矣。減此益彼,實爲通變之政,忠州·槐山·淸安·延豐分給還牟,合一萬石,依狀請,使之待秋作租,何如?傳曰,允。
柳文養,以訓鍊都監言啓曰,本局別將李壽鵬,身病甚重,勢難察任,改差,何如?傳曰,允。
敎正憲大夫摠戎使李柱國書,王若曰,受厚恩者,不忘殫竭,握重權者,彌存畏兢,惟卿,任用者多年,全保之至此,以宿將而擢八座,顧不重歟?排衆疑而帥三軍,曲爲地矣。所貴謹愼,要在鑑戒之自知,庶幾矯揉,厥亦陶甄之屢費,久閑殆近於適中,復用將責其善圖。玆授卿以摠戎使,卿其往莅後軍之宿趼,克念中批之深意,經理保障之猶屬餘事,不待費辭,湔拂薰沐之亶出苦心,豈忍或負?於戲,苟思報,在擇趣捨,不剋改,恐成征邁。矍鑠哉,尙能據鞍,寧憂不任?擧措之儻尋前轍,亦無奈何?卿自爲謀,予不再誥,故玆敎示,想宜知悉。知製敎沈象奎製進
辛亥五月二十四日辰時,上御重熙堂。左承旨入侍時,行左承旨李祖承,記事官李海隣·洪樂游·徐有聞,京畿監司徐鼎修,以次進伏訖。上曰,道內農形,何如云耶?鼎修曰,秋牟幾盡刈取,春牟亦方始穫,畓穀除草方張,目下所見,可謂豐登云矣。上曰,今則更無望雨之事耶?鼎修曰,別無大段望雨,而若於晦前,更得霈然,則豐登將無慮云矣。鼎修曰,畿驛貧殘,爲八路最,其所立馬,本極苟艱,而昨今年來,騎馬中稍有步品者,太僕下屬,隨輒牽去,不啻屢次。故驛卒輩擧皆退縮,雖有闕額,不敢代立,驛馬之不成貌樣,專由於此。御乘事體自別,固不敢議到,而近聞驛馬之入於太僕者,皆不過爲諸郞仕官之馬及各處頒賜之用云。然則當初太僕下屬之凭藉擅奪,尤係慅駭,此若不一番痛禁,則畿驛難支之端,何以救得乎?臣意則此後御乘可合馬匹,則太僕提擧,分付該驛,使其察訪,領納看品,而如其不合,則趁卽退送。外此若或以郞官所騎頒賜待令,如前擅奪,則自臣營,該郞官,論列狀聞,以聽處分之意,出擧條定式,何如?上曰,依爲之。如是定式之後,該寺不能遵守,本道不卽陳論,烏在其定式之意乎?以此分付該寺·本道,惕念擧行,可也。出擧條命退,諸臣以次退出。
上在昌德宮。停常參·經筵。
李祖承啓曰,備邊司郞廳來言,今日,賓廳日次,而無時急稟定事,不得來會云矣,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,禁軍別將趙圭鎭,今方以禁軍祿試射,慕華館出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
傳于李昌會曰,同副承旨入侍。
以副行首宣傳官閔致協汰去傳旨,傳于李祖承曰,閔致協,其間許久在外,則以此捧現告,極爲駭然。此傳旨勿施,現告書送宣傳官,査出拿處,傳旨,更爲修正。
以宣傳官試講單子,傳于李祖承曰,四月射會,今始爲之,其間設令廳首有故,新除之人,除拜已久,則豈可無端不爲乎?極爲駭然。當該行首宣傳官·副行首宣傳官竝汰去,令該曹口傳差出。雖以堂下朔試射言之,初旬前,每不如例設行,故宣傳官輩,亦效嚬,此已未妥。武臣各廳,無非本兵所管,則幺麽按例之事,亦不能以時提飭,致煩辭敎。兵曹判書金文淳,從重推考。
兵曹口傳政事,以安橚·李煜爲宣傳官。
傳于李祖承曰,左承旨入侍。
傳于洪明浩曰,政官牌招開政。
柳文養啓曰,今日政新除授兩司諸臺,竝待下批,一體牌招,何如?傳曰,允。
柳文養,以忠勳府言啓曰,奎章閣草記,故大提學梁誠之後孫招問事。答曰,梁德履,銀印差備加差,待窠陞實,嫡長待其祿仕年滿,卽令該府草記,亦自內閣微稟,則當有收用之擧,以此分付可也事,命下矣。佐理功臣南原君梁誠之嫡長孫梁好仁,居在京畿通津地云,故招問其來歷,則果是十四代孫,而其曾祖梁逵,以嫡長,參於揚武錄券,好仁,年今二十四歲矣。旣是功臣嫡長則今當口傳施行,梁德履之代爲忠儀,有違法典,梁德履嫡長口傳勿施,何如?傳曰,允。旣覓其嫡長,則當敍蔭仕,何必爲忠儀例付乎?梁好仁,今日政初仕調用,如非科工者,付之兵判。梁德履事,或有可倣之例,忠義特爲仍存後,草記,可也。
洪明浩,以吏曹言啓曰,孝陵參奉吳載能呈狀內,所患痰癖之症,近又添劇,時月之內,萬無蠢動供職之望云,身病旣如此,則不可强令察任,今姑改差,何如?傳曰,允。
以承旨望筒,傳于李祖承曰,前望單子入之,待下批牌招察任。
有政。吏批,判書徐浩修,參判朴祐源,參議李洪載,行都承旨洪明浩進。以李龜雲爲副修撰,鄭來百爲吏曹正郞,沈公著爲工曹正郞,李一源爲漢城主簿,梁好仁爲孝陵參奉,鄭益祚爲敦寧都正,張至顯爲吏曹正郞,權以綱爲大司諫,閔昌爀爲獻納,韓致應爲持平,韓用鐸爲吏曹佐郞,洪秀晩爲典籍,書題,金大進單付。
兵批,判書金文淳,參判閔台爀,參議李夔病,參知孟至大入直進,行左承旨李祖承進。副司直,李勉兢,副司果,韓用鐸·洪秀〈晩〉竝單付。
以大司諫權以綱,獻納閔昌爀,持平韓致應,牌不進罷職傳旨,傳于柳文養曰,只推。
柳文養啓曰,大司憲洪檢,執義李思祚,掌令李祉永·權儐,持平李尙友,牌招啓辭未下,持平韓致應,牌不進,監察茶時之意,敢啓。傳曰,知道。
承旨前望單子入之,李書九落點。
洪明浩啓曰,左副承旨李書九,以前任寧邊府使,方在解由未出中,何以爲之?敢〈稟〉。傳曰,勿拘牌招。
刑曹參議前望單子入之,徐美修落點。
以府掌務內官手本,傳于李書九曰,依手本施行事,分付。
以大嬪宮守宮內官手本,傳于李益運曰,發遣郞廳,看審修補後,草記,此後間一年每歲三月,發遣郞官,看審執頉,隨卽修補後,草記。墓道亦令地方官,春秋看審形止,報來後狀聞事,分付該曹·該道。墓監及下屬處,當有給復,比他例差等以三結磨鍊劃給事,分付。
兵曹,以趙圭鎭爲禁軍別將。
以李檍囚單子,傳曰柳文養曰,分揀放送。
李祖承,以兵曹言啓曰,五衛將尹敬喆,忠壯衛將金光屹,俱以身病猝重,時月之內,無望供職,呈狀乞遞。實病旣如此,則宿衛輪番之任,不可久曠,竝改差,何如?傳曰,允。
李益運,以漢城府言啓曰,南部未婚未葬之類,過行已畢,故別單書入之意,敢啓。傳曰,知道。
李益運,以漢城府言啓曰,東部未婚未葬之類,過行已畢,而未婚二人中,西平君庶孫女,禫月未盡,七月始爲擇日報來,故不敢遲待。以一人已過婚者,先爲別單書入,而庶孫子則今至三朔,廣求京鄕,而終未定婚云,故使該府,以斯速完定後來告事,連加申飭於其門長之意,敢啓。傳曰,知道。
柳文養,以義禁府言啓曰,順天前府使尹光顔,長興府使元永胄,以稅穀晩時裝發事,有待畢納後,使之自現就囚之命,故行會本道矣。尹光顔,今方待命,卽當拿囚,而月前戶曹啓目判付內,今年稅穀,如或無弊上納,係是宥旨前事,竝與拿問,而分揀事,命下矣。尹光顔所犯,旣是宥旨前事,何以爲之?敢稟。傳曰,蕩滌。
柳文養,以義禁府言啓曰,朔州府竄配罪人沈頤之,移配陽德,价川郡竄配罪人李得濟,移配中和事,命下矣。依例發遣府都事及書吏,沈頤之,移配陽德縣,李得濟,移配中和府之意,敢啓。傳曰,古有任便居住之律名,任住亦竄配也。已令該道,不待本府關文移配,則本府草記之無措語,直請發遣郞吏者,難免不審。卿則推考,移配則依任便居住例施行,行會道臣,令沿路各該邑,領付配所後狀聞事,分付,可也。
敦寧都正李勉兢疏曰,伏以,臣於月前,爲見病父,徑往嶺邑矣。忽於今月初四日政目,伏奉恩旨,以臣爲敦寧府都正者,臣聞命惶感,竭蹶催還,今始出肅,少伸叩謝之忱,而第臣本無敦寧,在法當遞。玆敢援例陳章,仰瀆崇聽,伏乞聖上,天地父母,特命鐫改,以存公格,以安私分,千萬幸甚。臣無任云云。傳于洪明浩曰,許遞,差代。
辛亥五月二十五日卯時,上御誠正閣。同副承旨入侍時,同副承旨李昌會,記事官李海隣·洪樂游·徐有聞,以次進伏訖。上曰,右承旨·左副承旨·右副承旨入侍。出榻敎賤臣承命出傳。右承旨柳文養,左副承旨徐美修,右副承旨李益運進伏。命書傳敎曰,刑曹參議前望單子入之,待下批牌招察任。上曰,承旨有闕之代,今日政差出。出榻敎上曰,在外臺諫許遞,今日政差出。出榻敎命書傳敎曰,今日聞是禁軍祿射,而別將尙不以無故人差出,以至四次改望,事體所在,極爲駭然。當該兵曹堂上,從重推考。上曰,未肅拜吏曹正郞改差,今日政差出。出榻敎命退,承史以次退出。
上在昌德宮。停常參·經筵。
藥房提調吳載純,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李祖承,以都摠府言啓曰,今日入直內,三廳武兼禁軍及軍兵等,中日習射,請出標信。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,合辭方張之時,兩司無詣臺之員,事甚未安,牌招啓辭未下外,未肅拜人員,竝卽牌招,何如?傳曰,允。
柳文養啓曰,大司憲洪檢,執義李思祚,掌令李祉永·權儐,持平李尙友,牌招啓辭未下,持平韓致應,牌不進,監察茶時之意,敢啓。傳曰,知道。
以大司諫權以綱,獻納閔昌爀,持平韓致應,牌不進罷職傳旨,傳于柳文養曰,只推。
傳于李祖承曰,左承旨入侍。
李昌會啓曰,有司堂上趙鼎鎭,依下敎來待矣。傳曰,入侍。
傳于洪明浩曰,當該中官汰去。
傳于李祖承曰,水原邑內儒生試取時,賦三中幼學申熙朝,八子百選一件,賦三下一幼學睦大權,義三下一幼學辛德羽,賦三下幼學林勉喆·鄭世豐·尹絖,義三下生員鄭遂龜,各紙一卷·扇三柄·蘇魚二級。賦次上生員朴師永,幼學朴周陽·睦大淳·尹範楫·金栻·尹聲烈·洪樂鍈·金星運·權倚·曺運喆·尹炯東·柳聖儀·權祐·沈秀永·都廷耆,義次上,幼學李基述,各米三斗·扇二柄·蘇魚二級。賦次中幼學沈晉恭·曺學振·金華健·李東茂·朴師絢·沈毅鎭·金樂洙·李龍鎭·李元喆·尹海東·李宅新·沈鼎恭·具允益·崔守哲·閔榮遠·李興元·尹得實·申勗·李弘德·申光愚,生員李得養,幼學具允恒·金星緯·朴師義·金樴·安文欽·李東榮·安時重·李基逸,義次中幼學李尙眞·金致聖·金胄鎭·具允豐·金昇鎭·權警·朴師默,各米二斗·扇一柄·蘇魚一級。賦次下幼學都廷耉·李時學·金樂淵·沈緯鎭·李徽祚·沈鼎鎭·鄭塾,各米二斗·扇一柄·蘇魚一級。義外進士許暕,扇一柄賜給。
傳于李祖承曰,水原邑內及園底武士試取時,柳葉箭一巡,哨官出身李得弘,貫三中邊一中,加資。壯勇軍林逸參,邊四中,閑良金義福,貫二中邊一中,竝直赴殿試。出身尹致章,貫一中邊二中,邊將除授。折衝崔道義等二人,邊三中,各米五斗蘇魚三級。壯勇軍金五鼎等三人,貫一中邊一中,各米四斗蘇魚二級。閑良鄭喆信等十三人,邊二中,各米三斗蘇魚二級。旗牌官閑良金在信等六人,貫一中,敎鍊官表昌文等四十人,邊一中,各米二斗·蘇魚一級。小布一巡,知彀官出身李益泓等十一人,三中,各米二斗·扇一柄,敎鍊官折衝洪命淵等二十八人,二中,各米一斗·扇一柄賜給。
李益運,以戶曹言啓曰,因大嬪宮守直內官手本,發遣郞廳看審,修補後,草記事,命下矣。發遣本曹郞廳看審,則正當分閤塗紙靑綃帳三件,座面紙一件,滿花地衣一部,退白紋地衣一浮,前面蘆簾三浮,靑木帳一件,移安廳塗窓紙·別紋地衣一浮,中排設廳塗窓地·白紋地衣一浮,內神門靑木帳三浮,外神門靑木帳二浮,造果廳塗窓紙·白紋地衣二浮竝破傷,故仍令監董,卽爲修改之意,敢啓。傳曰,知道。
李益運,以戶曹言啓曰,卽接廣興倉所報,則判府事兪彦鎬,自庚戌七月至今五月,合十一朔祿俸,終不領受,來六月朔祿牌,亦不出給云,何以爲之?敢啓。傳曰,更令倉官輸送。
洪明浩,以忠勳府言啓曰,佐理功臣南原君梁誠之嫡長孫訪問草記,傳曰,允。旣覓其嫡長,則當敍蔭仕,何必忠儀例付乎?梁好仁,今日政初仕調用,如非科工者,付之兵判。梁德履事,或有可倣之例,忠儀特爲仍存後,草記可也事,命下矣。勳臣支孫,亦皆口傳有忠儀之名,而至於嫡長忠儀,則入廳付祿,此所以有支嫡之別也。支孫付祿,初無可倣之例,而今此梁德履倣例仍存之命,寔出於特恩,則今其嫡長未及口傳,已筮初仕,梁德履,成給支孫忠儀口傳代付,加出嫡長祿窠,何如?傳曰,允。
李祖承,以兵曹言啓曰,禁軍來秋冬等祿試射時,沒技人別單中,閑良之直赴,出身之加資,依定式各其名下,懸註以入,而其中柳葉箭沒技直赴朴載潤,旣在放榜前,自下不敢擅便,何以爲之?敢稟。傳曰,知道。直赴朴載潤,一體加資,待唱榜,使之懸圈,可也。
辛亥五月二十六日辰時,上御重熙堂。左承旨入侍時,行左承旨李祖承,記事官李海隣·洪樂游·徐有聞,以次進伏訖。上命書傳敎曰,凡發號施令,先求矯弊,不爲弊之方,次念師古勿創新之義,分明有效益者,亟當斷而行之。兵制,有國所重,而比來各營,無不有弊,莫甚於龍虎營之禁旅。在初設時,豈或如許挾當百之勇,負兼人之藝,在家佩勿禁牌,立番穿唐雲鞋,秩視正職,拜必廳上。雖漢之期門羽林,其榮寵,無過於此,而去古漸遠,古規掃地,衣裝之藍縷,騎鬣之玄黃,年復年來,日甚一日,人之視渠,渠所自待,安得不蔑如而欿然乎?大抵兵者尙氣,激而勸之然後,可責實用,古人以倡勇敢三字,爲謀國之良策,旨哉,豈欺我哉?朝家於禁旅之多少弊瘼,憧憧不寘,或面飭別將,或召閱各番,而徒言無益,徒令不從,面飭不如不〈飭〉,召閱不如不閱。然於春初,咸聚七百禁旅於上林,射而較,馳而試,未聞一巡五中,徒見十步九蹶,在其時也,非不欲大加釐正,而事貴謀始,不得不鄭重至今,今旣謀之熟矣。一曰無用爲有用,作精兵也,一曰七百改六百,復舊制也。壯勇之設,蓋有待於後日,壁壘初開,士馬團鍊,移彼屬此,爲益甚鉅,而六百舊制,於龍虎營,亦未必無助。少則專,專則精,自然有簡而易制之妙,此所謂一擧兩得也。聞於今日,以祿射禁旅,會於郊館,宣示師古矯弊之本意,此其時時不可越。自今禁軍番數,以內禁羽林兼司僕,各二番復舊定制,每番以五十人輪番,除一番屬之壯勇,而先以五十人移屬,又以五十人,分屬於各番。其中積仕到老者,若以老無能,馬不壯,歸之各番分屬之秩,則去者受者,仕皆退期,月日之差退,尙且切可矜,必不止於月日而已乎?然則適足爲祛瘼增瘼之歸,移屬五十人內,久勤年滿者,雖人老馬疲,自可留意於收用區處,竝屬壯勇,而餘數數十人,就各番捧自願考根派,備實預差選擇啓聞。命退,承史以次退出。
辛亥五月二十六日辰時,上御重熙堂。右副承旨·戶曹判書同爲入侍時,右副承旨李益運,戶曹判書趙鼎鎭,假注書洪時濟,記事官洪樂游·徐有聞,以次進伏訖。上曰,左副承旨入侍。賤臣承命出傳。上曰,大嬪墓道與祠宇,已令修葺,而見其祭品進排太常謄錄,則獨違於國制。自今忌祀,移行於墓所,而各陵園享事,皆用素饌,獨於大嬪墓,不可異同,一依各墓例擧行,可也。大嬪祭品定式,不知始於何時,戶判筵退後,詳考草記,可也。仍命益運書傳敎曰,大嬪墓道與祠宇,旣命修治,仍問太常進排祭品規式,則墓祭四名日,廟祭四仲朔,固可矣。忌祀之行於廟,殊乖禮意,至於廟祭之用獐肉,亦違近式,忌祀移設於墓,依他例專用素,廟祭品之獐肉,代用猪,而祭品未知始自何時。戶判筵退後,詳考前例,如有可以釐正者,使之論理草記。上曰,鑄錢之役,今至何境乎?速速了畢則好矣。鼎鎭曰,連以速了之意,申飭郞僚,而凡鑄錢之事,自然役巨,雖使催促,自前動費七十餘日云矣。上曰,始役今爲幾日?鼎鎭曰,自去月十八日爲始,今爲四十日矣。上曰,轉漕垂畢乎?鼎鎭曰,幾半來泊矣。上曰,昨年收租數爻爲幾何?鼎鎭曰,十萬六千三百餘石矣。上曰,再昨年收租,比昨年,何如?鼎鎭曰,數爻,臣未能詳記,而不下十萬餘石矣。昨年收租纔過十萬石,僅僅繼用,略有衍餘,而今年則十萬六千餘石之中,法聖倉俊字等三隻船臭載,所失爲三千餘石,誠可惜矣。上曰,勘治敗船漕卒,法律,何如?鼎鎭曰,例於臭載地方,十度刑訊,三年後還送原籍官矣。上曰,三年牢囚,十度刑訊者,無乃官以故敗取招,渠以抵賴圖生,故至於此耶?鼎鎭曰,誠然矣。上曰,今番法聖倉臭載漕卒,旣付完伯,自本道從意見決處後狀聞之意,卿其往復於完伯,可也。上命鼎鎭先退。鼎鎭退出。左副承旨李書九追後進伏。上曰,寧邊則癘氣,何如?書九曰,本邑別無熾盛之患,而沿路店幕,殆無乾凈地矣。上曰,農形何如,而去月之甘霈,今初之兩次雨澤,皆能均霑否?書九曰,中山之地,素不畏旱,故望雨之心,比他稍歇,而向時之雨甚適,沿路農形,實有豐登之望矣。上曰,西關之近來錢荒,似必有由矣。書九曰,西土年來荐歉,以貿穀費錢,故皆云錢荒,職由於此,而且西民生財之道,專由於蠶農,而昨今年來,蠶事失稔,此尤爲錢荒之一端矣。上曰,寧邊乃是關防重地,城餉儲峙,自前屢有所提飭矣。分留之法,典守之節,近果有實效否?書九曰,本府城池險固,江邊六邑之路,莫不綰轂於此,實爲關西之第一要害,朝家之設施經理,與慈城無異,而獨於城餉,尙無劃一之規。蓋山倉儲餉倉,卽城餉積峙之所,而野七面,屬之山倉,山六面,屬之儲倉,米太兩色,限萬石分捧於二倉,仍作三年一改色之制者,厥惟久矣。第因米穀辦備之難,石路馱運之苦,民人輩必欲移納于附近倉,依式準捧之時,絶無而僅有。且以穀品最精之故,營邑發賣,吏鄕作奸,必先此倉,揆以事體,誠可寒心。今則本府穀摠,比前稍減,米太各萬石,若復舊制,則每當春糶之際,兩年陳穀之夥多,外倉應分之欠縮,或不能無弊。昨秋兩倉所捧米太,合爲四千八百七十石零,而今春則仍不還分,來秋亦依昨年例劃捧,滿萬石後,定爲二留一分之法,似爲便好。此外又有兵營屯倉及雲山·价川兩倉,而雲山倉會付折米爲二千六百三石零,价川倉會付折米爲六千二百六十石零,而俱是半分半留之穀。兵屯倉則米豆太合爲四千餘石,營裨監捧,雖或有弊,自本邑,亦不得一例操切,而封倉未幾,旋卽盡分,無補緩急之需,徒貽邑民之害。今若革罷此規,屬之本府,與雲·价兩倉,竝爲二留一分之法,雖値歉歲,依慈城穀例,狀聞後始得許分,則其於足城餉祛民瘼之道,可謂兩便。至於屯倉耗穀,係是兵營需用之物,或自他邑,或自本邑外倉,依元數移劃取耗,以充其代,恐爲得宜,故今因下詢,敢此仰達矣。上曰,關西穀物,孰非緩急之需,而天設地塹,萬年金湯,惟鐵甕山城是也。有是城,無蓄峙之穀物,誠不可使聞於隣國,如慈城形便,亞於甕城,而分留之制,猶如彼其嚴密。雖在再昨年歉歲,除非麥嶺艱食之最難堪時,道伯亦不敢輕請加分,則甕城事,豈成說乎?年前府使徐龍輔之辭陛也,使之申諭民庶,俾納城倉者,予意在於有是城池,不可無糧餉也。近聞未過一二年,依舊枵然云,曩所申諭者,卽復必不當如前散賣之謂也。予於是,不免欺寧邊之民,寧不瞿然?初欲摘發其後分糶之道,帥臣及府使,分等勘罪,更思之,三年一改色之舊例,抛置已久。間經大賑及捧平倉時,故査勘一款,姑且含忍,而今筵之問於爾者,必欲申嚴舊制,責其實效。卽令廟堂,合行典守,事宜參看,爾奏論理草記,與此批答,謄布該府,使卽揭板常目,毋敢違越,附陳兵營屬屯耗移劃事,亦令廟堂,一體稟處,可也。出擧條
上在昌德宮。停常參·經筵。
自卯時至巳時,日暈。
自申時至人定,灑雨下雨,測雨器水深一分。自人定後至二十八日開東,灑雨下雨,測雨器水深一寸。合一寸一分。
洪明浩啓曰,來初一日,輪對日次矣,敢稟。傳曰,爲之。
柳文養啓曰,大司憲洪檢,執義李思祚,掌令李祉永·權儐,持平李尙友,牌招啓辭未下,持平韓致應未肅拜,監察茶時之意,敢啓。傳曰,知道。
洪明浩啓曰,同副承旨李昌會,今日不爲仕進,卽爲牌招,何如?傳曰,許遞,前望單子入之。
承旨前望單子入之,李晩秀落點。
傳于洪明浩曰,新除授承旨,牌招察任。
傳于李晩秀曰,右承旨入侍。
傳于李晩秀曰,玉堂單番,已至多日,下番未肅拜人許遞,前望單子入之,待下批牌招入直。
玉堂前望單子入之,修撰申獻朝·李彦祐,副修撰韓光植落點。
傳于洪明浩曰,抱川縣監之代,令該曹口傳差出。
吏曹口傳政事,以洪若浩爲抱川縣監。
以修撰李彦祐,副修撰韓光植,牌不進罷職傳旨,傳于李益運曰,只推。
辛亥五月二十七日午時,上御重熙堂。右承旨入侍時,右承旨李晩秀,記事官李海隣·洪樂游·徐有聞,直閣徐榮輔,以次進伏訖。上命書傳敎曰,近因朔寧郡守康命吉上京,問邑中事蹟,知有故監司忠壯公沈岱死綏處祠屋,而取見其諡狀,當壬辰之難,功烈也節義也,卓乎凜如,令人不覺掩卷起敬。貤贈領議政,追錄府院君,雖在於宣廟朝,而旌諡之典,始於肅廟朝,因玉堂官李正臣建白許之。主家零替,無以狀往諗于太常者,及至先朝庚寅,特命議其始,間已延諡與否,又未可知。令道伯,探訪其後孫於流落地方,招致營門,詳叩狀聞,朔寧地死綏處,仍其舊屋修葺,與配食人,歲必一祭於戰死之日。同死之軍校,果依邑中故事,近亦共侑乎?亦令道伯,問于該邑,如云不爲,使之復舊設行,旣命歲祭葺祠,祠不可無扁,賜扁日,遣官致祭。祭文,令入侍承宣撰進,扁額亦以入侍閣臣書之。承宣,卽故玉堂李正臣之曾孫也,閣臣,卽忠壯之族從孫也。事亦可謂不偶,扁板下方,仍令以此傳敎載錄。榮輔曰,向日莊陵配食壇設置時,自上以楊嬪,始於端廟,有阿保之勞,終與安平·錦城,同成仁之美。奬其苦節,憫其不祀,命漢南後孫,以奉其祭,此實曠前之盛擧,而但祠版追造,非特敎,不敢擅便,尙不得擧行云,故敢此。仰達矣。上曰,依爲之。造版日,遣官致祭,而中原史記,其例旣多,妃嬪姑勿論,公主猶有諡焉,楊嬪豈可無易名之擧?以愍貞嬪楊氏,書于祠版事,令該曹分付主家,可也。出擧條命退,諸臣以次退出。
上在昌德宮。停常參·經筵。
自開東至午初,灑雨下雨,測雨器水深一寸。自午正至申時,灑雨下雨,測雨器水深一分。合一寸一分。
李祖承啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
柳文養啓曰,大司憲洪檢,執義李思祚,掌令李祉永·權儐,持平韓致應·李尙友,牌招啓辭未下,監察茶時之意,敢啓。傳曰,知道。
以承旨房望,傳于洪明浩曰,仍。
傳于洪明浩曰,下直守令入侍。
傳于洪明浩曰,都承旨·左副承旨入侍。
傳于李晩秀曰,今番水原儒武入格之類,分等題給午飯之資,俾渠輩新接者,免艱食之患。若令該府會減,事面甚苟且,以本府大同條中,無論應納與儲置,從便會減事,分付該廳,仍又下諭于該府使。
李晩秀,以弘文館言啓曰,新除授修撰申獻朝,時在京畿抱川任所,副修撰李龜雲,時在慶尙道禮安地,經筵入番事緊,請竝斯速乘馹上來事,下諭。傳曰,依啓。
李祖承,以兵曹言啓曰。傳曰,凡發號施令,先求矯弊不爲弊之方,次念師古勿創新之義,分明有效益者,亟當斷而行之。兵制,有國所重,而比來各營,無不有弊,莫甚於龍虎營之禁旅,在初設時,豈或如許挾當百之勇,負兼人之藝,在家佩勿禁牌,立番穿唐雲鞋。秩視正職,拜必廳上,雖漢之期門羽林,其榮寵,無過於此,而去古漸遠,古規掃地,衣裝之藍縷,騎鬛之玄黃,年復年來,日甚一日,人之視渠,渠所自待,安得不蔑如而欿然乎?大抵兵者尙氣,激而勸之然後,可責實用,古人以倡勇敢三字,爲謀國之良策,旨哉豈欺我哉?朝家於禁旅之多少弊瘼,憧憧不置,或面飭別將,或召閱各番,而徒言無益,徒令不從,面飭不如不飭,召閱不如不閱。然於春初,咸聚七百禁旅於上林,射而較,馳而試,未聞一巡五中,徒見十步九蹶,在其時也,非不欲大加釐正,而事貴謀始,不得不鄭重至今,今旣謀之熟矣。一曰無用爲有用,作精兵也,一曰七百改六百,復舊制也。壯營之設,蓋有待於後日,壁壘初開,士馬團鍊,移彼屬此,爲益甚鉅,而六百舊制,於龍虎營,亦未必無助。少則專,專則精,自然有簡而易制之妙,此所謂一擧兩得也。聞於今日,以祿射禁旅,會於郊館,宣示師古矯弊之本意,此其時時不可越,自今禁軍番數,以內禁羽林,兼司僕各二番,復舊定制。每番以五十人輪番,餘一番,屬之壯營,而先以五十人移屬,又以五十人,分屬於各番。其中積仕到老者,若以老無能馬不壯,歸之各番分屬之秩則去者受者,仕皆退期,月日之差退,尙且切可矜,必不止於月日而已乎?然則適足爲祛瘼增瘼之歸,移屬五十人內,久勤年滿者,雖人老馬疲,自可留意於收用區處。竝屬壯營,而餘數數十人,就各番捧自願考根派,備實預差,選擇啓聞事,命下矣。依傳敎三番內禁衛一百人內,久勤年滿,就其十五年以上勤仕者,十六人抄出,其餘實差三十四人,預差三十四人。各番禁旅中,捧自願考根派選擇,而自願外不足者,抄擇充數,實預差合六十八人,年歲根派居住,區別懸錄,別單書入,而待其釐正,餘數五十人,分屬各番之意,敢啓。傳曰,知道。待下敎待令事,分付。夜來甘霔,如脂如飴,豈七百禁旅之解鬱之捷效乎?休徵如此,在予茂對之工,益宜孜孜於其濟其蘇之方。古人不言乎?后來其蘇,其濟君靈,庶民尙然,矧伊親軍,朝家之視之何如,渠輩之望望又何如,而旣設言於渠輩曰,予將爲若曹欲矯救。其所矯救之者,只是五十人之移屬壯營,五十人之分屬各番而已,則渠輩外面衣表,雖似凡庸,七百之中,必有具眼而具識者,以郊館宣諭之十行恩綸,謂果一一踐其實乎,否乎?是不幾於欺渠輩乎?朝家於渠輩,切欲行一番矯救之政者,已積有年矣。趁此時又依舊提其端而引而發,別無刮目之歸趣,則自此雖日宣百諭,決知其不之信,豈不有關於國體事面?卿與別將,爛加商議,仍又就議廟堂,傍及諸武將,須以刮目之方略,詳細陳聞。今番分屬五十人,亦於一內番權付,待各番窠出,與各岐未口傳,分排差塡事,分付別將,而一內之閑良,全數及出身自願者,移付額外,雖未準六朔者,除職勿拘事,卿亦知悉。武士拔身之道,亦宜廣拓,此後壯勇衛取才時,各番時仕之久勤年淺者,方外弓馬肄業者,竝許通同越薦應試事,卿與壯勇營知悉。大抵奬藝然後銳精,銳精然後皷勇。向者訓局中旬,猶且特敎設行,況禁旅乎?時令雖屬盛暑,雨後必當晴佳,禁旅等中旬賞試射卽爲設行,此後無或如前抛置,這這奬藝,可也。
李祖承,以兵曹言啓曰,今日各廳堂下武臣朔試射設行事,昨日單子啓下矣。雨勢如此,待晴設行之意,敢啓。傳曰,欲待晴則再明,卽六月也。六月盛暑,例有休息之式,則將於七月追設,卿之旬前無故日,不爲設行之罪,不可不一問。幺麽微細之事,輒煩飭敎,飭敎之下,亦不小心憧憧,近來國綱,雖曰到處掃地,似此復舊制未久之事,猶如是抛棄,此草記無一言,捧納承旨,從重推考。試射則退行於七月。兵曹判書金文淳,爲先記過,七月專經試射日待令,此後嚴飭之意,言于廟堂,可也。
辛亥五月二十八日卯時,上御重熙堂。都承旨·左副承旨入侍時,行都承旨洪明浩,左副承旨柳文養,記事官李海隣·洪樂游·徐有聞,以次進伏訖。上命書傳敎曰,課農雖異於催科,不可許久曠官,未下直守令,皆令明日辭朝。慶州府尹,不可如是遲滯,而成命之下,尙無動靜,事體所在,殊極未安,令該曹問其委折草記。上曰,抱川縣監,當日辭朝。出榻敎命退,承史以次退出。
辛亥五月二十八日辰時,上御重熙堂。同副承旨·下直守令同爲入侍時,同副承旨李益運,假注書洪時濟,記事官洪樂游·徐有聞,抱川縣監洪若浩,以次進伏訖。上曰,守令進前。若浩進伏奏職姓名訖。上曰,爾之親年幾何?若浩曰,今爲九十一歲矣。上曰,洪復浩今居何官乎?益運曰,尙衣主簿矣。上曰,年限已過耶?益運曰,然矣。上敎若浩曰,洪復浩已過年限,故向日全義縣監望筒,認以洪復浩,果爲越點矣,追後覺之,是爾也。又聞爾有老親云,尤爲可矜。今此抱川之作窠特除,非但爲爲官擇人之意,爲有篤老之親故也。將往之便,雖不若全義之家近,今日之卽令辭陛,蓋爲趁卽下鄕,將母上來,以爲極熱前莅任之地也。上命若浩先退。若浩退出。上曰,洪復浩·洪若浩·洪樂敏·洪樂安等名,每相交換,終不能辨別,洪樂敏,是誰之子乎?益運曰,洪亮漢之子也。上曰,今日之雨好矣。益運曰,然矣。上命記事官徐有聞,以口傳往諭于左議政蔡濟恭曰,向時之雨澤,卿雖不有其功,而今日之雨,又此知時,此是卿燮理之功,實爲卿賀也。寧邊鐵甕山城,卽昔唐太祖·隋煬·漢武之終始狼狽處,則其城池之固,實我國之金湯,而其所儲餉,不可尋常。故前已申飭,而今見李書九擧條,則所謂儲餉分留之法,萬不成說,故已有令廟堂論理草記之敎,卿其詳量善處,可也。武臣朔試射,旣復舊制,每於初旬前,使之設行,而今見兵判草記,則請以待晴退行云云。再明,卽六月也,盛暑休息,已是古例,無故不卽設行,今云退行者,兵判事誠可駭然。武臣而不肄射,文官而不讀書,其可成說乎?十巡無分後,自歸落仕,而已有先甲之令,則豈有十巡無分見汰職名之慮乎?似此微細之事,屢煩飭敎,卿須時時董飭於此等事,亦可也。予於近來凡事,專委於卿,賴以省勞者多矣。近日肇熱,無異庚炎,次對,予當俟數日雨後稍涼之時,可以下敎,明日則頉稟,可也。文襄公文集,卿其見之否?如未見之,則當自內閣送之矣。有聞承命出去。上命退,承史以次退出。
上在昌德宮。停常參·經筵。
午時未時,日暈。
李祖承,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李祖承啓曰,備邊司郞廳來言,今日,賓廳日次,而大臣身病,不得來會云矣,敢啓。傳曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,大司憲洪檢,執義李思祚,掌令李祉永·權儐,持平韓致應·李尙友,牌招啓辭未下,監察茶時之意,敢啓。傳曰,知道。
傳于李晩秀曰,禮房承旨馳詣宗廟·景慕宮,奉審摘奸以來。
傳于洪明浩曰,下直守令留待。
傳于洪明浩曰,下直守令入侍。
備忘記,江界府使李義弼下直,長弓一張,長箭一部,片箭一部,筒兒一介賜給。
傳于李益運曰,同副承旨入侍。
傳于李祖承曰,左承旨入侍。
柳文養啓曰,明日,抄啓文臣親試爲之事,命下矣。處所,以何處爲之乎?敢稟。傳曰,春塘臺爲之。
以江華留守洪秀輔狀啓,本府城堞修築監董都監·都廳以下各務牌將等,區別開錄,令該曹考例稟處事,傳于李晩秀曰,修堞之勞旣如此,中軍李潤國,熟馬帖一隻賜給。都廳李命運,半熟馬帖一隻賜給。別看役及策應監官土校金鼎胤·金普聲等,特竝賞加,其餘一等以下校吏賞典,令該曹考前例回啓事,分付。
李書九,以賑恤廳言啓曰,今五月朔各部字內出幕病民中,身死貧不掩土者,東部字內五名,西部字內三名,南部字內五名,合十三名,恤典布各一疋,錢各一兩上下後,別單書入之意,敢啓。傳曰,知道。嚴飭各部,無或遺漏,可也。
李書九,以賑恤廳言啓曰,南部惠民署契任掌李億金,今月二十七日,本洞路傍,得今年生遺棄男兒,同里居良女洪召史,欲爲收養,貧不自食,願爲受料,告于本部。自該部,今二十八日牒呈,故依節目給料,使之乳養之意,敢啓。傳曰,知道。
李祖承,以兵曹言啓曰,本曹堂上軍官·敎鍊官·禁軍替兒窠,今方有闕矣。依節目禁軍別將與各番將,眼同取才,以其居首者,塡差之意,敢啓。傳曰,知道。
辛亥五月二十九日辰時,上御誠正閣。右副承旨·同副承旨·下直守令同爲入侍時,右副承旨李書九,同副承旨李益運,假注書洪時濟,記事官洪樂游·徐有聞,江界府使李義弼,潭陽府使李尙度,順興府使許晪,昌原府使柳文植,豐德府使吳載光,全義縣監金思義,以次進伏訖。上曰,守令以次進前。江界府使李義弼進伏,奏職姓名訖。上曰,江界一府,到處受病,向者關西道帥臣處,以列邑鎭弊瘼事,有傳敎及道臣啓本,與廟堂回啓矣。爾其見之否?義弼曰,臣未得見也。上敎書九曰,筵退後,使之謄示,可也。上曰,關西第一痼弊,卽還多民小也。道內邑鎭之弊,欲一時矯救,而廟堂難之,故先從江界所管諸鎭而爲始矣。今此特畀,意豈徒然?凡蔘弊·邑弊·民弊,必思所以蘇革之道,使戶口日增,積弊日祛,無負朝家軫念之意,可也。上曰,江界自是防禦,果有直狀啓之例乎?義弼曰,未之有也。上曰,如宣川·三和·永宗則俱有直狀啓之例,至於萊·灣,亦非防禦,而猶許直啓,則本府之兼防禦邊地,獨無此例,誠怪矣。每以此欲下敎而未果,今因江倅之登筵,當下敎矣。因命書九書傳敎曰,守令之兼帶防禦使者,如戎務邊政,率·皆直狀啓,萊·灣雖非防禦,亦然而江界之爲邊邑,無異於萊·灣,戎務邊政,亦豈比於永宗·三和等內地乎?然猶不敢直狀啓,雖有許多弊瘼之可合登聞者,自京關問者,每不免節次轉由,必皆借視代聽於巡營,如是而江府體貌,安得不卑下乎?曾欲定式而未果,適因該倅辭陛,召見面諭,此後江界府,依他獨鎭防禦例,軍政·蔘政·民事·邊事,凡有關於弊瘼者,許令府使直啓,俾江民知不遐渠之意事,令廟堂,知悉,分付。上曰,旣許直狀啓,爾之到府後參量事宜,可以狀啓者狀啓,可以陳疏者陳疏,其外雖非本府屬鎭之地,可合於蘇革者,亦爲登聞,而卽今帥臣,出自將臣,迨此之時,列鎭之弊,亦當次第矯救。爾以多年閑休之人,今當弊邑,須思殫竭,隨事矯革,以爲一分報效之地,可也。義弼曰,下敎如是縷縷,臣敢不竭誠努力,思所以對揚萬一,而兵難遙度,臣不敢指的仰對矣。上曰,昨今年江民之蠲稅減役,在朝家軫念之道,至矣盡矣,而若不得永祛弊源,使江民,終不得還集按堵,烏在其曲念之意乎?上曰,江界今可謂得人,而甄用未久,又出邊門,殊可惜也。然行且召之,豈令久處塞外?下去之後,若無善治之聲,則更何顔面,反面於朝廷乎?近者一兩重人蔘別卜定,非不知爲弊於江界,而惠慶宮藥用,專以蔘料收效,而所謂貢蔘,全無可以堪用者,如非兩重好品,未有顯效,故或下別卜定之命。府使到任之後,多岐求覓,必以有眞液重爲一兩者,隨得封進,可也。此則所重存焉。如是敷申,雖減江府一年之稅,予所不惜其價,爾其某條求得,以爲狀聞上送,而其採納人姓名,亦爲登聞,以爲施賞激勸之地,而亦以有所重之意,布諭渠輩,使之竭誠採納,可也。義弼曰,臣聞命矣,敢不竭誠求得,趁卽封進耶?上曰,爾爲灣尹,以柔有名,爲洪牧,以剛稱之,制邊之道,剛勝於柔,必使剛柔得中,使江民得蘇,可也。潭陽府使李尙度進伏,奏職姓名訖。上曰,弊邑矣,善理,可也。順興府使許晪進伏,奏職姓名訖。上曰,殘弊之邑,下去善爲,可也。昌原府使柳文植進伏,奏職姓名訖。上曰,爾是有將來之武弁,須各別善治,可也。豐德府使吳載光進伏,奏職姓名訖。上曰,善治,可也。全義縣監金思義進伏,奏職姓名訖。上曰,勿以殘邑,益加勵治,此等處,尤可見其治蹟矣。上命書九傳諭榻前。上曰,守令等除七事先退,可也。命退,承史以次退出。
辛亥五月二十九日午時,上御重熙堂。左承旨入侍時,行左承旨李祖承,記事官李海隣·洪樂游·徐有聞,以次進伏訖。上曰,壯勇營提調及兵房·兵曹判書入侍,可也。賤臣承命出,與壯勇營提調金履素,兵房金持默,兵曹判書金文淳偕入。上敎履素曰,本營軍餉色郞廳,何至今不爲差出乎?履素曰,本營事體自別,不可不各別擇差,而實無可合之人,且是新設之事,宜有一定之制,故欲爲一番稟定後差出,尙今遲緩矣。上曰,今筵稟定,可也。履素曰,本營軍餉色郞廳,今當差出矣。爲任緊重,不可不各別擇差,而實乏可合之人,勿拘時任·前銜,限以五品以上,以爲通融擬入之地,何如?上曰,依爲之。出擧條上曰,擧條旣已承批,卿其退出閤外,修望筒持入,可也。履素承命出,持望筒以入,祖承捧入,上點下訖。履素曰,新除授本營郞廳鄭致綏,方帶宗親府典簿矣。本職仍兼,雖有惠郞之已例,係是創設之初,宜有一定之規,故敢此仰達矣。上曰,仍帶,可也。出擧條上敎文淳曰,禁軍之移屬壯勇營者,果皆有樂赴底意耶?文淳曰,渠輩雖微賤,猶知近君之爲榮光,家計稍實,軍仗服色之足可擔當者,果皆自願,其他家在城外之類,其心則不無樂赴之意,而第以安土重遷之意,或爲趑趄云矣。文淳曰,禁軍中旬,今將設行,而一軍色則專管龍虎營策應,故財力每患不足,在前中旬時賞格,連以二軍色遺儲中,隨所入筵稟取用矣。今亦依此例爲之,何如?上曰,依爲之。出擧條持默曰,本營將官中把摠履歷,旣承成命,而馬軍將領履歷,亦當一體磨鍊定式矣。各軍門別將履歷,訓局則自亞將以下通擬,禁·御兩營則自兵使以下通擬,本營別將履歷階梯,不可無一定之式,而自下不敢擅便,何以爲之乎?上曰,自亞將至兵使已行人爲履歷,而差除時單擬與三望,俱不可擬議,卿等以薦擬爲之,可也。持默曰,別將履歷,當依下敎擧行,而稱號則依馬兵·騎士·別將之各隨軍號而稱之之例,當以善騎別將稱號,該哨將領,亦當以善騎將,依前稱號,而善騎將履歷,何以擧行乎?上曰,自邊地至內外將,已行人爲履歷,可也。持默曰,本營將官祿窠,皆不責出於經費,自本營餉色分給,而堂下將官則各軍門,猶有可據之例,堂上將官之祿,代以料受食,事面甚未安。今雖不以經費責出,若依本營祿試射時,以武藝廳減額料,戶曹移送條中,換作軍職祿二窠例。自本營餉色所在,武藝廳減額條米計減,還送戶曹,自戶曹以此米換作將官祿窠,每朔分給似好。係是餉色所管,餉色提調旣登筵,下詢處之,何如?上曰,提調之意,何如?履素曰,名以堂上將官,以料代祿,不但事無所據,亦甚苟艱。若使經費無損,名色得當,則餉色所管武藝廳減額米,換作祿窠,實涉便宜。兵房所奏,臣意無異同矣。上曰,依爲之。出擧條命退,諸臣以次退出。
上在昌德宮。停常參·經筵。
李祖承啓曰,來初五日朝參日次矣,敢稟。傳曰,停。
柳文養啓曰,大司憲洪檢,執義李思祚,掌令李祉永·權儐,持平韓致應·李尙友,牌招啓辭未下,監察茶時之意,敢啓。傳曰,知道。
李祖承啓曰,禁軍別將趙圭鎭,明日以禁軍賞試射,慕華館出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
傳于李晩秀曰,輪對官入侍。
傳于洪明浩曰,吏·兵房承旨,持歲抄入侍。
以吏曹,前承文博士李寅采歲抄別單,傳于洪明浩曰,初欲仍之,不足責。渠之從官,比如逢春生芽,則旣爲一人之見枳,而有此處分,因此又令一人,欲蘇未蘇,是豈平允之意?特爲敍用。此後此等處,更或干預,不知義理輕重,其罪當十倍勘科,令該房,招致嚴飭。
以吏曹李敬臣歲抄別單,傳于洪明浩曰,旣無李寅采矜恕之端,渠之免於誣人之律,於渠足矣。此等交嚙之習,在京華士族切禁,況如渠遐外之人乎?似此之人越之,卽生道殺之之意。然今番歲抄,或皆用寬典,渠名何必獨留罪案乎?不敍分揀。名下前持平三字抹下,以參上例施行,拔去於侍從案。
兵曹口傳政事,副司果趙得永。
辛亥六月初一日卯時,上御春塘臺。抄啓文臣進箋課講入侍時,行都承旨洪明浩,行左承旨李祖承,右承旨李晩秀,左副承旨柳文養,右副承旨李書九,同副承旨李益運,記事官李海隣,假注書洪時濟,記事官洪樂游·徐有聞,以次侍立。上具翼善冠·衮龍袍,陞座。承史以次入庭,先行四拜禮訖,分東西陞殿。上曰,試官引接,可也。引儀引試官,應講抄啓文臣及侍臣·直閣·待敎,入就拜位。唱試官以下,行四拜禮,平身興。試官吳載純·李秉模·朴祐源·李晩秀·徐榮輔,率抄啓文臣尹寅基等,行四拜禮,陞殿進伏。上命秉模書周農夫,賀曾孫來止,以其婦子,饁彼南畝,田畯至喜,表題揭之。仍下敎曰,今日卽抄啓文臣陞六人,進箋日也。抄啓文臣,例皆入來,故兼有親臨講製之敎,而日熱如此,製述則皆令齊會於內閣,以爲製進,而只令應講,可也。上曰,進箋三人,勿爲應講,以講義,追後爲之,可也。晩秀曰,試所承旨,尙未啓下,以何承旨爲之乎?上曰,同副承旨爲之,而課講承旨,則右副承旨爲之,可也。至金履喬纔讀而不通。上曰,朝家於抄啓文臣,前後勸課果何如?而今又如此,豈有如許無狀之人乎?金履喬之初不成樣,尤可駭也。今番則雖屬令前,而後次又復如此,則自內閣,指名書送於吏曹及弘文館,未通淸者,無得臺通,已通淸者,勿許館錄,雖於都堂錄,勿爲擧論事,分付,可也。以曺允大之用東人一句,猶且見越於館錄,則尤況不通於講筵之人乎?館職自是文學之任也,不得成樣於進講之類,何能廁之於願問之職乎?亦以此章,言及於渠輩,以爲着實讀書之地,可也。抄啓文臣進講訖。上命試官先退,試官等退出。上曰,進箋,可也。引儀引進箋抄啓文臣嚴耆·韓用鐸·洪秀晩,入就位,行四拜禮。讀箋官鄭魯榮等,陞御座前跪。上曰,三箋文,一時偕讀,可也。讀箋文訖,降復位。引儀唱抄啓文臣四拜出。上降座入內,諸臣以次退出。
辛亥六月初一日巳時,上御誠正閣。輪對官入侍,吏·兵房承旨,持歲抄同爲入侍時,行都承旨洪明浩,行左承旨李祖承,左副承旨柳文養,假注書洪時濟,記事官洪樂游·徐有聞,引儀李英孝,濟用監主簿趙明師,廣興倉奉事李明觀,東氷庫別提鄭熙濟,司僕寺判書韓大裕,以次進伏訖。上曰,輪對官以次進前。英孝進伏奏職姓名訖。上曰,所掌何事?英孝曰,差祭臚唱矣。上曰,有所懷乎?英孝曰,無所懷矣。明師進伏奏職姓名訖。上曰,職掌何事?明師曰,入染矣。上曰,有所懷乎?明師曰,無所懷矣。明觀進伏奏職姓名訖。上曰,職掌何事?明觀曰,米麪矣。上曰,遺在幾何?明觀曰,白米六千三百十七石零,太一千五百六十三石零矣。上曰,有所懷乎?明觀曰,無所懷矣。熙濟進伏奏職姓名訖。上曰,職掌何事?熙濟曰,氷丁矣。上曰,有所懷乎?熙濟曰,無所懷矣。上曰,遺在幾何?熙濟曰,四萬一千六百二十四丁矣。大裕進伏奏職姓名訖。上曰,遺在比十年與五年前,其零縮何如?大裕曰,年久之事,臣未詳知,而小臣待罪本寺之後,別無大段零縮之事矣。上曰,太僕聞多弊瘼,欲與都提調問議蘇革之方,爾限三十年前,以庫儲錢穀,間五載比摠以待,可也。從當有下敎持入之時矣。且聞多有借貸之事云,借貸委折,亦爲書入,可也。上曰,輪對官先退,可也。上命文養書傳敎曰,吏兵批歲抄點下者,依例捧傳旨。命退,承史以次退出。
上在昌德宮。停常參·經筵。
自辰時至午時,日暈。
自夜二更至初三日開東,灑雨下雨,測雨器水深八分。
藥房提調吳載純,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李祖承啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,大司憲洪檢,執義李思祚,掌令李祉永·權儐,持平韓致應·李尙友,牌招啓辭未下,監察茶時之意,敢啓。傳曰,知道。
傳于洪明浩曰,下直守令留待。
傳于洪明浩曰,下直守令入侍。
備忘記,慶州府尹姜彝正下直,長弓一張,長箭一部,片箭一部,筒兒一箇賜給。
李益運啓曰,卽見江原監司尹師國狀啓,則油㾗狼藉,殊欠敬謹,所當還下送,而係是雨澤形止,故不得不捧入。而奏御文字,有此欠精,事體所在,誠甚未安,該道臣推考,何如?傳曰,允。
傳于柳文養曰,左副承旨入侍。
洪明浩,以吏曹言啓曰,貞愍公礪良府院君宋玹壽宣諡,今六月初十日,定行於全羅道長水地云矣,敢啓。傳曰,知道。
李書九,以漢城府言啓曰,西部未婚未葬之類,今始報來,而未婚十五人中,幼學金履喆二女,禫月未盡,姑未擇日,幼學申德彬庶女,以七月二十二日定期,其前實無進行之勢云。幼學金喜集,定婚於廣州速達面居沈益祥女矣。益祥以門戶之不敵,退婚云。故雖以更爲定婚,斯速過行之意申飭,姑不知早睌,有不敢遲待,而此外十一人,則已皆過婚。五部始爲了當,故別單書入之意,敢啓。傳曰,別單還出給。豈可以二人之未及過婚,爲一簣之歎乎?幼學申德彬庶女,則令戶惠堂,別加顧助,斯速過婚。幼學金喜集則改定處,又欲定於畿邑,令畿伯優送幾貫錢·幾包米,使之過行。如欲移定於京中,亦令戶·惠堂顧助。此雖近於見牛未見羊,各部勸婚後,此二家爲完功之樞紐,則其所賙給,豈可泛忽乎?凡事,每多始勤而終忽之弊,此雖一事完功之處,比令初,加倍用力,然後可以示信王言。此意,令戶·惠堂知悉,則必當於周給之貫錢·包米外,宴床也,衣服也,遮帳鋪陳,香炬籠燭也,器鞍也,凡係用於婚媾之具,一一助給,則渠之拔貧爲富,亦渠數通之致,有何過濫之可言乎?卿亦知悉,多發本府及各部吏隷,遮擁治送,可也。
兵曹啓目,一番內禁衛金景興等,口傳施行,何如?判付啓,依允。次次作闕差定,皆令今日內,釐正爲良如敎。
李祖承,以御營廳言啓曰,前軍色從事官金方行,旣已敍用,仍爲差下,使之察任,何如?傳曰,允。
柳文養,以義禁府言啓曰,領運差使員法聖前僉使申暹,拿致王府,亟施徒配之典事,承傳啓下矣。申暹今方待命,江原道襄陽府祥雲驛,徒三年定配,而以承傳內辭意,具罪目,依例發遣府書吏,押送配所,何如?傳曰,卽其漕運道內定配,可也。
柳文養,以義禁府言啓曰,領運差使員法聖前僉使申暹,徒三年定配草記批旨內,卽其漕運道內,定配可也事,命下矣。申暹全羅道靈光郡法聖鎭徒三年定配,而以承傳內辭意,具罪目,發遣府書吏,押送配所之意,敢啓。傳曰,允。
辛亥六月初二日辰時,上御誠正閣。下直守令入侍時,右承旨李晩秀,左副承旨柳文養,記事官李海隣·洪樂游·徐有聞,慶州府尹姜彝正,以次進伏訖。上曰,守令進前,可也。彝正進前奏職姓名訖。上曰,本府素是弊邑,而其中第一痼弊,卽奴婢也。今此査摠之擧,欲爲導和之政也。自古流來之奴婢,雖不可全然減之,而至若頉役已久,婚娶等事,與平民爲之,已至年久,幾爲良民之類,竝爲刷還,則是豈予大釐正之苦心至意乎?大抵刷官之法,非朝家本意,惟在於守令之得其人。須體此意,以寧失之意,設或有不足於元數,何必窮源探本,盡數挑起之也?此外,海戶還上等,許多弊瘼,實非猝乍間盡言之事,又非一朝一夕之所可釐正者也。道伯下去時,已有面諭者,相議爲之,則矯救之道,斯可半矣。須思振刷之方,俾無委靡延拖之弊,可也。彝正曰,聖念深軫民弊,下敎如是縷縷,臣敢不殫誠竭力,以爲一分對揚之道乎?上命宣諭訖。命退,諸臣以次退出。
上在昌德宮。停常參·經筵。
自開東至午初,灑雨下雨,測雨器水深一寸一分。
李晩秀啓曰,明日常參·經筵,取稟。傳曰,停。
李益運啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
李益運啓曰,大司憲洪檢,執義李思祚,掌令李祉永·權儐,持平韓致應·李尙友,牌招啓辭未下,監察茶時之意,敢啓。傳曰,知道。
傳于李晩秀曰,都承旨入侍。
傳于李益運曰,西北武士奬用,先自有地處人,然後可責眞箇興勸之方。關西向有一二人,令各營待成就草記之命,而北道則尙未擧論,甚是欠事。地處好,身手好,體幹好者,近於魏光軫。初見此等之人,不可置之蔭路,任其潦倒,先爲勸武,然後行且收用,況曾經承旨之姪乎?使之待令者久矣,召見則果合用濬源殿令。魏光軫,令訓局勸武,其代以今番承傳陵官,口傳差擬事,分付該曹。
吏曹口傳政事,以李彦熙爲濬源殿令。
李晩秀,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李益運,以訓鍊都監言啓曰,依傳敎,濬源殿令魏光軫,本局勸武軍官差定,以爲肄習成就之意,敢啓。傳曰,知道。待稍熟,卽爲草記,可也。
辛亥六月初三日辰時,上御重熙堂。都承旨入侍時,行都承旨洪明浩,記事官李海隣·洪樂游·徐有聞,以次進伏訖。上命書傳敎曰,右副承旨聞有實病孔劇,不得仕進云,都承旨·左承旨·左副承旨,俱有親病及身病云,竝許遞。前望單子入之,待下批,牌招察任。命讀公事書判付訖。命退,承史以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
李晩秀啓曰,大司憲洪檢,執義李思祚,掌令李祉永·權儐,持平韓致應·李尙友,牌招啓辭未下,監察茶時之意,敢啓。傳曰,知道。
傳于李晩秀曰,右承旨入侍。
傳于李晩秀曰,承旨前望單子入之,
承旨前望單子入之,柳戇·洪聖淵·李洪載·李勉兢落點。
傳于李晩秀曰,政官牌招開政。
傳于柳戇曰,在外吏郞竝改差,今日政差出。
柳戇啓曰,吏曹判書徐浩修,參判朴祐源,牌不進推考傳旨,今方捧入,而開政命下之後,如是違牌,不卽擧行,事甚未安,竝更卽牌招,何如?傳曰,無端牌不進,徒煩酬應。捧納承旨遞差,此啓辭勿施,仍以前牌申飭。
李勉兢啓曰,臣與同副承旨李益運伴直矣。纔已遞差出去,伴直無人,右副承旨李洪載,卽爲牌招,何如?傳曰,允。
承旨前望單子入之,嚴思晩落點。
有政。吏批,判書徐浩修,參判朴祐源進,參議未差,右副承旨李勉兢進,以李祖源爲吏曹參議,朴吉源·金孝建爲吏曹佐郞,權熻爲長寧殿令,金就行爲開城敎授,延豊君單李,校書博士單李漢喬,著作單柳英喆。故通德郞姜儀贈吏參例兼,故正郞姜世胤贈吏議,以上慶州府尹姜彝正,兩代追贈。以金履鍷爲禮安縣監。
兵批,判書金文淳慕華館中旬進去,參判閔台爀入直進,參議李夔,參知孟至大病,同副承旨李洪載進。副護軍吳載徽·李溏·柳仁喆·許溟,副司直洪明浩·李祖承·柳誼·李書九·柳文養·李祖源·丁範祖·徐有成·金履禧·李敬五·李昌會·金熙采·李日運,副司果韓用鐸·尹序東·金方行·韓用和,以上單付。
李洪載啓曰,卽見江原監司尹師國,今六月朔朔膳進上啓本,則油痕甚多,有欠愼審,事體所在,極爲未安。該道道臣,推考警責,何如?傳曰,允。
李晩秀啓曰,明日次對,兩司當爲進參,未肅拜呈告人員,竝待開門牌招,何如?傳曰,允。
以兵曹節目事知相換單子,傳于洪聖淵曰,節目事知,當差代,全昌顯送于凡禁軍窠。
以李彦豐囚單子,傳于李勉兢曰,何必捧供?考律勘放。
李晩秀,以承文院都提調意啓曰,院寫字官吳命養·尹廷赫·李善養·全宗琰·鄭敬周·劉度基·李東潤·朴道洽·金孝儉,陞實,及金樂瑞·洪普運·洪哲運有頉代,肄習韓範仁·洪勉健·李甲麟·安思豐·全鎭亨·閔聖澈·金昌範·李命奎·李殷相·白成漢·方敬興·李東鎭,依例陞補,付軍職,冠帶常仕,童蒙李東炫·鄭景興·趙應奎·金快得·李光逵,筆才頗有成就之望,屬于本院肄習,使之鍊業,何如?傳曰,允。
洪聖淵,以兵曹言啓曰,禁軍口傳啓目判付內,次次作闕差定,皆令今日內釐正事,命下矣。依判下,三內禁軍一百人內,移屬壯勇營者,爲二十一人,餘存者爲七十九人。而其中正領十人,駕後禁軍七人,交龍旗奉持二人,兼習讀二人,別將廳火砲二人,壯勇營旗牌官一人,合二十四人,雖爲分屬於各番,旣有自其廳久勤,別無相妨於原存者,故均排各番。他番禁軍中,移屬壯勇營十九人之代,亦以三內餘存者,移定充額,則餘數爲三十六人。此則以一內閑良·禁軍與出身中,從自願移送額外之代,塡充釐正,而見今餘闕,爲十一窠矣。其代以宣薦及各歧取才納馬人,分排差定,口傳書入。而三內今盡區處,則該番將自在當減之中,三番內禁衛將田義顯減下。來新番爲始,闕內入番,依下敎,以五十人式,各該番將領率入直之意,敢啓。傳曰,知道。一內番,在初八日,自一內番,依定式入直,而明日番則只於該番,除雜頉,只以實數入番後,草記,可也。
洪聖淵,以兵曹言啓曰,一番內禁衛,宣薦出身中,自願額外者,只是李潝一人,故竝與宣薦閑良金時喆·李殷常·李栢等,移送額外後,口傳啓目以入之意,敢啓。傳曰,知道。
李勉兢,以義禁府言啓曰,時囚罪人李彦豐,考律勘放事,命下矣。李彦豐傳旨內漕運事目,本自嚴密,法聖倉漕船三隻船之一時致敗,一隻船之漂流外洋,實前所未聞之事,此莫非近日法綱,隨處解弛。雖以漕船事面之重大,立法已久,人心漸弛,又從以奸計層出,致有此等無前之報,若無別般懲勵之擧,向後奸弊,將不知至於何境。本事雖未及究竟,以旣到之狀啓觀之,船隻洋中致敗,沙格無一渰沒,此可疑也。伊日風浪,雖不知景色之何如,而其所不順,果如狀中辭緣,則何不遲待風定,徑先發船?藉令發船,何不作綜,任其不知去向,終至致敗乎?此慢忽也,有一於此,法固難恕,況難恕之端,不一而足乎?不善指路,萬萬痛惡。拿處,罪取考律文,則大典通編漕轉條有曰,漕船指路護送時,不用心致敗者,所管邊將罷黜矣。李彦豐罷黜放送,何如?傳曰,允。
工曹參議姜游疏曰,伏以睿孝不匱,惟我慈宮之誕辰將屆,邦籙無疆,惟我元子之初度,此近一日內,而兩慶集矣。臣民欣企之誠,曷有其極?猗歟休哉?惟慈宮,惟元子誕辰之同月同日,不但國朝以來初有之大慶,抑亦載籍以來所無之盛事也。如此大慶,別宜揄揚,傳示來許,而元子誕降後敎文中,惟以聆癸甲之英音,又在慈宮載夙之日,一句揷入,而猶未及同月之休。旣非單擧表章之事,則敎文體裁,不得不如是而然,而以一句語,八方兆民,何以詳國家之有此希有之慶,而千秋萬歲,何以記聖世之有此前無之休耶?又伏念,慈宮誕辰之陳賀,乃是應行之典,而我聖上仰體慈宮撝謙之德,多有權停之時,而至於今年,事體自別,事當預爲稟定,卽令知委,以擧縟儀矣。臣不勝區區之忱,又陳出位之言,伏乞聖明,俯賜鑑諒。今十八日,亟擧陳賀之禮,仍依稱慶之例,以慈宮·元子誕辰同月同日之慶,特降敎文,頒示遐邇,俾一國臣民,咸知億萬年之大慶,以賁國家傳後之盛休焉。臣無任激切祈懇之至。省疏具悉。慈宮誕日陳賀,卽應行之禮也。慈心不無張大,每以承順爲慰悅之資。自今年初度日,在誕辰,以予稱慶飾喜之心,何後於爾請,而稱賀節目之初一日入啓,姑留中者,卽仰體慈心也。至於爾疏中,以誕辰與初度日之同月同日,稱慶頒敎之請,此豈待頒諭而知之者也?爾於前後隨事無隱者,其心則誠嘉尙矣。
辛亥六月初四日辰時,上御重熙堂。右承旨入侍時,右承旨李晩秀,記事官李海隣·洪樂游·徐有聞,以次進伏訖。上命書傳敎曰,用人無方,卽施措之先務,太學之序齒,猶屬之修明舊典。文之敦都也,蔭之部令也,近皆申飭通融,則各軍門騎士將一事,每欲下敎而未果。騎士將,是豈淸顯?設令果淸顯窠,亦豈勝五衛將乎?五衛將則文之吏曹·玉堂,武之宣薦與中庶,無不通融,而騎士將,不但有曾前受敎,其窠亦甚等閑,則士夫武弁外,絶不擧論。近來惟王漢禎及關西人一二人爲之者雖見之,其外未之聞焉。事之無義,莫甚於此。此意大臣知悉,申加嚴飭兩營,此後中庶有薦,有地處,有履歷人,勿拘通融擬望,一以爲疏䖇之政,一以廣用人之方事,言于廟堂。命退,承史以次退出。
上在昌德宮。停常參·經筵。
自申時至人定,灑雨下雨,測雨器水深二分,自人定至初六日開東,灑雨下雨,測雨器水深一寸八分,合二寸。
李晩秀啓曰,明日常參·經筵,取稟。傳曰,停。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,大司憲洪檢,執義李思祚,掌令李祉永·權儐,持平韓致應·李尙友,牌不進,監察茶時之意,敢啓。傳曰,知道。
傳于李晩秀曰,大臣·備局堂上引見。
李晩秀啓曰,新除授行右承旨嚴思晩,今日不爲仕進,卽爲牌招,何如?傳曰,聞有實病,許遞,今日政差出,待下批,牌招察任。
以吏曹參議李祖源牌不進罷職傳旨,傳于李晩秀曰,考績當前,受由參判許遞。與未差之代,今日政差出,待下批,牌招察任。
吏批,有政。判書徐浩修進,參判·參議未差,左承旨李晩秀進。以李鼎揆爲承旨,黃昇源爲大司諫,李身晦爲執義,洪彦喆爲司諫,姜世綸·鄭景祚爲掌令,李景溟·尹九宗爲持平,姜忱爲獻納,金憬·鄭東愼爲正言,鄭東觀爲校理,宋啓來爲尙衣僉正,李祖範爲戶曹佐郞,閔鍾顯爲吏曹參判,李勉兢爲參議,養賢主簿單洪秀晩,奉常參奉單柳英喆。
兵批,判書金文淳病,參判閔台爀入直進,參議李夔,參知孟至大病,左承旨李晩秀進,僉知金宗善·李彦晉,副司直李益運,竝單付。
李晩秀啓曰,新除授左副承旨李鼎揆,時在慶尙道慶州地,斯速乘馹上來事,下諭,何如?傳曰,依啓。
以吏曹參議李勉兢牌不進罷職傳旨,傳于李晩秀曰,只推,更爲牌招。
以吏曹參議李勉兢再牌不進罷職傳旨,傳于李晩秀曰,只推。
傳于李晩秀曰,承旨未差之代,前望單子入之,待下批,牌招察任。
承旨前望單子入之,林濟遠·洪義榮落點。
李晩秀啓曰,新除授左副承旨林濟遠,時在慶尙道慶州地,斯速乘馹上來事,下諭,何如?傳曰,依啓。
李晩秀啓曰,新除授左副承旨林濟遠,以前任慶州府尹,方在解由未出中,何以爲之?敢稟。傳曰,勿拘。
以承旨房望,傳于李晩秀曰,仍。
以江原監司尹師國狀啓,江陵府使李集斗,係是外補,不敢直爲請罷,其罪狀,令攸司稟處事,傳于洪義榮曰。豈特曰事未前聞?如許紀綱,如許俗習,不可尋常看過。冠儒服儒者,下凌上之不足,爲此作黨悖惡之擧,甚至匿置聖廟,而其罪狀尤極矣。況本事卽因廟堂回啓公文行會之事也,而不過一從五禮儀·成憲,則名以儒生,乃於思蟰之事,寧或作拿乃爾乎?近來遐俗,雖曰不沾敎化,今番之事,關係非細。該儒等,令道伯,以其當律,亟加勘斷。該倅事,不但道狀聲罪如此,爲邑倅,使邑民任其行惡。該府使李集斗,先罷後拿,其代令該曹口傳差出下送。急於荷杖,稱以封章上京者,固已萬萬痛駭。況所謂疏儒,非別人,卽犯者云,嚴飭京兆,如已上來犯者之自刑曹捉送者外,竝令今日內,還送本土後,草記事,分付。
吏曹口傳政事,以金履禧爲江陵府使。
以江原監司尹師國狀啓,金化縣監洪益烈,爲先罷黜,其罪狀,令攸司稟處事,傳于洪義榮曰,當初差遣,政爲近百歲兩老侍下也,人亦頗有氣力,意謂蕞爾金化,庶不至於到卽回馬。觀此狀辭,以印·符齎送兼官一款,如是請罪。該倅之不卽報營而送于兼官,固可駭,歸護之行,不待營題而徑發,稍異於擅移。本事旣異常格,不可循例踏下。雖以兼官言之,彼倅擧措之得宜與否,姑無論,印符事體,關係何如?則但當依例受置,具由枚報而已,豈可逢授於鄕色,傳給巡營乎?處事之不審,可謂誰知烏之雌雄。一而論罪,一而掩垢,道伯事,亦未知其公正。朝家不欲爲此不緊酬應,此狀啓,下廟堂,草記稟處後,原狀還下送。政院之捧納無一言者,難免不察,該房承旨·坐直承旨遞差。此後此等狀啓,當措辭而不爲措辭之謬例,各別嚴飭。
傳于洪義榮曰,近以內局貿易藥料·琥珀事,內局責納於度支,度支侵徵於市民,爲弊不少。至有承宣之筵奏,纔令嚴飭該曹,而此事,政欲一番定式者。予於御極以後,每當春秋陵謁也,尙方,例以烏犀帶造入,具單取旨,而尙無依例許施之命者,深軫市民貿易之弊也。今日賓筵,因言端,國婚時品帶貿易之弊,大臣亦言之,以爲一帶之直,恰踰中人十家之産云。琥珀也,烏犀帶也,品帶也,特擧其一端而已。雖纖芥之微物,侵徵於市廛,名之曰貿易,則市民之受困,無關於大小多少,而固自如。今若爲市民除弊,則所謂貿易之法,將如之何矯救,可以息肩而樂業乎?査問該曹該暑,以其救弊之方,論理草記事,言于廟堂。
李晩秀,以兵曹言啓曰,禁軍口傳啓目草記。傳曰,知道,一內番在,初八日,自一內番,依定式入直,而明日番,則只於該番,除雜頉,只以實數入番後,草記可也事,命下矣。今日入番禁軍,除雜頉,實數爲七十六人矣,敢啓。傳曰,知道。
洪義榮,以兵曹言啓曰,中旬試射時,射·砲·技藝入格之類,別單中,各其名下,依例懸註,而將校騎芻·沒技及鐵箭三矢,一百五十步以上入格人,依定式,別單中,亦爲懸註以入之意,敢啓。傳曰,知道。
洪義榮,以備邊司言啓曰,市民貿易矯弊之方,査問該曹·該署,又爲招致六矣廛頭頭人,先問貿易弊端,則渠矣所告內,度支貿納之物,非必皆稀罕價貴之物,物主輩,如聞貿易一出,則必操弄百端,價直不啻騰五倍六倍。以故,以犀帶言之,一事之價,殆至千金,以嘉禮時髢髮言之,一部之價給爲二千餘金,此皆廛民收斂副急者,而及其受價,俱不滿二百金之數,擧一而反,他可類推。若論國役之重,市弊之積,則恐無過於貿易一事,而第念身爲市民,竝與此等事而不爲效力,則安在其爲民之義也?反覆詰問,所對大略如此。蓋其初頭說弊,由於眞心,末梢結辭,出於修飾。當此聖念憧憧,爲市民,必欲釐弊之日,如或一例牽礙,不爲特地矯革,則此豈廟堂盡心對揚之道乎?凡係貿易,雖非假手於市民,若自度支,改立規模,別般團束,以爲臨時取用之圖,則未必不及於廛民鳩得之時。自今以後,市廛貿易名色,永爲革罷,則在渠,實爲天高海闊之恩澤,而但念御藥藥材或有時急難得之物,則渠輩道理,決不當坐以視之,此則協力曹隷,四散求納,實是不可廢之事。以此定式之意,分付度支,何如?傳曰,詩曰,邦畿千里,惟民所止,畿內猶然,況都下乎?都下無非游手,而效力者惟廛民。近來人齒日繁,生之者·食之者·用之者,多寡各相顯異,則市民之賭利不如古,亦可推知。反又以科外微物,稱以貿易,其爲弊如許,此所以必欲釐正,使卿筵退後草記稟處者也。觀此草記,渠輩之先後說不同,卽修飾之參錯,非眞情中出來,明若觀火。又詢問之,豈可徒然而止乎?記昔先王有敎曰,苟利於民,肌膚何惜?予常誦聖訓,夙宵不敢忽,則市民爲邦本中邦本。今於爲渠輩利益之事,肌膚且不惜,況御藥乎?自今市廛貿易之弊,永爲除罷事,分付。非不知或多掣礙,至於御藥緊用之切求者,自當自至,渠輩之來而求售者,亦何必禁之乎?令度支知悉,可也。
洪義榮,以備邊司言啓曰,江原監司尹師國,金化縣監洪益烈,罷黜狀啓,啓下廟堂,草記稟處事,命下矣。洪益烈之急於歸護,未及報營,徑發京行,揆以人情,無足爲怪。但兵符則送于兼官,印信則身自帶去,自是守令越界作行時應行之事,而此則竝符印一時齎送。雖不免有違格例,然古人曰,方寸亂矣,設有格例做錯,何必以此,遂至啓罷乎?金化縣監洪益烈,待親病差復,卽爲還官事,分付。兼官之不受印符,逢授鄕色,致有此葛藤,殊未穩當,狼川縣監吳相祿,推考,何如?傳曰,允。
洪義榮,以備邊司言啓曰,本司武郞廳徐潤載,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
吏曹參判朴祐源疏曰,伏以臣本生老母,今年八十有一矣。居常凜綴,若不保朝夕,而忽於夜間,重添暑感,兼以挾食,症情危惡,昏瞀不省。臣終鮮兄弟,獨自扶將,實無頃刻離捨之勢。天牌儼臨,末由承膺,玆敢忙陳短章,仰籲於孝理之下。伏乞聖慈,俯賜諒察,特許遞免,以便救護,以安私分,不勝幸甚云云。答曰,省疏具悉。卿其勿辭,救護母病。
辛亥六月初五日卯時,上御熙政堂。大臣·備局堂上引見入侍時,左議政蔡濟恭,行左參贊金華鎭,行司直鄭昌順,行副司直李柱國,戶曹判書趙鼎鎭,禮曹判書李致中,行副司直趙心泰·李邦一,訓鍊都正徐有大,校理朴奎淳,行左承旨洪聖淵,右承旨李晩秀,假注書洪時濟,事變假注書李明淵,記事官洪樂游·徐有聞,以次進伏訖。濟恭曰,近來喜雨連下,日氣調和,聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,平復之後,諸節,若何?上曰,近日則已臻如常矣。濟恭曰,元子宮誕辰,只隔一旬,八域含生之倫,孰不蹈舞歡忭,而臣則下情欣企,尤倍他人者。若於十八日,一瞻岐嶷之表,則其所欣幸,當如何?上曰,近日或有扶床起立之時,而所居之室,與朝臣引接之所稍間,且今當暑,稍待日涼,當使卿等一見矣。濟恭曰,慈宮誕日陳賀,卽典禮所載。此月此日之大慶,飾喜稱賀,有不容但已。日前工議之疏,非但工議一人之言,乃擧國之同情也。在聖上志喜,稱賀豈待臣等之請而允許乎?上曰,予亦以此仰稟慈宮,而慈敎以明年則可也今年則不必張大爲敎,予亦不得固請,欲以承順爲重矣。致中曰,十八日陳賀,實擧國臣僚之所顒祝,八域含生之共蹈忭。殿下雖欲仰承慈宮撝謙之德,而禮無陳賀之儀則已,此年此日,豈可不稱慶乎?伏乞更稟慈宮,亟從大臣之請。上曰,已諭於大臣矣。奎淳曰,惠慶宮誕辰,元子宮初度,適在於同日,實是邦家無前之慶,此日陳賀,大小臣民之所共祝。伏願亟從大臣·禮判之請。上曰,已諭於大臣·禮判之所奏矣。濟恭曰,朝臣之在鄕者,爲參賀儀,亦皆上來云。二品以上,猶可參於候班,侍從則將未免自外而退,此亦體念之一端矣。上曰,旣不行賀儀,則盛暑往來可悶,使之勿來,可也。濟恭曰,雖不得陳賀,在渠道理,來詣闕外,以伸蹈忭之忱,可也。何必勿爲上來耶?上曰,次對爲之。濟恭曰,今日賓對,別無公事可達之事,而因左副承旨李書九所啓,有寧邊城餉,申嚴舊制,典守事宜,及兵營屬屯耗移劃,令廟堂一體稟處事,命下矣。卽見其所啓,則以爲本府城餉,尙無劃一之規,蓋山倉·儲餉倉,卽城餉積峙之所,而野七面屬之山倉,山六面屬之儲倉,米太各限萬石,分捧於二倉,仍作三年一改色之制,厥惟久矣。第因米穀辦備之艱,石路馱運之苦,民人輩必欲移納于附近倉,依式準捧之時,絶無而僅有。且以穀品最精之故,營邑發賣,必先此倉。今則穀摠比前稍減,昨秋兩倉所捧米太,合爲四千八百七十石零,而今春則仍不還分,來秋亦依昨年例,劃捧滿萬石後,定爲二留一分之法,似爲便好。此外,又有兵營屯倉及雲山·价川兩倉,而雲山倉會付折米,二千六百三石零,价川倉會付折米,六千二百六十石零,而俱是半分半留之穀,兵屯倉則米·豆·太四千餘石,營裨監捧,徒貽民邑之弊,今若革罷此規,屬之本府,與雲·价兩倉,竝爲二留一分之法,則其於足城餉,祛民瘼可謂兩便。至於屯倉耗穀,係是兵營需用之物,或自他邑,或自本邑外倉,依元數移劃取耗,以充其代,恐爲得宜爲辭矣。鐵甕卽國中天險之地,餉穀之或移平倉,或因發賣,二留一分之法,蕩然至此,事之寒心,莫此爲甚,而今不必別立新規,以致繹騷。當初節目,中山倉·儲倉,餉穀留庫,各以米太合二千石爲定式,今若依此遵行,俾不至闊狹,耗縮則緩急所需,猶可有恃。今番所下判付,使該府揭板常目,毋敢違越,雖巡營,凡於作錢穀分排之際,毋得以山·儲兩倉穀劃送之意,嚴立科條,如有不遵,隨現重勘之意,預爲知委。至於兵營屯倉及雲·价兩倉穀物,其制已久,猝難變易,與其更張而若生一弊,無寧仍舊而可得牽補。此則姑爲置之,何如?上曰,依爲之。出擧條濟恭曰,臣有所仰達者,事係更張,俄於閤外,與諸宰相議,而禁亂廛罷都賈之後,廛人輩,輒以國役責應爲言。其所謂國役,詳問,則乃平市所徵納,而爲第一痼弊矣。臣亦爲本署提調,而堂郞之俸,吏隷之料,專出於收斂市廛,則今此廛人之失其專利,徒應責斂,誠爲可矜。旣有刑曹·漢城府,則都民聽訟,自有其所,平市一署,可謂附庸無用之冗官,而反貽弊端。然今以市民決訟等事,專屬刑·漢兩司,則曹吏·府隷,素是侵漁剝割之類,反恐祛弊生弊。臣意則革罷平市,付之戶判,以爲例兼提調,只置吏·隷各一人,則可祛本署收斂之弊,又無法司侵漁之患,可謂兩便。而此是官方變通,不敢質言,先此仰稟矣。上曰,此是更張,予亦難以卒次間決處。諸臣各陳所見,可也。華鎭曰,禁都賈一事,臣與大臣,有所異見。蓋日後多錢之類,私自權利,是何異於廛人都賈之弊耶?俄已此意,酬酢於大臣,而至於平市革罷事,恐無掣礙之端矣。昌順曰,平市革罷,亦可謂汰冗官,恐無所妨矣。鼎鎭曰,臣亦與聞此說於閤外,而旣有漢城府,則平市卽冗官,革罷似無妨,而事係官方變通,臣不敢指的仰對矣。致中曰,臣亦與諸臣,別無異見矣。上曰,旣有京兆,又有平市,且置貢市堂上,官方之繁冗,似不可無通變,而事係更張,卿須筵退後,詳審其平市創設時,有何義例,革罷後,有何掣礙,日後稟定,姑勿出擧條,可也。上曰,月前,有一重臣筵奏,以爲卿之公退時,廛人遮擁,多有怨言云。故予以爲左相,若失民望,則民之怨之可也,如失擧措,則朝廷之斥之攻之可也,而至於市民之遮擁,聞甚驚駭爲敎耳。濟恭曰,臣於此事,任怨擔當,民之毁與譽,臣實自受,聖敎至當矣。濟恭曰,以貿易事言之,犀帶雖貴,價至百餘金,則可得好品,而至於平市貿易犀帶一件,價至千金云。世豈有直千金之一帶,而本署卜定於廛人,廛人呈納於帶匠,而帶匠探縱,必捧千金,然後始得無事云。推此亦可知平市貿易之弊矣。上曰,犀帶貿易,卽嘉禮時所用,此外春秋陵謁之時,亦有自尙方烏犀帶卜定之例,而予知此弊,故御極以來,尙方別單,未嘗有落點於烏犀帶事矣。上曰,日前爲藥用,令內局,入琥珀矣。追聞承宣言,內局責納於戶曹,戶曹責納於市民云。如此之際,其弊可知,故令政院招致京兆,卽此後自內局,有此等事,毋敢掩置之意,嚴飭矣。濟恭曰,俄於閤外,聞禮判言,咸昌縣監事,萬萬未安,儒生事,亦甚駭然,故敢此仰達矣。大抵孔·朱,大聖大賢也。內而太學,外而校宮,太牢以享之,籩豆以奉之,今忽以無於禮無於古之書院,必欲創設者,固已可駭。至於模寫孔·朱畫像以奉之者,尤豈不萬萬猥屑乎?向者處分嚴正,特命拿問該倅,又令懲治該儒,而孔·朱畫像,移奉尼城,仍以此後,毋敢以此事煩徹之意,有所下敎,此盛德事也。爲守令方伯者,奉承對揚之不暇,而聞該倅,不惟不爲調制,乃反激而成之,一與朝家處分相反,此實大關紀綱,豈不痛駭乎?臣曾已聞此,而意謂浪傳矣。今聞嶺伯之移文到禮曹云,可知前聞之不虛矣。上曰,禮判詳陳,可也。致中曰,嶺伯移文,以爲孔子畫像,依朝令,已爲移奉尼城,而朱子畫像,無關於闕里祠云,諸儒不欲移奉,將何以爲之云,而臣曹無以質言,姑未回諭矣。濟恭曰,所謂新安,亦非自古流來之地名,而聞其地方,在於新堡之內,故該儒取其新字,又取其內字字義,謂之新安,而創建書院,鄕谷間有畓處,舊堡新堡,在在皆然。然則其將皆以新安爲稱,而一竝建祠乎?事之無義,莫甚於此矣。上曰,遐外儒生,雖難責之以十分道理,而不料鄒·魯之地,有此不徑之事也。本事之如彼如此,姑無論,孔·朱書院之說,萬萬屑慢。朝令之下,邑倅·方伯不善奉行,反致葛藤者,亦極可駭。非不欲嚴加處分,而遠外事情,有不可知,卿其自廟堂査問後稟處,可也。予於尼城闕里之祠,亦未嘗謂十分妥當。三百六十郡縣,皆自有夫子俎豆之所,則何獨於尼城,別設一祠於校宮之外者乎?敎化未至,風俗未正,予不能一例議到於旣設之祠,而以此後,則毋敢以古聖人圖像書院之意,禮判措辭行會於諸道道臣,而咸昌所在朱子圖像,卽爲移奉於尼城事,回諭嶺伯,可也。奎淳曰,臣亦聞此事,而命令之不遵,營邑之擅便,未有若此之駭然。道臣與時縣監,拿問處之宜矣。上曰,待査事,當處分矣。上曰,曾聞所謂設書院之基址,本是邑民之物,而官長勒屬奪取云。此事年久之事,予未詳記。以此筵敎,詳問道伯處,如果勒奪之物,還給本主。如是而後,可爲息爭端之道矣。上曰,大抵此等事,皆出於黨習。在昔進退之時,輒皆有憑藉托重之事,而儒林是非姑無論,兵制存革,作一欛柄,或設經理廳,或罷精抄廳,卽其一也。至如故相金錫胄爲守使,設體府爲西銓,設禁營付之兵曹,爲大官,自爲兼兵判,而其時實兵判,則不過待政命赴政席,而望筒亦不敢自擬,往問於兼判堂,然後書入。長立道路,無異備郞,其時實兵判,誠難矣。然古則朝廷有紀綱,故設有如許難堪之事,旣在其職,則能行其事矣。濟恭曰,臣因實兵判事,有所仰達者矣。今之惠廳都提調,無異於古之實兵判。惠郞固是重任,而差出之際,堂上擬三望,受爲字於都提調,而都提調如或書爲字於末副,則郞官不得行公,堂上亦爲引義云。初不關由則已,旣以三望送示,而使不得容手於首望之外,甚無義意。臣意則此後惠郞,依各軍門將官例,作落點窠,恐合事宜矣。上曰,何必乃已,此後則卿自書爲字於或副或末,可也。上曰,軍門之弊,尙何言哉?戊戌五月朝參時下敎,以制民産·詰戎政爲第一義。制民産卽均役事也。予之夙宥一念,欲仰體減疋之聖德苦心,積有商度於中者,未可遽議。至於詰戎政,增設軍營之弊,尙不可勝言,予豈有更創無益之一軍門乎?壯勇之新設,予自有深意,非爲重宿衛也,亦非爲備陰雨也。閭巷稍饒者,輒欲一日三飱,而予則不過日再食,幾年節省,不煩經費,團束粗成,設施方張。予意蓋將有待,未諳裏面者,何能知予苦心?會將有成就予志之日矣。濟恭曰,節義之人,雖位卑,特爲贈諡,載在法典。聖朝樹風聲之道,足令後人感歎,故集賢校理具仁文之爲莊陵盡節,家乘足徵,國史有記。以國典言之,賜諡一款,不必待貤贈有無,而況聖心興感旣贈冢宰,則亦可謂應諡法矣。當此莊陵誌,修正之日,尤宜亟加易名之典。旣有愚見,敢此仰達矣。上曰,依爲之。出擧條上曰,予欲一諭而未果矣。人君之大政,莫先於用人任人,而任用之道,將相尤重,疑之勿任,任之勿疑,卽古人之格言也。有不槪於心者,雖近迫切,敷示洞諭可乎?抑含忍不發,任其成敗可乎?濟恭曰,臣下有罪,則自上指敎,卽好生之大德,豈有迫切之嫌也。上曰,摠使方入侍,予於此將臣事,誠不勝悶然矣。其地處之逼側,果何如也?從古亂逆何限,而豈有如復賊者哉?予何心,置此賊於將兵之地,而事勢誠有所不獲已者,含痛齎憤,幾年任置,至使其弟,爲別看役,出入密邇之地。非爲安反側,亦出於示予無不可對人言之意耳。及至丙午,始伏王章,而肆市之典,豈足云用法於此賊?實欲食肉寢皮之不暇矣。且此賊之伏法,豈但以丙午事知之乎?試看明義錄諸賊,溯究爲賊根柢,皆不止於沮戲代理一事。庭臣庶或知此敎意,而丙午之前,鮮能知復賊,畢竟伏法,豈不迷乎?以摠使之地處,獲有今日者,渠之相貌甚好,故相亦不爲無助,而予之前後全保,亦果何如也?方復賊就拿之初,孰不疑摠使,而予獨念其四寸間,平日傾軋之習,故特於是日,授以元戎,可謂生死肉骨也。渠若有一分感激之心,一分自拔之圖,則惟當事事謹畏,一反前轍,而觀其處身行事,惟恐征邁之不足。外面見之,有若峻氣中做去,所謂峻氣,是豈將臣所可有者哉?況氣之所出,其心不可知?某事某事,予不索言,而向來偶有下敎,其後聞已停望,近則棲屑江干,可謂落拓。予則猶不能忘棄,復授此任,而自今惕然改之。前則東者今必西,前則坐者今必立,必以一變前習,勉勉不已。雖一二事,有見孚於予心,知其出於報效之方,則非但在渠爲避死趨生之機,實朝廷之幸也。向於敎書命撰時,亦有申及者,而今此諄複,出於指示生路之意也。昌順曰,臣有事關隄防者,亦已言于大臣,而有可陳達者矣。上曰,此是向日入侍所奏事耶?昌順曰,然矣。上曰,今日是好日,不宜提及此等事矣。後筵稟奏,可也。鼎鎭曰,大嬪墓祭品,有考例草記事,命下矣。上曰,後日稟定,可也。上曰,大嬪墓所,事體果何如?而祠宇頹圮,墓道荒廢,殆至樵·牧不禁。先朝爲皇兄之敎,予所承聆,以仰述之意,有此修葺之擧,於義理無所關。大抵我國人,惟知偏論,不知義理。以武后事,程·朱猶有議論之各異。況仍其舊而禁樵·牧,可謂未遑之甚者也。濟恭曰,臣亦因南城尹聞其廢荒不潔之事,而德游堂御題,臣於編次時,與聞今玆之敎,寔出繼述之聖德,臣不勝欽仰之至。上曰,凡事每多有始無終之歎,故勸婚一事,屢勤飭敎。今則各部幾皆成婚,只因金·申兩家之萬無爲之之勢,故特令戶·惠堂勸婚後助給矣。聞金喜集·申德彬子女當初定婚處,皆緯繣兩家難處之際,金家之一名露,而金則有子,與申之庶女,年紀宮合皆合,當此兩家將定婚云,豈非異事乎?令戶·惠堂,看作自家至親,使各備給,而判尹無器具,故發京兆及五部吏隷遮擁,是可謂有器具之婚矣。濟恭曰,臣亦聞知,而事不偶然。果如上敎矣。上曰,此事甚奇異,故使戶判·惠堂各作婚書,以記實矣。濟恭曰,戶·惠堂,可謂有子有女矣。命書榻敎曰,政官牌招開政。又命書榻敎曰,當該承旨推考。仍命退,諸臣以次退出。
上在昌德宮。停常參·經筵。
李晩秀啓曰,明日·再明日國忌齋戒正日相値,視事頉稟之意,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,習陣亦有下雨時頉稟之例,則私習之一直取稟,徒煩酬應。此後無敢如是事,分付。
李晩秀啓曰,大司憲洪檢未肅拜,執義李身晦,掌令鄭景祚·姜世綸,持平尹九宗在外,持平李景溟牌招啓辭未下,監察茶時之意,敢啓。傳曰,知道。
傳于李晩秀曰,在外承旨許遞,與未差之代,前望單子入之,待下批,牌招察任。
承旨前望單子入之,蔡弘履·李敏采·李昌會·韓用龜落點。
傳于李敏采曰,左副承旨入侍。
禮曹,今十八日惠慶宮誕辰陳賀時,應行節目,依前例磨鍊,令各該司,照例擧行,何如?判付啓,旣承慈敎,仰體爲煩志。陳賀,以進表裏爲之爲良如敎。
傳于李敏采曰,未肅拜刑曹參判許遞,亞卿之乏人,莫甚於近日。後日政,問于大臣,正三品中,三望加望事,分付銓曹。
吏曹口傳政事,以兪漢謨爲江陵府使。
傳于李敏采曰,政官牌招開政。
傳于李敏采曰,今番因三內移屬事知之,其中有年至七十,仕近三十年者。不知則已,院知之豈令更待久勤當次乎?且以公事言之,趁此未愈耗前送之,亦爲除鎭弊之一端。三內禁軍移屬中,池得球,今日政,邊將見窠差送事,分付兵曹。
傳于李敏采曰,京兆堂上中,老病人許遞。近來差擬,非老則病,是豈每勤申飭之意?此後則政院各別察飭。
傳于李敏采曰,刑曹參判,方在由告中,許遞,今日政差出。
李晩秀啓曰,吏曹判書徐浩修,參判閔鍾顯,參議李勉兢,牌不進推考傳旨及罷職傳旨,今方捧入,而特敎申飭,纔過數日,又復違召,不卽開政,揆以事體,極爲未安。判書·參判更爲牌招,何如?傳曰,委折問啓。
李益運啓曰,吏曹參議李勉兢牌不進罷職傳旨,傳曰,只推。
李晩秀啓曰,委折問啓事,命下矣。問于吏曹判書徐浩修,則以爲臣,身非已有,夷險躁濕,何敢爲趨避之計哉?第於是識,卽是從前僨誤之地,自劃有素,株守難變,而向緣飭敎截嚴,拚棄廉防,冒昧趨承,祗欲以大政前爲瓜熟之限,數旬黽勉,粗伸義分而已。今則政日只隔一望,以臣才具精力,萬無堪承之路。如或不星而冒當,致有公私狼狽,則毁劃之罪。反甚於逋慢之辜,短疏陳懇,見格瞻院,不得已冒死違牌,伏地悚懍,恭俟鈇鉞之誅云。問于參判閔鍾顯,則以爲臣於前後見識,有除輒應,亶由於感激隆眷,筋力自效之微忱,則到今豈敢爲占便之圖,而第伏念,行公之長僚,旣已違牌,臣之獨赴政席,實有所難安者。自犯違召之罪,惶恐隕越,不知所達云。問于參議李勉兢,以爲臣於銓地,所被人言,萬萬危怖,實非尋常彈駁之比。雖荷聖上之曲疪,前後昭晣,保有今日,而銓地一步,夢魂猶驚。政牌之下,寧伏逋慢之罪,不敢爲隨參之計,荐犯違傲,仰煩酬應,伏地惶懍,恭俟嚴誅云矣,敢啓。傳曰,冢宰有國重任也,處義不可迫束。向者飭敎中,玩弄二字,伊後欲改未改,則其所難安,不是異事。況自前當都政也,無端以數十窠除留,至有大臣之請推,則政格之本不留意,亦可推知。由前由後,今番則姑爲諒,實合禮使之義。判書徐浩修特爲許遞,前望單子入之。參判閔鍾顯,更卽牌招,更鼓將下,不待判書前望批下,仍令開政。至於三銓事,苟有一分知感之心,躁濕且不避,幺麽隨衆赴政,有何人力之事,乃敢如是容說乎?出脚之後,獨避參政,亦豈有如許事體?以李勉兢參政與否,更煩酬應,則是國無法紀。問啓勿施,亞銓承牌後,使之出去,以三銓獨政擧行,只出緊任事,分付政廳。
傳于李晩秀曰,玉堂下番,番次苟艱,在京未肅拜人員,竝許遞。今日政差出,待開門,牌招入直。
傳于李晩秀曰,當初勸武時,皆謂一蹴到矣,如是僚倒,殊非拔用之意。昨冬都政之不爲擧論,兵判事,未知爲然。今適有闕,柒谷府使徐有秉,營將·中軍·虞候中,擬入。
傳于李晩秀曰,在外五衛將改差,今日政差出。
有政。吏批,判書未差,參判閔鍾顯承牌後出去,參議李勉兢進,左副承旨李敏采進。以金方行爲校理,林道浩爲修撰,金熙采爲副修撰,李洪載爲戶曹參議,金方行爲東學校授,洪明浩爲刑曹參判,宋應休爲柒谷府使。
兵批,判書金文淳進,參判閔台爀,參議李夔病,參知孟至大入直,左承旨李晩秀進。以申應顯·呂善亨·吳載徽爲副摠管,李郁延·林栽洙爲五衛將,朴挺玉爲忠壯將,吳正根爲僉知,池得球爲彌助項僉使,嚴思晩·洪聖淵·李洪載爲副司直。再政。以申昕·柳載河爲五衛將,趙光鑽爲忠壯將。
傳于李晩秀曰,徐有秉旣有今日政陞擬之命,則許多營將中軍,無端留窠,直爲出去。似因司謁誤傳之致,旣有文跡,不可無飭。亞尹差代事亦然,此則與文跡有異,當該判書金文淳從重推考,參議李勉兢推考。該房承旨遞差,前望單子入之,待下批,牌招察任。三政,以李敬大爲五衛將,徐有秉爲尙州營將,李益懋爲忠壯將。
承旨前望單子入之,李益運落點。
李晩秀,以奉常寺都提調·提調意啓曰,東籍親耕田所種大麥打作,則所出爲九石五斗,小麥打作,則所出爲一石三斗之意,敢啓。傳曰,知道。
李晩秀,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李晩秀,以壯勇營言啓曰,壯勇衛邊將久勤之每都目遷轉,已有定式,而至於初仕一路,尙未及區處。向來兩營騎士設置時,守部兩窠之出於都政者,皆付之兩營騎士,間因西銓長筵達,兩營騎士久勤各一人,取才居首各一人外,移付於方外,京鄕有薦出身事,旣有定式,方外猶許通融,則以本營之體貌,壯勇衛之勞苦,宜有遷轉之規。自今壯勇衛閑散窠,每都政一人,從久勤遷轉之意,分付銓曹,何如?傳曰,允。
李晩秀,以漢城府言啓曰,因江原監司尹師國狀啓,江陵儒生,如已上來,自刑曹捉送者外,竝令今日內,還送本土後,草記事,命下矣。臣卽地發甘於各部,使之一一搜尋於坊曲,一邊多發府隷,遍行鄕儒蹤跡之可接處,廣加探索,而開東後,始聞闕下朝房及各處閭家,多有來接者云。故使府隷,一竝入來於本府,厥數爲五十四人,而此外散在各處者,儒生等處,面面査問,則皆以爲與之同來者。姑爲此數,而其餘諸人,或未及涉津,或未及入城云。故更令各部,隨其入京,這這探問,續續搜送,以爲次第下送之地,而目下已上來之五十四人,成命之下,不可一刻稽滯,故卽地出付邸人,一竝發送本土之意,敢啓。傳曰,知道。
洪義榮,以義禁府言啓曰,江陵府使李集斗拿處事,傳旨啓下矣。李集斗時在任所云,依例發遣府書吏,拿來,何如?傳曰,待待命拿囚,可也。
辛亥六月初六日申時,上御重熙堂。左副承旨入侍時,左副承旨李敏采,記事官李海隣·洪樂游·徐有聞,以次進伏訖。上命書傳敎曰,旣無難冒之端,則同除之家遠諸僚承召,幾過半日,而何時出牌,今始入來。近來院規,雖難一一責備,於如許長官怠忽之習,不可無飭,都承旨蔡弘履遞差。又命書傳敎曰,昨日現告,終涉不然。停當,設令在申前,入啓旣近酉刻,則坐直承宣事,可謂兩罪俱發。混同捧現告於長僚,豈成說?中間遲滯之不能覺察,亦非申退者所知。前都承旨柳戇仍任前職,牌招察任。又命書傳敎曰,萊邑纔遞,江州又送,旣有苟艱之嫌,向見於在院時,筋力無異癃耋。去必瘝曠,是豈擇差之意乎?新除江陵府使改差,更令該曹口傳擇擬。又命書傳敎曰,賓筵,以在外侍從之欲爲上來,筵臣有言之者,當暑勿令上來,俾各傳之之意,有所筵敎,而若非文字之出於朝紙,似未及聞知。此意,令在外侍從知之。上曰,此傳敎,謄出一本,又作書簡,以此筵敎,書報於八道監司處,卽爲知委於諸侍從,俾無當暑上來之弊。其間如有已爲上來者,留京糧道,想必難繼,分付兵曹,俾各給祿,可也。上曰,兼春秋金鳳顯入侍,可也。賤臣承命出,與金鳳顯偕入進伏。上曰,園所奉審,果爲無頉乎?鳳顯曰,果無頉矣。上曰,植木等事及外此凡節,如有可以稟達者,一依所見,詳細陳達,可也。鳳顯曰,臣以假官,進去顯隆園,竊有一二事仰達者矣。園所內外白虎,旣多起墾之處,此固萬萬未安,而且以外靑龍言之,雖似闊遠,許令耕墾,亦非可論。臣意則無論內外白虎及外靑龍,一竝陳之,以爲多種樹木,恐合事宜矣。上曰,當陳處之冒耕者,雖或有之,不必陳之於已墾之後。自今秋收穫後,申加嚴禁,可也。鳳顯曰,臣遍審局內種樹處,則長峯萬戶張世紈之主管所種,則今爲着根者十之八九,本園令洪就榮,金魯敬看檢所植者,則其爲着根者爲十之六七,呂文永等三人所種,則目今着根,恰爲十之七八,而統而言之,秋植者多枯,春植者多生。臣意則此後植木,每於解凍後,從便爲之似好。且以松子·橡實所種處觀之,雇軍所種,皆有雜亂之弊,或有一掬竝種之處,或有十餘箇合種之處,前頭茁茂,難保其必然。臣意則以守護軍五十名,山直七十名,略給雇價,使之擔當播植,則似有着意善種之道,故竝此仰達矣。上曰,令道伯相議園官,從便擧行,可也。鳳顯曰,園所位畓之當初分俵者,守僕四人,書員二人,庫直一名之各給十斗落,未免些略。且以守護軍言之,五十名所給,不過每名七斗落,而僧徒所給,則每名尙爲十斗落,其中又有土品好否不均之弊,守護軍次知畓庫,則盡是磽薄之土,僧徒次知畓庫,則皆爲肥沃之地,此尤不均之甚者。臣意則守僕·書員·庫直,則每名各以十斗落式加給,守護軍則每名加給八斗落,僧徒則各名加給五斗落,使守護軍·僧徒,均之爲十五斗落,而土品好否,亦爲平均分俵似好。至於山直七十名,身役則雖皆頉免,田畓則初無分排,不無向隅之歎。以稅畓中,每名各給七斗落,而又以歇稅定給,則似有聊賴資生之道矣。上曰,令道伯相議前倅及園官,加給之當爲幾斗,別給之當否,論理狀聞,可也。鳳顯曰,守護軍及山直,宜有別加斗護之道,守護軍子枝則勿侵軍役,山直輩父若子中,本府面任等役,亦勿侵責,似好矣。上曰,令道伯與時府使,相議決處,可也。鳳顯曰,龍虎內外及齋室左右,多是舊邑家垈,故灰土相半,勢難栽種,而藜藿等雜草,叢生於垈田,見方蓊密,尤妨種植。令守護軍·山直輩,求得宜土之木,或播種或移種,而旣種之後,這這耘耨,俾所種之木,着根茁長之地似好,而其中卑濕之地,則五里木,最稱宜土,以此種植,亦甚便宜,故竝此仰達矣。上曰,令道伯與園官·地方官相議,從長爲之,可也。出擧條命退,諸臣以次退出。
上在昌德宮。停常參·經筵。
申時酉時,灑雨下雨,測雨器水深二分。
藥房提調吳載純,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
柳戇啓曰,來十一日,輪對日次矣,敢稟。傳曰,爲之。
李益運啓曰,來十一日,朝參日次矣,敢稟。傳曰,停。
李益運啓曰,大司憲洪檢未肅拜,執義李身晦,掌令鄭景祚·姜世綸,持平尹九宗在外,持平李景溟,牌招啓辭未下,監察茶時之意,敢啓。傳曰,知道。
柳戇啓曰,右承旨洪義榮,今日不爲仕進,卽爲牌招,何如?傳曰,允。
柳戇啓曰,新除授右副承旨韓用龜,以前任安東府使,方在解由未出中,何以爲之?敢稟。傳曰,勿拘。
傳于李晩秀曰,禮房承旨,馳詣明陵,奉審摘奸,局內諸陵,一體奉審以來。
以右承旨洪義榮牌不進罷職傳旨,傳于柳戇曰,只推,更爲牌招。
吏曹判書前望單子入之,鄭昌順落點。
傳于韓用龜曰,右副承旨入侍。
以校理金方行,修撰林道浩,副修撰金熙采牌不進罷職傳旨,傳于柳戇曰,只推,更爲牌招。
李益運啓曰,校理金方行,前牌催促,旣出特敎,省記修納,不容少緩,而來到闕外,謂有情勢,屢度催促,終不入來,事體所在,誠極未安,從重推考,何如?傳曰,允。
以京畿監司徐鼎修狀啓,忠壯公沈岱奉祀孫,不得起送事,傳于李益運曰,其奉祀者,年滿尙遠,如有傍孫中至親,令該曹調用,否則待年滿調用事,亦令該曹詳載承傳案。卿亦以此傳敎,謄給主家事,回諭。
傳于李益運曰,奉審承旨入侍。
傳于李敏采曰,坐直承旨入侍。
李益運啓曰,入侍筵說修納之無過三日,自有定式,而初五日次對入侍筵說,過限不納,有關後弊,事之駭然,莫此爲甚。當該注書,所當重勘,而本院請推之外,無他可施之罰,何以爲之?敢稟。傳曰,事極駭然。當該注書,先汰後拿,承旨遞差。
兵曹口傳政事,副司直李晩秀。
李敏采,以戶曹言啓曰,臣鼎鎭,今日以慶尙道右漕倉漕船點檢事,出來江上矣。左漕倉所屬昌原等八邑,庚戌條田稅·大同,合米一萬五千二百十二石零,太二千八十三石零,本倉漕船十八隻分載後,所屬密陽等六邑,庚戌條田稅·大同,合米一萬六千六百十二石零,太二千五百三石零,本倉漕船二十隻分載,追後無事來泊于西江前洋,故一體點檢之意,敢啓。傳曰,知道。
辛亥六月初七日未時,上御重熙堂。奉審承旨入侍時,左承旨李晩秀,記事官李海隣·洪樂游·徐有聞,以次進伏訖。上曰,明陵奉審,果爲無頉,而局內諸陵,亦爲一體奉審乎?晩秀曰,臣馳往明陵,陵上丁字閣·碑閣奉審,果無頉,祭物·祭器奉審,極爲精潔,諸執事摘奸,果皆無頉。次詣局內諸陵,一體奉審,則亦爲無頉矣。命退,承史以次退出。
辛亥六月初七日酉時,上御重熙堂。左副承旨入侍時,左副承旨李敏采,記事官李海隣·洪樂游·徐有聞,以次進伏訖。上命讀公事,書判付訖。上曰,金方行之不爲肅謝,緣何委折而然云耶?敏采曰,謂有情勢,屢度催促,終不入來,故俄者果爲請罪啓辭矣。上曰,所謂情勢者,何事也?金方行卽爲招致於政院,問其委折以奏,可也。賤臣承命出,回奏曰,問于金方行處,則以爲臣於年前,一遭臺言之後,前後三司,一未有行公之事。今番特除之下,以此情勢,萬無承膺之路,玆犯違傲,不勝惶悚云矣。上曰,此則自上已爲洞燭之事,則到今豈可更爲云云乎?卽爲肅謝事,分付。賤臣承命出傳。命退,承史以次退出。
上在昌德宮。停常參·經筵。
李益運啓曰,明日常參·經筵,取稟。傳曰,停。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李益運啓曰,大司憲洪檢,掌令鄭景祚,持平李景溟未肅拜,執義李身晦,掌令姜世綸,持平尹九宗俱在外,監察茶時之意,敢啓。傳曰,知道。
李益運啓曰,右承旨洪義榮,右副承旨韓用龜,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,尹行任·南柱老落點。
假注書洪時濟,先汰後拿,代以洪樂安爲假注書。
傳于尹行任曰,推考房承旨入侍。
以右副承旨南柱老牌不進罷職傳旨,傳于李益運曰,每於郊次駕過,見其頹垣之不蔽,潤屋者果如是乎?卽此,足爲大談之左契。至於昨年臺評之非出公言與不過充數,人孰不知?則到今豈可追提?只推,更爲牌招。
以右副承旨南柱老再牌不進罷職傳旨,傳于李益運曰,此傳旨勿施,更以前牌催促。
柳戇啓曰,問啓事,命下矣。問于刑曹判書權處,則以爲,以臣一身恩造,平日處心,凡於職事,豈敢爲厭劇圖便之計,自歸孤恩負心之科,而臣之本病痰濕·虛勞之症,添發於悴勞之餘,實難自力,而曹坐單子,屢次懸病,亦極悚憫,間又强作赴衙,又復越添,決無時日間起動之勢,而曹務瘝曠,滯囚未決,又至多日,尤極惶憫,萬不獲已,呈辭已數日矣。實狀如此,而跡涉稱頉,致有嚴問之命,隕越戰懍,不知所達云矣,敢啓。傳曰,詞訟之任,司寇最緊。御極以後,是任之久任,皆在十朔內外,往往亦有近二十朔行公之人,則彼皆一一無病故於其間而然乎?至於此判堂,適因乏人,不得已點下,欲爲責成,則行公未幾,稱有虛勞病,無端圖遞,寧有如許道理乎?江界府使除授,當日辭朝。江界若不能一復舊樣,以何顔復渡浿水,重入備門乎?此意,令政院添書於宣諭本文給送。時任府使,今日政,宿趼見窠遞付。
以行吏曹判書鄭昌順牌不進推考傳旨,傳于柳戇曰,向於前吏判除拜時,勉出傳敎已示意,設有千可辭百難强之處義,更不敢追提,道理卽然,今豈可更有云云乎?前判堂何惡而勉出,此判堂何厚而曲循乎?決知其畢竟承膺,坐要飭敎,有非臣分之所敢出。傳旨之姑不勿施,出於顧其官名,以寓禮使之義。從重推考,更卽牌招開政。
以左右尹望筒,傳于柳戇曰,以亞卿加望人,擬入。
有政。吏批,判書鄭昌順,參判閔鍾顯,參議李勉兢,都承旨柳戇進。以徐浩修爲刑曹判書,李洪載爲刑曹參判,洪喜榮爲淸風府使,李義弼爲副提學,洪樂正爲社稷令,尹爲軍資判官,李祖源爲左尹,丁範祖爲右尹,李文會爲戶曹參議。
兵批,判書金文淳,參判閔台爀,參議李夔病,參知孟至大入直進,右承旨尹行任進。副護軍徐有秉,副司直徐浩修·朴祐源·洪明浩·蔡弘履·奇彦鼎·呂善亨·李祖源·權以綱·李鼎揆·林濟遠·李昌會·金履禧·鄭東觀,副司果韓光植·李彦祜竝單付。
內閣啓曰,本閣書吏鄭禮重,以廚院兼吏,適往廚院矣。本院入直官李學彬,以其過庭不拜,大致恚怒,始則捽䯻拿入,旋又縛手擬懸,末乃屢報本閣,必欲自治。至謂廚院官員,豈不得杖廚院下吏?往復頻煩,辭氣噴薄,鄭禮重之過庭不拜,雖諉以未及省視,而身爲閣吏,不能謹愼之狀,萬萬痛駭。其役名,爲先除汰,而本閣員役,雖五上司·政院,毋得任意推治,旣有受敎定式,則該司郞官之初不關由,徑自捽係,事未前有,有關體統,不可無警。司饔院主簿李學彬,從重推考,何如?傳曰,內閣吏之兼役於各司,每以謂在本閣,不脫濕衣,瘦惱莫甚,爲弊於各司,亦必不少。雖因接濟之苟簡,有此一時權宜之制,其爲體統之不尊,自內閣犯之。大抵體統云者,猶言紀綱也,等分也。下凌上吏侮官,何等傷風敗俗之事,則膠守於不當引之體統,抑上而尊下,斥官而護吏,曰以紀綱當如此,等分當如此云爾,則瞻聽所及,以本閣之事,謂得乎否乎?如非兼役,而一或犯手,則廚郞何足言?雖銀臺·五上司之官員,旣犯受敎,自可論責,而今番廚郞事,大異於是。本役雖閣吏,兼役編於廚院,則廚吏之見廚郞,過庭而不拜。設令厥吏不知而誤犯,以吏不識官員之面,旣屬前未聞之事,況知而故犯,厥罪尤當何居乎?爲廚郞者,以年少血性,處事旣如彼其雍容,爾等亦豈有執言之端乎?然以擬打與擬懸,爲違犯受敎,若或打而旣懸,則其所論罪,當至何許律名乎?堂·郞之等雖嚴,猶不若官·下之分,而爾等,以內閣·仙曹,作寮於提學·直提學,初無上下官之別,及與校書館諸僚,與赴考績等坐起之時,恭執堂·郞之禮。間於中庶之際,莫辨烏之雌雄,況下於爾等之閣吏乎?又況官下之別,截然如霄壤者乎?且本閣吏兼管之法,亦倣備局吏之自各道營吏,抄上立番之古例,則下番之營吏,監營寧有有罪不敢下手之理乎?邊將,已行正科出身之仰役於貢物衙門者,掖隷之以邸人隨行者,本衙門該守令,例有推治之事,此亦獨非兼帶乎?閣吏雖重,豈有勝於朝官掖隷之理乎?且以該官員事言之,若依各營門例,一邊進來,一邊推治,則此亦未可謂之越法矣。雖下人之向官長犯手,猶看已行未行,區別殺與活之階梯,則爾等之如是爲說可乎?該官推考事,不允。爾等職在稽古之地,昧式若此,其罪一也。紀綱等分所關處,不欲以微細而忽之。爾等庶或薰沐於近密,而乃反扶抑之,倒懸如此,其罪二也。常時不能束濕,致有此洗面之擧,其罪三也。廚郞則無一可罪之端,爾等犯此三件,爾等亦有羞惡之心,能無若撻市之歎乎?此後,閣吏兼役各司,若有眞箇犯罪之事,則一邊推治,一邊進來之意,定式施行。若或因此傳敎之覶縷,爲各該堂·郞者,竝與莊蓄之舊忿,而一一追理懲治,則豈有爲閣吏之人,而閣吏亦豈謂之仙吏乎?竝以此意知悉。所謂鄭禮重,不可除汰而止,令攸司,從重科罪,可也。
承旨前望單子入之,李洪載落點。
以黃海水使尹範行狀啓,白翎僉使安允奭,到防事,傳于李益運曰,新除尙州營將,今日政相換。
兵曹口傳政事,白翎僉使安允奭,尙州營將徐有秉相換。
以刑曹都囚徒,傳于尹行任曰,嚴飭該堂,斯速決折,俾無許多人滯囚之弊事,該房知悉。
李益運,以兵曹言啓曰,今日初昏時,蠶頭近處,有火光,不勝驚駭,發遣入直校卒,使之執捉以來,則回告內,有人放火,而自禁營,已爲捉去,故往復該營,卽爲捉來。査問其放火委折,則忠淸道牙山縣居曺潤履稱名人,爲其渠之三寸叔殺獄冤枉事,欲爲登徹之計,有此放火之擧云矣。近來奸民輩,敢希僥倖,莫重烽臺不遠之地,恣意放火之狀,萬萬痛惡。此等無嚴之習,決不可尋常處之,令攸司嚴覈得情,依律處斷。禁營巡山軍,不能登時捕捉之罪,令該營嚴棍懲礪。常時不能檢飭之該營大將徐有大,推考,何如?傳曰,允。赦令時,湖西獨以牙山曺命興一人,置之勿論秩者,蓋其情跡之無可容議也。渠罪不一而足。假稱訓正,而造佩塡紅之牙牌,虛誇醫術,而欺賣無名之丸藥,曳襄挾倡,藉班行惡。甚至有殺越之罪,害及齊民,目以周處之說,至發於査案。卿與江界倅,以審理事,登筵詢問時,於此獄,亦以厥漢,雖別加訊推,終不摧挫爲奏,卿亦必記有。伊後猶以別加査究判下者,出於求生必死之意,而前伯鄭存中査啓,又甚丁寧,仍令同推。則到今縱姪放火,期於徹聽,可謂難叔難姪。曺潤履,出付畿營,下送該道伯處,照律嚴處事,分付,可也。
李益運,以義禁府言啓曰,壯勇營啓辭內,果川陞戶軍金鼎春,擅自下鄕,依律重治事,判付內,不能檢飭之守令,令該府拿問處之事,命下矣。當該果川縣監李正模,今方待命,卽爲拿囚之意,敢啓。傳曰,知道。
以李正模囚單子,傳于李益運曰,保放。
刑曹參判前望單子入之,李時秀落點。大司成前望單子入之,沈煥之落點。
右副承旨南柱老疏曰,伏以,臣賦性愚迷,行己疎迂,歷揚內外,觸處生疣。年前待罪西邑,奉職無狀,作孽難逭,聖度天大,薄竄旋宥,侍衛之班,昵侍耿光,西樞之銜,感祝恩私矣。不意昨夏,臺評復發,至有改正承宣之請,窮村破屋,秋無甔石,而貪汚之名,猶未見原,杜門屛跡,斷念榮塗,而媢嫉之人,尙餘疑阻,十年之內,斤斤不已。臣始知涉世昧方,虛舟多觸,舊愆難贖,公議猶峻也,臣滿心慙恧,措躬無地。甘作明時之棄物矣,伊時銀臺除命,遽下於停啓之翌日,聖恩雖出於洗滌,臣心益切於悚恧,不獲已坐犯違傲,幸蒙恩遞,感祝之忱,歷一年而如一日矣。今玆恩除,又下於楸行返面之日,不知滓穢之蹤,何以得此於聖明也,臣手奉恩誥,感淚成血,固當竭蹶趨承,少伸叩謝之忱,而遭罹旣重,廉防難壞,召牌之下,承膺無路,臣罪至此,益無所逃。玆敢略陳危蹙之情,仰暴難冒之義。伏乞聖慈,俯垂諒察,亟賜鐫改,以謝人言,以安私分,千萬幸甚。臣無任云云。省疏具悉。爾其勿辭察職。
辛亥六月初八日辰時,上御重熙堂。左承旨入侍時,左承旨尹行任,記事官李海隣·洪樂游·徐有聞,原任直閣徐鼎修,以次進伏訖。上命書傳敎曰,政官牌招開政。上曰,侍從堂上·堂下,違牌坐罷人,竝敍用。出榻敎鼎修曰,陵園墓所,公廨修改等事,自戶·惠廳專管,本陵官監董,隨頉隨改事,纔有新定式矣。日前明陵紅箭門有頉處,適値祭享時,雖不得不急先修改,而紅箭門事體,與他自別,此後則每當修改之時,自禮曹擇日知委,使之擧行。至於各項修改所入木物,旣不可貽弊民邑,故皆自京司搬往云,遠路輸運,非但有欠敬之慮。火巢內,風落木委棄不用者,自來甚多,誠爲可惜。在前亦有以此取用之例,而此非自下擅便之事,故敢此仰達矣。上曰,依爲之。至於木物,與其遠輸於京司,曷若取諸陵內之爲便近精潔乎?此後,以此定式施行,可也。出擧條鼎修曰,水原凡事,仰體朝家德意,毋論巨細,另加軫念,而伏聞本府田稅上納,分劃各倉之際,監色輩,受弊不些云。其在拔例顧恤之政,宜有別般措處之擧。自今爲始,水原府田稅,勿劃他倉,定送別庫事,分付戶曹,定式施行,何如?上曰,依爲之。鼎修曰,春秋各陵寢幸行時,凡係各務,自臣營參量其遠近大小,分辦於列邑,使之合力擧行,而至於水原府,每年園幸,旣已專當擧行,則春秋幸行之一例分辦,恐近疊役。此後本園幸行外,各陵寢幸行分辦,勿爲擧論,似合事宜,故敢此仰達矣。上曰,依爲之。所奏兩件事,竝令政院成送有旨後錄,下諭于本府使,可也。出擧條命退,諸臣以次退出。
辛亥六月初八日申時,上御重熙重。坐直承旨入侍時,同副承旨李益運,假注書洪樂安,記事官洪樂游·徐有聞,以次進伏訖。上命書傳敎曰,刑曹參判前望單子入之,待下批牌招察任。上曰,承旨未差之代,前望單子入之,待下批牌招察任。出榻敎上曰,大司成前望中,在京無故者爲幾人,令銓堂書入,可也。賤臣承命出傳。命退,承史以次退出。
上在昌德宮。停常參·經筵。
夜自二更至初十日開東,灑雨下雨,測雨器水深一寸三分。
南柱老啓曰,明日常參·經筵,取稟。傳曰,停。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
南柱老啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗俱在外,監察茶時之意,敢啓。傳曰,知道。
傳于柳戇曰,都承旨·左副承旨入侍。
南柱老,以弘文館言啓曰,新除授副提學李義弼,時赴江界任所,經筵事緊,請斯速乘馹上來事,下諭。傳曰,依啓。
傳于尹行任曰,右承旨入侍。
承旨前望單子入之,徐瀅修落點。
傳于李益運曰,同副承旨入侍。
兵曹口傳政事,副司果李尙友·郭龍濟竝單付。
傳于李敏采曰,嶺營債弊,爲嶺營吏民難支之端。本事已於年前御史李時秀之還朝也,登徹於啓單。伊後意謂限年區處,積弊快祛,近聞於筵席,雖云留在簿錄,而虛擁烏有,欲捧則無非不可捧,害及於若隣·若族,甚至隣族亦多無麪之不托爲說。營之吏民,卽吾赤子,坐視而不知蘇救,是豈爲民父母之意乎?記昔我先朝,以箕營債錢,擇遣方伯,焚券蕩債,箕之吏民,溝壑之爲袵席,卽聖恩也。今於嶺之吏民之將至溝壑也,指示袵席之安,復如昔日,豈非仰述之一端乎?向筵雖以此,略發言端,而欲於次對時,更一詢問而決之。更思追先朝濟箕民之聖意,欲施之於嶺民,則廟堂之議,亦豈有異同乎?嶺營所謂南倉債錢,卽令道伯召集父老民人,父老民人所見處,焚其券,蕩其債,俾嶺民知此擧之出於仰述先朝爲民之盛德至善事。令廟堂卽爲行會嶺伯處。
以洪時濟囚單子,傳于南柱老曰,附過放送。
李益運,以都摠府言啓曰,今日入直內三廳武兼禁軍及軍兵等,當爲中日習射,而本府褒貶相値,不得爲之之意,敢啓。傳曰,知道。
兵曹口傳政事,副司果李龜雲·趙恪·崔景岳·任長源·韓啓玉·姜文會·申膺祜·李運行·柳竝單付。
李益運,以摠戎廳言啓曰,本廳壯抄右司右哨官金碩祺差任啓下,在於五月十一日矣。以關西之人,今始來現,而所告內,渠之名字,卽錫麒也,音雖相似,字是不同,則有難仍置。哨官金碩祺,以錫麒,改付標,何如?傳曰,允。
刑曹啓目,僞造御寶,造作紅牌罪人金晉煥·金元恒·吳彦遂·延遂得等,竝只押付平安監營,令道臣捉致金昌麟,與金晉煥等,對質取招,各別詳査啓聞後,稟處,何如?判付啓,謹稽先朝受敎,以御寶僞造之篆劃不分明,及同僞造眞贜未捉納者,勿用當律爲敎敎是如乎,白紙片濕摺,豈有篆成劃之理乎?紙片亦不得覓來,則卽此兩件,有違受敎定式兺不喩。至於僞印,雖有贜物,而印跡與篆劃,果皆十分明白,置之大辟,無容更議之所犯之是隱喩,該廳關辭旣甚模糊,本曹回啓,亦不槪及。其在重一律之道,不可遽然判下,待朝卽爲論理回啓爲旀。大抵金晉煥之手造,雖曰元犯,買紙使之造,借家使之爲,作奸於關西木物,紹介於內司公文,設計容謀,許多罪狀,一則金元恒,二則金元恒,元恒決不可只勘隨從之律。延遂得段置,居在內農圃,而同惡相濟。此兩漢,必是有蹊徑於內農圃·內需司等䆠侍及下屬而然,兩漢等處,前後罪犯及所親誰某,一一嚴刑,取服以聞爲旀。吳彦遂段,亦果年前酌決於僞造印信之漢是隱喩,竝以詳覈回啓爲良如敎。
行左承旨李洪載疏曰,伏以,邦休荐臻,吉辰重屆,惠慶宮誕彌之日,元子宮初晬之期,看看漸近,伏惟聖情,孝慈兼至,臣民慶忭,曷有其極?仍伏念,臣年來荷殿下非常之眷,受殿下罔極之恩,內淸外腴,歷揚殆遍,而顧臣隨事孤負,觸處僨誤,罪戾之積,難一二計。然而有除輒膺,不敢辭遜者,區區微忱,只欲以筋力奔走爲一分塵刹之報矣。不意昨者,亞卿陞擢之命,忽下於百無肖似之身,臣之驚惶震凜,尤非前日之比矣。噫,二品峻秩,雖令識望兼優,班資積累者得之,猶且逡巡,況如臣之疎迂憒劣,猥玷緋玉,不滿四載者乎?超遷之驟,求諸同朝,亦罕其倫,冥升之愧已矣無論,而其於聖簡之過誤,名器之屑越,所關非細。豈敢有一毫堪承之望,而適緣除旨旋改,召牌繼臨。臣於是,感惶之念,急於叩謝,雖不得不張皇趨肅,而歸伏松次,踧踖倘怳,魂夢屢驚,臨淵集木,未足以喩其危蹙,非不知煩瀆之爲可懼,而衷情到此,終不敢自外於仁覆之天。玆瀝肝血,仰懇崇聽。伏乞聖明,察臣私懇,非出於飾讓,所換新資,特命還收,俾垂終始之澤,千萬顒祝。臣無任云云。答曰,省疏具悉。卿其勿辭行公。
柳戇啓曰,行左承旨李洪載疏批已下,卽爲牌招,何如?傳曰,允。
禁府啓目,果川縣監李正模原情云云。傳旨內辭緣,泛稱遲晩,刑推得情,何如?判付啓,陞戶軍之在該邑者,法外不能禁飭。雖與逃躱見捉有異,其在重師律之道,不可以公罪勘處。罷職放送爲良如敎。
坡州牧使李師濂疏曰,伏以,惟天惟祖宗,眷佑我邦家,元子宮誕辰將屆,尺衣漸長,萬億年無疆之休,亶在於是。伏惟殿宮,欣悅日增一日,臣民慶祝,中外惟均。仍伏念臣,姿稟魯下,見識昏憒,淸朝百執事之末,決知其萬無一當,而偏荷不世之洪造,屢玷非今之顯秩,內外揚歷,罔非踰分,居常愧懼,若隕淵谷。前冬見職,除旨忽下於陪班落馬之餘,恩出格外,未敢言病,竭蹶趨承,舁到官次,則百弊殘局,已成痼疾,一心矯救,少無見效。以言乎民庫,則積年經營,尙未成立,以言乎門樓,則凡然孤立,四無障護,每當天蹕之儼臨,輒以狃編而環衛,非但事面之苟簡,亦甚疎虞之可悶。故臣蚤夜商度,約略措置,牽補架漏,不成樣子,孤負簡拔之至意,莫效涓埃之少報。每一思惟,惶汗浹背,不職之罪,恭俟而已。噫,本州防營之設,專由邑後山城。山城之築古也。在昔萬曆癸巳春,故相臣柳成龍,見其地形斗絶,天塹足恃,令都元帥權慄,巡邊使李薲,合軍據守,以遏賊西下之路,其顚末俱在於文集中可考也。伊時倭賊率大軍將攻之,先使遊騎,探來城內虛實,則以其險不得入,持一鍮甑而前報曰,山形如此,接足不得。倭遂大恐,不敢直路以過,乃由他道而去,此乃故老相傳,至今爲美談者也。自是厥後,朝議重此地,特命巡察使柳希亮,兼管右道防禦,修繕而新之。天朝趨遊擊佑,手書天設形勝,國西重門八字以揭之以事,亦在於故相臣李廷龜書集中,坡州山城記,前後實蹟,班班可據。故甲申年防營移設,良以此也,而事力不逮,修葺尙闕,滿目榛莽,狐兎爲窟,軍卒防守,已無可言,關阨等棄,誠非細憂。如前判書臣洪檍,前參判臣李亨元之牧是州也,率皆改築,多般設施,未及上徹,徑遞而止,士民缺歎,至今未已。臣於莅任之後,屢遭登眺,則槪其天作巖險,地勢峭拔,傍無對峙,未有窺峯。周回殆近千步,而東至于鐵原,西抵于甲津,南涬州,北松京,無一隔蔽,歷歷俯瞰。絶頂有大井,古則幾乎無底,今雖堙塞,猶爲三丈許深,其下兩井,亦旣荒廢,而早亦沮洳,疏可逢源,城底四面,各有泉水,皆在數十步內,雖謂之金城陽池,未爲不可。石築完然,頹落半之,目下急務,惟是四五級女堞,幾十間倉舍及四邊門譙之新築而已。而臣材具素蔑,財力且絀,謀之於一州人士,曁校與吏稍能幹事者,則僉曰,幾百年未遑之事,經始則幸矣,而容有六七千財貨,然後可以下手,其能辦此也否,萬口齊聲,同然一辭。臣自聞此言,方寸焦菀,左右揣量,生財沒策,無麪之托,措手不得,因仍抛置,實甚可惜。本州有軍需米五千石零,歲取其耗,支放將士,取其中八百包米,限一年特許下貸,則以此而作爲根基,其餘不足之數,臣當某條周章,方便料理,而所用本米,亦當趁來秋準報,賴天之靈,倖而濟事,則防營得免爲虛設,重關亦足以禦暴,莫重軍餉,將不至於永爲消折之歸矣。且臨津·長山,旣設墩臺,樹木蓊菀,形險足憑,而臨津上流十里許,有所云高浪津者,亦爲一大路,行人通涉,極其夥然。脫有緩急,則賊兵之見阻臨·長者,安知不由於彼乎?其所謂借賊一路,其不可不遮守也明矣。今若別設一鎭,如臨·長之爲,則固未敢容易議到,而此鎭近處,多有摠廳屯地,該營監色,逐年看護。就此南岸一所,使本廳造置鎭將,該捽卒兼爲察飭,則在國計,無財用之費,於要路,有防蔽之固。至若植木一事,竝令三鎭,同力擧行,則不出十年,將見雜卉叢密,殆同木柵,大江赤壁之上,茂林高樹,橫亘於數十餘里,遠近觀瞻之美,姑置無論,要地防衛之道,似無遺籌,而義分是懼,未遽瀆擾,抱玆耿耿,隱忍徊徨者,今已月屢換矣。第陰雨綢繆,國家之大計,出位言事,人臣之小戒,臣若徒懷嚴畏,終是泯默,一半分塵刹商量,不免爲屋下閑說話而止,則關防重事,便同由臣而廢,上而負朝家之委畀,下而孤坡人之顒祝,臣雖無狀,豈忍爲此,區區寸忱,炳然如丹,玆不得不略陳愚昧之見,敢瀆崇嚴之聽。伏乞聖明,俯賜鑑諒,亟恢擇蕘之量,深軫固圉之謀,勿以人廢其言,博詢大臣·將臣而裁處焉。臣無任云云。答曰,省疏具悉。疏辭,許令廟堂稟處。
辛亥六月初九日辰時,上御誠正閣。都承旨·左副承旨入侍時,行都承旨柳戇,左副承旨李敏采,記事官李海隣·洪樂游·徐有聞,以次進伏訖。上命讀公事,書判付。又命書坡州牧使李師濂疏批訖。戇曰,臣以典牲署兼帶職掌事,有所仰達矣。祭享所用羊牲,本以常羊用之矣。間因羊畜之稀貴,貿用唐羊者,已爲十餘年所,今則唐羊價高難貿,常羊之孶畜於京鄕者,日漸繁殖,貢人輩,皆願還用常羊,若許常·唐羊間,從所有,擇其肥腯者,通同取用,則恐似便好,故敢此仰達矣。上曰,依爲之。出擧條命退,承史以次退出。
辛亥六月初九日巳時,上御重熙堂。同副承旨入侍時,同副承旨李益運,假注書洪樂安,記事官洪樂游·徐有聞等,以次進伏訖。上曰,洪時濟所納次對筵說,如已改納則持入,可也。賤臣承命出傳,持筵說回奏曰,伊時左副承旨臣李敏采承命出給,而旣蒙改下之後,亦未承改修納之下敎,故因爲轉謄於日省錄云矣。上曰,然則置之,可也。命退,承史以次退出。
辛亥六月初九日午時,上御重熙堂。右承旨入侍時,右承旨尹行任,記事官李海隣·洪樂游·徐有聞,以次進伏訖。上命讀公事,書判付訖。命書傳敎曰,見其實病,勢難供劇,右承旨許遞,前望單子入之,待下批,牌招察任。命退,承史以次退出。
上在昌德宮。停常參·經筵。
自開東至辰時,灑雨下雨,測雨器水深三分。
李洪載啓曰,明日常參·經筵,取稟。傳曰,停。
李益運啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
南柱老啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗俱在外,監察茶時之意,敢啓。傳曰,知道。
李益運啓曰,弘文館副修撰李龜雲,以在外未及上來,初不入於未肅拜許遞傳旨,而館吏則諉以已遞,該曹則徑付軍銜,望單之矇然捧入,臣不勝惶恐,而事未前有,不可無警。兵曹當該堂上推考,弘文館下吏,令攸司科治,何如?傳曰,允。
傳于李洪載曰,左承旨入侍。
柳戇啓曰,臣以司䆃寺·典牲署褒貶,下直進去之意,敢啓。傳曰,知道。
傳于徐瀅修曰,右承旨入侍。
兵曹口傳政事,副司果沈銖·李之英·申大龜竝單付。
李益運,以吏曹言啓曰,順康園修奉官洪宗涉,除拜後過限未肅拜,依例改差,何如?傳曰,允。
李益運,以吏曹言啓曰,成均館學諭金鳳擧,除拜後過限未肅拜,依例罷職,何如?傳曰,允。
李益運,以兵曹言啓曰,新除授五衛將柳載河,前任江原監營中軍,忠壯衛將趙光鑽,前任南虞候,俱在任所,姑未上來,而本廳番次苟艱,竝改差,何如?傳曰,允。
李益運,以備邊司言啓曰,卽見禮曹粘目,則枚擧東萊府使柳焵狀啓,以爲對馬島主還島告知差倭,今已出來,事當依例接待,而島主自江戶還島後,若請問慰,則差送譯官,已有前例。問慰譯官堂上·堂下各一員,豫爲差出,待護行裁判差倭出來,卽爲下送事,請令廟堂稟處矣。送譯問慰,曾有前例,問慰譯官堂上·堂下各一員,豫爲差出,待護行差倭出來,卽爲下送之意,分付該曹及該院,何如?傳曰,允。
南柱老,以義禁府言啓,保放罪人李正模還囚奉供之意,敢啓。傳曰,知道。
刑曹啓目罪人金晉煥,旣已自服,吳彦遂所供如此,別無更問之端。至於金元恒·延遂得等段,特敎嚴訊之下,如是抵賴,萬萬痛惡。更加各別嚴刑取服,何如?判付啓,僞造之木片雖有之,篆劃欹缺,不成樣云爾。則與受敎中不分明勿用律條件,旣沕合矣。僞寶之紙踏·木踏·蜜踏間,無一捉納之本,則又與受敎中,眞贜未捉納條件,果襯當矣。不待金昌麟緊犯與否面質與否,而決不可以此完決。依受敎定式,金晉煥今日內,各別嚴刑,遠島限己身充軍爲旀,干犯諸人等段置,自本曹·該道,照法嚴處爲良如敎。
漢城左尹李祖源疏曰,伏以,天休滋至,邦籙無疆,吉慶同辰,月日初屆,太平萬歲,自今伊始,率土含生,鼓舞懽忭。仍伏念,臣於千萬匪意,伏奉除旨,以臣爲漢城府左尹,臣驚惶隕越,莫知措躬之所。淸朝百執事,孰非難愼,而貳卿命德之峻秩,京兆掌法之重任,不可以匪才而授,循序而陞也決矣。如臣無似,廁之下大夫之列,猶懼不稱,況可以更進一步乎?念臣性本疎迂,才又譾劣,百無寸長,最居人下,而厚蒙我聖上天地造化之澤,自在胄筵,偏荷眷顧,十數年來,陶鎔愈勤,拔之衆棄之中,寵以特達之知,內而淸華邇密,外而邊寄重藩,前後歷踐踰濫涯分,而參佐銓議,徒侈官銜,兩歲嶠南,畢露瘡疣,報效昧方,孤負已多,斥罰固宜,奬擢何論,而今乃晉秩,出自特簡,恩除又下同日,聲望之素不及,人器之太不襯,自顧其中,無望承當,以臣感激銘戴之忱,每願肝腦塗地,何敢備例巽讓,而古人負乘之戒,私門滿盈之懼,左右參倚,惟有循墻,玆敢略具短籲,仰瀆崇聽。伏乞聖明,俯賜鑑諒,將臣新授職秩,亟命刊改,俾名器無玷,私分獲安,千萬幸甚。臣無任云云。答曰,省疏具悉。卿其勿辭行公。
辛亥六月初十日辰時,上御重熙堂。左承旨入侍時,行左承旨李洪載,記事官李海隣·洪樂游·徐有聞,以次進伏訖。上命讀公事,書判付訖。上曰,亞卿之任,不輕而重,卿須益加對揚,以爲圖報之地,可也。洪載曰,臣以無似之蹤,濫蒙晉秩之恩,惶感之極,實不知所達矣。命退,承史以次退出。
上在昌德宮。停常參·經筵。
申時,灑雨下雨,測雨器水深四分。
夜二更三更,灑雨下雨,測雨器水深二分。
李洪載啓曰,明日常參·經筵,取稟。傳曰,停。
李洪載啓曰,來十六日,儒生殿講日次矣,敢稟。傳曰,爲之,日熱如此,待涼生,令政院卽爲稟旨,可也。
傳于李洪載曰,輪對官入侍。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
南柱老啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗俱在外,監察茶時之意,敢啓。傳曰,知道。
李洪載啓曰,卽者檢閱洪樂游,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李洪載啓曰,卽者檢閱李重蓮,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于徐瀅修曰,左副承旨入侍。
兵曹口傳政事,副司果丁若鏞·金養根·崔時淳,竝單付。
以黃海監司李敬一狀啓,道內癘疫,方痛·向差·死亡數爻開錄事,傳于李洪載曰,近來各邑,方痛·向差·死亡枚報之數爻,有名無實。擧一邑所報,或爲一二名,或爲數三名,若此則豈可曰熾甚?各邑之減報,固甚可駭,巡營之謄啓尤爲欠,誠道臣推考。本道不但爲然,諸道臣擧行,大體無異,亦不但今番爲然,年來便成謬例,令廟堂各別嚴飭。
李洪載,以弘文館言啓曰,本館上番校理臣金方行,以兼東學校授,今日禮曹褒貶時,晝仕出去之意,敢啓。傳曰,知道。
柳戇,以吏批言啓曰,本曹正郞張至顯呈狀內,矣身素患癖積,近添暑濕,一倍苦劇,旬月之內,萬無供職之望云。身病旣如此,則不可强令察任,今姑改差,何如?傳曰,允。今日政,與遷轉之代,差出,可也。
有政。吏批,判書鄭昌順,參判閔鍾顯,參議李勉兢進,行左承旨李洪載進。以南寅老爲刑曹佐郞,金孝建爲奉常判官,洪復浩爲掌樂主簿,李學彬爲平市主簿,金履中爲果川縣監,尹悌東爲吏曹正郞,尹在〈陽〉爲佐郞。
兵批,判書金文淳進,參判閔台爀病,參議李夔入直,參知孟至大病,同副承旨李益運進。以金道煥爲五衛將,金爀爲忠壯將,僉知三單申昕·李敬大·李益懋,副護軍安允奭·趙光鑽·柳載河,護軍李漢興,司直尹行任竝單付。
李益運,以兵曹言啓曰,更鼓已下之後,扈衛廳有喧話之聲,故近仗軍士,依例禁止,則扈衛軍官輩,捉入近仗軍士,將欲毆打之際,近仗軍士僅得脫身。扈衛軍官全數出來,稱以呼訴,來到本曹門前,故卽爲揮却入送。而宿衛將士,當此昏夜,擅離直次,事未前有,萬萬驚駭。身爲別將,坐見其全數移次,而任其所爲,不能禁戢,論其罪狀,決不可尋常處之。該別將,令該府拿問嚴勘,頭目軍官,亦令攸司從重科治,何如?傳曰,允。雖甚可駭,本曹安知無所失乎?古則以大臣衙門,大臣隨處斗護之,故渠輩勢力,倍於京各營,而近來疲殘莫甚,常所矜念者。別將及軍官等,竝令該廳査問本事,使之草記勘罪。此後近仗軍士輩,若因昨日之相較,有凌踏軍官輩之弊,自該廳,竝與不飭之兵曹堂·郞,草記請罪,以存體統,以復舊規事知悉。以爾言之,頻除而久任,意謂有氣力,嚴於閽禁,勤於喧禁,而闕中正路,下賤依舊橫竹,闕門出入,符·標爲無用之物。如是而只知扈衛軍官之禁喧乎?常時若能預加約束,初豈有喧譁?爾則從重推考。近仗軍士中,頭目及當該漢,竝付扈衛大將,以預不禁飭之罪,各別嚴棍,仍充扈衛廳最苦役軍,可也。
李益運,以扈衛廳言啓曰,謹依兵曹草記批旨,入直別將鄭潤弼,領將李昌潤·丁載述·裵彦熽等捉來,査問本事。則別將鄭潤弼以爲,昨日初更量,軍官中,果有戲謔喧聒之聲,故矣身先爲禁止之際,自兵曹送近仗軍士,問喧聒人之姓名,而來問之時,近仗軍士無端侵辱,軍官輩不勝齊憤,欲進兵曹,擧實呼訴,故矣身以爲,此雖咫尺之地,決不可擅離云,而近仗軍士,先往兵曹,以來到門前爲言,則兵曹堂上以爲,當此深夜,何可來訴,卽爲退去云。擅離齊進之說,不過近仗軍士先發制人之計,至於捉入近仗軍士,將欲毆打等說,尤是誣罔。非但矣身之所目睹,入直忠壯·忠翊將亦同坐參見云。近仗軍士輩,過去辱說,匪今斯今,而軍官李昌潤,以不勝血氣之憤,果以齊訢兵曹之意,發說於同官中,雖因別將之挽止,竟未離次,而妄錯之罪,無辭遲晩納供。故領將三人,分輕重決棍汰去,李昌潤則不可棍汰而止,令攸司從重科治。別將鄭潤弼,渠雖以終始呵禁爲言,而莫重宿衛之地,深夜起鬧,至於草記登聞之境,其不能檢飭之罪,在所難免,爲先汰去,令該府拿問定罪,何如?頭目近仗軍士朴龍大,當該近仗軍士金繼得,依下敎,各決棍十度,苦役軍充定之意,敢啓。傳曰,知道。近來大臣不尊之故,衙門體統,隨以卑下。曾見本廳流來謄錄,則以政院堂后官之些少呵責於軍官輩之微事,大臣以筵奏或陳箚,論執不已者。古之大臣,豈不知本事之近於褻漫,而褻漫之嫌,體統之節大。昨日兵曹草記事,事實不但如彼其相左而已。雖於自上,遣史官·宣傳官等佩標信,內外入直處所摘奸時,古例則司僕也,廚院也,惠廳也,軍資·軍器諸司也,依本廳例,除非特敎無得循例摘奸,所以示敬大臣之意也。則草記之時,事當具由往復,如進來之例可也,不此之爲者,該堂事,又甚未安。朝於兵曹草記批答,雖不知事實,處分猶如此,到今査問之後,別將之拿勘,軍官之汰去,過矣。況軍官已決棍者乎?竝勿論。當該入直兵曹堂上遞差,以存古規,以尊體統。入直郞官之無一言挽止,不可無飭,從重推考。常時不能檢飭之判堂,亦爲推考,可也。
南柱老,以刑曹言啓曰,金晉煥各別嚴刑,遠島限己身充軍,干犯諸人等,自本曹該道,照法嚴處事,命下矣。金晉煥依判下,嚴刑一次後,全羅道羅州牧黑山島,限己身充軍,金元恒慶尙道機張縣,延遂得慶尙道固城縣定配所,竝爲當日押送,吳彦遂以是長淵人,故具罪目,押付于黃海道臣處,令道臣發配之意,敢啓。傳曰,知道。
刑曹啓目,弘文館書吏吳和盛,旣已遲晩,自臣曹考律科罪,何如?判付啓,分揀放送爲良如敎。
辛亥六月十一日卯時,上御誠正閣。輪對官入侍時,同副承旨李益運,假注書洪樂安,記事官洪樂游·徐有聞,輪對官司䆃主簿李五鎭,禮賓直長李之淳,掌苑奉事趙有善,瓦署別提張彦極,平市令申光祜等,以次進伏訖。上命書傳敎曰,政官牌招開政。上曰,輪對官以次進前,可也。五鎭進前,奏職姓名職掌及遺在訖。上曰,有所懷乎?五鎭曰,無之矣。之淳進前,奏職姓名職掌及遺在訖。上曰,有所懷乎?之淳曰,無之矣。有善進前,奏職姓名職掌訖。上曰,有所懷乎?有善曰,有所懷矣。上曰,奏達,可也。有善進前,奏所懷曰,本署卽古忠臣成三問故宅也,不可無表顯之道,而旣無子孫,則贖還雖無可論,宜有徵信文字,不至泯沒,恐命事故,敢此仰達矣。上曰,忠貞之第,依魏鄭公故宅贖還之故事,先朝特命有司購給,況忠文之第乎?向以此問于筵臣,而以贖還無處,尙今不論。爾言果出執藝之義,退與提擧相議,先爲揭板廳事,可也。出擧條上曰,嘗聞忠文之手植松在於本署云,今果留在,而樹之徑圍亦爲幾許?有善曰,先正臣宋時烈記文中,有數株生存之說,而今則只餘一株。在於本署之東邊階上樹之,徑圍亦頗壯大矣。彦極進前,奏職姓名職掌及遺在訖。上曰,有所懷乎?彦極曰,無之矣。上曰,爾以何官出六,而與誰爲近族乎?彦極曰,以武兼末仕出六,而故府使張盛漢之子也。光祜進前,奏職姓名職掌訖。上曰,有所懷乎?光祜曰,無之矣。上曰,日昨左相,以革罷平市,付諸度支之意,有所云云,爾亦聞之乎?光祜曰,略聞之矣。上曰,平市之設官,倣古平準之制,而法意甚美。然而爲官吏者,不善奉行,反至於貽害平民,而致有此革罷之議,寧不慨然?第以事在久遠,雖不欲輕議,未知此論一出之後,市井輿論,則以爲如何,而在本署便否,亦復何居?爾其細陳,可也。光祜曰,日前貿易革罷之命,實出於除弊祛瘼之聖德至意,市民輩,萬萬惶感,而第其自來奉行一分效力之役,一朝永罷,則雖彼至愚之民,亦有抑鬱之心矣。上曰,非謂此事也。平市之合于度支,當否,何如?光祜曰,此則事係官制,臣何敢容議也?上曰,旣問之後,陳汝一得之見,亦何妨也?大抵貿易一事,誠爲市民之弊,而爲市民者,或有憑藉所重,以爲依賴之一條路,而今此永罷之後,或不無缺然底意耶?予亦非不諒此,旣曰關係民弊,而左相所奏中,一帶之價,至於千金者,豈不悶然乎?旣聞此說,不可仍置,故乃至於革罷矣。光祜曰,每當別貿之時,就其中,稀貴難得者,自臣署,只爲分定於六注非廛,而其餘分役及闕內修理之役,則諸市民輪回當之矣。上曰,闕內修理,則只於三年一次爲之,而近來則亦久不行矣。然而今之所問者,只是罷本署之便否也,陳其利害,可也。光祜曰,今若革罷平市,而合于度支,則市民必有落莫之意矣。上曰,汝是申氏之光字行列,則與誰相近,而曾經守令乎?光祜曰,與申光履爲三從,而曾經金城與懷德矣。輪對官等先退。上命書判付訖。命退,承史以次退出。
上在昌德宮。停常參·經筵。
自人定至十三日開東,灑雨下雨,測雨器水深一寸九分。
藥房都提調洪樂性,提調吳載純,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣,都提擧留待。
王大妃殿·惠慶宮·中宮殿,藥房口傳問安。答曰,知道。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李洪載啓曰,明日常參·經筵,取稟。傳曰,停。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
李洪載啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗,俱在外,監察茶時之意,敢啓。傳曰,知道。
傳于徐瀅修曰,都提調入侍,左相聞入來,同爲入侍。
傳于李洪載曰,咸興璿派子孫上來九人處,回糧米各二石,錢各十兩,分給事,分付惠廳。
傳于李益運曰,兵曹堂上未差之代,前望單子入之,待下批,牌招察任。
兵曹堂上前望單子入之,南柱老落點。
傳于柳戇曰,承旨前望單子入之。
承旨前望單子入之,閔台爀落點。
李益運啓曰,臣與右副承旨南柱老,伴直矣,纔已移拜兵曹參議矣,伴直無人,左副承旨李敏采,所當牌招,而拘於廳規,不得請牌,何以爲之?敢稟。傳曰,牌招。
李敏采,以戶曹言啓曰,漢城府未婚抄啓草記批旨內,別單還出給,豈可以二人之未及過婚,爲一簣之歎乎?幼學申德彬庶女,則令戶·惠堂,別加顧助,斯速過婚,幼學金喜集則改定處,又欲定於畿邑,令畿伯優送幾貫錢幾包米,使之過行,如欲移定於京中,亦令戶·惠堂顧助,此雖近於見牛未見羊,各部勸婚後,此二家,爲完功之樞紐,則其所賙給,豈可泛忽乎?凡事,每多始勤而終忽之弊,此雖一事,完功之處,比令初加倍用力,然後可以示信王言,此意,令戶·惠堂知悉,則必當於周給之貫錢包米外,宴床也,衣服也,器鞍也,遮帳鋪陳·香炬籠燭也,凡係用於婚媾之具,一一助給,則渠之拔貧爲富,亦渠數通之致,有何過濫之可言乎?卿亦知悉。多發本府及各部吏隷,遮擁治送可也事,命下矣。西部里門洞居幼學金喜集,定婚於本部居平洞居幼學申德彬庶女,而所入婚需及應用諸具,一一備給,今十二日過行之意,敢啓。傳曰,知道。
李敏采,以賑恤廳言啓曰,漢城府未婚別單批旨內,別單還出給,豈可以二人之未及過婚,爲一簣之歎乎?幼學申德彬庶女,則令戶·惠堂,別加顧助,斯速過婚,幼學金喜集,則改定處,又欲定於畿邑,令畿伯,優送幾貫錢幾包米,使之過行,如欲移定於京中,亦令戶·惠堂顧助,此雖近於見牛未見羊,各部勸婚後,此二家,爲完功之樞紐,則其所賙給,豈可泛忽乎?凡事,每多始勤而終忽之弊,此雖一事,完功之處,比令初加倍用力,然後可以示信王言,此意,令戶·惠堂知悉,則必當於周給之貫錢包米外,宴床也,衣服也,器鞍也,遮帳鋪陳·香炬籠燭也,凡係用於婚媾之具,一一助給,則渠之拔貧爲富,亦渠數通之致,有何過濫之可言乎?卿亦知悉。多發本府及各部吏隷,遮擁治送可也事,命下矣。西部居平洞居幼學申德彬庶女,定婚於本部里門洞居幼學金喜集,故各樣婚具之應係借用者外,一一備給,今月十二日過婚之意,敢啓。傳曰,知道。
李敏采,以漢城府言啓曰,幼學申德彬庶女,初定於李遠喬子,以七月二十二日擇日之意,已入於月前草記之中矣。李遠喬家,不爲等待,已過於他處,申德彬方欲以此來告該府之際,金喜集適被退婚,而日前兩人處,別下優異之特敎,仍有斯速過婚之命,故卽令本府該郞及部官,分往兩家,以地旣相適,事亦非偶之意,縷縷勸成,則兩家亦皆感激恩敎,不暇他顧,卽地定婚,仍爲擇日後,戶·惠廳,凡諸助需之節,一依批旨擧行,而今月十二日,果爲成婚,故自臣府,亦依下敎,多遣本府吏隷及各部下屬,治送新行之意,敢啓。傳曰,知道。
李敏采,以賑恤廳言啓曰,依下敎,咸興璿派子孫九人處,米各二石,錢各十兩,分給之意,敢啓。傳曰,知道。
辛亥六月十二日辰時,上御重熙堂。左副承旨入侍時,左副承旨徐瀅修,記事官李海隣,記注官金鳳顯,記事官徐有聞,以次進伏訖。上曰,都提調·左議政入侍,可也。賤臣承命出,與都提調洪樂性,左議政蔡濟恭,偕入進伏。上曰,每欲使卿等一瞻於元子而未果,今日甘雨新晴,天氣淸朗,適聞卿等入來,故使之入瞻矣。仍命元子侍坐。樂性等仰瞻訖。樂性·濟恭等,齊聲奏曰,臣等躬逢太平,獲瞻睿容,峙嶷之質,天日之表,顧何敢形容萬一,而眉宇天庭,克肖我先大王聖姿,且伏念,爲聖爲賢,全在於眼精,而眼彩如是玲瓏,眉壽永年,必徵於中岳,而中岳極其豐盈,至於耳匡之宏厚,聲音之弘亮,又無非至尊至貴之吉格,聖人之生,固知與凡人逈異,而日角月偃之奇,龍棲虎踞之美,古聞帝王之符表,臣於是日,幸得親見,而此實天心之眷佑我聖德,錫之以祚胤,以啓我東方萬億年無疆之休。臣等今日,何等福力,而得入深嚴之地,夬覩离明之照也。自不覺手之舞之,足之蹈之矣。上曰,此殿卽乙卯年誕降之所,而先大王五十年燕居之宮也,前此,未嘗引接朝臣於此處矣。自今番,捲草官始得入焉,卿等今又繼之矣。樂性等曰,伏覩元子宮所御衣服,雖私家養育之規模不是之過,從儉之聖意,臣等尤不勝欽仰矣。上曰,衣尺之長,無異三四歲兒,每於嬉遊之時,或有轉步之時,又有欲語之意,儘可謂夙成矣。樂性等曰,古人云,大聖人生知之姿,非但德器夙就,儀容亦皆夙就,臣於今日,仰瞻睿容,凡節之夙就,實不尋常,固不敢比擬於私家童穉,而如是夙就,實所罕聞矣。上曰,政府參謁,聞於今日爲之云,然否?濟恭曰,政府參謁及所帶諸司貶坐,皆欲於今日爲之矣。上曰,百官齊會,必當等待,卿等,須早爲退去,可也。命退,諸臣以次退出。
辛亥六月十二日酉時,上御重熙堂。坐直承旨入侍,稟事閣臣同爲入侍時,右副承旨李敏采,記事官李海隣·洪樂游·徐有聞,京畿監司徐鼎修,以次進伏訖。上敎鼎修曰,近日甘雨,不無成霖之意,田畓各穀,得無爲害之患耶?鼎修曰,近日之雨,夜則霏灑,晝則旋爲開霽,故各穀則別無大段受病云矣。上曰,漕船點閱,戶判果爲之耶?鼎修曰,昨已爲之云矣。鼎修曰,適因言端,敢此仰達矣。全羅道海南大同所載船隻,致敗於本道南陽府地方,而其時前道臣金思穆,因穀主官海南縣監之馳進面議,依新頒定式,以改色上納停當,不善裝載與不謹護送之各該守令請罪,不爲擧論矣。湖南道臣鄭民始,以不爲狀聞之前,劣縮米再徵,非所可論,屢次文移,今於經年之後,始乃狀聞,事甚惶悚,而該道臣之如是爭執,亦不無所據,故該府護送監色及該縣騎船監色·沙格等,不得不一竝拿致,今方究覈査實,從當具格狀聞,而月前,因湖西道臣狀聞,泰安縣湖南船致敗事,請罪之諸守令,以宥旨前事,有分揀之敎矣,南陽致敗,旣在於昨夏大赦之前,守令論罪一款,何以爲之乎?上曰,所謂新頒定式,與一定之式有異,其爲事面之苟且,莫甚於此,旣云有一分有益於民弊之故,雖姑許之,以備一說,大體則未知恰當,至於此事,係是宥旨前所犯,則自湖西泰安事之回啓,該曹擧行,萬萬駭然,今豈可更效該曹之做錯乎?守令論罪,姑捨是,監色·沙格也,拯劣·谷物也,亦當一依宥旨擧行,豈其該曹未知本事之故,至今無行會乎?在囚監色·沙格,今日內,星火知委放送,拯劣米及臭載谷物區處事,依宥旨爲之,其餘往復決處,可也。出擧條命退,諸臣以次退出。
上在昌德宮。停常參·經筵。
自開東至午初,灑雨下雨,測雨器水深一寸七分。
閔台爀啓曰,明日常參·經筵,取稟。傳曰,涼生間,姑停。
閔台爀啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗,俱在外,監察茶時之意,敢啓。傳曰,知道。
傳于柳戇曰,右承旨·同副承旨入侍。
兵曹參判前望單子入之,李洪載落點。
柳戇啓曰,吏曹郞廳來言,承旨有闕,政事,取稟。傳曰,前望單子入之,
傳于閔台爀曰,左承旨入侍。
傳于李益運曰,檢閱李重蓮,傳旨誤踏勿施,牌招入直。
柳戇,以吏曹言啓曰,今此宗廟望祭大祝,前正言李敬心塡差,而時無職名,令該曹口傳付軍職,何如?傳曰,允。
兵曹口傳政事,副司果朴孝成·閔慶世·李敬心。
辛亥六月十三日辰時,上御重熙堂。右承旨·同副承旨入侍時,行右承旨李洪載,同副承旨李益運,記事官李海隣,記注官金鳳顯,記事官徐有聞,以次進伏訖。上命書傳敎曰,兵曹堂上前望單子入之,待下批,牌招察任。又命書傳敎曰,果川縣監,當日辭朝。仍命讀公事,書判付訖。命退,承史以次退出。
辛亥六月十三日申時,上御重熙堂。左承旨入侍時,行左承旨閔台爀,記事官李海隣·李重蓮·徐有聞,以次進伏訖。上命書傳敎曰,近日甘雨,不無成霖之意,其中湖南,數旬中,得雨最多,今朝滂沱,本道所得,果何如?嶺南所得,亦如何?遍問列邑,詳細狀聞事,下諭于兩南伯。仍命退,承史以次退出。
上在昌德宮。停常參·經筵。
卯時,灑雨下雨,測雨器水深一分。
戌時,灑雨下雨,測雨器水深二分。
夜自一更至十五日開東,灑雨下雨,測雨器水深七分。
閔台爀啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗,俱在外,監察茶時之意,敢啓。傳曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,檢閱洪樂游,以由限之已過,原疏纔已還下,卽爲牌招入直,何如?傳曰,允。
傳于李益運曰,傳香承旨,馳詣宗廟·景慕宮,奉審摘奸以來。
傳于徐瀅修曰,左副承旨入侍。
承旨前望單子入之,柳文養落點。
李益運,以兵曹言啓曰,卽接西所衛將朴鼎明牒報,則拱北門西邊行閣外面土壁,一間缺落云。爲先令紫門監,以杻把子堅實圍排,待晴卽爲修築,而此與全體頹圮有異,以廣智營入直軍,限改築間,晝察夜巡之意,分付,何如?傳曰,允。
李益運,以訓鍊都監言啓曰,因兵曹草記,拱北門西邊行閣外面土壁,一間缺落處,廣智營軍八名除出,將校一人率領,限改築間,晝察夜巡之意,敢啓。傳曰,知道。
辛亥六月十四日辰時,上御重熙堂。左副承旨入侍時,左副承旨徐瀅修,記事官李海隣·李重蓮·徐有聞,以次進伏訖。上命書傳敎曰,新除授承旨,待下批,牌招察任。仍命讀公事,書判付訖。命退,承史以次退出。
上在昌德宮。停常參·經筵。
自開東至午初,灑雨下雨,測雨器水深一寸七分。
李益運啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
閔台爀啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗,俱在外,監察茶時之意,敢啓。傳曰,知道。
傳于柳戇曰,吏兵房承旨,持褒貶啓本入侍。
以漢城府民家頹壓別單,傳于李益運曰,恤典,卽爲題給事,分付該廳,出幕之類,峽水所過不能庇身處,抄其至無依者,依例申飭賙給,形止草記事,判尹及惠堂知悉。
以黃海監司李敬一狀啓,拯活人命人金尙兼等,令該曹考例施賞事,傳于李益運曰,雖曰不知去處,可知其漂流,恤典外,生前還上或身役,竝蕩滌事,分付,拯活人,令該曹今日政考例賞資,其餘各人,令本道各別施賞。以民事之不可緩,飭敎何等申勤,況於本道,以似此事,纔有申飭,則過數朔之後,今始狀聞,泛稱不勝惶悚者,萬萬駭然,當該道臣,爲先從重推考,監司則雖後時猶狀聞,帥臣之無一言,尤萬萬駭然,若以兼地方官報營,爲發明之端,則此亦不然,尋常船隻臭載,諸道水使,或直狀啓,守令一邊謄報,巡營一邊狀聞,則況於人命乎?不可以謬例寬恕,當該帥臣,亦爲從重推考,該僉使白鳳翼之三月旬之事,四月晦報營,尤爲無狀,降充該鎭水軍事,分付,以懲邊將輩不事事之弊,仍令廟堂枚擧,嚴飭諸道水使處。
有政。吏批,判書鄭昌順,參判閔鍾顯,參議李勉兢,行都承旨柳戇進。啓曰,會寧府使,今當差出,而當品中,可擬之人乏少,堂上三品,他道閫帥·守令,竝擬,何如?傳曰,允。又啓曰,忠州牧使,今當差出,而本州物衆地大,素稱難治,不可不擇差,同道及他道,有聲績未準朔守令,竝擬,何如?傳曰,允。
以沈逵爲溫陵令,鄭東閔爲忠州牧使,李潤彬爲會寧府使,李宗海爲機張縣監,呂善亨爲定州牧使,閔百準爲仁川府使,會寧府使李潤彬,今加嘉善加資事承傳。
兵批,判書金文淳進,參判李洪載病,參議南柱老入直,參知孟至大病,同副承旨李益運進。副護軍趙榮儉·李東芳·李弘遠,副司直韓用龜·洪義榮·李夔竝單付。
傳于李敏采曰,右副承旨入侍。
以兵曹軍職褒貶啓本,傳于李益運曰,許多文臣軍職,在京無端不參者,如是夥然,此亦紀綱所在,貶目勿施,依前例,今日更爲磨勘,修正以入。
柳戇,以吏曹言啓曰,曹所屬宗簿寺·司饔院官員等矣,今辛亥年春夏等褒貶,當爲等第,而俱因提調有故,不得磨勘之意,敢啓。傳曰,知道。
李益運,以戶曹言啓曰,本曹郞廳及所屬各司官員,今辛亥年春夏等褒貶,依前例磨鍊以入,而軍資監,因都提調有故,不得磨勘,去庚戌秋冬等褒貶,則軍資監,因都提調有故,限內不得磨勘矣。今則其時官員,已有遷轉,難以考績,依近例蕩滌,何如?傳曰,知道。
李益運,以宣惠廳都提調意啓曰,本廳郞廳等,今辛亥年春夏等褒貶等第,磨勘以入之意,敢啓。傳曰,知道。
柳戇,以忠勳府言啓曰,今辛亥年春夏等褒貶,當爲磨勘,而有司堂上延豐君臣李有病,故限內不得爲之之意,敢啓。傳曰,知道。
柳文養,以景慕宮都提調意啓曰,太常所進林檎,今方薦新於本宮,而宮苑林檎結實,不過二十餘箇,品甚劣,且多蟲損,莫重薦新,無以擧行,不勝惶恐之意,敢啓。傳曰,知道。
柳文養,以弘文館提學意啓曰,今春夏等本館褒貶,當爲磨勘,而以領館事,大提學不備,限內不得爲之之意,敢啓。傳曰,知道。
柳文養,以禮曹言啓曰,各陵殿園墓,本曹郞廳,四學童蒙敎官,通禮院·掌樂院·禮賓寺·典牲署·東西氷庫·東西活人署·圖畫署官員等,今辛亥年春夏等褒貶等第以入,而宗廟署·社稷署·景慕宮·弘文館·藝文館·春秋館·東南關王廟·內醫院·觀象監·成均館·奉常寺·司譯院·承文院·典醫監·惠民署官員等褒貶,各其司領事·都提調·提調堂上有故,不得一體磨勘之意,敢啓。傳曰,知道。
柳文養,以禮曹言啓曰,今此春夏等褒貶時,本曹郞廳啓本中,一處刀之意,敢啓。傳曰,知道。
柳文養,以禮曹言啓曰,今此本曹春夏等褒貶時,奉常寺直長閔廣魯,不爲參謁,事體未安,以本寺褒貶之不爲,雖不得等第,不可仍以置之,令吏曹中考施行,何如?傳曰,知道。
李益運,以兵曹言啓曰,本曹今春夏等褒貶等第,磨鍊以入,而曹所屬司僕寺·軍器寺·典設司·訓鍊院官員等矣褒貶,因各其提調及堂上有故,不得一體磨勘之意,敢啓。傳曰,知道。
李益運,以兵曹言啓曰,本曹今春夏等褒貶啓本中,刀一處之意,敢啓。傳曰,知道。
李益運,以兵曹言啓曰,宣薦內禁衛取才時,三技以上入格單子,書入之意,敢啓。傳曰,知道。
李益運,以中樞府判府事意啓曰,今春夏等褒貶當爲等第,而領府事臣徐命善有身病,限內不得磨勘之意,敢啓。傳曰,知道。
柳戇,以敦寧府言啓曰,府郞廳等矣,今春夏等褒貶等第,當爲磨勘,而首堂上身病,限內不得爲之之意,敢啓。傳曰,知道。
柳戇,以耆老所言啓曰,本所堂上,多有身病,今春夏等褒貶,限內不得磨勘之意,敢啓。傳曰,知道。
李益運,以都摠府言啓曰,今日入直內三廳武兼禁軍及軍兵等,當爲中日習射,而上前開拆相値,不得爲之之意,敢啓。傳曰,知道。
李益運,以訓鍊院都提調意啓曰,今辛亥年春夏等褒貶,磨勘以入之意,敢啓。傳曰,知道。
李益運,以禁衛營都提調意啓曰,本營從事官及諸將官,今辛亥年春夏等褒貶,當爲等第,而臣樂性有身病,限內不得磨勘之意,敢啓。傳曰,知道。
李益運,以御營廳言啓曰,本廳從事官及諸將官,今春夏等褒貶,當爲等第,而都提調臣徐命善有身病,限內不得磨勘之意,敢啓。傳曰,知道。
李益運,以濬川司都提調意啓曰,本司都廳及郞廳,今春夏等褒貶等第,磨勘以入之意,敢啓。傳曰,知道。
柳戇啓曰,卽伏見禮賓寺今春夏等褒貶啓本,則參奉李鎭成·朴世英,旣不書題目,又不塡等第,考績事體,何等嚴重,而有此做錯,大是不察,當該磨勘堂上及該寺提調,竝從重推考,何如?傳曰,不可推考而止。該曹與該寺間,何處之不書題目與等第,令廟堂査實區別,使之草記稟處,可也。
李益運,以備邊司言啓曰,政院啓辭,禮賓寺褒貶啓本,參奉不書題目,不塡等第,當該磨勘堂上及該寺提調,從重推考事批旨,不可推考而止,該曹與該寺間,何處之不書題目與等第,令廟堂査實區別,使之草記稟處事,命下矣。査問該寺該曹,則該寺提調,旣書題目,又書等第,送于禮曹,而參議移謄之際,漏而不書云。不書之罪,固在執筆之參議,而凡入啓文書,雖尋常隨例之事,固當屢次考準,慮有錯誤,況殿最事體,何等嚴重,而判書·參判,俱以參坐之堂上,全不致察,有此萬萬未安之事。其爲罪,不當以執筆與不執筆有所區別,當該禮曹三堂,竝施罷職之典,何如?傳曰,允。
柳戇,以吏曹言啓曰,今日本曹開拆坐起時,考見京外褒貶啓本,則水原府使金思穆,金化縣監洪益烈題目,致勤改下,鎭岑縣監南溟學,以籠利縱駭爲目,高敞縣監尹在陽,以惜忽懲討爲目,靈巖郡守朴命球,以病由柔弱爲目,連原察訪南景羲,以不戢郵卒爲目,則竝宜置下考,而置諸中考,禮賓參奉李鎭成·朴世英,不書題目·等第,殊無嚴明殿最之意,四道道臣及該曹堂上,竝推考警責,以上三邑守令及察訪,竝罷黜,何如?傳曰,允。水原府使之貶題改下,出於責勵之意,人非仲山甫,則亦豈必剛柔適中,侮畏得宜乎?大抵相反處多,更以後必益勵之意,卿其嚴飭,以曾經道伯,出自卿班道題之顧見,似然矣。金化縣監之等評改下,亦出於欲恕略,則眞欲恕略之意,道題之不有飭敎,直書次等,其氣力足謂難伯難倅,可嘉不必責,兩道伯例推事,勿論,可也。
柳戇,以吏曹言啓曰,寶城郡守金就大,以三年窠守令,兩次居中,其不治可知,依例罷黜,何如?傳曰,允。
李益運,以兵曹言啓曰,蛇梁萬戶崔德顯,庚戌六月殿最居中,今番開拆又置中考,則二等居中矣,其不職可知,依例罷黜,何如?傳曰,該道貶目之兩次居中者,自可罷黜,而開拆降考後仍用,兩次居中例,更請罷黜,法例果如此乎?以所記憶者言之,年前一相臣在吏判時,於南邑倅,有似此之擧,其時猶以爲法例不然,況兵曹已例,不能記憶者乎?令廟堂査問前例有無,此草記許施當否,草記,論理稟處,可也。
李益運,以兵曹言啓曰,拆見諸道褒貶啓本,則北兵使尹得逵啓本中,撫夷萬戶金慶郁,以別無疵政,飭邊宜勉爲目,則宜置中考,而置諸上考。黃拓坡權管田百寧,以謗豈盡信,益勉飭躬爲目,則宜置下考,而置諸中考。統制使李潤慶啓本中,蛇梁萬戶崔德顯,以病或妨務,奈無顯疵爲目,全羅右水使卞至健啓本中,黔毛浦萬戶李彦藎,差欠剛核爲目,則竝宜置中考,而置諸上考,殊無嚴明殿最之意,各該帥臣,推考警責,金慶郁·崔德顯·李彦藎,竝中考施行,田百寧下考施行,何如?傳曰,允。
李益運,以兵曹言啓曰,龍津萬戶崔溪連,二等褒貶居中,其不職可知,依例罷黜,何如?傳曰,允。
徐瀅修,以工曹言啓曰,本曹郞廳,今辛亥年春夏等褒貶及屬司繕工監·尙衣院·掌苑署·瓦署·典涓司官員,今辛亥年春夏等褒貶,合六度,磨勘以入,而屬司造紙署官員,今辛亥年春夏等褒貶,因該司提調有故,限內不得磨勘,屬司瓦署·造紙署官員,去庚戌年秋冬等褒貶,亦因各該司提調有故,限內不得磨勘,其時官員,亦多有遷轉者,依近例蕩滌之意,敢啓。傳曰,知道。
辛亥六月十五日卯時,上御誠正閣。吏兵房承旨持殿最入侍時,都承旨柳戇,同副承旨李益運,記事官李海隣,假注書洪樂安,記事官洪樂游·徐有聞等,偕入進伏訖。上曰,今日入侍,只是吏兵房入來乎?益運曰,初則齊到閣外,而旋有不當入之議,自外退去矣。上曰,左承旨外,諸承旨竝爲入侍,可也。賤臣承命出傳,與右承旨徐瀅修,左副承旨柳文養,右副承旨李敏采,偕入進伏訖。上曰,開坼入侍時,承旨之全數入侍,閣臣之隨入事,年前已有定式,而承宣輩之旣詣閤而徑退,未知孰發此論,致此提飭乎?瀅修等對曰,別無主論之人,而臣等未諳定式,致勤飭敎,不勝惶悚矣。上命益運書傳敎曰,開坼入侍,應參不參諸承旨,一竝從重推考,依持公事例,閣臣隨入,載在閣志,而無端不參,當該閣臣,爲先從重推考。出榻敎又敎曰,閣臣與左承旨,亦爲入侍。賤臣承命出傳,與左承旨閔台爀,直閣徐榮輔,偕入進伏訖。上命益運書傳敎曰,政官牌招開政。出傳敎仍命讀褒貶啓本訖。上命文養書傳敎曰,會寧府使之代,今日政擇差,衰憒可驗於貶目,忠州牧使李元采改差,亦令今日政擇差,勤勞自勤勞,字牧自字牧,自下去時,已知其荒唐,觀於貶題,果不出所料,機張之民,豈不可矜,道伯過於顧見,未免太欠商量,該縣監朴萬瞻,爲先改差,使以勞蒙恩者,皆知居官益愼之義,其代,亦令今日政以優於蘇弊矯瘼之人,差遣之意,申飭銓曹。出傳敎戇啓曰,卽伏見京畿監司徐鼎修,咸鏡監司李文源,今春夏等褒貶啓本,則守令無一人居下,水原府使金思穆,金化〈縣〉監洪益烈題目,致勤改下,殊無嚴明殿最之意,京畿監司徐鼎修,咸鏡監司李文源,江原監司尹師國,竝推考警責,何如?上曰,依爲之。出擧條益運啓曰,卽伏見全羅監司鄭民始,兵使李章漢,慶尙監司鄭大容,左水使崔東岳,京畿水使申瞮,黃海水使尹範行,今春夏等褒貶啓本,則所管邊將,無一人居中居下,江華留守洪秀輔,統制使李潤慶,南兵使李仁秀,忠淸水使金明遇,全羅左水使趙㠎,右水使卞至健,所管邊將,無一人居下,殊無嚴明殿最之意,竝推考警責,何如?上曰,依爲之。出擧條命退,諸臣以次退出。
上在昌德宮。停常參·經筵。
夜四更五更,灑雨下雨,測雨器水深一分。
閔台爀啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗,俱在外,監察茶時之意,敢啓。傳曰,知道。
傳于柳文養曰,左副承旨入侍。
柳文養啓曰,再明日,惠慶宮誕日,政府·六曹進獻物膳,禮曹堂上,例於前一日看品,而本曹時無堂上,有闕之代,政官牌招,開政差出,何如?傳曰,政官,待明朝牌招,可也。
以忠淸監司朴宗岳狀啓,南浦縣監丁遇泰,懷德縣監洪景厚,令該曹催促下送事,傳于柳戇曰,皆令一兩日內,催促下送後,草記。
兵曹口傳政事,副司果金遇國。
漢城右尹丁範祖疏曰,伏以我聖嗣,粹辰初屆,睿質益茂,臣民慶忭,曷有其極?伏念臣,受恩如天,負罪如山,歸伏鄕廬,杜門自訟,粗爲息補之計矣。迺者敍命特降,恩造旋擢,京兆新除,遽下於千萬夢想之外,臣誠驚惶感泣,罔知攸措,臣之賦性疎劣,觸事僨誤,固爲聖明之所俯悉,則雖在閑司末官,猶懼不及承當。矧是本職,語其秩則命德也,論其任則理劇也,苟非望實素著,事務通鍊者,莫宜据之,則此豈如臣無似,所敢冒膺者哉?抑臣區區情地,有不可以復廁周行,重辱淸朝者,臣之向來所遭人言,至今思之,駭汗浹背,倘非我聖上,日月之明,天地之仁,洞燭情跡,斟酌虛實,拔之霮䨴疑似之中,則臣何以復起爲人哉?臣伏讀其時所下傳敎,則所以勘臣者,壹歸之疎闇衰憒,而假貸憐恤之意,洋溢十行之內,臣抱此傳敎,卽一減死,亦無所恨,又何必呶呶於外至之人言哉?第其爲說,傅會於若存若無之際,搆捏於常理常情之外,前後和應,合成罪案,必欲落之坑坎而後已,言之者,雖快,受之者,豈可以堪乎?噫,臣本草野疎迹,鳧雁去來,不足爲著序之其有無,而近年以來,世所稱淸銜要職,次第兜攬,有除輒承,全昧負乘之戒,循墻之義,則幽有鬼嫉,明有人忌,理勢之必至,畢竟駭機之乘發,臣固揣之矣。在臣處義,惟當屛退田野,謝絶榮塗,以謝人言,以全餘生,而乃反謗愈多而爵愈顯,咎愈深而寵愈隆,此何異於畏影而疾走者乎?且臣前傷脚部,今至三載,尙未完復,腹暑宿疾,當暑添劇,完轉床笫,而恩除之下,在鄕控辭,義分之所不敢,故舁疾登途,來伏私次,冒陳短章,仰暴危懇。伏乞天地父母,俯察公器之至重,情勢之難强,將臣新授職秩,亟命收還,以卒生成之澤,千萬幸甚,臣無任云云。答曰,省疏具悉。卿其勿辭行公。
辛亥六月十六日申時,上御重熙堂。左副承旨入侍時,左副承旨柳文養,記事官李海隣·洪樂游·徐有聞,以次進伏訖。上命讀公事,書判付訖。文養曰,惠慶宮誕日,進獻單子,事體至重,而院吏替書,事甚未安,此後則承旨親自書單,入啓安寶,物種進獻時,承旨率戶兵曹·宣惠廳·司䆃寺郞廳,請承言色以入爲宜,以此永爲定式,何如?上曰,依爲之。出擧條命退,承史以次退出。
上在昌德宮。停常參·經筵。
夜自五更至十八日開東,灑雨下雨,測雨器水深四分。
藥房提調吳載純,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李益運啓曰,來二十一日,朝參日次矣,敢稟。傳曰,停。
柳戇啓曰,都目政事,今月二十日爲之之意,敢啓。傳曰,以念後爲之。
閔台爀啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗,俱在外,監察茶時之意,敢啓。傳曰,知道。
傳于柳文養曰,左副承旨入侍。
兵曹口傳政事,副司直李致中·尹東晩,竝單付。
傳于徐瀅修曰,右承旨入侍。
柳文養啓曰,今日政,新除授禮曹堂上,竝待下批,牌招,何如?傳曰,允。
有政。吏批,判書鄭昌順,參判閔鍾顯,參議李勉兢,行都承旨柳戇進。以徐浩修爲禮曹判書,李祖源爲參判,尹㬦爲參議,李爲司宰提調,李洪載爲同義禁,金裕己爲順康園守奉官,徐有䄵爲尙衣主簿,韓思喆爲義陵奉事,文昌瑞爲參奉,完城君單李義行。
兵批,判書金文淳,參判李洪載病,參議南柱老入直進,參知孟至大病,同副承旨李益運進。副司直尹弘烈單付。
柳戇,以吏曹言啓曰,藍浦縣監丁遇泰,懷德縣監洪景厚,皆令一兩日內,催促下送後,草記事,命下矣。藍浦縣監丁遇泰,懷德縣監洪景厚處催促,則懷德縣監洪景厚,昨日已爲下去,藍浦縣監丁遇泰,今月十九日發行云矣,敢啓。傳曰,知道。
柳文養,以漢城府言啓曰,本府民家頹壓別單,傳曰,恤典,卽爲題給事,分付該廳,出幕之類,峽水所過不能庇身處,抄其至無依者,依例申飭周給,形止草記事,判尹及惠堂知悉事,命下矣。卽地知委於各部官員,使之遍行摘奸,成冊報來,則卽者東·西·南·北四部,一齊修報,而峽水所過處,難免毁破,結幕不得庇身之患,許多出幕之中,多有㵕漏沾濕之處,此等之類,不可不及此潦雨乍停之時,蓋覆遮障,得免此後漂蕩之患,而東部㵕漏幕,至無依者爲六處,西部㵕漏幕,至無依者爲十處,南部㵕漏幕,至無依者爲十七處,北部㵕漏幕,至無依者爲六處,故移文賑廳,兼送成冊,使之卽速改覆之意,敢啓。傳曰,知道。不待別單啓下,依卿府文移,自該廳,先爲擧行事,申飭該廳,可也。
柳文養,以賑恤廳言啓曰,漢城府民家頹壓別單判付內,恤典卽爲題給事,分付該廳,出幕之類,峽水所過不能庇身處,抄其至無依者,依例申飭賙給,形止草記事,判尹及惠堂知悉事,命下矣。東部字內,全家頹壓二戶,恤典錢各二兩,南部字內,完少頹多一戶,恤典布一疋,依例題給,至於病幕無依之類,待該府抄報,卽爲賙給,追後,草記之意,敢啓。傳曰,知道。
柳文養,以賑恤廳言啓曰,卽見漢城府牒報,則以爲,因傳敎出幕之類,峽水所過不能庇身處,至無依者,分付各部,詳細摘奸後,使之抄報,則各部所報內,峽水所過不能庇身處,姑無,而今番雨水滲漏處,修成冊報來,此雖與峽水所過不能庇身,有異,其在顧恤之道,不可無掩覆,故自弊府,以此意草記,同成冊竝爲輸送,依前例蓋覆以給之地云。取考成冊,則東部字內㵕漏幕六處,西部字內㵕漏幕十處,南部字內㵕漏幕十七處,北部字內㵕漏幕六處,合三十九處,蓋覆空石,每幕各五立,依近例題給,東部字內全家頹壓一戶,恤典錢二兩,北部字內完少頹多一戶,恤典布一疋,依例上下之意,敢啓。傳曰,知道。
辛亥六月十七日辰時,上御重熙堂。左副承旨入侍時,左副承旨柳文養,記事官李海隣·洪樂游·徐有聞,以次進伏訖。上敎文養曰,今朝惠慶宮進獻物種,何承旨進獻乎?文養曰,戶房承旨進詣閤外進獻矣。上曰,慈宮誕日在明,元子宮初度又在明日,宜有別般飾喜同慶之道,詩云,濟濟多士,文王以寧,太學,卽賢士所關,而且國之元氣也,賜酺三日,古亦有例。雖以列聖朝言之,通衢賜饌,惠及婦孺,至于今,傳以爲美事,在民庶猶然,況太學諸生乎?欲於明日賜糕諸生,無論居齋生方外儒生,使之來會泮中,而旣不書出傳敎,則招來之道,似難矣。文養曰,明日,卽擧國臣民蹈舞之日也,諸生之得飽恩餻,實是歡忭榮幸之事,老少冠童,孰不聞風踴躍齊到乎?臣等亦當相報於所親諸人,使之齊會於泮中矣。上曰,頒餻之際,似有不均之慮,承旨與泮長,限同分饋,可也。文養曰,臣以惠慶宮誕日進獻單子承旨,親書安寶,物種進獻時,承旨率諸司郞廳,請承言色以入事,昨已出擧條,而王大妃殿誕日,亦一體擧行之敎,臣聽瑩,未能竝及於擧條中,故敢此仰達矣。上曰,不必更出擧條,詳載於堂后日記,仍令載錄於院中便覽,可也。命退,承史以次退出。
辛亥六月十七日午時,上御重熙堂。右承旨入侍時,右承旨徐瀅修,記事官李海隣·洪樂游·徐有聞,以次進伏訖。上命書水原邑內及園底儒生,六月朔應製書題訖。上曰,兼春秋金鳳顯入侍,可也。賤臣承命出,與金鳳顯,偕入進伏。上敎鳳顯曰,爾其持此御題,趁明早入往水原,捧券以來,武士則各試柳葉箭一巡,小布一巡,修試記持來,而太學諸生,方有賜餻之擧,本府儒生,豈可異同,爾其下去後,分付本府,使之備餻分饋,可也。瀅修曰,明日,卽大小臣民懽忭蹈舞之日也。今此頒餻之聖恩,出於飾喜同慶之意,旣頒於太學諸生,至及於水原儒生,實是聖世之盛事,諸生孰不懽欣感激乎?上命書傳敎曰,前判書李致中,前參判李義行,前參議尹東晩,飭已施,竝敍用。命退,承史以次退出。
上在昌德宮。停常參·經筵。
自開東至午初,灑雨下雨,測雨器水深五分。
自午正至人定,灑雨下雨,測雨器水深五分。
夜自五更至十九日開東,灑雨下雨,測雨器水深一寸一分。
大殿·王大妃殿·中宮殿,內閣·政院·玉堂·朝廷二品以上·六曹堂上·兩司長官·宗親口傳問安。答曰,知道。
惠慶宮,內閣·政院·玉堂·朝廷二品以上·六曹堂上·兩司長官·宗親單子問安。答曰,知道。
大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·兩司長官·宗親口傳問安。答曰,知道。
元子宮,內閣·政院·玉堂單子問安。答曰,知悉。
傳于李敏采曰,留待閣臣入侍。
傳于李益運曰,大臣已見之,卿宰中,留待人入侍。
傳于李益運曰,永興璿派子孫上來九人處,回糧米各二石,錢各十兩,分給事,分付惠廳。
閔台爀,以都摠府言啓曰,今日入直內三廳武兼及禁軍軍兵等,當爲中日習射,而惠慶宮誕日,元子宮初度日相値,不得爲之之意,敢啓。傳曰,知道。
李益運,以賑恤廳言啓曰,依下敎,永興璿派子孫上來九人處,回糧米各二石,錢各十兩,分給之意,敢啓。傳曰,知道。
李益運,以兵曹言啓曰,依下敎,自鄕上來二品以上三員,堂上侍從一員,堂下侍從四十六員,合五十員,只今朔付祿之意,敢啓。傳曰,知道。
李益運,以兵曹言啓曰,文·蔭·武朝官竄配以下,及士庶徒配以下罪名,一竝蕩滌,令各該司,今日內,草記後,行會事,命下矣。庚戌秋冬等褒貶居中,高山里僉使具達遠,淸城僉使金熙謙,助羅浦萬戶崔文盛,智世浦萬戶崔廷郁,德津萬戶鄭光璞,方山萬戶劉正民,舊坡知權管李賢運,梁永萬洞權管康漢宗,乫軒洞權管扈夏雲,居下,訓局前把摠尹孝儉,神光前僉使柳鎭燁,碧團前僉使鄭履曾,車嶺前僉使李東蕃,赤梁前僉使全昌盛,全羅前右水虞候李尙蕃,楸坡前萬戶南耆喆,仁遮外前萬戶韓聖謨,文山前萬戶崔景輝,安骨前萬戶李雲漢,智島前萬戶李成遠,玉浦前萬戶牟應麟,格浦前別將鄭昌輝,金城前別將金鼎九,浦項前別將李棡,廟坡前權管崔啓鉉,馬馬海前權管沈益希,今春夏等,京外褒貶居中,副護軍趙錫穆·李秀夏·韓宗瓚·金鼎國·趙彦哲·兪漢人·南必錫·李章五·鄭德弼,副司直柳匡天·朴東俊·吳泰彦·洪鳳周·李周顯·姜世鷹·高宅謙·柳光億·高廷憲,副司果尹致性·趙錫晦·朴載淳·李廷璞·洪克浩·朴柱遇,副司勇李惟簡,部將尹之謙,守門將楊達源,訓局把摠尹壽民,哨官金箕昶·李商一·李邦九·趙·李在倫·徐泰秀,守禦哨官許浣·朴徵憲·鄭龍彬·張致祚·金萬鎰,摠戎哨官金泂·崔齊一,禁松參軍李毅和,黔毛浦萬戶李彦藎,撫夷萬戶金慶郁,於蘭萬戶朱泰亨,馬島萬戶權道性,神方萬戶黃俊彦,龍津萬戶崔溪,舒川萬戶李箕煥,在德萬戶尹鵬允,古突山前別將方處寬,南村前別將林亨德,晴川前別將印文調,蛇梁萬戶崔德顯,昇天堡別將尹致畦,船頭堡別將申英,黃土岐權管權成彩,吾村權管許潛,居下,三陟前營將金箕昇,乶下前僉使李彦章,黃拓坡權管田百寧,今番稅船上來時,不善護送,安興前僉使李彦豐,罷黜罪名,及兩年,京外居中居下,竝蕩滌之意,敢啓。傳曰,知道。
閔台爀,以兵曹言啓曰,文·蔭·武朝官竄配以下,及士庶徒配以下,罪名,一竝蕩滌,令各該司,今日內,草記後,行會事,命下矣。江華府充軍罪人具埉·韓思遠·柳瀷·韓邦孝,黃海道登山鎭降定水軍罪人白鳳翼罪名蕩滌事,行會本道之意,敢啓。傳曰,知道。
閔台爀,以義禁府言啓曰,文·蔭·武朝官竄配以下,罪名竝蕩滌事,命下矣。平安道陽德縣遠竄罪人沈頤之,中和府遠竄罪人李得濟,慶尙道巨濟府絶島安置罪人洪秉纘,昌寧縣卽其地定配罪人徐有豐,全羅道靈光郡法聖鎭徒配罪人申暹,黃海道豐川府徒配罪人申傅,京畿龍仁縣放逐罪人申耆,江華府免爲庶民鄭好仁,罪名竝蕩滌,卽爲放送事,分付各該道臣,未就囚罪人江陵前府使李集斗,長興府使元永胄,罪名一體蕩滌之意,敢啓。傳曰,知道。
閔台爀,以刑曹言啓曰,文·蔭·武朝官,竄配以下,及士庶徒配以下罪名,一竝蕩滌,令各該司,今日內,草記後,行會事,命下矣。取考本曹所在徒流案,則忠淸道庇仁縣金允福,結城縣鄭尙得,潛屠罪,槐山郡私奴千金,落訟田畓仍執罪,洪州牧李大者味,禁松犯斫不能摘發罪,舒川郡鄭二在,司僕馬發賣罪,堤川縣申弘弼,詬辱尊位罪,淸風府金春得,誣告亂廛罪,黃海道松禾縣元一泰,禁松犯斫不能摘發罪,殷栗縣金光運,假稱別監罪,江原道狼川縣韓三金,偸斫禁松罪,橫城縣朴興得,禁松犯斫不能摘發罪,平海郡李漢成,誣人討索罪,姜宜文,假稱羅將罪,全羅道康津縣權成得,假稱御史下卒罪,淳昌郡崔㗡巖回,古阜郡金一明,冒濫上言罪,樂安郡吳漢七,禁葬投穢罪,海南縣奴仁宅,興德縣張鳳訥,構誣訟官罪,慶尙道龍宮縣洪德孫,詬辱其叔罪,淸道郡李文淵,以面辱師儒長罪,竝爲徒配矣,以上二十一名,依傳敎卽爲放送事,發關分付于各該道臣之意,敢啓。傳曰,知道。
辛亥六月十八日辰時,上御重熙堂。留待閣臣入侍時,右副承旨李敏采,同副承旨李益運,記事官李海隣·洪樂游·徐有聞,一提學吳載純,檢校直提學徐浩修,原任直提學李秉模·朴祐源·金憙,原任直閣徐鼎修·鄭東浚,檢校直閣李晩秀,原任直閣尹行任,直閣徐榮輔,檢校待敎沈象奎,以次進伏訖。上曰,卿宰中,如有留在院中者,卽爲入侍,可也。賤臣承命出,與兵曹判書金文淳,壯勇營提調金履素,兵房金持默,副司直李祖承,前承旨洪義榮,偕入進伏。上曰,今日卽慈宮誕日,而元子初度,又在此日,予心欣幸,當如何?欲令卿等,入見元子,使之入侍矣。仍命諸臣仰瞻,諸臣仰瞻訖。齊奏曰,臣等今日獲瞻天日之表,懽忭欣喜,直欲蹈舞,固知聖人之作,出尋常萬萬,而我元子宮,岐嶷之姿,如是夙就,實是我東方臣民萬億年無疆之福,衣尺之長,恰如閭巷間三四歲兒,而隆準大耳,萬萬非凡,眼彩眉宇,極甚玲瓏,日月角與天庭權骨,如是豐厚,凝然端坐,儼然俯臨,氣像巍蕩,以臣等拙訥之言,無以模狀其萬一矣。上命書傳敎曰,今日,卽慈宮誕辰,元子初度也,入來諸臣,內外入直衛士軍兵,以至吏隷,皆頒餻,城內通衢,亦皆頒餻,自古已例如此,今亦遵行,而以多士之國家元氣,反不若街路民庶,其可乎?頒柑,卽一時特恩,而仍以爲憲,其後有頒柚子,又有頒黃大口後,依柑製例,試取之例,今豈可只令頒餻乎?頒餻後,承旨以此御題示諸生,皆令製進,仍令大司成,先爲知悉,曉諭入庭諸生。上曰,以飾喜同慶之意,俄纔頒餻於太學,仍令試取其諸生矣。仍命書傳敎曰,館閣提學,牌招科次。載純等曰,頒柑頒魚,皆有賜第之擧,不但此爲已例,列聖朝,凡儒生所作之一經御考者,輒皆賜第,今此頒餻之擧,實是盛擧,臣等愚見,以爲合有別般飾喜之道矣。上曰,今日科次試官,仕進時,原任閣臣及成均館諸堂,入直玉堂,摠府堂上,吏兵曹郞廳加差。出榻敎賤臣承命出,與都摠管申應顯,校理尹光普,修撰申獻朝,吏曹正郞柳師模,偕入進伏。上曰,二品以上則爲讀券官,三品以下爲對讀官,使之分考,必須廣取,以爲合考之地,可也。仍敎應顯曰,卿則非曾經文任之人,而特以文士,故使之考券,必多選取,好矣。諸臣畢考後,進前合考。上曰,諸作中,可合壯元者,卿等詳看擇定,可也。載純等曰,臣等子姪,必當呈券,若或被選,恐合拔去,故敢此先爲仰達矣。上曰,唯。諸臣以諸作之優劣,仰請稟裁。上曰,在昔肅廟朝,儒生所作,若以御筆書等,則輒皆賜第,今此之擧,旣出於飾喜同慶之意,則壯元試券,予欲親自書等,之次試券,欲令卿等書等,而若其優劣次序,當一付諸議,係是科擧,不宜率易看過,卿等更爲爛熳可否,無或遺珠,可也。諸臣詳看後,更請稟裁。上曰,當依卿等言書等矣。仍取申夔朝試券,書三中一,益運坼封讀奏。上曰,此人與摠管,爲叔姪間耶?應顯曰,然矣。載純等曰,臣等才以臣等子姪中,若或被選,則當爲拔去之意,已有仰達矣。申夔朝,與讀券官申應顯,爲叔姪之間,且其試券,應顯力贊選擇,今若不爲拔去,則必有人言,如許好科,不必如是苟且,拔去恐好矣。上曰,卿等之言,旣如此,以之次陞付,好矣。賦三中一權熀,頌三中一金熙華等,以次坼榜訖。上曰,全榜,姑待水原試券之來到,當一齊頒布,居首二人,卽爲入侍,可也。賤臣承命出,與金熙華,偕入進伏。仍奏曰,權熀則泮中皆不知其所住處,今日內,難以搜覓云矣。上命呼金熙華新來訖。仍敎熙華曰,汝之才華,已知其早晩登科,而能以妙年,占此好科,且汝容貌,極其精明,殊庸嘉尙,名以熙華,熙是重熙累洽之熙字,華是重華之華字,以若好名字,能得魁元於是日好科,亦豈偶然,尤可奇喜矣。仍命金熙華先退。命書傳敎曰,儒生已試取儒,武何異,昌慶·昌德宮入直將官·將校·武士·軍兵,當試取日字,待下敎,閑良小布一巡,軍兵鳥銃一巡,應試,其餘參班武士,一體應試事,分付。又命書傳敎曰,惠慶宮所屬中官掖隷宮人,依判下施賞事,分付戶曹。又命書傳敎曰,元子宮,待令所屬,依判下施賞事,分付戶兵曹。又命書傳敎曰,文·蔭·武朝官竄·配以下,及士庶徒配以下罪名,一竝蕩滌,令各該司,今日內草記後行會,儒生停擧,亦爲蕩滌事,分付成均館。命退,諸臣以次退出。
上在昌德宮。停常參·經筵。
柳文養啓曰,來二十一日,輪對日次矣,敢稟。傳曰,爲之。
閔台爀啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗,俱在外,監察茶時之意,敢啓。傳曰,知道。
以兵曹文臣朔試射試官望單子,傳于李益運曰,日熱如此,置之。
傳于柳文養曰,明日當由逌瞻門展拜,該房知悉。
傳于李益運曰,今番試射放·試射則當親臨,試放則明日適値番交替,北營先爲設行,訓局都提擧及兵判訓將進去監試,以訓局文郞·兵曹一軍色郞廳,爲參試官一中以上修正,別單以入事,分付兵曹及訓局,入格軍兵,則試射日頒賞次,待令事,分付。
傳于李益運曰,卿以試放時試官,當爲進去,而次對聞已出令,展拜亦已下敎,卿則與諸宰,先詣宮所,還宮後,進詣試所事,遣史官,往諭于左議政。
傳于李益運曰,同副承旨入侍。
傳于李益運曰,政官牌招開政。
以漢城府民家頹壓別單,傳于李益運曰,恤典卽爲題給。
李益運,以兵曹言啓曰,新除授五衛將金道煥,前任平安兵虞候忠壯衛將金爀,前任淸州營將,俱在任所,姑未上來,而本廳番次苟艱云,竝改差,何如?傳曰,允。
有政。吏批,判書鄭昌順,參判閔鍾顯,參議李勉兢,左副承旨柳文養進。以李爲刑曹判書,申大升爲左尹,吳載純爲知春秋,申在維爲儀賓都事,丁藎祖爲光陵令,南宮玾爲祥原郡守,東恩君申大觀單付。
兵批,判書金文淳進,參判李洪載,參議南柱老病,參知孟至大入直,同副承旨李益運進。以李祖源爲副摠管,閔致愼爲五衛將,鄭德晃爲登山僉使,同知李得濟·姜五成·王漢禎,副護軍李文爀·黃泰彦·柳增萬·金魯成·朴萬瞻,副司直鄭好仁·沈頤之·吳大益·申耆·李集斗·韓光近·李壽咸,副司果兪鉉章,竝單付。
李益運啓曰,明日次對,兩司當爲進參,除在外外,呈告人員,竝待開門,牌招,何如?傳曰,允。
柳文養,以承文院都提調意啓曰,本院製述官徐惇修瓜滿代,前察訪李元膺差下,付軍職冠帶常仕,何如?傳曰,允。
柳文養,以吏曹言啓曰,承文院博士閔廣魯,受由過限未上來,依例罷職,何如?傳曰,允。
李益運,以兵曹言啓曰,卽接西營入直哨官金鼎獻手本,則拱北門南邊宮墻舊築,外面半間許,缺落云。令紫門監,爲先以杻把子,堅實圍排,待晴卽爲修改,而此與全頹圮有異,西營入直軍,限改築間,晝察夜巡之意,分付,何如?傳曰,允。
李益運,以禁衛營言啓曰,本營分授拱北門南邊宮墻舊築,外面半間,缺落處,西營入直鄕軍,限改築間,晝察夜巡事,自兵曹草記矣。西營入直鄕軍,本營將官率領,輪回晝察夜巡之意,敢啓。傳曰,知道。
李益運,以賑恤廳言啓曰,漢城府牒報,據東部東小門外,㵕漏病幕十二處,蓋覆空石,每幕各五立,依近例上下之意,敢啓。傳曰,知道。
李益運,以賑恤廳言啓曰,漢城府牒報,據西部字內,全家頹壓一戶,恤典錢二兩,完少頹多三戶,恤典布三疋,南部字內,全家頹壓一戶,恤典錢二兩,完少頹多一戶,恤典布一疋,依例題給之意,敢啓。傳曰,知道。
李益運,以漢城府言啓曰,卽接東部令尹厚東所報,則今番雨水,出幕病人,至無依,毁幕㵕漏而不得庇身處,摘奸報來者,爲十二處,故成冊移送賑廳,使之卽速蓋覆之意,敢啓。傳曰,知道。
辛亥六月十九日辰時,上御重熙堂。同副承旨入侍時,同副承旨李益運,記事官李海隣·洪樂游·徐有聞,以次進伏訖。上曰,權熀來待耶?益運曰,然矣。上曰,呼新來,可也。權熀進前。上曰,爾之至親,誰某耶?熀曰,與前都事權襈,爲同宗矣。上曰,前後所作之賦,爲幾許首耶?熀曰,爲三百餘首矣。上曰,昨日書題,時維二字,最爲緊關,而爾之所作,則專以后稷爲主,未有時維二字之做得處,可謂外題,然適因申夔朝之拔去,且値諸作之無可合者,試官諸議,皆屬爾券,故不得不置之魁元,此亦爾之數通之致也。雖是外題,文則善作,此果汝之所構者耶?熀曰,果於私集中,有以后稷爲題而善作者,故臣果謄呈矣。上曰,爾之年紀,幾何?熀曰,二十八矣。上敎益運曰,水原試券,俄纔出榜,與昨日榜目,卽爲頒布,昨日入格諸生,皆令明日入侍,可也。仍命書榻敎曰,入格儒生,待開門來待。命退,諸臣以次退出。
上在昌德宮。停常參·經筵。
大駕詣景慕宮,展拜罷後,內閣·政院·玉堂·藥房口傳問安。答曰,知道。
還宮後,內閣·政院·玉堂·藥房口傳問安。答曰,知道。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李益運曰,大臣·備局堂上引見。
傳于柳文養曰,傳香承旨,奉審摘奸以來。
以掌令鄭景祚,持平李景溟,司諫洪彦喆,獻納姜忱,正言鄭東愼·金憬牌不進罷職傳旨,傳于李益運曰,只推。
閔台爀啓曰,大司憲洪檢,掌令鄭景祚,持平李景溟牌不進,執義李身晦,掌令姜世綸,持平尹九宗,俱在外,監察茶時之意,敢啓。傳曰,知道。
玉堂前望單子入之,尹致性·金啓洛,副校理申馥·金翰東落點。
以漢城府人家頹壓別單,傳于李敏采曰,恤典,卽爲題給。
以漢城府民家頹壓單子,傳于李敏采曰,恤典,卽爲題給。
以漢城府民家頹壓單子,傳于李敏采曰,恤典,卽爲題給。
以京畿監司徐鼎修狀啓,永宗僉使李光燮罷黜事,傳于李益運曰,令該曹口傳差出。
兵曹口傳政事,以吳毅常爲永宗僉使。
李益運,以司僕寺一二提調言啓曰,內乘吳毅常,今日政,移拜外任,其代,令該曹口傳差出,何如?傳曰,允。
兵曹口傳政事,以徐英輔爲內乘。
李益運,以訓鍊都監言啓曰,今六月二十日,景慕宮展拜時,因兵曹節目,銅龍門軍三十名除出,把摠李琦鉉,哨官李聖濂率領,挾輦侍衛,銅龍門軍五十名,哨官劉繼潤率領,出付排立當次營門,還宮後還入直所,竝待標信擧行之意,敢啓。傳曰,知道。
李益運,以御營廳言啓曰,今六月二十日,景慕宮展拜時,依兵曹節目,銅龍門·集春營入直軍各五十名除出,大將臣李邦一率領,弘化門外,分左右排立,東營入直軍三十名除出,新營入直把摠朴瀅率領,宮大門外把守,而竝待標信出用,解嚴後,各還本處入直之意,敢啓。傳曰,知道。
李敏采,以賑恤廳言啓曰,漢城府牒報,據西部字內,全家頹壓二戶恤典,錢各二兩,完小頹多四戶恤典,各布一匹,北部字內,完少頹多二戶恤典,布各一匹,依例上下之意,敢啓。傳曰,知道。
副提學李義弼疏曰,伏以,天祐邦家,吉祥川至,元子宮誕辰初屆,衣尺漸長,睿質益茂,慈宮壽席,無斑供歡,慶溢殿闈,欣均寰宇。伏念臣以至庸愚之姿,至孤畸之蹤,前後恩造,曠絶今古,而曾無涓埃之報,徒積丘山之罪,跧伏畎畝,自分爲明時之棄物,惟我聖上,天地於臣,父母於臣,拔諸坑坎,置之袵席,旣畀字牧之任,又置近密之職,溫諭備至,恩榮出常,臣感激銘鏤,有淚如泉而已。乃者西邑除命,忽下於三朔淹病之餘,顧臣殘骸危喘,實無跋涉長路之勢,菲才劣識,亦乏整頓之望,而生死向前,素心所矢,夷險不擇,道理則宜,卽謝恩命,惟思殫竭。及其辭陛也,恩敎懇惻,豚魚可孚,臣非木石,寧不知感?怵惕出城,魏闕懸心,驅馳登途,關山盈目,行且到鳳山地,忽伏奉還來之敎,繼又承玉署長官之命,臣始焉震越,繼之惝怳,莫知所以致此也。噫,此莫非我殿下顧而復之,旣生之,又寵之,惟彼枯木之生花,殘荄之復芽,未足以喩此,臣雖縻身粉骨,此生此世,報答無路,只有世世生生,隕結爲期也。以臣受恩罔極之蹤,凡於官職,敢議去就,而至若見職,人器不稱,猶當必辭,僨敗之地,況可復叨,而際玆朝野同慶,跛躃咸起之辰,未敢言私,張皇出肅,候班趨參,愚悃粗伸,仍冒匪據,有愧廉防,玆陳微諒,仰瀆宸嚴。伏乞天地父母,亟賜鐫改,以安私分,千萬幸甚。臣無任云云。答曰,省疏具悉。爾其勿辭察職。
辛亥六月二十日卯時,景慕宮展拜後,仍行次對入侍時,行都承旨柳戇,行左承旨李祖承,右承旨徐瀅修,左副承旨柳文養,右副承旨李敏采,同副承旨李益運,記事官李海隣,假注書洪樂安,記事官洪樂游·徐有聞,檢校直閣李晩秀,直閣徐榮輔,檢校待敎沈象奎,以次隨駕。上具翼善冠·衮龍袍,乘輿出永淸門,由弘化門,至逌瞻門。上敎益運曰,都承〈旨〉勿爲隨來,留待於中路,可也。又敎益運曰,大臣直到齋室外,隨入次對事,傳諭。上入日瞻門,詣板位,左通禮跪請四拜,上行四拜禮,入就殿內奉審訖,出御齋室。上曰,次對入侍。賤臣承命出傳,與左議政蔡濟恭,左參贊金華鎭,行吏曹判書鄭昌順,戶曹判書趙鼎鎭,行副司直趙心泰,開城留守具庠,訓鍊都正徐有大,行副司直李邦一,事變假注書李明淵,偕入進伏訖。濟恭進前奏曰,日氣甚熱,聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,向來平復之後,連値極熱,諸節,更若何?上曰,向來夬復之後,近亦一樣矣。濟恭曰,元子宮氣候,近復若何?上曰,一樣矣。濟恭曰,臣等躬逢再昨之盛際,歡欣蹈舞,八域同情。第念臣等,以幾時顒望之忱,不能自效其萬一,至於嵩呼志慶之節,亦未能積誠準請,實不勝悵然矣。上曰,此亦惜福之一端,固何妨乎?濟恭曰,初度之日,陳百玩而設桑弧者,非但我東爲然,實是古昔通行之禮,而觀於曹彬初度事,亦可推知矣。伏想元子宮初度,亦行是禮,而果爲先持,何種乎?上曰,卿等尙未聞之乎?伊日承宣及諸宰,亦皆參見,意謂卿等已爲轉聞矣。果爲先持綿絲,次進白麪,而仍執弓矢,至於盤米,則始終愛玩矣。濟恭曰,閭巷間,亦以初度之日所持者,就占吉祥,而至於綿絲·白麪,則皆以爲眉壽萬年之兆,臣於此,尤不勝蹈抃,而至若弧矢,爲君人之威,散米,著富有之象,豈不爲萬萬慶幸乎?上曰,元子性度,本喜米穀與弓矢決拾,故慈宮每於繞膝之際,將此數者,以適其好,而予則以爲,偏好弓矢者,得不爲尙武之徵耶?濟恭曰,盛武尤爲人君之好氣像,而臣於日前,伏覩岐嶷之容矣,眼彩玲瓏,眞是聖人之河目,文彩之洋溢,逈出尋常,實爲右文之祥,寧有尙武之慮耶?臣自向日仰瞻之後,德容睿姿,森然入望,不能頃刻暫弭矣。上曰,元子平時,不喜髥多之人,故如洪領敦寧,亦未親接,而獨於左相,旣能抱住,又至接口,豈不異常乎?日前諸宰中,獨徐領府,李判府,尙未引接,蓋以日熱之故,稍待生涼矣。上敎濟恭曰,卿於今日,有三件公役,而一時竝行,蓋亦有意,可謂除弊矣。上敎心泰曰,今日試官中,參試爲誰也?心泰曰,兵曹一軍色郞官,與訓營從事官成種仁進去矣。上曰,近日之雨,得無太過而不至於痒稼耶?濟恭曰,不無成霖之患,而大抵晝晴夜雨之故,水勢不至潰決,各穀賴以茁長矣。昌順曰,近來之雨,眞是雨不破塊,而田疇姑無受傷之患矣。上曰,近觀三南狀本,則雨澤比京稍多,而京中則日不過一二寸,大抵農事,今幾過半乎?濟恭曰,優爲過半,而若挨過七月,則可期大有,故豐登之先聲藉甚矣。上曰,予則過於祈望之故,厭聞此等先聲矣。上敎濟恭曰,今番之科,近於無名,而逢是日而有是科者,其亦不可已。在昔列聖朝,以御筆書等,至有柑製五人賜第之例,則此足爲傍照矣。水原之權倚·沈徽鎭,亦爲賜第,而至於金熙華,則觀其人與文,眞是人才也。金氏皆爲藎國之孫,而藎國亦有文集乎?濟恭曰,臣則未得見,而世稱文人矣。上顧熙采曰,其文未知如何,而必勝於此儒臣之敎文矣。儒臣之向來敎文,卿等見之乎?足令人一噱矣。濟恭曰,敎文果不善做,而此儒臣亦素稱能文矣。上曰,金氏之門閥固好,而金翊休尤爲福人也,至於權倚則行詩旣超等夷,畢竟大闡矣,亦與權熀爲同宗乎?益運曰,權倚是吉昌尉之孫,而權熀則自言爲權噵之遠族矣。上曰,今番科作,多不成說,時維二字,皆不詮釋。蓋時者是也,當以是乃后稷之意,爲主宰,而只以后稷播穀後事業,爲鋪敍者,全無意思。諸生無乃限速,而天且雨,不能盡意而然耶?濟恭曰,臣在外間,伏聞此題,以爲若以后稷播穀事爲主,則必當見黜矣,追聞如是者,亦能被選云,而年少輩,以臣爲古調,全不信聽矣。大抵每當科試外題,而不合作者,僥倖冒占,則赴擧者,認作常事,更不致意於工程,誠可悶矣。上曰,今番科作,亦皆如此,而半場中頭句,皆曰皇覽揆余初度,有是母而是子云者,亦堪一笑,至於狀元之時爲大之時字,亦不知此時字之爲是字也。濟恭曰,誠如聖敎矣。上曰,科次時,館閣提學,皆以子姪之赴擧,急於遠嫌,唯以不抄爲事故,又以入直摠堂申應顯加差試官,而其姪夔朝,初入魁等矣,因其叔之力贊,終居第二,只是金熙華,數好之故,予適親覽而被選矣。濟恭曰,及第蓋亦有數矣。上曰,尹㥠·尹持哲·持讓等,皆爲被抄於水原,予亦素知其文詞,而洪天浩則文雖優而體怪,得科則似難矣,是仁浩之四寸乎?益運曰,然矣。上曰,入格儒生如已來會,則留待於中路。明淵承命出傳回奏曰,儒生二十四人來待,而不得入作門矣。上命宣傳官持標信開門,使之留待訖。上曰,有何廟謨?濟恭曰,此咸鏡監司李文源狀啓也。枚擧會寧府使姜五成牒呈,以爲開市時,大國人牛馬料,容入之數,爲千餘石,本府元會耳麥,只爲五百十六石零,該邑所在營賑耳麥六百石,移劃需用,以元會付田米一百六十石,折米還報事,請令廟堂,稟旨分付矣。開市時,牛馬料,係是不可廢之事,而該邑元會耳麥元數不足,旣以營賑麥,移用,折米還報,依狀請許施之意,分付,何如?上曰,依爲之。出擧條上曰,頃因傳敎,以嶺南蕩債事,有所云然,而其後未經賓對,不得詢問矣。卿等之意,如何?濟恭曰,其間不換作之道伯,當爲區別年限,捧現告勘處矣。上曰,李時秀繡啓後,鱗次還捧之年限,果爲幾年乎?昌順曰,已爲十年矣。濟恭曰,凡今在朝之曾經嶺伯者,孰不當之乎?上曰,然則辛丑蕩債後,道伯當入現告,而作故者固無論,其中或値荐歉,或未滿周年者,當爲區別矣。濟恭曰,頃因傳敎,嶺南架山山城木,不換作之道臣發關該道,無論年條久近,竝爲現告,追後論勘之意,草記行會矣。卽見慶尙監司鄭大容所報,則許貸及不還作,區別現告,成冊修送,仍以爲,木以爲錢,錢以許貸者,或因京司知委,或因各處公費,餘者無幾之中,間値歉荒,因循未作,及至辛丑罷債,而混歸未捧云矣。詳考年條現告,則當初,以錢木許貸道臣,皆已作故,今無可論。伊後不爲還作之道臣,自戊子至庚戌,無一人不入,關防不虞之備,典守之若是疎忽,萬萬可駭,而況自繡衣歸奏,停其息,限其年之後,其所漸次收捧,庶有頭緖,而一味抛置,曾不留心者,尤不可無罪。自廟堂不査則已,旣査之後,決不可仍以置之,停息限年之後,道臣之適値歉荒,狀請停捧者,及雖不準當捧之數,不至全然不捧者,竝姑原恕,餘外莅任周年,無所皁白看作秦瘠者,捧現告譴罷,斷不可已。至於校卒民人宿債之已蒙蕩減者外,營府及各邑所貸下,毋論錢木,毋論久遠,一竝限今年,盡數還捧,形止牒報之意,嚴飭道臣,何如?上曰,依爲之。日前嶺營蕩債事,聞於卿與前嶺伯筵奏,皆云不可捧故,爲念侵隣侵族之際,害及無辜之小民,雖令焚其券,外此,無論此條與他條,以營貨,稱貸於官長者,豈可混入於勿論中,以益其肥己之習乎?此所以今筵,有酬酢於卿等者,除民弊自除民弊,重公貨自重公貨,以此出擧條,嚴飭道伯,使之限今年收拾整頓後報來,待報來,自本司草記,發遣備郞,抽栍考察。若有不勤,當該道臣,令該府拿問勘罪,可也。出擧條上曰,當初南倉錢之設置與許貸,俱非關由朝廷之事,則今於蕩債一款有若施惠者然,得無如何乎?濟恭曰,今之蕩減者,只從民債而言也。至於若校若吏之犯用者,固在當捧之中,況其外許貸者,多在守令,則身爲長吏,犯用公貨,而恬然仍置者,寧有如許事面乎?此則尤不可不捧矣。上曰,設置此錢,亦已關由於廟堂,則成冊出納之際,守令以何人懸名,而謂以貸用乎?華鎭曰,自通信使使行時,已有貸用之例,而大丘判官則以本官之故,容易貸用矣。昌順曰,大丘所用者,爲五千兩,而若無此路,則大丘將不得成樣矣。濟恭曰,未有此錢之前,亦有大丘邑,則邑之盛衰,何關於此錢乎?上曰,蕩減此錢,旣非實惠,徒損國綱,自外面觀之,朝家似若惜費,而此則當捧於其時長吏,決不可仍置,今雖用曠蕩之典,條件各異者,誠如卿言矣。濟恭曰,今番曠蕩之典,孰不欽仰,而其中或有事同而見漏者云矣。上曰,如洪秉纘·李文淵,亦以特敎而付標,此外見漏者誰也?濟恭曰,鄭好仁已蒙放,而具埉,以同罪見漏矣。上曰,具埉,比之鄭好仁,果有何罪,而緣何見漏乎?無乃充軍之非禁府所關,而屬於兵曹而然乎?文淳曰,雖是充軍,皆屬禁府,而非臣曹之所管矣。上曰,然則詳問委折,付標以入,可也。濟恭曰,雖用曠蕩之典,亦有難赦之人,至於江陵事,不可不加之重典矣。上曰,儒生事,誠爲驚心,而本倅亦豈無罪乎?濟恭曰,本倅則竝與拿問,而屬之赦前,將何所知戢乎?上曰,儒生則不入於赦令矣。濟恭曰,古人見伊川被髮,知百年爲戎,則履霜堅氷,漸不可忽,道伯奉敎書巡屬邑,其體禮何如,而儒生輩圍住客舍,達夜喧撓,道伯所謂,變無所不至云者,豈不驚心,苟使道伯,加之一分激起,則當有何許事變耶?然而本倅之袖手傍觀,無一言禁戢者,亦是變怪矣。上曰,當初驟聞,予亦不勝驚惑,而細思之,本倅之以祭品事,贊助於營門,見疑於諸生,而終爲掉脫之計,未免推諉於道伯,則道伯之不爲嚴斷者,豈眞生怯而爲逃避之計哉?似以擾亂之故,聽若不聞,以爲靖鎭之計也。其曰,無所不至之至字,自有許多般語脈矣。昌順曰,儒生通文中,彼道伯者云云,其凌犯之跡,卽此可知,而爲本倅者,實有偏護邑子,工於謀身之跡,有不可容貸矣。上曰,此則近來時體也。或有同心連腸,托以生死,而臨事違背者,近來風習,大率如此矣。昌順曰,寧有是也?旣同其事,而臨急背之,是下賤之所不爲,名以士夫,豈有如是者乎?上曰,未論別事,只以李集斗事言之,集斗曾經銓堂,忽爾見枳,此是上敎乎,大臣分付乎?其時停望之銓堂,未知何人,而皆曰,吾則不知,終使集斗,不知見枳於何人,則世道風習,更有可論乎?予豈欲廷臣之廣樹黨與而阿其私好哉?至於當面背面,則有關風俗故也。予之嚮用此承宣,豈爲左相而然也?向來左相之遭罹也,此承宣獨不浮動,予之所取者此也。濟恭曰,儒生輩,以聖廟看作逋逃藪,雖以邑牒觀之,縱有猛校勇卒,無可奈何。又曰,城化分義,有不可暇顧云,而屯聚聖廟,毆打官差,爲其民而不顧城化分義,則幾何不至於李仁居之變乎?仁居不過私持兵仗,肆發狂言,而其時至有策勳之擧,今此江陵事,本倅則當不免遠竄之律,而擧一邑停擧,以爲懲創之道,至於道伯,亦豈無罪,而今則儒生與道伯,便爲訟隻,若竝罪道伯,則儒生輩,想必增氣曰,彼我同罪云矣,道伯決不可罪之矣。上曰,闔境停擧,豈不重難,而其中豈無玉石之分也?濟恭曰,雖一夫罪犯綱常者,亦至於革邑降號,則況於數百人之結黨作變者乎?華鎭曰,儒生輩作拿之時,集斗苟能入坐明倫堂,逐出悖儒,則孰敢違拒,而不此之爲者,誠可寒心矣。上曰,鄕儒何足言也?向來太學,以懲討事捲堂也,爲泮堂者,或有初旣勸成末又挽止者矣。昌順曰,此則事件判異,不可引以爲訂矣。上曰,當初作變,果出渠輩之本意,則極律何足道哉?固當大會民衆,夬施顯戮,而必待詳知事實,乃正其罪矣。令道伯行査,亦爲輕歇,今欲別遣繡衣,恐致驚動民情,卿意則如何?濟恭曰,此等處驚動,亦無傷矣。使鄕曲愚氓,明知朝家立綱陳紀之意,則庶無方來無窮之憂矣。上曰,然則入侍玉堂,差送按覈御史,去時則暗行,歸時則出道,軍官則自望帶去,不必關由兵曹,只爲言送政院,而三馬牌入之。明淵承命,出持馬牌,入傳熙采訖。上敎濟恭曰,卿則每以古人眼目觀之,故持論太嚴,此固爲大經大法,而以今俗習,何可責備於江陵事乎?予之當初下敎,自以爲過於分數,卿之爲說,又倍甚於予言也。今送繡衣而廉探之際,儻或露出,則反非詳査之道,而今於諸臣登筵之際,有此差送,是豈暗行之體乎?濟恭曰,此非大段難覈之事,不過一兩日廉探,可得其情也。昌順曰,今此暗行,雖欠機密,而江陵深峽之人,何由得聞乎?華鎭曰,向聞此事之干連諸人,皆囚營獄云,繡衣到彼之後,何以究覈乎?濟恭曰,此非微細之事,伊時光景,塗人耳目,無論吏隷民人與校宮守僕,一問則可覈,何必取徵於囚供乎?上敎熙采曰,汝是初當任事,必小心詳査,而終是罪在本倅,須先知此意,而廉探後,拔其首事者,各別懲創,可也。上曰,苟使李集斗,一入明倫堂,則儒生自當瓦解,而不能辦此。集斗所坐,直是殘劣,而道伯自來老成,且其氣力,決非被逐逃走者也,觀於洪益烈中考則可知矣。其中考之原題目,承旨能記得否?益運曰,闔眼何說云矣。上曰,此果何意也?濟恭曰,似聞文牒間,以道臣之故爲闔眼,爲侵逼之說矣。昌順曰,益烈,與臣有姻誼,而人品本自過激,今番道伯之巡到也,亦不出見云矣。上曰,此人,向於初仕時一見,雖未知淺深,而近俗,無非塗抹遮飾中人,而此人則獨無處女樣子,故所以取之者此也。濟恭曰,益烈近於狂生,而終非俗臼中人,年前爲金光默之管下,適到巡營分賑之時,謂以賑政之不善,詬叱道臣,竟以去益劻勷,置下考矣。上曰,更陳他事。濟恭曰,都賈事,又生一端,至於日前柴商事極矣。都城之內,三日絶柴,皆由於江上富民之權利,臣亦知捕廳校卒之不得下鄕,而民情方急,不可遲延,以追後稟旨之意,分付捕廳,使之發校卒捉治矣。上曰,今則少勝否?卿之此擧,誠爲善處矣。濟恭曰,非但柴道爲然,向來生薑,忽爾翔貴,都人之服藥者,亦不得數片藥料。大抵牟利者,以重貨專榷一種,則此患比比有之,一自都賈設禁之後,此輩必務角勝,不顧費錢,只欲物價之愈貴於未設禁之前,使朝家自悔其立法之意也。究其用心,尤極巧惡,而其外如藥肆之至賤鄕材,擧爲三四倍,如此之類,不一而足,惟利交征,專沒人心,此非尋常法司之所可摘發者,此一款,付之捕廳,使之譏詗則似好矣。上曰,諸宰之意,何如?華鎭曰,富商大賈之專利者,決非捕校之所能摘發者矣。濟恭曰,此重臣則自初以此法爲無益矣。華鎭曰,臣意則終自如此,只禁亂廛,則多錢者,孰不爲都賈也。上曰,豪富之商賈,必皆有挾捕校,其能捉納乎?昌順曰,物主之豪富者,雖不得犯手,先捉其差人,則亦可禁戢矣。都賈之害,甚於盜賊,自捕廳禁斷,有何不可乎?文淳曰,旣不能捉得眞箇,則民或有橫罹之慮矣。曰,旣未能令行禁止,則雖付捕廳將,何以一一禁戢乎?鼎鎭曰,加以治盜之律,則終似過當矣。庠曰,付之刑漢城府,足可禁斷矣。有大曰,臣意亦以爲,付之秋曹京兆好矣。上曰,治盜之律,似涉如何,而至於雜技微細之事,亦付捕廳,則大臣之言,亦有所據,以此出擧條,可也。濟恭曰,近來民心不古,專事權利,都賈之名,於是乎出矣。都賈不革,則民俗無以正矣,民産無以裕矣,商賈無以通矣,街市無以盛矣。朝家之前後禁令,非不申嚴,而奸竇莫破,狙詐益甚。雖以今番柴政言之,都下遑遑,若不能奠居,苟非自捕廳發送校卒,縛來奸首,則柴價寧有不日復舊之理乎?臣因是思之,今之小民,不知畏國法,而惟一分恐怯者,捕廳是已。如欲理民,都賈不可不革,如欲革都賈,非付之捕廳,則萬無止息之理矣。然若使捕廳專管此事,亦不無又或生弊之慮,從今以後,某物種都賈之說,入於廟堂之聞,則自廟堂分付捕廳,使之譏詗,以治盜杖杖之,捕將如有所聞,則亦以某物種都賈之不可不詗,告于廟堂,得廟堂肯許,然後治之如法,則庶或有令行禁止之望,以此定式,斷不可已矣。雖然,使民遷善遠罪,聖王之所務,驅以納諸罟擭,豈所欲哉?雖曾前以此作奸之類,此法一出之後,能自知畏,快悛舊習,則渠輩自當爲良民,廟堂亦可以少事,依古聖王懸法象魏之例,以今立法之意,眞諺書出,揭榜於通衢及四門,使閭巷小民,得免匍匐入井之患,恐爲得宜矣。上曰,依爲之。都賈之弊,可勝言哉?以今不古之民俗,其奸弊之益甚,不聞可知。今聞卿言,可謂益聞所不聞,依此設禁,豫先曉諭,而廟堂異於平市署,刑漢城府捕廳,亦是治盜之司,卿所謂自廟堂分付捕廳査治之云云,非謂尋常微事之如是續續爲之,須若日前柴政等,切可禁最可戢之事也。非法司之所可制,而爲平民難支之端,然後始可用此禁,使渠輩無不曉然知之,初無犯科之人,則惟今設禁之擧,不過爲紙上之空言,豈非公私之大幸乎?大抵懸法於象魏,卽刑期無刑之意。然而冒犯者,亂民也奸民也,爲平民,重治亂民奸民,雖曰不得已,亦豈曰可已乎?以此,申諭民間,可也。出擧條濟恭曰,聞禁府都事李義度,前任寢郞,卽準朔數,例陞奉事,許久隨行,換爲禁都,又準朔數,今番都政,例當出六,而以禁都之序,陞直長,有新頒定式,故以準朔之人,不得出六,又將爲直長云。不特蔭路諸員,擧皆稱冤,揆以政格,令前令後,合有商量,旣有所聞,敢此仰達矣。上曰,陞六,可也。出擧條益運曰,上番玉堂之入侍賓筵,例也,而副校理尹光普,謂有身病,不爲詣閤,致使下番替入,事體所在,極爲未安,推考,何如?上曰,依爲之。出擧條上敎昌順曰,今則吏判行公之人,可謂優足,是可幸也。近來人之厭避銓地,視作辭樞密一節,甚無所據,前判堂,非不欲强縻,而亦有難處之端矣。卿則必當善爲,而此非長帶之職,豈無時時輪回之道乎?都政,將以何日爲之,而守令爲幾窠乎?昌順曰,都政,將以二十四日入稟,而守令則爲二十餘窠矣。然而臣之情勢,已蒙俯燭,實無一分可强之勢,而怵於嚴命,冒沒行政,至於前吏判,則所托,不過曰,不嫺政注,以此圖免,誠不成說,臣亦以此責之於私席矣。上曰,前判堂,豈但爲不習政注也,予之體諒,蓋亦有意矣。大臣與冢宰,相關不少,而前吏判之於左相,雖是事關猶父,而不能冒沒問政者,容或無怪矣。無論讎與嫌,在其人,判爲兩截,則是豈禮使之道乎,左相以予言爲如何?濟恭曰,臣於此事,有萬萬惶蹙者,業有商量,而徐浩修若爲今番都政,則待其問政時,去就欲一陳聞矣。政官之問政于大臣,自是四百年金石之典也。問政雖無意義,政是我愛其禮,浩修則與吳載純,逈異矣,以臣而惡見浩修則猶可說也,在浩修,有甚不見臣之端乎?吳載純則猶是爲嫌爲說,而其所謂嫌,亦出於深看文字矣。上曰,吳載純之嫌,嫌則嫌矣。濟恭曰,載純之嫌,猶有說也,浩修於臣,亦有世嫌乎?臣尙記丙午夏,屛伏露梁也,故奉朝賀徐命膺則來住龍山,隔水而相望矣。其時徐領府有事出城,同住於命膺之室,而蔡弘履,以傳諭出去,與之談話之際,命膺在房內,領府在廳事矣。命膺手指隔江林叢,字小臣而呼之曰,此地卽某也之所住也,以吾平素之情,只隔一衣帶,日夕相望,而拘於事勢,終不能一棹相訪,自顧慨然也。領府聞其語暈而問之,則言他而不答云。徐命膺之至於臨沒,向臣而情不衰者,卽此可知也。未知浩修於臣,有別般難見之義耶?大臣與冢宰,俱是重任也,浩修若當都政,而不爲問政,則臣當備陳事實,自甘斥退,而至於替送次堂,則臣雖駑劣,決不受之矣。上曰,官爵雖重,叔姪異論,亦不可不念,故向之許解戶判,亦出重四維之義,而到今皆爲鬧商量矣。大臣之言旣如此,今則叔姪異論,猶屬餘事,曾謂浩修,若往問政,則一家之內,事面當爲如何云矣。今則反有重於此者,予若早聞此言,則豈爲玩弄等未安之敎耶?予性不能耐過於礙眼之事,故都政之前,豫爲區處矣。若知奉朝賀有此說,初豈爲過費斟量乎?未知卿之此說,聞於何處,而領府亦豫聞乎?濟恭曰,蔡弘履親聞,而言於臣,而領府則時坐廳事,未知其關聽否也。上曰,觀其語意,眞有古人蒹葭托思,所懷伊人之意,奉朝賀之言如此,而浩修難於見卿,則便歸父子異論之科,卿之見浩修,在卿有何光鮮,而在浩修則必一見卿而後,方免父子異論之嫌矣。無論如此如彼,今可以無礙任用,還可幸也。昌順曰,臣向見浩修,言及問政與否,則渠亦以畢竟躬往大臣之門外,爲計云矣。濟恭曰,非但問政爲然,相府體例,壞盡無餘,而其中問政一事,又自臣身而壞之,自顧慙恧,臣曾聞,自勝國時,相臣之尊重,禮絶百僚,重宰之入見者,皆以兩手據地,而雖其生平親友,一朝入相,便如天壤云,此則尙矣。臣之待罪同義禁時,參坐於虎頭閣,而知義禁以下,進言於委官,則必以手據地矣。今則此風亦不可見矣。上曰,非但在下者失禮,大臣每多自損而然矣。昌順曰,吏判之不問政,蓋自李衍祥爲始矣。鼎鎭曰,礪山·長興·順天三邑稅船,昨年夏,致敗於泰安地。頃因湖西道臣具格狀聞,以監色·沙格等,敗船情節,追後究覈論啓事,待該道究覈狀聞,更爲稟處之意,覆啓蒙允矣。今因京畿監司徐鼎修陳達,南陽境,致敗海南縣大同船,監色·沙格,以宥旨前事,旣有放送之命。今此礪山等三邑稅船致敗,亦在宥旨前,則其在一視之政,恐不可異同,故敢此仰達矣。上曰,當初該曹回啓,難免不審,豈可以宥旨前事,混請査覈乎?卿則推考,監色·沙格,依海南例,勿論,可也。出擧條有大曰,本營海西上番鄕軍,以病故,還下送,而未得立番,取考前例,則甲申年,以年荒,點考後,卽時下送,而以立番例施行矣,今亦依此例爲之乎?上曰,依爲之。出擧條熙采曰,玉堂番次苟艱,而上番中,金方行·朴奎淳·尹光普,皆有實病,合有變通矣。上曰,玉堂中,有實病人,竝許遞,前望單子入之,待下批,牌招察任。出榻敎濟恭曰,儒臣之以番次,苟簡陳達,以請變通前例或有,而歷擧僚員病故,縷縷爲言者,揆以筵體,殊涉屑越,入侍玉堂金熙采,推考,何如?上曰,依爲之。出擧條上敎庠曰,何當下去,而卿之酒政與脚病,近復如何?卿父卿叔,亦皆無恙乎?庠曰,來月當還營,而居官則斷飮矣。臣父臣叔,俱爲好過,而伏蒙聖恩,得伸便養矣。前禁衛大將金持默曰,禁營一年所捧錢木兩條,合爲六萬四千四兩,而四萬三千一百兩零,乃爲每年應下之數,一萬兩則添入於封不動,其餘一萬八百餘兩,以爲營中各樣需用,而有不足之患,則無他推移之道,貸用於封不動之中,待新捧,雖卽還報,行用之見縮,漸次層加,以目下言之,勢將貸用,臣不勝惶恐,而年年貸用,非但悚悶,其在事面,極涉苟艱,勢不可不從長變通,然後可無來頭推用之弊。臣雖已遞,事係營用,故敢此仰達矣。上曰,稔聞其事勢,一向貸用於封不動條,則雖曰一營之公貨,行用與封不動,名色自異,貸用與犯用同,若不別般矯弊,其弊將自如,今番則就封不動中除出,新捧前支放條,幾許數酌量,移劃於行用條,自今爲始,更有貸用封不動之弊,則該將臣,用那移律事,令廟堂知悉。如是定式之後,時或筵稟,發遣備郞或別差御史,反閱其虛實,可也。出擧條命退,濟恭與備堂先退。上出齋室,乘輿出日瞻門,入弘化門。上曰,入格儒生入侍,出駕前下敎幼學申夔朝等二十七人,以次進前。奏姓名,領賞行禮訖。上敎鄭取善曰,爾是述祚之孫,而尙帶學齋任乎?取善曰,今則不帶齋任矣。上顧益運曰,齋任有闕,則以取善卽差之意,言及,可也。上敎洪致榮曰,爾父無職名乎?致榮曰,自泰仁遞歸之後,見無職名矣。上曰,緣何枳塞乎?洪樂顯從速收用之意,分付銓曹,可也。上由協陽門還內,諸臣以次退出。
上在昌德宮。停常參·經筵。
柳文養啓曰,新除授漢城府左尹申大升,除拜後,過三日,不爲出肅,依定式,推考警責,仍卽牌招,何如?傳曰,允。
李益運,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳文養啓曰,來二十五日,朝參日次矣,敢稟。傳曰,停。
李益運啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗,俱在外,監察茶時之意,敢啓。傳曰,知道。
李益運啓曰,都目政事,今月二十四日爲之之意,敢啓。傳曰,知道。
承旨前望單子入之,李祖源·李祖承·丁範祖·鄭益祚落點。
傳于柳文養曰,輪對官入侍。
李益運啓曰,事變假注書李明淵,身病猝重,勢難察任,今姑改差,何如?傳曰,昨日無病入次對者,何敢規避乎?新進怠習,宜懲汰去。本任,古則政府錄事,以好地閥兩班爲之,近雖不然,其名則尙存,前注書李明淵,典涓司直長除授,仍察吏房之任,萬一不勤於政府本職及闕內除草修溷之應爲事務,則承宣之例兼該司提擧者,難免不飭之責,以此知悉。時任直長,姑令仍置。
李益運,以賑恤廳言啓曰,漢城府牒報,據東部字內,民家完少頹多二戶恤典,布各一疋,依例上下之意,敢啓。傳曰,知道。
李益運,以賑恤廳言啓曰,漢城府牒報,據西部字內,民家完少頹多一戶恤典,布一疋,依例上下之意,敢啓。傳曰,知道。
辛亥六月二十一日卯時,上御誠正閣。輪對官入侍時,左副承旨柳文養,假注書洪樂安,記事官洪樂游·徐有聞,造紙別提李持淳,吏曹佐郞尹在明,中樞經歷柳河喆,軍器僉正李藎輔,養賢庫奉事韓啓翼,以次進伏訖。上曰,輪對官以次進前,可也。持淳進前,奏職姓名職掌及遺在訖。上曰,有所懷乎?持淳曰,無之矣。在明奏職姓名職掌訖。上曰,有所懷乎?在明曰,無之矣。上曰,爾居楊州之趙判府洞內乎?在明曰,臣家在於趙判府之墓村矣。上曰,爾是何年科,而與誰爲親黨乎?在明曰,癸巳庭試登科,而故正言在德之六寸矣。上曰,在德是癸巳老人科,而曾以禮郞,參於癸巳年御容都監郞廳乎?在明曰,然矣。河喆進前,奏職姓名訖。上曰,陳奏履歷,可也。河喆曰,以分守門將,出六矣。上曰,武弁之入侍也,奏對履歷,自科名及初仕,以至見職,無遺歷陳例也,而近來武弁,則敷奏履歷,全不成樣,申勅兵曹,可也。文養曰,中樞府經歷柳河喆,履歷下詢之際,奏對顚錯,極爲駭然,推考,何如?上曰,依爲之。出擧條藎輔進前,奏職姓名職掌訖。上曰,有所懷乎?藎輔曰,無之矣。上曰,爾以何官出六乎?藎輔曰,以守門將薦,爲都監哨官而出六矣。上曰,爾兄,予亦思之矣。爾弟亦有所業乎?藎輔曰,方爲御營將官矣。啓翼進前,奏職姓名職掌訖。上曰,有所懷乎?啓翼曰,無之矣。上曰,爾居何鄕,而亦爲誰族乎?啓翼曰,居在興德,而故縣監東岳之近族矣。命退。上曰,文書之不踏啓字,何也?文養還趨入。上命書榻敎曰,當該中官,推考。出榻敎承史以次退出。
辛亥六月二十一日午時,上御重熙堂。右承旨入侍時,右承旨徐瀅修,記事官李海隣·洪樂游·徐有聞,以次進伏訖。上命書傳敎曰,都承旨·左承旨·右承旨·右副承旨皆憊矣,許遞。上曰,承旨前望單子入之,待下批,牌招察任。出榻敎命退,承史以次退出。
上在昌德宮。停常參·經筵。
自開東至辰時,灑雨下雨,測雨器水深六分。
藥房提調吳載純,副提調李祖源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何候?臣等不任區區伏慮,敢來問安。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李益運啓曰,大司憲洪檢,掌令鄭景祚,持平李景溟,牌招啓辭未下,執義李身悔,掌令姜世綸,持平尹九宗,俱在外,監察茶時之意,敢啓。傳曰,知道。
李祖源啓曰,右承旨丁範祖,今日不爲仕進,卽爲牌招,何如?傳曰,允。
李益運啓曰,卽見忠淸兵使崔景岳,諸色上番軍,實有頉啓本,則連幅處,初不踏印。封啓事體,何等審愼,而有此違式,原啓本,所當還下送,而事係軍摠,雖不得〈不〉捧入,該帥臣疎率之失,不可無警,推考警責,何如?傳曰,允。
傳于李益運曰,右副承旨入侍。
刑曹判書前望單子入之,李秉模落點。
傳于李益運曰,右承旨行步,無以供劇,許遞,前望單子入,待下批,牌招察任。
承旨前望單子入之,李義弼落點。
傳于李祖承曰,左承旨入侍。
李明淵汰去,代以李羲甲爲事變假注書。
以京畿監司徐鼎修狀啓,法聖倉漕船還歸時,致敗沙格等,具格取招事,傳于李益運曰,法聖事奸弊,迄可休矣。許多隻之載穀臭,載之不足,又有空船之致敗,又未幾何?更以船隻之不知去處登聞,此必法聖該鎭有別般弊瘼之故,其所陸續報來者如此。令廟堂嚴飭該道道臣,另査出弊之由,別講戢弊之方,俾有實效事,嚴飭行會。致敗之空船,與不知去處之空船事,昨日京畿水使,今日永宗僉使狀本,徒煩酬應,沙格等,竝卽放送,移付該道伯,使之査處事,一體回諭。
以漢城府民家頹壓別單,傳于李益運曰,恤典題給。
以李得臣囚單子,傳于李祖承曰,考律勘放後,草記。
李益運,以賑恤廳言啓曰,漢城府牒報,據西部字內,全家頹壓一戶恤典,錢二兩,草幕漂失十二戶恤典,錢各二兩,依例上下之意,敢啓。傳曰,知道。
李益運,以兵曹言啓曰,三內禁軍,接濟所需,別單書入之意,敢啓。傳曰,知道。
李益運,以備邊司言啓曰,因兵曹草記,蛇梁萬戶崔德顯,庚戌六月殿最居中,今番開拆,又置中考,則二等居中矣。其不職可知,依例罷黜事。傳曰,該道貶目之兩次居中者,自可罷黜,而開拆降考後,因用兩次居中例,更請罷黜,法例果如此乎?以所記憶者言之,年前相臣,在吏判時,於南邑倅,有似此之擧,其時猶以爲法例不然,況兵曹已例,不能記憶者乎?令廟堂,査問前例有無,此草記許施當否,草記論理,稟處可也事,命下矣。査問吏兵曹,則丁未十二月所斤僉使,以上考,開拆時,降置中考,仍以前已居中,依例罷黜,至於吏曹,似此前例,終無可考,獨癸卯十二月,南部都事,以上考,黜下降中,而以其爲五考內,二中之當罷職,特命勿罷,終因銓曹草記,有勿遞命下之後,臣等不能援據法例,直請置之,惶恐待罪之語,故批旨若曰,越法,仍置太無意義,元啓目中,都事名上,點下處,爻周以下,以此觀之,雖曰京司,降考中,則以中施行,下則以下施之,旣是不易之典,則前已居中者,合降考計之,則其爲二次居中,明甚矣。況兵曹旣有丁未前例,則援以爲請,固所當然,査問以啓之意,敢啓。傳曰,知道。
李益運,以備邊司言啓曰,軍餉居末居二決杖,居三推考,還上居末決杖,居二推考,居三勿論,旣有元事目,還上未準捧居末拿問,而若邊地守令,則依前決杖,舊還未準捧守令論罪事,載在通編矣。卽見平安前監司沈頤之,咸鏡監司李文源,捧未捧啓本,則新軍餉居末車嶺前僉使李東蕃,居二牛峴僉使趙得壽,居三平南萬戶李榏,新還上居末神光僉使柳鎭燁,居二車嶺前僉使李東蕃,居三平南萬戶李榏,舊軍餉居末熙川前郡守李得臣,居二牛峴僉使趙得壽,居三昌城府使姜膺煥,舊還上居末城山別將趙賢範,居二牛峴僉使趙得壽,居三寧邊前府使李書九,舊軍餉全未捧吾老梁萬戶姜允鳳,恃寨前僉使崔遂恭,龍淵別將黃曮,嗭洞前權管朴鎭協,雲頭里權管金再浩,金城別將李熙修,於汀灘權管池正佑,柔院僉使尹進吾,車嶺前僉使李東蕃,牛峴僉使趙得壽,舊別軍餉全未捧寧邊前府使李書九,楚山府使曺遠振,熙川前郡守李得臣,渭原郡守李栢然,恃寨前僉使崔遂恭,吾老梁萬戶姜允鳳,龍淵別將黃曮,嗭洞前權管朴鎭協,於汀灘權管池正佑,柔院僉使尹進五,車嶺前僉使李東蕃,廟洞權管胡昌祖,林土別將金台魯,牛峴僉使趙得壽,舊還上全未捧熙川前郡守李得臣,渭原郡守李栢然,恃寨前僉使崔遂恭,柔院僉使尹進五,牛峴僉使趙得壽,車嶺前僉使李東蕃,龍淵別將黃曮,金城別將李熙修,林土別將金台魯,嗭洞前權管朴鎭協,於汀灘權管池正佑,元還上居末三水府使許溟,居二梁永權管康漢宗,居三甲山府使金處漢,軍餉居末江口權管李彦豐,居二仁遮外前萬戶韓聖謨,居三魚面前萬戶曺允彦云矣。新舊還餉未捧居末居二居三,及舊還餉全未捧守令·邊將,竝依事目,勘處之意,分付,何如?傳曰,允。昨年本道,無異瘡痍之餘,臨歲催科,新舊餉與還之不能準納,容有一分參恕之道,其中舊還上未捧守令·邊將,分揀,可也。
副司直權裕·權之彦,前僉知權揵,軍資正權恢,副司直權以綱,前都事權心彦,前牧使權濟應,前郡守權聖應,前縣監權以經,前掌令權儐,前正郞權應範,莊陵令權彝性,副司果權坪·權漢緯,前主簿權訪,前縣監權尙禧,長寧殿令權熻,元陵別檢權烒,前參奉權應度,前都事權煒,前僉知權相玉,權範祖,前佐郞權,幼學權尙貞·權儆·權正凝·權思兼·權思襄·權思及·權重協·權實·權啓萬·權錫行·權任·權灝元·權應銓·權弼銓·權裌,進士權讜,幼學權思善·權正實·權·權重範·權喆·權·權贇·權用錫·權永錫,進士權應錫,幼學權馥·權棨,進士權燁,幼學權,進士權業,幼學權馝·權潚·權贊·權儼·權台應·權大應·權太應·權丕應·權厚應·權萬應·權中履·權中倫·權中敎·權中儉·權中敬·權中敏·權中敾·權中執·權中和·權宜仁·權裕仁·權處仁·權寶仁·權友仁·權用禮·權欽·權鑑,進士權晙,幼學權塤·權尙欽·權珏·權㻼·權復銓·權達銓·權翼銓·權永稷·權國銓·權學銓·權重銓·權堪,生員權思儼,幼學權璲·權烠·權明佑·權七紀,進士權思晦,生員權思浩·權思浹·權就度·權相允,幼學權鼎鉉,生員權履度·權應斗·權禕·權補·權運標·權是明·權正九,進士權以復·權正三,幼學權重虎·權若龍·權泰齡·權直中·權晉昌·權后銓·權禹度·權復光,生員權義度,進士權得仁,幼學權聖鳳·權檾·權漢柱·權襄·權橘·權聖東·權墅等疏曰,伏以臣等之始祖,卽高麗太師權幸也。與其時太師金宣平·張貞弼等,生而同樹功於一郡,沒而同受享於一廟,凡爲後孫者,固當一體尊奉,而迺者金太師裔孫,前持平養根,做出一冊子,名以太師廟事蹟,刊行于世,而假托他說,誣辱臣等之始祖,罔有紀極,至云賜姓封爵,近於傅會。噫,世變層生,固無所不有,而至於以金之孫,誣權之祖,則豈非傷風悖義之甚者乎?京外諸宗,業欲籲天辨誣,而以私事上徹,極知猥越。先以書往復於在京金氏,屢請刪去,而終不回聽,到此地頭,一向泯默,則詖說終無以闢矣,先誣終無以辨矣。玆敢齊聲瀝血,冒昧仰瀆於仁覆之下,伏願天地父母,少加垂察焉。蓋臣等始祖,本姓金,一名行,安東人也。當羅季,迎麗祖,討甄萱,以雪國讎,麗祖嘉之,賜以權姓,爵以太師,使之食邑,而載在勳錄,此臣祖得姓受爵之本也。是以文忠公臣兪棨,博採十五家說,以撰麗史提綱,而其中有曰,權幸,本姓金,以達權歸順,賜姓權氏。且考之東國通鑑·輿地勝覽等書,無不昭載其事蹟。文簡公臣金安國,撰顯德王后陵誌曰,王后姓權氏,遠祖金幸,守古昌郡,憤甄萱之亂,擧邑降高麗,太祖喜曰,幸能炳幾達權,賜姓權,官至太師。其他國朝名賢之撰權氏墓文者,不可殫記,而亦莫不以臣祖之得姓受爵,首擧而書之。而今見養根之冊子,則首記麗史數條,而臣祖之賜姓一款,逐段刪削,不少槪見,次記麗朝功臣錄,而臣祖姓名,昭載於廉泰評·堅之下,則又引文化柳氏譜,爲之註釋,而或曰泰評之下,無堅·權幸三字,或曰堅·權之下,本無幸字,終以臣祖錄勳,置之疑信之間。夫史記,千古之信蹟,而刪改存拔,惟意所欲,已不勝萬萬可駭,而其下又引所謂丁都事時述尋源錄,或言臣祖之墓道,失而無傳,或言臣祖之誌石,得而徑埋,無理之言,不一而足。末又曰,本姓金而名又幸也,則麗史,胡不先書其本姓名,而後記其賜姓之由也。又曰,金宣平·張吉,皆參開國功臣,而公獨未參,則拜太師賜姓之說,近於傅會。噫嘻,此何言也。臣祖之姓名勳爵,垂之竹帛,鐫之金石者,班班赫赫,如上所陳,而渠乃一切變幻,創出謊怪之說,欲售誣衊之計者,豈非誕妄之甚者乎?且以先正臣李滉,所撰三功臣廟記觀之,其曰,賜姓以寵權公者,卽臣祖得姓之證也。其曰,功臣之號,三公所同者,卽臣祖錄勳之訂也。其曰,太師之授,獨見於權譜者,卽臣祖拜太師之證也。其於敍事之處則曰,從重而首金公。其於立論之際則曰,事機盡出於權公。終始反覆,昭然可據,而實爲千古之公案,則其可以時述之妄說,蔽先正之信筆乎?且彼以柳譜爲訂,而臣等覓見柳譜,則全帙十卷,初無功臣錄所載者,彼以丁說爲主,而臣等書問其後孫則曰,尋源錄初非刊集,亦不在家藏。又問於養根則曰,得見於古簏破紙之中。以此觀之,其引柳譜丁說,皆是譸張虛謊之說也。設令眞有是錄,是不過無倫悖理之一妄言而已。彼養根,何所取而載之於其祖事蹟,以爲誣辱臣祖之資斧乎?雖以向者金氏之答書論之,臣等之所問,只爲辨誣,而其所答則專論酌獻之先後,眞所謂問東答西,而其書又引先正記文之語,以爲退溪先生所云太師之授,獨見於權譜者,卽丁氏所云,公獨未參之說也。退溪先生所云權·張二公之名,廟版與史書不同者,卽丁氏所云不書本姓名之說也。噫,彼爲說,何其錯引而誤解也。夫先正所謂獨見於權譜者,蓋疑其太師之號,不見於金·張兩譜,而獨見於權譜也。今反以此爲臣祖未參功臣者,其果成說乎?至若二公之名,史與版不同云者,所疑者,在於名字,不在於姓字,而史記所載,則賜姓未改名之前也。廟版所書,則賜姓已改名之後也。其不同者,良有以也。今反以此謂史不書本姓名者,亦果成說乎?金氏答書中,又以爲臣門,以金·張二公爲配之說,刊行於譜冊云,而此乃金氏之創說,初非權譜之所載,故向於丙午年,臣門對章,已辨其爽實之狀,則今復提起,誠未知其何意也。又況文正公臣金尙憲,嘗銘權氏三人之墓,生員臣金瑛,亦撰權氏之碑,而臣祖之姓爵事蹟,無不備述,俱在文集,一按可知。今日在京金氏,多是文正之後,養根則瑛之孫也。以其子孫,而不有祖先撰述之文,反以時述無根之說,搆虛捏無,至此之極,此非常情之所可測度。養根則固不足責,而惟彼金履翼,又從而弁卷之,惜乎諸金,其敢曰,不爲之參涉乎?大抵養根之爲此冊者,專由於酌獻一事,蓋麗朝之開國論功,竝授三太師爵號,而獨於臣祖,特賜姓氏者,誠以倡義歸順,以洗君父之恥者,專出於臣祖之謀猷也。邑人之立祠揭虔,竝設三太師位版,而特推臣祖,尊以中位者,誠以拯濟一方,得免魚肉之禍者,都是臣祖之功德也。先正所謂,一時事機,盡出於權公之斡旋,故遺民之不忘其德,尤在於權公者,正以此也。是以每當享祀奠酌之時,先獻于中位臣祖,次獻于東位金公,次獻于西位張公,自麗初,逮我朝八九百年,已成定制,遵而行之矣。降及中間,金氏後孫,不遵先正勿墜定規之訓,始起先獻東位之論,互相爭辯,亦多年所,終至於推上朝廷。粤在肅廟壬戌,金氏疏請得準,變移酌次,其後八年,臣門對擧陳辯,還復舊制。逮我英廟丁亥,金氏又上疏爭之,英廟還給其章,有嚴隄防,息鬧端之敎,而其時筵中,又有一時奠酌,自然無先後之敎,於是乎三位竝獻之規行,而權·金之爭息矣。凡今兩家之人,苟能仰體先朝息鬧之盛意,則孰敢異議於其間,而竝獻之擧,猶不滿意,欲務勝之心,漸有所層激,故養根之書所以作也。其書所載,備言金太師之當爲首功,權太師之不當先酌,而憑空立說,引虛爲證,刊布中外,疑亂耳目者,顧其意,必欲歸首功於其祖,而將圖先獻之計也,不亦巧且險乎?噫,養根之許多構誣,孰非可痛,而至於姓爵傅會等說,尤不可一日播傳於世矣。伏乞聖明,俯加照燭,特賜處分,金養根所刊冊子,亟命有司,收聚燒火,仍治其誣人始祖之罪,俾雪臣等千古之痛焉。臣等無任瞻天伏地,屛營祈懇之至,謹昧死以聞。傳曰,二去壬戌與己巳,諸金諸權之互相疏辨,各有處分。至先朝丁亥,又以此事,諸金之疏籲也,特命三版奠獻,竝行於一時,爲兩家人者,俱當奉以遵守,無敢舛詿,豈可以無稽之證,刊不緊之書,致有此煩浼乎?況此疏語,尤異於奠獻爭端,則別無分析立落者,原疏還給,所謂刊行之冊,一言以蔽之曰不緊,設令分明徵據之蹟,在於信史,近千年未遑之事,今豈可編之而印之乎?此事止鬧,固不輕官藏件,卽令校書館洗草,至於私件散在之本,非朝廷所可收聚區處者,雖有之,公件洗草之後,特一郢書燕說,何足有無於其間乎?此意,令兩家知悉。此後,似此爭辯之疏,無敢來呈之意,一體嚴飭。
禮曹判書徐浩修,副司直李敏輔等疏曰,伏以臣等,俱以空疎,素昧音律,而向於太廟齋殿之引對,伏承提擧樂院之命,仍以祀享樂章,尙闕一篇成書,聖敎諄諄,取進樂學軌範·樂院歌譜,諸書之指授,義例俾臣等,編摩以進,臣等退而悸恐,不揣愚陋,一惟聖訓,是遵是式,先序樂章,繼以歌譜,編進雅俗二部,而第於宮享樂成,竊有區區微見,敢此冒進焉。臣等謹稽成俔樂學軌範,風雲迎神用六成,社稷迎神用八成,太室·文廟迎神用九成,蓋本諸周官之六變而天神格,八變而地祇至,九變而人神享之文也。國初臣朴堧,上疏言周官樂成之義曰,祀天神降神,四宮樂,變六成,六變者,取卯之數六也。圜鍾宮二成,姑洗宮二成,南呂宮一成,大呂宮一成,祭地祇降神。四宮樂,變八成,八變者,取未之數八也。亟鍾宮二成,蕤賓宮二成,應鍾宮二成,蕤賓宮二成。享人神降神四宮樂,變九成,九變者,取金之數九也。黃鍾宮三成,仲呂宮二成,南呂宮二成,夷則宮二成。每祭降神,四宮及樂變之數,各有所據,不可損益。今以軌範之成憲,朴堧之疏論,參考於周官大司樂註疏,則祀天神,先圜鍾而用六變者,以圜鍾屬卯,而卯爲正東帝出之方,從卯至申,其數六也,祭地祇,先亟鍾而用八變者,以亟鍾屬未,而未爲西南養物之方,從未至寅,其數八也,享人神,先黃鍾而用九變者,以黃鍾屬子,而子爲正北陽生之方,從子至申,其數九也,鄭玄所云先奏是樂,以致其神者,卽後世迎神之曲,而成數之分屬於天地人,厥義甚微,唐太宗之降神四曲,議者以爲非古制,良有見于此也。臣等竊伏惟念我聖上,篤虞舜羹墻之慕,追元聖制作之盛,凡於宮享儀節,酌古參今,必誠必愼,情文允協,器數咸秩,而獨於迎神樂成,因掌禮之臣,議進三成,載之歌譜,遂與太室·文廟之樂成,不免有參差,夫治莫貴於禮樂,禮樂莫京於祀享,方今化理彬郁,駸駸乎百度惟貞,則況於至重至大之典,宜求盡善盡美之實。伏乞下詢大臣館閣而裁處焉,臣等無任云云。答曰,省疏具悉。所請問議事,依施。
辛亥六月二十二日卯時,上御重熙堂。右副承旨入侍時,右副承旨李益運,假注書洪樂安,記事官洪樂游·徐有聞,以次進伏訖。上敎益運曰,權裕疏見之乎?益運曰,見之矣。上曰,曾在先朝丁亥,權與金,亦有爭辯,而其時則金氏勝乎?益運曰,別無勝負矣。其時所爭,則只是位次先後,而先朝旣命一時竝享,則固無可爭之端,因爲息鬧矣。今則刊行冊子之故,權家則以爲,改易姓字,爲辨誣之擧矣。上曰,此書予亦見之,而金履翼作序文矣。今以無稽難信之事,徵之於千載之下,以起鬧端,有甚意味,大抵不緊則甚矣,今若將此書洗草,可謂初無是事也。益運曰,論以位次,則金氏之欲爲居先,容或無怪矣。上曰,旣洗其書,頒此下敎,則金氏或以爲抑鬱耶?益運曰,處分至當,渠輩焉敢有異議乎?命書疏批訖。命退,承史以次退出。
辛亥六月二十二日辰時,上御重熙堂。左承旨入侍時,行左承旨李祖承,記事官李海隣·洪樂游·徐有聞,以次進伏訖。上命讀公事,書判付訖。命書傳敎曰,次對時,已知其難强,刑曹判書李許遞,前望單子入之,待下批,牌招察任。命退,承史以次退出。
上在昌德宮。停常參·經筵。
李益運啓曰,御營廳將官來言,今日本廳軍兵日次,私習云矣,敢啓。傳曰,知道。
李祖承啓曰,大司憲洪檢,掌令鄭景祚,持平李景溟,牌招啓辭未下,執義李身晦,掌令姜世綸,持平尹九宗俱在外,監察茶時之意,敢啓。傳曰,知道。
李祖源啓曰,同副承旨鄭益祚,今日不爲仕進,卽爲牌招,何如?傳曰,許遞。前望單子入之,待下批,牌招察任。
承旨前望單子入之,洪義榮落點。
傳于李益運曰,軍士房承旨入侍。
傳于洪義榮曰,當該承旨推考。
以漢城府民家頹壓別單,傳于李益運曰,恤典卽爲題給。
以黃海監司李敬一狀啓,道內癘疫方痛向差死亡數爻開錄事,傳于李益運曰,以所聞,較所報,一邑之大,豈有如是數少之理乎?若此則豈可曰一向熾盛乎?其爲不能據實枚報之罪,一二名報營時一也,五六名報營時一也,十名內外亦一也,此狀啓還下送後,復若此,當該報來諸邑守令,當一竝施以罷拿之典,令廟堂嚴飭。
以平安兵使李漢豐,道內邊將,今春夏等褒貶啓本,傳于洪義榮曰,昨年特軫關西各鎭之弊,別擇鎭將下送也。洪景休·李愼培則五考純褒後,使之卽屬各該隨行之營門,而其餘李榏·成鎭殷·南耆喆·南志復·洪燮仁等,亦令待五考純褒,外職陞遷,蓋榏等持身,異於京校舊勤,意謂十分修擧,觀此貶目,榏與鎭殷與志復,可知其小心奉公,甚可嘉也。準瓜後,善地陞遷,望筒懸註事,申明分付銓曹,燮仁則以引滿爲題,可知其不能絶飮,所當嚴處,而旣云政則無闕,姑且參酌,更欲觀來頭,先令帥臣嚴棍懲礪。無若耆喆之犯科事嚴飭,旣爲西民,拔例差遣,則差遣之後,置之相忘,其可曰實政乎?伊後各人姓名,書付榻邊,以爲常目之資,渠輩雖欲放忽,若念渠輩姓名之長在目中,焉敢不殫竭所知乎?亦令帥臣,將此意,申加嚴飭,鎭還之弊,方欲銳意釐正先自江界始,而此亦鎭邊將,與泛泛差遣者自別,各令渠輩,從所見報來後,卿亦論理,爲先別爲狀聞,期於快蘇,外此鎭弊,監營則屢問屢飭,而兵營則㚲無皁白云,何其沁泄之甚耶?竝須惕念事,回諭。
李益運,以戶曹言啓曰,京畿水使申㬚狀啓,以爲德積鎭留鎭將廉處行牒呈內,全羅道法聖倉,善字漕船一隻,所載稅穀,無事上納,回還之路,今月初三日,到本鎭屬蔚島,致敗,格卒九名,幸得圖生,孫一壽·洪鸎囀·金辰南·崔一九·成男金等五名,俱爲渰死,敗船木物,一時漂流云,聞甚驚駭,發遣帶率軍官金方彦,使之摘奸,待其回告,追後狀聞,爲辭矣。卽者善字船格卒洪鶯囀·金辰南·崔一九·成男金等四名,來現本曹,洪鶯囀等,俱是狀聞中渰死人姓名,而來言生活,故問其事情,則所告內,致敗時一船格卒各自圖生之時,渠等四名,同乘帆席,屢日漂流,而孫一壽落水渰死,渠等四名,漂至海州,僅得生活,受營邑立旨上來云。四名之生活,誠爲多幸,而留鎭將廉處行之不能探察,遽然牒報,極爲可駭,拿致本營,嚴棍懲礪。人物生死,事係愼重,而只憑鎭將之報,糢糊登聞,亦極疎忽,當該帥臣申㬚,推考警責。空船之歸路致敗,屍體之亦未拯得,俱甚可疑,今此洪鶯囀等四名,依玄字船漕卒例,下送本道監營,其間情節,一體嚴査之意,分付,何如?傳曰,允。裝發漕船之許多隻,一時致敗,前此飭敎何如,則如有紀綱,該倉還歸之船隻,又豈敢陸續犯科乎?此已萬萬可駭,而然猶不足,昨日帥臣,則以幾名渰死登聞,今日度支,則以幾名還生,來現草記,事未前聞,如許帥臣,將焉用哉?奏御文字,何等審愼,而以生爲死,致有此現露,此而等閑看過,後弊難言,卿曹問備之請弱矣,當該水使申㬚,爲先削職,令該府拿來嚴問,捧口招重勘,留鎭將,令道臣捉來嚴治。雖曰不在本鎭,其罪焉逭,徵債僉使金忠國罷職,以此草記,行會完伯處,使之拔例嚴査後,勿敢作奸,可也。
李益運,以賑恤廳言啓曰,漢城府牒報據,西部字內全家頹壓一戶,恤典錢二兩,漂失草幕十四戶,恤典錢各二兩,完少頹多六戶,恤典布各一疋,依例上下之意,敢啓。傳曰,知道。
李益運,以賑恤廳言啓曰,漢城府牒報據,南部字內全家頹壓三戶,恤典錢各二兩,完少頹多一戶,恤典布一疋,依例上下之意,敢啓。傳曰,知道。
洪義榮,以兵曹言啓曰,景福宮衛彦晉·任東杓,俱以身病猝重,旬月之內,無望供職,呈狀乞遞。實病旣如此,則輪番之任,不可久曠,竝改差,何如?傳曰,允。
李益運,以司譯院都提調意啓曰,依下敎,張濂還屬譯案之意,敢啓。傳曰,知道。
李祖承,以義禁府言啓曰,時囚罪人李得臣,考律勘放後,草記事,命下矣。李得臣傳旨內,舊軍餉居末,依事目拿處。罪取考律文,則大明律制書有違條有曰,凡奉制書有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。李得臣,杖一百收贖,告身盡行追奪,放送,何如?傳曰,允。如有功議,各減一等。
李祖承,以義禁府言啓曰,李得臣,杖一百收贖,告身盡行追奪,照律草記批旨內,如有功議,各減一等事,命下矣。李得臣,六代祖楘,扈聖原從功臣,麟坪大君五寸親云,功議各減一等,杖八十收贖,奪告身三等之意,敢啓。傳曰,知道。
李祖承,以義禁府言啓曰,三水前府使許溟,車嶺前僉使李東蕃,仁遮外前萬戶韓聖模等,拿處事,傳旨啓下矣。許溟·李東蕃,今方待命,卽爲拿囚,而韓聖模,時在京畿江華地云,依例發遣府羅將,拿來,何如?傳曰,待待命拿囚,已掌囚者,區別功議,考律勘放後,草記,可也。
李祖承,以義禁府言啓曰,時囚罪人許溟·李東蕃,區別功議,考律勘放後,草記事,命下矣。傳旨內,許溟段,元還上居末,李東蕃段,新軍餉居末,竝依事目拿處。罪取考律文,則大明律制書有違條有曰,凡奉制書有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。李東蕃,無功議云,杖一百收贖,告身盡行追奪,許溟,十一代祖琮,敵愾功臣云,功減一等,杖九十收贖,奪告身四等,放送,何如?傳曰,允。
辛亥六月二十三日卯時,上御重熙堂。軍士房承旨入侍時,軍士房承旨李益運,假注書洪樂安,記事官洪樂游·徐有聞,以次進伏訖。上命書傳敎曰,武士試射日字,待下敎事,已有下敎矣,皆令明日來待,日熱如此,當以平戎服親臨,只應射人,具戎服待令。比內試射,稍存事面,而旣非大殿座侍衛及繖扇,置之,承旨·試官入侍事,分付。都政亦在明日,試射,朝前當畢試,依初擇日爲之事,分付兩銓。出傳敎又命書傳敎曰,奴婢之弊,嶺南最難,嶺南之中,安東數多,新除府使,難於遠離,衆所共知,如是之際,公而曠務,私而拂情,可謂兩妨,安東府使金魯永改差,明日政,擇差下送。鳳山之痛戢鄕弊,非得人,難以責效,梁山之積瘼蘇救,亦非等閑差遣處,竝令銓堂知悉。豫加留意於得人之方,其他初仕也,守令也,邊將也,竝各擇擬事,分付兩銓。出傳敎又命書榻敎曰,明日試射時,試官,壯勇營兵房·訓御將,入直閣臣·玉堂各一員,兩營武從事官爲之。出榻敎又命書傳敎曰,欲爲下敎,已有筵話,今番慈宮進獻物單安寶時,尙瑞院官員,明日政陞遷六品職,下人,令該曹施賞。出傳敎又命書傳敎曰,承旨房,仍以右副承旨,爲軍士房。出傳敎命退,承史以次退出。
上在昌德宮。停常參·經筵。
辰時巳時,灑雨下雨,測雨器水深三分。
洪義榮啓曰,御營廳將官來言,今日本廳軍兵日次,私習云矣,敢啓。傳曰,知道。
以刑曹啓目,洪州前營將洪龍運,拿棍一款,便是宥旨前事,而當初保授,旣出特敎,臣曹不敢擅便事,傳于李祖承曰,今次決棍,付之赦令,特爲分揀,退限五十日,又或過限,更爲決棍,期於捉納。旣曰,待捉納放送,則豈可未久旋放,以示令不信之意乎?以此意,嚴飭該道。
以京畿監司徐鼎修啓本,獻陵有頉處修改事,傳于李益運曰,發遣偏裨,更審工役,勤慢,狀聞事,回諭。
以江原監司尹師國啓本,罪人金雲,通川郡到配事,傳于李益運曰,苟有偸斫之事,爲墓監者,具由先稟然後,當報該曹,而不此之爲,始因到配狀本,知有偸斫,大抵偸斫。亦有法典中,許多層節,則今於該曹關辭,只稱長養木,不言大中小株數,亦違通編法例,當該堂上,從重推考,初不稟告之墓監,所當嚴處,而今姑參酌,後勿如是之意,令該曹嚴飭該監等處,徒配以上,纔有赦命,厥漢,令道伯捉來,嚴刑懲礪放送事,回諭。
李祖源,以吏曹言啓曰,鐵山府使李鵬運,以三年窠守令,兩次居中,其間一中,雖因赦令蕩滌,其不治可知,依例罷黜,何如?傳曰,允。
傳于李祖源曰,淸白吏子孫,忠臣後裔,西北松都人,繡啓純褒,五考連上人,依例收用。
都政。吏批,判書鄭昌順,參判閔鍾顯,參議李勉兢,行都承旨李祖源進。啓曰,今都目大政,各其仕滿應遷者,相避及未準朔監察·禁府都事·戶曹·刑曹·工曹·漢城府郞官·平市署官員·五部令·各司久任·時推人員,竝擬,何如?傳曰,允。
又啓曰,四館陞出六品時,例有九處講後陞六之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣,今春夏等褒貶不得爲之故,當出六品,未免積滯,依例遷轉,何如?傳曰,允。又啓曰,守令多窠,今當差出,而未準朔禁軍將及邊將·虞候中軍·都事·守令·察訪,竝擬,何如?傳曰,允。又啓曰,蔭仕六品官之陞五品者,每於過都政後照擬,而見今在職者,絶無經一考之人故,五品官,無以推移備擬,未經一考之人,依例勿拘陞擬,何如?傳曰,允。以李宗明爲掌苑別提,尹載五爲司饔主簿,金獻行爲活人別提,申光直爲敦寧主簿,南寅老爲金浦郡守,徐季修爲高靈縣監,李承薰爲平澤縣監,李顯民爲定山縣監,成鍾仁爲梁山郡守,李斌爲連源察訪,沈鏶爲黃山察訪,柳師模爲狼川縣監,李鳳翼爲靑巖察訪,崔粹翁爲慈仁縣監,沈鏗爲靈巖郡守,李檍爲寶城郡守,金命赫爲礪山府使,田文顯爲鳳山郡守,李潤章爲平山府使,李膺福爲海南縣監,沈公著爲大丘判官,金宗範爲沃川郡守,崔時淳爲吏曹正郞,李洛秀爲掌樂主簿,鄭德濟爲司圃直長,尹秤爲平市直長,趙有善爲內資直長,朴興緖爲司宰直長,朴瀅爲軍威縣監,吳正根爲保寧縣監,李龜雲爲咸平縣監,金宗垕爲鎭岑縣監,金履運爲南部令,李廷書爲西部令,金載華爲木川縣監,尹最遠爲刑曹佐郞,金致正爲昌樂察訪,林懋遠爲刑曹正郞,柳弘源爲巨濟府使,趙儀達爲尙瑞直長,金世根爲濟用奉事,金履恭爲司饔奉事,李箕元爲禁府都事,李燁爲掌苑奉事,鄭元林爲軍資奉事,李晉秀爲工曹正郞,申光祜爲敬陵令,申光直爲刑曹佐郞,元綮鎭爲肅川府使,宋益休爲龍川府使,李祖源爲冬至兼謝恩副使,金蓍耉爲金海府使。
以冬至兼謝恩正使望筒,傳于李祖源曰,以實病耆社,何以差遣乎?更爲擬入。
以朴瀅源爲尙瑞副直長,李義度爲引儀,申百祿爲高敞縣監,權熻爲平市令,李宗明爲監察,李得休爲奉常正,金洪運爲奉常僉正,李益賢爲郭山郡守,金履運爲永禧殿令,趙㞳爲昆陽郡守,具絳爲珍島郡守,成夏鎭爲利城縣監,丁範祖爲禮曹參判,洪明浩爲右尹,呂萬永爲敦寧都正,具壽漢爲漆原縣監,南公轍爲司僕僉正,李義鳳爲司成,李普天爲宗簿正,邊慶遇爲會寧府使,沈能翼爲書狀官。
以冬至正使望筒,傳于李祖源曰,左相亦耆耉,況獨相乎?然則此望筒,無異於無乎?大臣外,宗親·儀賓中擬入,昌城都尉往來太多,光恩副尉今年往返,外比,安春君一人外,無可擬之人。此一款,每欲闊狹,有筵敎者屢矣,一品重臣,付判中樞差遣,無所不可,專對體重,事異常格,可合通擬者,問于大臣,擬入。
以趙儀達爲引儀,鄭時養爲廣興副奉事,金得範爲監察,典籍二單安重默·金必宣,以金載一爲典籍,李晩祥爲刑曹佐郞,鄭養善爲長寧殿令,申大偀爲長津府使,李厚培爲鐵山府使,禁府都事李箕元,司饔奉事金履榮相換。
傳于李祖源曰,邊倅宜擇,聞甚老病,新除會寧府使改差,今日差代。
吏批啓曰,會寧府使,今當差出,而當品中,可擬之人乏少,他道閫帥及堂上正三品,竝擬,何如?傳曰,允。
鐵山府使李厚培,祥原郡守南宮玾相換,以李鎭成爲禁府都事,朴瀅源爲尙瑞直長,申大升爲安東府使,鄭東簡爲南部令,李世胤爲社稷令,尹五榮爲顯陵令。
以會寧府使望筒,傳于李祖源曰,道來遞來守令中,有聲績人,擬入。
以洪履簡爲尙瑞副直長,金弘道爲掌苑別提,朴惺爲活人別提,申大偁爲廣興主簿,徐瀅修爲成川府使,許任爲會寧府使,李雨普爲長興主簿,金鎭源爲內贍主簿,吳載純爲冬至兼謝恩正使。
傳于李祖源曰,在外及未肅拜兩司許遞,今日政差出,玉堂中,以江陵府査事御史下去人,亦爲許遞,差代。
李祖源啓曰,今日政,新除授臺諫,竝待下批,一體牌招,何如?傳曰,允。
以金樂行爲濟用副奉事,李永穆爲執義,尹光普爲掌令,鄭來百爲持平,李殷模爲副修撰,李洛秀爲工曹佐郞,尹載五爲監察,金理一爲司饔主簿,趙儀達爲禁府都事,田義顯爲陽德縣監,柳謐爲健元陵令,嚴耆爲宗簿主簿,李彦五爲校檢,會寧府使許任,今加嘉善加資事承傳,贊儀李昌郁,楊根郡守李衡弼相換,金象禹爲引儀,李榮祚爲敦寧主簿,李鼎運爲右尹,李厚生爲司僕主簿,李應燁爲掌樂主簿,權逴爲監察,吳應常爲軍器正,李義度爲禁府都事,鄭冕綏爲康陵參奉,李源明爲翼陵參奉,李喆祚爲貞陵參奉,閔光誼爲順陵參奉,嚴思勉爲寧陵參奉,李龜星爲慶基殿參奉,尹光浚爲禮賓參奉,李光斗爲典獄參奉,鄭魯榮爲徽陵別檢,李得江爲引儀,左尹洪明浩,右尹李鼎運。
兵批,判書金文淳,參判李洪載,參議李夔,參知孟至大,右副承旨洪義榮進。啓曰,各道營將·虞候,今當差出,而擬望之人乏少,未準朔守令,竝擬,何如?傳曰,允。
以丁範祖爲副摠管,孟廷幹爲忠壯將,張重吉爲大丘營將,李翼鉉爲淸州營將,李東善爲忠州營將,閔有洙爲三陟營將,邊德淳爲南虞候,金世徵爲江原監營中軍,金載仁爲黃海兵虞候,訓鍊主簿單申益文,李潤彬爲京畿水使,李檍爲訓鍊副正,尹弘儉爲忠淸兵虞候,李顯三爲慶尙左水虞候,異在新爲德積僉使,韓聖寬爲西生僉使,李文伯爲馬梁僉使,安尙恬爲蛇梁萬戶,韓弼禹爲永登萬戶,閔仁喆爲呂島萬戶,副司果單具命德·李明祿·梁成龜·趙敬日·李顯道·韓德增。
傳于洪義榮曰,訓鍊正之代,除實病及以守令被罪者外,擬入。
以吳文常爲訓鍊正,金樂水爲訓鍊判官,趙光德爲慶尙左兵虞候,孫昌軫爲昌洲僉使,崔宗爀爲文城僉使,趙學枋爲乶下僉使,陸重昌爲潼關僉使,崔在賢爲美錢僉使,沈鍰爲寅火堡萬戶,金南瑞爲吾老梁萬戶,劉斗億爲包伊萬戶,徐廷潤爲位羅萬戶,金得臣爲古突山別將,嚴重武爲晴川別將,蔡百休爲僉知,禹允益·河泳爲景福將,李厚培爲訓鍊副正,沈弘祖爲訓鍊主簿,蔡顯一爲平安兵虞候,李鉐爲全羅監營中軍,李晴爲北評事,申鏶爲舒川萬戶,崔鎭世爲豐山萬戶,姜碩儁爲南村別將,同知單韓允度,僉知單李元祥·尹致宖·金夢彩,姜世重爲五衛將,金處純爲都摠經歷,李寬會·李秉道爲都摠都事,徐潤璞爲訓鍊主簿,李春燮爲龍津萬戶,金光得爲靑水萬戶,副護軍單邊慶遇。
傳于洪義榮曰,在外忠壯將·五衛將改差,今日政差出。
以曺翰振爲五衛將,李顯昌爲忠壯將,李馨秀爲宣傳官,金儀祥爲武兼,李潤默·金鍾翕爲都摠都事,僉知單閔致愼,副護軍單李得濟·徐英輔·申暹·具埉,副司直單柳戇·閔台爀·丁範祖·金魯永·徐瀅修·李敏采·鄭益祚·金方行·朴奎淳·李義鳳·尹光普,副司果單李元膺。
傳于洪義榮曰,未肅拜堂上宣傳官改差,今日政差出。
以李邦翼爲忠壯將,金處純爲訓鍊副正,李溏·具明德爲宣傳官,曺允獻爲黃海監營中軍,李萬吾·李文耆爲訓鍊主簿,副護軍單張重吉·李東善·李翼鎭·閔有洙,以李胤謨爲忠翊將,尹弘心爲都摠經歷,梁成龜·李明祿爲武兼,方處義爲加設訓鍊僉正,金學麟爲加設訓鍊判官,梁鎭衡·黃在中·李重恒爲加設訓鍊主簿,訓鍊主簿李熙章·金宗澤減下,以李旭祥爲訓鍊副正,金鎭九爲都摠都事,副司直單李泰永。
傳于洪義榮曰,宣傳官不擇,當該兵曹判書推考。
以吳文常爲內乘,朴宗和爲宣傳官,具世元爲五衛將,李光浹爲訓鍊僉正,金志學爲訓鍊主簿,副護軍單李邦翼·李禹鉉·全膺舜·李身晦·姜世綸,副司直單尹九宗,副司果單金熙采。
傳于洪義榮曰,兵批,聞有虛司果云,新除訓鍊正,今姑改差,內乘吳文常仍任前職,內乘之代,令兵曹時仕中,一邊擬入,一邊言送大臣事,分付。
傳于洪義榮曰,以秩卑人疏通一款,日前纔有申飭,騎士將,近果通融差擬,猶不若實職,東銓則頗擧,風殊可嘉也。又以郡守言之,名雖相換,實則新除,而兵批則不爲擧論,當該判書推考,今則諸窠皆差代,難以作窠,各道中軍中內遷,卽爲差代事,分付。
以許爲京畿監營中軍,李晉秀爲訓鍊正,尹範會爲訓鍊判官,具命德爲武兼,李煥益·尹範益爲宣傳官,徐益修·白光儀·柳煒·白仁喆·印宗瑞爲部將,李仁默·金四澤·閔崙·韓昌國爲守門將,小農堡權管單朴致煥,同仁權管單李元臣,雙靑權管單李春蕃,於汀灘權管單丁俊起,大坡兒權管單金允成,小坡兒權管單李啓發,黃拓坡權管單康思胤,副司果單李性林·趙永祥·成道明,以具縉·洪栒·金鎭九爲宣傳官,李顯道爲訓鍊主簿,鄭學耕爲宣傳官,趙台鎭爲都摠都事,趙爲武兼,元晦鎭爲內乘,訓鍊正吳文常仍任事承傳,韓德增爲武兼。
以執義李永穆,掌令尹光普,持平鄭來百牌不進罷職傳旨,傳于李祖承曰,只推。
李祖承啓曰,大司憲洪檢,掌令鄭景祚,持平李景溟,牌招啓辭未下,執義李永穆,掌令尹光普,持平鄭來百牌不進,監察茶時之意,敢啓。傳曰,知道。
洪義榮,以都摠府言啓曰,今日入直,內三廳武兼禁軍及軍兵等,當爲中日習射,而都政相値,不得爲之之意,敢啓。傳曰,知道。
洪義榮,以兵曹言啓曰,今日別試射時,未入格禁軍,依局出身例,減番便否,論理草記事,命下矣。禁軍番次,旣以折半入直,定式之後,除雜頉實入外,猶有餘數,以此推移替直,則別無偏苦之端,未入格之類二十四人,限二朔減番之意,敢啓。傳曰,知道。局出身老也,故減二朔番,此輩之於局出身年多者,不過老兄少弟,餘皆孫曾之齒,此亦恩典,不可混圂,限一朔除番,可也。
義禁府啓曰,京畿前水使申㬚,令該府拿來嚴問捧口招重勘事,傳旨啓下矣。申㬚時在任所云,依例發遣府都事,交龜後拿來,何如?傳曰,允。新除授水使,當日辭朝。
備忘記,京畿水使李潤彬下直,長弓一張,長箭一部,片箭一部,筒兒一箇賜給。
李益運,以扈衛廳大將言啓曰,親臨試射時,本廳軍官未入格,不過四人,今朔餘番,只有三日,雖非此四人,新付料做度軍官,自有推移替直之道,未入格軍官高麟得·方處敬·金運成·邊在華等處,謹以傳敎內辭意,曉諭後,仍爲減番之意,敢啓。傳曰,知道。
辛亥六月二十四日卯時,上御春塘臺。入直將士軍兵試射入侍時,行左承旨李祖承,右承旨李義弼,左副承旨柳文養,同副承旨李益運,記事〈官〉李海隣,假注書洪樂安,記事官洪樂游·徐有聞,直閣徐榮輔,檢校待敎沈象奎,試官,壯勇營兵房金持默,訓鍊大將趙心泰,御營大將李邦一,檢校直閣李晩秀,校理申馥,禁衛從事官李甲會,御營從事官吳應常,以次侍立訖。上具平戎服,乘輿出延生門,入靑陽門,至春塘臺,降輿陞座。上曰,今日有雨意,不老門·丹楓亭,分所擧行,而臺上試官外入侍,將臣及承旨,分詣分所,可也。上敎文養曰,都政望筒,勿令司謁與別監往來,使院隷來納,而入侍注書捧入,可也。上曰,試官中應射者,先爲應射於臺上,可也。持默·心泰等,以次應射訖。上命書傳敎曰,自陞資望筒,未妥多矣,兵曹判書金文淳,爲先從重推考。出傳敎又命書傳敎曰,久勤差除,宜先禁旅,而二十餘年諸人,公然陳置,以仕僅六年之京校擬入,兵判事,尤未妥,更爲推考此外餘度,如是爲之,則難免重勘,此意各別嚴勅。出傳敎又命書榻敎曰,鐵山府使李厚培,祥原郡守南宮玾相換。出榻敎上曰,京畿水使望,以會寧府使遞來人,擬入,可也。賤臣承命出傳。上曰,戶曹郞廳,持賞格來待,而左承旨與直閣分詣,待試記頒下,次次頒賞,可也。上敎有聞曰,汝何爲不赴政廳,而在此耶?有聞曰,兼史已進去矣。上曰,下番翰林之必赴於生進坼榜及賓廳都政者,爲其取錄於時政記也,汝誠不知翰苑故事也?有聞先退,記注官金鳳顯追入。上敎祖承曰,今日賞加人,竝於都政下批,而當付實職者,隨窠排擬事,分付,可也。上命宣傳官,呼諸新來。將士軍兵應射頒賞訖。上由暎花堂還內。諸臣以次退出。
上在昌德宮。停常參·經筵。
洪義榮啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪義榮啓曰,今日御營廳南小營,下番軍兵賞試射時,東營·集春營·西營入直軍,除出標信,請出之意,敢啓。傳曰,知道。
李祖承啓曰,大司憲洪檢,掌令鄭景祚,持平李景溟,牌招啓辭未下,執義李永穆,掌令尹光普,持平鄭來百未肅拜,監察茶時之意,敢啓。傳曰,知道。
李祖源啓曰,右承旨李義弼,今日不爲仕進,卽爲牌招,何如?傳曰,許遞。前望單子入之,待下批,牌招察任。
傳于洪義榮曰,守令·邊將留待。
承旨前望單子入之,李東顯落點。
傳于李益運曰,守令·邊將入侍。
傳于柳文養曰,他承旨入侍。
以漢城府民家頹壓別單,傳于李益運曰,恤典卽爲題給。
傳于柳文養曰,坐直承旨入侍。
李祖源,以司饔院都提調意啓曰,今七月二十三日,承旨入侍時,傳曰,今番陳賀物膳,湖西則皆以乾雉封進,京營庫封進,猶以非節,皆許代捧,作爲定式,則本道亦當往復廚院,而循例封進,道伯事,殊甚疎忽,此後別陳賀物膳中,除非時品,以他物代捧事定式,果品亦然,一體定式。因此而有一番提問者,湖西則物膳朔膳,皆不封進,自京廳,代封度支定例中,朔膳價米,乾秀魚價米名色,卽此也,獨於陳賀物膳,如是封進,無意義,令廚院及度支·惠廳,詳考文跡及委折,仍令廚院指一論理,草記事,命下矣。取考度支·惠廳文書,則戶曹初無可考之例,惠廳謄錄中,只有二去丁未年,忠淸監司往復該廳之報辭,有曰,王世子冊禮時,陳賀方物物膳,依辛卯年例,封進事,關文來到,方物依例封進,而各殿物膳,辛卯年則大同設置之前,大同後則本道物膳生鰒·食鹽外,皆自本廳封進,今番,依大同後謄錄擧行云云,則惠廳題辭云,冊封時物膳,則非如節産進上之比。且考辛丑年上尊號時謄錄,則物膳,自本道封進,價米會減,一依辛丑年例封進,爲辭矣。以此見之,大同設置時物膳,竝自京廳封進,而陳賀物膳,不在其中,故辛丑年,卽大同已設之後,自本道封進,丁未年,又有此往復,自本道封進矣。陳賀物膳之獨令本道封進委折,只有非如節産進上之比八字而已,而辛丑以上,該廳亦無謄錄,更無可據之蹟。大抵物膳之作爲京貢,爲除外邑封進之弊,而其時則京貢主人,進排物種,故該廳題辭中,有非如節産之語,似以許多物種之猝難自京辦得故也。今則京貢,變爲價米,無物種進排之事,陳賀物膳,移作京貢,則旣無貢人難辦之慮,可除外邑封進之弊,一依朔膳例,竝作京貢,令該廳區別物種,磨鍊價米,定式施行,似爲便宜,而御供體重,自本院,有難擅便,上裁,何如?傳曰,令廟堂,更爲指一稟處,可也。
李益運,以戶曹言啓曰,卽接廣興倉所報,則來七月朔祿牌請受,自庚戌七月至今六月,合十二朔祿俸輸納次,倉官進去于西部龍山坊判府事兪彦鎬所住處,則日前已爲下往安城地云。大臣在鄕外,則令地方官,月廩輸送,載在大典通編,依此擧行之意,分付該道,何如?傳曰,允。
李益運,以賑恤廳言啓曰,漢城府牒報據,西部字內全家頹壓一戶,恤典錢二兩,完少頹多一戶,恤典布一疋,南部字內全家頹壓二戶,恤典錢各二兩,依例上下之意,敢啓。傳曰,知道。
李益運,以賑恤廳言啓曰,漢城府牒報據,西部字內全家頹壓三戶,恤典錢各二兩,漂失草幕六戶,恤典錢各二兩,完少頹多一戶,恤典布一疋,依例上下之意,敢啓。傳曰,知道。
柳文養,以承文院都提調意啓曰,本院製述官李彦五,移職代,前縣監丁俔祖差下,付軍職,冠帶常仕,何如?傳曰,允。
洪義榮,以觀象監言啓曰,本監天文學兼敎授金象禹,六品遷轉代,前正洪九成,術業頗精,依例差下,使之付軍職,冠帶常仕,何如?傳曰,允。
洪義榮,以訓鍊都監言啓曰,六月十八日,永肅門入直及參班局出身等,鳥銃入格別單,判付內,各減番二朔,未入格局出身等,亦爲減番二朔,而異於哨軍,則減番二朔,替入者,當偏苦,每番除出十餘名,權作一番,減番間替入事,命下矣。一自壬寅年,武藝廳出身窠三十名,有闕勿補之後,時存局出身都數爲一百三十七名,而除此減番六十四名,則餘數只爲七十三名矣。就餘二局,各除十二名,分排三番,每番二十四名式,明日爲始,限二朔,輪回入直之意,敢啓。傳曰,知道。
洪義榮,以訓鍊都監言啓曰,謹依別單判付,六月十八日,永肅門入直及參班局出身中,年至七八十者,從軍四五十年者,竝區別書入之意,敢啓。傳曰,令該曹各加一資,口傳下批後,卿須與都提擧相議,給米肉,俾各醉飽,可也。
辛亥六月二十五日卯時,上御熙政堂。守令·邊將入侍時,行都承旨李祖源,右承旨柳文養,右副承旨洪義榮,同副承旨李益運,假注書洪樂安,記事官洪樂游·徐有聞,成川府使徐瀅修,巨濟府使柳弘源,肅川府使元綮鎭,長津府使申大偀,平山府使李潤章,礪山府使金命赫,龍川府使宋益休,鐵山府使南宮玾,梁山郡守成種仁,靈巖郡守沈鏗,金浦郡守南寅老,寶城郡守李檍,昆陽郡守趙㞳,珍島郡守具絳,祥原郡守李厚培,楊根郡守李昌郁,大丘判官沈公著,陽德縣監田義顯,高靈縣監徐季修,平澤縣監李承薰,定山縣監李顯民,狼川縣監柳師模,慈仁縣監崔粹翁,海南縣監李膺福,軍威縣監朴瀅,保寧縣監吳正根,咸平縣監李龜雲,木川縣監金載華,高敝縣監申百祿,利城縣監成夏鎭,漆原縣監具壽漢,美錢僉使崔在賢,昌洲僉使孫昌軫,文城僉使崔宗爀,馬梁僉使李文伯,西生僉使韓聖寬,德積僉使呂在新,潼關僉使陸重昌,乶下僉使趙學枋,靑水萬戶金光得,豐山萬戶崔鎭世,舒川萬戶申鏶,包伊萬戶劉斗億,位羅萬戶徐廷潤,吾老梁萬戶金南瑞,寅火堡萬戶許鍰,龍津萬戶李春變,呂島萬戶閔仁喆,蛇梁萬戶安尙恬,永登萬戶韓弼禹,以次進伏訖。上曰,守令以次進前,而邊將則於前楹外,令宣傳官呼名進前,可也。瀅修等,以次進前,奏職姓名訖。祖源曰,守令中,申大升有拘忌,金蓍耉在外,金宗範有病,許任則在任所,俱未來待,初仕人亦爲留待矣。上曰,初仕人,亦爲入侍。賤臣承命出傳,與康陵參奉鄭冕綏,翼陵參奉李源明,貞陵參奉李喆祚,順陵參奉閔光誼,寧陵參奉嚴思勉,典獄參奉李光斗,偕入進伏訖。上曰,初仕人進前。冕綏等,以次奏職姓名訖。祖源曰,筵席事體,何等嚴重,而順陵參奉閔光誼,巨濟府使柳弘源,起伏之際,擧措極爲駭然,竝推考,何如?上曰,依爲之。出擧條上敎祖源曰,已爲會同坐乎?祖源曰,臣方帶夙夜之役,姑未行之矣。上曰,卿未嘗出疆乎?祖源曰,然矣。益運曰,昨年關西邊將差送時,以大吉號里權管,五考內,居中下則提稟,而請罪兵判事,命下矣。今番褒貶,該權管居中,何以爲之乎?上命書傳敎曰,昨年關西七鎭邊將差遣也,以大吉號里之尤屬厭且薄,其時以五考內,若居中下,則其不堪任可知。當該兵判,本堡近地補外,已有飭敎,該權管,今旣居中,其在信令之道,豈可棍治權管而止乎?然重臣外補體重,纔遞南邑,又畀西郡,揆以事面,或涉如何?當該判書李罷職,以爲當銓之臣,爲人擇官之戒。出傳敎上敎喆祚曰,爾是誰氏之族乎?祖源曰,此是故承旨壽勛之子矣。上曰,有其父之典刑矣。上敎源明曰,此是李洪載之子乎?文養曰,然矣。命退,諸臣以次退出。
辛亥六月二十五日申時,上御重熙堂。坐直承旨入侍時,右承旨柳文養,記事官李海隣·洪樂游·徐有聞,以次進伏訖。上命書傳敎曰,昨於寶城倅望筒,偶然越點,今日試問於兵曹,備局果然,然則吏判之檢擬,固是矣,而年前一時權作之窠,尙不區處者,豈成說乎?因此,又命謄入,則備郞未區處,至於三人之多,若此則近政兵批之有窠,純用復職,何也?掌武之西銓若此,何暇責東銓之不擬守令乎?當該兵判推考,此後留意區處,俾勿更爲積滯事,申飭兩銓。命退,承史以次退出。
上在昌德宮。停常參·經筵。
夜自五更至二十七日開東,灑雨下雨,測雨器水深七分。
傳于洪義榮曰,次對昨欲爲之,未果,三十日次對,進定於今日。
洪義榮啓曰,今日次對,兩司當爲進參,未肅拜·呈告人員,竝卽牌招,何如?傳曰,允。
傳于洪義榮曰,大臣·備局堂上引見。
傳于柳文養曰,右承旨入侍。
李祖承啓曰,大司憲洪檢,執義李永穆,掌令鄭景祚·尹光普,持平鄭來百·李景溟牌不進,監察茶時之意,敢啓。傳曰,知道。
兵曹,以白東俊爲摠戎中軍。
以吏曹判書鄭昌順,兵曹判書金文淳,再度呈辭,傳于李東顯曰,加給由。
以漢城府閭家奪入無乎事單子,傳于李東顯曰,近來,令稍久,果無懈弭之弊乎?
以京畿監司徐鼎修狀啓,南陽府使李彦藎,實病果難强,不得已罷黜事,傳于李祖源曰,政官牌招開政,各別擇差下送。
以吏曹參議李勉兢牌不進罷職傳旨,傳于李祖源曰,只推。
有政。吏批,判書鄭昌順呈辭受由,參判閔鍾顯進,參議李勉兢牌不進,行都承旨李祖源進。啓曰,判書鄭昌順呈辭受由,參議李勉兢牌不進,小臣獨政未安,何以爲之?敢稟。傳曰,仍爲之。以李太亨爲副修撰,李頤祥爲知義禁,鄭昌順爲司宰監提調,兼喬桐府使單李潤彬。
以南陽府使望筒,傳于李祖源曰,雖非如是高出,豈無可合之人乎?係是弊邑,又屬瘝曠,拔例,各別擇差事,分付。
兵批,判書金文淳呈辭受由,參判李洪載,參議李夔病,參知孟至大入直進,左副承旨洪義榮進。副司直單李義弼。
吏批再政。以具明遠爲南陽府使,同義禁單李頤祥,咸平縣監李龜雲,英陽縣監宋煥質相換。
柳文養,以弘文館言啓曰,新除授副修撰李殷模,時在京畿驪州地,經筵入番事緊,請斯速乘馹上來事,下諭。傳曰,依啓。
洪義榮,以備邊司言啓曰,因司饔院草記,湖西陳賀物膳,代封便否,令廟堂,更爲指一稟處,可也事,命下矣。當初湖西物膳朔膳之皆不封進,自京廳代封,槪慮外邑封進之或不無生弊而然也,獨於陳賀物膳,雖非節産,猶且封進者,有違設施之意。況今京貢,變爲價米,無物種進排之事,則於貢人,旣非難辦,在外邑,又當除弊,依廚院草記,陳賀物膳,勿論果品與他物種,竝作京貢,令該廳區別物種,磨鍊價米,定式施行之意,分付廚院·惠廳及該道,何如?傳曰,允。自此同慶之時,湖西之民,亦當蒙同慶之效,可謂一擧兩得,以此意,卽爲行會。若此則湖西之以物種封進者,到界進上外,又有何名色乎?卿其更爲看詳存罷間,指一論理,可也。
洪義榮,以備邊司言啓曰,湖西陳賀物膳,磨鍊價米定式施行事,草記批旨內,若此則湖西之以物種封進者,到界進上外,又有何名色乎?卿其更爲看詳存罷間,指一論理草記,可也事,命下矣。湖西朔膳物膳,前旣代封,陳賀物膳,今又磨鍊價米,當此同慶之時,湖民之歡欣鼓舞,可以想得,對揚之地,與有幸焉?詳閱廚院貢膳定例,則所餘名色朔膳條,正月有匣生鰒,四月有黃石首魚,八月有早紅柿子·生松茸,九月有早紅柿子·生鰒,物膳條,誕日與冬至俱有生鰒矣。生鰒·早紅,不特爲土産,輸上之際,道里最近,況本道生鰒,以甲於諸道,最有雋稱,早紅·松茸,亦如之,非京肆所可求得其彷彿者,此三種,依前擧行,少無爲弊之端。至於黃石,本係瑣少,亦不必改例,而但念聖意專在於不以天下奉一人,則廟堂之臣,惟當將順其美而已。生鰒·早紅·松茸,俾遵定例,黃石,付之價米定式之中,恐無不可,至於到界進上,係是數十年一有之事,而物種中,有生獐二口,今番改式之後,他道則生獐名色,都歸烏有,不當於本道留作贅,肉此種永爲代封之意,一體分付於廚院·該廳及該道,何如?傳曰,允。生獐,以時果代捧,湖西生雉之弊,曾聞於曾經道伯,而以活捉上送之故,封進之後,每遵放生之聖德,輒放于上林,則翔而復集,久而後悠然飛去,便作宮中之故事,其爲無用而有弊,果如許?自今到界進上活雉封進一款,除之,示以永久遵行,萬無爲弊者。代捧,至於片脯名目之獨有於本道,甚莫曉,牛禁至嚴,雖於大小宴饗,除非大膳牲脚一味外,古例,無得用牛肉,則設有營下之庖肆,以牛肉獻御,得不近於法之不行,自上犯之乎?片脯,亦以至易他物,隨時代捧事,一體行會,可也。
洪義榮,以禁衛營言啓曰,來七月當三番左部前司屬忠淸道五哨軍兵,逢點實數六百五十二名,已爲點閱整齊,來七月初一日,與弘化門入直壯勇營步軍及西營入直御營廳新營鄕軍,待標信,該將官領率替代,輪回入直,本營及南別營火藥庫,依前分排入直之意,敢啓。傳曰,知道。
洪義榮,以壯勇營言啓曰,依禁衛營草記批旨,弘化門入直本營軍,來七月初一日,與禁衛營鄕軍,待標信替代之意,敢啓。傳曰,知道。
洪義榮,以訓鍊都監言啓曰,六月十八日,永肅門入直及參班局出身等,年歲從軍書入草記批旨內,令該曹各加一資,口傳下批後,卿須與都提擧相議,給米肉,俾各醉飽,可也事,命下矣。臣敬奉批旨,就議都提調後,年老陞資局出身等處,頒此下敎內辭意,仍給白米十石,黃肉二百斤,以爲齊會醉飽,歌詠聖恩之意,敢啓。傳曰,知道。
洪義榮,以禁衛營言啓曰,來九月當,四番左部左司屬忠淸道五哨軍兵,來八月二十五日,京中逢點,依例準二朔立番之意,本道監兵使處,豫爲知委,何如?傳曰,允。
洪義榮,以御營廳言啓曰,本廳來七月八月兩朔應立,左部右司屬全羅左道五哨軍兵,六百五十二名,已爲逢點整齊矣。七月初一日,與中司軍兵替代立番後,舊軍放送,而西營移直鄕軍,則與禁衛營新番鄕軍,待標信替直,一體放送之意,敢啓。傳曰,知道。
洪義榮,以御營廳言啓曰,本廳來九月十月兩朔應立,左部後司屬全羅左道二哨,右道三哨,合五哨軍兵,八月二十五日,京中逢點,九月初一日,與右司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
辛亥六月二十六日卯時,上御誠正閣。軍士房承旨與右承旨入侍時,軍士房承旨洪義榮,右承旨柳文養,假注書洪樂安,記事官洪樂游·徐有聞,以次進伏訖。上曰,大臣及諸宰,果已來會乎?義榮曰,大臣姑未入來,諸宰中,戶判·訓將外,姑無入來者矣。上曰,予以膈氣,素不能耐暑,近又尤甚,而殿座已久,酬接誠難矣。戶判·訓將,先令入侍,待大臣入來,俾卽與諸堂登筵,可也。賤臣承命出傳,與戶曹判書趙鼎鎭,行副司直趙心泰,注書李海隣,偕入進伏訖。上曰,行步太緩,傳命遲滯,當該注書,事過後汰去。上敎鼎鎭·心泰曰,如有稟定者,先爲陳達好矣。鼎鎭進前奏曰,大嬪墓祭品,取倣於各墓所祭品後,登筵稟處事,命下矣。謹依下敎,取倣於各墓所祭品,則器數之多寡,或有不一,無以適從,而比倣於順康園·綏吉園·延祜宮祭品,則反有一二器差多者,臣意則大嬪墓祭品,不可加等於園所祭品,故敢此仰達矣。上曰,卿言亦是矣。卿其就議大臣後,釐正器數,成別單以入,可也。心泰曰,局出身嘉義金重麗·金弼碩,今番別單,以嘉善誤書,至於嘉義下批之境,莫重入啓文書,不能照察之失,臣不勝萬萬惶恐,而加資帖,還送該曹,更以資憲啓下,何如?上曰,改付標,可也。出擧條上敎心泰曰,日昨參班局出身及永肅門入直局出身中,從軍最久而年老者,各加一資,優給米肉,俾爲同慶志喜之方,而有所下敎。大抵局出身,老猶從軍,極爲可矜,而其筋力無異少壯,可謂稀貴矣。果爲優給米肉,俾爲醉飽之資耶?心泰曰,如局出身之至微賤者,特加軫念,有此無前之惠澤,實是導和祈永之盛擧也。臣招集此輩,宣布德意,以米十石,黃肉二百斤分給,俾各含哺歌詠,而此輩擧皆感激蹈舞矣。上曰,加資者,爲幾人乎?心泰曰,元數爲六十四名,而加資者爲四十八名矣。上命書傳敎曰,政官牌招開政。出傳敎上曰,大臣如已入來,注書出去引接,可也。海隣承命出傳,與左議政蔡濟恭,左參贊金華鎭,行副司直李柱國,開城留守具庠,訓鍊都正徐有大,行副司直李邦一,副校理金翰東,事變假注書李羲甲,偕入進伏訖。濟恭進前奏曰,庚炎益甚,聖體,若何?上曰,素以膈氣,不耐盛暑,近因炎熱,尤爲難堪矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,向來平復後,諸節,更若何?上曰,近値極熱,有妨將攝,而大體則一樣矣。上敎濟恭曰,都政後,卽行次對,例也。蓋欲因大臣以聞銓官得失而然也,昨日則日熱尤甚,未免姑停,故今日欲爲乘涼暫行矣。卿耆老也,似難耐暑,而聞日前賓對時,半日登對,旋赴北營日暮始還,而終不疲憊云,豈不稀異乎?非但筋力之如許,日前訓營褒貶時,時値日昏,而不爲擧燭,細細着銜,不以爲難云,近八十老人,眼視如此者,曾所未聞矣。予則不堪暑熱,故每當庚炎,則過加體諒於廷臣矣。仍敎柱國·邦一曰,卿等亦老矣,日後次對,相議懸頉,從便進參,可也。旣有下敎,則不必以武將之懸病爲不敢矣。濟恭曰,日昨局出身輩,給米肉·加一資之擧,實是曠絶之惠澤,臣不勝欽仰感歎矣。上曰,此輩,從軍四五十年,而年踰七八十歲者,誠爲矜憐,以尊年優老之意,有此施惠,而其筋力凡節,無異少年,洽似卿之康旺,故傳敎中,令都提擧分給者,欲使卿見此輩之老壯矣。濟恭曰,臣果躬檢分給,宣諭朝家之盛意,逈出常例矣。上曰,都政後,兩銓得失,如有所聞,卿須陳達,可也。濟恭曰,兵批政格,除非武弁之已行亞將,慣於聞見者,無以詳知得失,臣等素自茫昧,所以憑聞者,只是武弁輩所傳也。臣於大政後,未嘗多見外客,故雖未及詳聞,而昨日始見數三武弁而問之,則皆曰,善爲云,而武弁設有意見,豈敢以兵判之失政,向大臣說道乎?此亦無足信矣。至於吏批,則別無難知之端,而果無所聞,姑未能陳達矣。旣無稱道之注措,又無顯疵之可言,而至於初仕及通淸一款,有可以仰達者矣。上曰,陳奏,可也。濟恭曰,都政纔過,未聞別般謗議,而以臣迷見言之,吏批,初仕之以已滿年限之人,有若借銜,於公於私,恐非務實。以通淸言之,長銓三銓,牢引過去之嫌,只用舊望,終不新通,有違疏鬱導滯之義,大政本意,豈容如是?此雖與無端避事有異,在廟堂董飭之道,不可無警,吏曹判書鄭昌順,參議李勉兢,竝施推考之典,何如?上曰,依爲之。出擧條上曰,銓官事,誠非矣。旣已行公於見職,則何獨於通淸一事,如是堅執,致有積滯之歎耶?濟恭曰,聖敎,誠至當矣。臣於向者,以此言及於吏判,則答以旣遭人言,決不可冒當云。故臣以當爲筵奏申勅爲言,則吏判以爲,如是相迫,則勢將期於被罪,不當都政云。故臣恐大政隔日轉生葛藤,未果提奏矣。上曰,李龜星,年方幾許云耶?濟恭曰,年今六十五歲云。都政時,最可審愼者,卽初仕也,將以責他時百里之任,而今以年限已滿者,苟然備擬,以作銓家生色借銜之資,太欠誠實矣。上曰,雖以兵判言之,守禦哨官,則汲汲先擬,而駕前之最久勤·最積勞者,僅擬於南村別將至殘之窠者,亦甚駭然矣。濟恭曰,兩銓得失,全無所聞,更爲詳探,當於後日登筵時,陳達矣。上曰,有何稟定之事乎?濟恭曰,日前次對後,果無民事之緊關者,而以賓筵之無一建白爲難,俄於閤外,强覓文簿,而終未得之,可驗時平而事少矣。嶺營補縮米事,今將仰稟,而此亦非緊急事矣。上曰,然則以草記稟處,可也。上敎濟恭曰,都賈事,果有顯效否?濟恭曰,不但有效而已,張榜四門,布告利害,則都民,豈不知戢乎?臣之前日仰請者,今可更陳矣。上曰,無乃平市事乎?予則以事係久遠,終不欲遽議矣。濟恭曰,聖人云,必也正名乎。今以不當之名色,聚斂於市民,設一衙門,而其中定式應捧者,爲四千兩,其外員役之夤緣橫斂者,殆至萬金,吏隷之數,旣甚夥然,堂郞之俸,亦自不薄,此皆責出於六廛,而六廛,又爲分定於各廛,名之曰分役,而雖稱收稅,實則橫斂也。若使邑倅而行此政,則其可仍置乎?上曰,若罷平市,則市民果免徵斂,而能合古聖王關市不征之義乎?濟恭曰,雖無平市,而國役之分定者,何可竝廢也?上曰,以卿之言,試問於登筵諸宰,以及於大夫國人,而決無願罷之人,予非從俗而苟同也,必待明知利害之所在然後,始可議到,大抵平市之名,豈不儘好哉?今雖有如許弊端,而生弊者,在乎人,非法之不善也。予則終有愛禮存羊之意,而不忍遽罷也。濟恭曰,古之名碩,無不以汰冗官,爲先務。冗官之中,平市爲甚,臣非欲永革平市之名也,只爲罷其司止其斂,而屬之戶判,則平市之名,固自在矣。上曰,戶判,已是劇務,而又兼平市,則決無專一之理,以備堂中,兼帶如貢市堂上之例則可乎?濟恭曰,此等句管,必須兼有機具,而備堂則旣尠吏隷,難以兼管矣。上曰,予則未曾熟量,不可質言也。濟恭曰,在昔李秉泰爲平市郞時,捐俸鳩聚,至於八千兩之多,以備需用矣。今則以此錢,而分債收息,以補官用云,債貸之際,吏緣爲奸,擁虛簿而民受弊者,亦可悶矣。上曰,一郞官之收蓄,至於八千,則廩餼之優足,反勝於腴邑耶?貸錢於民,寧有無弊之理也?予則必欲的見其必可罷之端而後,始爲着手,使人更無異議,然而未能細入思量,卿須條列其名目,分柝其利害,作爲一統文字,以備裁擇,可也。濟恭曰,天下之事,終無無弊之理,雖以忠質文三者,尙有其流之弊,則當從利害分數之大小多寡,而旣見大利,則不可拘小害也。雖以近來事言之,惠澤旁流,民受其賜,如生獐·生鹿之蕩減者,皆爲益下之政,則有益而必有損,乃是必然之理也。然而上之所損者少,下之受惠者多,故聖上旣已斷以行之,今於平市事,亦何拘小利害乎?上曰,湖西物膳事,終有所可矜者,昨於廚院批旨,已有悉諭,而湖西貢獻之種,幾盡除減,獨有陳賀物膳,至今爲弊。大抵陳賀,是何等盛事,而獨以物膳一事,貽弊吾民,則是豈同慶之意乎?況又湖西之必用活雉者,可想斯民無窮之弊也,外此,豈無可祛之弊乎?有司堂上先退,取考文蹟,除故相時作貢條,其外朔膳與到界進上等,諸般物種中,就其難辦而有弊者,詳細列錄,書送政院,可也。鼎鎭先退。濟恭曰,聞平壤府,近頗凋殘,無復舊容,非細憂也。以傳聞憑之,其中最可悶者,各廛若存若罷,而立廛則撤市已久。夫平壤,國之西京,繁華佳麗,實爲東國之最,而今於聖世休養之中,物貨之如是凋弊,未知其故何由,自朝家,宜施別般蘇殘之政,而廟堂只聞傳說,不覩眞境,有難彷彿模索,强煩指揮。其所方便,莫如旬宣之臣,如有不可自專者,大者或上聞,小者或報司,使之從長設施,期於復舊之意,另加申飭於關西道臣,恐不可已矣。上曰,依爲之。出擧條上敎濟恭曰,此事誠非歇看處,以平壤雄府,緣何而一朝如此,此豈守臣之擧皆貪饕而然也?設令擅用,而籌司胡不句當乎?濟恭曰,此皆典守之不嚴,而裨將輩,又多作俑,符同外監,以至漸耗公貨,而大抵箕營之財貨,專屬方伯,而備局之句關者,甚少矣。上曰,入侍玉堂,乃金翰東乎?向來嶺人之些少岐貳者,今皆妥帖乎?翰東曰,今則息鬧矣。上曰,一名事,一自序齒之後,不可不尤存名分,故左相之擧條,儘有深慮矣。鄕曲亂雜之類,儻或知警,而儒臣亦已聞之乎?翰東曰,臣於入城之後,始爲得見矣。上曰,然則嶺伯,果不善知委列邑矣。義榮曰,月前以大學序齒事,因大臣陳達,特命。出擧條自廟堂,知委中外之後,各道道臣,固當行關各邑,各邑亦卽曉諭坊曲,使無人不聞,無人不知,而今以入侍玉堂所奏觀之,在鄕時,全未聞知云。出入三司之人,尙且不聞,則窮鄕僻村之士,尤何以得聞?嶺南如此,則他道亦可反隅,廟堂行會,今已兩朔,則朝令之下,擧行之若是稽忽,事甚未安,更令廟堂,申飭諸道,使卽知委列邑,一一遍布,恐不可已,適因言端,敢此仰達矣。上曰,依爲之。出擧條上敎翰東曰,近日日氣,庶期開霽,而嶺南則雨澤不至過多,綿農得無受損乎?翰東曰,嶺南亦比京一樣,綿農姑不至於受損矣。上曰,兩南之雨澤,終涉過多,沿江近峽,豈無所損乎?濟恭曰,近日之雨,不過霏灑,況農家所忌,只是七月之雨,而今月則乃是大雨時行之節,故各穀無一受傷矣。上曰,許任之今番超拜,果合物情,而亦有前例否?有大曰,趙圭鎭·金晙,亦皆以水使超拜矣。濟恭曰,許任,果是丙申以前水使也。以若久次,有此陞擢,實合輿論矣。上曰,許任,曾於丁酉年,卿爲兵判時,已擬兵使云,可謂久勤矣。仍此思之,再昨寶城首擬之人,予果偶然越點,蓋以寶城,承金就大不治之餘,必須擇人,而徐潤載,則年似衰老,李檍,人頗了了,故果爲點下,而備郞三人之未區處者,西銓,一不收用,故已爲問備,而亦令待窠卽擬矣。濟恭曰,臣俄聞諸備郞之來訴,而三人之當初承傳,只令東銓,直擬守令,初無令兵曹收用之敎,故渠輩至願,亦在守令矣。今若移送兵曹,則必待經僉履歷,而經僉是罕出之窠,反爲積薪之患云矣。上曰,若此則申飭兵判,反爲渠輩之不幸,而咎在東銓也。然則當爲作窠差送,可乎?今番漕船七隻之致敗,皆在泰安境,本倅當在遞罷矣,以此代差送好耶?濟恭曰,空漕船之還歸者,元無護送之例,泰安似無可罪之端矣。上曰,卿言亦然矣。然而以今番敗船事觀之,湖南漕倉,亦必有生弊之端矣。因此而又有提敎者,舟橋司所屬船隻,雖有效勞之時,而渠輩之能免圖倉之患,各邑稅穀,唯意載運者,於渠足矣。以近日所爲觀之,京司吏隷,莫敢誰何,則其爲藉賣,肆惡於外邑裝載之際者,可以推知。此則漸不可長,卿其拔例申飭,可也。濟恭曰,聖敎若是洞察,臣不勝萬幸矣。此輩誠有是患,而以其關係所重,故不敢拘束矣,聖敎及此,敢不對揚而嚴飭乎?上曰,守令旣無窠,則備郞,何以區處?如南虞候,平安兵虞候之屬,不拘差送似好,武將之意,如何?有大曰,直超堂上,元無此例,且徐潤載,年不過五十,而人亦了了矣。濟恭曰,備郞中,如徐潤載·宋綸源,可合守令矣。上曰,然則吏曹之不爲收用,而兵曹之無一言任他者,不可無責,兵判推考,則仍爲施行,分付兩銓。復若積滯,則吏曹受不擬之罪,兵曹當不言之責事,申飭,可也。濟恭曰,今番李龜雲之得邑,誠爲盛德事。然而渠有八十兩老,咸平路遠,難於將往云矣。上曰,然則以道內相換爲好,右承旨出去考出,與禮安相近處知入,可也。文養回奏曰,軍威·英陽·比安·龍宮等邑,最近云矣。上曰,初爲字牧,不可付之弊邑,英陽則邑小事簡,且無弊矣。仍命書榻敎曰,咸平縣監李龜雲,永陽縣監宋煥質相換。出榻敎上敎濟恭曰,近來備郞,多不擇人,何不以可合副正之人擇差乎?濟恭曰,備郞,專主文筆,而武弁中有地閥者,每有少文之病故,卽今備郞中,唯李文度·金漢柱等,優於文筆。故文簿題給時,苟非此數人,則皆令書吏替書矣。上曰,漢柱,是誰氏族乎?濟恭曰,是乃壬辰義將金勉之五代孫矣。上顧翰東曰,此儒臣,實是嶺人中最優者,若令在京從官則誠好矣。濟恭曰,嶺人,以白衣踰嶺,爲羞恥,罷官則亦不敢盤桓京師,彼儒臣,雖欲久留而不可得矣。上曰,此儒臣決科前,已經蔭官,故大抵絶無鄕闇,而相貌亦好,非如向時李垸之比矣。李垸,雖有盛名,而貌太不揚,故不能致遠矣。濟恭曰,嶺人,則鄕闇,乃其本色也。如文簡公張顯光之登筵講讀,純用方言,則聖祖,敎以張某,又有歸心矣,至今傳以爲美談,而又觀於本道狀本,則字劃敦厚,異於他道,而年前忽欲改體,故臣時在政院,言送而禁止,以其鄕闇之故,過於質直,雖至吏民,亦多類此。曾聞故相李性源,巡到安東,試取吏輩,以嶺南人才之不古,發策問之,則一吏對以山北人才,亦不如古,觀於官長之賢否可知云。彼以一吏胥,而語及方伯,其戇直如此,則其他可推矣。上曰,從古朝廷之上,有大義理·大是非,則嶺人未嘗不參,而其中,或有被人詿誤,自陷坑穽之患,蓋其純殼之故,急於取義,不能審度輕重,或至錯了,予豈以鄕闇,爲不好題目也?但鄕闇太過,則非但受侮於京士大夫,而不能自拔而已,或有如是而見欺自誤者,予之所惜者此也。此儒臣則決無見欺受侮之理,以若人地,雖如銓任,顧何不做也?濟恭曰,聖上深察嶺人之實狀,至於見欺之敎,正是透徹無遺,雖使嶺人而自道,何以過此也?彼儒臣之地閥,何官不做,而此是金宇顒之弟,故副學之孫矣。上曰,金宇顒之所藏宋元綱目,予曾取見之矣,今在何處?翰東曰,方在其宗孫之家矣。上曰,非但向來事而已,嶺人近或有爭端,不能寧靖云,良由讀書之士,不及古而然也。濟恭曰,嶺人近少顯達者,無所彈壓,故往往有如許之弊矣。上敎義榮曰,向以李義鳳應敎通擬,及金啓洛之陞擬事,有下敎而銓曹尙不擧論,何也?今日則判堂,方在呈告,待後日政,更爲申飭,竝與此儒臣陞擬事,分付,可也。此外又有玉堂中,年老數人,亦合陞擬,玉堂之於東壁,有甚階級,而亦爲靳持乎?濟恭曰,東壁亦有通塞,故古人之於東壁除旨,有更爲辭疏者矣。濟恭等先退。上曰,卿之犀帶,果是裵度帶乎?濟恭曰,所稱裵度帶,已還本主矣。備堂先退。上曰,注書汰去,姑爲安徐,可也。命退,承史以次退出。
辛亥六月二十六日申時,上御重熙堂。右承旨入侍時,右承旨柳文養,假注書洪樂安,記事官洪樂游·徐有聞,以次進伏訖。上命書草記批旨訖。命書榻敎曰,未下直守令,皆令不多日內,下送。出榻敎又命書傳敎曰,承旨房仍。出傳敎又敎曰,留院公事入之。出榻敎命退,承史以次退出。
上在昌德宮。停常參·經筵。
午時,灑雨下雨,測雨器水深二分,夜自五更至二十七日開東,灑雨下雨,測雨器水深七分,合九分。
藥房提調吳載純,副提調李祖源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
柳文養啓曰,來初一日,輪對日次矣,敢稟。傳曰,爲之。
李祖承啓曰,大司憲洪檢呈辭,執義,掌令二員,持平二員未差,監察茶時之意,敢啓。傳曰,知道。
傳于李益運曰,同副承旨入侍。
傳于李益運曰,近見農形狀啓,兩南雨澤,過於湖西,畿內次之。雖曰澇勝於暎,沿江近峽之民戶墊溺,田塍之圮決者,必多有之,幸得秋事稍熟,民免艱食,至於此類,何以庇身而食土乎?況一視之政,遐邇何異,京中頹戶,猶申飭賙賑,則逖矣外邑民戶,若不別加提撕,其實效未可知,至於田政,須自目下被水處,區而別之然後,可無分俵不均之弊,令廟堂拔例措辭,嚴飭三南伯處。頹戶,分實戶·殘戶,殘戶則元式外,別加顧恤,以其數爻,陸續狀聞,土地則待快晴,令各其邑守宰,躬審田墅,使卽從所見報來,俾勿相混,以其槪略,別錄陳聞於年分狀啓事,分付。如是而道伯看作例飭,守宰不能盡心,致有現發於加分,摘㚥繡衣之行,則當該守宰,治蹟雖龔黃,其所重勘,斷不饒貸,令各其道伯,各別嚴飭。畿邑與東郡,或有雨水過多處,無以些少而闊略,依三南例擧行事,一體嚴飭。
以全羅監司鄭民始啓本,罪人婢終蟾,羅水牧黑山島到配事,傳于李祖承曰,雖是蟣蝨賤物,徒配以下皆宥,特配無異徒配,則豈可勿論?與濟州定配之物,移配陸地,男漢等,以徒配改錄事,分付。
以平安監司洪良浩狀啓,道內祥原等二十三邑,癘疫方痛,死亡之類,先爲馳啓事,傳于柳文養曰,以海西回諭後錄,成送有旨,此狀啓還下送。
傳于洪義榮曰,左副承旨入侍。
李益運,以戶曹言啓曰,大嬪宮四享祭·四名日祭·忌展祭祭品,依下敎,就議大臣,釐正磨鍊,別單書入之意,敢啓。傳曰,知道。過於園,則近於汰,不及於墓,則亦如何?至於當初受敎,以愼妃·仁嬪爲式,而今則事面,異於其時,如是裁約磨鍊,甚爲得宜,依此定式,可也。
大嬪宮祭品別單,四享祭,小朴桂一器,紅散子一器,白散子一器,餠二器,切餠賓煮湯二器,豆泡生鮮片肉一器,猪肉炙一器,猪肉細糆一器,醋薑一器,實果三器,淸酒一甁,鬱金酒一甁,白幣一端,四燭二丁。四名日祭,藥果一器,餠一器,霜花飯一器,糆一器,湯三色,卜只煎蒸白蒸萊二器,蔈古䓀莄炙一器,豆泡芥醬一器,實果三色,淸酒一甁,四燭二丁。忌辰祭,小朴桂一器,紅散子一器,白散子一器,餠二器,切餠賓煮飯一器,細糆一器,湯三器,卜只煎蒸豆泡萊三器,蔈古䓀莄加士里炙一器,豆泡芥醬一器,實果三色,淸酒一甁,四兩燭二丁。
李益運,以戶曹言啓曰,時御所內各司,依定式,發遣本曹佐郞臣尹星基與兵曹參判臣李洪載,佐郞臣李顯秀,東所衛將臣姜世重,西所衛將臣李鎭復,南所衛將臣閔致愼,北所衛將臣洪致復,眼同看審後,有頉處,別單書入,而修改則擇日擧行,何如?傳曰,允。
洪義榮,以都摠府言啓曰,今日入直,內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李益運,以宣惠廳言啓曰,因備邊司草記,湖西陳賀物膳及朔膳中,黃石首魚,以價米磨鍊事,命下矣。各種價米,卽當磨鍊,而該道會案中,如封裹等價,不無往復消詳之端,關問後,別單書入之意,敢啓。傳曰,知道。
辛亥六月二十七日午時,上御重熙堂。戶曹判書入侍時,同副承旨李益運,假注書洪樂安,記事官洪樂游·徐有聞,戶曹判書趙鼎鎭,以次進伏訖。上敎鼎鎭曰,大嬪墓祭品,果爲取倣於愼妃·仁嬪享祀之節而爲之乎?鼎鎭曰,果爲依聖敎擧行矣。上曰,若加等於園所,則終有不安,減等於墓所,則亦似如何矣?鼎鎭曰,大抵墓所祭品之有加於園所祭品者,當初定例之意,有未可曉矣。上曰,此草記甚爲得宜,依此爲之則好矣。仍命書戶曹草記批旨訖。上曰,此草記別單與批答,卽爲謄置於日省錄,而注書亦以別單謄書於日記後,出給,可也。命退,諸臣以次退出。
上在昌德宮。停掌參·經筵。
李祖承啓曰,大司憲洪檢呈辭,執義·掌令·持平俱未差,監察茶時之意,敢啓。傳曰,知道。
以吏曹判書鄭昌順,兵曹判書金文淳三度呈辭,傳于李祖承曰,加給由。
傳于李益運曰,左副承旨入侍。
以慶尙監司鄭大容狀啓,道內各邑癘疫方痛,死亡之類開坐事,傳于李祖承曰,以海西回諭後錄,成送有旨,此狀啓還下送。
傳于李祖承曰,同副承旨入侍。
李祖承啓曰,吏曹判書鄭昌順,參判閔鍾顯,參議李勉兢,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝卽牌招,何如?傳曰,允。
以吏曹參議李勉兢牌不進罷職,傳于李祖源曰,只推,更爲牌招。
李祖承啓曰,吏曹判書鄭昌順,參判閔鍾顯,參議李勉兢,再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠甚未安,判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,更爲牌招。
以吏曹參議李勉兢三牌不進罷職傳旨,傳于李祖承曰,只推。
李祖承啓曰,未下直守令,皆令不多日內下送事,命下矣。巨濟府使柳弘源,寶城郡守李檍,郭山郡守李益賢,昆陽郡守趙㞳,珍島郡守具絳,定山縣監李顯民,平澤縣監李承薰,高靈縣監徐季修,鎭岑縣監金宗垕,軍威縣監朴瀅,利城縣監成夏鎭,慈仁縣監崔粹翁,兩司俱未署經云。大司憲洪檢,大司諫黃昇源,今日政,新除授兩司諸臺,竝待下批,一體牌招,以爲備員署經之地,何如?傳曰,允。
有政。吏批,判書鄭昌順牌不進,參判閔鍾顯進,參議李勉兢牌不進,行都承旨李祖源進。啓曰,判書鄭昌順,參議李勉兢,竝牌招不進,小臣獨政未安,何以爲之?敢稟。傳曰,仍爲之。以李秉喆爲執義,李運彬爲司諫,李彦祐·權儐爲掌令,張至顯·玄重祚爲持平,李庚運爲獻納,朴載淳·宋俊載爲正言,黃瑨爲典籍,承文著作單朴在冀,學正二單金乃默·車敬鎭,學錄二單柳楨·金龍見。
兵批,無政事。
傳于李祖承曰,左承旨入侍。
以漢城府民家頹壓別單,傳于李益運曰,恤典卽爲題給。
以漢城府民家頹壓別單,傳于李益運曰,恤典卽爲題給。
傳于李祖承曰,坐直承旨入侍。
李東顯啓曰,該房承旨,坐直承旨遞差事,命下矣。坐直無人,同副承旨李益運,家在城外,都承旨李祖源,左承旨李祖承,所當牌招,而拘於廳規,不得請牌,何以爲之?敢稟。傳曰,牌招。
以申㬚囚單子,傳于李祖承曰,日熱如此,保放。
李祖承,以景慕宮都提調意啓曰,本宮御覽植木帖子,每四季朔,修正以入事,曾有定式矣。今季朔則別無生枯之可以修正者,御覽植木帖子,姑不請出之意,敢啓。傳曰,知道。
李祖源,以禮曹言啓曰,因吏曹,來七月初六日,秋享大祭獻官單子,日熱如此,以旬前擇入事,命下矣。卽令日官推擇,則初七日·初八日拘忌,初九日·初十日爲吉云,而獻陵忌辰祭齋戒正日相値,何以爲之?敢稟。傳曰,如有旬後爲之之例,旬後更擇,而如無例,以初擇日爲之。日熱如此,享日各別洗沐事,嚴飭,可也。
李益運,以賑恤廳言啓曰,漢城府牒報據,西部字內,全家頹壓一戶,恤典錢二兩,完少頹多二戶,恤典布各一疋,南部字內,全家頹壓二戶,恤典錢各二兩,完少頹多二戶,恤典布各一疋,東部字內,全家頹壓一戶,恤典錢二兩,完少頹多一戶,恤典布一疋,依例上下之意,敢啓。傳曰,知道。
李益運,以賑恤廳言啓曰,漢城府牒報據,東部字內,全家頹壓一戶,恤典錢二兩,北部字內,完少頹多一戶,恤典布一疋,依例上下之意,敢啓。傳曰,知道。
行吏曹判書鄭昌順疏曰,伏以景貺潛周,慶月重屆,慈宮萬壽之觴,志春冞隆,震邸千秋之節,衣尺漸長,吉辰同符,慶會稠臻,喜溢壺闈,忭均朝野,仍念臣之自來情病,不宜復冒於銓地,聖明之所俯燭,輿論之所其諒,而嚴命所迫,私衷莫伸,不暇他顧,張皇趨承,靦顔銓席,至經大政,廉防已壞,身名奚論,臣固自恧,人謂斯何?噫,近日出入銓地之臣,或多無端規避之習,藉曰,辭樞之美節,終涉占便之私義,仰惟聖鑑,無微不燭另降飭敎丕矯前習,此固我聖上深戒粉飾之俗套,咸造精白之聖意,孰不振勵?以承明命,況臣一身,本非已有,情踪毛髮,都歸造化,出處進退,一聽君命,糜粉不辭,夷險豈擇,苟無情勢之可言,雖知人器之不稱,初何敢隨衆效尤,以取同浴之譏哉?若臣者,通擬之初,廟議不協,政注之失,人言罔極,至有以中國夷狄,人類禽獸之說,致憂於聖朝平明之治者,居銓被論,從古何限,而其爲辱朝廷而羞當世,未有如臣之比也。臣旣庸懦,任他笑罵,雖不能毁冠裂冕,永謝朝端,尙何忍復蹈覆轍,重辱聖簡,而今乃與初無情地之人,同歸規免之科,莫暴衷情之蘊,尙阻體諒之恩,實爲微臣難瞑之冤,有乖聖朝綜核之政,此臣所以撫心興嗟,對人騂顔者也。銓家都政,俗稱瓜限,長單登徹,遂成故事,雖在無故行公者,猶且引例求解,臣則初旣不可出而冒出,今又必當遞而不遞,格外加由,又復淟涊,眞是人間沒廉恥之鄙夫,臣雖汚下,寧忍爲此?臣亦自知一番出脚,四維掃盡,破檢壞防,餘無足言,今雖乞免,無補旣往,而早自引遞,猶勝久蹲,終全微諒,或冀追愆,此不但臣辭之畢,伏想聖明,亦必有哀矜而體恤者矣。至若目下衰病之狀,有不敢縷陳,而人之爲人,以有精力,今臣衰昏,形殼徒存,平居杜門,視蔭奄奄,朝稀識面之朋,家無連床之親,身世踽涼,忽忽忘生,情景到此,世念都灰,銓格題注,若隔前生,日昨行政,賴有僚堂,從傍提撕,僅得完了,亦云僥倖,以此情踪,以此病昏,散銜冗員,尙難稱塞,天官重任,豈可擬議?臣今所陳,實情實病,眞境眞語,毫無假飾,以欺君父,荐違嚴召,恭俟重勘。伏乞聖明,念臣難冒之義,察臣難强之狀,亟賜鐫改,仍刊銓望,無曠重務,俾靖私分,不勝大願,臣無任云云。答曰,省疏具悉。卿其勿辭行公。
辛亥六月二十八日辰時,上御重熙堂。左副承旨入侍時,左副承旨洪義榮,記事官李海隣·洪樂游·徐有聞,以次進伏訖。上命讀公事,書判付訖。上曰,史官一員待命,騎馬一匹立之。出榻敎命書傳敎曰,長堂三度,已判下,與亞·三堂,牌招開政。命退,承史以次退出。
辛亥六月二十八日未時,上御重熙堂。同副承旨入侍時,同副承旨李益運,假注書洪樂安,記事官洪樂游·徐有聞,以次進伏訖。上曰,承宣之兄,方帶京兆乎?益運曰,然矣。上曰,日前以京兆草記,爲慮閭家奪入之令久懈弭,有措語賜批矣,更思之,有司之臣,聞此而必有繹騷之擧矣。此時異於他時,只以三令五申之意,另加申飭,而逐戶摘奸,姑勿爲之事,言及於京兆,可也。益運曰,當言送于判堂,而臣方見帶洞內尊位,故雖連事申勅,而每多冒犯者,其前則未滿百金之家,不在禁令之內,而今聞京兆,竝與此而申禁云矣。上曰,大抵此禁稍久則易致懈弭,申飭則每至騷擾,甚可悶矣。門外多小家,此患想必尤甚矣。益運曰,果如聖敎矣。益運曰,吏判疏到院,以齋日留院矣。上曰,吏曹判書上疏,入之。出榻敎命退,承史以次退出。
辛亥六月二十八日酉時,上御重熙堂。坐直承旨入侍時,右副承旨李東顯,記事官李海隣·洪樂游·徐有聞,以次進伏訖。上命書傳敎曰,秋享,以近日日熱之愈甚,將事之官,或有未盡齋沐洗濯,初以稍退擇吉之意下敎,則今夜是誓戒,爲該房承宣者,先問可合之日,如以無他可合之日爲對,則今夜誓戒,勿爲來會之意,姑勿分付,宜卽微稟,而不此之爲,遲待草記,使應參誓戒之人,以致眩於擧行,政院事,極爲生疎,該房承旨·坐直承旨遞差。又命書傳敎曰,俄筵聞承宣所奏,令政院,申飭該堂,而更思,決非仍置之事也,日前公事判下也。因閭家,五日摘奸,無頉文書,有近無解弛之弊乎?一句語爲敎,此不過提問之事,豈可因此敎,公然出禁乎?設欲出禁宜禁其法典內條件,又豈可混及於蝸屋蠏匡乎?朝家本意,如欲申禁,當以申禁之意,明白措辭,何必微發其端,不畢其說乎?帀今朔大雨時行,一邊査出頹戶,一邊摘奸奪閭,可謂行不得之政。身爲掌法之官,擧行之相反若此,當該京兆尹罷職。此非任其奪入之意也,從當別加申飭,先令廟堂,知悉此意,來頭留意,考察當禁不禁處,該部官,自廟堂,草記論罪,切勿饒貸,仰遵先朝成憲。命退,承史以次退出。
上在昌德宮。停常參·經筵。
寅時卯時,有霧氣。
藥房都提調洪樂性,提調吳載純,副提調李祖源啓曰,庚炎轉甚,伏未審此時,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?中宮殿氣候,何如?元子宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李祖承啓曰,卽見黃海兵使南志默,今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
李祖承啓曰,昨因秋享大祭擇吉事,以政院之不卽微稟,有該房承旨·坐直承旨遞差之命矣。右承旨柳文養,雖是該房,旣已由退,則不當入於現告,而混捧傳旨,原傳旨付標,卽爲牌招,何如?傳曰,允。
傳于李祖承曰,左承旨入侍。
以京畿監司徐鼎修狀啓,廣州·龍仁兩邑倉舍畢役後,間數後錄事,傳于李益運曰,百餘間兩邑倉舍,五十日內告成,極爲可嘉。都廳兼看役縣監具壽漢陞敍,本邑姑多看役之事,道內守令中,成彦霖,聞是嶺人,見其外面,亦頗勤幹,足堪弊邑,今日政,使之相換,本府都廳曺命臣加資,其餘邑校·營校帖加,色吏從優施賞事,回諭。
傳于李祖承曰,違牌臺諫,許遞。
傳于李祖承曰,承傳宣傳官在外人,竝改差。
李祖源啓曰,吏曹判書鄭昌順,參判閔鍾顯,參議李勉兢,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,允。
以吏曹參議李勉兢牌不進罷職傳旨,傳于李祖源曰,只推,更爲牌招。
李祖源啓曰,吏曹判書鄭昌順,參判閔鍾顯,參議李勉兢,再牌不進推考傳旨及罷職傳旨,今方捧入,而開政命下之後,連事違召,不卽擧行,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,更爲牌招。
以吏曹參議李勉兢再牌不進罷職傳旨,傳于李祖源曰,只推。
李祖源啓曰,吏曹判書鄭昌順,參判閔鍾顯,三牌不進推考傳旨,今方捧入,而開政命下之後,連違召命,不卽擧行,事體道理,俱極未安。所當更請牌招,而係是一日四牌,何以爲之?敢稟。傳曰,雖前吏判,早知奉朝賀之酬酢,則設有可諒之目下處義,原傳敎句語,卽當反汗後勉出,況此吏判乎?銓官之於都政,俗雖稱瓜限,而此指行公稍久者之謂也,臨政除拜,過政卽遞,豈有如許事體乎?吏判辭疏之追提,旣往不當引之處義於已行公已行政之後,尤有不可由前由後,決無許施之理。雖日違十招,當日出十牌,以此意嚴飭。今已夜深,判書·參判,開門牌招,違牌,勿捧傳旨。
辛亥六月二十九日辰時,上御誠正閣。藥房入診入侍時,都提調洪樂性,提調吳載純,副提調李祖源,記事官李海隣·洪樂游·徐有聞,檢校待敎沈象奎,醫官金光國·李翊臣·李敬培·金順行·李惟鑑,以次進伏訖。樂性等曰,數日日氣甚熱,聖體,若何?上曰,大體一樣,而本有膈氣,當暑尤苦,數三日日熱,可謂無前,而又行次對,半日酬應之餘,艱辛經過矣。樂性曰,莫重者講筵,而若値隆冬盛暑,則猶有姑停之例,至於五日次對,雖不賜接,燕護之暇,從便酬應,何所不可,而如此劇熱,頻行次對,移時殿座,其爲受損,勢所必然,臣等之區區憂慮者此也。伏願深軫燕息調養之方,以爲保嗇聖躬之道焉。樂性等曰,王大妃殿氣候,何如?上曰,一樣矣。樂性等曰,惠慶宮氣候,何如?上曰,一樣矣。樂性曰,向日得瞻於元子宮天日之表,岐嶷之姿,實出尋常萬萬,如臣拙訥之言,實無容更達,而區區懽忭之忱,愈久而愈切,近日日熱轉甚,氣候,何如?上曰,連得好過矣。近因日之稍熱,暫不着衣,每喜出遊,匍匐於十間二十間之房闥,或扶床而立,無論當食不當食之物,見必輒食,雖於寢寐之時,必開門而入睡,蓋因陽氣太旺而然耶?樂性曰,無論老少,筋力之康旺,以有陽氣也,陽氣最是吉格矣。上曰,所謂時淸公事少者,莫今時若,試以卿之在揆時言之,未有若近日者矣。近日以來,廟務無滯,公事不煩,予賴以少除酬應,其非左相之功耶?向日左相,以柴政都賈事,有所奏擧條,卿亦似見之矣。一自左相之痛禁以後,其效不些云,果然耶?都賈漢之移送捕廳,治以治盜之律,卿意則以爲如何?樂性曰,柴政都賈,誠爲民間之痼弊,禁之而不止,則移送捕廳,亦何不可乎?上曰,左相筋力,誠稀異矣。向日景慕宮擧動時,半日次對之餘,旋赴北營試所,仍行終日試放,猶以爲不足,試放罷後,仍爲一場遊衍,犯昏罷歸云,近八老人之如許筋力,亦是罕有矣。樂性曰,臣亦於伊日,與昨年藥房提調,同爲遊衍矣。當此國家萬億年無疆之慶,懽忭之極,孰不一番遊衍,以爲一分飾喜之道,而左相之筋力,誠難企及矣。樂性曰,當此庚炎,聖體不瑕有損節,醫官今旣入侍,使之診候,好矣。上曰,何用診爲?置之,可也。樂性曰,伏承有膈候之敎,實不勝憂慮之至,有膈候時,則症勢諸節,果何如?上曰,勞心則每患越添,至於宗廟大祭,一經親行後,則或有難耐之時,省謁之禮典,莫重莫大,肅敬齋沐之際,安得無勞心之端乎?孝廟朝則由北墻門,只行朔祭,未有親行大祭之事,而至於先王朝,近八之年,每行親祭於宗廟,予何敢追效於孝廟朝久遠之例,不思所以追述先王之道乎?以是之故,每行親祭,而將事之際,慮有欠誠之事,自致勞心矣。敎祖源曰,嶺營蕩債事,卿亦聞之耶?祖源曰,南倉錢之蕩減,在小民,爲患甚大,熟不感激特恩懽欣樂生乎?上曰,公庫之㮙然,似因監司之不能典守而然,豈可曰人人貪饕之致乎?大抵近來人之見識操守,俱不及古人,以古人之淸白,責之於今人,其可得乎?都承旨在嶺伯時,以徐有豐事,有狀請論罪,而蓋其所犯則不輕而重,特以念舊之意,畢竟懲治,不過止於薄勘,蓋此人,而曾經任實,而未能善爲云矣。祖源曰,其爲人,未免流蕩,故致有今番之事矣。上曰,今番大丘判官貶目,予則曰不善書之矣。以彼家聲,得此民怨云者,卽忝辱祖先之謂也。古人云,攻其人,不論其黨,此實格言。大抵以古人疏章見之,言人短處,辭近迫切者,決非君子口氣,此亦近來人之所宜戒也。樂性曰,下敎誠萬萬至當矣。載純曰,臣有區區所懷,敢此仰達矣。日前都政,以臣爲謝恩正使,在臣殫竭之道,夷險何擇,而第臣私義,有萬萬切迫者,實難冒故,玆敢冒赴矣。樂性曰,臣亦聞其私情,實難强令入送,合有體諒之道矣。上曰,予未及思之矣。今始覺得,當體念矣。至於副使,則兼爲疏暢,還無妨矣。祖源曰,然矣。臣每有一見燕京之願,幸蒙副价之特除,私情還庸喜幸矣。樂性曰,臣每欲陳達於筵中而未果,臣之所帶內局之任,已經周年,近來日次問安,每緣賤疾之難强,一未遂進參之誠,下情之惶悚,已不勝達,而臣之筋力凡百,因病益衰,實無承當之路,玆敢煩達矣。上曰,所懇旣如此,後若陳箚,則當有體諒之道矣。樂性曰,臣於內局之任,旣承體諒之敎,不勝感惶之至。臣之引年之請,前此陳達,不止一再,今不敢更爲煩瀆,而臣之區區私願,卽聖明所洞燭,伏願特垂體念焉。上曰,卿其俟之。卿之所願,予非不知,豈無許副之日耶?日熱如此,卿須早爲出去,可也。仍命退,諸臣以次退出。
辛亥六月二十九日未時,上御重熙堂。左承旨入侍時,行左承旨李祖承,記事官李海隣·洪樂游·徐有聞,以次進伏訖。上命書傳敎曰,政官牌招,開政。上曰,冬至正使許遞。今日政,問于大臣,以一品中差出,判府事假銜下批,依年前例爲之。出榻敎命退,承史以次退出。
上在昌德宮。停常參·經筵。
寅時卯時,有霧氣。
李祖承,以都摠府言啓曰,今日入直,內三廳武兼禁軍及軍兵等,中日習射,請出標信。傳曰,知道。
李祖承啓曰,大司憲,執義,掌令一員未差,掌令李彦祐,持平張至顯·玄重祚,牌招啓辭未下,監察茶時之意,敢啓。傳曰,知道。
傳于柳文養曰,禮房承旨,馳詣宗廟·景慕宮,奉審摘奸以來。
傳于李益運曰,下直守令入侍。
傳于柳文養曰,右承旨入侍。
備忘記,礪山都護府使金命爀,安東都護府使申大升,下直,各長弓一張長箭一部,片箭一部,筒兒一箇賜給。
備忘記,昌洲僉使孫昌軫,潼關僉使陸重昌,吾老梁萬戶金南瑞,下直,各長弓一張,長箭一部,片箭一部,筒兒一箇賜給。
承旨前望單子入之,柳戇·尹㬦·李昌漢落點。
以右承旨尹㬦牌不進罷職傳旨,傳于李益運曰,許遞。前望單子入之,待下批,牌招察任。
承旨前望單子入之,尹履相落點。
傳于李祖承曰,都承旨入侍。
傳于李祖承曰,左承旨入侍。
以漢城府民家頹壓別單,傳于李益運曰,恤典卽爲題給。
兵曹口傳政事,以韓光迪·姜彙喆爲宣傳官。
有政。吏批,判書鄭昌順病,參判閔鍾顯,參議李勉兢,右承旨柳文養進。以洪檍爲判尹,鄭持容爲元陵參奉,徐有成爲禮曹參議,沈豐之爲氷庫提調,金履素爲冬至兼謝恩正使,鄭萬始爲西學敎授,漆原縣監具壽漢,加平郡守成彦霖相換,禁府都事李鎭成,司饔奉事李義述相換,前五衛將曺命臣,今加嘉善,加資事承傳。
兵批,判書金文淳病,參判李洪載,參議南柱老病,參知孟至大入直進,右副承旨李益運進。同知河泳,僉知李胤謨·姜世重·李邦翼竝單付,副司直李祖源·洪義榮·李東顯,副司果許鏛,竝單付。
尹履相,以備邊司言啓曰,卽見坡州牧使李師濂上疏,則以爲,本州防營之設,專由山城,而天作巖險,地勢峭拔,雖謂之金城湯池,未爲不可,而石築完然,頹落半之,惟是四五級女堞,幾十間倉舍,及四邊門譙之新築而已,容有六七千財貨然後,可以下手。本州軍需米中,八百包,限一年特許下貸,則當方便料理,而所用本米,亦當趁來秋準報。且臨津上流十里許,有高浪津,亦爲大路,此鎭近處,多有摠廳屯地,該營監色,逐年看穫,就此南岸一所使本廳,造置鎭舍,該校卒,兼爲察飭,至若植木一事,三鎭同力擧行,則要地防衛之道,似無遺籌,爲辭矣。坡州山城,地是要衝,形則天險,改築之議,非今斯今,防禦之臣,以是爲請,寔出陰雨綢繆之計,誠足可尙。但念築城大役也,必預費財貨,俾無詘贏之歎然後,方可擬到,而今此疏中所言容入之數,以六七千財貨爲槪,所請得者軍餉米八百石,而以八百石米方便,爲六七千財貨,本米八百,依數趁來秋還報云,以臣所料,決是不可成之事。藉曰,倖成,決是貽弊小民,不一其端陰雨之備,猶係日後蔀屋之怨,當在目下,依請許施,實無其路,至於高浪津,摠廳設屯三鎭植木,未必爲他日得力之所,則汲汲設施,恐屬閑漫,疏中諸條,今姑置之,何如?傳曰,允。
李益運,以戶曹言啓曰,時御所內,各司雨漏看審執頉處,修改吉日,令日官推擇,則來七月十二日卯時爲吉云,以此日時擧行,何如?傳曰,允。
李益運,以戶曹言啓曰,拱北門東邊宮墻舊築頹圮處,及西行閣外面土壁缺落處,改築吉日,令日官推擇,則來七月十二日卯時爲吉云,分付紫門監,以此日時,使之改築,而亦令本曹郞廳,眼同擧行,何如?傳曰,允。
李祖承,以兵曹言啓曰,今都政,黃海兵虞候,以金載仁備擬受點,而卽伏見黃海兵使南持默,今春夏等褒貶啓本,則該營虞候,以權琇書塡。啓本事體,何等嚴重,而不能審愼,致有此誤書之擧,事未前有,極爲駭然,當該兵使南志默,罷職,何如?傳曰,允。
李祖承,以舟橋司言啓曰,本司都廳朴基豐遷轉,代以訓鍊都監千摠吳載重差下,使之察任,何如?傳曰,此事曾欲定式,當於入侍時,下敎矣。
尹履相,以御營廳言啓曰,西營移直本廳鄕軍,來七月初一日,與禁衛營新番鄕軍替代事,草記蒙允矣。新營移直把摠,還入直於東營,西營移直哨官,還入直於新營之意,敢啓。傳曰,知道。
李益運,以賑恤廳言啓曰,今六月朔,各部字內,出幕病民中,身死貧不掩土者,東部字內二名,南部字內七名,北部字內二名,合十一名,恤典布,各一疋,錢各一兩上下後,別單書入之意,敢啓。傳曰,知道。
李益運,以賑恤廳言啓曰,漢城府牒報據,西部字內,全家頹壓二戶,恤典錢各二兩,完少頹多一戶,恤典布一疋,依例上下之意,敢啓。傳曰,知道。
禁府啓目,京畿前水使申㬚原情云云。傳旨內辭緣發問目嚴問,則啓語之失實,一諉鎭牒之錯誤,游辭納供,究厥罪狀,殊甚痛駭,所當請刑是白乎矣,曾經閫帥,勿爲請刑,載在大典通編,上裁,何如?判付啓,廉行之還與不還,豈關於狀啓之以生爲死乎?區別功議,考律勘處,日熱如此,年過七十之人,先放送後,草記爲良如敎。又啓目,仁遮外萬戶韓聖謨原情云云。傳旨內辭緣,泛稱遲晩,刑推得情,何如?判付啓,日熱如此,年近七十之人,考律區別功議,先卽放送後,草記爲良如敎。
李祖承,以義禁府言啓曰,時囚罪人申㬚原情公事判付內,廉行之還與不還,豈關於狀啓之以生爲死乎?區別功議,考律勘處,日熱如此,年過七十之人,先放送後,草記事,命下矣。取考律文,則大明律詐僞條有曰,凡對制及奏事,報上不以實者,杖八十徒二年,老少廢疾收贖條有曰,年七十以上,犯流罪以下收贖,大典通編推斷條有曰,犯私罪,杖一百以上之罪,決杖告身盡行追奪,雜令條有曰,王府決杖者,代以金贖矣。申㬚年今七十四,其父思彦,揚武原從功臣云,杖八十徒二年定配,功減一等,杖七十徒一年半定配,收贖,告身盡行追奪,放送,何如?傳曰,宥配未幾之致,以昨日孟至大事,古未有今未聞之交代前替直,猶欲徐且處分,姑令還直,使之更待下敎。況近八十老人之以公罪,當庚暑,嶺海之行者,刑政豈不倒置乎?削職足矣。竝與奪告身,以公罪收贖,可也。
李祖承,以義禁府言啓曰,時囚罪人韓聖謨原情公事判付內,日熱如此,年近七十之人,考律區別功議,先卽放送後,草記事,命下矣。韓聖謨傳旨內,軍餉居二,依事目拿處,罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,犯枉法受贓外,笞杖,竝收贖矣。韓聖謨無功議云,杖八十收贖,奪告身三等,放送之意,敢啓。傳曰,何足責也?以公罪勘放,可也。
兵曹判書金文淳疏曰,伏以維是月十八日慶辰,卽我東億萬年鞏基,慈宮獻山斗之壽,一國興孝,震邸添衣尺之長,八方騰賀,歡祝之忱,小大惟均。仍伏念,臣以至庸極陋之姿,荷殿下罔極之恩,致位隆顯,待罪卿列,官愈高而才愈下,責益重而報益蔑,閑司漫職,猶懼不稱,本兵重寄,尤非臣意想所到,而日月之明,偶有遺照,天地之仁,過於涵濡,拔之人望之外,授以莫重之任,量才揣能,無望堪承,非不知瀝血陳懇,必辭乃已,而死生向前,夷險不擇,卽臣斷斷血忱,感激嚴畏,冒昧承當者,居然十箇月矣。前後注措,瘡疣百出,旣昧疏滯之方,又乏甄別之識,黔技盡殫,侏短畢露,理宜斥罷,恭俟處分,而惟我聖上,寬暇之,庇覆之,有時薄警,亦勤指導,俾免顚沛,拖至今日,每自思惟,只有感涕之盈眶而已。噫,凡爲銓官者,以過都政,爲瓜熟,而臣經再都政矣,一熟不去,至于再熟,再熟而又不去,則顧臣一身之廉防,雖不足恤,其於四方之嗤點,當復如何哉?臣若貪戀榮寵,又復遲廻,觸處僨誤,終陷大戾,則雖以我天地父母曲保之澤,竊恐其無所施矣。興言及此,實不勝怵然而悶蹙也。且臣自來貞疾,每當夏節,如期添劇,而目下症形,比前倍蓰,猥越是懼,雖不敢一一陳暴,而公格之當遞,實病之難强,決無蹲據之望,冒呈辭單,冀被曲副,格外加由,又下於千萬夢想之外,顒竢之餘,大失所圖,玆敢冒罪哀號於仁覆之下。伏乞聖慈俯垂矜察,特許鞶帶之遞,俾蒙體諒之恩,不勝幸甚,臣無任云云。答曰,省疏具悉。卿其勿辭行公。
左議政蔡濟恭箚曰,伏以卽見小報,成川府使已陛辭矣。守令非歷辭相府及六部臺閣,不得陛辭,古例也。況相府,體統截嚴,非再謁,不得告行,此四百年金石之典,不可廢壞也,明矣。彼徐瀅修之除拜本職,已過五六日,則雖欲以當日辭朝有命,爲托辭,此語不成也。臣之不欲見瀅修之面,容或可也,而瀅修之不見臣,未知其意何居。況弁髦朝體,晏然陛辭,專出於放恣無忌憚矣,此而仍置,其可口有相府乎?臣欲分付邸人,俾不敢赴任,而臣於先朝筵席,屢承以此爲飭之敎,故玆陳短箚,成川府使徐瀅修,亟命罷職,以尊國綱焉。取進止。答曰,省箚具悉卿懇。守令之無衆所共知,必可避之嫌,而不見大臣下去,大關體統,罷職之典,烏可已乎?但辭朝於當日,旣因特敎,則安知不於今日明日間,欲爲歷辭而未果乎?卿之箚擧,若在於該倅泛蓋踰沙峴之後,則似尤好矣。然豈可爲一守令,不念體統乎?成川府使徐瀅修罷職事,先爲依施。仍傳曰,此批答,遣史官傳諭。
敦寧都正呂萬永疏曰,伏以臣於日前都政,除拜敦寧府都正,恩旨之下,不敢偃便,雖已粗伸叩謝之忱,而第臣,本無敦寧,在法當遞,玆敢援例陳章。伏乞亟賜鐫改,以存公格,以安微分焉。省疏具悉。疏辭,下該曹稟處。
辛亥六月三十日卯時,上御誠正閣。下直守令入侍時,行都承旨李祖源,右承旨柳文養,假注書洪樂安,記事官洪樂游·徐有聞,副司果韓用鐸,以次進伏訖。上敎用鐸曰,汝入直稍久,有何出意見論奏之事乎?用鐸曰,別無他事,而從齋室後,門抵園上之路,中脊稍高,而左右低下,故雨後沙脫,每每如許,設令補土,經潦輒脫,臣意則平其高低,被以莎草,似爲完固矣。上曰,今番潦雨後,莎草,果何如,而龍虎邊,莎草損脫處,亦何如?用鐸曰,雖有若干洗脫,而不至大段,若略略補土而補莎則好矣。上曰,守護軍所受田畓,皆已分授乎?用鐸曰,位田分賜之說,果聞於本府使,而姑無分給之事矣。上曰,新植之樹,果漸茁茂,而松子橡實之播種者,亦皆萌芽否?用鐸曰,新植之樹,雖或枯損,而大體則蕃殖者過半,或因地力之不均,繁密處太繁,而稀疎處太稀,其中穉松之已枯葉萎者,忽多還生,而至於松子橡實之播種者,帀在草間,雖未詳疎密之如何,而披草尋見,果多生殖矣。上曰,或云除去雜草,則松檟之新生者,可以茁長云,此說果如何?用鐸曰,除草固無害,而今年之姑爲仍置者,或恐新萌之松檟,混被刈去矣。上曰,隱溝之潰決者,緣何如此乎?用鐸曰,當初以雜石築成,故不能堅緻,而經雨多潰,今欲改築,則當爲稍費事役矣。上曰,實官之病勢,未知如何,而以爾替直,爲便詢問,爾等三人,每朔一旬式,輪回入直,可也。爾之來往,皆爲乘馹否?用鐸曰,初次就直時,以奉命騎驛,而其後則皆以私馬來往矣。上曰,自政院,給送馬牌,以爲假官減下後,還納,可也。用鐸先退。上曰,下直守令,入侍。賤臣承命出傳,與同副承旨李益運,定州牧使呂善亨,安東府使申大升,長津府使申大偀,平山府使李潤章,礪山府使金命赫,肅川府使元綮鎭,機張縣監李宗海,龍川府使宋益休,鳳山郡守田文顯,陽德縣監田義顯,靈巖郡守沈鏗,狼川縣監柳師模,英陽縣監李龜雲,鐵山府使南宮玾,祥原郡守李厚培,木川縣監金載華,海南縣監李膺福,高敞縣監申百祿等,偕入進伏訖。上曰,昨以李昌漢·尹履相爲承旨事,下敎於左承旨入侍矣,何不出牌?祖源曰,臣等未及聞之矣。上曰,此必忘未頒布矣。上曰,守令,以次進前。善亨進前,奏姓名訖。上曰,格外除邑,蓋出於飽聞,傳說也。定州係是難治,必以前度一二人爲戒,而都是威生於廉,公生於廉,以此爲要訣,而老人便養,則亦自優優矣。其前扶安·瑞山之悍俗,亦能感化云,顧何有於此邑乎?必服膺此敎,無負委畀也。善亨曰,荷此指導之聖恩,敢不殫竭所知,以報萬一乎?大升進前。上曰,近頗衰謝矣,有何疾病乎?祖源曰,果有脚病矣。上曰,向者無端見拔於政目,故有所申飭矣。至於安東,大邑也,且其奴婢一事,尤爲痼弊,須從長釐革,期於善做也。仍敎益運曰,此兩守令,除宣諭,可也。大偀進前。上曰,長津,是新設也,招集戶口,爲最先務,而近聞戶數頗損云,汝亦聞之否?大偀曰,設邑未久,曾經者無多,故未得詳聞,而唯期殫心效力矣。潤章進前。上曰,平山近爲難治之邑,前倅非才不足也,唯其不盡心,故竟至僨事也,汝則頒加意盡力也。命赫進前。上曰,汝與誰,爲近族乎?命赫曰,金晙之六寸矣。上曰,善爲之,可也。益休進前。上曰,下去而善做,可也。綮鎭進前。上曰,勿如前倅,而益自盡心,可也。文顯進前。上曰,必以前倅爲戒,而善爲之,可也。宗海進前。上曰,汝是禁軍堂上乎?宗海曰,然矣。上曰,須善做也。義顯進前。上曰,期於善治,可也。仍敎益運曰,堂上守令,先爲宣諭,而堂下守令,自曾經侍從人入侍,可也。鏗進前。上曰,靈巖難治也,努力爲之。鏗奏七事。文養曰,靈巖郡守沈鏗,擧措慌忙,奏對顚錯,揆以事體,極爲駭然,從重推考,何如?上曰,依爲之。出擧條師模進前。上曰,下去而善爲之。龜雲進前。上曰,爲爾便養,有此相換,須思報效之方,可也。玾進前。上曰,爾之父母,年今幾許?玾曰,爲五十六歲矣。上曰,汝果了了,而李厚培,乃是初倅,故慮或岨峿,特命相換矣。於汝雖欠便近,而陞品則固好,須善治之也。仍敎益運曰,狼川·英陽侍從也,除七事,其外堂上守令,亦除七事,只初拜守令誦陳,可也。厚培進前。上曰,旣移便近,必爲盡心,可也。載華進前。上曰,汝經幾邑乎?載華曰,曾經楊根·谷城·杆城矣。上曰,此是東弼之孫乎?祖源曰,然矣。是故牧使光世之子也。膺福進前。上曰,汝是初倅乎?膺福曰,曾經樂安矣。上曰,須努力也。百祿進前。上曰,下往而善做,可也。守令先退。上曰,未下直守令爲幾人,書入,可也。賤臣承命出傳。上命祖源書傳敎曰,未下直守令,尙有多人,亦令當日辭朝。出傳敎上曰,孟至大事緣何如,是果非實病,而卿等又何爲任其出去也?文養曰,信非實病,而與參判李洪載,往復番次,亦非相較,而忽至於投章徑出,臣等亦無如之何矣。祖源曰,此實前古未聞之事,兵曹·摠府,專管宿衛,所重何如,而設有萬萬着急之事,必待面看者,自是金石之典也,此而泛看,則後弊難言也。益運曰,入直不過二日,而李洪載,亦非厭避不入也,聞其數次往復,乃作此擧云,誠未可曉矣。上曰,以入直騎堂,敢爲徑出之擧,則是乃關係師律也。若施當勘之律,則次律遠配,渠爲得逭也,特以昨下宥旨,今又發配者,事或顚倒。故姑令鎖直,俾勿交替,以待予熟量,而大抵當暑鎖直,誰肯樂赴?若如至大之任意跳出,無所顧忌,則可謂天下無難事,而此雖客氣之所使,渠若有嚴畏國綱之心,豈如是放倒也?喉院苟能隨事察飭,又豈可任其行止乎?此雖小事,而其流之害,將有大段受弊之處,姑不勘罪,蓋亦有意,然而終不可任置,從當有處分矣。上命書傳敎曰,都承旨見有實,許遞,與未差之代,前望單子入之,待下批,牌招察任。又命書傳敎曰,今聞入侍承宣言,吏判隨牌到朝房,而暑病,適果難强云,姑爲退去,令次堂入來開政事,分付。出傳敎命退,承史以次退出。
上在昌德宮。停常參·經筵。
自午時至人定,灑雨下雨,測雨器水深八分。
自人定至初二日開東,灑雨下雨,測雨器水深二分。
柳文養啓曰,卽見咸鏡監司李文源雨澤農形狀啓,則六月二十二日封啓,與二十四日封啓,一時來到,慶尙監司鄭大容雨澤農形狀啓,則六月二十日封啓,與二十二日封啓,一時來到。以雨澤農形之續續登聞,無或暫時遲滯,前後飭敎何如,則今此兩道臣之封啓日字,旣有先後,而一時來呈者,俱難免稽緩之罪。至於咸鏡道臣,則二十二日之啓,枚擧北關十三邑農形,而二十四日之啓,十三邑農形雨澤,纔已馳啓爲辭,揆以事體,亦極疎忽。兩道道臣,竝推考警責,何如?傳曰,允。
李祖承啓曰,大司憲,執義,掌令一員未差,掌令李彦祐,持平張至顯·玄重祚,牌招啓辭未下,監察茶時之意,敢啓。傳曰,知道。
傳于柳文養曰,輪對官入侍。
傳于柳戇曰,承旨房仍。
柳戇,以吏曹言啓曰,今此永寧殿秋享大祭薦俎官,以前承旨尹㬦塡差矣。時無職名,令該曹口傳付軍職,何如?傳曰,允。
兵曹口傳政事,副司直尹㬦。
李祖承,以吏曹言啓曰,今此宗廟秋享大祭典祀官,以奉常寺判官金孝建塡差矣。身病猝重,勢難察任云,而肄儀隔日,不可等待,其差歇,今姑改差,其代口傳備擬以入之意,敢啓。傳曰,館官·銓郞,與本職,惟事掉脫,渠誠不知分矣。此草記勿施,以本寺正塡差,可也。
尹履相,以壯勇營言啓曰,來九月當本營右司屬京畿二番左哨軍兵,來八月三十日,京中逢點,依節目準二朔立番之意,本道監司處,預爲知委,何如?傳曰,允。
李祖承,以義禁府言啓曰,申㬚,杖七十徒一年半定配,收贖,告身盡行追奪,照律草記批旨內,宥配未幾之致,以昨日孟至大,古未有今未聞之交代前替直,猶欲徐且處分,今姑令還直,使之更待下敎。況近八十老人之以公罪,當庚暑,嶺海之行者,刑政豈不倒置乎?削職足矣。竝與奪告身,以公罪收贖,可也事,命下矣。申㬚,前已削職,杖七十徒一年半定配,以公罪收贖之意,敢啓。傳曰,知道。
李祖承,以義禁府言啓曰,韓聖謨,杖八十收贖,奪告身三等照律,草記批旨內,何足責也?以公罪勘放事,命下矣。韓聖謨,杖八十,以公罪收贖之意,敢啓。傳曰,知道。
修撰申獻朝疏曰,伏以臣於直中,得伏聞兵曹參知孟至大,托以身病不須交代,擅離直次云,此實四百年所無之變怪也。騎省入直,面看交替,自是重宿衛之意也。如或擅離,則直施荐棘之律者,旣有定式。噫,彼至大之無難犯科者,萬萬驚駭,雖以包容之聖意,不賜處分,更令就直,而罪關師律,過加涵貸,豈不有損於國綱也哉?此而置之,則宿衛無以嚴矣,紀律無以振矣。臣謂兵曹參知孟至大,依定式重勘,以杜後弊焉。臣無任云云。傳于李祖承曰,騎堂事,在於數昨之前,而此玉堂,卽連日入直之人也。苟欲可言,宜不踰日而何去,而不先不後以無言,昨於診筵,與大臣有上下酬酢之後,有此疏擧乎?前而有不言之失,後而有晩時之責,此等上疏,豈可酬應乎?原疏還給,當該玉堂,遞差。
辛亥七月初一日卯時,上御誠正閣。輪對官入侍時,同副承旨李昌漢,假注書洪樂安,記事官洪樂游·徐有聞,輪對官工曹正郞丁志德,佐郞李洛秀,尙衣僉正宋啓來,西氷庫別檢宋煥章,義盈庫主簿鄭弘澤,內贍奉事安弘迪,以次進伏訖。上曰,右副承旨,入侍。又敎曰,左副承旨,入侍。出榻敎賤臣承命出傳,與左副承旨尹履相,右副承旨李益運,偕入進伏訖。上曰,輪對官,以次進前。除職掌遺在,只陳所懷,可也。志德等皆奏曰,無所懷矣。上命昌漢書傳敎曰,承旨房仍。出傳敎輪對官先退,上敎履相曰,承宣之陞資,在於何年乎?履相曰,壬寅四月,以寶鑑校正之役,加資矣。上曰,曾經外任乎?履相曰,初爲安州牧使,僅十日,適當左相之外補兵使時,見遞矣。其後過三朔,又爲咸從府使,遭故而歸,昨年三月服闋矣。命退,承史以次退出。
上在昌德宮。停常參·經筵。
自開東至巳時,灑雨下雨,測雨器水深三分。
藥房提調吳載順,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候,一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
柳文養啓曰,新除授禮曹參議徐有成,除拜後過三日,不爲出肅,依定式,推考警責,仍卽牌招察任,何如?傳曰,允。
李祖承啓曰,大司憲,執義,掌令一員未差,掌令李彦祐,持平張至顯·玄重祚,牌招啓辭未下,監察茶時之意,敢啓。傳曰,知道。
備忘記,美錢僉使崔在賢下直,長弓一張,長箭一部,片箭一部,筒兒一箇賜給。
領敦寧洪樂性箚曰,伏以,臣忝叨藥院,于今歲已周矣。曠職虧分,罪積如山,起居之班,陪扈之列,每緣賤疾,尋常未參,俟病少間,擔舁赴公者,三兩朔之內,僅可一二計焉。私分惶悚,固無可言,而國體苟簡,殆前所無,每一循省,騂汗靡措,固當早卽控辭,仰請處分,而第臣報效一路,惟在盡悴於保護之地,故冒眛虛縻,不敢爲言私之計矣。今臣衰耗益甚,宿疾轉痼之中,忽自日昨,暑症添劇,落席昏痛,眠食減阻,神息一倍凜綴,今日日次,又末由進參,罪上添罪,尤增惶隕。伏乞聖明,俯垂憐察,亟遞臣所帶內局之任,仍治臣前後闕禮之罪,以肅朝綱,以安賤分焉。答曰,省箚具悉卿懇。所辭都提擧之任,今姑許副。仍傳曰,此批答,遣史官傳諭。
禮曹判書徐浩修疏曰,伏以,臣伏聞向日賓筵,大臣論臣處義,語及先臣,而引宰臣蔡弘履爲證云。噫嘻,此何故也?大臣之聞於弘履者,凡有兩端。一則曰,先臣,指大臣之所居,而致末由相見之意也,一則曰,臣之仲父,提問何語,而先臣,答以他語也。弘履之言,旣以爲先臣兄弟,同坐一堂,則此事虛實,固當一決於臣之仲父,而臣之仲父,始聞此語,蹶然驚起曰,吾雖病昏垂死,五六年間事,豈不能記有乎?伊時自鄕廬來寓江上,實在六月初二三,而弘履,以初五日奉命偕來,十一日因正卿敦諭還歸,中間五六日,吾則以書啓之相續,無暇離次,不得造先兄之室。先兄則一自人言以後,足跡未嘗窺戶外,雖於子弟所住之處,亦無往來之事,其所謂一室者,破綻如此,則酬酢云云,眞是無麪之不托也。臣旣承仲父之明誨,始悉本事之烏有,而又於數昨誓戒之班,問其委折於弘履,則上一款酬酢,諉臣仲父之年久不記,下一款問答,歸之閑漫他酬酢,而謂與上款酬酢,初不相關云。夫事有實跡,則欲忘而不可忘也,言或二三,則愈飭而愈不信也。設使弘履之言,無所假飾,始焉道舊,卽指辛丑以前交際也,終曰末由,卽指壬寅以後家論也,而捏合不關之語脈,作爲脅勒之欛柄,有若一室之內,意見言議,未免岐貳然者,其所設心造謀,誠是人情天理之外。況先臣兄弟,元無同坐見弘履之實跡,旣有明據,而弘履之傳說,大臣之筵奏,又若是二三,則其譸張簸弄之狀,人孰不覷得哉?夫以子弟之處義,追提已故之父兄,做出不根之說,欲售把持之計者,大有傷於淸朝忠厚之風,而不但爲一人一家之私痛而已。嗚呼,是可忍耶?臣於昨春制闋之後,理宜屛跡朝端,自靖私義而聖恩如天,報答無地,遲廻於冗散,殫竭於往役,以圖涓埃之效,而如度支東銓之隨事管攝於廟堂者,力辭乃已,區區情懇,庶蒙聖鑑之照燭,而崎嶇周行,觸處窒礙,畢竟使先臣所不言之酬酢,上下人唇舌,莫非臣淟涊不去,忝先臣而辱朝廷之罪,撫躬忸怩,尙誰尤哉?從今以往,惟有息影滅跡,永謝當世,卽臣收拾桑楡之一道。伏乞聖明,俯垂矜憐,刊臣朝籍,屛退田里,使翹肖之微,獲遂性於陶甄之中,千萬顒祝。且臣見差太廟秋享獻官,肄儀在卽,而以臣情地,束帶趨班,非所可論,乞令該曹,趁速變通焉。答曰,省疏具悉。卿其勿辭行公。
上在昌德宮。停常參·經筵。
尹履相,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹履相啓曰,來初五日,朝參日次,而宗廟秋享大祭齋戒相値,頉稟之意,敢啓。傳曰,知道。
尹履相啓曰,禁衛營將官來言,今日本營軍兵,日次私習云矣,敢啓。傳曰,知道。
尹履相啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,大司憲,執義,掌令一員未差,掌令李彦祐,持平張至顯·玄重祚,牌招啓辭未下,監察茶時之意,敢啓。傳曰,知道。
傳于柳文養曰,右承旨,入侍。
以京畿監司徐鼎脩啓本,判府事兪彦鎬,祿俸不爲領受事,傳于李益運曰,更爲輸送事,回諭。
傳于李祖承曰,左承旨,入侍。
以漢城府民家頹壓別單,傳于李益運曰,恤典,卽爲題給。
傳于尹履相曰,左副承旨·右副承旨,入侍。
以水原府使金思穆,本府築室諸儒呈單事別單,傳于李益運曰,觀此別單,此豈如是陳聞之事乎?本邑試取之擧,本意何如,則原居者新接者,自東自西,自南自北來者,雖聲響之素昧,族類之各異,入此邑築斯室以後,雖新如舊,情如同胞,方可謂有勸入之實效,而今此所謂諸生輩呈單,其習萬萬可該。京中似此舊染之習,猶此隨現痛禁而痛戢,況幺麽鄕儒輩乎?且構勒鄭遂龜之說者,有二件,而當暑餒敗之魚鮮,曰以臭惡者,是果怨言乎?以餒敗魚鮮,盛盤分給,則鷄狗馬血盤之喩,亦不過年淺人一時妄發,況其言之眞有,何以知之?雖有之其罪,又何至於登諸文字,齊聲呈單乎?一言而蔽之曰,朝家近於渠輩之顧藉太過,雖出於爲所重之意,而渠輩則全沒嚴畏之心,乃有此呈單,呈單於卿,雖有間於上徹,本府與京師,呼吸之相通,渠輩雖愚無知識,豈不料得,則無難筆之,書呈于官,如許民習,豈可尋常看過?況結語二字之目,渠輩設心,尤萬萬悖惡,狀頭爲先指名査出,亟旋定配之典,呈單諸人,所當一竝黜其鄕停擧,而此必有主張者略而人,其他隨參者,心雖不然,此論一出之後,以近日隨衆之習俗,有何大膽者,敢生異論於其間乎?若欲査出,區別處分,則本邑之行此査事,誠有不可,然則不得已隨參者,當十之七八矣。處分當觀大體,製單者寫單者,若係原居,則逐出邑內,新接則還逐本鄕,竝限己身停擧。卿之以此事登聞,極爲率爾,雖與狀啓有異不可無飭,爲先越俸十等事,回諭。
李益運,以戶曹言啓曰,慶尙道左漕倉辰字船所載穀物,分劃軍資監,使之捧上矣。卽接該船沙格所告,則以爲稅穀捧上之際,倉屬輩,謂以別人情,米五石太一石奪取,而事在元穀未納之前,恐忤其志,任其所爲,而畢納後別人情,非但禁令,旣乏回糧,故所給米太,依數還推出來,而員役輩,訐訴郞官,猝入猛杖,米太則投諸蓮地,石子則倉庭燒火云。事極驚駭,該倉下屬,捉來査實,則倉屬所供,一如沙格所告,毋論漕稅船,上納時嚴禁別人情,自是規例,而近自朝家,深軫倉屬科外誅求之弊,諸般侵漁之端,嚴加痛禁,別成節目,而若或犯科,則當該官吏,難免重勘之意,預爲發甘,申飭各倉矣。濫徵之說,旣發於漕卒之口,則爲倉官者,事當準數推給,懲治員役,而乃反右袒下屬,所推穀物,至於投諸池中之境,雖曰,與受同罪,科外侵漁之倉屬,初不査治,艱辛駕海之漕卒,妄施嚴杖粒粒辛苦之穀,雖係斗升之微,固不當若是暴殄,況其五六石米太,傾注水中,空石則倉庭火燒者,其擧措之駭悖,前所未聞,穀物旣已沈水,自臣曹,徵出於所犯員役,還給漕卒後,移送秋曹,照法重繩,而當該主簿金成九,爲先汰去,令該府拿問嚴勘,何如?
傳曰,金成九所爲,萬萬無狀,犯法禁侵漁船,人猶可惡,況爲下屬逞憤,以粒粒辛苦之穀物,投之池中者,寧有如許所爲乎?今日內,星火定配於該漕倉地方,待道伯秋巡,民人所見處,大會曉諭,嚴加決杖後狀聞,作奸下屬,各別嚴刑定配。此司如此,則他倉可知,更有如許之弊,則該官當依此重勘。卿亦先被不職之罪,以此暢念,各處犯科有無,卿其更爲査實,如有現發者,一體草記,可也。
以金成九定配傳旨,傳于李祖承曰,出付畿營,定驛子,星火下送,萬一遲滯,畿伯當知之矣。
李益運,以賑恤廳言啓曰,漢城府牒報據,南部字內,全家頹壓一戶,恤典錢二兩,依例上下之意,敢啓。傳曰,逐日草記,甚煩屑,十日一次,或一月一次間,從長爲之,可也。
尹履相,以兵曹言啓曰,依下敎,政院習都使令申弼貴,決棍時擧行本曹使令劉大得·朴天福·金光得·崔昌植·金聲玉·朴興福·李寬益,近仗軍士崔貴福·田先伊·朴福大·李春起·李福同·李福得·吳時福·金啓得·金云福等,各決棍三度之意,敢啓。傳曰,知道。
李祖承,以義禁府言啓曰,保放罪人申㬚,依例還囚後,捧供之意,敢啓。傳曰,知道。
辛亥七月初三日卯時,上御重熙堂。右承旨入侍時,右承旨柳文養,記事官李海隣·洪樂游·徐有聞,以次進伏訖。上命書傳敎曰,近因雨水,漂戶顧恤事,纔有別諭,而湖南之錦山,人物致死,至於十餘名之多,湖西六邑民戶漂沒,亦若是夥然,死者之身布·還上蕩減,依例爲之,殘·獨戶之蕩析者,前例恤典,有名無實,大·中戶,雖不必竝論,殘戶·獨戶,以渠所受還上及當納身役中一件除減,道內他邑與他道,皆準此爲之,俾無不均之弊事,回諭于兩湖伯,嶺南一體,下諭。命退,承史以次退出。
辛亥七月初三日未時,上御誠正閣。右承旨·左副承旨·右副承旨入侍時,右承旨柳文養,左副承旨尹履相,右副承旨李益運,假注書洪樂安,記事官洪樂游·徐有聞,以次進伏訖。上敎益運曰,予常以辭令之觸發爲戒,而有損於動心忍性之工,故今亦忍住半餉,方始下敎矣。蔡弘履之疏,何承旨捧入乎?文養等曰,臣等同議入啓,而同副以病不進,故臣益運,以下位捧入矣。上曰,雖有他承旨,而皆是閏位,必是右副之所爲也。以何心腸,敢捧此疏乎?若不直陳,當卽下金吾,如法究問,右副獨不愛性命乎?益運曰,以其疏末,有享官變通之請,故不得已捧入矣。上曰,此言尤極巧惡矣。若以下款之享官事,必爲捧入,則上款之駭惡處,獨不可往復改納乎?大抵,蔡弘履,焉敢以人道自居,而肆然對章,甘作螮蝀乎?予之自來蘊蓄者,今可洞諭矣。弘履之於其叔,義同父子,而乃叔之辛丑以來遭罹也。弘履之官,忽爾隆赫,是果從何處得來乎?其爲賣叔媒榮,蝨附一邊之論,凡於戕害其叔之事,無不參涉,及其歸傳乃叔之時,則乃以一邊人欲殺其叔之論議,皆稱上意,以恐嚇之,其所稱上意云云,果孰聞而孰傳之乎?子於其時,非不知明加分析,而爲觀末梢,故無一發落。但曰,唯唯,其時浮動之類,臆決懸揣,皆以爲上意,亦自如此,苟使此輩,豫知戊申春御筆中批之擧,則必多爲左相容護者矣。弘履於其時,左右趨承,猶恐或後,凡係爲左相罪案者,以至房闥微細之事,孰非出於弘履之口乎?乃於其中,拾得無關係沒着落之語,歸傳左相,外示情款,以掩其跡,而轉成今日之波浪矣。渠於伊時,經筵國子籌司東伯,唯意兜攬者,緣何功而得之乎?予於前後國子之望,十餘年來,終不點下者,已爲微示衮鉞,而渠敢改換頭面,例弄事實,反若爲左相作間諜者然,究其情態,言之醜也,王綱尙在,持此安往乎?予非不知夬施顯戮,而聞是其母之遺腹子,曾以鳳山事被囚也。其母躬到金吾門外,晝宵涕泣云。予追聞而不勝惻然,厥後因他事對吏也。特命卽放,蓋予之必欲敦尙者,乃是孝理之政,而又不忍於其母生前,施刑於其子也。渠若有一分嚴畏之心,唯當屛氣縮伏,以得保首領,生在地上爲幸,而乃敢往來傳說,閃弄彼此,又敢以呑下文書等語,盛氣對辯,其所謂呑下文書,是渠自道之語,尙何敢向人云云乎?然而弘履何足道哉?所可慨然者,左相事也。始爲其姪之賣弄,終又容庇之不暇,猶以其事係至親,無怪乎如此,而惜乎?以八十之年,倚任如此,則唯當一心精白,公耳忘私,而向日賓筵事,其果成說乎?徐浩修,若當政而不就問,則請罷請削,何所不可,而何苦爲處人父子之間,抉摘其言語?致有此迫隘底事,是豈淸朝忠厚之風也,亦豈平日期望之意哉?徐領府之於左相,凡於候班與公會,不同坐而不接語云。今使其姪,强行其叔之所不爲者,決非禮使之道也。予嘗謂浩修,若見左相,則便歸於叔姪異議,故輒解其官者,良以此也。果如左相向日之言,則是乃驅人於父子異論之科也,是豈老成人所可說出者乎?賓對,亦大朝會也。其體面何如,而伊日廟謨,不過都賈等一二事,而以此閑說話,消了半日,尤可駭者,吏判之挺身勦說,謂以浩修,將欲問政云者,是果何許說話乎?予自伊日筵罷後,不樂者屢矣。其後卄六賓對,予適氣不平,不堪長語,故尙未提敎,忍耐度日,蓋以常時之期待左相者,未嘗如是故也。日昨禮判疏入之後,予半日思量,終未得其賜批之說,竟爲例批,而終其日不接承旨者,亦由是矣。私家之事係家庭者,亦爲朝廷風敎之所關故也。予之此言,豈出於爲徐家地乎?今以徐家言之,領府則就木在卽,不可更有擬議,至於浩修,則反不如乃弟之能文,故予未嘗待之,而顧其任則冢宰也。予非忽於禮下,只就其人品而言之也。大抵,以事面言之,左相爲無累之人,則領府當不免反坐,而予之初不擬議者,是豈偏護於領府而然哉?其時事,領府亦非親見而親聞之也。其間必有往來紹介,譸張構成者,而領府,亦見誤於此輩也。以國體論之,固當卽地覈出,明施典刑,而予之忍住者,亦非獲已,然而此非終始掩置之事也。待領府病間,當一番召入,覈出中間饒舌之輩,有不可已,予之料量,固自如此,至若弘履事,苟有一分血性者,孰不髮竦,而承旨之肆然捧入,使予見此穢惡之疏者,抑何心腸?斯速直陳。益運曰,臣昏迷顚錯,合被萬戮,而以弘履事,蒙此死罪,實不勝至冤矣。上曰,焉敢稱冤?捧入之時,是豈無情之事乎?此等疏章,豈可汚筆賜批?右副持此出去,備傳筵敎於弘履,使之改納其疏,若有一毫掩諱,則渠雖有老母,豈可終廢王章乎?上曰,蔡弘履,斯速來待於朝房,而院隷,如或遲滯,則實注書,當重勘,以此嚴飭,可也。賤臣承命出傳。上敎文養曰,此雖右副之主張,而承旨則袖手傍觀乎?職在出納,所掌何事也?速與右副出去,可也。近來朝廷之上,風習類多如此,予之深非於左相者,非謂由此而有妨於相業也。大臣之承佐敎化者,反有此等擧措,可乎?文養·益運,先退。上敎履相曰,今玆之敎,實出於敦風化正趨向之意也。承旨亦出去,促入弘履疏,可也。命退,承史以次退出。
辛亥七月初三日酉時,上御重熙堂。右副承旨入侍時,右副承旨李益運,假注書洪樂安,編修官咸士謙,記注官金良倜,偕入進伏訖。上曰,蔡弘履疏,何至今不爲捧入乎?斯速入之,可也。士謙,承命出傳。上敎賤臣曰,右承旨俄承筵敎,而其間捧入之疏,全不成說,何其初不察飭也?汝出去政院,備傳此敎於柳文養,可也。賤臣承命出傳。回奏曰,今方連加申勅云矣。上曰,何其遲滯也?右承旨,亦爲入侍。賤臣承命出傳,與右承旨柳文養,偕入進伏訖。上曰,右副則出去,更加申飭,可也。益運先退。上敎文養曰,蔡弘履,聞筵敎而能知愧懼乎?文養曰,焉得不悚懍,而及聞承敎中言及其老母事,渠亦伏地涕泣矣。上曰,果爲涕泣否?能知聞此而涕泣,則初何忍於背叔乎?人而背其父事之叔,此而掩置,則其爲滓穢朝廷爲如何哉?然而渠本全沒知覺,爲人浮動,又牽於利害之分,至於如此,是豈但渠之罪也?爲今日廷臣者,當以此監戒,益堅操守,方可爲緩急可恃之人矣。俄見弘履疏,則其所自列,反似他人之彈駁其身者然,決非爲渠自引之章也。以此謄頒,豈不駭於觀聽乎?向年李鎭恒,論啓奉朝賀,及承嚴批,卽地避嫌,以罪合萬殞爲辭,故先朝,以其所措語,無異遲晩爲敎矣。今者弘履疏,亦如是矣。承旨出去,備傳此意,而是乃爲渠身指示生道之意也。渠若吐出眞情,不爲欺心,則朝家亦豈無參量之道乎?命退,承史以次退出。
上在昌德宮。停常參·經筵。
李祖承啓曰,大司憲,執義,掌令一員未差,掌令李彦祐,持平張至顯·玄重祚,牌招啓辭未下,監察茶時之意,敢啓。傳曰,知道。
傳于柳戇曰,同副承旨,聞其實病,勢難行公,許遞,前望單子入之。
傳于柳文養曰,右承旨入侍。
傳于尹履相曰,禮曹判書許遞,前望單子入之,待下批,牌招察任。
禮曹判書前望單子入之,沈豐之落點。
傳于李祖承曰,左承旨入侍。
傳于柳文養曰,發遣吏郞諸執事,淸齋與否,摘奸以來。
以漢城府民家頹壓別單,傳于李益運曰,恤典,卽爲題給。
柳文養,以吏曹言啓曰,今日宗廟秋享大祭,祭物捧上,而終獻官蔡弘履,謂以陳疏未承批,尙不進去,祭物捧上,一時爲急,不得已以行副司直閔台爀,改付標以入之意,敢啓。傳曰,知道。
柳文養,以禮曹言啓曰,卽接司圃署所報,則各殿·宮供上眞苽,依傳敎,自明日爲始,勿爲封進云矣。依所報,自明日停封事,分付之意,敢啓。傳曰,知道。
尹履相,以兵曹言啓曰,依下敎,政院習都使令申弼貴,決棍三度之意,敢啓。傳曰,知道。
尹履相,以兵曹言啓曰,去夏三朔能麽兒考講時,都摠府經歷李顯昱,訓鍊院判官白東脩,武臣兼宣傳官裵俊福·韓德增·白東衡,部將成範鎭·宋碩弼,一次不通,訓鍊院主簿安㢞·徐潤璞,武臣兼宣傳官李宜秀·金光德·李源亨·李道善·南弼壽,二次不通,訓鍊院副正柳弘源,武臣兼宣傳官李敏植,三次不通,竝依定式,從重推考,何如?傳曰,允。
柳文養,以司饔院監膳提調意啓曰,漁夫貢人等呼訴內,近因霖雨,江水大漲,漁船不得往來,逐日供上生鮮,萬無繼封之路,雨霽水退間,依前例,以他可合魚及活鷄,參半代封云。在前如此之時,例有參半代封之規,而莫重御供,自下不敢擅便,惶恐敢啓。傳曰,代封,可也。
李祖承,以義禁府言啓曰,軍資監主簿金成九,今日內,星火定配於該漕倉地方事,命下矣。金成九,慶尙道昌原府定配,而以承傳內辭意,具罪目,定驛子,星火押送配所事,分付京畿道臣之意,敢啓。傳曰,知道。
副司直蔡弘履疏曰,伏以臣行已無狀,殆沒省覺,事在同堂,未兔負心,中夜自悼,有愧屋漏,餘波或恐及己,形跡反涉媒榮,心口異用,身名䵝昧,臣罪臣自知之,莫非滄浪,尙誰怨尤,以臣情踪,顧何敢論人於父子叔姪之間,而臣之姓名,適入於禮曹判書徐浩脩疏中,故不得不以年前傳諭時酬酢,敢此冒陳,自顧慙恧,無面可顯。臣於頃年傳諭時,適逢故奉朝賀徐命膺於判府事徐命善所住處,則奉朝賀,手指露梁,字呼今左議政蔡濟恭曰,某方在彼而無由相見矣。今朝廷則有何樣語,而吾則何知朝廷事乎?又曰,五加皮酒,殆近仙方矣。仍與相笑。大臣問曰,有何語?奉朝賀曰,別無他語矣。臣於歸後,偶傳於族叔矣,豈料此言,至發於章奏乎?日前誓戒班,浩脩,以此問臣,而臣之所對,不過如右云爾,則浩修曰,然則下款語,當屬於酒方等酬酢矣。今其疏中所云左相筵奏,與臣問答,有所差異者,槪指此耳。下款語,果屬閑漫酬酢,無關於上款,而左相筵奏中,下款之直接上款,亦緣臣當初傳說矇矓之致,由前由後,莫非臣罪,臣何敢更事覶縷,有若較卞者哉?臣方見差太廟終獻官,而以此危臲之踪,何敢冒參於駿奔之列乎?伏乞聖明,俯垂鑑諒,亟令變通,千萬幸甚,臣無任屛營祈懇之至,謹昧死以聞。
辛亥七月初四日辰時,上御重熙堂。左承旨與前水原府使入侍時,行左承旨李祖承,記事官李海隣·洪樂游·徐有聞,前水原府使趙心泰,以次進伏訖。上曰,鄭遂龜事,卿亦聞之耶?水原之人,想有往來於卿家者,故爲問此事,使之入侍矣。心泰曰,昨因水原中軍之來到臣家,聞之,則鄭遂龜,本是妄悖之人,而果有此妄發之言矣。上曰,本府儒武之勸課,旣出於作成之至意,則諸生輩,築室安居,情若同胞可爲仰體朝家軫念之道,而今此呈單,豈非萬萬寒心乎?大抵,此事,是豈如是陳聞之事乎?該府使事,可謂非矣。若能嚴加調劑,則初豈有此輩如許悖習乎?狀頭纔令定配,製單寫單者,亦爲一竝嚴處,而此必有主張此論者,至於隨參之人,心雖不然,名以大論,旣爲發論之後,孰敢有異論乎?是故隨參之人,姑不處分,而近來士習,雖曰不古,豈有如許駭悖之習乎?心泰曰,諸生輩之不能仰體朝家勸課之本意,如是起鬧者,誠爲駭痛矣。上曰,本府農形,何如云耶?心泰曰,向日之雨,旣爲均適,霽後日氣,亦甚調和,田畓各穀,善爲茁長,方有大登之望云矣。上曰,有何稟達事耶?心泰曰,臣適因下詢,水原支放事,敢此仰達矣。本府支放,本自不敷,且鄕軍接濟之需,每患苟簡,江華府添餉條,關西小米爲五百八十三石五斗,每年移屬本府,則在沁都,不過九牛一毛,在本府,頗有關緊,今若移屬,則就五百八十三石五斗,添劃四百十六石十斗,以準千數則似好,道伯之道,與臣意無異,下詢大臣處之,何如?上曰,卿往議大臣,仍令廟堂,草記回啓,可也。心泰曰,壯勇營五哨鄕軍之設置本府者,專爲每年行幸時,爲後廂陪扈,而除京軍隨駕之弊也。各樣軍裝器械,尙未措置,幸行時,御用庫待令,各重及水刺進排之物,亦多所入,戶曹所管關西·嶺南穀多邑耗條作錢中,限五千兩,均賑廳補還穀,限一千石,每年移屬,以爲需用之地,而今此穀物,係是爲民邑廛弊變通者,初非經費中責出者,則以此補彼,少無所妨,故敢此仰達矣。上曰,亦爲就議草記,而軍需之外,行宮一應擧行,及以至水刺所用,皆策應皆責應於本府,則其所區劃,所重自別,況根基堅定,然後次次有效益,雖加於此數,些少經費,有不暇顧,然經費則不欲取用,亦予自來本意,竝以此意往傳,可也。出擧條命心泰先退。敎祖承曰,欲賜批,則如渠上疏,豈可賜批,欲處分,則不屑爲也?屛跡蟄伏,沒齒自靖,無敢滓穢淸朝事,書示蔡弘履,可也。命退,承史以次退出。
上在昌德宮。停常參·經筵。
尹履相啓曰,備邊司郞廳來言,今日賓廳日次,而宗廟秋享大祭齋戒相値,不得來會云矣,敢啓。傳曰,知道。
尹履相啓曰,禁衛營將官來言,今日本營軍兵,日次私習云矣,敢啓。傳曰,知道。
尹履相啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,大司憲,執義,掌令一員未差,掌令李彦祜,持平張至顯·玄重祚,牌招啓辭未下,監察茶時之意,敢啓。傳曰,知道。
傳于柳文養曰,傳香承旨入侍。
傳于柳文養曰,右承旨,馳詣宗廟,左副承旨,馳詣永寧殿,奉審摘奸以來。
傳于李祖承曰,左承旨入侍。
以慶尙監司鄭大容狀啓,咸陽等邑民家漂失·頹壓·渰死·壓死人等姓名開錄事,傳于李益運曰,數昨以前,連下飭諭,卿想已祗受矣。觀此狀辭,咸陽漂戶之若是夥然,爲咸陽之民,其所矜恤,豈比他邑乎?纔爲渠輩,煞費心力,略有矯救之政,而又被胥溺之患者,切矜切矜,卿其以此傳敎,曉諭漂·頹民戶後,其中殘·獨戶蠲恤,依昨諭擧行,而死者之蠲恤生前之役,亦依先下有旨擧行,嚴飭該倅,使卽拔例檢飭,斯速奠居,其形止,報來後狀聞,俾無始勤終怠之歎。他邑蠲恤,旣有下敎,而咸陽小縣所報之如此,以其奉公之小心也。他餘大邑之不然,蓋不用心之致,卿爲按道之臣,何畏於大吏?任渠輩頑慢之習乃爾,卿則推考,以此知悉事,回諭。
承旨前望單子入之,徐瀅修落點。
李益運啓曰,新除授承旨徐瀅修,方在罷散中,何以爲之?敢稟。傳曰,敍用。
李益運啓曰,新除授右承旨徐瀅修,卽爲牌招,何如?傳曰,允。
以右承旨徐瀅修牌不進罷職傳旨,傳于李益運曰,只推,更爲牌招。
以右承旨徐瀅修再牌不進罷職傳旨,傳于李益運曰,尊體統處,當尊體統,責分義處,當責分義,未久收敍,則焉敢屢違乎?分義所在,萬萬駭然。成川府使除授,使之當日辭朝,外補人之自稱謫倅者,雖似例談,今番處分,認以行遣,當刻登途,萬一逗留於中路,卽其地定配,嚴飭,分付。
柳文養啓曰,假注書洪樂安,身病猝重,勢難察任,今姑改差,何如?傳曰,允。
洪樂安改差,代以趙台榮爲假注書。
李益運啓曰,吏曹郞廳來言,承旨有闕,政事,取稟。傳曰,當日爲之。
李益運啓曰,卽者吏曹郞廳來言,政事,當日爲之事,命下,而判書鄭昌順,參判閔鍾顯,參議李勉兢,俱以病不來,不得擧行云。判書·參判·參議,竝卽牌招,何如?傳曰,此判堂之近日擧措,豈不愜於不卽遞兌而然耶?事事皆要愜之又愜,而能不歸於大過者,鮮矣。此政,廷臣所可柯鑑處,此啓辭還給,幺麽開政,胡大施爲,近於一番政命?輒費屢次辭敎,以致當暑酬應,請牌承旨,爲先從重推考。
柳文養,以弘文館言啓曰,本館下番,連日闕直,事甚未安,今日政,新除授玉堂,待下批,仍卽牌招入直,何如?傳曰,允。
有政。吏批,判書鄭昌順進,參判閔鍾顯式暇,參議李勉兢進,左副承旨柳文養進。以李鼎揆爲右承旨,李義行爲大司憲,朴天行爲大司諫,尹行履爲執義,兪漢人爲掌令,朴宗來爲獻納,金履喬爲正言,崔顯重爲修撰,蔡濟恭爲內局都提調,李榮祚爲禁府都事,李始喆爲龜城府使,養賢庫直長李泰熙單付。
兵批,判書金文淳進,參判李洪載病,參議南柱老病,參知孟至大入直,行左承旨李祖承進。副護軍李性默·李秉喆·權儐,副司直徐浩修·洪檍·黃昇源·李昌漢·徐龍輔·李庚運,副司果宋俊載·申獻朝,竝單付。
以宣傳官望筒,傳于李祖承曰,李性林之醉悖,而重棍於訓將,久囚於畿營者,姑仍本仕,於渠足矣,則焉敢更爲擬望乎?此望筒勿施,以可合傳命人,各別擇差。
再政。兵批,宋復常爲五衛將,吳載徽爲黃海兵使,韓世垕爲僉知,鄭時采爲宣傳官,宣傳官鄭時采,監察權逴相換。
李益運,以吏曹言啓曰,金海府使金蓍耉戶奴呈狀內,奴矣上典,今年六十八歲,已滿年限,法不當冒赴,只爲一謝恩命,入闕冒肅,而當日辭朝之命,遽下此際,未及呈狀,雖已下直,不可赴任,明矣,卽速入啓,遞改云。近來年限後,外任之人,如前陽德縣監文采五,舒川郡守金永綬,慈山府使蔡緯夏,今寧海府使尹得孚,定州牧使呂善亨,雖已年滿,俱因特敎,與他自異,不可引例,則金蓍耉之初不照察,循例擬入,矇然之失,臣不勝惶恐,而揆以法典,在所當遞,依例改差,何如?傳曰,然則筋力精神,足可剸煩與否,久未見,故難以詳知,以卿所見,卽爲論理草記,可也。
李益運,以吏曹言啓曰,金海府使金蓍耉,改差草記批旨內,然則筋力精神,足可剸煩與否,久未見,故難以詳知,以卿所見,卽爲論理草記,可也事,命下矣。金蓍耉,居鄕日久,上京時少,臣實久未相見,其精力之衰旺,無以詳知,而頃於蓍耉辭朝之日,臣以政牌,隨到闕外,則來見臣於朝房,備言限滿當遞之義,臣於其時,暑癨甚重,委頓昏涔,旣不能酬酢。又未及詳問,而當初照擬,實由於只聞其從前治名,未料其到今限滿,誤擬做錯,臣方自訟。大抵,人之精力,各自不同,假使蓍耉,筋力可堪,限年之法,便是金石,如非特敎,不可踰越,有非以臣微見,所可擅便,金海府使金蓍耉,依法典改差,何如?傳曰,從前治名,旣如許,見面之卿,雖未詳問云,而足驗其衰憊之不至於不問,可知矣。限滿,亦異於過限,徑遞可惜,申飭,卽爲下送,可也。
李祖承,以訓鍊都監言啓曰,本局哨官李光澤,身病甚重,勢難察任,改差,何如?傳曰,允。
左議政蔡濟恭箚曰,伏以知賤臣者,莫如我聖明,臣之平日言不能回互,行不作機關,日月之明,想俯悉之矣。向日賓對,偶因言端,攙及蔡弘履耳聽眞傳之言,此特恃君如父,言無所諱,卒乍之間,不入思量,衝口以發者耳。彼徐浩修之來見與不來見,何足以動臣毫髮,爲臣損益,而故以此必欲鉤致,使人不得屈伸於處義之際而然歟?雖然,其事已屬劫前,其言都沒緊要。古人曰,萬言萬當,不如一默,況非所當言,而言之於筵席之間乎?退以點檢,始覺愧恨,今者徐浩修之疏出,而直欲以弘履當日所傳之言,歸之無麪不托。噫,其言之豪健,何至此也?況其旨意,閃倏隱暎,外面觀之,似是凌藉弘履,而其歸則皆暗湊臣身,其所云脅勒欛柄,謂臣欲以此作爲欛柄,勒致渠耶?此固不滿一哂,其所云設心造謀,謂臣爛商此言,預爲造設,待渠復除吏判之日,乘機以發耶?至若是可忍等句,何必誤引聖訓,深責於渠也?臣實付之一笑而止,而所可歎者,渠以大臣家子弟,不識致禮於大臣,淸朝禮敬之風,掃地盡矣,臣竊爲搢紳憂之也。臣忝居大官,受侮至此,抗顔朝班,非所可論,玆敢短箚呼籲乞斥臣身,改卜賢德,以幸國事,以安私分,千萬幸甚。答曰,省箚具悉卿懇。當政銓官,臨政期,不問政於大臣,大臣,以其罪請罪,固可也。然其人之見卿,無足耀鮮於卿,而卿亦豈必有切欲見之心,則提出其人先故之說,以證子弟,必可謁卿之處義於遞銓任旣久之後者,能無損於淸朝尙忠厚之政耶?且況自沽而作證者,其人又未必公且信,則卿曰愧恨,予則不以爲過云耳。遂事不足說,安心視事。仍傳于柳文養曰,此批答,遣史官,傳諭于左議政。
辛亥七月初五日辰時,上御重熙堂。傳香承旨入侍時,右承旨柳文養,記事官李海隣·洪樂游·徐有聞,以次進伏訖。上曰,秋享隔宵,不得躬裸,實有如不祭之歎,而日熱如此,祭品尤恐欠精,承旨馳詣太廟,廟司典祀官·守僕等處,面面申飭,各別照氷,無有一毫不潔。獻官以下,另加齋沐,虔誠將事,而熟設時檢飭,勿爲只諉於終獻官,三獻官,輪回進詣典祀廳,奉審各品祭物,務盡精潔。祭品陳設,今番則勿爲太預,或致餒饐之患,亦勿太晩,以至窘速之境。且行禮,過於遲久,則不但享官之誠意易懈,祭物之終夜陳卓,或恐色臭之易渝,亦令諸享官,奠獻駿奔之際,知此意擧行,而若因此,將事節次,或有錯漏,則非申飭之本意,以此詳細,面傳於獻官以下。迎神樂遲豫之中,亦勿太緩,而成數節次,則毋或遺漏之意,申飭於協律郞。親享時,則捧俎官,爲四十二員,每一員,不過一次捧俎,而至於攝行時,則例以十五員塡差,故每一員,三次捧俎之時,由東神門出,由南神門入,輪回往來之際,非但有汗氣欠潔之慮,亦不無薦俎間斷之患,今番則初次捧俎,自東神門出,依例爲之,再次以後,則別設饌幕於南神門外,牲匣,預先奉安,捧俎官,初次薦俎後,勿由東門,直詣南門,則典祀官,整齊牲匣,以次奉傳,俾爲陸續捧薦,毋少遲滯之地,水寧殿諸享官處,亦以此意,一體飭諭。以此筵敎,載之太廟謄錄,每年秋享,永爲定式遵行,可也。命退,承史以次退出。
上在昌德宮。停常參·經筵。
尹履相,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹履相啓曰,禁衛營將官來言,今日本營軍兵,日次私習云矣,敢啓。傳曰,知道。
尹履相啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,大司憲李義行,執義尹行履,掌令李彦祐,持平玄重祚·張至顯,牌招啓辭未下,掌令兪漢人在外,監察茶時之意,敢啓。傳曰,知道。
傳于柳文養曰,左副承旨入侍。
柳文養啓曰,臣以宗廟永寧殿大祭後,廟庭修掃及祭器洗滌事,下直進去之意,敢啓。傳曰,依口傳下敎,分詣,可也。
李祖承啓曰,新除授右承旨李鼎揆,時在慶尙道慶州地,斯速乘馹上來事下諭,何如?傳曰,允。
傳于尹履相曰,日前堂疏,以不先不後,雖不賜批,今此臺疏論列,旣若此,一味置之未決之中,亦關事面,兵曹參知孟至大,拿問事,依施之意,分付。
尹履相,以兵曹言啓曰,依下敎,宣傳官廳所排屛風一坐,草枕四箇,屬公牌頭,吹螺赤申廷贊,決棍十度之意,敢啓。傳曰,知道。
尹履相,以都摠府言啓曰,副摠管李應爀,以禁衛中軍·軍兵等,中日試放事,南別營晝仕出去之意,敢啓。傳曰,知道。
禮曹判書沈豐之疏曰,伏以天祐宗祊,茀祿川至,維六月十八日慶辰,卽東方億萬年嘉會,慈宮獻蟠桃之祝,貳極添彩服之長,喜溢殿闈,歡均朝野,如臣跛躄之類,亦不勝舞蹈之忱。伏念臣,以資質則最居人下,以遭逢則實無與比,奧自從班,濫躋卿月,不過十數寒暑,而世所稱淸官美職,又皆兜攬,況於近年以來,長處近密,瞻依龍光陶甄之澤,旣荷於仁天眷顧之恩。又藉於慈父,塵刹之報答莫效,涯分之踰越轉極,每一循省,若隕淵谷,果然難醫之疾,乃祟過福之災風痰內煽,神精外瞀,始也四肢之委棄,終焉半體之不遂,宛轉床笫,作一籧篨,雜試鍼藥,未得寸效,將臣殘命,苟延歲月,復作完人,已矣此生。臣位躋八座,齒近六旬,死生疾病,更無餘憾,而惟是逖違天陛,垂及三載,耿耿寸心,長懸宸極,苟使臣重登文陛,復覩耿光,雖卽日退塡丘壑,庶幾含笑入地,故有時房闥之間,乘着神息之稍開,或須人而轉身,或扶杖而肄步,或翼其僥倖自致於起居之班,而終不兔立而還仆,起而旋止者,數矣,有臣如此,直欲溘然而已。此際忽伏承宗伯特授之命,繼以天牌儼臨,惟我殿下,不以臣廢疾而永棄之,乃侈此記簪履之隆恩盛渥,臣於唵囈昏矇之中,以首頓地,且惶且感,益不勝其撫躬悼傷也。丕擬擔詣闕外,如可以一分自力,則寸寸前進,拚死祗肅,忱誠淺薄,病不從心,咫尺天門,進身無計,積費思量,納牌還歸,觚稜入望步步回首,徊徨變結,萬倍于前,臣若賴天之靈,僅保危喘,癃痼之疾,減得分數,則寤寐一瞻之願,幸有獲遂之日,而人欲必從,亦不敢自期,興言及此,有淚如泉,今者短疏爲陳叨謝之衷,何暇念及於官職去就,而儀曹緊務,經筵重任,不容有緣臣瘝曠者。伏乞天地父母,俯賜鑑諒,特許遞改,俾得安意調治,以尋一線生路,千萬幸甚。臣無任激切屛營祈懇之至,謹昧死以聞。答曰,省疏具悉。卿其勿辭,待生涼行公。
辛亥七月初六日辰時,上御重熙堂。奉審承旨入侍時,左副承旨柳文養,假注書趙台榮,記事官洪樂游·徐有聞,以次進伏訖。上曰,享事,果安過乎?文養曰,臣於昨朝奉審之行,以筵敎之縷縷,面飭獻官諸執事及廟官處,使之各別齋沐,虔誠過行矣。今曉撤饌後,奉審祭物,則牲肉及黍稷稻粱,一無變味之事矣。上曰,秋享,每在劇熱之際,故予之從前憧憧者,尤爲自別矣。今番夜氣乍涼,實爲萬幸,而祭物之不爲變味,尤爲欣喜矣。文養曰,下番翰林,纔又奉審,而還矣。上曰,進前奏達,可也。有聞曰,臣依下敎,進詣奉審,則廟庭修掃,十分精潔,祭器洗滌,亦甚精潔矣。命退,承史,以次退出。
上在昌德宮。停常參·經筵。
藥房副提調柳戇啓曰,伏未審日間,聖體,若何?寢睡·水刺之節,何如?臣率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,不必入侍矣。王大妃殿·惠慶宮·中宮殿,藥房口傳問安。答曰,知道。
尹履相啓曰,來十一日,朝參日次矣,敢稟。傳曰,停。
柳文養啓曰,來十一日,專經文臣殿講日次矣,敢稟。傳曰,涼生後,更稟。
柳文養啓曰,來十一日,輪對官日次矣,敢稟。傳曰,爲之。後日次與當次,各司同爲受點事,分付。
李祖承啓曰,大司憲李義行,執義尹行履,掌令李彦祐,持平玄重祚·張至顯,牌招啓辭未下,掌令兪漢人在外,監察茶時之意,敢啓。傳曰,知道。未肅拜呈告人,竝許遞。
傳于李祖承曰,左承旨入侍。
傳于李益運曰,同副承旨入侍。
承旨前望單子入之,李晩秀落點。
備忘記,平安虞候蔡顯一下直,長弓一張,長箭一部,片箭一部,筒兒一箇,賜給。
傳于李晩秀曰,右承旨入侍。
傳于柳戇曰,近於本任,內閣編校,自多相妨,藥房提調許遞,前望單子入之。
傳于李晩秀曰,坐直承旨入侍。
柳文養,以成均館同知館事大司成意啓曰,今七月初七日,儒生上旬輪次,當爲設行,而大提學未差,限內不得爲之之意,敢啓。傳曰,知道。日熱如此,待涼生更稟,可也。
李祖承,以刑曹言啓曰,因戶曹啓辭,軍資監作奸下屬,各別嚴刑定配事,命下矣。依傳敎,軍資監當該書員曺允彦,庫直金鼎元,使令李仁得等,各嚴刑一次後,曺允彦全羅道金堤郡,李仁得臨坡縣,金鼎元平安道寧遠郡,竝定配所,卽爲押送之意,敢啓。傳曰,知道。首唱慫慂者,査出發配,其餘,加刑一次,放送,可也。
辛亥七月初七日辰時,上御重熙堂。左承旨入侍時,行左承旨李祖承,記事官李海隣·洪樂游·徐有聞,以次進伏訖。上命讀公事書判付訖。命書傳敎曰,在外承旨許遞,前望單子入之,待下批,牌招察任。命退,承史以次退出。
辛亥七月初七日申時,上御重熙堂。坐直承旨入侍時,右承旨李晩秀,假注書趙台榮,記事官洪樂游·徐有聞,以次進伏訖。上命晩秀,讀奏行副司直徐浩修上疏訖。命書傳敎曰,前此此重臣處義,雖似無義,頗每不强者,微意在於敦俗而端本。大抵,叔猶父,姪若子,如使乃叔,大臣先屈,則重臣之處義,自歸皮不存之毛,而日前相箚中,自家可避,彼不可避爲說者,大臣猶未會,予之爲大臣之本意矣。觀此重臣疏,雖無拶逼之語,而對章則對章,此豈如是說去說來之事乎?自初疏,而語焉而不精?予眼猶不入,況以大臣惡見之眼,能免於喑咜乎?然其箚辭,別無可以大段執言之端,則又呈此疏,請許屛退,屑瀆甚矣,酬應煩矣。此疏還給,行副司直徐浩修,亟施不敍之典,捧納承旨,爲先從重推考,在院承旨,亦爲推考。上曰,原疏,只謄於日省錄,卽爲還給,可也。命退,承史以次退出。
上在昌德宮。停常參·經筵。
李祖承啓曰,大司憲·執義·掌令一員,持平二員未差,掌令兪漢人在外,監察茶時之意,敢啓。傳曰,知道。
尹履相啓曰,禁衛營將官來言,今日本廳軍兵,日次私習云矣,敢啓。傳曰,知道。
尹履相啓曰,御營廳將官來言,今日本廳軍兵,日次私習云矣,敢啓。傳曰,知道。
傳于柳文養曰,左副承旨入侍。
傳于李益運曰,同副承旨入侍。
內醫院提調前望單子入之,宋載經落點。
傳于柳戇曰,藥房提調宋載經,聞其老病,無以强力仕進云,許遞。
吏曹口傳政事,以徐邁修爲兵曹參知。
傳于李祖承曰,左承旨入侍。
尹履相,以備邊司言啓曰,江界前府使閔義爀,在任所卒逝矣。返柩時,依法典,擔軍題給之意,分付所經各道,何如?傳曰,允。
李祖承,以刑曹言啓曰,因軍資監下屬等嚴刑定配草記,首倡慫慂者,査出發配,其餘,加刑一次放事,命下矣。依傳敎,書員曺允彦,庫直金鼎元,使令李仁得等處,嚴加査問,則渠等所告,亦以金鼎元爲首。取考戶曹査案漕卒等所告,亦以金鼎元爲首,金鼎元,依前草記,平安道寧遠郡定配所,押送,其餘曺允彦·李仁得,待拷訊,五日之限,加刑放送之意,敢啓。傳曰,知道。
辛亥七月初八日卯時,上御重熙堂。左副承旨入侍時,左副承旨柳文養,記事官李海淸·洪樂游·徐有聞,以次進伏訖。上命書傳敎曰,未下直守令·邊將,皆令明日辭朝。又命書傳敎曰,兵曹堂上置對人,改差,令該曹口傳差出,待下批,牌招察任。命退,承史以次退出。
上在昌德宮。停常參·經筵。
夜自三更至初十日開東,灑雨下雨,測雨器水深三寸一分。
李祖承啓曰,大司憲·執義·掌令一員,持平二員未差,掌令兪漢人在外,監察茶時之意,敢啓。傳曰,知道。
尹履相啓曰,禁衛營將官來言,今日本營軍兵,日次私習云矣,敢啓。傳曰,知道。
尹履相啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,永宗僉使吳毅常下直,長弓一張,長箭一部,片箭一部,筒兒一箇,賜給。
傳于柳文養曰,左副承旨入待。
尹履相啓曰,行首宣傳官之不入於監軍省記,自是格例,而今日省記,以行首宣傳官李煜,混同書塡。故査問於兵曹及該廳,則兵曹,諉之以一從該廳修送,該廳以爲,承傳宣傳官,例入於省記中,而昨年九月,徐有和,以行首宣傳官,承傳蒙點,故只知承傳之當入省記,不知行首之不當混入。自其時,每日修送於兵曹,而行首一入之後,雖非承傳,有難遽拔,因循至今云。臣之矇然捧入,萬萬惶悚,而該廳之違例書送,兵曹之襲謬修納,揆以事體,俱極駭然。當該兵曹入直堂郞,從重推考,當該宣傳官,所當重勘,而本院請推之外,無他可施之罰,何以爲之?敢稟。傳曰,當該不察之行首宣傳官,汰去,已遞者,拿處,至於兵曹堂郞,何以知事例?莫非判堂,不能隨事察飭之致,判書捧傳旨,可也。
傳于李祖承曰,當該注書,拿處。
注書李海隣拿處,代以尹行直爲假注書。
傳于李祖承曰,左承旨入侍。
傳于李晩秀曰,右承旨入侍。
以京畿監司徐鼎修狀啓,判府事兪彦鎬祿俸,地方官,親自領納,不爲領受事,傳于李益運曰,令地方官,更爲輸送事,回諭,而外邑擧行,尤異於京各司,朝令之下,一字一句,無敢泛忽看過,可也。當初回諭中,旣無令地方官之句語,則今此邑牒之以地方官擧行等說報營者,極爲駭然。回諭中,設或偶失照檢,而漏却,地方官三字,渠之擧行,但當從文跡施行而已矣。況因大臣之過於固執?向於在京時,猶嫌其太煩複,間間除令倉官三字,則況外邑乎?大臣祿俸,事體旣不輕,朝令擧行,又何等審塡處,則該倅所爲,迷劣若此,其治政之不事事,可謂不問可知。當該郡守趙祥逵,令該府拿問處之。
尹履相,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
尹履相,以壯勇營言啓曰,本營軍器之未備者,不可不及今新造,而所入物力,在所當劃,惠廳各道甲冑價米請得所用,自有武庫已例,而其數多則爲十八九部,小不下五六部矣。本營軍器物力,亦依武庫例,限十八部,移來取用,何如?傳曰,旣非每年取用,而軍器寺外,亦有區劃造備之例,依此爲之,可也。
李祖承,以義禁府言啓曰,安城郡守趙祥逵,拿問處之事,傳旨啓下矣。趙祥逵,時在任所云,依例發遣府羅將,拿來,何如?傳曰,待待命拿囚。
領敦寧洪樂性疏曰,伏以,臣昨今年來,不敢爲言私之計,乞休二字,若置之相忘之域者,夫豈二十餘年至慟苦心,忍能晷刻少忘而然哉?一自伏奉待時之聖敎,强事煩瀆,誠非忱誠分義之所敢出,故抱玆中心,耿耿泯默,以至今日,何幸皇天祖宗?默佑我宗祊,元子宮晬辰已過,衣尺漸長,八方延頸,萬姓攢手,國勢之鞏固,誠侔泰山磐石,邦籙之靈長,可占千秋萬歲。臣於是時,適忝藥院,粵自誕彌之初直至周歲有餘,蹈舞懽忭,自倍恒情。仍伏念殿下之敎臣以待時之時,卽今日是也。臣之敬奉聖敎,默禱以待之者,亦今日其時也。臣之獲遂至願,豈不在今日,而殿下之快允血懇,亦何待臣辭之畢乎?噫,臣之至慟在心,二十年如一日者,前旣縷列無餘,今何敢疊溷,而當先臣之以不能躬承恩麻,爲至恨也?臣兄弟在傍掩泣,至以他日必得乞骸於未甚病之前,躬受宣麻,以洩吾父之恨,以慰吾與汝之情,執手相約,銘心相戒,宛如昨日事,每一念到,寸腸如割。臣弟則未蒙恩許,不幸奄忽,臣又節次遷就,尙未酬願,而犬馬之齒,今已七十有四,則雖無誓願之絶悲,且有筋力之可强,揆以禮限,決不宜一味放倒,況臣之病狀,漸就沈痼,自腰以下,已成癃廢,尺寸之間,非左右扶將,不能自致,寢食日減,神精日鑠,長委枕席,殆無寧日,氣力神息,今年不如去年,此月不如前月,一朝溘然也,非異事。假令臣一縷雖存,氣息手足,至於雖夾扶,不能運身,然後始獲準請,則昔年遺恨,更添一層,而執手成說,亦歸空言,他日將無歸見亡父亡弟之面目矣。臣雖頑蠢,忍爲是哉?噫,臣之必欲得三字銜者,亶以是耳,非敢自好於晩節也。縱令臣,今日致事,身在輦轂,心懸魏闕,何敢自處以退休,斷跡於朝端乎?若値疾病少可之時,雖非例參之朝賀,亦當隨諸大臣後,入承起居,仰覲耿光,俯伸微忱,臣豈忍便訣明時哉?玆敢仰首哀號於天地父母之前。伏乞聖慈,哀之憐之,曲垂諒察,夬降兪音,千萬血祝。答曰,省疏具悉卿懇。卿之引年,匪直在於年至,卿之血懇,亦知出於至苦,豈待卿疏擧而體諒?然予之姑所靳可,備道於對卿之時,予豈可食言於卿,而使卿,不得遂本志乎?卿須安心休慮,卿之精力,差或有不及於今,則當不待卿請,卽日宣麻,予旣質言如此,卿何不之信耶?亟斷所辭,以副予不欲捨之至意。仍傳曰,此批答,遣承旨傳諭。
辛亥七月初九日辰時,上御重熙堂。左承旨入侍時,行左承旨李祖承,假注書趙台榮,記事官洪樂游·徐有聞,以次進伏訖。上命祖承讀公事。仍命書判付訖。命退,承史以次退出。
上在昌德宮。停常參·經筵。
自開東至午初,灑雨下雨,測雨器水深一寸八分。
自午正至人定,灑雨下雨,測雨器水深一寸八分。
李祖承啓曰,大司憲·執義·掌令一員,持平二員未差,掌令兪漢人在外,監察茶時之意,敢啓。傳曰,知道。
尹履相啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
吏曹口傳政事,以金履運爲扶餘縣監。
傳于李祖承曰,左承旨入侍。
辛亥七月初十日巳時,上御重熙堂。左承旨入侍時,行左承旨李祖承,假注書趙台榮,記事官洪樂游·徐有聞,以次進伏訖。上命書傳敎曰,扶餘縣監有闕之代,令該曹口傳各別擇差,待下批,明日辭朝。又命書傳敎曰,時囚中李海隣放,孟至大保放。命退,承史以次退出。
上在昌德宮。停常參·經筵。
尹履相啓曰,扶餘縣監金履運辭朝事,命下,而兩司俱未署經云。諫院,則疏批未下外,未肅拜呈告人員,竝卽牌招,憲府,則只有掌令兪漢人一人在外,不得署經,未差之代,政官牌招,開政差出,待下批,仍卽牌招,以爲備員署經之地,何如?傳曰,允。
柳文養,以弘文館言啓曰,本館下番,連日闕直,事甚未安,今日政,新除授玉堂,待下批,仍卽牌招入直,何如?傳曰,允。
傳于柳文養曰,左副承旨入侍。
傳于李晩秀曰,右承旨入侍。
尹履相,以兵曹言啓曰,今七月十一日武臣賓廳武經講書,落點單子,纔已啓下,而政事相値,依前依不得爲之之意,敢啓。傳曰,無實之事,可笑之法,莫甚於此,每年十二朔,依例設行之日,不過一二次,卽此不誠莫甚,況此講何講,而又必當日受點,當日考講之,故廳坐時,入望筒,睡覺未開睫,而不得不卽卽點下。雖以今日言之,晨朝點下,而今又以開政入頉草記,賓廳之於政廳,有何相妨,而公然不用已點下之望筒乎?此後賓廳講書,除非應頉之日,毋得頉稟事,定式施行,可也。
有政。吏批,判書鄭昌順進,參判閔鍾顯式暇,參議李勉兢進,右副承旨尹履相進。以黃昇源爲大司憲,許晊爲執義,金禧燮爲掌令,沈奎魯·洪克浩爲持平,尹羽烈爲修撰,徐龍輔爲敦寧都正,趙宗鉉爲觀象監提調,趙鼎鎭爲內醫院提調,李寅燮爲永禧殿令,林淳浩爲敦寧主簿,金鎜爲軍資主簿,南命寬爲典獄主簿,金光學爲和陵參奉,故同知丁志寧,贈吏參例兼,禮曹參判丁範祖考,資憲張忠顯·金宗大,以上今加正憲,加資事承傳。再政。以李秉模爲知經筵,李致中爲知春秋,南羲老爲繕工主簿,鄭珪爲引儀。
兵批,判書金文淳進,參判李洪載,參議南柱老病,參知徐邁修入直,同副承旨李益運進。以洪聖淵爲副摠管,李濟萬爲曹司衛將,鄭觀采·李煥益爲宣傳官,吳景燁爲景福將,姜昌煥爲武兼,李長喆爲城津僉使,高漢祿爲明月萬戶,同知單禹允益,副護軍李觀賢·尹行履·李彦祐,副司直李鼎揆·呂萬永·玄重祚·張至顯,竝單付。
以修撰尹羽烈牌不進罷職傳旨,傳于李祖承曰,只推。
柳文養啓曰,守令署經事,命下,而大司憲黃昇源,掌令金禧燮,持平沈奎魯,大司諫朴天行,獻納朴宗來,正言朴載淳·金履喬牌不進,執義許晊,持平洪克浩俱在外,無以備員,署經,何以爲之?敢稟。傳曰,只推,更爲牌招。
柳文養啓曰,大司憲黃昇源,掌令金禧燮,持平沈奎魯,牌招不進,執義許晊,掌令兪漢人,持平洪克浩,俱在外,監察茶時之意,敢啓。傳曰,知道。
以漢城府民家頹壓別單,傳于李益運曰,恤典,卽爲題給。
以漢城府民家頹壓別單,傳于李益運曰,恤典,卽爲題給。
以慶尙監司鄭大容狀啓,尙州等邑民家漂壓,人物渰死,開錄馳啓事,傳于李益運曰,漂沒如彼夥然,極爲矜恤,一依錦山例擧行畢,奠接形止,狀聞事,回諭。
李益運,以戶曹言啓曰,時御所內各司,雨漏執頉處及拱北門墻壁頹圮處,今十二日修改事,草記允下矣。雨勢如此,有難擧行,待快晴,更爲擇日修改,何如?傳曰,允。
李益運,以宣惠廳言啓曰,各道臘肉進上元會減實數,今始齊報,故一從該道所報,別單書入之意,敢啓。傳曰,觀此別單,且見後錄之前例。大抵,湖西臘肉之京作貢,出於聖祖爲民軫瘼之盛德,而本道之月令也,朔膳也,物膳也,各道之蔘·䓀·乾秀魚價也。次第爲京作貢,唯今該道臘肉之依湖西例京作貢,益知其當然不可,而豈非述先之一端乎?自今年,依此擧行,別單中湖南條保錢名色,甚不可,卿則雖以湖南進上添價之例,有元定保人,不出於戶斂結徵,爲之應納,有此同錄,而其不以宣惠之詳定穀物,會減則一也,又有異於四道預備名色之出於詳定者乎?由前由後,保錢,決不可混入於輸入之秩,此一條,斯速釐正,別單冊子,更爲修入元保錢令道伯,從便區處,若此則該道,自此不知臘貢之爲何貢,豈不便好乎?近年以臘肉釐正事,傳敎及擧條,與今別單彙錄一冊,分頒諸道,此後知此意,更勿干預,可也。
尹履相,以兵曹言啓曰,新除授北評事李晴承重祖父,今年八十五歲,疾病沈綿,氣息凜綴,不忍離捨遠赴,呈狀乞遞。情理旣如此,則不可强令赴任,改差,何如?傳曰,允。
尹履相,以兵曹言啓曰,今日武經講時,宣傳官金宗淳,司馬法不通,依法典,推考警責,何如?傳曰,允。
尹履相,以禁衛營言啓曰,本營哨官李敬集,身病猝重,勢難察任,改差,何如?傳曰,允。
李祖承,以義禁府言啓曰,時囚罪人李海隣放,孟至大保放事,命下矣。李海隣放,孟至大保放之意,敢啓。傳曰,知道。
辛亥七月十一日卯時,上御重熙堂。右承旨入侍時,右承旨李晩秀,記事官李海淸·洪樂游·徐有聞,以次進伏訖。上曰,兼春秋金鳳顯,入侍,可也。賤臣承命出,偕入。上曰,顯隆園假官,以爾及韓用鐸差下者,蓋爲替直還歸之後,欲聞其園所凡百也。此後則上來後,通知於政院,卽爲入稟,以爲召接之地,可也。今番雨後火巢諸處,果無沙汰處耶?鳳顯曰,向日雨後,或不無略干沙汰之處,而亦不至大段矣。上曰,位田加給之後,園軍輩果有樂意耶?鳳顯曰,位畓加給,爲惠莫大,園軍輩,莫不感激天恩,歡欣樂生矣。上曰,本府及所經處,農形,何如?鳳顯曰,雨後日氣,連爲調和,田畓各穀,擧皆茁長,將有大登之望矣。上命書榻敎曰,王大妃殿進御香薷六君子湯,限五貼,自今日一貼式煎入。命退,承史以次退出。
上在昌德宮。停常參·經筵。
自午初至人定,灑雨下雨,測雨器水深三寸。
自人定至十三日開東,灑雨下雨,測雨器水深五寸四分。
藥房提調臣趙鼎鎭,副提調臣柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
尹履相,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳戇啓曰,左副承旨柳文養,今日不爲仕進,卽爲牌招,何如?傳曰,允。
尹履相啓曰,禁衛營將官來言,今日本營軍兵,日次私習云矣,敢啓。傳曰,知道。
尹履相啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李祖承曰,左承旨入侍。
傳于李益運曰,同副承旨入侍。
柳戇啓曰,大司憲黃昇源,牌招啓辭未下,執義許晊,掌令兪漢人,持平洪克浩俱在外,掌令一員,持平一員未差,監察茶時之意,敢啓。傳曰,知道。
李益運啓曰,守令署經事,命下,而大司憲黃昇源,掌令金禧燮,持平沈奎魯,大司諫朴天行,獻納朴宗來,正言朴載淳牌不進,執義許晊,掌令兪漢人,持平洪克浩俱在外,司諫李運彬疏批未下,只有正言金履喬一人,無以備員署經,何以爲之?敢稟。傳曰,疏批未下人,許遞,前望單子入之,待下批,牌招署經。
司諫前望單子入之,李秀夏落點。
柳文養啓曰,守令署經事,命下,而大司憲黃昇原未肅〈拜〉,執義許晊,掌令兪漢人,持平洪克浩,司諫李秀夏俱在外,大司諫·獻納·掌令一員,持平一員,正言一員未差,只有正言金履喬一人,無以備員署經,何以爲之?敢稟。傳曰,正言一員未差之代,前望單子入之,待下批,牌招署經。
正言前望單子入之,丁若鏞落點。
柳大養啓曰,扶餘縣監金履運,諫院,則纔已署經,憲府,則大司憲黃昇源未肅拜,執義許晊,掌令兪漢人,持平洪克浩俱在外,掌令一員,持平一員未差,不得署經,何以爲之?敢稟。傳曰,一司,除署經。
以漢城府民家頹壓別單,傳于李益運曰,恤典,卽爲題給。
以趙祥逵囚單子,傳于尹履相曰,附過放送。
尹履相,以備邊司言啓曰,行副司直朴鎤,家在忠淸道大興地,而上京身死矣。曾經承旨,返柩時,依法典,擔軍題給之意,分付所經各道,何如?傳曰,允。
李祖承,以禁衛營言啓曰,卽接西營入直哨官尙乃顯所報,則本營字內宗廟西墻舊築四間許,因雨頹圮云。臣有大,馳進頹圮處,看審後,令繕工監,堅實樹柵之意,敢啓。傳曰,知道。
李祖承,以兵曹言啓曰,卽接宗廟入直部將白仁喆牒報,則宗廟西邊舊築墻垣四間許,因雨頹圮云。令繕工監,爲先以杻把子,堅實圍排,亦爲樹柵,而衛軍二名定送,限改築間,嚴加守直,亦令巡邏營門,申飭校卒,另加巡察之意,分付,何如?傳曰,允。
李晩秀,以禮曹言啓曰,卽接宗廟署所報,則今日大雨,宗廟第七室龕內,北邊斑子滲漏,點滴於神欌上,亦爲點滴於寶欌上,仍濕內塗北壁霑濕云。臣曹,與本署提調,依例奉審後稟處,何如?傳曰,允。
辛亥七月十二日辰時,上御重熙堂。左承旨入侍時,行左承旨李祖承,記事官李海淸·洪樂游·徐有聞,以次進伏訖。上命讀公事,書判付訖。上曰,王大妃殿進御香薷六君子湯一貼,更爲煎入。出榻敎命退,承史以次退出。
辛亥七月十二日午時,上御重熙堂。同副承旨入侍時,同副承旨李益運,假注書趙台榮,記注官金良倜·金鳳顯,以次進伏訖。上曰,上下番翰林,摘奸後入來與否,知入。賤臣承命出。回奏曰,姑未及入來云矣。上曰,入來後,卽爲入稟事,分付,可也。命退,承史以次退出。
上在昌德宮。停常參·經筵。
自未時至人定,灑雨下雨,測雨器水深一寸。
自人定至十四日開東,灑雨下雨,測雨器水深一寸三分。
李益運啓曰,卽見慶尙監司鄭大容,漂壓民戶,恤典擧行形止狀啓,則六月二十七日所下傳敎中,分實戶·殘戶下,又有殘戶二字,而落漏不書,故取見備局原關草本,則當初傳謄之際,漏此二字,五道行關,皆以此知委,以致諸道狀本,亦未免循襲,謄啓行會,事體固當詳審,傳敎謄布,尤係愼重,而字句落漏,大是不察。日前湖南狀啓之矇然捧入,臣不勝萬萬惶悚,而當該備局有司堂上,不可無警,從重推考,何如?傳曰,允。近來備局事,皆如此,當該堂上,爲先減下,下義禁府,推考。況爲民之念,特敎行會,則許多字句,殘戶二字之漏書,以致殘戶之不得蒙實惠,寧有如許事理乎?卽令備局,更爲措辭行會,當初漏書之該吏,令該曹嚴杖得情,各別照律草記後,以懲日後,以謝殘戶之民,可也。
李祖承啓曰,大司憲黃昇源牌招啓辭未下,執義許晊,掌令兪漢人,持平洪克浩俱在外,掌令一員,持平一員未差,監察茶時之意,敢啓。傳曰,知道。
尹履相啓曰,來十八日,專經武臣殿講日次矣,敢稟。傳曰,待生涼,慕華館,以命官,試射試取,可也。
傳于柳文養曰,左副承旨入侍。
傳于柳戇曰,都承旨入侍。
傳于李益運曰,同副承旨入侍。
尹履相啓曰,兵曹郞廳來言,敦化門·弘文館兩處水門,水勢漲溢,當爲開鑰云矣。依定式,除標信開閉之意,敢啓。傳曰,知道。
以漢城府民家頹壓別單,傳于李益運曰,恤典,卽爲題給。
柳文養,以禮曹言啓曰,卽接宣陵直長所報,則本陵王后陵上曲墻戌亥方外邊,半隻廣七尺許頹落,辰巳方曲墻內邊半隻,近地處一尺許,亦爲頹落云。陵上曲墻,有此頹落之患,不可無慰安之擧,慰安祭,不卜日,今十五日設行,而修改等節,本曹堂上·郞廳,依例進去,奉審後稟處,何如?傳曰,允。奉審禮堂,仍爲獻官,郞官爲典祀官兼大祝,今日日勢已晩,禮堂,待朝辭朝後,受香,郞官,除辭朝,可也。
柳文養,以禮曹言啓曰,卽接宗廟署所報,則今日大雨,宗廟第七室龕內點滴處奉審時,本署提調,當爲進參,而都提調蔡濟恭,提調李命植,俱以身病,不得進參云。莫重奉審,趁不擧行,事體未安,令政院稟處,何如?傳曰,提調許遞,前望單子入之,待下批,進去,可也。
宗廟提調前望單子入之,趙鼎鎭落點。
柳文養,以禮曹言啓曰,臣範祖,與本署提調趙鼎鎭,進詣宗廟奉審,則第七室龕內,東北邊斑子滲漏,點滴於神欌上,朱簾外面,亦有一二處滲濕,聞廟司言,欌內仰塗,微有霑濕之痕,亦爲點滴於寶欌上,欌內仰塗及北壁,多有霑濕,第五室,一體奉審,則龕內西北邊斑子滲漏點滴於神欌上,及時修改,不容少緩,告由移還安,修改之節,待快晴,擇日擧行,何如?傳曰,允。
尹履相,以備邊司言啓曰,本司有司堂上有闕,代刑曹判書李秉模,備局堂上還差,使之仍察有司之任,何如?傳曰,允。
尹履相,以備邊司言啓曰,江陵按査御史金熙采書啓,有草記稟處之命矣。觀此啓語,江陵儒生之萬萬乖悖,與前日道臣狀啓所臚列者,無少差爽,此實一大變怪,其爲駭痛,容有極乎?各項罪狀,無非梗化犯分,有難容貸,而其中謀奪罪囚,藏匿聖廟,最大罪也。其次,發通詆辱道臣也。又其次,喧聒客舍,遮攔巡路,侵困道臣也。又其次,倡爲疏論,斂錢民間,賣畓校院,以備行具也。凡此罪犯,一猶難貰,況一人而衆罪俱犯者,有之乎?謀奪罪囚之權漢傑·李泰膺,發通詆辱之朴乃玉·權漢玉·權楨,喧聒客舍,遮攔巡路之郭思儀·權漢弼,倡爲疏論之權漢舒,其在懲戢遐俗,扶樹國綱之道,決不當略施刑訊而止,竝嚴刑三次,遠地竄配,斷不可已。金漢星,雖不犯手勢,實爲首倡,繡啓之中,旣請當律,依上項諸罪人例,一體勘斷,而其中權漢傑·權楨,雖極痛惡,兄弟叔姪之以一事,而竝致刑配,事涉如何?且自稱急難,作此擧措,容或有參量之道,漢傑與楨,刑推一次放送,恐無不可,至於宋徵一,渠以文臣,妄參士論,名登繡啓,論其罪狀,極涉可痛。然付之於不足治之科,施以永刊仕籍之律,似不至失之太輕,道臣尹師國,始也威不能戢其亂民,終焉令不能行於管下,以致或有遮道發通之事,或有奪枷匿廟之擧,若論始末,誰執厥咎?雖然,若與上項諸罪人,同爲論勘於一紙之中,則在朝家有竝對之嫌在國綱,有益頹之慮,姑爲安徐,似合事宜。江陵前府使李集斗,當初魚鱐變通之請,出自其口,道臣則不過依其言施之,而及夫悖儒之以此作挐,前後委折,匿不以聞,已是士大夫之羞恥,而罪囚奪枷,何等驚愕?聖廟藏匿,尤何等前古所無之變,而身爲守土之官,低首下心,不敢爲別般擧措,只以數張下帖,欲以遮眼,及見對語之絶悖,遂乃默然而止,江陵一府,雖謂之無朝廷命吏,未謂不可,此不嚴勘,竊恐後日之弊,將無所不至。李集斗,施以徒配之典,亦不可已矣,敢啓。傳曰,竝依草記施行,該府使之以命吏,溺職如此,其爲辱命之罪,不可不一問後勘律,令該府待朝開坐,捧口招以聞,以爲照法重處之地,可也。
尹履相,以備邊司言啓曰,戶曹換貿船價米三千五百石,雖不給價,漕倉雜費,足可繼用與否,關問該道矣。卽見慶尙監司鄭大容所報,則以爲蓋此船價之多少,每從稅穀之贏縮,而雖以稅入之最優,其所應下,不能相當,目今留儲錢五萬三千二百二十六兩,外面言之,尙可支用,而庚戌節目中,田三稅上納時,或有意外再徵之弊,則以此餘錢,防給白徴云。漕倉修改時,物力與工匠役價,亦皆出此,以此觀之,三千五百石,以錢以米間,不可有出無入爲辭矣。所謂漕倉船價米,非別般名色,特王稅惟正之貢,設始之初,爲軫雜費諸條,使之除出作錢者,而三千五百石,新定式上納之後,度支之必給本價,有若和買者,事體反涉苟且,故外邑,以是致疑,此等說話,至徹筵席,此實不知裏面而然矣。以此言之,給價一款,永爲革罷,直令依定數上納,事面正大,而今以道臣報辭觀之,三千五百石換貿之價,當爲萬餘兩,年年萬餘兩,有出無入,則前頭事勢,或不無不能經用之慮,果若此,則在朝家軫念漕倉之道,亦宜有爲之方便,今若使度支,間一年給價一以使外邑,知王稅之重,一以使漕倉,免苟簡之患,則庶可爲兩便之政,以此分付度支與該道道臣,何如?傳曰,事勢旣如此,則不可不給其代,而給代近於和買,故有此間年劃給之請,依此施行,而名雖間年,米代則準數劃給,付之該道,從便隨給,可也。
尹履相,以兵曹言啓曰,卽接宗廟入直部將白仁喆牒報,則宗廟西邊新築墻垣五間許,因雨頹圮云。令繕工監,爲先以杻把子,堅實圍排,亦爲樹柵,衛軍二名,依例定送,限改築間,嚴加守直,亦令巡邏營門,申飭校〈卒〉,使之各別巡察,而取考大典通編,則營繕增條有曰,凡修理從某至某,識年條,頹毁者,該工匠科治,官員論責云。宮城新築,若有十年內頹圮之事,則不能檢飭之該營大將,請推,監董將校,從重論勘,曾有已例,而宗廟墻垣新築,依宮墻例,限內執頉,則監董官員,錄置論勘事,丁未年,奉承傳矣。癸卯新築墻垣之頹圮,乃在於未滿十年之限,莫重墻垣,若能恪勤董飭,堅緻改築,則九年之間,豈有全頹之理?考之近例,參以法典,若不嚴勘,無以懲後,其時監董之該曹郞廳,該監官員,竝令該府拿問處之,工匠等,令攸司從重科罪,何如?傳曰,允。
尹履相,以兵曹言啓曰,卽接宗廟入直部將白仁喆牒報,則宗廟西邊墻垣舊築二間許,外面缺落云。令繕工監,爲先以杻把子,堅實圍排,亦爲樹柵,而衛軍二名,依例定送,限改築間,嚴加守直,令巡邏營門,申飭校卒,各別巡察之意,分付,何如?傳曰,允。與頹圮有異,衛軍,勿爲定送,可也。
尹履相,以兵曹言啓曰,卽接宗廟入直部將白仁喆牒報,則宗廟東邊舊築墻垣六間許,因雨頹圮云。令繕工監,爲先以杻把子,堅實圍排,亦爲樹柵,而衛軍二名,依例定送,限改築間,嚴加守直,亦令巡邏營門,申飭校卒,各別巡察之意,分付,何如?傳曰,允。
尹履相,以兵曹言啓曰,卽接西所衛將李宗範牒報,則永肅門南邊大松一株,小松一株,今日風雨,拔根顚仆云。令該所斫去之意,敢啓。傳曰,知道。
尹履相,以禁衛營言啓曰,卽接西營入直哨官尙乃顯所報,則本營字內,宗廟西墻舊築外面二間許,因雨缺落云。臣有大,馳進缺落處,看審後,令繕工監,堅實圍排之意,敢啓。傳曰,與宮城之依都城例,三營分授修築,稍異,將臣則不必進去,此後廟墻頹圮處,圍排,兵判與該司郞,進去檢飭,可也。
尹履相,以禁衛營言啓曰,卽接西營入直哨官尙乃顯所報,則本營字內,宗廟西墻新築三間許,因雨頹圮云。臣有大,馳進頹圮處,看審後,令繕工監,堅實樹柵之意,敢啓。傳曰,知道。
尹履相,以御營廳言啓曰,卽接東營入直把摠李原在所報,則本廳字內,宗廟東墻舊築二間許,及又一處四間許,因雨頹圮云。臣邦一,馳進頹圮處,看審後,令繕工監,堅實樹柵之意,敢啓。傳曰,知道。
辛亥七月十三日卯時,上御重熙堂。同副承旨入侍時,同副承旨李益運,假注書趙台榮,記事官洪樂游·徐有聞,以次進伏訖。上曰,去夜雨勢連霔,不無傷稼之慮矣。益運曰,去夜之雨,挽近罕有矣。上曰,宣傳官三人,令詣郊外,農形及民家頹圮處,一一摘奸以來事,分付,可也。命退,承史以次退出。
辛亥七月十三日辰時,上御誠正閣。左副承旨入侍時,左副承旨柳文養,記事官李海隣·洪樂游·徐有聞,以次進伏訖。上曰,俄有右副承旨入侍之命矣,左副承旨誤爲入來矣。仍命書傳敎曰,入侍誤傳,當該司謁,令攸司科治,昨日公事遲滯司謁,亦爲科治。上曰,王大妃殿進御香薷六君子湯,停止,香橘茶,限五貼,自今日,一貼式煎入。出榻敎命讀公事,書判付訖。命退,承史以次退出。
上在昌德宮。停常參·經筵。
自開東至午初,灑雨下雨,測雨器水深九分。
李祖承啓曰,大司憲黃昇源,執義許晊,牌招啓辭未下,掌令兪漢人,持平洪克浩俱在外,掌令一員,持平一員未差,監察茶時之意,敢啓。傳曰,知道。
傳于柳文養曰,禮房承旨,馳詣宗廟·景慕宮,奉審摘奸以來。
傳于李祖承曰,左承旨入侍。
傳于柳文養曰,左副承旨入侍。
傳于李益運曰,同副承旨入侍。
傳于李益運曰,守令口招有命,疏批未下諸堂,許遞,前望單子入之,待下批,牌招察任。
以黃海監司李敬一狀啓,薦新新蓮實,節序差晩,限內不得封進,惶恐待罪事,傳于李益運曰,勿待罪事,回諭。
禁府堂上前望單子入之,判義禁吳載純,知義禁李致中·李敏輔,同義禁閔台爀,落點。
禁府照目,備邊司有司堂上趙鼎鎭矣,謄啓行會,事體固當詳審,傳敎頒布,尤係愼重,而字句落漏,大是不察,推考,罪杖八十收贖,奪告身三等,私罪奉敎,爲有司之任者,閑漫行會,尋常字句,固不敢漏字落書,況爲民蠲恤之傳敎乎?又況精神所注之殘戶乎?此而不書,獨令殘戶,未施一視之典者,該堂事,欲逭重勘,得乎?然重臣置對,事面不輕,庶懲不審之失,本律以公罪區別,功議減等,勘放爲良如敎。又啓目,兵曹前參知孟至大原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,法典本律,卽軍律也。近來抛置已久,甚至有年前一二該堂之無難犯科乙仍于,旣往雖付之令前,其後嚴飭修明,則申令後首犯,卽此囚,令出卽惟行,焉逭重勘乎?爲先湖沿定配爲旀,騎省擅離之律,或以軍律載錄,或以竄配載錄,無以適從兺除良,軍律亦有輕重許多般,則泛言而無指的者,有非懸法之意,問于大臣,指一稟處,以爲遵用之地爲良如敎。又啓目,江陵前府使李集斗口招云云。以繡啓內辭意,發問目盤問,則其所納供,全事分疏,泛稱遲晩,究厥所爲,殊極痛駭,所當請刑是白乎矣,曾經侍從,勿爲請刑,載在大典通編,上裁,何如?判付啓,道臣曰,該倅之所請。此囚曰,道臣之所爲,啓與供,若是判異,何說之爲是?難以臆決兺不喩,邑儒之攔道訴聒也,道伯,至欲回轎還入,誠如囚供中云云,其爲巽軟,豈特止於取笑乎?且況作鬧諸生,上使之公文,在於還營許多月之後者,亦非血性常情之所出。由前由後,有一於此,無非不成說,身任旬宣之責者,自侮而見侮,啓梗化之習,則蔑分之漸,道伯於此,焉逭溺職之罪,而不欲與頑儒,一紙竝勘,姑且含垢,至於本事之相左委折,不可不査處,令廟堂關問該道,使卽從實報來後,草記回啓。此囚段,姑爲保放爲旀,口招之無得以文字捧進,申飭,何如,則觀此爰辭,卽一雕繪之作,本府事,已萬萬駭然兺除良,言官論人,猶不敢輕論其心術,彼則上營,囚是下官也。設有弸中慨惋之端,只當的陳緣由,以聽處分而已,豈可拖及於題外心術二字乎?該倅待決末,當嚴處,而卿等之無一言禁止者,益驗不以問目捧口招,爲先從重推考。名以口招坐起,名以執筆都事,傳謄囚人,原情草本,惟恐句語之或錯,如許王府之官,辱朝廷甚矣。當該都事重勘次,拿處爲良如敎。因二十二日所下傳敎,自本府事,已萬萬駭然下兺字,至不以問目捧口招八十三字抹去
禁府啓目,繕工前監役李翊永原情云云。傳旨內辭緣,泛稱遲晩,刑推得情,何如?判付啓,考律勘放後,草記爲良如敎。
刑曹啓目,向前泥匠李八同等,旣已遲晩,竝自臣曹考律嚴勘,何如?判付啓,各別嚴加照律,以爲懲後之地爲良如敎。
柳文養,以禮曹言啓曰,卽接大報壇守直官所報,則今番大雨,本壇壇上西邊曲墻二間半頹圮,卽速擇日修改云矣。有頉處,所當卽爲修改而霖雨尙未快霽,待快晴擇日修改,爲先圍排之意,分付,何如?傳曰,允。
柳文養,以禮曹言啓曰,卽接大報壇守直官所報,則去夜大雨,奉室第一位房斑子,有略干滲漏處,第二位房後簷,間間有雨漏處,冽泉門椽木雨漏腐傷,幾至頹圮之境云矣。事當趁卽修改,而潦雨尙未開霽,待夬晴擇日擧行,何如?傳曰,允。
李益運,以漢城府言啓曰,卽接各部所報,則今番雨水,病人所接之幕,慘漏而不得庇身處,至無依者,摘奸報來,東部爲二十二處,南部爲三十二處,故成冊單,移送賑廳,使之卽速改覆之意,敢啓。傳曰,知道。
李益運,以賑恤廳言啓曰,漢城府牒報據,南部新村契車峴下渰死本部政丞契居良人金福乭·金成玉處,恤典,布各一疋,錢各二兩,依例題給之意,敢啓。傳曰,知道。
以漢城府民家頹壓別單,傳于李益運曰,恤典,卽爲題給。
尹履相,以兵曹言啓曰,卽接宗廟入直部將白仁喆所報,則宗廟西邊墻垣舊築四間許,頹圮云。臣文淳,馳往頹圮處,看審後,嚴飭該監,爲先以杻排子,堅實圍排,亦爲樹柵,衛軍二名,依例定送,限改築間,嚴加守直,亦令巡邏營門,申飭校卒,使之巡察之意,分付,何如?傳曰,允。
尹履相,以兵曹言啓曰,卽接慶熙宮衛將金光世牒報,則本營崇義門北邊舊築墻垣二間許,今日因雨頹圮云。爲先令繕工監,以杻把子堅實圍排,待晴卽爲修築,而亦令巡邏營門,申飭校卒,使之晝察夜巡之意,分付,何如?傳曰,允。
尹履相,以兵曹言啓曰,卽接西道參軍李毅和牒報,則訓鍊都監所授肅靖門西邊近處,體城三間許頹圮,隣堞女墻一間頹落云。令繕工監,把子圍排,分授軍門,待晴卽爲修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
尹履相,以訓鍊都監言啓曰,本局分授都城肅靖門西邊體城三間許,隣堞女墻一間頹落,令該軍門待晴卽爲修築,把守軍,量宜定送事,自兵曹草記矣。今日爲始,砲手二十名,將校一人率領,限修築間,嚴加守直之意,敢啓。傳曰,知道。
李祖承,以義禁府言啓曰,卿宰禁推,該府草記,待批下捧供,載在大典通編矣。時囚罪人趙鼎鎭,係是卿宰,禁推敢啓。傳曰,捧供。
李祖承,以義禁府言啓曰,保放罪人孟至大,還囚後捧供之意,敢啓。傳曰,知道。
李祖承,以刑曹言啓曰,因承政院啓辭,備局漏書之該吏,令該曹,嚴杖得情,各別照律後,草記事,命下矣。依傳敎,備邊司當該書吏朴元默,嚴杖査問,則渠之招內,謄書行會之際,不善考準,莫重傳敎,致此二字之漏書,究厥罪狀,萬死無惜云矣。取考律文,則大明律詐爲制書條有曰,凡制書,其官府行移轉寫有誤者,杖一百,依此律,朴元默,決杖一百,懲礪放送,何如?傳曰,允。
辛亥七月十四日申時,上御重熙堂。左副承旨入侍時,左副承旨柳文養,假注書趙台榮,記事官李重蓮·洪樂游,以次進伏訖。上命書傳敎曰,今番數日之雨,過數寸者屢矣。閭舍殘戶之頹圮,必夥然,而聞於再昨諸史官之分三道摘奸也,未見有實效之及民者云。一時驟見之說,雖未知信然,近來逐日判下之頹戶恤典,安知無虛實之相錯乎?以申令之意,各部官姑不處分,待開門,分遣文備郞,更爲逐戶摘奸後,手本事,分付。上曰,文備郞申獻朝東郊,尹致性西郊,朴宗來南郊,李錫夏北郊,李太亨箭串一契二契·中村契·新村水鐵里豆毛浦夢齎亭契·漢江鑄城里西氷一契二契,鄭東觀之於屯契·瓦署契·新村里契·沙村里契·萬里倉契·東門外契·賑恤廳契·新倉契·灘項契·兄弟井契·桃花洞外契,徐龍輔,桃花洞內契·麻浦契·孔德里契·甕里上契·中契·下契·土亭里契·黑石里契·新水鐵里契·舊水鐵里契·新井里契,崔顯重,倉前里契·下中里契·上水溢里契·下水溢里契·唐人里契·望遠亭一契二契三契·合井里契·栗島契·汝矣島,李重蓮中部,沈象奎東部,徐有聞南部,洪樂游西部,趙台榮北部,以此分詣,而備郞則如有民瘼之所聞,一體手本事,分付,可也。命退,承史,以次退出。
上在昌德宮。停常參·經筵。
李祖承啓曰,大司憲黃昇源,執義許晊,牌招啓辭未下,掌令兪漢人,持平洪克浩俱在外,掌令一員,持平一員未差,監察茶時之意,敢啓。傳曰,知道。
尹履相啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
尹履相啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
尹履相啓曰,備邊司郞廳來言,今日賓廳日次,而大臣身病不得來會云矣,敢啓。傳曰,知道。
傳于李晩秀曰,右承旨·左副承旨,入侍。
以漢城府民家頹壓別單,傳于李益運曰,恤典,卽爲題給。
以漢城府民家頹壓別單,傳于李益運曰,恤典,卽爲題給。
傳于尹履相曰,近來次對,不但久未爲之,兼管藥院,亦不仕進,本司坐起之不爲,亦久矣。積雨新晴,涼意漸生,本司坐起,明日爲之事,令備郞傳于左相。
記事官李重蓮·徐有聞·洪樂游,假注書趙台榮等,各部頹戶看審書啓,啓下備邊司爲旀,此後頹戶之當報不報,致有現發於摘奸,則該尊位,朝官拿問嚴處,士庶人移送法司,嚴杖懲勵,當斷不饒貸,自本司,發甘該府,亦於大臣赴公時,坐朝堂,招致五部官,嚴明分付,俾有實效,爲別單中列錄各人等,明日一一依頹多式例,竝卽分給後,令該廳草記爲旀,其中尹聖烈,最爲貧殘,特爲加給事,分付爲旀,今番分遣史官摘奸,至以三日寬限,則半日之間,修納別單,其矣等之不體朝家爲民之苦心,走馬驟看,不能到底詳察可知,極爲痛駭,從當處分次,卽刻更爲發遣,使各逐戶遍察後復命,又或一毫未盡現發於武備郞或宣傳官之行,則其矣等,卽當分配於畿沿,令色承旨嚴飭分付事,政院知悉爲良如敎。
檢校待敎沈象奎,東部頹戶看審書啓,啓下備邊司,依他部例,分給事,分付該廳爲旀,別單入啓,稍有早晩,部屬殘戶,甲於諸部,則其爲走馬歇看一也。擧行特敎,焉敢爲遮鎌偸鈴之計乎?所爲萬萬駭然。依他史官例,卽刻內更爲發送,使之乘月遍審,而雖一戶,若有遺漏者,畿沿定配,斷不饒貸,令色承旨嚴飭事,知悉爲良如敎。
尹履相,以禮曹言啓曰,卽接孝陵參奉所報,則今日午時,本陵·王后陵上曲墻辰巳方內面,半片頹落,高五尺,長十二尺五寸云。陵上曲墻,有此頹落之患,不可無慰安之擧,慰安祭,不卜日今十七日設行,而修改等節,本曹堂上郞廳,依例進去,奉審後,稟處,何如?傳曰,獻官·大祝,依宣陵例爲之,可也。
吏曹口傳政事,以洪樂安爲孝陵別檢。
尹履相,以禮曹言啓曰,卽接孝陵參奉所報,則今此本陵·王后陵上曲墻有頉處,慰安祭時,兩官當爲備員將事,而別檢趙秀民,方在京畿水原地,身病猝重,莫重慰安祭時,兩官不可不備,在外別檢,今姑改差,其代令該曹口傳差出,以爲備員將事之地,何如?傳曰,允。
尹履相,以禮曹言啓曰,卽接南關王廟守直官所報,則今番大雨,本廟內月廊兩處滲漏,內外地衣儀仗薍簾,及內三間面帳,年久破傷,千秋臺頹落,舊碑閣及月廊,庫庫滲漏,下堂神榻主壁地衣,亦爲破傷云。事當卽爲擇日修改,而雨勢尙未快霽,待晴擧行,何如?傳曰,允。
尹履相,以訓鍊都監言啓曰,金虎門北邊月廊守門將入直所外面築場一間許頹落,北營入直軍,量宜除出,限改築間,晝察夜巡事,自兵曹草記矣。北營入直標下軍八名除下,將校一人率領,限改築,晝察夜巡之意,敢啓。傳曰,知道。以金虎門入直軍除出,晝察夜巡,北營還入直,可也。
尹履相,以兵曹言啓曰,卽接金虎門入直哨官吳亨喆手本,則金虎門北邊月廊守門將入直所,外面築墻一間許頹落云。令紫門監,爲先以杻把子,堅實圍排,亦爲樹柵,待晴卽爲修築,而內面房壁自如,則此與全頹圮有異,令該營北營入直軍中,量宜除出,外面限改築間,晝察夜巡之意,分付,何如?傳曰,依訓局草記批答,擧行,可也。
尹履相,以兵曹言啓曰,武臣賓廳講書,前後被抄人,或外任遷轉,或有頉,應講之員甚少,武臣中可合人,依例加抄,別單書入之意,敢啓。傳曰,知道。
尹履相,以訓鍊都監言啓曰,謹依草記批旨,金虎門北邊月廊守門將入直所外面築墻一間許頹落處,金虎門軍八名除出,將校一人率領,限改築間,晝察夜巡,而北營入直軍,則還入直所之意,敢啓。傳曰,知道。
尹履相,以備邊司言啓曰,水原前府使趙心泰,筵稟擧條批旨,有令廟堂草記之命矣。水原便同草創,支放艱乏,軍需苟艱,在朝家軫念之道,不宜泛忽。江華添餉條關西小米五百八十三石五斗,每年移屬,則或可爲補用之資,而此數亦近零星,若添劃四百十六石十斗,俾準千數,則似爲一隅之補,依所請許施,恐無不可。至若壯勇營五哨鄕軍,軍裝器械之措置無路,良足關念,此猶第二件事。行宮一應擧行及水刺所用,亦皆責應本府,則非徒事力爲難,其在國體,亦甚未安。戶曹所關關西·嶺南穀多邑耗條作錢中,關西三千兩,嶺南二千兩,都合限五千兩,均賑廳補還穀耗條,限一千石,每年移劃,則在本府,有需用之實,於朝家,無經費之損,此亦依所請許施,恐爲得宜,以此分付各該司及該道,何如?傳曰,允。
尹履相,以備邊司言啓曰,貢膳定例,釐改事,命下矣。刑曹判書李秉模,堂上差下,前校理沈能翼,郞廳差下,使之主管擧行,何如?傳曰,允。
李益運,以漢城府言啓曰,卽接各部所報,則今番雨水,病人所接之幕,滲漏而不得庇身處,至無依者,摘奸報來,西部爲十八處,北部爲二十三處,故成冊段,移送賑廳,使之卽速蓋覆之意,敢啓。傳曰,知道。
李益運,以宣惠廳言啓曰,各道臘肉元會減,別單書入,草記批旨內,觀此別單,且見後錄之前例,大抵,湖西臘肉之京作貢,出於聖祖爲民軫瘼之盛德,而本道之月令也,朔膳也,物膳也,各道之蔘·䓀·乾秀魚價也。次第爲京作貢,惟今諸道臘肉之爲湖西例,京作貢,蓋知其當然不可已,豈非述先之一端乎?自今年,依此擧行,別單中,湖南條保錢名色,甚不可,卿則雖以湖南進上添價之例,有元定保人,不出於戶斂結徵,屬之應納,有同錄而其不以惠廳之詳定穀物會減,則一也,又有異於四道預備名色之出於詳定者乎?由前由後,保錢決不可混入於輪入之秩,此一條斯速釐正,別單冊子,更爲修入,元保錢,令道伯從便區處,若此則諸道,自此不知臘肉之爲何貢,豈不便好乎?近年以臘肉釐正事,傳敎及擧條,與今別單,彙錄一冊,分頒諸道,此後知此意,更勿干預可也事,命下矣。謹依下敎,別單中,湖南保錢條,釐正以入,而前後傳敎及擧條,竝與今番別單·彙成冊子,頒于各該道,俾知述之盛德永除民瘼之意,敢啓。傳曰,知道。
李益運,以宣惠廳言啓曰,忠淸道所封陳賀物種,及月令黃石首魚,會減實數,關問以來,別單書入,而陳賀物膳價米,隨時輸入黃石首魚價米,自明年歲首,一依朔膳,乾秀魚等價例分數磨鍊,同爲輸入之意,敢啓。傳曰,知道。
李祖承,以義禁府言啓曰,時囚罪人趙鼎鎭,杖八十收贖,奪告身三等,照律公事判付內,本律以公罪區別,功議減等,勘放事,命下矣。趙鼎鎭功議各減一等,杖六十,以公罪收贖,放送之意,敢啓。傳曰,知道。
李祖承,以義禁府言啓曰,時囚罪人孟至大原情公事判付內,爲先湖沿定配事,命下矣。孟至大,忠淸道舒川郡定配,而以判付內辭意,具罪目,依例發遣府書吏,押送配所,何如?傳曰,允。
李祖承,以義禁府言啓曰,李集斗口招啓目判付內,執筆當該都事重勘次,爲先拿處事,判下矣。當該執筆都事趙儀逵,今方待命,拿囚之意,敢啓。傳曰,知道。
李祖承,以義禁府言啓曰,時囚罪人李翊永原情公事判付內,考律勘放後,草記事,命下矣。李翊永傳旨內,宗廟西邊癸卯新築墻垣之頹圮,乃在於未滿十年之限,莫重墻垣,若能恪勤董飭,堅緻改築,則九年之間,豈有全頹之理?考之近例,參以法典,若不嚴勘,無以懲後,令該府拿問處之罪,取考律文,則大典通編營繕條有曰,凡修理從某至某識年條,頹毁在年限內者,官員論責,大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十,奪告身三等,犯枉法受贓外,笞杖竝收贖矣。李翊永,杖八十收贖,奪告身三等,放送,何如?傳曰,允。如有功議,各減一等,可也。
李祖承,以義禁府言啓曰,李翊永,杖八十收贖,奪告身三等,草記批旨內,如有功議,各減一等事,命下矣。李翊永七代祖增,平難功臣云。功減一等,杖七十收贖,奪告身二等之意,敢啓。傳曰,知道。
辛亥七月十五日辰時,上御重熙堂。右承旨·左副承旨入侍時,右承旨李晩秀,左副承旨柳文養,記事官李海隣,記注官金良倜·金鳳顯,以次進伏訖。上命書傳敎曰,貢膳定例,卽初元印頒者,近有諸道釐弊之擧,原冊中,令廟堂,別定堂上一員,文郞一員,就初本淘洗後,分頒於初頒各司。仍命讀公事,書判付訖。命退,承史以次退出。
上在昌德宮。停常參·經筵。
傳于李晩秀曰,有擧行事,本司坐起,使之爲之矣。旣來會,有詢問者,二十日次對,進定於今日。
李晩秀啓曰,今目次對,兩司當爲進參,除在外外,未肅拜呈告人員,竝卽牌招,何如?傳曰,允。
傳于李晩秀曰,大臣·備局堂上引見。
傳于柳文養曰,左副承旨·右副承旨入侍。
傳于李晩秀曰,今番之雨,上流則猶不及於再昨年,中江以下,則雖不及癸未之大漲,足與壬申等,江邊民戶之全一村擧一里,浸水勢也。然其壞垣破壁之水退後,將頹者,與間數之完少頹多,何以異乎?令八江出去備郞,知此意,其中殘戶之目下水浸時,雖在水中不知者,若於水退後將頹之類,更加一一摘奸,區別錄來事,分定司隷,星火分付諸文郞廳處。以京兆別單言之,近因判尹金尙集言,完少頹多者及全頹者,入於恤典,完多者則皆勿論,而如水多之年,何拘常格?城內外頹戶,以完多勿論秩中,草家殘戶數間以上,完與頹之多少何論?一體別施恤典,卽令抄出,文移該廳,使之誠心賙恤,毋或遺漏,形止草記事,分付該府該廳。
以統制使李潤慶狀啓,閑山島民金福金等,拯活人命事,傳于李祖承曰,觀此狀辭,尋常船隻之致敗拯活,猶有褒嘉之典,則十許人命之入海漂蕩,船飜而人在其底,金福金·孔點載·金福才三人,佩瓠拯活於覆船之下,義氣絶出等夷,身役限己身竝許永頉。劉福乭·金億才·李聖道·趙福伊四人,合力拯出,雖甚可嘉,乘船來救,差後於福金等三人,今年還上身布,竝許除免,以聳遐陬瞻聆,俾知重人命之意,孔道明·李儀右二人,急發泅軍,亦甚可嘉,儀右則自本營,相當任陞差狀聞,道明,帖加成給,與敎旨令廟堂,措辭行會下送。
以漢城府民家頹壓別單,傳于李晩秀曰,恤典卽爲題給。
禮曹堂上前望單子入之,參判李洪載,參議徐邁修落點。
兵曹堂上前望單子入之,參判洪聖淵,參知尹履相落點。
承旨前望單子入之,李翼晉落點。
以吏曹參議李勉兢,牌不進罷職傳旨,專于柳文養曰,只推。
有政。吏批,判書鄭昌順牌不進,參判朴祐源進,參議李勉兢牌不進,左副承旨柳文養進。啓曰,判書鄭昌順,參議李勉兢,竝牌招不進,小臣獨政未安,何以爲之?敢稟。傳曰,仍爲之。以尹㬦爲大司諫,李祉永爲掌令,張至冕爲持平,金熙采爲獻納,知經筵沈豐之,同經筵李秉模,奉常直長朴在冀,兼掌令沈能翼,兼漢學敎授徐榮輔,竝單付,宮人李氏,賜號貞烈,從二品守則封爵事承傳,以金鳳顯爲大同察訪。
兵批,判書金文淳,參判洪聖淵,參議南柱老,俱病,參知尹長烈入直進,行左承旨李祖承進,副護軍李運彬。
柳文養,以吏曹言啓曰,今此孝陵慰安祭,獻官前參議徐有成,時無職名,令該曹口傳付軍職,何如?傳曰,允。
兵曹口傳政事,副司直徐有成。
辛亥七月十六日辰時,上御熙政堂。大臣·備局堂上引見入侍時,左副承旨柳文養,右副承旨尹履相,同副承旨李益運,記事官李海淸,記注官金良倜·金鳳顯,左議政蔡濟恭,兵曹判書金文淳,行副司直李柱國,刑曹判書李秉模,戶曹判書趙鼎鎭,行副司直趙心泰·李邦一,訓鍊都正徐有大,執義許晊,校理金啓洛等,以次進伏訖。濟恭曰,近日聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,元子宮氣候,亦得萬安乎?上曰,連得好在矣。濟恭曰,今番雨後,三南農形,姑未及聞之,而以畿內言之,田畓各穀,擧皆茁長,將有大登之望,雖水邊之田畓,別無大段受害之處,初十日之一霈大霔,適得於企待之餘,多有蘇醒洗滌之效,朝來霧氣,尤有益於各穀之胚胎,民事萬幸,不勝欣悅矣。上曰,近日之雨,不無成霖之意,如或有萬一痒稼之患,爲念民事,予所焦心,其當如何?何幸積雨快晴,日氣調和?予心實庸欣喜,以相賀之意,有今日次對之命矣。濟恭曰,臣於向日,敢以不當奏之事,妄陳前席,轉成葛藤,以添我殿下當暑酬應之端,愧恧之極,不勝惶悚矣。上曰,遂事,何必更提?予以敷示心腹之意,果有所諭於卿,而卿則有心看之,伊後藥房日次,一不進參,本司坐起與賓廳日次,亦久闕焉。卿之病勢,未知如何,而若以此爲引義之端,則予當自此,更欲無言於卿矣。濟恭曰,臣於近日,果不無賤疾,而猶不至於委頓床席之境,藥房問安,賓廳日次,亦豈無强策之道,而第伏念向日之事,莫非臣率易之致,至今追思,冞增惶愧。俄於入闕之時,有靦面目,實無現於殿下之顔,其間之未得赴公,良以此也。至於伊日誨責之敎,諄複勤摯,有若慈父之詔迷子,臣自承此敎,益覺前日之非,兼有羞恥之心,臣雖愚迷,豈不知萬萬感激,而乃敢有一分自阻之心乎?上曰,蔡弘履之拔擢,是誰之力也?予之所欲言之事,今不盡說,而至若向日上疏中呑文書等語,是豈自其口可出者哉?凡有血性者,猶不勝其駭惋,況予疾惡太過,所蓄暴發,至有伊日辭敎矣。卿之箚批,予何可如是張皇,而徐領府,則聞其病勢甚劇,就木在卽,卿則向用,何如,眷遇,何如?特以無隱之義,果有箚批中云云,而亦出於慰藉將死之徐領府也。弘履之泮長通淸,今爲十餘年矣。其後擬於政望,不知爲幾次,入於前望,又不知爲幾番,而一不落點者,豈有他故?蓋微示衮鉞也,卿之向有所遭也,豈不欲趁卽拔用,而其時國人,或不無冤之者,猶不至於憐之,旣憐之而猶不至於悲之之境,容俟冤憤而憐悲之後,始乃拔用,故自然爲八九年之久,一番必用之心,藏在心中,每觀朝廷擧措,中夜發歎,不能成寐者屢矣。苟有罪則卿於其時,不過一重臣,一重臣發啓,胡大事也?一臺臣,優可爲之,而其時出入兩司者,無一人言之者,只有大臣聯箚,卿宰聯疏等大擧措,豈可曰朝廷之上,擧措得宜?纔除一官,輒有一番風波,故卿以判尹入侍也。諭以此意,西閫外補之前,不復除官者此也。大抵,其時事,徐領府,亦豈親聞而親見者哉?必有暗地饒舌者存,一番覈出,有不容已。卿爲無累之人,則徐領府雖大官,當不免反坐之律,而領府之病,方至癃痼,一番卞覈,姑未果焉。一覈之後,徐領府,豈不見卿之理?其叔旣見之後,其姪,亦豈有不見之理,而今若徑使其姪,强行其叔之所不爲,則決非禮使之道,豈可使其叔姪,歸之於異論之科乎?此所以體諒戶部銓地,而亦有所槪及於卿箚之批也。卿每云知予心,而予則以爲未也,聞卿以弘履事,爲有伯仁由我之歎云,而此有不然者矣。弘履之於卿,名雖叔姪,義同父子,自先朝拔擢,專賴卿吹噓之力,而辛丑以後,渠所踐歷經筵也,東伯也,國子通淸也,從何得來?以渠所爲,其何敢加人以呑文書之目哉?予有性偏難克處,一有所蘊,不能忍住,伊時辭敎,未免太露,而以不屑之意,姑不嚴加處分,只以沒齒自靖,毋敢滓穢淸朝之意諭之,而於如渠,亦何足深誅乎?濟恭曰,聖敎如是縷縷,感泣之外,更有何所達乎?上曰,日前李集斗供辭,卿其見之乎?其供中有心術所關等語,凡諸囚供,就事論事,自明其不然而已,豈可以題外之言,論人心術之際,有若彈駁者哉?且道伯則諉罪於該倅,該倅則歸咎於道伯,所以査問於道伯·該倅者此也。雖以道伯言之,魚鱐之弊,旣悉於昨年行部,而至於啓聞,則何待今春遮道詬詈?有非血性男子頃刻耐住,而還營幾月,始乃推捉,推捉幾月,始爲狀罷該倅者,亦甚怪駭矣。卿以爲道伯之與駭悖諸儒,一紙竝勘,有關紀綱難之,故果從卿議,而予則以爲道伯事,亦不可無罪矣。濟恭曰,果如聖敎,而集斗之供,係是一邊之言,亦難盡信,且其供云,道伯當其諸儒之遮道詬詈,至欲回轎而還入云。此是常情之外,豈以一路觀風之道伯,恐怯於頑儒輩嚇罵,至於縮首囚舌,回轎還入之境乎?臣意則終未信然矣。濟恭曰,此守禦使鄭昌順,摠戎使李柱國,京畿監司徐鼎修,江華留守洪秀輔,京畿水使李潤彬,永宗前防禦使李光爕,黃海前兵使南志默,平安兵使李漢豐,忠淸兵使崔景岳,全羅兵使李章漢,江原監司尹師國,統制使李潤慶,慶尙右兵使李健秀,秋操所稟狀啓也。以爲今秋水陸操,巡歷城操,及營城將·節制使巡操·巡點,別武士·鄕騎士·勸別武·武學都試,災傷覆審,校生考講,依例設行事,請令廟堂,稟旨,分付矣。詰戎之政,不當曠闕,且況年事方有豐兆,諸道操鍊,固當依定式擧行,而但念兩西癘氣,雖曰向減,呻吟甫起,三南雖曰比兩西稍歇,聞道路所傳,乾凈之所,尙今絶罕。民勢旣如此,則强令赴操,必有行不得處,亦非所以休養生息之義,五道水隆操,營城將·節制使巡操·巡點,竝姑權停。咸鏡道則今春操鍊,初命設行,而因道臣狀啓,旋又中止,秋操又不可停廢,如例設行之意,分付,而北關則春操時,半行半不行,只就不行處設行,恐爲得宜。關東與畿內,則旣無癘疾,又値豐歲,水陸操,竝依例設行,別武士·鄕騎士·勸別武·武學都試,災傷覆審,校生考講,竝依狀辭施行,何如?上曰,依爲之。出擧條濟恭曰,因諸道進上生規釐正矯弊之命,自惠廳,別單列錄以啓矣。湖南貢雉保人,竝命革罷,事面正大,惠澤洋溢,一路民庶,必曰,一哉,大哉,臣實欽仰。第批旨中,以保人錢,道臣區處爲敎,如使區處,則其錢名色,亦不歸於如前屑越,又安可保也?臣意則旣罷雉貢之後,以其保人,隨多少各給該邑,使之塡補於黃口白骨未充之代,則其爲實惠,有不可勝道。旣有迷見,敢此仰達矣。上曰,依爲之。出擧條濟恭曰,向引部官之以閭家奪入事,一番騷擾,縷縷特敎,明示聖意,騷擾之擧,因此稍息。但此事不可遂已,亦不可每致騷擾,臣意則必有限定,然後部官可無疑眩,窮班可免罪戾,古則奪入閭家,果爲閭巷切痼之弊,故禁令絶嚴,今則民俗與前判異,爲兩班者,設欲奪入,有誰見奪,而不訴於法曹者乎?今之奪入二字,不過因前不改,其實則無是事矣。窮殘班名之無所於歸蟹匡,草屋和買以入,猶,且蒙之以奪入之名,事涉冤枉。雖以覆瓦者言之,間數不多,則其爲蟹匡一也,從今以後,草屋則都勿問,瓦覆者,限十間勿問,外此則雖十一間,部官計數後,報于京兆,如法處之,則買居者,亦當知如此則罪如彼則不罪,然後庶可爲聖王懸法之政。旣有迷見,敢此仰達矣。上曰,依爲之。出擧條上曰,閭家奪入之禁,卽先朝御極後最初政事,而至今遵行,蓋出於爲軫殘民之盛德美政也。濟恭曰,先朝於潛邸,親見閭巷殘民之失所,深軫矜憐,及夫御極以後,每以抑强扶弱四字爲敎,閭家奪入,一切痛禁,士夫豪右之家,莫敢生奪入之計,殘民無告之類,擧皆蒙晏堵之澤,大聖人爲民之盛德至意,至于今頌祝不已。在先朝,果有實效,而以今民心,雖半間屋子,豈或見奪於士夫,爲士夫者,孰敢生奪入之計乎?到今閭家奪入四字,便是流來之文具而已。上曰,先朝蕩平之政,寔出於五十年建極之苦心至意,而只緣承佐之臣,不能對揚其萬一,故相趙顯命·宋寅明·金在魯·李周鎭·元景夏及故宰臣吳光運,皆主張此論,而其所爲說,各自不同。蕩平之名,未嘗不同,而亦不無互相牴牾者,三代忠質文,非不美矣,而久則生弊,不無損益之各殊。此猶如此,況我國家蕩平之論,亦豈無末流之弊乎?誠以近日言之,氣節委靡而不振,言論寂然而無聞,雖有居官貪濁之類,亦無一人言之者,此專由於彼此一般,將無同之致也。此其非一二承佐之臣,不能仰體我先朝盛德至意,致有此末流之弊者耶?濟恭曰,果如聖敎矣。其名則同而其論則各異者,無他,蓋新入而主此論者,每每創爲別說,稍換前人之面目言論,必欲自主張故耳。大抵,建極之治,王朝之美政,蕩平之名出,而偏黨之習,減得十之七八,此固蕩平之效也。士大夫氣節掃地,言論無聞,未或不由於蕩平之流弊也。近來世道,皆以謀身之計,爲第一要道,雖不無此勝於彼,彼勝於此,而大體則未免爲泯然一色之歸,至若廉潔自持者,罕見其人,言論風采,寥寥無聞,在自謀則可謂工矣,而在朝廷將焉用彼哉?臣嘗以此憂歎矣。文淳曰,禁軍各番火砲,乃是軍器寺及三營門與本營標下軍,出身陞遷之階,勢加減,而三內減額之後,該番火砲,歸屬無處,臺上火砲八窠外,加設二窠,以此移屬,俾爲區處之地,何如?上曰,依爲之。出擧條鼎鎭曰,今秋年分事目,當爲磨鍊,而敬差官,不爲差送,令道臣擧行,已成近例,今年亦依此爲之乎?不可不一番稟定,故敢此仰達矣。上曰,依爲之。出擧條心泰曰,臣營價布,以十月當捧,今方發關知委,而近來外邑,不有事目,以升麤尺短者,苟充來納,畢境流害,歸於三軍,固已可駭,又復遷延不納,拕至歲改之後,以致軍兵奉足之愆期不給者,尤不成說。今年則預以此意,申明知委之後,又或有升尺之不如前者,及過限不納之弊,該邑守令,依事目草記,論勘之意。出擧條嚴飭,何如?上曰,依爲之。出擧條上曰,禮曹堂上,先入侍後謝恩。出榻敎命書傳敎曰,禮曹堂上,有入侍之命,在外,參議許遞,前望單子入之,待下批牌招察任,判堂,則雖受由,參判登筵云。參判亦爲許遞,前望單子入之,一體牌招察任。上曰,漢城府堂上入侍。出榻敎羲甲承命出,與禮曹參判李洪載,參議徐邁修,判尹洪檍,左尹洪明浩,右尹李鼎運,偕入進伏。上曰,適有下詢之事,命卿等來待矣。褒奬貞烈,表厥宅里,雖在匹庶,猶屬美政,況所欲言之事,事實則不可泯滅,貞節則固當褒揚,向引五部勸婚,始聞門外有過年之處女,而其事莫敢提也,其言不忍傳也。其年三十歲也,隣里傳之,官府知之云。旣聞之後,殆若忘寢食,而若如傳者之言,則意中以爲,遇事只當處置正當而已,些少節目間事,何可盡顧,而若其難處,何止一端乎?以故,自聞此說之後,多用心慮,中夜屢起,再昨遣老宮人,始得其詳,蓋世所稱老宮人,非厥人之母,卽其姨母也。厥人早失父母,惟姨母是托,其姨母,卽以戶曹計士之妻,夫死早寡,以線業資生,庚辰年間,入役於宮中,卽漢語所謂挾的也。厥人亦隨,而入爲宮人,有暫時近侍之事,宮中有誰知之,未幾,其姨母出,而厥人貧窶,無以自活,亦隨而出。俄遭某年,時年纔十六,遂誓心自廢,一臥半間屋子,以褌衾纏身,不見天日,不見人面,雖便矢亦於此,飮啄亦於此,三十年如一日,今則年爲四十五矣。隣里欲試其節,故縱火,火延屋頭,而亦不動,隣人始尤敬服,爭相救火,得不死,其事卓絶,雖登三綱行實,亦當無愧古人。予以當初傳說之有不敢言,費盡無限心慮,旣聞此眞蹟,一則爽豁欣悅,一則中心感歎,爽豁爲其釋疑也,感歎爲其貞節也。必欲有所旌褒,以樹風聲,而女官美稱,有守則二字,固當以此賜號,而又欲旌表其閭,則於事面何如,於禮意亦何如?卿等各陳意見,可也。濟恭曰,臣於年前,亦聞閭巷傳說,而其不敢言,亦如今日聖敎矣。數昨始得微聞其傳說之訛誤,而猶未釋然,今承聖敎,乃知其本末眞蹟,其貞節之卓然,求之前古,罕如爲比,自上旣已聞此之後,其所褒奬,有何所惜乎?錫以美號,使宮中與外廷,得以呼之,似此卓異之事,非有別般之恩,亦無以聳動聽聞,扶植風敎,旌厥家宅,似是不可之事矣。洪載曰,旣有卓異之行,則詎無旌表之擧乎?大臣所奏誠好矣。且有非常之事,則宜有非常之典,不必拘於無例而難愼也。臣意則亟擧旌褒,以彰烈行,允合樹風聲之道矣。邁修曰,臣亦日前,因傳說槪聞其事實矣。今承聖敎,似此卓異之行,曾所罕有,如無旌表之擧則已矣。如有則隆褒之典,舍斯人其誰哉?臣意,與參判所達一般矣。檍曰,此人節烈,前古所無,宜有表顯之道,而至於旌閭一事,異於閭巷間事,恐不可輕議矣。明浩曰,今承下敎,此人貞烈,往牒之所無,旣有非常之節,宜有非常之褒,表異之典,恐合事宜矣。鼎運曰,今承聖敎,此人貞烈之卓異,求之往牒,亦所罕聞,其在表顯之道,賜爵旌閭,恐不可已矣。上曰,守則,卽女官之美稱,以此下批,秩視從二品,而旌表一事,判尹之說有理,貴主之宅,猶有參差之論,況莫重關係乎?此所難愼,而遍詢於卿等者也。且旌表之常式,只有忠臣與烈女,則二者之稱,俱如何?在十分致愼處,只書某人之家,而使入此里過此門者,知某人之居在是,則斯其可也。卽令該監,造門屛於月巖蝸屋之前。扁曰,守則某氏之家,今日筵說,錄出一通,頒于朝紙,可也。文養曰,女官爵秩之序陞下批,例皆聞政時下批,今此守則下批,政牌招開政,何如?上曰,依爲之。出擧條檍曰,戶籍事目,自臣府纔已頒布,而漏戶隱丁之弊,八路同然,鄕典豪右之家,便作良丁之藪,軍民之白徵身布,殘氓之偏當煙役,職此由之。目下籍事方始,及今極力搜括,銳意釐正之意,更加嚴飭諸道,恐合事宜,而至若增戶之弊,反有甚於漏戶,蓋各邑,例以增戶爲主,或令家內而分戶,或令廊下而各籍,至於虛戶充數而僞增,其爲病民,不一其端,則眞所謂有虛名,而受實害也。故相臣兪拓基,以增戶事,有所筵白,故付諸事目末端,已爲行會,仍令道伯,切勿勒使增戶,雖視前減縮,勿爲執頉,而已往之屢式僞增者旣多,此若不一切査減,則守令必以一朝減數夥然爲慮,自抵於罪,有不敢遽然磨勘。其能有實效而革痼弊,有未可必,從今以後,勿計前摠之多少,一從家坐時存之數,作統成籍之意,更爲另飭京外,俾無虛實相蒙之弊,何如?上曰,大臣之意,何如?濟恭曰,家坐成冊,亦難保其必無虛實相蒙之弊,朝家只當申飭其從實而已。若有心於必增,或有心於必減,則其心雖殊,其爲不從實一也。當減則減之,不必以不準前數爲歉,當增則增之,不必以無過前數爲劃,然後事面始爲正當,不特以此,分付各道守宰與五部官員,亦令京兆堂上及各道方伯,皆以此爲心好矣。上曰,依爲之。出擧條上曰,頹戶恤典,專出於爲殘民賙給之意,而抄出之際,安知無虛實相蒙?分給之時,難保其實惠之下究,若有一夫一婦之見漏者,是豈朝家自初矜恤之本意也哉?濟恭曰,今此調恤之擧,寔出於我聖上愛民如傷之盛德至意,有司之擧行,豈敢有一毫泛忽,而試以臣之所聽聞言之。殘戶之當入恤典者,無一遺漏,擧蒙實惠,祗受錢布而歸,莫不歌詠聖澤,歡聲載路,臣不勝欽仰之至,以此推之,豈有或漏或濫之慮乎?檍曰,臣方待罪於掌苑署提調,本署,卽古忠臣成三問故宅也。尙有手植之松,至今爲人愛惜,向於本署奉事趙有善之以輪對官入侍也,宜有表顯之意,有所仰奏,自上特軫事蹟之不可泯沒,有與提調相議,揭板廳事之命矣。臣謹依下敎,撰出紀實文字,將於今日揭板矣。上曰,揭板文字,有印出之本乎?檍曰,爲備睿覽,果已持入矣。上曰,入之,可也。文養捧入,上進覽訖。敎曰,卿其自撰乎?檍曰,趙有善,工於此等文字,故使之撰出,臣則略加刪潤矣。上敎濟恭曰,今此故忠臣故宅,依故學士尹集之第,欲爲贖還,而旣無子孫,則贖還無路。然其事蹟,則不可泯沒,宜有徵信文字,故有所下敎,守則家揭扁,纔有成命,而本署揭板,又適在於今日,誠非偶然矣。濟恭曰,揭扁揭板,俱係表顯之典,而適會是日者,果不偶然矣。晊曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止。爲奴罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人金壽賢·河翼龍,竝令王府,設鞫得情,夬正王法。上曰,不允。晊曰,新除授掌令兪漢人,時在忠淸道靑陽地,持平洪克浩時在溫陽地,司諫院司諫李秀夏,時在保寧地,請竝斯速乘馹上來事,下諭。上曰,依啓。上曰,兵曹堂上前望單子入之,待下批牌招,推移入直。出榻敎上曰,承旨前望單子入之,待下批,牌招察任。出榻敎命退,諸臣以次退出。
上在昌德宮。停常參·經筵。
自申時至人定,灑雨下雨,測雨器水深三分。
夜自二更至十八日開東,灑雨下雨,測雨器水深四分。
藥房都提調蔡濟恭,提調趙鼎鎭,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
柳文養啓曰,來二十一日輪對日次矣,敢稟。傳曰,爲之。
李翼晉啓曰,來二十一日,朝參日次矣,敢稟。傳曰,停。
李祖承啓曰,大司憲黃昇源,執義許晊,掌令李祉永,持平張至冕,牌招啓辭未下,掌令兪漢人,持平洪克浩在外,監察茶時之意,敢啓。傳曰,知道。
李翼晉啓曰,禁衛營將官來言,今日本營軍兵,日次私習云矣,敢啓。傳曰,知道。
李翼晉啓曰,御營廳將官來言,今日本廳軍兵,日次私習云矣,敢啓。傳曰,知道。
李翼晉啓曰,事變假注書李羲甲,身病猝重,勢難察任,今姑改差,何如?傳曰,允。
李羲甲改差,代以金達淳爲事變假注書。
以漢城府民家頹壓別單,傳于李益運曰,恤典卽爲題給。
以漢城府民家頹壓別單,傳于李益運曰,恤典卽爲題給。
柳戇啓曰,吏曹判書鄭昌順,參判閔鍾顯,參議李勉兢牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝卽牌招,何如?傳曰,參議只推,衆所共知實病外,更卽牌招。
有政。吏批,判書鄭昌順牌不進,參判閔鍾顯進,參議李勉兢牌不進,都承旨柳戇進,以朴崙壽·鄭弼祚爲正言,李復永爲工曹判書,池德斌爲戶曹佐郞,李顯秀爲監察,金弼龍爲兵曹佐郞,李聖龜爲寧陵令,李一源爲監察,李普源爲漢城主簿,張僴爲軍資主簿,李魯在爲典牲奉事,申秉權爲童蒙敎官。
兵批,判書金文淳病,參判洪聖淵入直進,參議南柱老,參知尹長烈病,副司直趙宗鉉·丁範祖,竝單付。
李祖承啓曰,今日政新除授臺諫,竝卽牌招,何如?傳曰,允。
傳于李益運曰,飭已行,前判尹具㢞敍用。
以記事官李重蓮,中部字內民戶頹壓摘奸別單,傳于李益運曰,令該廳,特爲量給賙恤之資,俾蒙一視之澤。
以檢校待敎沈象奎,東部字內民家頹壓摘奸別單,傳于李益運曰,抹下外,令該廳,特爲量給賙恤之資,俾蒙一視之澤。
以記事官洪樂游,西部字內民家頹壓摘奸別單,傳于李益運曰,令該廳特爲量給賙恤之資,俾蒙一視之澤。
以假注書趙台榮,北部字內民家頹壓摘奸別單,傳于李益運曰,抹下外,令該廳,特爲量給賙恤之資,俾蒙一視之澤,其中前掌令魚錫齡,以法從之官,屋廬床床,不蔽風雨,旣聞之後,豈可循例判下?令該堂,優給衣食之需,俾掩風雨。
以檢校待敎沈象奎,記事官李重蓮·洪樂游·徐有聞,假注書趙台榮等,五部民家頹壓摘奸書啓,傳于李益運曰,令該廳,恤典竝卽分等題給後,草記。
傳于李益運曰,取見北郊摘奸備郞手本,當入恤典秩中,先書八戶,次書七戶,竝以一例,依昨日城內各部史官書啓處分擧行,將頹七戶,亦爲依昨日下敎擧行事,卽令該廳知悉。
傳于李益運曰,取見西郊摘奸手本,與北郊無甚異同,依北郊例,令該廳,待朝卽爲分給事,分付。
以濟州牧使李鴻運狀啓,本牧甲辰·戊申·乙亥各年,緣坐奴婢娶妻作夫之類,嚴刑懲勵,所生子女,令該府·該曹,稟處事,傳于李祖承曰,狀啓狀啓,如許狀啓,今始初見,雖出於衒其嚴防,反眛於自歸蔑法。大抵,奴騙婢,婢奸奴,不與平民齒之者,亦合於箕聖禁暴止亂之良制,今豈可以近百年,或過數十年,許久應坐者,騙婢奸奴之類,曰以査出刑推,又以所産之區處,請令攸司稟處乎?渠所謂刑推云者,萬萬不誠,實有子生孫之後,其身已作故之人居多,雖生存者,年老可知,今於幾十年之後,何以査出?雖査出,何以刑推乎?至於稟處之請,猥越尤莫甚。奴之子當爲奴,婢之女當爲婢,在本牧,添得官奴婢幾口而已,此而請稟處,又緣何委折乎?偶閱公事,至此狀本,自初帖不欲詳看,置之,休紙公事軸矣。置之而已,則本牧何以知之云者,大臣之言亦然?旣欲提說而還下送,則先自該牧倅處分,然後可合事面。原狀啓,自政院還下送,濟州牧吏李鴻運,亟施削職之典。
李益運,以賑恤廳言啓曰,記事官李重蓮·徐有聞·洪樂游,假注書趙台榮,各部頹戶看審書啓,及檢校待敎沈象奎,東部頹戶看審書啓判付,據已蒙恤典者外,全家頹壓與完少頹多者,依例題〈給〉,其他列錄中各人,謹依下敎,一從頹多式例上下,幼學尹聖烈,元恤典外,加給一兩以上,中部字內,完少頹多一戶,布一匹,非全頹非久似頹一戶,布一疋,東部字內全家頹壓二戶,錢各二兩,完少頹多一戶,布一疋,完多頹少六戶,布各一疋,非全頹殘乏尤甚二戶,布各一疋,西部字內應入恤典二戶,布各一疋,完多頹少四戶,布各一疋,南部字內全家頹壓一戶,錢二兩,完少頹多四戶,布各一疋,完多頹少六戶,布各一疋,北部字內全家頹壓一戶,錢二兩,完多頹少四戶,布各一疋,半完半頹一戶,布一疋上下之意,敢啓。傳曰,知道。
李翼晉,以兵曹言啓曰,吹螺赤及龍虎營兼內吹等,今秋等習角賞木,例判下別單,分等施賞之意,敢啓。傳曰,知道。
李翼晉,以御營廳言啓曰,本廳兼內吹,今秋等習角賞格,依啓下單子,木綿五十一疋,分等施賞之意,敢啓。傳曰,知道。
辛亥七月十七日辰時,上御誠正閣。藥房入診入侍時,都提調蔡濟恭,提調趙鼎鎭,副提調柳戇,檢校直閣李晩秀,記事官李海淸·李重蓮·徐有聞,醫官李翊臣·李敬培·李惟鑑·安思禧,以次進伏訖。濟恭曰,夜間聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上敎鼎鎭曰,守則家揭扁,昨果爲之,而形止何如?鼎鎭曰,臣等齊往見之,則家在於宴饗臺傍,人家最僻處,面山崖而開門扉,似避往來路徑也。門前狹窄,扁額無可設處,故離立於家前岸上數步許,遠近來觀者,莫不咨嗟感歎,皆言如彼貞節,終有可伸之日云矣。濟恭曰,臣亦聞觀光人,塡巷簇語,咨嗟之極,往往有泣下者云矣。上曰,無往不復,有冤必伸,如彼卓異之實蹟,豈無表顯之時乎?且聞其不欲人知,老宮人往問之後,嫌其聲聞之播傳,絶粒三日,若不再遣人,幾至濱危云,豈不尤異乎?濟恭曰,覸其立意,只在自靖幾十年苦操卓節,今始顯於世,爲善而不求人知,卽讀書君子之所難,況閭巷一女子乎?臣以爲書之簡策,有光於聖朝矣。上曰,食物之自度支輸送者,且有自內頒下者,置於何處耶?鼎鎭曰,所居之室,不過草舍三間,米包等物,皆露置庭中矣。上曰,予以此事,殆忘寢食,自聞其實狀,還切欣幸矣。上曰,今番之雨,幸卽開霽,昨夜月色甚佳,朝氣亦淸爽,諸道雨澤狀,姑未齊到,而似不至傷農矣。濟恭曰,聞鄕人言,沿江近峽處,或有浦落水浸處,而大體大豐徵云矣。上曰,四野皆豐,而獨被水災,予所矜惻者,卽此等之民,今番頹戶摘奸,亦恐貧殘一戶之見漏,更遣史官備郞矣。昨年卽豐登,今年又得善熟,則收租亦當稍裕矣。兩南卽國計之根本,而嶺南半道,則公然全歸於下納,豈非絶可痛歎乎?人皆以富國强兵爲覇道,而如欲闢土地朝秦楚,則固非王者之當務,至於疆場之內,裕財而阜民,訓兵而禦暴,豈有王伯之可論乎?苟曰不然,則大學平天下章,何爲曰生財有大道,孟子亦何爲言鑿斯池築斯城乎?故相柳成龍,請鍊兵一萬五千,入京番五千,就屯田之穀,養入番之兵,無事時遞休,有虞則徵用,此古人兵寓農之美制,如此則資保當減也,放料當除也。在國計省得冗食,亦果如何,而因黨論之橫生,見格不行,禁營之創置,又添無益之費,後人謀國,類皆如此,雖以牧馬之政言之,都城咫尺之地,有東郊好牧場,延袤平曠,水草豐足,石標之內,可養累萬騋牝,而無端空棄之,年年分養各邑,貽弊不一,而又必以玄黃垂斃者分授,故失相續,寧有如此無實之事乎?予於舊園所展拜時,每巡山過馬長安,輒慨然欲矯革而未之果矣。濟恭曰,臣於備局公事,見濟牧狀啓謄報,誠訝惑矣。逆獄罪配者,若或交通外人,則爲守宰者,當嚴加防禁,而至於年久連坐奴婢,相騙居生,産男生女者,恐無防禁之可論,至於所生子女,請令攸司稟處,此將何以稟處乎?上曰,予見狀本,不覺怪駭不過欲衒其嚴隄防之意,而此豈如是上聞之事乎?予不欲詳見,置之休紙軸矣。濟恭曰,若置之而已,則本牧恐不知朝家發落,且推治近百年奴裨之際,本島必致騷擾矣。上曰,卿言亦然,當下處分矣。命書榻敎曰,政官牌招開政。命退,諸臣以次退出。
上在昌德宮。停常參·經筵。
李益運啓曰,禁衛營將官來言,今日本營軍兵,日次私習云矣,敢啓。傳曰,待晴爲之。
李益運啓曰,御營廳將官來言,今日本廳軍兵,日次私習云矣,敢啓。傳曰,待晴爲之。
李翼晉啓曰,大司憲黃昇源,執義許晊,掌令李祉永,持平張至冕,牌招啓辭未下,掌令兪漢人,持平洪克浩俱在外,監察茶時之意,敢啓。傳曰,知道。竝許遞,與諫院在外人,一體捧傳旨。
傳于李益運曰,傳香承旨,馳詣受香所,奉審摘奸以來。
傳于柳文養曰,左副承旨入侍。
傳于李晩秀曰,右副承旨入侍。
傳于李益運曰,取見南郊摘奸備郞手本,頹多戶之當入恤典者,頹少戶之所見切矜者,不必區別,令該廳,依他郊例分給事,分付。次見東郊摘奸備郞手本,當入恤典秩,所見可矜秩,全家架漏秩,亦令該廳,參用他郊例,分等題給後,草記事,一體,分付。
傳于李祖承曰,左承旨入侍。
以漢城府民家完多頹少別單,傳于李益運曰,嚴飭該廳,卽爲擧行後,草記。
以兵曹監軍單子,傳于李益運曰,該郞中在外人相換。
吏曹口傳政事,兵曹佐郞金弼龍,宗簿主簿嚴耆相換。
以兵曹監軍單子,傳于李益運曰,近來宣傳官輩,監軍萬萬無嚴,半夜巡行,半夜便睡之故,欲知勤慢,以承傳宣傳官,別爲落點,而猶復若前,李馨秀·洪栒,待秋等渠廳試射時,決棍重勘次待令之意,分付渠廳。
傳于李祖承曰,取見八江摘奸備郞崔顯重·李太亨手本,頹戶民勢,亦可領略,名在手本之類,竝令該廳,依他江例,賙給事,分付。水邊田畓之應在公稅之案者,卽令廟堂,抄出蠲稅,不得不給代處,給代後,論理草記,無於前納米之弊,俄有回啓之命,而楊花津弊,亦令廟堂,從便決處事,招致備郞,傳于左相。
以南部民家頹圮別單,傳于李翼晉曰,以上七戶甚可矝,而不入於史官書啓,恤典一體分給事,分付該廳。
以漢城府民家頹壓別單,傳于李益運曰,恤典卽爲題給。
吏曹口傳政事,禮曹參判李洪載,兵曹參判洪聖淵相換。
以江華留守洪秀輔狀啓,拯活人命人李元伯褒賞之典,令該曹,考例稟定事,傳于李益運曰,拯活極爲可嘉,加資敎旨成送,卿其招致奬諭後頒給事,回諭。
以咸鏡監司李文源狀啓,釋王寺續田一百結,空名帖三百張許給事,傳于李益運曰,本寺所重,何如?鐵券賜典,事體又何如,而五百口奴婢,五百結田土,只有二石出之畓二箇奴者,豈成說乎?續典劃給百結事依施,鹽盆事,均役事目,雖至嚴,統營則爲其營,況先朝特命許給,他道亦有可據之例,而本道本宮,別差所管處,有分劃之可據,以五坐,特爲許劃本寺,而奴婢則以內寺所納中,各限三十口,自營邑除出,捧給佛糧七結減稅事依施。空名帖事二百三百,雖無輕重,一時發賣之需,與爲本寺永劃之田民有異,限二百結,令該曹成給問其知悉擧行,以此傳敎,精寫一冊問與地方官,書職姓名,藏于本寺,以遵昔年鐵券故事之意,自政院,回諭于北伯。
傳于李益運曰,取見八江摘奸中,先還備郞徐榮輔手本,比諸城內五部,及城外四郊,其數倍蓰,沿江濱水之地,勢固然矣。言念渠輩風餐露宿沐雨塗泥之狀,如在目中,寧不切矜?其所顧恤之擧,尤不可踰日,卽令該廳,名入手本中者,依前下敎,賙給形止,追後都錄草記事,分付。時雨之民戶頹圮,特不過助力結構,則當依舊安堵,而外此爲民弊之事,卽諸江衆民之疾苦,其所矯救,豈後於拯溺之政乎?手本二件設弊中,無於前之納米之弊事,令廟堂,卽爲草記稟處。憲府吏屬事,年前以此飭禁,何等截嚴,則未幾又復犯科,此無異於亂民,況鹽戶一戶所懲,至於數十金,則通計將爲幾許乎?若此而江民何以聊生?此江若此,他江業鹽處,亦可知之。憲府下屬等,令刑判,待朝開坐,一竝捉來,各別嚴刑,捧直招以聞,若有一毫遺漏,該堂難免重勘,以此嚴飭。簠簋不飾,自簠簋不飾,爲民救弊,自爲民救弊,當該憲府官,當施投竄之典,爲先自政院,捧現告以啓。近以爲民之意,城內場有尊位,自大官以下,復舊式爲之,則如渠蟣蝨之賤,焉敢稱以朝官,如是無嚴乎?手本所謂車有濟爲名人,削其前授官稱,令該曹捉來,嚴治捧供以聞,如果武夫,令兵判捉來,除尋常嚴棍取招,草記事,分付。
李翼晉,以都摠府言啓曰,今日入直內三廳武兼禁軍及軍兵等,中日習射,請出標信。傳曰,待晴爲之。
李翼晉,以兵曹言啓曰,卽接西所衛將李宗範牒報,則泰秋門東邊中松一株,拔根顚仆云。令該所,依例斫去之意,敢啓。傳曰,知道。
李益運,以漢城府言啓曰,因傳敎,城內外頹戶完多勿論中,草家之五間以下,係是殘戶,別施恤典者,令各部官,詳細抄出後,移文賑廳,一一賙恤,別單書入之意,敢啓。傳曰,依別單判下擧行,可也。
辛亥七月十八日辰時,上御重熙堂。左副承旨入侍時,左副承旨柳文養,假注書趙台榮,記事〈官〉洪樂游·徐有聞,以次進伏訖。上命書傳敎曰,奉常寺神室修改告由之禮,人皆看作尋常享祀,而雖以齋官言之,獻官不過僉正,大祝亦不過未通侍從者,此豈如是泛忽之例乎?神室所奉之各位,其所重莫重,雖以大臣攝事,玉堂讀祝,亦無所不可,然郊祀之禮,近不以圜丘爲稱,時享三獻之官品,隨以差等,今於修改移還安,不必獨用別例之式,而以僉正之典,此享禮,誠有萬萬不可。城隍祭官,亦用二品亞尹,則況神室獻官乎?古例之不以該寺提調爲獻官者,必因提調不但權設之假銜,經國大典創制時,有署事之制,提調未及出,而無職任之故也。凡事便於今,則是爲時措,且況似此莫重之典禮,旣知其十分屑越,豈可一味循襲乎?自今神室祭儀獻官,以本寺提擧爲之,提擧有故,以禮曹亞堂塡差,大祝,以本寺正塡差事定式,有國所重,祀典是已。大抵,宗廟之禮,非不主敬,而登降出入,有愀然如復見之思,此所以緣情制禮,禮以攝情者也。至於郊壇山川之禮,專主於敬,情與文,非所參看,以是致愼,而致嚴之者,尤有自別,雖於時節享祀之日,神位往來之別遣承史,或另飭大祝,況各位之移還安乎?又自今都提調·提調中一員,與戶禮堂一員,進去監董修改之役,俟還安畢而退事,一體定式,以此傳敎,令本寺提擧,書揭廳壁,以爲常目之資。文養曰,今此傳敎中,太常所奉神室修改告由祭時獻官,以本寺提調及禮曹亞堂中塡差事定式矣。自今番告由祭,事當依定式擧行,而本寺提調及禮堂,俱未齋宿,何以爲之乎?上曰,兵曹參判洪聖淵入直云,與禮曹參判,相換塡差,自後次依今定式爲之,可也。文養曰,大祝以本寺正塡差事命下,而本寺正,亦未齋宿,何以爲之乎?上曰,今番則姑以齋宿之僉正塡差,此後依今定式爲之,可也。出擧條命退,承史以次退出。
辛亥七月十八日未時,上御重熙堂。奉審承旨入侍時,左副承旨柳文養,假注書趙台榮,記事官洪樂游·徐有聞,以次進伏訖。上曰,承旨進詣奉常寺,奉審摘奸,則皆無頉乎?文養曰,然矣。文養曰,臣承命馳詣太常神室,奉審後,依下敎,以三十四神位祭享,以單大祝塡差擧行之際,能無苟艱與否,問于該寺堂郞,則皆以爲移奉還奉等節及移還安祭,六十八張讀祝,勢難以一大祝兼行云,故敢此仰達矣。上曰,以大祝二人定式,而本寺正及久任郞廳塡差事,亦爲定式,可也。出擧條上曰,中宮殿進御加味六和湯,五貼製入。出榻敎命退,承史以次退出。
上在昌德宮。停常參·經筵。
自開東至午初,灑雨下雨,測雨器水深三寸三分。
親傳香罷後,還內後,內閣·政院·玉堂·藥房口傳問安。答曰,知道。
李祖承啓曰,大司憲·執義·掌令·持平俱未差,監察茶時之意,敢啓。傳曰,知道。
李翼晉啓曰,文臣朔試射試官望單,例於每朔十九日廳坐時入啓,而兵曹判書金文淳,謂有私義之難安,終不來呈,只使郞廳言送,揆以事體,誠極未安,從重推考,何如?傳曰,允。
李祖承啓曰,掖屬之無敢出入於朝士之家,自前飭敎何如,法意何如,而近聞別監輩,稱以受帖,無難往來於守令之家,聽聞怪駭,後弊難言。雖在蔭武,固已可駭之甚,而至於侍從守宰之看作尋常,任其去來者,可謂貽羞朝廷,與受同罪,當該掖隷,出付攸司,照法嚴繩,當該守令,待其査出,倂當重勘,而本院請推之外,無他可施之罰,何以爲之?敢稟。傳曰,嚴內外之禁,卽一副金石,況年來以此等事,飭禁何如,則渠輩之如是冒犯,萬萬痛惡,錢貨潤己,雖難禁慾大,焉敢越法着紅衣,往法從之家,推索帖文乎?雖不着紅衣,名以掖隷,則其罪無異,況以守令下直時,掖隷索帖之弊,年前飭禁,又何如乎?以此以彼,不可尋常處之,該掖隷,出付收司,嚴加懲治後,草記。掖隷何足言?所可羞愧者,法從也。旣聞之後,有難仍置,指名捧現告,爲先罷職,法從若此,則武夫何論?宜有差等,現發武倅,竝令道臣,拿致營門,從重決杖事,令廟堂,分付。此後文蔭武守令家,掖隷之投足者,接置與往見,當同罪,若或掩置而現發者,加等重勘,嚴飭諸道及吏兵曹,可也。
傳于柳文養曰,右承旨入侍。
傳于李祖承曰,四門祈晴祭,不卜日,今二十日設行,獻官以近侍塡差,諸執事,以內外各司入直官員塡差,興仁之門右承旨,崇禮門左副承旨,敦義門右副承旨,肅淸門同副承旨進去,祭物精備,祭官齋沐,各別申飭。
傳于李祖承曰,右承旨許遞,前望單子入之,待下批牌招察任。
承旨前望單子入之,尹履相落點。
以香室傳香單子,傳于李祖承曰,重農所以爲民,久雨成霖,痒稼爲慮,何可便處,使承宣替傳乎?當於正殿月臺,親傳香祝,卽令知悉擧行。
李祖承啓曰,今日親傳香時,承旨當爲備員,而都承旨柳戇,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
兵曹口傳政事,副司直李晩秀。
傳于李祖承曰,左副承旨馳詣受香所,奉審摘奸以來。
傳于李祖承曰,出宮門路,以協陽門爲之。
傳于尹履相曰,兵曹判書,爲先記過。
傳于李祖承曰,左承旨入侍。
尹履相啓曰,卽伏聞奉審史官回奏之言,則太常神室還安祭祝文,已爲書塡日字,而又塡獻官姓名云。俄者禮曹,以修改完役等節,待快晴不卜日擧行,還安祭,亦爲隨同時設行之意,草記矣。一邊草記,而一邊塡祝,非但事涉徑庭,還安祭,今當更爲擇日,則祝文亦當改書以傳。祀典事體,何等敬謹,而有此瀆屑之擧?該堂旣兼獻官,擧行之顚錯,極爲駭然。獻官洪聖淵,所當重勘,而本院請推之外,無他可施之罰,何以爲之?敢稟。傳曰,祝文,令該寺正,從便望燎,當該獻官,施以削職之典,可也。
傳于李祖承曰,該曹擧行之如此,專由判堂之姑未出仕,未肅拜判堂許遞,政官,牌招開政,與參判,以在京無故人差出,待下批,牌招察任。
李祖承啓曰,禮曹堂上有闕之代,政官,牌招開政,差出事命下,而吏曹判書鄭昌順,身病甚重,牌招不進,參判·參議未差,不得擧行,何以爲之?敢稟。傳曰,祈晴有命,判堂如可强,嚴飭入來開政,該堂,差出,可也。
李祖承啓曰,祈晴有命,判堂如可强,嚴飭入來開政,該堂差出事命下,而吏曹判書鄭昌順,身病危㞃,萬無起動之望云,參判·參議未差,不得擧行,何以爲之?敢稟。傳曰,觀於連日赴政,可知其勉膺,更不敢引義,則今云有實病,何必一向羈縻乎?今姑許遞。
李祖承啓曰,開政命下已久,而吏曹判書鄭昌順,許遞,傳旨今方捧入,參判·參議未差,不得擧行,在前如此之時,亞三堂,則有自廟堂差出之例,何以爲之?敢稟。傳曰,令廟堂差出,待下批,牌招開政。
備邊司,以朴祐源,爲吏曹參判。
李祖承啓曰,守禦使鄭昌順,時無職名,令該曹口傳付軍職,何如?傳曰,允。
兵曹口傳政事,行司直鄭昌順。
玉堂前望單子入之,副校理李晴落點。
以漢城府民家頹壓別單,傳于尹履相曰,恤典卽爲題給。
以漢城府民家頹壓別單,傳于尹履相曰,恤典,卽爲題給。
傳于李祖承曰,取見八江摘奸備郞鄭東觀手本,其中低下之地,略有數戶漂流處,此類,拔例賙恤,昨日手本中,如有漂流名色,一體依此施行,其外名在手本之類,亦依昨日下敎擧行。公田蠲稅之說,此手本,雖不及之,如有之,依他江例爲之,而契人之弊,已有草記,不必更爲稟處,竝令廟〈堂〉知悉。
以南陽前府使李彦藎,拿處傳旨,傳于李祖承曰,以罷職捧傳旨。
記事官李重蓮·洪樂游·徐有聞等書啓,臣等敬奉聖敎,臣重蓮,馳往南部薰陶坊苧廛洞契領府事徐命善所住處,南部會賢坊越邊契領敦寧洪樂性所住處,問議,則俱以爲病不得獻議云。臣樂游,馳往東部於義洞二契判府事李福源所住處,問議,則以爲病未獻議云。臣有聞,馳往南部二間屛門契議政府左議政蔡濟恭所住處,問議,則以爲神室祭儀之事,有難便,莫非該監該曹全沒料量之致,然事旣至此,遂事勿說,至於祈晴,今日雨勢,尙無開霽之意,禜祭於禮當行,旣合於禮,則不可謂之以煩。雖連四日行祭,不必爲拘,旣奉權安所,則自其所奉詣,亦是不可已之事矣,臣見如此。伏惟上裁云,敢啓。傳曰,依左相議爲之。
尹履相,以禮曹言啓曰,太常神室雨漏處修改告由祭,已爲設行始役,而見今雨勢如注,完役等節,待快晴不卜日擧行,還安祭,隨日時設行事,分付,何如?傳曰,已下敎矣。
尹履相,以禮曹言啓曰,四門祈晴祭,不卜日,今二十日設行事,命下矣。四門祈晴祭,今二十日設行,三日而止事,知委,何如?傳曰,允。
李翼晉,以備邊司言啓曰,摘奸郞廳徐榮輔手本,有草記稟處之命矣。八江民人,以馬契收米之事,稱冤呼訴,非一再,摘奸郞廳之驟聞其說,登諸手本,其勢固然,而究其裏面,實有不得不然者。蓋馬契,國家之所不可廢者,度支之十里八升米,給價定式,馬契之所不可支吾者,其弊無窮,矯救沒策,曾在先朝甲子年間,廟堂別爲方便,累遭筵稟,以稅大同運負剩米四百十石,添付馬契,使運契·馬契,輔車相資,以爲擧行國役之圖,而龍出居數十人,以運付,作爲已物,每於稅大同許多船隻到泊之際,其負石卸下,龍山數十戶,獨主之,八江幾萬生民,有背而不敢生擔負之計,有口而只自爲怨詛之言,此所謂都賈之害也。今番都賈,大釐革之際,廟堂,以爲三南之船,俱是王稅,八江之民,俱是王民,其負石霑漑之利,何獨龍山數十戶專之,而八江之民,目富而歆艶,涎垂而咨嗟者,豈聖代一視之政乎?於是,革罷龍山運負都賈,使八江民人,無間彼我,大同卸負,以其餘利,爲聊賴生活之資,當初令下之際,渠輩之歡天喜地,有不容形言,而第其馬契所給四百十石,使渠輩依舊例,當之之外,他無道理,故度支之以此成節目,頒給八江,非故爲無名之斂。若不如此,則馬契將罷,馬契將罷,則在前斂錢江戶之弊,則次第事也,此豈可成之說乎?民心蚩蚩,旣忘其大同運負,爲渠莫大之幸,只悶其目下四百十石之不得呑下,呈訴廟堂,呈訴度支,今又呈訴摘奸郞廳,以至上聞之境。本事之來歷委折,旣如此,則廟堂雖欲更爲變通,其勢誠末由,手本內辭緣,姑爲置之,何如?傳曰,允。都賈雖罷,又出私都賈,爲專利之徒,乘時售奸之弊,則此不可不嚴禁,而痛防,俾渠輩,有眞正蒙利之實效,可也。
李益運,以賑恤廳言啓曰,五部頹戶看審史書啓別單及四郊摘奸備邊郞手本判付據,各部全家頹壓,與完少頹多之應入恤典者,卽爲依式題給,其外諸戶,則雖有所頹之多少,有難彼此之分等,一依頹多例題給。其中不入書啓,而以戶口列錄者,一口米一斗,二口至三口二斗,四口以上三斗,不書戶口者,每戶米二斗賙給,前掌令魚錫齡家,米一石,錢五兩,別爲題給,而一竝考準於京兆前後別單,俾無疊受之弊。至若今番雨水前,以半頹或頹多,已受恤典,而入於今番全頹秩,則更爲題給,以準全頹恤典之數,前入於勿論秩,而今入於頹多者,亦爲依例題給,以上中部字內,完多頹少三戶,布各一疋,不書戶口者九戶,米各二斗,東部字內完少頹多二十一戶,完多頹少三十六戶,布各一疋,全家頹壓一戶,錢二兩,一口之戶五戶,米各一斗,二口至三口之戶二十一戶,米各二斗,四口以上之戶三十四戶,米各三斗,西部字內,完少頹多八戶,完多頹少二十戶,布各一疋,已受恤典,而今入全頹二戶,錢各一兩,不書戶口者,十七戶,米各二斗,南部字內完少頹多二戶,完多頹少二十五戶,布各一疋,全家頹壓二戶,錢各二兩,北部字內完少頹多十六戶,完多頹少四戶,布各一疋,全家頹壓二戶,錢各二兩,不書戶口者十三戶,米各二斗,合米十六石二斗,錢十七兩,布二同三十五疋,上下之意,敢啓。傳曰,知道。
尹履相,以兵曹言啓曰,卽接宗廟入直部將柳煒牒報,則宗廟西邊墻垣日前頹圮,連接新築二間許,今日又爲頹圮云。故臣洪載,馳往頹圮處,看審後,嚴飭該監,以杻把子,堅實圍排,亦爲樹柵,而今此頹圮墻垣,乃是癸卯年新築處。監董官員及工匠,日昨已爲請勘,此與他處有間,論勘一款,今姑置之,守直衛軍,旣已定立,不必加定,仍爲守直之意,敢啓。傳曰,知道。
尹履相,以兵曹言啓曰,卽接金虎門入直哨官朴重佐手本,則金虎門南邊月廊本曹員役等所接處,外面墻一間許,因雨頹落云。令紫門監,爲先以杻把子堅實圍排,依例樹柵,待晴卽爲修築,而內壁自如,則此與全頹圮有異,令該營,金虎門入直軍中,量宜除出,限改築門,晝察夜巡之意,分付,何如?傳曰,允。
尹履相,以訓鍊都監言啓曰,金虎門南邊月廊,兵曹員役等所接處,外面築墻一間許頹落,金虎門軍量宜除出,晝察夜巡事,自兵曹草記矣。金虎門軍八名除出,將校一人率領,限改築間,晝察夜巡之意,敢啓。傳曰,知道。
尹履相,以訓鍊都監言啓曰,本局哨官外營直所,馬兵馬匹之或借立,或自該哨雇待之說,傳聞喧藉,一次査實,以杜後弊,在所不已。故使該廳行首所任,査出以報,不但終不査出,末乃擧一廳聯名乞遞,當初査事,不過爲其禁職之意。則曰有曰無,據實爲之,以待末梢,可也。而不此之爲,相率投單者,揆以紀律,極涉駭妄,一廳之事,毋論巨細,爲其廳任者,擧皆主張,則行首所任,不可置而不論。行首哨官李仁默,所任哨官閔宗爀·洪章煥,一倂馱去之意,敢啓。傳曰,知道。有國所重,惟相與將,觀於元輔·元戎之稱,可以知之。況將帥則加畀紀律之權,而腰間揷三軍司命手旗,司命云乎者,專其殺活去就之謂也,其任顧不重歟?觀此草記,卿之事弱矣軟矣。卿之避怨詈,在卿身,固便好,元戎之任,非止卿一箇身所可獨爲者,則似此大關紀律處,以渠輩所犯之忒甚,而勘罪之請,止於單汰去者,誠亦爲卿,大覺寒心。大將之於哨官,似異於軍兵之於將帥云,而此則有萬萬不然者,軍中挨次之制,將幕與將卒,其間毫無異同,無罪者之撫惜,情同家人,可也,有罪後之處斷,無論將官與軍兵,苟有關於紀律之大綱領,則棍亦可,斬亦可。此而放忽,任他凡有屬於將官之事大將,看作寮寀,莫敢誰何,則都監一局,豈可但曰無紀律而已乎?可畏者,霜氷也。此所以觀此草記,半日不樂者也。卿觀夫昔日海西·北關之事乎?近年衿川吏,江陵儒所爲乎,設令卿之行査之事,出於法外,猶不敢如許其駭悖。名以哨官,稱以將帥,以幺縻事端之不愜於渠輩之意,敢生恐嚇威脅之計,擧廳成群,聯名作黨,有此前未聞古未有之擧措,長此習不已,則其流之弊,將至於何?燄燄不滅,終至燎原,滔滔不遏,竟成懷山,卿何不念及於此,而制之於未然,抑之於不萌,及其旣然旣萌之後,又何若是之尋常歇視乎?行首哨官及所任哨官,爲先拘囚營中,處暑後,大會三軍於沙場習陣,卽其日嚴棍三十度,喬桐府能櫓軍充定。其餘聯狀哨官等,一倂爲先汰去,保授營底,亦於習陣日嚴棍,其代當刻內差出,一以振旣解之紀律,一以杜方來之弊,可也。
李祖承,以訓鍊都監言啓曰,謹依草記批旨,行首哨官李仁默,所任哨官閔宗爀·洪章煥,後日習陣,大會三軍,嚴棍三十度,喬桐府能櫓軍充定次,爲先拘留北營。其餘聯狀哨官李聖濂·閔光德·李廷麟·張守初·金箕昶·吳亨喆·田佐顯·柳晦源·鄭潤玉·趙持鉉·丁允泰·朴瓊·柳可源·兪鉉商·朴重佐·趙·沈公協·李在倫·徐泰秀·李彬·李運祥等二十一人,亦爲汰去,習陣日,嚴棍次,保授營底之意,敢啓。傳曰,知道。
以訓鍊都監哨官望筒,傳于李祖承曰,嶺外之人,何知京中體貌?汰去分揀,紀律自別,不可專釋,決棍則一體勘罪。
工曹判書李復永疏曰,伏以臣性識魯下,百不猶人,憑藉先蔭,晩入仕籍,尋常自期,不過郡縣守尉而止,不意十數年以來,恩造出常,忝叨踰分,前後履歷,無非平生夢想所不及之地,逐歲超躋,奄至正卿,假使臣少年登第,積效勞勩,畢竟官位,苟得至此,則亦云過矣。臣是何人?旣無才德,又乏功能,公然推遷,至於此極也。出身蔭路,致位卿宰者,世或有人,而擧皆才學出衆,地望自別,爲公論之所歸,爲朝廷之所推,然後方可以至此,然亦千百之一耳,豈有如臣之無一可藉,亶出聖簡,而居然濫廁者哉?臣自顧涯分,不任震懍,每得一番遷除,輒致數日驚悸,非不知濫觴之可懼,循墻之爲美,而陳章祈免,亦非如臣常調蔭官之所敢爲,無寧以竭蹶趨承,筋力奔走,爲少伸分義之計。故有命輒謝,有官輒膺,遂若當來之物可堪之任,其爲忘廉冒恥,固無可言,而私心兢悚,去益罔涯,卽者水部新命,又下於千萬之意慮之外,臣於是,驚惶震越,莫知置身之所也。噫,諸曹佐貳,猶諉之仰成於長官矣,摠府侍衛,猶諉之備數之兼職矣。至若班據八座之列,專斷一曹之事者,是何等重任,而乃及於萬萬無似之臣乎?負乘招災,猶屬私義,沾汚名器,實辱朝廷,其不可以臣銜畏之義,偃然行公也決矣。一肅恩命,雖出於感激叩謝之忱,而猶不覺惶汗之浹背,豈可因仍蹲冒,久辱淸朝之公器哉?玆敢不避猥越,疾聲呼籲。伏乞聖明,俯加諒察,亟賜鐫免,以便公私,不勝幸甚,臣無任戰慄祈懇之至。答曰,省疏具悉。卿其勿辭行公。
辛亥七月十九日辰時,上詣仁政殿,禜祭親傳香入侍時,行都承旨柳戇,行左承旨李祖承,右承旨柳文養,左副承旨尹履相,右副承旨李翼晉,同副承旨李益運,記事官李海淸,假注書趙台榮,記事官洪樂游·徐有聞,檢校直閣徐榮輔,以次侍立。上具翼善冠·衮龍袍,乘輿出協陽門·肅章門,詣仁政殿月臺,降輿就板位,親傳香祝訖。兵曹判書金文淳,進前奏曰,今此親傳香時,侍衛宜卽整齊,而入直摠管,俱未及待令,事甚稽緩,極涉未安,都摠管鶴林君焴,副摠管蔡廷夏,竝推考,何如?上曰,依爲之。出擧條上乘輿,出仁政門,入協陽門還內,諸臣退出。
辛亥七月十九日未時,上御重熙堂。左承旨入侍時,行左承旨李祖承,記事官李海淸·洪樂游·徐有聞,以次進伏訖。上命書傳敎曰,玉堂番次苟艱,在外及未肅拜人許遞,前望單子入之,待下批,牌招入直。又命書傳敎曰,久任良廳,設置之後,謀避爲事,依舊一任下屬之所爲,如金孝建者,亦敢效尤,已萬萬無嚴,又況日前飭敎之後乎?又聞摘奸史官回奏之言,渠之擧行,事事無據云,而況室內修改處,非點滴,卽不過滲濕之痕而已云,則渠以久任郞官,初不奉審,竝與修改之事,而曰以不知云者,節節痛駭。不畏法如此,奉常判官金孝建,亟施捉竄之典,一以懲自翰注出六便卽放恣之類,一以懲爲久任郞不事事之徒,其代各別擇差,仍令口傳擬入。堂上則奉審之規,昨日始定式,則今番事別無可罪之端,而旣見雨勢之將始,則徑先移奉,致有窘速掣肘,都相則大臣無論提調,則從重推考。祖承曰,兵曹堂上,乃是侍衛之職,故每於入直之時,必預備戎服以待,而今日親傳香時,參議南柱老,稱以諸具之未備,終不來待,末乃以堂下所着之毛笠,進參於侍衛之班。事未前有,所見駭異,所當重勘,而本院請推之外,無他可施之罰,何以爲之乎?上曰,過幾年後復職者,何責乎?然如許事未前聞之擧,在於騎省,奚但大關紀綱,其爲貽羞莫甚?雖以近來罕有不時之殿座而然云,自下擧行,焉敢若此?該堂削職,不能檢飭之判堂記過,仍令入直,可也。出擧條祖承曰,金虎門入直軍二十名,標信祗受之後,宜卽待令,而旣不待令於出宮之前,又不陪衛於還內之時,事關師律,萬萬駭然。該營大將趙心泰,從重推考,何如?上曰,依爲之。出擧條命退,承史以次退出。
上在昌德宮。停常參·經筵。
自午正至申時,灑雨下雨,測雨器水深一寸六分。
李祖承啓曰,三皇忌辰日,望拜禮前期一日以稟事,曾有先朝受敎矣。今二十一日,神宗皇帝忌辰日,親行望拜禮,何以爲之?敢稟。傳曰,依例爲之。
李祖承啓曰,今日齋宿時,入直禁軍挾輦軍除出,標信請出之意,敢啓。傳曰,知道。
傳于李祖承曰,齋宿處所,依例爲之,參班侍臣中在外及未肅拜人,竝許遞,今日政差出,待下批,牌招淸齋。
傳于李祖承曰,出宮門路,以協陽門爲之。
傳于李祖承曰,傳敎中,大臣未嘗以職姓名書下,則昨日問議批答,以依左相議爲之,令政院書出矣。今日始見之,諸原任病未獻議等語之當錄於書啓中者,以批答書出,寧有如許事體乎?當該承旨,過齋後,令該府勘處,必是司謁誤傳,當該司謁,令攸司,從重科治。
傳于李祖承曰,昨日大臣問議傳敎,承書之際,全不致愼,以致許多字句之錯誤,當該承旨李晩秀,爲先從重推考。
傳于李祖承曰,當該承旨推考。
李祖承啓曰,都承旨柳戇,纔已出去矣。所當牌招,而拘於廳規,不得請牌,何以爲之?敢稟。傳曰,牌招。
柳戇啓曰,今日齋宿承旨,當爲備員,而右承旨柳文養,右副承旨李翼晉,同副承旨李益運,俱爲差祭,合有變通之道,何以爲之?敢稟。傳曰,竝許遞,前望單子入之,待下批,牌招察任。
承旨前望單子入之,李洪載·李義弼·李鎭復落點。
傳于李祖承曰,當該承旨遞差。
承旨前望單子入之,李書九·洪仁浩落點。
柳戇啓曰,明日皇壇望拜禮,九卿當爲備員,禮曹判書未差之代,今日政差出,待下批仍卽牌招,以爲淸齋之地,何如?傳曰,允。
李祖承,以都摠府言啓曰,今此摛文院齋宿時,寶劍侍衛,不可不備員,而都摠管安春君受由,邊得讓·申應顯,俱有身病,二員未差,寶劍侍衛,將不得備員,合有變通之道,令政院,稟旨變通,仍令該曹口傳差出,待下批牌招,以爲備員侍衛之地,何如?傳曰,竝許遞,與未差之代,今日政差出。
有政。吏批,判書未差,參判朴祐源進,參議未差,都承旨柳戇進,以具㢞爲大司憲,權以綱爲大司諫,李秉喆爲執義,柳雲羽爲司諫,宋翼孝·李貞運爲掌令,韓興裕·韓致應爲持平,權坪爲獻納,朴孝成爲正言,鄭東觀爲修撰,金方行爲副修撰,吳載純爲禮曹判書,洪檢爲禮曹參判,閔台爀爲兵曹參判,尹長烈爲兵曹參議,韓光近爲兵曹參知,徐潤載爲靈巖郡守,金文淳爲吏曹判書。
兵批,判書未差,參判李洪載病,參議尹長烈入直進,參知未差,左承旨李祖承進,以趙宗鉉·徐命瑞爲副摠管,金泰儉爲同知,安鼎大爲僉知,安廷鉉爲曹司衛將,李海範·金鎭鼎·李運春爲宣傳官,崔尙耆爲訓鍊判官,李普天爲北評事,黃昇源·洪明浩·洪周萬爲都摠管,副護軍李秀夏·許晊·李祉永·兪漢人,副司直沈豐之·具㢞·黃昇源·尹㬦·柳文養·李翼晉·李益運·尹履相·金熙采·申·張至冕·洪克浩,副司果尹羽烈·李殷模,副摠管黃昇源·洪明浩,竝單付。
兵曹口傳政事,副護軍朴基豐。
李祖承啓曰,兵曹判書金文淳,今方入直,而移拜吏曹判書矣,未肅拜兵曹堂上,竝卽牌招,推移入直,何如?傳曰,允。
柳戇啓曰,今日齋宿時,本兵之長,不可不備,有闕之代,今日政差出,待下批,卽爲牌招,傳授命召,何如?傳曰,允。除在外老病,以在京無故人差出。
以吳載純爲兵曹判書。
柳戇啓曰,新除授禮曹判書,待下批牌招,以爲淸齋之地,何如?傳曰,允。
以金履素爲禮曹判書。
以禮曹判書金履素牌不進推考傳旨,傳于柳戇曰,許遞,前望單子入之,
禮曹判書前望單子入之,洪檍落點。
李祖承啓曰,漢城判尹未差之代,政官牌招,開政差出,待下批,仍卽牌招,以爲淸齋之地,何如?傳曰,允。前望單子入之,
漢城判尹前望單子入之,李敏輔落點。
李祖承啓曰,政望落點,事體何等重大,而今日政事中,前宣傳官李甲會·李煥益代,望筒未下,而以首望朴宗和·李應會落點,誤爲頒布,至呈肅拜單子,而朴宗和肅單,臣義弼捧入,李應會肅單,臣書九捧入。臣等矇不覺察,惶恐待罪,而朴宗和·李應會,肅拜單子勿施,誤爲頒布之該曹堂上,所當重勘,而本院請推之外,無他可施之罰,何以爲之?敢稟。傳曰,爾等罷職,兵曹堂上,越俸一等。
李祖承啓曰,俄者宣傳官望單,落點未下之前,宣傳官金相九,忽以落點已下之意,無端傳播,至有朴宗和·李應會,來呈肅單之擧,事未前有,萬萬駭然。當該宣傳官,所當重勘,而本院請推之外,無他可施之罰,何以爲之?敢稟。傳曰,金相九所爲,萬萬駭然。降定都監哨官。
承旨前望單子入之,洪義榮·金履正·李昌會落點。
柳戇啓曰,新除授左副承旨金履正,方在罷散中,何以爲之?敢稟。傳曰,敍用。
承旨前望單子入之,李東顯落點。
柳戇啓曰,今日齋宿時,承旨當爲備員淸齋,而右副承旨李東顯,家在城外,不得出牌,何以爲之?敢稟。傳曰,許遞,前望單子入之,待下批,牌招齋宿。
以左副承旨金履正牌不進罷職傳旨,傳于柳戇曰,只推,更爲牌招。
備邊司,以李運彬爲濟州牧使。
以左副承旨金履正,再牌不進罷職傳旨,傳于柳戇曰,令一許遞。
承旨前望單子入之,李思祚·李秀夏落點。
柳戇啓曰,今日齋宿時,承旨當爲備員,而同副承旨李秀夏在外,合有變通之道,何以爲之?敢稟。傳曰,許遞,前望單子入之,待下批,牌招察任。
承旨前望單子入之,李漢一落點。
以兵曹參知韓光近牌不進罷職傳旨,傳于柳戇曰,許遞,前望單子入之,待下批,牌招察任。
兵曹參知前望單子入之,金履正落點。
吏曹口傳政事,以柳爲奉常判官。
以漢城府民家頹壓別單,傳于李祖承曰,恤典卽爲題給。
以江原監司尹師國狀啓,原州牧民家頹壓事,傳于李祖承曰,嚴飭結構,期速奠接後,形止狀聞事,回諭。
以江原監司尹師國狀啓,雨澤農形事,傳于李祖承曰,雨澤,豈敢曰探知乎?看審云爾則,可也。探知二字,萬萬不可,武倅之文簿,雖甚䑃朧,豈不以此謄啓乎?道伯推考,捧納承旨亦爲推考,後勿如是事,回諭。
以忠淸監司朴宗岳狀啓,標壓民戶,連爲董督,從速改構,期於一一依舊安頓事,傳于李祖承曰,朝見錦伯·東伯狀啓,今見完伯狀啓,比京中別無遠近之殊,此蓋近來農形,人皆望太過說太過之故,盈尺之雨,果然浹月亘旬,言念及此,夙宵不遑暫逸,趁今晴霽,則庶卜有秋。自昨日分遣近侍,祈晴於四門,微誠之仰格,固不敢取必,方此齋心默禱,凡今在按道分憂之列者,寧可一刻放心?雖或旋獲快晴之喜,如濱江近峽之地,浸墊者頹汰處,十分詳察,十分細覈,無使一夫之土一負之收,有混懲之弊。今番之雨,大體過多處多,以此傳敎,兩湖伯處,先爲行會,京畿·關東·嶺南伯處,一體措辭行會,待秋成守令檢田勤慢,別遣繡衣,抽栍考察,以此一體嚴飭。
李祖承,以兵曹言啓曰,卽接慶熙宮衛將金興澤牒報,則崇義門北邊宮墻舊築二間許頹圮云。令繕工監,以杻把子,堅實圍排,亦爲樹柵,待晴卽爲修築,而亦令巡邏營門,限改築間,申飭校卒,使之各別巡察之意,分付,何如?傳曰,允。
李祖承,以弘文館言啓曰,本館下番,無他推移之員,不得已,以上番姑降入直之意,敢啓。傳曰,知道。
李祖承,以訓鍊都監言啓曰,今七月二十一日,奉室望拜禮時,因兵曹節目,廣智營軍四十名除出,北營入直將官,率領,拱北門外排立,而待標信擧行之意,敢啓。傳曰,知道。
李祖承,以訓鍊都監言啓曰,卽者政院啓辭批旨內,金相九所爲,萬萬駭然,降定都監哨官事,命下矣。本局新差哨官前縣監沈錫,減下,其代以金相九降定之意,敢啓。傳曰,知道。
李祖承,以都監言啓曰,本局哨官張守初,汰去代望筒。傳曰,嶺外之人,何知京中體貌?汰去分揀,紀律自別,不可專釋,決棍則一體勘罪事,命下矣。謹依傳敎,左部左司左哨官張守初,仍任之意,敢啓。傳曰,知道。
李祖承,以訓鍊都監言啓曰,本局右部中司左哨官望筒,前判官洪梜在喪,未及覺察,至於末擬受點之境,莫重入啓望筒,不能審愼,致此矇然做錯之失,臣方惶恐待罪。哨官望,則改修正以入之意,敢啓。傳曰,知道。勿待罪。
李祖承,以義禁府啓曰,奉常寺判官金孝建,亟施投竄之典事,承傳啓下矣。金孝建,慶尙道機張縣定配,而以承傳內辭意,具罪目,出付畿營,定將吏押送配所之意,敢啓。傳曰,知道。
李祖承,以刑曹言啓曰,凡雨漏處修改,例於快晴後卜日,今番亦然,陵廟修改,以待快晴,該曹回啓。獨於神室滲漏處,修改吉日,不待晴霽,定於今日,事面也,事例也,未有所據。況此祭,卽徧于群神,而風伯雨師,亦皆薦禋,當此祈晴之時,反爲祈雨之議,於禮舛矣,於祭瀆矣。且夜風朝雨,尙稽霽止之意,雖欲修改,瓦濕非可論,欲不爲則曉行告事由祭,以此以彼,擇日之該監堂上,啓聞之該曹堂上,俱不可無飭,竝罷職,當該日官,令攸司,各別科治後,草記事,命下矣。謹按律文,則大明律不應爲條有曰,凡不應得爲而爲之,事理重者,杖八十,依此律,當該日官金聲說,各別嚴杖八十度,科治之意,敢啓。傳曰,近來日官,不知擇日之法,甚至莫重修改事,所爲如是無據,萬萬痛惡,各別嚴杖,降定該監書員。此後日官,雖留窠,如非術業精熟之人,無敢差定,而若或苟充,致有現發於考講試技之時,則堂上之重勘,姑無論,行首日官,移送法司,重治該監,兼敎授,嚴杖定配,繼不饒貸。以此傳敎,書付渠廳事,嚴飭分付,可也。
李祖承,以刑曹言啓曰,因承政院啓辭,嚴內外之禁,卽一副金石,況年來此等事,飭禁何如,則渠輩之如是冒犯,萬萬痛惡,錢貨潤己,雖難禁慾火,焉敢越法着紅衣,往法從之家,推索帖文乎?雖不着紅衣,名以掖隷,則其罪無異,況以守令下直時,掖屬索帖之弊,年前飭禁,又何如乎?以此以彼,不可尋常處之,該掖隷出付攸司,嚴加懲治後,草記事,命下矣。取考律文,則大明律制書有違條有曰,凡奉制書,有所施行而違者,杖一百,依此律,別監韓命洽·崔命麟·金昌孫等,各嚴杖一百,懲治之意,敢啓。傳曰,崔命麟,各別嚴杖,除尋常箇箇考察,降定院隷,韓命洽,事件稍異,決杖放送,金昌孫,專由於禁軍廳書員之害,還屬何等恩典,則焉敢追尋於番將之家,作此所爲乎?還屬禁軍廳,可也。
刑曹啓目,當該書吏李載輝·秋興祥及所由許完等段,所當照法嚴勘是白乎矣,旣有捧直招以聞之命,上裁,何如?判付啓,前此飭禁,何等截嚴乎?法司出禁,所以正民俗除民瘼,而反爲虐民厲民之歸,其爲痛惡,百倍甚於尋常犯科,嚴懲未久,冒犯依重,如許亂民,足可謂罔赦。斂賂捧錢各人,次次嚴刑,與前受刑,準三次,遠地限己身充定軍役爲旀,所謂都吏及干連各人等,加刑一次,照律嚴處爲旀,身爲掌憲之臣,刑漢兩司吏隷之作弊,猶可隨聞痛戢,甚者竝與不飭之堂郞,發啓論勘,事理則然是去乙,考其所爲,反於是兺除良,痛戢新反,長惡如此,其爲溺戢之失,先自法官重勘,當該憲臺玄重祚,畿沿投竄,此後名以憲吏·憲隷,復踵前習,侵虐民間者,當以盜竊財貨律直斷,以此判付,載之本曹本府謄錄政院刑房故事爲良如敎。
辛亥七月二十日辰時,上詣摛文院,齋宿入侍時,行都承旨柳戇,行左承旨李祖承,行右承旨李洪載,左副承旨李義弼,同副承旨李書九,記事官李海淸,假注書趙台榮,記事官洪樂游·徐有聞,一提學吳載純,直閣徐榮輔,以次侍立。上具翼善冠·衮龍袍,乘輿出協陽門·進善門,詣摛文院,降輿陞殿。命書傳敎曰,右副承旨,聞有實,許遞,前望單子入之,待下批牌招察任。上曰,新除授吏曹判書牌招。出榻敎賤臣承命出傳。命書傳敎曰,許久滯囚,足懲其罪,時囚罪人趙儀逵放送。上曰,承旨前望單子入之,待下批牌招察任。出榻敎又命書傳敎曰,吏曹判書更爲牌招。上曰,吏曹判書牌去來催促。海淸承命出傳。命書榻敎曰,承旨前望單子入之,待下批牌招察任。有頃,日暮時至,命侍衛諸臣權退,諸臣以次退出。
上在昌德宮。停常參·經筵。
內閣·政院·玉堂·樂房口傳經宿問安。答曰,知道。
大駕詣皇壇,入齋室後,內閣·政院·玉堂·藥房口傳問安。答曰,知道。
望拜禮罷,入齋室後,內閣·政院·玉堂·藥房口傳問安。答曰,知道。
大駕還內後,內閣·政院·玉堂·藥房口傳問安。答曰,知道。
李思祚啓曰,來二十五日,朝參日次矣,敢稟。傳曰,停。
傳于李昌會曰,該房承旨,事過後禁推,該吏徒三年定配。
承旨前望單子入之,權以綱落點。
傳于李昌會曰,今日望拜神皇奉室,以有明摠兵之官,爲大明辦大節奮大義者,上下千古,孰如林忠愍之節義乎?此日起感,不惟等閑,御製碑銘之製置者,令內閣,今日下送錦伯處,依前下有旨,待秋成卽爲始役後,印本上送事,令內閣下諭,而齎去之際,農時民邑廚傳之弊宜念,畿邑則察訪,湖西則各其沿路守令,次次奉傳于道臣事,分付。
傳于李昌會曰,今日參班儒生,數甚夥然,渠輩無器具者,如許潦雨,能皆參班,其心不但可嘉,其誠亦可謂不忝先,今幸日氣晴霽,行禮亦免沾濕,而豈可徒然使之還家乎?參班儒生亦政院招致賓廳,待題下應製,武士等,明日北營,令兵判與訓將與承旨一員進去,柳葉箭一巡試取,邊二中以上,別單書啓,參試官則北營入直千把摠爲之事,分付。昨日欲爲點下而未果,前武兼宋履成,卽忠臣忠愍公宋圖南之五代孫云,李東㷜,意謂落仕後無職,特點於哨官矣,追聞時帶從事官云。東㷜仍任從事官,其代擬入事,分付。
柳戇啓曰,參班武士,明日北營試取時,承旨一員,進去事,命下矣。何承旨進去乎?敢稟。傳曰,都承旨進去。
傳于權以綱曰,宣傳官李海範,仍任前職。
注書李海淸遷轉,代以宋知濂爲假注書。
傳于李昌會曰,靈巖郡守·濟州牧使,使之今日肅謝後,來待。
李昌會啓曰,濟州牧使李運彬,吏曹下批之前,徑先來呈肅單,臣之矇然捧入,已不勝萬萬惶悚,而該牧使,不可無警,從重推考,原單子勿施,何如?傳曰,昨日處分之後,又焉敢如是率爾乎?拿處,卿則遞差。
以右承旨李洪載遞差傳旨,傳于權以綱曰,前望單子入之,待下批牌招察任。
承旨前望單子入之,尹㬦落點。
柳戇啓曰,左承旨李祖承遞差傳旨,捧入啓辭,休紙還下,旣有付過放送之命,卽爲牌招,何如?傳曰,允。
以兵曹參知金履正,牌不進罷職傳旨,傳于李昌會曰,只推,更爲牌招。
柳戇啓曰,吏曹郞廳來言,臺諫有闕政事,取稟。傳曰,當日爲之。
傳于柳戇曰,以故忠臣監司沈岱,修祠賜額贈祭後,其子孫,使之錄用矣。近始聞之,奉祀孫雖未及筮仕之年,其直孫之在畿邑者,足堪一命之官,今日起感,卽再造之皇恩也。如故忠臣者,雖效力於我朝,而死於賊,其功則實在於壬辰,豈可虛度此日乎?龍仁地所在沈岱直孫,令該曹問名,畿營今日政調用。
傳于李思祚曰,飭已施,前判書徐浩修敍用,其外卿宰,如有罷散人,一體敍用。
柳戇啓曰,卽者吏曹郞廳來言,政事當日爲之事命下,而判書金文淳,參判朴祐源,俱以病不來,參議未差,不得開政云,判書·參判,竝卽牌招,何如?傳曰,允。
柳戇啓曰,吏曹判書金文淳,參判朴祐源牌不進推考傳旨,今方捧入,而開政命下之後,如是違牌,不卽擧行,判書·參判,竝卽牌招,何如?傳曰,允。激揚之政,宜自政官始,前此筵席,屢次提敎,目今流俗切痼之弊,卽朝於東暮於西,口則唯心不然,甚至利斷金之交際,無難隨他攻斥,其處心之不韙,事君之不誠,心常痛惡之。近於左相,旣眷畀如彼,則向時顚沛之時,擧一世中立跡表獨者,獨見於此人,此人之一番擢用,予則曰,有關於士夫趨向,甚不細,此豈爲一大臣而然乎?實出於爲世道深長之意。昨於再令擬薦也,雖不指諭姓名,左相之終不擧似,誠局矣,是豈看作已事之事乎?前承旨李益運,吏曹參議除授,待開門牌招察任,以爲士大夫執德不固者之戒,可也。
柳戇啓曰,吏曹判書金文淳,參判朴祐源,再招不進推考傳旨,今方捧入,而開政命下之後,連事違召,不卽承膺,事體所在,誠極未安,判書參判所當更請牌招,而係是一日三牌,何以爲之?敢稟。傳曰,昨已承牌,夜又出肅,朝況參班,緣何有召輒違,至有三召之請乎?吏曹判書金文淳,從重推考,與參判,更卽牌招,違召勿捧傳旨。
吏曹口傳政事,吏曹參議單李益運。
傳于李祖承曰,左承旨入侍。
傳于李祖承曰,坐直承旨,分詣四門禜祭所,奉審摘奸以來。
有政。吏批,判書金文淳,參判朴祐源進,參議李益運未肅拜,行都承旨柳戇進,以徐有成爲大司諫,林道浩爲司諫,李錫夏·張錫胤爲掌令,宋俊載爲持平,閔昌㷜爲宗簿正,崔重奎爲吏曹正郞,徐浩修爲掌樂提調,李祖源爲同春秋,吳載純爲軍器提調,朴祐源爲觀象監提調,李爲繕工提調,沈縉漢爲慶基殿參奉,工曹佐郞李海範,仍任事承傳。
兵批,判書吳載純病,參判閔台㷜未肅拜,參議尹長烈入直進,參知金履正未肅拜,行左承旨李祖承進。副司直金履素·李洪載·洪義榮·李東顯·李秀夏,竝單付,同知吳景燁單付。
傳于李思祚曰,取見八江摘奸備郞崔顯重手本,其所論理分析之精詳,可謂諸備郞之最,初次手本,旣甚仔細,至於再次,竝與農形民情而槪論者,甚爲得體,其中被水畓之稅屬於公者,依初下敎蕩減,或給代,追後草記事,言于廟堂,頹戶之名入於別單者,一依備郞分等,今日內令該廳,一一分給,水退後,將頹至殘之類,依頹戶例擧行,旣頹又全頹一戶,各別賙給事,分付。今則備郞,皆復命,此後勤慢,惟在部官,部官之檢飭,亦在於京兆尹,昨日特除,意在責成,另加惕念擧行之意,申飭判尹處。
以江原監司尹師國狀啓,洪川縣頹壓民家後錄馳啓事,傳于李昌會曰,近以雨澤之過多,雖甚關心,今年節候,不但差晩,且以水浸與不水浸,若較看,則多寡不啻懸殊,此則指南中農形而言,而所可最關心,夙宵不能弛,食息不敢忽者,關東也。土品則斥且鹵,地方則峽與海,若有時雨大行,則其受損,與南中不可同日而語故也。觀此狀辭,洪川頹戶,雖曰,六戶,先報者如此,則其外可知,此邑如此,則他邑又可知。自此詳知關東農形之前,無非爲民憧憧,益切東顧之時,令廟堂,別加關飭於道伯,須體此意,雨後形止,嚴飭守宰,仔細報來後,仍令擧槪後錄於狀尾,以便考覽事,分付。
李思祚,以都摠府言啓曰,今日入直內三廳武兼禁軍及軍兵等,當爲中日習射,而親臨皇壇望拜禮相値,不得爲之之意,敢啓。傳曰,知道。
李祖承,以右捕盜廳言啓曰,本廳前從事官李東㷜,仍任事命下,而李東㷜移差之代,昨日以前佐郞李潤集,備擬蒙點矣。李潤集減下,李東㷜仍任之意,敢啓。傳曰,知道。
李祖承,以刑曹言啓曰,該房承旨,事過後禁推,該吏徒三年定配事,命下矣。承政院書吏朴弘修,京畿陽川縣,徒三年定配,卽爲押送之意,敢啓。傳曰,知道。
兵曹判書吳載純疏曰,伏以臣於日昨帳殿,伏奉除旨,以臣爲兵曹判書者,臣聞命震悸,恧蹙悶隘,直欲鑽地以入,而終莫可得,時値齋宿,義重陪扈,他不暇顧,章皇出肅,及其退伏私次,益不勝惝怳如夢,罔知所以自措也。竊念臣魯才朽質,最居人下,本不合於淸朝任使之列,而偏蒙我聖上不世之隆恩,擢拔之洪私,歷數前後踐履,罔非淸銜要職。自顧蔑裂,無一稱當,徒感恩寵,有除輒膺,無毫縷之裨補,積僨誤之罪戾,每自循省,尤悔薰心,而況此本兵之職,掌軍旅而管貨布,兼之以甄選靺,凡此皆有國之重務也。雖使鍊於時務,優於踐歷,負時望而爲衆所推者,猶且逡巡,而不敢遽冒,況少而闊疎迷鈍,老而衰耗昏錯,直作一侗然無用之物,此實一世之所共知也,而今此除命,出於人望之外,無以堪重務,而副聖簡,其何可以寅緣一出,仍爲蹲冒之計乎?玆敢略陳衷懇,仰瀆崇聽。伏乞天地父母,亟賜遞改,以重公器焉。且臣於日前,以金吾兼任,聯陳執藝之請,粗伸齊憤之情,忱誠淺薄,竟未登徹,屢日伈泄,不敢爲沬血碎首之計,其虧分失職之罪,自知難逭,反復思量,無路仍冒,亦乞竝削臣金吾之任,以嚴懲討,以爲溺職者戒焉,千萬幸甚。臣無任云云。答曰,省疏具悉。卿其勿辭行公。
吏曹判書金文淳疏曰,伏以臣待罪中權,今將帀歲,政瓜再熟,瘡疣百出,聖度包荒,特垂寬假之恩,朝廷忠厚,尙無駁正之論,因仍盤薄,拖至于今,而若臣貧榮冒恥之狀,人雖不言,臣自知之。每一思惟,惶汗浹背,瀝血申懇,義在必辭,而間者責敎,極其嚴截,進退維谷,狼狽失圖,徊徨踧踖,黽勉赴公。此際天官特授之命,又奚爲而至哉?嗚呼,臣之事我殿下,今幾年所,本末長短,莫逃於淵鑑之下,才學俱疎,百無一能,微官末職,尙懼不稱,而近年以來,過蒙天地罔極之恩,拔擢超遷,置之隆班,臣之前疏所云官逾高而才逾下,恩益深而報益蔑者,實是臣肝膈之懇也。早晩僨敗,勢所必至,何殿下不量人器,不問可否,擧一國之銓選重任,一以畀之,不少難愼也?天官冢宰,與西銓之任,尤有所逈異者,激揚一世,權衡百僚,世道之汚隆,人物之用捨,俱係於此,則決非人人所可濫竽也,明矣。又況朝西銓而暮東銓者,歷數旣往,雖或有若干人之可以指點,而必待望實俱著,朝野咸服,然後始可擬議,豈有如臣今日之攛那兜攬,若是容易者哉?噫,臣本孤畸,與世抹摋,平居杜門,罕接人面,世所謂人情物態,全未秤停,以此寡陋,冥擿行政,畢竟顚沛,可立以待,臣身雖不足恤,其爲僨國事,而害世道,當復如何?此又臣之所大懼而所大悶者也。以殿下愛欲生之至仁,必有所財處,不待臣言之畢也。昨承新命於禁直淸齋之際,驚惶震惕,無望堪承,冒犯違逋,威罰不加,時値深夜,屢瀆是懼,拚棄廉隅,冒昧出肅,而因仍蹲據,斷無其理,開政有命,召牌荐降,而百爾思量,進身無路。玆敢收拾驚魂,冒入文字,伏願聖明,諒臣職之千不近似,察臣情之萬無可强,亟許鐫免,以卒生成之澤,仍治臣瀆擾之罪,以警具僚焉。臣無任云云。答曰,省疏具悉。卿其勿辭行公。
辛亥七月二十一日卯時,上詣奉室,望拜禮入侍時,行都承旨柳戇,行左承旨李祖承,行右承旨李洪載,左副承旨權以綱,右副承旨李昌會,同副承旨李思祚,記事官李海淸,假注書趙台榮,記事官洪樂游·徐有聞,直閣徐榮輔,以次侍立。上具翼善冠·衮龍袍,乘輿出摛文院,入朝宗門,詣齋室,改具黑圓領袍,出齋室,命書駕前下敎曰,未肅拜承旨許遞,前望單子入之,待下批,牌招先參班後謝恩。上入冽泉門,詣奉室外,就板位行四拜禮,詣壇上,奉審,還詣齋室,改具衮龍袍,出齋室,乘輿入集成門還內,諸臣退出。
辛亥七月二十一日酉時,上御重熙堂。左承旨入侍時,行左承旨李祖承,假注書趙台榮,記事官洪樂游·徐有聞,以次進伏訖。上曰,忠壯公沈岱子孫,今日政,何不調用乎?以參奉李龜聖之代擬入事,分付銓曹,可也。賤臣承命出傳。命書傳敎曰,當該承旨所爲,萬萬駭然,爲先罷職。命退,承史以次退出。
上在昌德宮。停常參·經筵。
自午正至申時,灑雨下雨,測雨器水深三分。
藥房提調趙鼎鎭,副提調柳戇啓曰,伏未審夜間,聖體,若何?寢睡·水刺之節,何如?臣等率諸御醫,趁旱入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
柳戇啓曰,臣以參班武士試射事,北營進去下直之意,敢啓。傳曰,知道。
傳于韓光近曰,未下直閫帥,當日辭朝。
傳于李思祚曰,下直閫帥入侍。
備忘記,黃海兵使吳載徽,下直,長弓一張,長箭一部,片箭一部,筒兒一箇,賜給。
柳戇啓曰,靈巖郡守徐潤載,當日辭朝事命下,而兩司俱未署經云,除在外·未署經外,未肅拜呈告人員,竝卽牌招,以爲署經之地,何如?傳曰,允。
柳戇啓曰,靈巖郡守,當日辭朝事命下,而大司憲具㢞牌不進,執義李秉喆,掌令張錫胤·李錫夏,持平韓致應·宋俊載,大司諫徐有成,司諫林道浩牌不進罷職傳旨捧入,正言朴崙壽未署經,獻納權坪,正言朴孝成在外,無以備員署經,何以爲之?敢稟。傳曰,未署經諫臺,使之署前行公,違牌諫長·亞諫,只推,更卽牌招,斯速署經,一司除署經,使之當日辭朝。
以執義李秉喆,掌令張錫胤·李錫夏,持平韓致應·宋俊載牌不進罷職傳旨,傳于李祖承曰,只推。
李祖承啓曰,大司憲具㢞,執義李秉喆,掌令張錫胤·李錫夏,持平韓致應·宋俊載牌不進,監察茶時之意,敢啓。傳曰,知道。
傳于李思祚曰,右副承旨入侍。
傳于李思祚曰,同副承旨入侍。
承旨前望單子入之,韓光近落點。
傳于李祖承曰,奉室望拜禮時,參班儒生應製居首幼學金順行,前此屢見,已知其沈屈,況其家人乎?今爲居首,令該曹收用,三下幼學金履實韻書一件賜給,次上幼學金世淳,進士李鍾夏,各紙一卷賜給,武士試射,折衝王道成,直赴王道興,柳葉箭邊三中,各弓矢一部賜給。
以吏曹參議李益運,牌不進罷職傳旨,傳于柳戇曰,只推,更爲牌招。
以兵批政官書啓,傳于李思祚曰,在外及未肅拜人員,許遞,前望單子入之,待下批,牌招察任。
兵曹堂上前望單子入之,參判柳誼,參知趙鎭宅落點。
李思祚啓曰,兵曹參知趙鎭宅,帶軍銜,任自下鄕,依定式禁推傳旨,捧入之意,敢啓。傳曰,知道。堂下文臣,猶不敢若此,況堂上官乎?爲先罷職,其代令該曹口傳差出。
吏曹口傳政事,以鄭益祚,爲兵曹參知。
以漢城府民家頹壓別單,傳于李昌會曰,恤典卽爲題給。
傳于李祖承曰,向於時囚諸人,捧供判下也。適因潦雨,欲於伊夜內勘決之故,未免草草呼寫矣。日前聞該堂言,取見原案判付中措語,果然有錯呼者,渠供中心術二字,明是自道之說,其下接語,以渠雖無狀,不忍爲此爲言,然則以論人心術,添却渠罪,大是不成說之事,判付中句語,以抹去書出事,該房知悉。
傳于柳戇曰,吏曹參議批下,牌招察任。
以前承旨柳文養,令該府勘處傳旨,傳于李祖承曰,分揀。
以李運彬囚單子,傳于李祖承曰,付過放送。
李思祚,以兵曹言啓曰,今七月十八日,傳曰,取見八江摘奸中,先還備郞徐榮輔手本,比諸城內五部及城外四郊,其數倍蓗,沿江濱水之地,勢固然矣。言念渠輩風餐露宿沐雨塗泥之狀,如在目中,寧不切矜?其所顧恤之擧,尤不可踰日,卽令該廳,名入手本中者,依前下敎,賙給形止,追後都錄草記事,分付。時雨之民戶頹圮,特不過助力結構,則當依舊安堵,而外此爲民弊之事,卽諸江衆民之疾苦,其所矯救,豈後於拯溺之政乎?手本二件設弊中,無於前之納米之弊事,令廟堂,卽爲草記稟處。憲府吏屬事,年前以飭禁,何等截嚴,則未幾又復犯科?此無異於亂民,況鹽戶一戶所徵,至於數十金,則通計將爲幾許乎?若此而江民,何以聊生?此江若此,他江業鹽處,亦可知之。憲府下屬等,令刑判,待朝開坐,一竝捉來,各別嚴刑捧直招以聞,若有一毫遺漏,該堂難免重勘,以此嚴飭,簠簋不飾,自簠簋不飾,爲民救弊,自爲民救弊,當該憲府官,當施投竄之典,爲先自政院,捧現告以啓,近以爲民之意,城內坊里尊位,自大官以下,復舊式爲之,則如渠蟣蝨之賤,焉敢稱以朝官,如是無嚴乎?手本所謂車有濟爲名人,削其前授官稱,令該曹,捉來嚴治捧供以聞,如果武夫,令兵判捉來,除尋常嚴棍取招,草記事分付事,命下矣。依傳敎,孔德里中任車有濟,捉來發問目,嚴棍十五度取招,問目內,今番雨水民戶之頹圮,若是數多,則身爲中任,其所動念,宜倍他人,而敢稱朝官,視作賤役,諸般擧行,初不致察者,究厥所爲,萬萬痛駭。特敎嚴問,事體自別,厭薄中任委折,無隱直告,則所供內,矣身洞里中任,以朝官出身中,每年輪回差定事,受出完文於漢城府,則矣身豈敢以朝官爲厭薄之計乎?矣身,方帶訓局食料軍官,營門往來之際,中任之役,不得專意致察,故果以無故朝官出身中,差定爲宜,而矣身則實難隨行之意,有所發說於洞里。今番備邊郞摘奸時,適因往護同生之病,亦未及待令,矣身罪狀,萬死無惜,惶恐遲晩云矣。旣有嚴棍所招草記之命,捧供以入之意,敢啓。傳曰,前罪已過甚,此供又欺隱,勝於渠百倍之大臣重臣,爲尊位者,或有違令之事,猶可嚴飭,況如渠蟣蝨之賤乎?此蓋爲民之意,則因渠一人之頑悍不守分,至登於江村摘奸備郞之手本,後弊所關,不可十五棍而止,移送漢城府,各別處置後,使之草記,可也。
李祖承,以義禁府言啓曰,刑曹啓目判付內,前持平玄重祚,畿沿投竄事,命下矣。玄重祚,京畿南陽府投竄,而以判付內辭意,具罪目,依例發遣府羅將,押送配所,何如?傳曰,允。
吏曹參議李益運疏曰,伏以臣於三昨,祗奉親傳之香,謹詣禜祭之所,宸誠所假,雖知神祗有感,連夜將事,自愧齊明或弛,乃於千萬夢想之所不敢期不敢萌,三銓特擢之命,忽及於祀事未了之地。嗚呼,如非臣命卒之秋,以殿下愛惜名器之念,覆燾臣身之心,豈有此誤恩濫渥也?循墻猶屬閑語,鑽地顧無其術,臣情到此,只有戰恐涕泣而已。噫,臣之兄弟三人,將第策名,遭遇明時,出入於宰列,侍從之班,寒門過福,憂盧耿然,而況臣儱侗譾劣,最居兄弟之下者耳。十年枳廢之餘,幸荷我聖上天地再造之恩,三釁三浴,不足諭其拂拭,一飮一喙,罔非歸於造化。挽近以來,銀臺寵命,絡續聯翩,每一登筵天語諄勤,指導愚迷則溫然如家人父子,寬貸罪戾則間之以霜雪雨露,闔門之感泣無窮,此生之報答無階,夙宵淵氷,罔敢自懈。若或以名塗一步之進,萌念於己所獨知之中,則禽獸將不食其餘矣。今此新命,何爲而及於臣耶?況念王言體重,四方傳誦,其不可過中也明矣,而今以必欲奬飾賤臣之故,十行縷縷之敎,不特於臣身,誠爲不虞,抑恐在絲綸,或近過情。此尤臣有以欺殿下者,臣固死罪,而雖以朝廷格例言之,銓部爲任,最號淸要,國子之通,先爲階梯,長亞之堂,合採公議,然後始可以排議,而今殿下,不有格例,不顧公議,遽有此千不當萬不當之擧,臣身雖不足恤,其於玷累淸明之化,何哉?臣有死而已,決不可以手奉銓曹之牌,足踏延英之甎,豈敢以循例飾讓之言,重欺殿下,重添臣罪乎?荐召之下,敢以誓心之事,仰瀆聽卑之天。伏乞天地父母,哀之憐之,亟收新命,以卒天地生成之澤,千萬血祝之至。省疏具悉。爾其勿辭察職。
辛亥七月二十二日卯時,上御重熙堂。靈巖郡守入侍時,右副承旨李昌會,假注書宋知濂,記事官洪樂游·徐有聞,靈巖郡守徐潤載,以次進伏訖。上曰,守令進前,可也。潤載,進前奏職姓名七事訖。上曰,爾其誰族耶?潤載曰,故府使徐宅善之子也。上曰,今番是初除耶?潤載曰,然矣。上曰,爾其殫竭做治,無負朝家差遣之意也。上命昌會,讀公事,書判付訖。上曰,靈巖郡守,當日辭朝。出榻敎仍命退,諸臣以次退出。
辛亥七月二十二日辰時,上御誠正閣。同副承旨入侍時,同副承旨李思祚,假注書趙台榮,記事官洪樂游·徐有聞,以次進伏訖。上曰,黃海兵使入侍。賤臣承命出,與黃海兵使吳載徽,偕入進伏。命載徽進奏職姓名及履歷訖。敎曰,海閫與他尤有異焉,下去後,凡事各別務爲也。命思祚宣諭訖,命載徽先退。命書傳敎曰,承旨前望單子入之,待下批牌招察任。又命書傳敎曰,承旨房仍。命退,承史以次退出。
上在昌德宮。停常參·經筵。
李祖承啓曰,大司憲具㢞,執義李秉喆,掌令李錫夏·張錫胤,持平宋俊載·韓致應,牌招啓辭未下,監察茶時之意,敢啓。傳曰,知道。
李思祚啓曰,禁衛營將官來言,今日本營軍兵,日次私習云矣,敢啓。傳曰,知道。
李思祚啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李思祚曰,右副承旨入侍。
傳于韓光近曰,同副承旨入侍。
傳于李祖承曰,左承旨入侍。
以漢城府民家頹壓別單,傳于李昌會曰,恤典卽爲題給。
以記事官李重蓮,假注書宋知濂,東西郊農形摘奸,傳于李祖承曰,名以農形,摘奸僅往,諺所謂仆則接鼻之地曰,以往還修呈書啓者,年少新進所便之習,極爲可駭。馹騎則一也,宣傳官所騎,一鞭百里,史官所騎十步九策乎?況同往之兼春秋,尙未入來,則渠等東出者,至于樊里,西出者至于館峴而回,如許史官,今所初見。翰林李重蓮,假注書宋知濂,令該府拿問嚴處。
以平安監司洪良浩狀啓,柔院鎭還穀釐正,恭俟處分事,傳于李思祚曰,關西各鎭還穀之弊,心常爲之矜惻,必欲一番釐正,非不知極難處,有民然後,當有穀,餉需之體重,支放之所關,猶屬第二件事,西顧一念,每在於此。觀此狀辭,益不禁爲西民耿耿之思,初欲先從本鎭釐弊,聞大臣附奏者,大臣意見,亦好矣,姑且置之,以待齋到後處分事,分付。江界屬鎭,則付之地方官,先令査奏,而其餘各鎭,似無指一之知委,則其爲滋弊,當一味依舊,是豈成說乎?義州昌城地方,各爲八鎭云,而兩邑倅,豈讓於江界?資歷亦皆二品,似此査報,優可爲之,與該鎭將,眼同反閱,區別分秩,仍以意見,使卽論報後狀聞,其餘各鎭屬地方,各令邑倅,眼同擧行爲便乎?抑道內守令中,別定數人,逐邑輪視論報爲便乎?令廟堂,指一回啓,待回下與此傳敎,卽爲行會。
以京畿監司徐鼎修狀啓,判府事兪彦鎬祿俸,不爲領受事,傳于李昌會曰,令地方官,更爲輸送事,回諭。
以京畿監司徐鼎修狀啓,廣州居廣城君安鼎福卒逝事,傳于韓光近曰,舊日胄筵,熟知其人?顧問多藉稽古,年來每欲召見,聞其衰病日甚云,故未果。今聞卒逝,殊用嗟惜,令該邑,例給致賻外,別爲題給事,令廟堂行會,因此思之,本邑亦有李灌者,同是胄筵舊面,近果無恙居在乎?令地方官,就問後報來,仍卽枚擧狀聞事,一體,分付。
以京畿監司徐鼎修啓本,罪人朴弘修,陽川縣到配事,傳于李祖承曰,足懲其罪,姑爲放送事,回諭。
韓光近,以禮曹言啓曰,禜祭設行後,靈應如響,積雨快霽,報謝之擧,不容少緩,依定式,報謝祭,不卜日今七月二十五日,設行之意,知委,何如?傳曰,祈晴卽晴,雖幸靈應之若有所相,然積雨之餘,不可以今日之始有晴意,遽行祀典,稍觀一兩日日氣,待快晴始議報謝之擧,似合事宜。待三日後,報謝亦係彝典,更待下敎設行,可也。報謝處所一款,欲有詢問後爲之者,卿曹,草記旣登聞,因此收議,庶不至太早,凡禜祭報謝,設行於四門者,以神室同奉諸位,有難獨設於四方山川神位也。今番適因修改事,姑未還安,而還安日字,當在快晴後,其時亦當有祭儀,若於四方山川神位,祝辭添入報謝之意,兼告還安之由,於禮似無不可,亦省奉往奉來之屑瀆,係是罕有之例,發遣郞官,問議大臣以來,卿其論理指一,草記稟處,可也。
韓光近,以禮曹言啓曰,太常神室滲漏處修改吉日,令日官推擇,則今七月二十七日卯時爲吉云。以此日時擧行,而還安及還安祭,事畢後隨時設行之意,分付,何如?傳曰,允。
韓光近,以禮曹言啓曰,卽接愍懷墓守衛官所報,則今番大雨之餘,本墓曲墻北邊一間半頹圮云。墓上曲墻,有此頹圮之患,不可無慰安之擧,慰安祭,不卜日今二十五日設行,依前例本曹堂上郞廳,進去奉審後,稟處,何如?傳曰,允。本曹郞廳,仍爲獻官執事,可也。
李昌會,以漢城府言啓曰,兵曹以孔德里中任車有濟,捧供草記,傳曰,前罪已過甚,此供又欺隱,勝於渠百倍之大臣重臣,爲尊位者,或有違令之事,猶可嚴飭,況如渠蟻蝨之賤乎?此蓋爲民之意,則因渠一人之頑悍,不守分,至登於江村摘奸備郞之手本,後弊所關,不可十五棍而止,移送漢城府,各別處置後,使之草記可也事,命下矣。因傳敎車有濟捉來,嚴杖究問,則所供內,自初中任之役,慢不擧行,至登於摘奸備良之手本,及夫兵曹棍問之時,乃敢以軍門往來與同生病故等說,漫漶納招,飾詐欺隱之罪,一一遲晩矣。渠以幺麽小民,稱以軍門所屬,謀避中任之狀,極爲痛駭,而況自兵曹飭敎嚴問之下,敢爲欺隱納供者,尤萬萬痛惡,自臣府,照律科治,何如?傳曰,允。
辛亥七月二十三日卯時,上御誠正閣。右副承旨·同副承旨入侍時,右副承旨李思祚,同副承旨韓光近,假注書宋知濂,記事官洪樂游·徐有聞,以次進伏訖。上命思祚書傳敎曰,承旨房仍。上曰,李惠祚,於右副爲兄乎?思祚曰,臣之仲兄矣。上曰,李恒祚,亦兄乎?思祚曰,臣之伯兄矣。上曰,李惠祚,曾以文字事有人言,此何事也?思祚曰,詩題事而事在年久,臣亦不能詳記,題則出朱書矣。上曰,曾經外任乎?思祚曰,臣曾除固城守,因事卽遞,其後待罪於結城數年矣。上曰,向因潦雨,急於滯囚之勘決,草草呼寫判付,故昨有句語抹去之敎,而本事,承宣輩知之乎?思祚等曰,臣等亦知之矣。上曰,李集斗供中心術云云,非以此二字論斷人也明矣。大抵,李集斗,實無罪科,朝廷只重體面,故不得不以此勘斷,而大臣之論亦過矣。徒配之典,豈不過當乎?雖以東伯事言之,大段失措,大段巽軟,頃於李敏輔入侍,亦以此事,有酬酢而發一笑矣。上曰,同副與韓光會,爲幾寸?光近曰,八寸矣。上曰,筋力一樣乎?光近曰,然矣。上曰,偕老乎?光近曰,然矣。上曰,有孫幾人?光近曰,有四孫矣。上曰,福人矣。仍命退,諸臣以次退出。
上在昌德宮。停常參·經筵。
李思〈祚〉,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李思祚啓曰,臣以入直禁軍戎器點考事,進去下直之意,敢啓。傳曰,知道。
李昌會啓曰,今日乃是處暑,自明日視事,所當取稟,而老炎猶甚,新涼未生,姑觀日候更稟之意,敢啓。傳曰,知道。
李思祚啓曰,禁衛營將官來言,今日本營軍兵,日次私習云矣,敢啓。傳曰,知道。
李思祚啓曰,御營廳將官來言,今日本廳軍兵,日次私習云矣,敢啓。傳曰,知道。
李思祚啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
傳于李祖承曰,左承旨入侍。
宋知濂奉命在外,代以安廷善爲事變假注書。
觀象監提調前望單子入之,徐浩修落點。
傳于李祖承曰,判義禁前望單子入之,判義禁前望單子入之。具允鈺落點。
承旨前望單子入之,朴天衡落點。
李思祚啓曰,新除授右承旨朴天衡,時在黃海道谷山府任所,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,柳文養落點。
傳于李昌會曰,諸承旨批下牌招察任。
傳于李昌會曰,右副承旨·同副承旨,批下,牌招察任。
以右副承旨李思祚,同副承旨韓光近牌不進罷職傳旨,傳于李昌會曰,只推,更爲牌招。
李昌會啓曰,吏曹判書金文淳,參判朴祐源,參議李益運牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,允。參議只推,一體牌招。
以吏曹參議李益運再牌不進罷職傳旨,傳于李昌會曰,勿施。仍以前牌催促,各別嚴飭。傳于李昌會曰,三銓事,極爲駭然。飭敎之下,焉敢若此?若以中批爲說,則一遞足矣,外此有何鐵限,若是逡巡乎?吏曹參議李益運,爲先下義禁府推考。
以李益運囚單子,傳于李昌會曰,分揀放送。
李昌會啓曰,吏曹參議李益運,旣有分揀放送之命,卽爲牌招,同參政事,何如?傳曰,允。
韓光近啓曰,吏曹參議李益運,謂以天官特除,實非夢寐之所到,況日前所下聖敎中,尤有恧蹙愧汗,匪分之職,有難冒膺,屢度飭敎之下,無意承命,分義所在,萬萬駭然。所當重勘,而本院請推之外,無他可施之罰,何以爲之?敢稟。傳曰,紀綱分義,可謂自李益運壞之,堂上三違防限,至發關門懸牌,申明舊禁,則連三日擧措,萬萬駭然。從古中批除職者,果何限,而敢以決不可乎?奉政曹之牌,足踏延英之甎,章皇煩浼於辭疏之中者,尤豈不駭妄乎?雖無此人,豈乏銓官,則更令申飭出仕焉,有如許國體乎?吏曹參議李益運,安岳郡守除授,使之當日辭朝,嚴飭赴任,無敢一刻遲滯,時任郡守,遞付京職。
傳于韓光近曰,下直守令入侍。
傳于李昌會曰,承旨畏安岳郡守,不得催促乎?極爲駭然。該房承旨,亦宜使知外補之苦,吏房代房承旨韓光近,靑松府使除授,一體當日辭朝,時任府使,遞付京職。
承旨前望單子入之,待下批牌招察任。
李思祚,以弘文館言啓曰,本館下番,連日姑降入直,事甚未安,今日政,新除授玉堂,待下批仍卽牌招,以爲入直之地,何如?傳曰,允。
傳于李思祚曰,以通淸之積滯,大臣旣有筵奏,況應敎以胄筵舊僚之尙未陞品者,使之擬入,而成命已久,前後判堂,一不擧行,事甚未安,應敎未差之代,今日政差出。
有政。吏批,判書金文淳,參判朴祐源進,參議未差,左副承旨權以綱進。啓曰,各道掌試都事,例以侍從差出,而忠淸都事楊致鶴,全羅都事朴沁,黃海都事白師坤,江原都事金永弼,咸鏡都事金尙礪,平安都事金一衡,俱未經侍從,依例改差,何如?傳曰,允。侍從坐罷人敍用。以尹序東爲修撰,金洛一爲翼陵令,李厚生爲監察,韓用鐸爲忠淸都事,金啓洛爲慶尙都事,申獻朝爲全羅都事,柳星漢爲黃海都事,金翰東爲咸鏡都事,金方行爲平安都事,尹致性爲江原都事,李義鳳爲忠淸左道京試官,徐榮輔爲慶尙左道京試官,李冕膺爲全羅左道京試官,鄭東觀爲平安南道京試官,李昌漢爲谷山府使,李義鳳爲應敎,濟州牧使單李潤彬,延豐單李。
兵批,判書吳載純,參判柳誼,參議尹長烈病,參知鄭益祚入直進,右副承旨李思祚進。副司直單徐浩修·閔台爀·李漢一。
李祖承啓曰,大司憲具㢞,執義李秉喆,掌令李錫夏·張錫胤,持平宋俊載·韓致應,牌招啓辭未下,監察茶時之意,敢啓。傳曰,知道。兩司未肅拜呈告人員,竝許遞。
以修撰尹序東牌不進罷職傳旨,傳于李昌會曰,只推。
以漢城府民家頹壓別單,傳于李昌會曰,恤典卽爲題給。
李思祚,以備邊司言啓曰,頃因江陵前府使李集斗,捧供啓目判付,本事之相左委折,關問該道,待江原監司尹師國,回牒,草記以稟事,命下矣。今以道臣報辭見之,當初魚鱐爲弊之說,旣出該倅之口,巡旌離發之後,初無回轎之事,則囚供之將欲二字,似歸抑說,而此皆不足爲大段論罪之事。但營門發關押去之罪,囚悖儒輩,中路奪取,而莫敢誰何,聖廟何等至嚴至敬之地,而逃躱罪囚,藏匿其中,悖儒環擁蔑視官令,而又莫敢誰何,終至於封疏斂錢之境?江陵一府,其可曰,有朝廷命吏乎?惟此數件罪狀,實是貽羞淸朝,此不嚴懲,後弊不可勝言,保放罪人李集斗,令該府,考律勘處,何如?傳曰,以此草記及該道報曹,出給該府,使之議處,可也。
李思祚,以備邊司言啓曰,關西各鎭還穀反閱,令地方官擧行,抑別定道內守令便否,令廟堂,指一回啓事,命下矣。各鎭地方官,雖於査閱之前,自當知該鎭穀弊之如何,民情之如何,則眼同鎭將,區別分秩似不是爲難,至於別定守令,旣有生疎之慮,且其輪視之際,恐不無生弊之端,使各其地方官擧行,恐爲便順。若其道內列鎭之,或無弊或有弊,已有前日道臣狀聞,只從有弊處,使之擧行之意,分付該道道臣,何如?傳曰,允。
行左承旨李祖承,右承旨權以綱,左副承旨李昌會疏曰,伏以,臣等卽伏承都承旨臣柳戇推考之命,誠不勝萬萬悚恧。臣等昨日之申退,非但終歸於所便之科,莫重傳敎,至使注書替書,事未前有,罪難自解,只緣臣等之徑退,致有長僚問備之擧,臣等有不可以所被薄罰,自處以已勘,晏然在直,玆敢聯陳短章,徑出禁扃。伏乞聖明,亟遞臣等之職,仍治瀆撓之罪,以肅朝綱,以安微分,不勝幸甚。答曰,省疏具悉。卿等勿施行公。
右副承旨李思祚,同副承旨韓光近疏曰,伏以,臣等於都承旨臣柳戇推考之命,萬萬惶悚,有不敢自安者。臣等旣蒙特恩,猥叨濫職,義重叩謝,黽勉出肅,臣思祚,衰憒之狀,臣光近阿覩之疾,其何敢一時供劇,而下位之三日坐直,自是院中故事,故雖知難强,不敢苦辭,未免竝直。昨夜傳敎之下,只緣臣等之昏謬,至使注書,替書以入,臣等溺職之罪,已不暇恤,而至於移罪右位之境,揆以私義,尤不勝恧蹙,孽由已作,罪益難逭,玆敢聯陳短章,徑出禁扃。伏乞聖明,亟垂諒察,先命鐫削臣等之職,仍治臣等瀆撓之罪,以肅朝綱,以安賤分,不勝幸甚。省疏具悉。責在右僚,爾等勿辭察職。
辛亥七月二十四日卯時,上御重熙堂。左承旨入侍時,行左承旨李祖承,假注書趙台榮,記事官洪樂游·徐有聞,以次進伏訖。上命書傳敎曰,政官牌招開政,前參議李益運敍用,仍任前職,一體牌招。又命書傳敎曰,當署滯囚宜念,判堂時帶劇任許遞,今日政差出,仍令今日捧供,待判下,區別功議,勘放事,分付。又命書傳敎曰,昨夜以關西鎭弊事,書下傳敎也。坐直承宣,俱以眼昏,至令注書替書後入稟,雖料其似然,推移替書之意,使司謁先爲下敎,而其爲苟艱則甚矣。大抵,坐直承旨之必備伴直僚員者,始自故承旨李浩然之耽於觴政,而屢百年來,仍成院中故事,則昨夜,以眼昏之下位,兩承宣,使之竝直,致有無於例之擧措,此皆右位之取便所致。知申則雖曰呈病,以一院之長,亦豈敢曰不知乎?都承旨柳戇推考,昨日申退諸承旨,從重推考,坐直承旨之無一言持難者,亦可謂恕己則昏,一體推考。又命書傳敎曰,畿邑貢蟹之弊,雖似微細,嘗聞應貢者,近二十邑而二三邑外,皆出於民,在前多有蠲免之時,況今年霖雨浹月,濱江近海處,民事甚關心,則貢蟹之邑,無非沿邑。以此以彼,宜有軫念之擧,每於旣收之後,頒令之故,民未蒙實惠,令廟堂,枚擧此意,分付該道。今年封進生蟹,特爲停免,皆令今日內知委列邑,其中出於官而應此貢者,今番則,亦勿封進,以補民役,因此而有下敎者,水原蟹貢,尙在應捧之中,此後本府封進,永爲蠲除事,一體,分付。又命書傳敎曰,觀此湖西伯狀啓,今番霖雨,浸墊如許云,未知水退後形止,比諸湖南,似尤爲害矣。晴霽後形止,勿委守宰之所報,各別詳審,必須稱當條列登聞事,令廟堂嚴飭行會。命退,承史以次退出。
辛亥七月二十四日申時,上御重熙堂。下直守令入侍時,行左承旨李祖承,假注書趙台榮,記事官金良倜·徐有聞,安岳郡守李益運,以次進伏訖。上命益運進前,敎曰,本邑之許多鄕弊,素稱一道之最,到任後,一心釐改,毋負今日特畀之意,可也。仍命先退。命書傳敎曰,昨見政望,兩提擧中,只一窠差出,意謂以前亞銓之故,政曹,欲爲留窠矣。今因政望始知之,其時傳旨之一捧一拔,承旨事駭然,當該承旨,査出推考。上曰,觀象監提調前望單子入之。出榻敎命退,承史以次退出。
上在昌德宮。停常參·經筵。
柳戇啓曰,同副承旨李思祚,今日不爲仕進,卽爲牌招,何如?傳曰,允。
李祖承啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李祖承啓曰,大司憲·執義·掌令·持平,俱未差,監察茶時之意,敢啓。傳曰,知道。
傳于柳戇曰,都承旨入侍。
傳于李昌會曰,左副承旨入侍。
傳于李祖承曰,左承旨入侍。
以漢城府民家頹壓別單,傳于李昌會曰,恤典,卽爲題給。
柳文養,以禮曹言啓曰,太廟展謁,每以春秋定式,取稟矣。今秋展謁吉日,以何間推擇乎?敢稟。傳曰,再明日廟內滲漏處,修改之日也。仍於是日,行展謁,而近來陰晴,有未可知,修改雖擇日,當臨時觀勢,展謁之行,亦當依此爲之,預令知悉事,分付於隨駕各司。日熱如此,前後廂軍兵,以內外營入直馬步軍,訓將率各營入直標下軍都領事駕事,令政院,知悉擧行,可也。
柳文養,以禮曹言啓曰,景慕宮展拜,每以孟春孟秋,定式,取稟矣。今秋展拜吉日,以何間推擇乎?敢稟。傳曰,待下敎擇日,可也。
柳文養,以禮曹言啓曰,報謝祭設行草記批旨內,祈晴卽晴,雖幸靈應之若有所相,然積雨之餘,不可以今日始有晴意,遽行祀典,稍觀一兩日日氣,待快晴始議報謝之擧,似合事宜。待三日後報謝,亦係彝典,更待下敎設行,可也。報謝祭處所,一款,欲有詢問後爲之者,卿等草記旣登聞,因此收議,庶不至太早。凡禜祭報謝,設行於四門者,以神室同奉諸位,有難獨設於四方山川神位也。今番適因修改事,姑未還安,而還安日字,當在快晴後,其時亦當有祭儀,若於四方山川神位,祝辭添入報謝之意,兼告還安之由,於禮似無不可,亦省奉往奉來之屑瀆,係是罕有之例。發遣郞官,問議大臣以來,卿其論理,指一草記稟處可也事,命下矣。依聖敎,發遣郞廳,問議于大臣,則議政府左議政蔡濟恭,以爲還安在近,適値報謝,聖意以神位之奉往奉來,慮或屑瀆,欲於還安之祝,兼告報謝之意,而但念還安有祭,應行之例也,報謝行祀,特擧之典也。若令兼告,則特擧之意,恐或不然,廟社有事,兼告事由,儘是節文之得宜,而今此報謝,出於別致之意,臣意則待快晴還安後,更設四門報謝,似合誠禮。伏惟上裁云。領府事徐命善,領敦寧洪樂性,判府事李福源,俱病不獻議云矣。禜祭後報謝,創自甲辰,則行於神室,旣無可據之例,久遠文獻,無一見存,亦無旁照之道,而第伏念先朝戊寅夏,親行北郊祈雨祭時,未及行禮,大雨滂沱,乃於祈雨祝辭,添入報謝句語,仍以行祀,伊時聖意,蓋以神位之數數奉來,爲屑瀆故也。此或爲旁照之已例,而今此大臣獻議,實出守經之論,則莫重典禮,臣曹不敢擅便,上裁,何如?傳曰,大臣之議亦好。報謝祭,以四門擧行,日字二十七日爲之,獻官,近侍塡差,可也。
李思祚,以訓鍊都監言啓曰,闕內各處領軍入直,旣係宿衛所重,必具軍服着戰笠之意,前後約束,不啻申嚴,而集賢門哨官李海淸,敢於直所,着軍掛子宕巾,肆然偃處,以至執頉之境,揆以紀律,萬萬無嚴。不能檢束之失,臣方惶恐待罪,而哨官李海淸,汰去之意,敢啓。傳曰,知道。卿則推考。
李思祚,以兵曹言啓曰,曹司五衛將安廷玹,素患痰癖之症,經暑越添,時月之內,萬無供職之望,屢度呈狀乞遞,實病旣如此,則宿衛輪番之任,不可久曠,改差,何如?傳曰,允。
李思祚,以兵曹言啓曰,依下敎,訓鍊都監哨官李海淸·洪栒·金相九,出付於龍虎營矣。李海淸,忽然出去,直入堂后,故守直將校隨往,不得如是之意言之,則更爲出來本營云。聞甚驚駭,入直校卒,初不防禁,致有此無前之擧,不能檢飭之失,臣不勝惶恐,而當該校卒,爲先嚴治,李海淸任自往來之罪,令該府,拿問處之,何如?傳曰,允。
李祖承,以義禁府言啓曰,保放罪人李集斗,依例還囚後,議處之意,敢啓。傳曰,知道。
禁府粘連啓目,向前李集斗,亦議處云云。以此照律,何如?判付啓,依允。
禁府照目,兵曹前參知趙鎭宅矣,帶軍銜,任自下鄕,依定式推考,罪笞五十收贖,解見任,別敍私罪,奉敎,私情自私情,公式自公式,不可闊狹於其間,旣罷其職,照律分揀,卽爲放送爲良如敎。又啓目,藝文館檢閱李重蓮,承政院假注書宋知濂等,原情云云。傳旨內辭緣,泛稱遲晩,所當請刑是白乎矣,旣有待判下區別功議勘放之命,上裁,何如?判付啓,竝只以草記擧行爲良如敎。
李祖承,以義禁府言啓曰,時囚罪人李重蓮·宋知濂等,待判下區別功議勘放事,命下矣。李重蓮·宋知濂等,傳旨內,名以農形,摘奸僅往,諺所謂仆則接鼻之地,曰以往還,修呈書啓者,年少新進取便之習,極爲可駭。馹騎則一也,宣傳官所騎,一鞭百里,史官所騎,十步九策乎?況同往之兼春秋,尙未入來,則渠等東出者,至于樊里,西出者,至于館峴而回,如許史官,今所初見,拿問嚴處。罪取考律文,則大明律不應爲條有曰,凡不應得爲而爲之,事理重者,杖八十,大典通編推斷條有曰,犯私罪,杖八十奪告身三等,犯枉法受贓外,笞杖竝收贖云矣。李重蓮·宋知濂等,各杖八十收贖,奪告身三等,而李重蓮十二代祖仁忠,敵愾原從功臣,宋知濂七代祖之渾,宣武原從功臣云。竝功減一等,各杖七十收贖,奪告身二等,放送,何如?傳曰,允。
辛亥七月二十五日卯時,上御熙政堂。都承旨·左副承旨入侍時,行都承旨柳戇,左副承旨權以綱,假注書趙台榮,記事官洪樂游·徐有聞,以次進伏訖。上曰,右承旨入侍。出榻敎賤臣承命出傳,右承旨柳文養進伏。上曰,守令入侍。賤臣承命出,與濟州牧使李運彬,谷山府使李昌漢,偕入進伏。上曰,守令,以次進奏職姓名,可也。運彬,仰奏職姓名訖。上曰,登科,今爲幾年乎?運彬曰,今爲十有九年矣。上曰,除拜已爲屢日,邑弊民瘼,皆已聞之否?運彬曰,雖有一二事所聞,而未及詳知矣。上曰,本牧僻在海島,視他自別,必須悉心爲治,毋蹈前倅之習,著聞蘇革之治然後,方可爲圖報特資之道矣。且懷保之政,惟在約己二字,餘何足加勉乎?大抵,前後牧使之初不畏憚者,按廉之行,雖有一二次往還,俱非晴行故也。今番則方欲別遣繡衣,另探實績,竝須知悉,無或犯科,可也。昌漢仰奏職姓名訖。上曰,居官潔己,曾所稔聞,故今此特除,意有在焉,無負此意。且本府係是西路,故鄕任之弊,亦且多端云,必須務爲,可也。仍命書榻敎曰,谷山府使當日辭朝。命文養宣諭訖。戇曰,同罪未敍人,隨卽提稟事,曾有定式矣。前獻納朴宗來,前正言朴載淳旣已蒙敍,而前大司諫朴天行,係是同罪之人,故敢此仰達矣。上曰,敍用,可也。出擧條命退,諸臣以次退出。
辛亥七月二十五日巳時,上御重熙堂。右承旨入侍時,右承旨柳文養,假注書金達淳,記事官洪樂游·徐有聞,以次進伏。命讀公事,判付訖。上曰,報謝祭獻官,皆以祈晴祭獻官還差,而李益運,旣赴任所,其代以兵曹參議尹長烈爲之,而受香在明,各別虔誠,以謝神庥,可也。又命史官洪樂游·趙台榮·安廷善·金達淳等,皆於明日,馳詣奉常寺,奉神位分詣四門,享禮罷後,仍爲還安,一如祈晴祭時,宜矣。
上在昌德宮。停常參·經筵。
李祖承啓曰,明日動駕時,兩司侍臣,當爲備員,而只有正言朴孝成未署經一人,無以進參,未差之代,政官牌招,開政差出,待下批仍卽牌招,以爲備員進參之地,何如?傳曰,允。
李思祚啓曰,御營廳將官來言,今日本廳軍兵,日次私習云矣,敢啓。傳曰,知道。
李祖承啓曰,副校理李晴,以報謝祭大祝,纔已出去,玉堂上下番俱空,事甚未安。應敎李義鳳,修撰尹序東·鄭東觀,副修撰李太亨,竝卽牌招,以爲推移入直之地,何如?傳曰,允。
傳于李祖承曰,承旨分詣四門受香所,奉審摘奸以來。以應敎李義鳳,修撰尹序東·鄭東觀牌不進罷職傳旨,傳于柳戇曰,只推。
傳于李祖承曰,奉審承旨入侍。
傳于柳戇曰,左承旨入侍。
李祖承,以弘文館言曰,本關上番闕直,事甚未安,今日政,新除授玉堂,竝待下批仍卽牌招,以爲推移入直之地,何如?傳曰,允。
傳于李祖承曰,明日修改時,廟內與神室,當分詣,禮曹參判待下批牌招察任,神室修改時,向以戶堂進去定式,而更思禮曹堂上,亦當進去,原傳敎中,以戶禮堂添書揭板,亦衣此爲之事,分付。日熱如此,戶工曹看役應參堂上中,耆耋人竝許遞,今日政差出,待下批一體牌招察任。
柳文養啓曰,合辭許久闕啓,事甚未安,今日政,新除授兩司長官,竝待下批,一體牌招,何如?傳曰,允。
以京畿監司徐鼎修狀啓,同知李灌就問事,傳于李祖承曰,在外摠管許遞,前望單子入之,待下批,乘馹上來事,下諭,今聞未入於前望云,今日政擬入。
傳于李祖承曰,前此犯科之駭悖,不一而足,非不知嚴加處分,而特以念渠祖之意,相換而已,則擧措之忝厥,愈往愈甚。小心二字,渠祖本色,則雖以今日言之,敢於莫重之地,付階看役也,喧譁不禁,承旨奉審時,已令嚴飭,更遣史官摘奸,紀綱所在,渠之嚴處豈可已乎?然猶更念蔭補之義,他司姑令相換,則銓曹之以例窠換差,殊甚不然。銓官推考,監役官朴絅壽,守奉官中,相換事,分付。
傳于李祖承曰,申飭何如,而付階之役,喧譁不禁?一任監役官之所爲,況稱以除草,多入坊軍,喧譁又忒甚,至遣騎郞而禁飾,此專由於入直官員,不能瞭然之致。本署入直令徐有升,今日政,他窠另擇相換,此後都提擧,各別嚴飭之意知悉,莫重處官員,多不擇差,前後申飭之下,焉敢若此?自今雖參下序陞,如不十分可合序陞後,卽爲相換。如是定式,而一或不謹,不卽相換之該署二提調,該曹長堂,當各別重勘,以此傳敎,書之本曹官案及本署直所。
有政。吏批,判書金文淳進,參判朴祐源差祭,參議未差,左承旨李祖承進,以洪檢爲大司憲,以柳誼爲大司諫,以洪彦喆爲執義,以權恢爲司諫,以崔守忱·任長源爲掌令,以朴載淳·洪克浩爲持平,以魚錫㱓爲獻納,以鄭東愼爲正言,以尹光普爲校理,以吳泰賢爲副校理,以李羽晉爲副修撰,以沈能翼爲司成,以黃載實爲典籍,以南陽龍爲司僕主簿。再政。以林道浩爲校理,以李祖源爲禮曹參判,以李洪載爲兵曹參判,以李秉模爲藝文提學,以徐浩修爲尙衣提調,以徐榮輔爲司僕正,以許晊爲軍資正。三政。監役朴絅壽,順康園守奉官許种相換,以李爲工曹判書,以閔台爀爲戶曹參判,宗廟令徐有升,南部令鄭東簡相換,兼直閣段徐榮輔。
兵批,判書吳載純進,參判柳誼病,參議尹長烈差祭,參知鄭益祚入直,同副承旨李思祚進,以李堉爲都摠管,以李灌爲副摠管,以呂萬永爲曹司五衛將,以白翼鎭爲訓鍊主簿,以李晴爲文兼,以趙永祥爲武兼,副護軍林道浩·李秉喆·李錫夏·張錫胤,副司直具㢞·徐有成·朴天行·朴天衡·申光履·金履翼·宋俊載·權坪·韓致應·朴崙壽。再政。以成道明爲武兼。
以副修撰李羽晉,牌不進罷職傳旨,傳于李祖承曰,只推。
傳于李思祚曰,在外戶曹參判許遞,令該曹口傳差出,待下批牌招察任。
吏曹口傳政事,以金持默爲戶曹參判。
李祖承啓曰,明日動駕時,兩司侍臣,當爲備員,而執義洪彦喆,司諫權恢,掌令崔守忱,獻納魚錫齡,正言鄭東愼牌不進,掌令任長源,持平朴載淳·洪克浩在外,正言朴孝成未署經,無進參之員,何以爲之?敢稟。傳曰,未署經人員,除署經違牌人員,只推,更卽牌招。
李祖承啓曰,大司憲洪檢,執義洪彦喆,掌令崔守忱牌不進,掌令任長源,持平朴載淳·洪克浩俱在外,監察茶時之意,敢啓。傳曰,知道。
以漢城府民家頹壓別單,傳于李昌會曰,恤典卽爲題給。
以京畿監司徐鼎修啓本,進上蛇油丸,移定南陽府事,傳于李祖承曰,民邑之弊,不可不念,藥院所用,亦當詳問處之,該院姑勿發送,本道姑勿擧行,更待處分事,回諭。
以京畿監司徐鼎修狀啓,顯隆園守僕等,加給土地斗數,區別馳啓事,傳于李祖承曰,依此狀啓論列,員役七名,各十斗畓加給,守護軍五十名,各八斗畓加給,山直七十名,各賭地七斗畓,別爲劃給,以此傳敎,載之園志·邑志又於御覽成冊中,付標上送,一依當初定式擧行,卿與前府使知悉事,回諭,而今則園所田畓,旣釐正,初定新定標界內田畓分給數爻,歲收數爻與龍珠寺田畓,別爲修成冊,一通上送,以爲便覽之地。加定標內民田,許令畊食與厚價買取,亦果決定乎?待決定,通同修啓事,一體回諭。
傳于柳文養曰,時囚保放。
柳戇,以吏曹言啓曰,全羅都事申獻朝呈狀內,矣身新除之下,卽當出肅,而前任抱川縣監時,解由方在未出中,揆以公格,不可冒赴云矣。當初擬望時,未能照察,遽然擬入,至蒙恩點,矇然之失,臣不勝惶恐,而旣未出解由,則其在法例,不可仍置,依例改差,何如?傳曰,旣命勿拘常格,此草記,豈可捧入乎?當該承旨,捧現告,草記還給。
李昌會,以戶曹言啓曰,宗廟東西外墻頹圮處,今二十七日,正殿修改後,亦卽始役,仍令改築之意,敢啓。傳曰,知道。
李祖承,以禮曹言啓曰,今二十七日,宗廟滲漏處,移安修改吉時,令日官推擇,則同日卯時·午時·申時俱吉云,以此時中,推移擧行,何如?傳曰,允。
李思祚,以訓鍊都監言啓曰,今七月二十七日,宗廟擧動時,因兵曹節目,金虎門軍六十名,軍餉色軍二十名,將官率領,挾輦侍衛,金虎門二十名,銅龍門軍四十名,南營馬兵四十五名,廣智營軍三十五名,北營標下軍三十五名,各其將官率領赴陣,還宮後,各還直所,而竝待標信擧行之意,敢啓。傳曰,知道。
李思祚,以御營廳言啓曰,今七月二十七日,宗廟擧動時,依兵曹啓下節目,東營入直騎士二十五人內,營直二人除,實二十三人及鄕軍五十名內,營直五名除,實四十五名,新營入直鄕軍一百四名內,營直十名除,實九十四名,各色京標下軍二十三名,各其將官,領赴于訓鍊都監都領陣,東營集春營,入直馬步軍兵,竝待標信擧行,而還宮後,各還本處,入直之意,敢啓。傳曰,知道。
辛亥七月二十六日卯時,上御重熙堂。左承旨·禮房承旨入侍時,行左承旨李祖承,右承旨柳文養,假注書趙台榮,記事官洪樂游·徐有聞,以次進伏訖。上命書傳敎曰,左承旨爲禮房。上曰,左承旨先退,卽爲傳香,而必以各別齋沐,虔誠將事之意,另飭四門獻官,傳香後,卽爲入稟,可也。命書傳敎曰,傳香承旨,馳詣太廟,仍詣神室修改受香所,奉審摘奸以來。命退,承史以次退出。
辛亥七月二十六日巳時,上御重熙堂。奉審承旨入侍時,行左承旨李祖承,假注書趙台榮,記事官洪樂游·徐有聞,以次進伏訖。上曰,宗廟滲漏處,果何如?祖承曰,滲漏係是屋脊,故方造浮階矣。上曰,造階之時,想致喧聒矣。祖承曰,十四室,遍設浮階,故果有喧聒之弊,故臣另飭而來矣。上曰,上番翰林,卽爲馳詣,申飭役夫,毋敢喧聒之〈意〉,分付,可也。命退,承史以次退出。
上在昌德宮。停常參·經筵。
辰時,灑雨下雨,測雨器水深三分。
藥房提調趙鼎鎭,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈宮·慈宮氣候一樣,卿等,不必入侍矣。
王大妃殿·惠慶宮·中宮殿,藥房口傳問安。答曰,知道。
傳于柳戇曰,右承旨爲禮房。
傳于李祖承曰,朝前日候,雖向晴,昨日微霔,瓦簷當沾滋,修改之役,待陽曬多日爲之,可以堅緻,修改日字,退定擇告,展謁亦爲依此爲之事,今該曹知悉。
傳于柳文養曰,禮房承旨入侍。
傳于柳文養曰,右承旨入侍。
承旨前望單子入之,李洪載·李晩秀·李翼晉落點。
以兵曹堂上武臣朔試射設行單子,傳于李翼晉曰,日熱如此,今朔試射姑停,自來月,待涼生爲之。
以司諫權恢,再牌不進罷職傳旨,傳于李祖承曰,只推。
以正言朴孝成,牌不進罷職傳旨,傳于李祖承曰,只推。
吏曹口傳政事,以判校咸士謙,司藝李尙運相換。
李晩秀,以戶曹言啓曰,奉常寺神室雨漏處,已爲修改移安,廳後墻,今方改築矣。監董本曹郞廳繕工監官員,本寺郞廳及工匠等姓名,竝爲錄置,雨漏處則限五年,墻垣則限十年,限內有頉,則當該監董郞廳及工匠等,竝依律重勘事,定式施行,何如?傳曰,允。
李晩秀,以觀象監提調朴祐源意啓曰,今日太廟告由祭時,臣以獻官進去矣。及就外班之際,奏時官,不爲待令,而時刻臨迫,無以擧行,臣適帶本監提擧,本監下吏,亦有待令,故趁刻奏時,而還安香祝,移奉後,出來公廳,嚴加査實,則禁漏官則謂以禮曹之不爲捧甘知委,禮曹則謂以雖無捧甘之事,本曹下隷,自下言及禁漏下隷云。禁漏之初不待令,春曹之不爲捧甘,莫重享禮,有此禁漏之闕待,萬萬驚心,當該禁漏官,自本監,爲先除案,令攸司從重嚴勘,而臣亦待罪本監,不能察飭之罪,不勝惶恐之意,敢啓。傳曰,知道。與大享及朔望有異,禁漏官,何以知之乎?該曹與本監間,孰當知委,而不卽知委乎?令政院,査實當該堂上,論罪,可也。
李祖承,以刑曹言啓曰,計士各別嚴治事,命下矣。依傳敎,計士李文玉,箇箇考察,嚴杖一百之意,敢啓。傳曰,知道。
大司諫柳誼,執義洪彦喆,掌令崔守忱,獻納魚錫齡,校理尹光普·林道浩,副校理李晴,正言鄭東愼,副修撰李太亨等啓曰,鄭致達之妻,凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根柢則此賊也。此豈容一日,假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,乃至於近島黜置,揆以邦憲,已爲失刑之大者,豈意向者,遽有出陸之命?不審殿下,何爲此萬萬過擧也。噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰,恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以貢我宗祊於億萬年磐石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也。今若以先王慈愛之恩,貸此賊罔赦之罪,則非所以明先王之德,而體先王之心也。致辟何累於文王之聖德,而恩不掩義,所以爲周公之達孝也。以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事。妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者。此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,今又爲煽亂之窩窟,而近畿尙置,思之及此,每不覺凜然。今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰,國有臣子乎?其不可一刻容貸也決矣。請黜置罪人鄭致達妻,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶憯,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊。其可曰,國有三尺乎?且況逆復正法之後,半行刀割擧國臣民腐心之痛,切齒之讎,尤有倍於前日。請物故罪人德相,亟施孥籍之典。金宇鎭之彌天罪惡,已悉於三司箚啓,而苟究其本,則其父金尙喆是已,蓋尙喆,本以庸瑣之品,濫據勻軸之任,眷遇何如,恩造何如,而奈其賦性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露。物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知。今此宇鎭之東西閃跡,千億化身,莫非傳襲有素,而指敎有自也。然此猶屬之細故,而至若指揮悖子,構成啓草,將欲啓達,而先試嘗試之計,急於掉脫,而反肆欺罔之習。噫嘻,痛矣。是豈今日臣子之所敢萌於心,而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之嚴嵩,賊堅之許積,一行刀割姻附賊復,陰助聲勢,不軌之跡已綻,懷二之謀難掩,今此賊復之輸款,卽是尙喆之結案,揆以邦憲,豈可一刻容貸於覆載之間乎?請逆賊尙喆,依律處斷。十四行力割
大司諫柳誼,執義洪彦喆,掌令崔守忱,獻納魚錫齡,正言鄭東愼等啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興。究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之說,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承款?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書籍,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也固是守法之常也。其啓也,豈非處變之權,而一向膠守?不卽處分,則豈不有欠於懲亂逆防後患之大經大法耶?澤遂,爛熳同參於啓能凶憯不道之謀,而只誅其身,王章已失,輿憤未洩。其陰凶情節,其弟萬無不知之理,又況會遂之罪惡,與澤遂,一而二,二而一也,而忍杖不服,遽有酌處之命,已是失刑之大者。李觀源,以啓能之壻,兼有師生之義,啓能凶憯不道之謀,決無不知之理,而以蒙騃爲敎,遽然酌處,有乖獄體。請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,設鞫得情。噫嘻,痛矣,從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬·奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎下該府者,有夏賊囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賊女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請亟寢夏賊子女,待年用法之命,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貧天爲己之罪,怙寵自恣之惡,屈指而不可枚擧,罄竹而難以盡書,權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然以此事,不可再擧之說,咆喝公座,略無顧忌,一行刀割凶肚莫掩,至於製給凶疏,沮遏大計,則有浮於逆莽煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,唯其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫師,四字刀割已是劇逆之斷案,而乙巳春諸賊,指日擧兵之時,自擬內應大將,至於書給四柱,先占身數,其所爲計,至凶極獰,九字刀割逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻?天討夬行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,而七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽,待年與否,今無可論。宇鎭,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,乃於不敢言之地,敢懷不敢萌之心,潛構啓草,欲售欺天之計。此已窮凶絶悖,而於渠,猶屬薄物細故,潛藉逆復之姻婭,一行刀割之計明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勒令押付,禁堂承宣,俱未與知,自有鞫體以來,豈有如許非常之擧乎?已輸款之凶逆,決不可酌配,未盡究之情節,尤不容不覈。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忘忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民,歡忭舞蹈之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五九月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。答曰,不允。
掌令崔守忱啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止。爲奴罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人金壽賢·河翼龍,竝令王府,設鞫得情,夬正王法。答曰,不允。
正言鄭東愼啓曰,大靜縣爲奴罪人金壽賢以幺磨宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。興陽縣爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人金壽賢·河翼龍,竝令王府,設鞫得情,快正王法,罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢,噫此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然。凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。答曰,不允。
辛亥七月二十七日午時,上御重熙堂。禮房承旨入侍時,右承旨柳文養,假注書趙台榮,編修官咸士謙,記事官徐有聞,以次進伏訖。上曰,左承旨入侍。出榻敎賤臣承命出傳,行左承旨李祖承進伏。上曰,修改處,只爲二室,而附階之遍設於十四室,果何委折乎?文養曰,似是戶曹不善擧行之致矣。上曰,兪駿柱所言云何?文養曰,俄聞兪駿柱言,則以爲愚迷鎭錯,至犯重罪,萬萬惶懍云矣。上曰,朴絅壽之言,以爲如何?文養曰,莫重修改處,不爲入稟,只憑計士輩所言,擅設附階於十四室,以致喧聒者,莫非昏昧之致,罪合萬死云矣。上曰,凡係太廟事役,雖至微事,例皆經稟,而今此附階一事,不爲取稟,任自遍設,以致喧聒於肅敬之地者,萬萬駭然矣。仍命書傳敎曰,凡修改之役,雖墻垣等閑處,必告事由,今番廟內滲漏,兩室各爲一處,此不過一二張改瓦者,以此知之矣。昨聞十四室,皆設付階,甚以爲訝,査問於將作郞,則所對不識東西,先令相換,略懲渠罪,而今因更査,始覺渠輩之擅便於至重至敬之事,況付階之遍設於各室之前,例有無問于本暑,果無其例云,尤豈不萬萬未安乎?椽端仰土之剝落,果如渠輩之言,則告由祝文,當添入措語,受押單子,亦當添書頭詞矣。所謂計士之籌摘進去者,與營繕自下設付階云,寧有如許紀綱?將作郞,雖以戶曹甘結,爲推諉之端,而究其爲首,非營繕事而何?屢次嚴問之下,擧措節節駭悖,念舊猶屬第二件事,所重自有在焉。前監役官朴絅壽,爲先出付法府,照律定配,計士,令該曹各別嚴治,至於戶曹堂郞事,尤有駭然者,營繕雖欲甘聽守僕之說,而爲之,身爲判堂,不問告由與否,爲此前例所無之擧,矇若不知,問啓之時,有若諉罪者然,是豈成說乎?戶曹判書趙鼎鎭,爲先越俸十等。付階之遍設於十四室,卽無於前之例,則徒仰計士之口,初不敢一言可否,又不勸令堂上草記或移文,如是之故,自上不惟不得聞知,禮曹不知,政院不知,藝文館不知,該署提擧,本曹判堂,亦皆不知,渠之罪已極無狀,而渠以前例房郞,敢爲此無例之擧,獨於看役一事,曰以前例,只看形便等說,肆然奏對於政院,而莫重肅嚴之地,只送計士,任其雜亂。今於更問之下,所對一味無嚴,幺麽蔭官,如是不畏法,亦所罕聞,戶曹前例房郞廳兪駿柱,先汰職名,令該府,施以禁錮之典。命退,承史以次退出。
辛亥七月二十七日申時,上御重熙堂。右承旨入侍時,右承旨柳文養,假注書趙台榮,記事官洪樂游·徐有聞,以次進伏訖。上命書傳敎曰,神室修改,不過數張瓦整置,雖知雨前畢役,而還安節次,遣史官奉審以來矣。待到申後,無入稟,意謂各位行事之遲滯而然。今始問之,史官之復命,在午前而在院承宣,生疎莫甚,不傳於受稟之司謁,以致過申不得入稟,事未前聞。當該承旨罷職,參坐不爲提醒諸承旨,亦爲罷職。又命書傳敎曰,承旨前望單子入之,待下批牌招察任。文養曰,太廟雨漏處修改移還安祭,大祝,依朔望祭享例,以二人塡差者,殊未妥,當朔望祭,則大祝二人,不過輪回讀祝,而至於移還安祭,則不但讀祝而已。移奉還奉時節次,以二大祝擧行,實有苟艱之慮,不可無變通之道,故敢此仰達矣。上曰,此後以大祝及宮闈令,各五人定式,可也。出擧條命退,承史以次退出。
上在昌德宮。停常參·經筵。
未時,灑雨下雨,測雨器水深一分。
李晩秀啓曰,來初一日輪對日次矣,敢稟。傳曰,爲之。
傳于李祖承曰,左承旨入侍。
傳于李洪載曰,右承旨入侍。
傳于李祖承曰,禮房承旨,同副承旨入侍。
傳于柳戇曰,政官牌招開政。
以漢城府,今七月朔月終閭家奪入貰入白文買賣,依例摘奸無乎事別單,傳于李晩秀曰,向者判尹之處分,左相擧措之依施者,此亦仰遵先朝制法之聖意。蓋幾十金以上,窮巷民戶,則本不入於法典之中云耳,近來之人多鹵莾,昨日之事,猶不記有,本來令式,豈皆盡知?然則班戶之認爲新令之稍異,民戶之認爲舊法之更張者,是無異於罔民,欲待朔例,別單而一番申諭矣。今因別單,更此敷示,卿等以此知悉。至於左相擧條,亦指窮巷貧戶而言,萬一藉此買得十間以下於闤闠中,朝增十間,暮增十間,次次蠶食,如乙未冬處分之泰淵家廣占,則惟玆爲貧戶申修舊典之意,反爲違越先朝成憲之歸。此意卿等,與各部官,不可不知,判尹之處分,今日之判付,一則遵舊,二則遵舊之意也。
柳文養啓曰,因觀象監草記,令政院査實當該堂上論罪事,命下矣。卽爲査問於禮曹及禁漏,則今二十五日告由祭單子啓下後,自該曹,捧甘各司,而禁漏,亦爲一體知委云。故取見其甘結,禁漏果在列書之中,而初無官吏着名,該曹雖曰,捧甘,旣不着名,則與初不知委無異。祀享奏時,事體不輕,而應行知委之事,不能檢飭,致有該監之草記,當該禮曹堂上,從重推考,何如?傳曰,當別有傳敎矣。
傳于李晩秀曰,左副承旨入侍。
柳戇,以吏批言啓曰,本曹參判,今當差出,而前望中,無故之人,只有二人,以二望擬入之意,敢啓。傳曰,知道。
有政。吏批,判書金文淳進,參判·參議未差,行都承旨柳戇進,以閔台爀爲兵曹參判,尹光普爲東學敎授,尹羽烈爲京畿都事,南部令徐有升,儀賓都事申在維相換,兼執義李義鳳,兼掌令徐榮輔·鄭東觀,兼持平李冕膺,竝單付。再政。以具庠爲吏曹參判,李秉模爲禮曹判書,李義行爲禮曹參判,金履禧爲禮曹參議。
兵批,判書吳載純病,參判閔台爀未肅拜,參議尹長烈入直進,參知鄭益祚病,同副承旨李翼晉進,副司直李復永·閔台爀·金樂洙。
李翼晉啓曰,俄者司謁,以李海淸·洪栒,日後殿座時,待令事,來傳下敎,而李海淸,纔因兵曹草記,有拿處之命,則旣拿處而又待令,或慮其誤傳所致,卽又司謁,以洪栒·金相九,日後殿座,待令之意,更傳下敎。莫重傳命,何等審愼,而當初誤傳之狀,極爲痛駭,當該司謁,令攸司,從重科治,何如?傳曰,聞是別監誤傳,司謁錯聽而然云,司謁無可罪之端,分揀。
以京畿監司徐鼎修狀啓,陽川等邑田畓各穀,水浸被損形止馳啓事,傳于李晩秀曰,觀此狀辭,陽川·金浦·富平·衿川等四邑之沿邊浸水,雖因地勢之似然,言念民情,極爲矜悶,水退陽曝之後,能有蘇醒之望乎?咫尺郊畿之民,情,尤所當恤,令道伯,預加詳察,俾無一夫之失所事,令廟堂行會。
以平安監司洪良浩狀啓,平壤城操,令廟堂稟處事,傳于李翼晉曰,一體停操事,回諭。
柳戇,以吏曹言啓曰,今此朔祭宗廟大祝前修撰崔顯重,景慕宮獻官前參判李祖源塡差,而時無職名,令該曹口傳付軍職,何如?傳曰,允。
兵曹口傳政事,副司直李祖源。
李晩秀,以禮曹言啓曰,郊壇四孟朔遣禮郞,看審有無頉,自該曹,草記事定式矣。發遣郞廳,風雲雷雨壇·先農壇·雩祀壇·祈雨壇·司寒壇·癘壇,次弟摘奸,則各壇壇上,俱爲無頉,而今番雨餘,先蠶壇南邊紅箭門箭木一箇折傷,漢江壇東邊墻垣,三尺許頹圮,䚺待晴修改事,分付該監,此後修掃看護等節,另加申飭之意,敢啓。傳曰,知道。
李翼晉,以禁衛營言啓曰,本營哨官柳載南,受由過限,依例汰去之意,敢啓。傳曰,知道。
李祖承,以義禁府言啓曰,時囚保放事,命下矣。時囚罪人李集斗,保放之意,敢啓。傳曰,知道。今日開坐,照律,可也。
李祖承,以義禁府言啓曰,前監役官朴絅壽,出付法府,照律定配事,命下矣。朴絅壽,江原道歙谷縣定配,而以承傳內辭意,具罪目,卽爲發遣府羅將,押送配所之意,敢啓。傳曰,知道。
李祖承,以義禁府言啓曰,保放罪人李集斗,還囚後,照律之意,敢啓。傳曰,知道。
李祖承,以義禁府言啓曰,時囚罪人兪駿柱,令該府,施以禁錮之典事,承傳啓下矣。兪駿柱,禁痼放送之意,敢啓。傳曰,知道。
李祖承,以刑曹言啓曰,因觀象監啓辭,莫重享禮,有此禁漏之闕待,當該禁漏官,爲先除案後,令攸司,從重嚴勘事,命下矣。取考律文,則大明律制書有違條有曰,凡奉制書,有所施行而違者,杖一百,當該禁漏官崔擎斗,依此律,決杖一百,懲勵放送,何如?傳曰,禁漏官無罪,分揀,可也。
禁府照目,江陵前府使李集斗矣,本府議啓內,魚鱐回轎二事,囚供道牒,雖有相左,備局回啓,旣以不足論罪爲言,今不必擧論是白乎矣,至如悖儒之奪取罪囚,隱置聖廟,實是前所未有之變怪,則身爲命吏,不能嚴戢,其在後弊誠非細故,以此照律罪,杖八十收贖,奪告身三等,私罪奉敎依允爲旀,議減一等爲良如敎。
禁府啓目,訓鍊都監哨官李海淸原情云云。傳旨內辭緣,泛稱遲晩,刑推得情,何如?啓,不足責,附過放送爲良如敎。
掌令林長源啓曰,請爲奴罪人金壽賢·河翼龍,竝令王府,設鞫得情,夬正王法。昔辭見上答曰,不允。
辛亥七月二十八日卯時,上御重熙堂。禮房承旨同副承旨入侍時,右副承旨柳文養,同副承旨李翼晉,假注書趙台榮,記事官洪樂游·徐有聞,以次進伏訖。上命文養書傳敎曰,致敬於祀典之一念,庶或諸臣之體認,而自神室修改,至于無告儀而欲爲各室修改,無非誠敬未盡之所致,此所以耿耿於近日者也。此際,昨見該監草記,又知再昨修改告由祭享,禁漏官之不爲待令,以致奏時之替行云。大抵,自初之擧行,欠敬也故,各司應行之事,隨處做錯,予方悚然,何責乎有司,而聞政院査奏,該曹知委之漏却於禁漏者,決不可置而無飭,無論事勢之如彼如此,掌禮之官,焉敢辭其責乎?該曹諸堂遞差。今番事,節節違於前例,故各項擧行亦然,各室移還安之擧,吏曹亦未及詳知,奉出奉安之大祝,只依朔望及墻垣修改告由例,不能擇差大祝中,甚至年衰眼昏者,莫辨祝書字樣云。若當移還安時擧行,則其爲苟艱,亦豈不萬萬未安乎?雖令更爲塡差,當該吏曹堂上,亦不可以未及聞知曲恕,亦爲遞差,此後雖朔望祭享,眼昏人,切勿塡差事,嚴飭。吏曹雖或混差,獻官亦卽草記改差事,俾各書付享所,如陵寢,則勢難草記,以祝史臨時代行事,一體分付,仍令定式。命退,承史以次退出。
辛亥七月二十八日午時,上御重熙堂。左副承旨入侍時,左副承旨李晩秀,假注書趙台榮,記事官洪樂游·徐有聞,以次進伏訖。上曰,禮曹諸堂及吏曹參判,今日政差出事,分付。賤臣承命出傳。上曰,近來命課學,不能成樣,以專昧向方者苟充,此豈成說?如孤虛旺相之法,方書浩多,門路甚多,固難責之於此輩,而若其生氣福德,天時陰晴,一見風雨賦者,孰不知之,而雖以今番神室修改擇日言之,不能審愼,有此僨誤而極矣。雲觀一提擧,能解象律之學,俟其病間,自當仕進,而旣非肅拜之職,則監中事務,豈無在家管檢之道耶?祿官中術業精明者,視其功勞,陞遷敎授,生徒中,今雖生疎,有才可敎者,善爲勸課,俾底成就。雖勸課而終不可成才者,一竝除汰,而若其勸課成就之道,限以幾年,凡係釐正之事,成節目,後日登筵時,指一稟處之意,竝以筵敎,分付,可也。命退承史以次退出。
上在昌德宮。停常參·經筵。
自開東至午初,灑雨下雨,測雨器水深三分,自午正至酉時,灑雨下雨,測雨器水深二寸六分,夜自二更,至八月初一日開東,灑雨下雨,測雨器水深一寸四分。
李翼晉啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于柳文養曰,右副承旨,馳詣宗廟,同副承旨,馳詣景慕宮,奉審摘奸以來。
傳于李祖承曰,左承旨入侍。
傳于柳文養曰,禮房承旨入侍。
柳文養啓曰,兵曹參判閔台爀,旣入闕中,兼帶同義禁,不爲肅謝,直爲出去,事甚未安,推考警責,何如?傳曰,允。
柳文養啓曰,卽者副修撰李太享,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
有政。吏批,判書金文淳進,參判·參議未差,行都承旨柳戇進啓曰,本曹參判今當差出,而前望中,無故之人,只有二員,以二望擬入之意,敢啓。傳曰,知道。以李秉模爲戶曹判書。再政。以朴祐源爲吏曹參判,鄭昌順爲禮曹判書,李海淸爲注書,李爲宗廟提調,吳載純爲內醫提調,李秉模爲禮賓提調,訓鍊提調單李秉模。
兵批,判書吳載純,參判閔台爀病,祭議尹長烈入直進,參知鄭益祚病,同副承旨李翼晉進,副司直單洪檍·徐邁修·朴祐源。
柳戇啓曰,新除授注書李海淸,卽爲牌招察任,何如?傳曰,允。
傳于柳戇曰,刑曹判書前望單子入之,待下批,牌招察任。
刑曹判書前望單子入之,金尙集落點。
傳于李祖承曰,判堂姑未律當其罪,故以渠罪犯,止於禁錮,今則判堂旣門黜,故犯之郞廳,豈可薄施減一等之科乎?渠之所爲姑舍是,所用者,皆是不似未安之物云,其罪豈下於該監郞乎?禁錮人兪駿柱,加施遠配之典。
以忠淸監司朴宗岳狀啓,八月令進上生松茸及早紅柿子,限內不得封進,惶恐待罪事,傳于柳文養曰,勿待罪事,回諭。
李翼晉,以兵曹言啓曰,景福宮衛將禹允益,身病猝重,勢難供職,呈狀乞遞,輪番之任,不可久曠,改差,何如?傳曰,允。
李洪載,以賑恤廳言啓曰,東部祭基里契居良人尹興大渰死,恤典錢二兩,布一疋,西部成朔州契幼學黃仁煥,行廊一間頹壓時,獨女安召史子七歲兒壓死,恤典布一疋,錢一兩上下。四郊病幕中,雨水滲漏者,東部字內二十二處,南部字內三十二處,西部字內十八處,北部字內二十三處,蓋覆空石,每幕各五立,依例分給,至於民家頹壓之數,旣承追後都錄草記之命,姑待該府畢報,一一題給後,通計前後數爻,別單書入之意,敢啓。傳曰,知道。
李翼晉,以義禁府言啓曰,禁錮人兪駿柱,加施遠配之典事,承傳啓下矣。兪駿柱,慶尙道機張縣遠配,而以承傳內辭意,具罪目,依例發遣府羅將,押送配所,何如?傳曰,允。
李祖承,以漢城府言啓曰,孔德里中任車有濟,自本府,照律科治事,草記允下矣。取考律文,則大明律戶役條有曰,躱避差役者,杖一百,詐僞條有曰,對制及奏事上書,詐不以實者,杖一百徒三年,名例云二罪俱發,以重者論。車有濟,從重論以詐不以實,杖一百徒三年照律,而杖則自臣府決杖,配則令該曹發配,何如?傳曰,允。足以懲勵,定配分揀,可也。
李洪載,以賑恤廳言啓曰,今七月朔內,出幕病民之身死,貧不掩土者,北部字內一名,東部字內一名,南部字內一名,合三名恤典,布各一疋,錢各一兩上下後,別單書入之意,敢啓。傳曰,知道。
持平洪克浩啓曰,請爲奴罪人金壽賢·河翼龍,竝令王府,設鞫得情,夬正王法。措辭見上答曰,不允。
副修撰李太亨疏曰,伏以臣之老母,年近八十,宿病沈痼,長時奄奄,忽自日昨,添得暑痢之證,一日之內,度數無計,食飮全却,元氣暴陷,若不保朝夕。臣於直中,得聞此報,心神飛越,按住不得,玆敢忙陳短章,徑出禁扃。伏乞聖明,俯賜諒察,鐫臣職名,仍治臣瀆擾之罪,以肅朝綱,不勝幸甚。答曰,省疏具悉。爾其勿辭,救護母病。
辛亥七月二十九日辰時,上御重熙堂。禮房承旨入侍時,左副承旨李晩秀,右副承旨柳文養,假注書金達淳,記事官洪樂游·徐有聞,戶曹郞廳鄭華淳,以次進伏訖。上曰,戶曹郞廳進前,可也。華淳進前。上曰,太廟附階事,豈不萬萬可悶乎?聞其板子,多用船板云。不似未安之物,許久留置於肅敬之地者,大不成說矣。十四室及空室二室,竝皆爲之否?華淳曰,然矣。上曰,先朝未嘗有此等事,空三室增廣之際,似或有此例,而亦豈至於十四室竝設附階之理乎?卽今雨勢,似無日間夬晴之望,欲待夬晴後始役,則以其未安之物,曠日踰月於廟內咫尺之地者,極爲可悶。雖非附階,竹層梯,似足代用矣。華淳曰,前例多以竹層梯或凳架用之矣。上曰,瓦上草根,用長竿束連,足以鉤拔也。華淳曰,然矣。上曰,朔祭又隔宵,而許多不潔之船板,不爲撤去,以至行事,誠甚悚然,而旣設之附階,又無端撤去,亦係未安矣。役處若是暫時可了之事,則乘乍晴之日,誠欲始役,而此則役處浩大,非猝乍間可畢云,甚爲悶迫矣。爾以此意,往諭都提調附階之撤去當否,商議回奏,可也。上敎文養曰,始役後還安祭,勢難親臨,蓋太廟享禮,凡有親臨,例爲大享,只行大祭,殊涉未安故也。上曰,今番事,若在先朝,則凡所震惕之擧,當復如何?予則誠敬不敢追先朝萬分之一,故自下擧行,亦節節做錯矣。問于日官,則明日以後,來初七日稍吉云,而試察星象,來月十日以前,則似無夬晴之期,況蒸熱如此,東邊雖不雨,西邊必雨矣。文養曰,然矣。上曰,此雨在農務,不至爲害耶?文養曰,似不至於痒稼矣。上曰,當初太常擧行,極爲無狀,祈晴之時,反行祈雨之儀,獻官輩,又不能十分虔誠祈晴,以後未有不雨之日,雖其霏注之不同,殆若日課矣。欲待數日夬霽,亟行賞典,而終無晴意,拖至于今矣。祈晴後無賞典,亦係無前之例也。文養曰,莫非臣等不能殫誠之罪也。上曰,戶判事,大可悶矣。當初除拜,以其曾經郞廳,而不事事特甚,此所謂趙魏之老則優,滕薛大夫則不足者也。旣自戶曹捧甘,而身爲判堂,曰以不知,是豈成說乎?大抵,今之卿宰,全不識事面,故觸處做錯,雖以神室墻垣事言之,限以七年者,全沒商量,苟能築之甚固,則固有久支之望,而豈可如是之久乎?文養曰,更以五年爲限矣。上曰,近來諸臣於銓職,則必以謀避爲事,予則甚以爲非矣。聞其言,以爲不能以自峻氣行政,故不欲居銓云,而此則不然。古之銓堂,非不用峻氣,而亦未嘗不恢公,不幸乙亥以後,一種怪鬼之輩,專行凶臆,所謂峻氣,無非偏私之習,如此而朝著何以淸明乎?旣付以銓衡之責,則朝家何必每每關攝,而今若一任其所爲,弊端實難防故也。宋載經以後,如洪秉瓚者,亦敢效尤,豈不可痛乎?銓官如此,有司之臣,水如彼,大凡近來士夫,自少初不留意於彌綸經理之策,故及其出身任職,無一可觀。世道至此,將於何處得來其人乎?仍命文養,馳詣宗廟,同副承旨李翼晉,馳詣景慕宮,奉審摘奸。上敎文養曰,典祀廳所奉祭物,更爲看審後,日久變味者外,先爲奉來,可也。命退,諸臣以次退出。
辛亥七月二十九日巳時,上御重熙堂。左承旨入侍時,行左承旨李祖承,假注書趙台榮,記事官洪樂游·徐有聞,以次進伏訖。上曰,戶曹郞廳,如已入來,使之入侍,可也。賤臣承命出,與戶曹與郞鄭華淳,偕入進伏。上敎華淳曰,往問大臣,則大臣云何?華淳曰,左相以爲,若於一二日內,卽爲修改,則附階雖令仍置,至於多日而不爲撤去,則事甚惶恐云矣。上曰,左副承旨入侍。出榻敎賤臣承命出傳,左副承旨李晩秀進伏。命書傳敎曰,政官牌招開政,在外任參判許遞,今日政差出。又命書傳敎曰,問於雲觀,明日外一兩日內,姑無可合之日云,而須待快晴久曝,可議修改,今夜又當行朔享矣。大抵,各室,遍設附階,不但前例未聞,先朝各年修改,除非竹梯或凳架,無他代用之例云。若於初擇日修改,則旣設之附階,雖不必撤去,今則快晴,姑未的在何日,況今夜,豈可仍設而將事?且況附階物種,亦不愼擇,所見萬萬未安云。已令該郞,問議大臣,今日內,使卽撤去,依例以梯凳,用於修改時之意,曾有下敎,而日前處分之止於越俸,以爲後有難遞改也。更思◆◆◆可謂看役之生熟,猶屬節目間事,且以政令言之,戶曹分甘之事,藉如其言,果有不知,監役官所爲,屬於繕工,則爲其提擧者,焉逭其責乎?且帶本署之任,而徒信守僕勿口浼罪之說,本兼三銜事務,其敢曰,莫聞知乎?設附階也,戶曹郞官之任,其偃息渠家,姑舍是,竝與監役官,同時醉似泥,恣意退食私次,而皆不敢一言禁止,只令營繕下屬,待令於莫重之役,至登於史官之筵奏,國有紀綱,寧有是也?不爲措辭告由於各室,而各室移還安,亦非該曹之罪乎?此而尋常勘罪,是豈重所重之意乎?戶曹判書趙鼎鎭,越俸勿施,削去仕版,門外黜送。又命書傳敎曰,有判堂今日可以進去擧行,戶曹判書削黜之代,除衆所共知實病及外仕,卽速擬薦,使之待下批先進去後謝恩。命退,諸臣以次退出。
上在昌德宮。停常參·經筵。
自開東至午初,灑雨下雨,測雨器水深一寸三分。
李祖承啓曰,大司憲洪檢未肅拜,執義洪彦喆,掌令任長源·崔守忱,持平洪克浩呈辭,持平朴載淳在外,監察茶時之意,敢啓。傳曰,知道。
李祖承啓曰,來初五日,朝參日次,而景慕宮秋享大祭齋戒相値,頉稟之意,敢啓。傳曰,知道。
柳文養啓曰,社壇門柱修改告由祭文,昨日申後來呈,而字劃之訛舛,句語之差誤,臣不能詳審,矇然捧納,臣方惶恐待罪,而莫重祭文,有此欠敬,當該知製敎,所當重勘,而本院請推之外,無他可施之罰,何以爲之?敢稟。傳曰,爲先從重推考,可也。
柳戇啓曰,臣以典牲提調秋享仲朔大祭犧牲看品事,進去下直之意,敢啓。傳曰,知道。
柳文養啓曰,文臣製述,以何日爲之?敢稟。傳曰,涼生後更稟。
傳于李祖承曰,左承旨入侍。
李祖承啓曰,日官崔景烈,昨日有放送之命,故以卽爲放送之意,分付刑曹,而適値都囚徒來呈,景烈之名,在於錄啓中,至使改修正以來,則該曹宜無不聞不知之理,而卽聞雲觀官員所告,則崔景烈,不爲放送,至今在囚云,罪人放未放,何等關重,而該曹尙不下帖於該署,致使特敎放送之罪人,經宿滯囚,事未前聞,極爲駭然。該曹堂郞,所當重勘,而本院請推之外,無他可施之罰,何以爲之?敢稟。傳曰,堂上推考,郞廳拿處,近來曹郞事誠悶然,此事雖微事,都民休戚,專在司寇綱領,則堂上雖摠察,緊要繫於郞官,此後各別擇差事,嚴飭銓曹。
李翼晉,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
柳文養,以禮曹言啓曰,卽接宗廟署所報,則今日之雨,永寧殿第十二室東北角朴工上女夫瓦十餘張墜落,西門內墻一間許,亦爲頹圮云,重殿內有此墜落頹圮之患,不可無慰安之擧,慰安祭,不卜日今初三日設行,而修改等節,待快晴擇日擧行,墻垣頹圮處,改築間爲先圍排事,分付,何如?傳曰,允。
柳文養,以禮曹言啓曰,卽接宣陵參奉所報,則今初一日申時,本陵王后陵上曲墻辰巳方內邊,去月十三日所頹處,廣九尺,高三尺六寸,又爲頹落云,曲墻有頉,例有慰安之擧,而去月十五日本陵慰安祭,旣以辰巳方曲墻頹圮告由,則今又以此方所再次設行,恐近疊瀆,慰安祭則今姑置之,本曹堂上郞廳,依例進去奉審後,修改等節,待快晴與前頉處,一體擧行,何如?傳曰,允。
李翼晉,以兵曹言啓,卽接宗廟入直部將鄭聖翰所報,則宗廟東邊墻垣舊築七間許頹圮云,臣載純馳往頹圮處看審後,嚴飭該監,以杻把子堅實圍排,亦以樹柵,而間數闊大,守直衛軍二名,不無疎忽之慮,加定二名,合四名限改築間嚴加守直,亦令巡邏營門,申飭校卒,各別巡察之意,分付,何如?傳曰,允。
李翼晉,以兵曹言啓曰,卽接宗廟入直部將鄭聖翰所報,則宗廟西邊墻垣舊築二間許,日前外面缺落圍排處,今日因雨,內面又爲頹圮云,臣載純,馳往頹圮處看番後,嚴飭該監,更以杻把子堅實圍排,亦爲樹柵,而衛軍二名,依例定立,限改築間嚴加守直,亦令巡邏營門,申飭校卒,各別巡察之意,分付,何如?傳曰,允。
李翼晉,以兵曹言啓曰,卽接南道參軍金若礪牒報,則禁衛營所授昭義門南邊近處體城四間許頹圮云,令繕工監爲先把子圍排,分授軍門,急速修築,而把守軍兵,亦令該軍門,量宜定送,限改築間嚴加守直之意,分付,何如?傳曰,允。
李翼晉,以兵曹言啓曰,卽接西所衛將李濟萬牒報,則泰秋門東邊中松一株,今日風雨,拔根顚仆云,令該所依例斫去之意,敢啓。傳曰,知道。
李翼晉,以禁衛營言啓曰,本營分授昭義門南邊體城四間許頹圮處把守軍,令該軍門量宜把守事,自兵曹草記矣,出番鄕軍二十名,將校一人,嚴飭定送率領,晝夜輪回把守,而待晴卽爲修築之意,敢啓。傳曰,允。
咸鏡監司李文源疏曰,伏以茀祿自天,慶會同辰,慈宮獻齊岡之壽,聖孝彌隆,震邸回流虹之瑞,尺衣漸長,中外臣民之舞蹈歡祝,曷有其極?仍伏念臣,偏荷簡畀之殊私,猥據方岳之重任,居然歲且周矣。自莅職以來,夙宵憂懼,憶憧一念,惟在於粗效殫竭,報答隆眷之萬一,而才猷淺短,不足以剸裁機務,威望素輕,不足以憚壓州郡,至於尋常簿書之末,瞢昧鈍劣,亦未免動輒錯誤,夫爲國藩屛,承流宣化,固非如臣無似,所可擬議者,而伈伈俔俔,一味尸素,孤負委寄,徒積罪戾。雖以我聖上至仁至慈,隨事庇覆,特不加之以誅罰,臣心之慙戁惶蹙,固當如何哉?且以臣嗜飮之辜,致煩聖慮,溫諭鄭重,寶墨璀璨,訓戒之至意,洋溢於十六字之中,懇懇諄諄,猶若耳提面命,臣以孤露餘生,未嘗得此於慈父,而得之於殿下,此實殿下視臣如子,惟恐其或傷也。臣雖頑如木石,銘鏤心肝,不覺感涕之霑襟,伏況一時董工,有何勞勩之可記,而每以太濫之恩賞,誕頒絶迥之荒徼,臣輒厭然冒受,若固有之,臣之於廉沒恥,已不足道,而其在淸朝愼賞之政,玷累大矣,臣於此,尤不勝踧踖靡措之至。噫,臣受恩如天,圖報無地,糜身粉骨,固所甘樂,其何敢妄生占便之計,猥蘄免之辭,而第臣之長短,臣自知之,以臣之蔑識謏才,擔此重寄,畢竟僨敗,自分必致,迨此釁孽之未盡彰露,若蒙恩遞,則不惟臣身之可免顚躓,庶幾國事之不至瘝曠,而天地生成之德,亦將有始而有終,此豈非聖心之所可曲諒耶?且況臣素患風痺之祟而春秋數千年行部,海山嵐,撼敲薰爍,脾胃受傷而食飮全減,手足麻木而屈伸甚難,時或精神昏眩,若墜煙霧,論其症形,雖非時日危急,源委則已痼,苟不得舁還京輦,及今醫治,竊恐永爲癃癈之物,更無就列之日,臣情到此,吁亦慼矣,私義之難冒旣如彼,病勢之難强又如是,則臣之願遞,實出於勢所不已,其可瀆撓是懼,不一呼號於天日之下哉?玆敢瀝陳肝血,仰徹宸嚴。伏乞聖慈,特賜體諒,亟許鐫免,以爲公私之大幸焉。答曰,省疏具悉。重任有難輕遞,卿其勿辭察任。
辛亥八月初一日午時,上御重熙堂。左承旨入侍時,左承旨李祖承,記事官李海淸·洪樂游·徐有聞,以次進伏訖。上曰,奉審承旨入侍。出榻敎賤臣承命出,與左副承旨李晩秀,偕入進伏。上曰,永寧殿殿宇瓦子,當爲修改處,果何如耶?晩秀曰,不過十張內外矣。上曰,所見不至大段乎?晩秀曰,然矣。祖承曰,前兼春秋金鳳顯,日前,承農形摘奸之命,纔已往還,故敢達矣。上曰,入侍,可也。賤臣承命出,與金鳳顯,偕入進伏。上敎鳳顯曰,爾所看審處農形,果何如耶?鳳顯曰,臣於日昨,承命往高陽·陽川·金浦·富平·通津·仁川等沿江諸邑,看審農形,因探老農及遠近行路之所傳,則皆以爲如許豐年,萬古所無云云,而歡聲載路,蹈舞相賀,而但陽川一邑,以近江之故,最被沈水之患,田畓各穀,將無成實之望,所見可悶,至於富平·通津·高陽·金浦等四邑沿江之處,雖不免間間水沈,江水稍遠之地,則田畓各穀,無不穰穰,以此較彼,大體論之,則不足爲痒稼之歎,其中仁川一邑,自是近江,而年年水沈處也。然猶今年,則果無一畝半畝之爲水所傷者,老農之言,皆以爲異常矣。上曰,陽川,小邑也,民力,亦必凋弊,而如許樂歲,未免獨歉者,聞甚矜悶,此所以憧憧於宵旰,特命爾看審者也,民戶果爲幾許,而目下頷顑之狀,亦果如何?耿耿一念,殆難形容,民間疾苦與弊瘼,曾有探來之敎,爾須一一詳陳,可也。鳳顯曰,戶爲千餘,而昨年豐熟,旣紆民力,且於畿邑民産,朝家之前後軫念蠲減施惠者,出尋常萬萬,故陽川之民,亦被恩澤,尙今飽哺而歌詠,少無目下失所之歎,但秋後則以農爲生者,恐不免貧乏之患矣。上曰,言念陽川民情,實爲凜然,其許多民戶遑遑失所之狀,如在目中,如許豐年,猶不免艱乏者,尤豈不惻然乎?朝家於陽川一邑,何惜乎別般施惠之道乎?災結及身布還上,當飭道伯·守令,使之講究長策,期使陽民,有安堵樂生之效,爾須先將此意,下去宣布,而今行則不必潛往,必以奉命史官之行,如例下去,招集衆民,一一曉諭,更以十分惕念,無或虛實相蒙一夫之意,面飭該倅,可也。仍敎鳳顯曰,外此亦必有民弊之可言者,何不詳達乎?鳳顯曰,臣於今行,旣承縷縷下敎,故果爲別般詳探,而果無弊瘼之可以陳達者,臣於陽川路次,聞其民之言,則以爲今番生蟹特蠲之恩,實爲飢民莫大之惠澤云,而擧皆攢手頌祝曰,吾輩所以樂生而安業者,孰非朝家恩德,而近年以來,大小蠲減之恩,指不勝屈,實無以報答萬一云云,至有感激垂涕者,民情於此可見矣。上曰,雖有節晩之歎,猶勝於全然陳置,水沈痒稼未可掛鎌處,則或種菁蔓似好,民間諸議,果以爲如何耶?鳳顯曰,果方播種矣。上曰,近日之雨,得無傷稼之患云耶?鳳顯曰,雖不如不雨之爲愈,亦不至大段妨農云矣。上曰,爾於明曉下去園所奉審後,仍向陽川,宣諭後復命,可也。命退,諸臣以次退出。
上在昌德宮。停常參·經筵。
柳戇啓曰,新除授禮曹判書鄭昌順,吏曹參判朴祐源,除拜後過三日不爲出肅,依定式推考警責,仍卽牌招,何如?傳曰,允。
李祖承啓曰,大司憲洪檢,執義洪彦喆,掌令崔守忱·任長源,持平洪克浩·朴載淳,牌招啓辭未下,監察茶時之意,敢啓。傳曰,知道。
傳于李祖承曰,左承旨入侍。
傳于李晩秀曰,左副承旨入侍。
以漢城府民家頹壓別單,傳于李祖承曰,恤典卽爲題給。
柳文養,以奉常寺官員·以都提調·提調意啓曰,東籍親耕田所種皮黍·皮稷·皮粘粟三種,今八月旬間,當爲成熟之意,敢啓。傳曰,攝刈。
柳文養,以備邊司言啓曰,國家之所當嚴者科場,所當飭者士習,前後聖敎,何等嚴截,何等諄複,而士習一味乖悖,科場一味淆雜,有識之憂歎,容有極乎?今年大比初解,隔日無多,八路京試官都事將次第下去,必有先事申飭然後,爲士者或悛舊習,爲試官者亦可遵奉,而八路矜式,惟在漢城,若不淸源,何得流潔?先飭漢城,次及八路,斷是次第之不可已者,科場之弊,難以毛擧,而撮其最不可不禁者而言之,則其一,隨從,一接之中,能解屬文者不過一二人,而或令負卜,或備任使,形形色色,環以擁之,各定部伍,各事爭奪,種種變怪,職由此出,隨從不可不嚴禁也。其二,卽外場,外場之弊,會圍或多有之,而至於初試,法不當入場者,欲爲率入,則其計甚巧,人莫測知,內場好矣,何必艱辛爲外場乎?雖然欲爲冒法率入之人,或多知面,則難於步入圍內,使之潛匿場外,製述入送,或不無其弊云,此則言之汚口,書之汚筆,名以儒生者,何忍爲此,而擧世喧傳,亦豈全無所見聞而然歟?外場不特不可不嚴禁,如有現捉,嚴法重繩,斷不可已。其三,卽書冊,場中挾冊之禁,法典所載,每當科場,雖有禁飭之名,實無禁飭之效,士習之頑,姑無論,其在國綱,寧不大可寒心乎?書冊,不可不嚴禁也。雖然若因是而搜及衣袴,摩遍肥膚,亦非所以以禮爲圍之意,此亦不可不念。其四,卽文體,科臼中務悅主司之體,雖不足以文言之,旣有其題,則文勢自當有次第之不可紊者,而近來爲科業者,專以促急爲主,無論詩賦義疑,起頭與鋪敍,必書題字,直露題意,全沒從淺入深之味,此已不成文體,而其中反鋪頭爲體,尤極怪駭,京試如此,四方效嚬,今則轉至於莫可矯正之境,文體之不成,猶屬閑事,盛世音聲,所貴徐緩,促急之體,在所當禁,至於必欲早呈,亦是促急中出來,意在促急,故詩不滿十八句,賦不滿三十句,疑義下端,無四五節更端發明,直爲呈納,而爲試官者,初不詳覽,置之入格之中,甚者以不東不西無所屬之語,未入場之前,預書試券下端者,滔滔皆是,而未見有因此見黜者,此則皆試官不能詳察之致。今番則無論京外入格試券,如有此等事,則當該試官,從重勘罪,以嚴科場,斷不可已矣。上項諸條,俱係不可不嚴飭,而若因此而又生別弊,以致人命之或有傷損,則天下寧有是乎?蓋其隨從書冊禁飭之際,圍門不爲洞開,禁亂下人,從以阻搪,林立儒生,前不得移足,後則如潮進,其勢安得不自相蹂躪,以至傷人乎?以是言之,隨從之禁,書冊之飭,意在於欲淸科場,而有司之員,不善奉行,其害至及於人命,其所矯救之策,反復思惟,惟有早開門一事而已。科日若在明日,則自今日申後,已開試門,使之掉臂徐步,隨意入去,則不特儒生擧措不至甚駿,隨從之易知,書冊之難掩,較諸當曉搜覓,悤悤不盡,其難易不啻懸殊,前漢城試已行之事,其效不可誣矣,雖外方,何所妨而不爲此乎?此等條項,預爲頒示,使儒生,詳知朝家禁令,無或犯科,試官詳知朝家法制,毋或弛忽,則庶不違於古聖王懸法象魏之政,以此申飭,何如?傳曰,允。鄕貢未復舊之前,千般設弊,萬方救瘼,都屬於治末之歸,而曰以末務而抛棄,則是固因噎而廢食,豈可乎?近來法綱日益解紐,尤最甚者士習也,科弊也,今年又復縱弛,亦豈曰有國有紀綱乎?不能齊以禮義,欲以刑法制之者,豈不誠王政之羞恥,而中庸經文,首言修道之敎,朱子釋之於章句曰,敎者,刑政是也。大抵不得已而用之於不率敎之類,自古在昔聖王之治猶然,況近日士習科弊乎?以此草記,另飭中外,知此先甲之令,俾各無犯,可也。
持平朴載淳疏曰,伏以,臣嚮趁六月十八日慶辰竭蹶西來,蹈舞闕外,自幸生逢千一之會,與同太平之樂。不自意薇垣恩除,遽降於是月之下,攢祝之餘,衷情冞激,他不暇顧,卽伸叩謝者,寔出於分義忱誠之不容但已,而惟是有自來情勢,不敢因冒,終至於一日而再違召牌,顧其罪,合置重辟,而聖度天大,罰止薄罷,曾未幾日,旋蒙特敍,主恩冞隆,臣罪尤大,蹐天跼地,益無措躬之所也。臣頃出郊外數舍之地,果爲轉向家鄕之計矣,忽聞柏府新命之又下,臣是何人,得此除旨之聯翩,慙恩戴德,驚惶震越,不敢以在外自處,卽地回步,進伏私次,竊附自歸司敗之義,陳章自列。伏乞聖明,亟賜鐫削,因治臣前後違傲之罪,以肅朝綱,以安私分焉。抑臣有所仰陳者,方今聖朝右文之治,至矣盡矣,而獨於科場程式之文,漸不如古,全無可觀者,職由於取早早呈之害也。臣待罪南邑時,見南方之士,效嚬京洛,其弊,尤有甚焉。今其言曰,雖有屈原之賦,韓愈之文,如非速作,則無用也。是以無論文之善惡,惟爭時之早晩,使主其試者,雖高着眼目,大恢公道,其於無好文,亦奈何?大凡人才稟賦,自有不同,人或閉門覓句,或對答揮毫,則不可以倚馬之才責之人人,而若一是以速爲主,則無怪乎科儒之失步於邯鄲也。今當秋圍大比,其矯救之策,惟在於緩其呈券之限,出榜之期,而申明喩諭於場屋,使不得如前之爲,則庶有補務實取人之道也。且臣在外鄕,知有大關紀綱者,乘轎禁法,本自嚴重,雖朝士,莫敢犯科,而彼閭閻百姓之嫁女娶婦之時,無難有乘屋轎者,厥惟久矣。今則認作當然,莫可禁止,甚至於官隷驛卒,同然行之,而不知犯分之爲罪,方其行也,見其轎樣,則一如士夫家內行,見其陪行,則着道袍把毛扇,據鞍而橫馳,雖以官長朝官,若當着於路上,則不得不爲之讓路,其中甚者,渠輩尋常往來時,亦有乘屋轎而行者,名分紀綱之壞了無餘,據此可知,豈非大可寒心者耶?臣請令廟堂,行會八方,嚴飭道臣·守令,揭法設禁,一有〈違〉法者,施以本律,以爲懲一勵百之地,宜矣,臣〈云云〉。答曰,省疏具悉。第一件事,早呈等弊,卽大關世道,奚特文體與士風之不古?其所矯救之方,許令廟堂,稟處,第二件事,亦令廟堂,稟處,爾其勿辭察職。
辛亥八月初二日辰時,上御重熙堂。左承旨入侍時,行左承旨李祖承,記事官李海淸·洪樂游·徐有聞,以次進伏訖。上命書傳敎曰,劇務相妨,兵判兼帶內局之任,許遞。又命書傳敎曰,觀此狀本,光州·長興·咸平·務安·淳昌等邑頹戶及致死,其數如彼夥然,極爲矜惻,各邑舊還,今年一竝勿論,至於新還身布,中戶以上停退,小戶以下倂爲蕩減事,分付該道,畢奠接形止,使之狀聞,無論此五邑與他邑,致死人生前當捧者,無論新舊還與身布勿徵事,令廟堂嚴飭,分付。命退,承史以次退出。
辛亥八月初二日巳時,上御重熙堂。左副承旨入侍時,左副承旨李晩秀,假注書趙台榮,記事官洪樂游·徐有聞,以次進伏訖。上命晩秀讀奏御製賜百歲老人申義淸序文訖。上曰,此序文,欲待其子之上來,使之齎送矣。更思老人之事,有難遲待,卽令內閣檢書官,以爲齎傳之地,可也。命退,承史以次退出。
上在昌德宮。停常參·經筵。
自人定至初四日開東,灑雨下雨,測雨器水深八分。
藥房都提調蔡濟恭,副提調柳戇啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李祖承啓曰,右承旨李洪載,今日不爲仕進,卽爲牌招,何如?傳曰,憊矣,許遞,前望單子入之,待下批,牌招察任。
李祖承啓曰,大司憲洪檢,執義洪彦喆,掌令崔守忱·任長源,持平洪克浩·朴載淳,牌招啓辭未下,監察茶時之意,敢啓。傳曰,知道。
李祖承啓曰,禁衛營將官來言,今日本營軍兵日次,私習云矣,敢啓。傳曰,待晴爲之。
李祖承啓曰,御營廳將官來言,今日本廳軍兵日次,私習云矣,敢啓。傳曰,待晴爲之。
傳于李祖承曰,左承旨入侍。
注書李海淸病,代以沈能迪爲假注書。
事變假注書安廷善奉命在外,代以金履載爲事變假注書。
承旨前望單子入之,沈晉賢落點。
柳文養啓曰,新除授同副承旨沈晉賢,時在京畿楊州牧任所,斯速乘馹上來事,下諭,何如?傳曰,允。
傳于柳文養曰,上京守令,當日下送後,草記。
傳于柳文養曰,禮房承旨入侍。
傳于柳文養曰,政官牌招開政。
傳于柳文養曰,戶房承旨入侍。
承旨前望單子入之,洪義浩落點。
兵曹口傳政事,副司直李晩秀。
柳戇,以吏曹言啓曰,孝陵別檢洪樂安呈狀內,矣身向於就直之路,川水大漲,落馬墊溺,僅得拯出,而吸水已多,因以腹脹爲祟,吐瀉俱急,以今病形,萬無時月內動作之望云,身病旣如是沈重,則不可强令察任,今姑改差,何如?傳曰,允。
有政。吏批,判書金文淳,參判朴祐源進,參議未差,右承旨柳文養進。以徐龍輔爲吏曹參議,李爲內醫提調,申溆爲孝陵別檢,李鐔爲順康園守奉官,尹行任爲楊州牧使,開城留守具庠仍任事,承傳,以李祖源爲大司成。
兵批,判書吳載純,參判閔台赫,參議尹長烈病,參知鄭益祚入直進,行左承旨李祖承進,無政事。
傳于李祖承曰,未肅拜吏曹參議許遞,前望單子入之,待下批,牌招察任。
吏曹參議前望單子入之,沈煥之落點。
傳于李祖承曰,上京守令下送事,早朝下敎,則今已過申,尙不草記,此亦紀綱所在,堂上推考,該色郞官拿處。
傳于柳文養曰,當該承旨遞差,前望單子入之,待下批,牌招察任。
承旨前望單子入之,尹行元落點。
柳文養啓曰,臣與右副承旨李翼晉伴直矣。纔已罷職出去,伴直無人,右承旨尹行元,所當牌招,而拘於廳規,不得請牌,何以爲之?敢稟。傳曰,許遞,前望單子入之,待下批,牌招察任。
承旨前望單子入之,洪仁浩落點。
傳于柳文養曰,新除授承旨洪仁浩,方在罷散中,何以爲之?敢稟。傳曰,敍用牌招。
傳于李祖承曰,觀此嶺伯狀辭,雖有多寡之別,與昨日湖南數邑事無異,言念民事,極爲矜悶,卽令廟堂,謄出湖南所下傳敎一通,下送嶺伯處,致死人,則無論今番狀聞中入錄與否,今番大水被溺者,竝爲擧行,其餘蠲恤之典,亦依湖南諸邑例,分等擧行事,大臣知悉,區別行會,慰諭安接等事,試邑沿路,則當令京試官都事爲之,餘令道伯,各別慰撫,而畢奠接後形止,使之報來後狀聞。以漢城府民家頹壓別單,傳于柳文養曰,恤典卽爲題給。
傳于李祖承曰,時囚中尹最遠,分揀放送。
柳文養,以吏曹言啓曰,上京守令,當日下送後,草記事,命下矣。金川郡守金魯成,丹城縣監趙景鎭,豐德府使吳載光,衿川縣監尹光垂,纔已催促下送,而星州牧使洪守榮,謂有親病,長連縣監金漢老,堤川縣監李良會,俱以身病,特敎催促之下,終不下去,事體所在,誠極未安,本曹請推之外,無他可施之罰,何以爲之?敢稟。傳曰,星州牧使,試邑不可久曠,且承候往來之便近爲念,海西守令中相換,堤川,卽湖西諸邑中水浸最甚處,此時守宰,不可一刻曠官,嚴飭下送,如果難强,則草記改差後,今日政澤差,待開門下送,長連則年穀向熟,幾最道內,邑小而事閑,待病差,使之不多日內下送後,草記,可也。
吏曹口傳政事,星州牧使洪守榮,海州判官李命杰相換。
以京畿監司徐鼎修狀啓,判府事兪彦鎬,祿俸不爲領受事,傳于李翼晉曰,令地方官,更爲輸送事,回諭。
以江華留守洪秀輔狀啓,今秋習操停止,令廟堂稟處事,傳于柳文養曰,旣念民弊,朝筵有下敎,此狀啓還下送,陸操無異,畿伯·東伯·海伯·錦伯處,一體分付,待備局行會,畿營及守·摠營停操之意,星火知委各邑,俾除等待之弊。
李翼晉,以備邊司言啓曰,頃因內需司所報,晉州靑谷寺還屬內司便否,關問該道矣。卽見慶尙監司鄭大容所報,則枚擧該牧使丁載遠牒呈以爲,近以本寺僧徒殘敗,諸般雜役,幾皆釐正,營納紙物,亦爲永蠲,僧徒所當,不過義僧番錢而已,還屬內司,非但渠等之所不願,若或移屬,則番錢歸屬,亦無其路,至於造寺時效勞一款,初無一僧之赴役,則旣無酬給之可論,昨年以本寺所在香爐一坐,納于龍珠寺云,而亦非渠寺物力之所入,則別無可賞爲辭矣。本寺僧徒無勞可酬,番錢歸屬,亦果掣礙,且其所願,不在移屬云,還屬內司一款,置之,何如?傳曰,持一香爐,願爲還屬者,所爲萬萬無嚴,欲爲處分,而以事關本寺,姑且參酌矣,邑報果如此,該僧,令本邑治罪,以懲頑濫之習,可也。
柳文養,以備邊司言啓曰,京畿水陸操,依例設行之意,頃已稟旨行會矣。連見道臣狀辭,參以道路所傳,則今番雨水,水邊田畓,傷損居多,民戶沈墊,在在相望,慰撫之政,正是急務,詰戎之多年曠廢,雖甚可悶,此時行操,實有難便,畿內巡牙兵,摠戎廳束伍操鍊·守禦廳合操及江華·喬桐·永宗等水操,竝令停止,恐爲得宜,畿內如此,則關東水災,亦不可不念,江原道三鎭合操,依京畿例,使之還寢,亦爲不可已之事,以此竝爲分付,何如?傳曰,允。星火行會兩道及錦伯·海伯處,俾無等待之弊,可也。
以江原監司尹師國辭職上疏,傳于柳文養曰,道伯之尙在含垢恕過之科者,一則未見僨誤也,一則不欲與邑儒竝勘於一紙也。然今番事,以疏觀之,節節可責者,道伯也,件件可咎者,道伯也,設如其言之分疏,邑倅之駭擧,邑儒之犯分,莫非有以致之,所謂以疏以牒之自明,徒覺其拙處自露,而處分之一味不爲,在道伯,尤屬嚴畏之端,則乃敢抗顔游辭,有若無所錯謬而辨正其不然者然,此等之習,焉敢煩浼於朝廷乎?萬萬可駭,江原監司尹師國上疏捧納承旨罷職,承旨至於罷職,則上疏入啓,非所可論,卽令該房處置。原疏自政院還給
刑曹參判李時秀疏曰,伏以臣見差社稷壇秋享大祭終獻官,旣受戒矣,又肄儀矣。今日方擬出齋,忽然眩暈昏倒,久而少定,兩眼迷瞀,右額刺痛,悶急叫絶,不省四到,目下症形,極不尋常,方謀趁卽醫治,駿奔將事,實無其望,不得不疾聲仰籲。伏乞聖慈,俯賜諒察,令該曹亟爲變通,仍治臣瀆撓之罪,公私幸甚。踏啓字。
辛亥八月初三日卯時,上御誠正閣。藥房入診,禮房承旨同爲入侍時,藥房都提調蔡濟恭,副提調柳戇,檢校直閣李晩秀,記事官李海淸·洪樂游·徐有聞,右副承旨柳文養,假注書趙台榮·醫官李翊臣·李敬培·李惟鑑·李春源,以次進伏訖。濟恭等進前奏曰,近日聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。上曰,今日王大妃殿湯劑,當爲議進,使醫官議定當進之劑,可也。翊臣等曰,加味六君子湯,恐合當進之劑矣。命書榻敎曰,王大妃殿進御加味六君子湯,三貼製入。濟恭曰,日前太廟修改事,只緣臣等不善擧行,致使聖心,多日憧憧,以添用慮之端,區區下情,實不勝惶悚之至矣。上曰,於卿何有?展謁日字之退定,非不知萬萬未安,而雨勢旣未夬晴,則殿瓦沾濕,反必有妨,故不得不姑爲中止,而未展拜之前,予之憧憧一念,何敢須臾少弛?晝夜所耿耿者,惟是快晴,而近日以來,雨意尙未夬霽,其爲悶慮之狀,何可形喩乎?大抵修改之役,雖屬等閑處,必告事由後擧行,道理當然,典禮亦然,則太廟修改之役,是何等至重至敬之事,而敢以無於例之附階,任自遍設於各室者,寧有如許道理乎?似此莫重之事,有此做錯之擧,該郞處分,烏可已乎?撤階之後,予之用慮者,猶爲少弛之端矣。濟恭曰,孔子入太廟,猶且每事必問,則莫重肅敬之地,雖一土一石之役,豈敢擅爲?雖以守僕輩言之,何不據例挽止乎?可謂節節駭然矣。朝家於奉先之事,聖孝出天,隨事洞屬,至矣盡矣,而在下者,不能仰體,有此失錯,戶曹堂郞·營繕官員及廟司等所爲,皆是自作,焉逭重律乎?上曰,此莫非予之誠敬,不能孚感於群下而然矣。濟恭曰,朝家誠孝,孰不欽仰乎?第伊日事,皆臣等之罪也。上曰,同副承旨入侍。出榻敎賤臣承命出傳,同副承旨李翼晉進伏。上敎濟恭曰,次對久未爲之,有何廟謨之稟達乎?濟恭曰,凡係民事,自上隨卽處分,故別無可以稟定者矣。上敎晩秀曰,日前所下御製序文,持入,可也。晩秀承命出持入。敎濟恭曰,此序文,欲贈百歲老人申義淸,製置已久,待其子上來矣。更思之,老人事有不可遲待,故方欲使檢書官齎傳矣。仍命晩秀讀奏序文訖。上曰,此可爲老人傳世之寶矣。濟恭曰,雲翰昭回,發爲典謨,臣不勝欽仰贊頌之至,而蓋養老之政,卽三代之第一仁政,而未有若我殿下之如是優老,迥出尋常也。崇其秩而寵之,官其子而榮之,朝家恩德,已極曠絶,而又有別撰十行宸翰,德意溢於辭表,如許榮寵,如許恩禮,實是往牒之所無矣。自上旣有此特恩,臣亦當以贊襄德意之意,謹構數行文字,以贈老人矣。上曰,江界府使疏本,卿其見之乎?濟恭曰,見之矣。上曰,其所陳列,卿則以爲何如耶?濟恭曰,遠外之事,有難遙度,不可不一問於道伯後,稟處矣。上曰,自備局以爲探問後,稟處,可也。濟恭曰,松都近甚凋弊,留守若數遞,則其爲弊,尤難勝言,聞前留守具庠,多有釐改之事,而未及結稍者,頗有之云,亦甚可悶矣。上曰,仍任,可也。出擧條命退,諸臣以次退出。
辛亥八月初三日未時,上御重熙堂。左承旨入侍時,行左承旨李祖承,假注書趙台榮,記事官洪樂游·徐有聞,以次進伏訖。上命書傳敎曰,近以雨暘關心,分遣問野之行於畿沿諸邑,其所領略而料量者,庶不至太相反,朝家之不遑暇逸,尙如此,則身爲守土之臣者,宜各陸行水行,躬審田疇,而一二守令外,未聞有勤勵者,若非以家爲官,則都是高臥政軒者,如許守令,先欲另施決杖之典,俾知撻市之恥,而往來之際,徒貽瘝曠之弊,故昨今又送史官,更考勤慢,而王畿咫尺之地,守宰之所便若此,況外邑乎?且況今年農形,一道之內,沿野異,一邑之內,面里異,一面一里之內,水田旱田,與此疆爾界,各各判異,俵災之難,不問可知,以近日守宰之只事肥己,不恤民隱者,其何以盡心遍察乎?爲先令廟堂,將此傳敎,嚴飭京畿·關東·海西·三南道伯處,道內不勤看坪,致使災實混淆之守令,各別留意摘發,狀聞論勘,如是下敎之後,若入於繡衣按廉之行,而道伯不卽狀聞,則道伯難免其責,今年繡衣,亦欲令潛往潛來,以防追蹤行止之弊,竝以此意,各卽知悉。近因赦令之太曠蕩,墨倅之倖逭當律者,不無依舊無頉,渠輩自此,看作不足畏,是何異於罔民乎?今日此敎,欲自今日分昧爽前後也。大抵物理極必反,喣嚅之政,豈可每以爲式乎?與其發覺於繡行,莫若道伯之隨卽論勘,豈不爲省弊之一助乎?竝以此意,嚴飭東西南北方伯。又命書傳敎曰,右承旨許遞,前望單子入之,待下批,牌招察任。命退,承史以次退出。
上在昌德宮。停常參·經筵。
李祖承啓曰,大司憲洪檢,執義洪彦喆,掌令崔守忱·任長源,持平洪克浩·朴載淳牌招啓辭未下,監察茶時之意,敢啓。傳曰,知道。
以左副承旨洪仁浩牌不進罷職傳旨,傳于李祖承曰,只推,更爲牌招。
傳于柳文養曰,奉審承旨入侍。
傳于李祖承曰,左承旨入侍。
傳于李祖承曰,下直京試官都事入侍。
傳于柳文養曰,發遣吏郞,諸執事淸齋與否,摘奸以來。
傳于柳文養曰,右承旨入侍。
以右副承旨李翼晉罷職傳旨,傳于李祖承曰,當該則固當該,參見則亦參見,而以前任抄啓文臣事,仕進於內閣,則其不在院中,可知,此傳旨分揀,仍卽牌招察任。
以吏曹參議沈煥之牌不進罷職傳旨,傳于李翼晉曰,只推,更爲牌招。
以吏曹參議沈煥之牌不進罷職傳旨,傳于李翼晉曰,只推。
李祖承啓曰,同副承旨沈晉賢,自任所上來云,卽爲牌招察任,何如?傳曰,允。
李翼晉,以吏曹言啓曰,堤川,卽湖西諸邑中水漫最甚處,此時守宰,不可一刻曠官,嚴飭下送,如果難强,則草記改差後,今日政擇差,待開門下送事,命下矣。堤川縣監李良會處,更爲嚴飭,使之卽速還官,則身病沈重,萬無起動還任之望云,身病旣如此,則不可等待其差歇,今姑改差,何如?傳曰,此非規避而何?偃臥稱病,萬萬可駭,所當嚴飭下送,而雖無渠,豈無他倅乎?令該府拿問嚴處,其代,卽爲口傳差出,仍令今明間辭朝,可也。
吏曹口傳政事,以尹厚東爲堤川縣監。
以崔時淳囚單子,傳于李祖承曰,分揀放送。
以李普源囚單子,傳于李祖承曰,付過放送。
以全羅監司鄭民始狀啓,靈光等邑民家漂頹事,傳于洪仁浩曰,觀此狀辭,靈光等邑漂頹之戶,如彼夥然,極爲矜惻,一依日前所下傳敎,區別擧行事,令廟堂,分付。
李祖承,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
洪仁浩,以司僕寺一二提調意啓曰,本寺牽馬陪,所重有在,事體自別,雖或犯科,法司不得任意推治,必先移文本寺然後捉去,乃是舊例,而日前漢城府,以牽馬陪鄭龍安之與人相鬪罪,初不關由於本寺,直爲捉去,至於決笞之境,事未前有,極爲駭然。該色郞廳,令該府拿問處之,不能檢飭之堂上,推考,何如?傳曰,允。式路馬,所以廣敬也,騎者不過武弁,而大臣以下,猶讓路而避之,牽夫雖微,豈可無進來而徑自治罪乎?況以扈衛廳事,纔有申飭者乎?此後各別嚴飭,以存體統,可也。
漢城判尹李敏輔疏曰,伏以臣於見職,揆分不稱,而感激恩數,盡力供仕,荏苒淹旬,亦非始料,卽伏見太僕草記允下傳敎,極其嚴截,臣誠滿心慙悚,無以措躬,罪大罰輕,止於問備,罔非異渥,攢祝何旣,而其間委折,不敢不略暴於聖鑑之下,臣尤死罪,日昨赴衙,有朴經漢者,年踰七十,稱爲文靖公李穡影堂守直,而猝被洞少鄭龍安酗酒致辱之變云,故果爲發差,而推問之前,未詳爲誰,安知其爲牽馬陪而移文捉來乎?及聞自告爲牽馬陪,則當如例進來治罪,而旋卽退送,初無一笞所加,當日事狀,如斯而已,草記辭語,何爲乃然耶?臣與提調大臣,自其未釋褐,相知已久,不曾待臣如是,聞今疾勢陡劇,殆不辨戶外事,無乃乍聽驟訐者之言,不復審察而然歟?臣不欲費辭分疏,而臣所慨然者,欲少懲頑酗之習,粗效一日之責,不惟左右牽掣,莫能措手,只此牽馬陪,一杖所不下者,亦致有嘖言,臣之賤品朽質,固無足數,而廉隅所關,不可一刻蹲據也,決矣,玆敢冒入文字,仰瀆崇嚴。伏乞聖明,俯賜鑑諒,特加鐫改,仍治臣瀆撓之罪,以肅朝綱,不勝幸甚。答曰,省疏具悉。旣知事實,卿其勿辭行公。
辛亥八月初四日卯時,上御重熙堂。右承旨入侍時,右承旨柳文養,假注書趙台榮,記事官洪樂游·徐有聞,以次進伏訖。上命書傳敎曰,事關祀典,申飭何如,則七十耆臣之初獻官,已違格例,以此申飭之後,又於亞獻,以衆所共知之癃病人塡差,該曹事極爲未安,當該堂上,從重推考,仍令以分排之該堂塡差事,分付,此後該房,各別察飭。又命書傳敎曰,傳香承旨馳詣文廟,奉審摘奸以來,啓聖祠,一體看審以來,秋到記,當於秋展謁後爲之,以今夜參班人,捧擧案封置,待設場許赴事,分付。命退,承史以次退出。
辛亥八月初四日辰時,上御誠正閣。下直京試官都事入侍時,行左承旨李祖承,假注書趙台榮,記事官洪樂游·徐有聞,全羅道京試官李冕膺,慶尙都事金啓洛,平安都事金方行,以次進伏訖。上命冕膺等進前。敎曰,爾等何日登程,而到試邑,亦在那間耶?冕膺曰,臣則今日離發,而但雨意尙未快霽,勢難趲程,故今十七日,始可到試所矣。啓洛·方行曰,臣等則再明日,當爲發程,而延命於營下,十七八日間,似到試邑矣。上曰,備局草記及批旨,亦有敷示者,而近來士習乖戾,場屋解弛,雜亂之弊,誠多駭然,其所禁止之道,爾等有何方略乎?且聞早呈爲弊云,限以時刻,始許捧券,則或有差勝之道否?其各悉陳,可也。冕膺曰,定以時限,雖有先製者,勿許捧納,則試券漸積,恐不無蹂躪之慮,臣意則先以盡意構思,緩緩呈券之意,申明曉諭然後,捧券等事,惟有臨時變通之如何耳。上曰,必欲早呈,故文不能成樣,其在端本之道,先自漢城試嚴立科條,雖有實才之見屈,先將早呈之券,勿令入格,則八方庶可聞風而觀感,自有差勝之效矣。第晩捧之券,則試官未及照察,或有違式,而猶且入格云,此豈成說乎?大抵文體,卽士氣可觀,士氣,卽國之元氣,體格也,程式也,猶屬餘事,若其試作之抄出也,必以文體爲首,可也。近來士習,不務讀書,只效奇語,故文體日益汚下,殆同貧者之效富人,東貸西補,瘡疣百出,文不成說,寧不可駭乎?必須另擇科作,俾士子,得有觀感之效,可也。昨年慶科與他有異,雖令蕩然,而批旨已有下敎者,申明曉諭,俾儒生,預各知悉,可也。冕膺等曰,臣等謹當仰體至意,各別奉承矣。上曰,前一日申時開門,則多士必自其日曉頭,擧皆負門,然則負門一也,此弊何以矯救乎?冕膺曰,負門之弊,雖曰如許,日中開門,則禁雜之道,似勝於昏夜矣。上曰,諸凡擧行,皆在試官臨時措處之如何,須各悉心試所,可也。上曰,日前傳敎,已有京試官下去時,水沈頹戶民人等處,宣諭之敎,須於今行,惕念奉行,仍以形止,卽爲狀聞,而邑倅之不善擧行者及民瘼之可合登聞者,亦爲探問,以書啓復命,可也。爾等出自經幄,不可比倣於尋常掌試之行,亦與御史無異,知悉此意,可也。仍敎方行曰,西顧之憂,最於諸道,夙宵憧憧,未嘗暫弛,比來民事,殆同瘡痍之甫起,百弊層出,至於鎭邊事而極矣,必須益加惕念,採問民弊,逐條登徹,可也。命退,諸臣以次退出。
辛亥八月初四日未時,上御重熙堂。奉審承旨入侍時,右承旨柳文養,假注書趙台榮,記事官洪樂游·徐有聞,以次進伏訖。上曰,文廟奉審,皆無頉乎?文養曰,無頉矣。上曰,捧擧案儒生,爲幾人乎?文養曰,爲一百七十餘人矣。上曰,同副承旨入侍。出榻敎賤臣承命出傳,同副承旨沈晉賢進伏。敎晉賢曰,纔遞外邑上來,所經沿路農形,何如?晉賢曰,沿江汚下處,雖未水退,若其不爲沈墊處,可謂大登矣。上曰,折長補短,年事足爲中年乎?晉賢曰,謂之中年,則似大過矣。命退,承史以次退出
上在昌德宮。停常參·經筵。
未時,太白見於巳地。
洪仁浩啓曰,備邊司郞廳來言,今日,賓廳日次,而社稷大祭齋戒相値,不得來會云矣,敢啓。傳曰,知道。
洪仁浩啓曰,大司憲洪檢,持平朴載淳未肅拜,執義洪彦喆,掌令崔守忱·任長源,持平洪克浩呈辭,監察茶時之意,敢啓。傳曰,知道。
柳文養啓曰,秋判記,以釋菜參班人捧擧案封置,待設場許赴事,命下矣。昨日奉審時儒生擧案,自本館欲爲修整以待,故取來封置矣。卽見史官之捧來袖擧案,則昨日擧案外生進之晩後追到者,至於百二十餘人之多,固已未安,而或有旣入擧案而不爲參班者,又或有初不入來而只呈擧案者,參班儒生擧案收捧,固當審察,而昨日之不待儒生齊進,徑先修置,且於史官收捧,致此混淆,當該大司成,從重推考,先捧之擧案與昨夜袖擧案,如是相左,來頭設場時許赴一節,何以爲之?敢稟。傳曰,允。凡釋菜參班也,有入淸齋一宿之文,載在太學成典,當以傳香後進去奉審承旨之所捧擧案爲準,許多儒生之臨時入去,不但大關士習,況先捧擧案中諸人,亦多不參班云爾,則身則不入,只呈名帖,可以推知,亦豈有如許士習乎?昨日所捧擧案,一竝勿施,泮儒之事齋任,其敢曰不知乎?昨日入泮宮齋任,問名停擧,呈擧案後不參班諸生,亦爲停擧,可也。
傳于李祖承曰,左承旨入侍。
傳于李祖承曰,今日肅拜守令,當日辭朝。
傳于洪仁浩曰,左副承旨入侍。
以漢城府民家頹壓別單,傳于柳文養曰,恤典卽爲題給。
以刑曹坐不坐單子,傳于李祖承曰,參判許遞,待開政差出。
以漢城府民家頹壓別單,傳于柳文養曰,恤典卽爲題給。
傳于沈晉賢曰,昨日擧案,旣勿施而今日夕食堂已過矣,坐直承旨,馳詣泮宮,到記收取以來。
李翼晉,以司僕寺一二提調意啓曰,濟州出來先運年例進上馬八匹,三名日進上馬六十匹,凶咎駑駘馬二十匹,合八十八匹內,二匹到中路病留,實納馬八十六匹,禾毛色別單書入之意,敢啓。傳曰,知知。
沈晉賢,以成均館大司成意啓曰,凡釋菜參班也,有入淸齋一宿之文,載在太學成典,當以傳香後進去奉審承旨之所捧擧案爲準,許多諸生之臨時入去,不但大關士習,況先捧擧案中諸人,亦多不參班云爾,則身則不入,只呈名帖,可以推知,亦豈有如許士習乎?昨日所捧擧案,一竝勿施,泮儒之事齋任,其敢曰不知乎?昨日入泮宮齋任,問名停擧,呈擧案後不參班諸生,亦爲停擧可也事,傳敎矣。臣依下敎,昨日入泮宮齋任生員金重淳,爲先問名停擧,呈擧案不參班生員鄭東羽·李秉漢·金履祚·李述明·安櫟·權禔·成稔·沈翼賢等,以擧案中人,俱不參斑,故亦爲一竝停擧之意,敢啓。傳曰,知道。不參班中,若有年老如朝者分揀之尹載厚等者,及衆所共知實故實病,則不但在所査拔,又或有入於擧案,不參享班者,因渠不爲首實而倖逭,則其爲賢關之羞恥,尤當如何?然則首實者被罪,欺隱者不被罪,寧有如許斑駁之擧乎?非不知更査處分,而所顧惜者,賢關之稱也,特軫賜絹之意,不參班儒生停擧一款,姑爲勿施,俾諸生知恥,未必不爲敷敎之一端也。
柳文養,以成均館大司成意啓曰,東廡從享先正臣文正公宋時烈位版,在於文經公朴世采之右,而今日釋菜時,兩位位版易次,故不勝驚訝,問其委折,則去五月東廡外月臺石築修改移還安時,不能詳審,有此易位之事云,事係重大,所當啓稟正次,而時値夜深,且始將事,不得已卽地還奉,仍爲行祀矣。聖廡事體,何等嚴重,而初不審愼,乃有無前之擧,事之寒心,莫此爲甚,其時奉位儒生,自本館今方從重施罰,而伊日看審郞官,亦不可無罪,令該府拿問處之,何如?傳曰,允。宋文正位版之易次,降置於文純之下云者,雖緣不審,其爲駭然,莫甚於此,聖廡體貌何如,則焉敢若是疎忽乎?奉位儒生,自本館施罰輕矣,與其時齋任儒生,勿限年停擧後,草記,大司成問名,施以不敍之典,久任郞官之設置,法意在於糾檢館中事務,則聖廡位次,不辨高低,如許郞官,將焉用哉?其時入直郞官,亦令該府拿問嚴處,其餘竝,汰去,可也。
柳文養啓曰,因東廡兩位版易次事,成均館草記中,東廡外月臺修改移還安,在於五月云,而其時大司成館官,捧現告以來,則移還安,俱在於四月矣。入啓文字,何等審愼,而月數之錯誤,大是不察,揆以事體,不可無警,當該館堂,竝推考,何如?傳曰,允。
柳文養,以成均館大司成意啓曰,本館草記批旨,宋文正位版之易次,降置於文純之下云者,雖緣不審,其爲駭然,莫甚於此,聖廡體貌何如,則焉敢若是疎忽乎?奉位儒生,自本館施罰,輕矣。與其時齋任儒生,勿限年停擧後,草記事,命下矣。依聖敎,其時齋任生員李大遠,奉位生員尹載厚·盧爾鈺,竝勿限年停擧之意,敢啓。傳曰,知道。其中八十老儒,雖曰奉板,眼力,豈辨細書之版面乎?停擧勿論,卿其施罰,可也。
辛亥八月初五日辰時,上御重熙堂。左副承旨入侍時,左副承旨洪仁浩,假注書趙台榮,記事官洪樂游·徐有聞,以次進伏訖。上命書傳敎曰,禮房承旨馳詣社稷秋享大祭受香所,奉審摘奸以來。又命書政院請罪大司成啓辭批旨訖。命退,承史以次退出。
上在昌德宮。停常參·經筵。
洪仁浩啓曰,大司憲洪檢,執義洪彦喆,掌令崔守忱·任長源,持平洪克浩·朴載淳,牌招啓辭未下,監察茶時之意,敢啓。傳曰,知道。
李翼晉啓曰,禁衛營將官來言,今日本營軍兵日次,私習云矣,敢啓。傳曰,知道。
李翼晉啓曰,御營廳將官來言,今日本廳軍兵日次,私習云矣,敢啓。傳曰,知道。
洪仁浩啓曰,戶曹判書李秉模,郞廳鄭華淳,依下敎來待矣。傳曰,入侍。
承旨前望單子入之,徐龍輔落點。
傳于沈晉賢曰,同副承旨入侍。
傳于洪仁浩曰,左承旨入侍。
傳于柳文養曰,禮房承旨入侍。
傳于柳文養曰,昨今日氣晴霽,修改之役,明日足可爲之,秋展謁,當在同日,更觀明日日氣,當臨時下敎,以此意令隨駕各司,預爲知悉。
傳于柳文養曰,明日出宮初嚴,以卯初爲之事,分付。
柳戇,以司饔院監膳提調意啓曰,今年長霖,江水漲滿,漁船不通,捉鮮無路,四散求覓,終未貿得,敢引己酉七月草記處分,連日白活,願以他雜魚,限水退代封云,而莫重供上,旣不盡力待令,每每猥濫白活,極爲痛駭,當該漁夫契貢人,今方移法司照律嚴繩,莫重御供,將未免闕供,萬萬悚懦,而他雜魚,有不敢擅便捧入,臣惶恐待罪之意,敢啓。傳曰,代捧勿待罪,貢人分揀,可也。
左承旨徐龍輔疏曰,伏以天祐我東,國有大慶,宗祊奠磐泰之基,臣民係愛戴之誠,億萬年無疆之休,其自今伊始矣,八域歡欣,曷有其極?仍伏念臣,獲戾神明,禍延先臣,頑如木石,宜死不死,煢煢銜恤,一縷苟存,轉眄之頃,星霜再周,祥禫遽訖,巾服如常,穹壤茫茫,憑依無所,俯仰叫號,此何人斯?乃者慈覆之天,臨之孔邇,簪履記念,至及於無似賤臣,姓名二字,復廁流內之案,敦府天官,除旨聯翩,繼又有承宣特畀之命,召牌儼臨,臣手擎華誥,且感且惶,莫省所以自措也。噫,早夜殫竭,夷險一節,只知有國,不知有身,此先臣之終始所履,而尋常戒飭于臣者也。言若隔晨,銘之在肺,追先臣授簡之意,念古人移孝之訓,不俟駕屨,燥濕向前,卽是臣今日道理,而況臣三年苫塊,逖違天陛,覲光一念,寤寐結轖,則豈敢不竭蹶趨承,以伸叩謝之沈,而抑臣情私,實有所難强者。臣本庸愚,無所知識,立朝近二十年,小大官職之出處去就,未嘗不爲臣父之所牖導,今焉已矣。聖恩隆摯,而誰與頌祝?冥途艱難,而誰將指敎?興言及此,五內如割,榮塗一步,更無餘念,今於喪制甫闋之餘,飄靑耀紫,揚揚周行,理所不忍,玆將悲苦之情,冒瀆崇嚴之聽。伏乞聖慈,俯垂哀憐,將臣職名,亟許鐫改,俾得以隨分飮啄,少紓孺慕,閉戶優遊,歌詠聖澤,不勝大願。答曰,省疏具悉。爾其勿辭察職。
司諫權恢疏曰,伏以,臣鄕曲疎闇之蹤,猥蒙陶甄之澤,出入臺省,殆近三十年之久矣。蒲柳之姿,衰朽無餘,狗馬之疾,沈綿轉深,跧伏鄕廬,自分廢棄矣。昨年六月,國有大慶,雖以沈病之身,不覺竭蹶而來,獲參蹈抃之列,仍留京輦之下,春初,恩除軍資正,感激盛渥,强疾趨事,而顚仆是懼,惶仄彌切矣。不自意薇垣新除,遽降於本司調病之際,召牌儼臨,當卽趨謝,而日已迫曛,病亦難强,以至於召命之再違,縮伏旅次,自頌罪戾,實不知措躬之所矣。蓋臣年紀已迫七旬,本症轉成癃痼,精神昏眩,筋力澌薾,少失調將,時或危凜,以此病情,閑司漫職,猶不能以自力,其在朝夕獻替之任,將何以趨走堪承乎?玆敢略陳短章,仰瀆崇嚴。伏乞聖明,俯垂矜憐,削臣新除之職,治臣逋慢之罪,以勵臺風,以安私分,辛甚。臣於乞免之章,不宜贅及他說,而目下一事,有不容泯默者,惟彼關東道臣尹師國之疏,雖未得詳,而揆以本事,惟當直陳昏謬之罪,以俟威罰之降,而不此之爲,乃敢肆然遊辭,有若辨正者然,此實難逃於聖明之洞照者也。聖廟奠享,禮儀莫重,而彼江陵前倅臣李集斗之初不愼重,恣意增減,以致儒生之駭擧者,已是前所未有之事,爲道臣者,卽當大加驚念,明覈事實,罪在儒生,則固宜矯正,以革士習,罪在本倅,則亦當啓聞,以備遣黜,而畢竟頑悖之儒,雖施罰責,駭妄之倅,全加掩護,是豈道臣按法不撓之義哉?此蓋當初魚鱐之減損也,已經營邑之爛熳商確,無所異同故也。一自繡衣之復命也,道臣之罪,難逭削罷之典,而以聖上含垢之量,又不欲道伯邑儒之竝勘於一紙,以存朝廷之事體,則其在道臣之道,惶感如何,慙恧如何,而浹朔之後,今始陳章,抗顔無恥,極口自明,晏然寫去,無所嚴畏,此豈臣分之所敢爲哉?臣謂尹師國,亟施竄配之典,而李集斗之勘罪,亦不免失之太輕,竝施竄配之典,斷不可已也。方今聖恩溥洽,八域均霑,祁寒暑雨,恒軫如傷之念,歲飢時癘,常推若保之心,至於今年水災,嶺·湖兩道,均被恤典,而獨彼逖矣明川,旣降蠲恤之澤,而尙不下究,何也?再昨年己酉水災,挽古所無,二千餘人命渰溺,五百結田土沙汰,因道臣狀聞,大臣及備堂,陳達筵席,致祭而慰其死,蠲稅而恤其生,聖上之爲民施惠,至矣盡矣,而未及行會之前,全一邑蕩減田稅,身布無遺捧輸於京邸,大臣又爲筵稟,以爲旣來之布,今若還送,則徒爲邸吏輩幻弄之資,終非該邑民蒙惠之實,莫如輸入於戶·惠廳,換以庚戌條,代爲蕩減,則在該邑民惠,一也。依傳敎,措辭行關於該道,則昨年庚戌條,在所不捧,而惟彼該府使鄭宇明,遽加督捧,急於星火,徵族侵隣,鞭朴肆行,沒數捧納於該府云,徵此已蠲之稅,欲掩愚民之目,而民亦至愚而神,將誰欺乎?欺其民,以及營門,欺營門,以及朝家,怨謗群起,傳說狼藉,臣則以爲營門,其敢曰不知乎?贓汚之律,無則已,有則難貰於此類,臣謂明川府使鄭宇明,亟施貪汚之律,而該道臣見瞞不察之罪,亦不可無警,咸鏡監司李文源,施以罷職之典,斷不可已也,臣無任屛營祈懇之至。答曰,省疏具悉。尹師國事,責猶足矣,李集斗事,下官之故,獨被勘律,以跡較律,律猶過矣,爾之竝請竄配,極爲無義矣。鄭宇明事,李文源事,爾必過信風傳,大臣擧條,道伯狀啓在焉,貪汚與見瞞之目,可謂皮之不存,爾須問于廟堂,所陳諸件,無論如此如彼,以近日啞習,能欲開口,是則可尙,爾其勿辭察職。
辛亥八月初六日辰時,上御宜神門。貢馬頒賜入侍時,行都承旨柳戇,行左承旨李祖承,右承旨柳文養,左副承旨洪仁浩,右副承旨李翼晉,同副承旨沈晉賢,記事官李海淸,假注書趙台榮,託事官洪樂游·徐有聞,檢校待敎沈象奎,以次侍立。上曰,戶判及別例房郞廳待令事,分付。賤臣承命出傳。上曰,承史·閣臣,以次領受賜馬,而拜禮除之,可也。戇等,以次降階跪,受馬訖。命書傳敎曰,左承旨許遞,前望單子入之,待下批,牌招祭任。命退,諸臣以次退出。
辛亥八月初六日辰時,上御重熙堂。右承旨·同副承〈旨〉·戶曹堂郞入侍時,右承旨柳文養,同副承旨沈晉賢,假注書趙台榮,記事官洪樂游·徐有聞,戶曹判書李秉模,正郞鄭華淳,以次進伏訖。上曰,昨今日氣,始有夬晴之意,明日又如今日,太廟修改役事,可以爲之矣。秉模曰,昨今兩日之陽曝也,瓦子必當盡乾,修改之役,可以爲之矣。上曰,凳床造得幾座乎?華淳曰,造成二十座矣。秉模曰,今此日氣夬霽,誠爲萬幸,明日可以始役矣,凳床之簡便,比附階,果爲懸殊,先爲輸置於廟內近處乎?上曰,更觀夕間日氣,入置,可也。上曰,神輿爲幾座乎?華淳曰,只有二座矣。上曰,移還安之際,似致遲滯矣,竝與修改之時,則當爲幾時耶?華淳曰,若費數箇時刻,則似可竣事矣。秉模曰,北邊殿宇,則落葉每堆,故生草繁多,此則修改時,不可不掃除矣。上曰,唯。秉模曰,秋奉審時執頉者,明日竝爲造備乎?上曰,今番係是親臨,竝爲修改,可也。命秉模等先退。命書左承旨徐龍輔疏批。命書傳敎曰,左承旨疏批已下,牌招察任。命退,承史以次退出。
上在昌德宮。停常參·經筵。
大駕詣宗廟入齋室後,內閣·政院·玉堂·藥房口傳問安。答曰,知道。
王大妃殿·惠慶宮,遣承旨問安。答曰,知道。
展拜罷後,內閣·政院·玉堂·藥房口傳問安。答曰,知道。
大駕詣景慕宮入齋室後,內閣·政院·玉堂·藥房口傳問安。答曰,知道。
展拜罷後,內閣·政院·玉堂·藥房口傳問安。答曰,知道。
大駕詣還宮後,內閣·政院·玉堂·藥房口傳問安。答曰,知道。
柳文養啓曰,大駕詣宗廟入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
柳文養啓曰,來十一日,輪對日次矣,敢稟。傳曰,後日次來會。
李翼晉啓曰,來十一日,朝參日次矣,敢稟。傳曰,停。
李翼晉啓曰,司僕內乘來言,捲簾,取稟。傳曰,捲三面。
以兵曹堂上守宮望單子,傳于李翼晉曰,呈告參判許遞,前望單子入之,待下批,牌招,先守宮後謝恩。
兵曹參判前望單子入之,柳戇落點。
傳于徐龍輔曰,承旨前望單子入之,待下批,牌招察任。
承旨前望單子入之,徐邁修落點。
傳于柳文養曰,全羅都事入侍。
以全羅監司鄭民始狀啓,古今島關王廟修改畢役事,傳于柳文養曰,監董營校及鎭將賞加差使員陞敍,擧行鎭屬及匠人邊首,自本道施賞事,回諭。
以漢城府民家頹壓別單子,傳于洪仁浩曰,恤典卽爲題給。
李翼晉,以兵曹言啓曰,兼司僕將田光羽,素患痰癖之症,近益添劇,時月之內,無望供職,屢度呈狀乞遞,實病旣如此,則宿衛領軍之將,不可久曠,改差,何如?傳曰,允。
辛亥八月初七日卯時,上詣宗廟,擧動入侍時,都承旨徐邁修,左承旨徐龍輔,右承旨柳文養,左副承旨洪仁浩,右副承旨李翼晉,同副承旨沈晉賢,記事官李海淸,假注書趙台榮,記事官洪樂游·徐有聞,檢校直閣李晩秀,檢校待敎沈象奎,以次隨駕。上具翼善冠·衮龍袍,乘輿出永淸門·明政門,降輿乘輦。敎曰,戶曹判書先詣太廟,役夫·工匠,使之整齋,凳梯,亦爲輸入,預令排置於役處,可也。上曰,新除授都承旨,先隨駕後謝恩,出駕前下敎駕出弘化門,路由梨峴,詣宗廟洞口降輦所降輦,乘輿入廟大門詣齋殿,改具冕服,詣東神門外執圭,入就板位,行四拜禮。敎曰,本署提調及禮·戶·工堂上,竝爲入來,看檢役事,可也。仁浩承命出傳,宗廟都提調蔡濟恭,行禮曹判書鄭昌順,戶曹判書李秉模,工曹判書李,以次入來。上詣殿內,各室奉審,詣移安廳看審。敎曰,分付排設房,以精潔布帳,使之疊設,可也。仍詣後庭,看審修改處。敎曰,承旨一人,進詣移安廳,檢飭喧聒,承旨二人,進詣殿內,移安時倍扈神輿,大祝亦於移安廳,各室守護事,分付,可也。上出西神門。敎仁浩曰,各室移安,使守僕輩,卽卽告達,可也。敎曰,上番翰林,留在西神門,事畢間禁飭喧聒,雜人勿許出入,可也。仍詣永寧殿,入就板位行四拜禮,詣殿內,各室奉審,仍詣殿瓦脫落處看審。敎曰,有頉,只在簷端,修改時工匠,不必登殿宇矣。秉模曰,果如聖敎矣。昌順曰,永寧殿殿瓦脫落處修改時,當有移還安節次,蓋殿瓦修改,匠手工役,每登殿宇,故其在重事體之道,不得不有移還安之擧,而今此殿瓦脫落處,皆在簷端,雖用凳梯,可以修改云,旣不登殿宇,則不可徒循前例,遽行移奉,只以修改之意,告由擧行,移奉之節,似當置之,而事關典禮,在所愼重,敢此仰達矣。上曰,依爲之。出擧條上敎仁浩曰,役事莫重莫大,所當親臨董役,仍行還安祭,而若行親祭,便同大享,且太朝祀典,元無當晝行祀之禮,故還安祭,旣命攝儀,旣行展謁之後,又無無故復入之例,勢將專委於有司之臣,凡係修改處,一一詳審,無或草率了當,且禁役夫喧聒之意,傳于都提擧,仍飭戶·工·禮堂郞,可也。上出神門釋圭,還詣東神門外入小次,改具翼善冠·衮龍袍,出就板位南向坐。敎曰,修改告訖,各堂還安後當還宮,除草及改瓦仰土等事,使守僕輩,這這轉達,可也。仁浩承命分付,有頃,仁浩回奏曰,改瓦已盡告畢矣。上曰,南邊殿宇,如有可合改瓦處及除草處,一竝擧行事,分付,可也。仁浩承命,分付。上敎別雲劍李敏輔曰,京兆坐起,卿果逐日赴坐耶?敏輔曰,然矣。上曰,卿之筋力,比來,何如?敏輔曰,感激恩造,不辭顚仆,而衰病,則轉至癃痼矣,今日日氣甚好,無一點雲靄,實由聖孝格天而然矣。粵在先朝,每於祀典及奉先等事,克盡誠敬,以臣民於乎不忘之思,孰不欽歎哉?我殿下今日之親臨董役,以致水刺之過時,自曉至午,一味勞動,或恐玉體有損,且以役事言之,當初不過數張瓦改葺,數片土補缺之役,而聖衷如是洞洞,至於殿瓦之一竝改葺,遽然爲一新之大役,臣不勝萬萬欽頌,而伏想聖心,亦必欣幸矣。少頃,仁浩回奏曰,南邊役事,亦已告完矣。上曰,各室還安事,言于都提擧,可也。仁浩承命往諭。上曰,各室還安,一一告達,而大祝及廟司,各別洞屬擧行事分付,可也。少頃,翼晉曰,各室皆已還安矣。上曰,本署都提調入侍。賤臣承命出傳,宗廟都提調蔡濟恭進伏。上曰,日氣甚好,役事順成,誠萬幸矣。濟恭曰,禮成展謁,聖孝克伸,日吉辰良,役事利成,實由聖孝之所感,而侵曉動駕,勞動且多,自早至午,臨御殿庭,親董工役,區區下情,實不勝欽仰之至。第水刺過時不進,尤爲悶迫矣。上曰,還安祭,予欲親將,而親行享禮,便同大享,晝行大享,於禮無考,故不得不攝行,獻官處,各別虔誠將事事,分付,可也。上曰,今則役事利成,渠輩功罪相半,事知守僕汰去及從末降座事,一竝分揀,可也。上曰,廟司洪大協·鄭東簡入侍。賤臣承命出傳,大協·東簡進伏。上曰,廟司之久任,自前已爲之,而今此爾等二人,守令除拜前,毋得遷轉,凡於廟內事,雖非入番之時,悉心董察,可也。上曰,後庭修掃之節,禮·戶·工堂上,留在看檢,禮房承旨,留在殿內,還安祭畢後復命,可也。命書榻敎曰,景慕宮秋展謁,今日爲之,路由館峴。命濟恭退出。晉賢曰,寶劍侍衛,何等嚴重,而今日摠管之不爲須代,任自離班,已是可駭,且況兩寶劍之一人兼捧,揆以事體,尤極未安,當該兩摠管,所當重勘,而本院請推之外,無他可施之罰,何以爲之乎?上曰,爲先推考,可也。出擧條上詣齋殿外,乘輿出廟大門,詣乘輦所降輿乘輦,路由梨峴詣館前路,降輦步過,仍乘輦詣宮大門外降輦,乘輿入宮大門詣齋室,改具冕服,詣神門外執圭,入就板位行再拜禮,入廟內奉審,還詣齋室,改具翼善冠·衮龍袍,少頃,乘輿出宮大門降輿,乘輦詣館前路步過,駕詣弘化門外,命晉賢出標信解嚴,入弘化門降輦乘輿,入明政門·永淸門還內。諸臣退出。
辛亥八月初七日未時,上御重熙堂。同副承旨與全羅都事入侍時,同副承旨沈晉賢,假注書趙台榮,記事官洪樂游·徐有聞,全羅都事申獻朝,以次進伏訖。上敎獻朝曰,已諭於日前辭陛諸試官,而下去沿路被水民人處,申明慰諭,仍卽狀聞,其他民瘼之可合登聞者,亦以書啓復命,至於試士之事,不必加勉,備局草記及批旨,亦有下敎者,悉心試取,從便措處,毋負今日申諭之至意,可也。仍命獻朝先退。上曰,禮房承旨入侍。出榻敎賤臣承命出傳,右承旨柳文養進伏。上曰,宗廟還安祭,果已平安過行耶?文養曰,臣於俄者至,見撤饌後入來矣。上曰,今日役事,可謂順成矣。文養曰,然矣,至於後庭,略有修掃事,禮·戶·工堂上,同爲進詣,今方看檢矣。命退,承史以次退出。
上在昌德宮。停常參·經筵。
藥房提調李,副提調徐邁修啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
徐龍輔啓曰,大司憲洪檢,執義洪彦喆,掌令崔守忱·任長源,持平洪克浩·朴載淳,牌招啓辭未下,監察茶時之意,敢啓。傳曰,知道。
李翼晉啓曰,副摠管李灌,平安道京試官鄭東觀,依下敎來待矣。傳曰,入侍。
傳于徐龍輔曰,左承旨入侍。
傳于徐邁修曰,發遣吏郞,諸執事淸齋與否,摘奸以來。
副摠管前望單子入之,李義行落點。
傳于洪仁浩曰,左副承旨入侍。
以咸鏡監司李文源狀啓,薦新生鰱魚,限內不得封進,惶恐待罪事,傳于柳文養曰,勿待罪事,回諭。
徐邁修,以吏曹言啓曰,今此景慕宮秋享大祭亞獻官,以前承旨李祖承塡差,亞獻官預差,以前承旨李洪載塡差,而時無職名,令該曹口傳付軍職,何如?傳曰,允。
兵曹口傳政事,副司直李祖承·李洪載。
徐邁修,以吏曹言啓曰,今此景慕宮秋享大祭及風雨雷雨祭獻官諸執事中,時無職名人員,令該曹口傳付軍職,何如?傳曰,允。
兵曹口傳政事,副司直尹行元。
吏曹參議沈煥之疏曰,伏以設官擬人,有國之大政也。夫以人處官,猶以器處物,器不勝物則顚,人不稱官則敗,況夫銓選之地,國之所重也,冗散之材,世之所捐也。今以所捐之材,倖處乎所重之地,則其駭物論而壞官方,爲如何哉?竊伏惟殿下特軫明王記簪履之恩,仍推醫師收箭芝之意,蓋嘗拔臣於淵穽之中,廁臣於冠裾之列,俾得自效於率職任事之際,而臣亦自以感激恩私,圖報涓露,託爲奉身奔走之義,有除輒膺,節次濫叨,至於師儒之長,而榮且僭,極矣。況敢望更進一步,遂以銓部之佐貳,猶若循序通擬,而可得僥冒竊據者然乎?又竊伏以殿下之聖明,所以照臨群下,得其本末長短於俯仰進退之間者,尺寸毫髮,有不能自隱者矣。假使臣,年壯而不病,疎闇慵散,本不足備數於百執事之末,矧今犬馬之年衰,蒲柳之身病矣,雖欲振頹礪鈍,得以宣力於閒司漫局,猶懼不能,則詎敢曰參政席而聞激揚之論,裁物情而佐公平之衡乎?縱或臣不自揣量,徒恃寵靈,彈冠拖帶,恬然就列,則將自敗臣身,猶餘事也,抑仰累聖簡,非細故也。百爾思量,無望冒膺,乃至再違召命,自犯逋慢之罪,伏地戰恐,惟俟斧鉞之誅。伏乞聖慈,諒臣言之非出假飾,念銓職之不可濫授,先將臣新除三銓之任,亟行鐫削,仍治臣瀆擾之罪,俾名器毋至玷汚,朝綱得以振肅焉。答曰,省疏具悉。爾其勿辭察職。
辛亥八月初八日辰時,上御誠正閣。摠管京試官入侍時,都承旨徐邁修,右承旨柳文養,右副承旨李翼晉,同副承旨沈晉賢,記事官李海淸·洪樂游·徐有聞,副摠管李灌,平安道京試官鄭東觀,以次進伏訖。上曰,摠管進前,可也。灌進伏。上曰,未見卿,久矣,年今幾許乎?灌曰,今爲恰滿八十矣。上曰,積阻之餘,得見卿面,予心實用慰瀉,鬢髮雖已多白,顔貌猶勝於前日,是亦稀貴之事也,筋力精神凡百,果何如耶?灌曰,臣之犬馬之齒,已近八十,年來賤疾,轉益癃痼,筋力精神,更無餘地矣。上曰,眼視,何如?灌曰,眼視則尙今不衰,雖細書之文,猶能看之矣。上曰,寢食,何如?灌曰,一日所食,能爲五合飯,而寢亦善爲矣。上曰,向來胄筵出入,怳如昨日,阻隔積有年所,意謂卿之筋力凡百,必多衰朽,今始見之,筋力之尙旺,顔貌之不衰,實非所料,若知筋力之足可登程,則一番召接,何至今日乎?灌曰,臣以無似賤品,病伏鄕里,自分廢棄,區區寸忱,徒有京闕之戀,昨年陞擢之恩命,寔出於夢寐之外,今番摠管之新除,尤是臣分外之職,以臣衰朽之質,豈敢有一毫承當之路,而積違之餘,敢擬一番現謁,兼伸叩謝之忱,强策賤疾,僅僅入城,祗肅恩命,獲登前席,區區欣幸之忱,曷有其極乎?上曰,上來之後,方留誰家乎?灌曰,臣於京中,親知之人,入來之後,寓接於忠勳府直房,爲三日矣。上曰,積阻今爲二十年矣,卿其仰瞻,可也。灌仰瞻天顔訖。灌曰,臣年雖老矣,心則不老,胄筵出入,如在昨日,今獲仰瞻,怳如胄筵時仰瞻也,臣心喜悅,尤難形喩矣。上曰,子孫爲幾許乎?灌曰,有養孫矣。上曰,卿之所存,確實工夫,務爲實地,講說經義,凡所討論,誠意藹然,無非嘉言,故予實多資益矣。積阻之餘,欲爲一見,特爲召接矣。灌曰,天佑宗祊,元子誕降,初度已過,我東方萬億年無疆之休,實基於今日,八域臣民,孰不歡欣蹈舞,而臣之欣幸之忱,尤倍他人,如臣獨喜,伏想智思漸長,近果何如?上曰,果完實矣。上曰,近來老病,何如?灌曰,年多之故,種種危症,頃刻立至,僅保形骸,生不如死矣。上曰,年至篤老,烏得無病,而顔色則稍勝矣。灌曰,以鄕廬病蟄之蹤,獲登天陛,昵近耿光,自此以後,死無餘憾,榮感之極,不勝欣喜,顔色自然如是矣。上曰,鄕曲調度,想不裕餘,何以捱過乎?灌曰,農作而食,亦不無艱乏之歎矣。上曰,上來時,乘雙轎乎?灌曰,臣騎鬣登途,仍爲入城矣。上敎邁修曰,分付畿營,下去時以雙轎治送,自本官,米肉優數備送,可也。灌曰,臣本愚迷,萬不近似,而受國厚恩,濫蒙陞秩之恩,繼承縻爵之命,天恩已是罔極,榮幸亦極過濫,而特軫家計之艱窘,至有米肉優送之敎,爲念老人之難於登途,又有雙轎治送之命,恩意之鄭重,至於此極,臣之私分,尤極跼蹐,不知爲喩,至於雙轎,尤非賤身所可承當之命矣。上曰,摠管是宰列,雙轎之騎往,少無其嫌,卿之胄筵出入也,予之資益,亦甚不少,厥自伊後,至今不忘,而未嘗有償博之事矣。以胄筵舊面,幸見於今日,乞言耆臣,亦好事也,如有陳勉之事,必須詳陳,可也。灌曰,臣素乏才能,忝叨胄筵,無嘉謨嘉猷之有一仰陳者,況當八十之年,久蟄鄕曲,精神已至昏聵,見識漸益魯莽,實無可以仰陳之事矣。上曰,卿何謙讓若是?雖在草野之間,朝廷之得失,未必無聞,且或民間之疾若,亦豈無可言者乎?灌曰,殿下自御春邸時,聖學不待加勉,已臻高明,伏想近年以來,益有日新又新之效,而第孔子曰,學之不講,是吾憂也,以孔子生知之聖,豈有學之不講之理,而猶以爲憂,若以爲自足,則非聖益聖之道也。竊想殿下,頻御經筵,孜孜不已,而燕護之暇,若或有間斷之慮,則恐非日日新之道,伏願更加留意焉。上曰,卿言好矣,予於御極以後,果未能頻御經筵矣。予自在春宮時,頻開講筵,卿之所知,御極以後,或朝講晝講,則不無晉接之時,而此亦屈指而可計,至於三講,則一無備設之時,此蓋無他,先朝自五十六歲以後,經筵不爲頻御,逮至六十六歲,更御經筵,風寒暑雨,無日不御,伊時事,予有不忍盡言者,卿必默會矣。予無狗馬聲色之娛,豈不留意於文字間工夫,而近來機務又或煩劇,不能頻御矣。灌曰,中庸曰,誠者,天之道也,誠之者,人之道也,誠者,實心做去之謂也,誠之之道,專在於保嗇精神,凝靜專一,若於細務上,多費精神,則精神多分,未能專一,而至於臨大事,反或有厭倦之慮,則是爲不誠,伏願益加保嗇,以爲凝靜之道焉。上曰,卿言儘好矣。上曰,卿自鄕上來,雨後農形,何如云耶?灌曰,近江之處,田畓各穀,間多水沈,而外此高燥處,則亦不至大段被損云矣。上曰,折長補短,大體論之則何如?灌曰,此後則專在於日氣之如何,雖難預度,而以今所見言之,則似爲中之上矣。上曰,本邑生利,何如?灌曰,生利亦好矣。上曰,班戶爲幾許乎?灌曰,臣之所居洞內,別無班戶,而與完城君李義行家,隔崖而居矣。上曰,下去之期,當在何間乎?灌曰,入來後三日休息,路憊不至大段,欲爲一番入直後下去矣。上曰,卿須先退,善爲休息,可也。上曰,京試官進前,可也。東觀進伏。上曰,爾爲京試官,亦旣屢矣,今又差,豈爲其試監而然?蓋亦有取也,如欲禁早呈,有何長策乎?東觀曰,別無他策,將欲以盡意善做,毋爲早呈之意,曉諭諸生矣。上曰,今日下去耶?東觀曰,然矣。命京試官先退。命書傳敎曰,凡修改皆有定限,而昨日改瓦執頉外,略干罅隙處,皆修葺,亦與許久曬曝有間,且親臨之故,自下擧行,或有未盡精緻,今番改瓦,勿用定限事,分付該曹,至於外墻垣修築,當一從定式,各別嚴飭於監役該郞等處。又命書傳敎曰,亞將中兼帶摠管許遞,前望單子入之,待下批,牌招察任。命退,承史以次退出。
上在昌德宮。停常參·經筵。
洪仁浩啓曰,大司憲洪檢,執義洪彦喆,掌令崔守忱·任長源,持平洪克浩·朴載淳,牌招啓辭未下,監察茶時之意,敢啓。傳曰,知道。
李翼晉啓曰,禁衛營將官來言,今日本營軍兵日次,私習云矣,敢啓。傳曰,知道。
李翼晉啓曰,御營廳將官來言,今日本廳軍兵日次,私習云矣,敢啓。傳曰,知道。
洪仁浩啓曰,明日聖節望闕禮習儀,兩司當爲進參,未肅拜·呈告人員,竝待開門牌招,何如?傳曰,允。
傳于柳文養曰,左承旨馳詣景慕宮,奉審摘奸以來。
傳于柳文養曰,右承旨·右副承旨·同副承旨,分詣受香所,奉審摘奸以來。
傳于徐龍輔曰,左承旨入侍。
徐邁修啓曰,有司堂上李秉模,漢城判尹李敏輔,依下敎來待矣。傳曰,入侍。
傳于徐邁修曰,戶·刑換房。
注書李海淸病,代以金達淳爲假注書。
傳于柳文養曰,大臣之盛陳諸條科弊固的確,而早呈如自如,則諸弊皆屬附庸,今欲禁其早呈,先從速作之謬習而救正,爲最似易行,大抵文體關世道,治音,舒而緩,亂聲,噍而殺,近來功令之作,舒乎否,緩乎否?噍乎否,殺乎否?前之數炊頃先呈,今爲一吸之隙,何遑致力於點洗潤色乎?有國有紀綱,寧或一委其放倒,莫可禁,自今秋大比,量定先呈之時限,使多士,曉然知不易之制,則所謂實才之易爲用者,亦可若意占解,視於不禁早呈,以晩取爲務,自有得失之著甚者如是也,而士猶不信令,挾券坌堵於題底圍外,以待時限之至,則令之不行,自多士犯之,豈無區別於陞黜之際,監試初終場先呈時限,大臣·文任之臣,議定劃一之式,預先頒示,俾知爲世道矯文體之本意。
柳文養啓曰,依下敎遣史官,問議于大臣處,則左議政蔡濟恭以爲,科場之爭先早呈,不特風習駭怪,若使古之覘國者論之,未必不以時運之盛衰,斷之於此,聖念之必欲矯革,屢詢通變之策者,實符於物極必反之意,臣誠萬萬欽嘆,而第臣忝叨承佐之任,了無對揚之言,便欲歸之於莫可奈何,惶悚慙恧,不知所措,今又承量定捧券時限之敎,臣於是,依聖敎,問之於時帶文任兩重臣,則其議皆以爲定限便,蓋於莫可奈何之中,惟此一事,或可爲禁遏之道,故文任之論,亦無居聖敎之外者矣。臣意則前此科場,亦不無限時呼呈之擧,而第二作第三作之畢書於限前以待之者,不知其數,及其時至,幸在前列者,僅能納券,適居後殿者,亂投試券於棘圍之上,其落如雨,於是吏隷之偸匿券紙,不知爲幾許張矣。場屋之雜沓潰亂,十倍有浮於不爲定限之時,至今傳說,誠不誣矣。今若因傳敎,別定時限,則此與試官呼呈,事體迥別,雖今之士習,或可有稍變舊習之道,其製寫之限,限以午時,待未牌懸,始許呈納,則才敏者優優有餘,雖鈍者,亦將有思索裁擇之隙矣,以此爲令甲,每科爲式,恐合事宜,而至於親臨放榜之科,當不準此矣,臣於此,別有愚見之可以附陳者。今之呈券於歃水之頃者無他,人無不帶得書手故也。甚者未入場之前,試紙不爲糊付,以各張持入,書手數人,分而書之,書了之後,始乃糊幅,以引刀烙其上,使得堅緻,此非人人之所可爲,而蓋不無其人矣。今若使借筆者,於題下,書以借筆,自書者,書以自書然後,爲試官者,於考較之際,借書者雖不必盡置落科,而嚴用三尺之法,自書者雖晩勿咎,雖略有字句之病,覆蓋如曺相國之待椽吏,及其榜出,自書者占十之八九,借書者僅能得一二,則爲實才者,其孰肯借書乎?旣不借書,則其勢自當親書,旣已親書,則雖賞之,萬無早呈之路,以臣之見,不期禁而自禁之要,恐無出於此矣。一自借書之禁,頒於內閣,爲士者方有恐懼改圖之意,若於此,又不免乍發旋止,則此後雖三令五申,家說戶諭,決無信從之理矣。雖然徒法不能行,爲試官者,不能祛私,雖借書者,若其所知,則必扶護之,自書者,筆體或涉生面,麾以斥之,則於正士習嚴場屋之道,有何補益乎哉?若其借書自書之抽牲以試,惟在榜出後,從以議之而。弘文提學吳載純以爲,近來科場之弊,莫大於早呈,不可不嚴加矯禁之道,莫如量定時限,昭揭令式,雖至鈍之才,三時之頃,則可以成篇,以懸題後三時爲限,限前毋得呈券,以爲不易之制,則儒生輩豈敢犯科乎?如是定式之後,猶或有挾券待時之類,則是不可以儒生待之,別般論勘,斷不容貸,行之攸久,似有成效云。藝文提學李秉模以爲,七步成章,倚馬草檄,歷數前古,僅一二計,而今之擧子,以日做數十首詩賦義疑爲能事,習之家也如此,入於場則尤甚,此風不變,則許多說弊,許多救弊,都歸一場閑說話,聖敎中欲禁早呈,先矯速作,誠不勝欽誦之至,惟其矯速之道,又在定限之如何,而自前多士之終不見信者,今科雖如此,後科便不如此故也,今若定爲令式,永作金石之典,初終場捧券之限,皆以午時爲定行之數,式年必當有效,而潦率噍殺之病,庶幾不期祛而自祛矣。雖然積痼之士習,決難責變於一科,則科後諸論,必曰定限之故,實才盡屈,將不勝其譁然,而此不足恤,惟在持之悠久云。文任之議皆如此,伏惟上裁云矣,敢啓。傳曰,知道。題之出揭,自有稍早稍晏之別,則以懸未牌爲先呈之時限,或有掣礙之歎,弘提議中題懸後限以三時之說,爲便好,依此定式,分付禮曹,載錄於科擧節目,仍令京兆,俄下傳敎,左方開錄,先定時限,曉諭坊曲,至於試券之各錄自書與借書,左相之議雖好,率入閑雜人借書者,科場本有法禁,現發則自可抵罪,不必多出新例,此一款,今姑置之,可也。
以全羅監司鄭民始狀啓,羅州等邑民家頹壓恤典題給事,傳于徐龍輔曰,各邑漂戶,依日前別諭擧行,至於羅州漂戶,如彼其夥然,尤極矜念。蠲恤,從最優例擧行,嚴飭地方官,期於斯速結構畢奠接,使卽報來後狀聞,下去京試官,馳進漂溺處,慰諭民人,詳察形止,面飭邑倅以來事,卽令廟堂,分付道伯及京試官處。
辛亥八月初九日午時,上御誠正閣。有司堂上·漢城判尹入侍時,同副承旨沈晉賢,假注書趙台榮,記事官洪樂游·徐有聞,有司堂上李秉模,漢城判尹李敏輔,以次進伏訖。上曰,右承旨·左副承旨·右副承旨入侍。出榻敎賤臣承命出傳,右承旨柳文養,左副承旨洪仁浩,右副承旨李翼晉,以次進伏。上敎秉模等曰,備局草記四條科弊中早呈之弊,尤爲最甚,今日如欲痛革,有何方略乎?卿等各陳意見,可也。敏輔曰,臣於戊申年,以承旨待罪也,亦有仰達者,而今日必欲夬祛科擧之許多弊端,惟有面試一事,自今永爲定式,又令諸生,擧皆自書,則科場似無紛亂之弊矣。上曰,顧今大科殿試,便同面試之規,而未見其效,且於先朝,有二百進士面試之擧,而奸弊猶自如云,至於自書,尤難責效矣。或有優於文而拙於筆者,拙於文而優於筆者,難施一定之法,且兄弟子姪間,或有相資之事,則亦何足爲怪乎?大抵法自貴近始,當以閣臣子姪,若有冒禁者,論罪家長,斷不饒貸,以此知悉,可也。敏輔曰,面試與自書之法,若不定行,科弊終難痛革矣。上曰,法貴惟行,寧或以難行之法,遽爾議定乎?予意則有他般一定之法,卿等之意以爲如何?雖或有實才見屈之慮,先定捧券之時限,限前呈券者,一竝置之落科,則今番雖或無大段責效,一科二科,永爲定式,則豈無成效之可觀乎?文體之舒促,卽係士氣之盛衰,豈非尋常可憂者耶?必欲文體之一變,卽予苦心,凡於場屋之文,俾各盡意緩思,時限後呈券,則似有成效,卿等各陳意見,可也。秉模等曰,定以時限,則今番雖或有實才之見落,永爲定式,則文體必當不期變而自變矣。敏輔曰,顧今士習之不端,雖曰難矯,而賤臣所以不能無憾者,竊以爲仁過於刑,無以大加懲創也。試自今番科場,先定面試之法,且嚴自書之規,如有犯者,斷不撓改,則士習之矯救,莫先於此,臣則嘗欲以齊之以刑四字,爲殿下誦之矣。上曰,刑以輔治,固不可無,而予則曰干戚之舞,終有來格之效,況乎以今世道,猝然加之以刑名之治,則其弊又當如何?卿言雖如此,而予之持難者,意亦有在矣。敏輔曰,時囚李良會,本有風病,久囚可念,而金吾未易備員開坐,合有病囚保放之道矣。上曰,實病旣如此,分揀放送,可也。其外亦有時囚乎?敏輔曰,只有成均郞廳朴師默矣。上曰,罷職放送,可也。出擧條命退,諸臣以次退出。
上在昌德宮。停常參·經筵。
徐邁修啓曰,右承旨柳文養,今日不爲仕進,卽爲牌招,何如?傳曰,允。
洪仁浩啓曰,大司憲洪檢,執義洪彦喆,掌令崔守忱·任長源,持平洪克浩·朴載淳牌不進,監察茶時之意,敢啓。傳曰,知道。
洪仁浩啓曰,今日聖節望闕禮習儀,兩司當爲進參,而憲府則監察代行矣,諫院雖無進參之員,仍爲行禮之意,敢啓。傳曰,知道。
徐邁修啓曰,臣以今日聖節望闕禮習儀進去,下直之意,敢啓。傳曰,知道。
李翼晉啓曰,備邊司郞廳來言,今日,賓廳日次,而聖節望闕禮習儀相値,不得來會云矣,敢啓。傳曰,知道。
洪仁浩啓曰,禁衛營將官來言,今日本營軍兵日次,私習云矣,敢啓。傳曰,知道。
洪仁浩啓曰,御營廳將官來言,今日本廳軍兵日次,私習云矣,敢啓。傳曰,知道。
備忘記,濟州牧使李運彬下直,長弓一張,長箭一部,片箭一部,筒兒一箇賜給。
傳于徐龍輔曰,左承旨入侍。
以專經文臣殿講及文臣製述,涼生間更稟事,傳于柳文養曰,專經講,更待下敎製述,則明日到記儒生試取時,同爲設行事,分付。
傳于沈晉賢曰,明日出宮門路,以協陽門爲之。
傳于洪仁浩曰,左副承旨入侍。
柳文養啓曰,今此試官望中,時無職名人,令該曹口傳付軍職,何如?傳曰,允。
傳于徐邁修曰,政官牌招開政。
洪仁浩啓曰,合辭許久闕啓,事甚未安,今日政新除授兩司諸臺,竝待下批牌招,大司憲洪檢,大司諫柳誼,一體牌招,何如?傳曰,允。
以都摠府寶劍望單子,傳于李翼晉曰,懸頉人許遞,今日政差出,待下批,牌招察任。
有政。吏批,判書金文淳,參判朴祐源,參議沈煥之進,都承旨徐邁修進。以李秉喆爲執義,許晊爲司諫,權儐·崔昌國爲掌令,鄭㝡成·申膺祜爲持平,閔師宣·鄭來百爲正言,李祖承爲刑曹參判,尹東晩爲敦寧都正,趙光存爲東部令,韓永逵爲直講,古今島僉使徐正祜今加嘉義,將校張永豐今加嘉善,以上賞加事,承傳。
兵批,判書吳載純進,參判柳戇入直,參議尹長烈,參知鄭益祚病,右副承旨李翼晉進。以具世勣爲副摠管,申愇爲僉知,金履煥爲兼司僕將,金聖龜爲景福將,林日尙爲守門將,金昌仁爲宣沙浦僉使,同知單宋復相,副護軍申大顯·申大順,副司直李時秀·閔台爀·洪義浩單付。再政。以李致中爲都摠管,黃昇源·李聖圭爲副摠管。
以執義李秉喆,持平鄭㝡成,司諫許晊,正言鄭來百牌不進罷職傳旨,傳于洪仁浩曰,只推。
沈晉賢,以禮曹言啓曰,卽接齊陵令所報,則本陵秋夕祭享受香,在於今十二日,而參奉李國柱,以親病受由下鄕,令今方入直,受香無人云,在外參奉李國柱,今姑改差,其代,卽令該曹口傳差出,以爲受香進去之地,何如?傳曰,允。他官相換,可也。
吏曹口傳政事,齊陵參奉李國柱,敬陵參奉林淵浩相換。
以忠淸監司朴宗岳狀啓,洪州鎭逃失賊漢等,退限五十日內,不得捉納,前營將洪龍運,嚴棍十五度事,傳于李翼晉曰,退限百日,又復愆限,加棍五度,以二十度決棍事,回諭。
李翼晉,以都摠府言啓曰,今日入直內三廳武兼禁軍及軍兵等,當爲中日習射,而聖節望闕禮習儀相値,不得爲之之意,敢啓。傳曰,知道。
沈晉賢,以吏曹言啓曰,近來守令之請由上京者,初不關由於吏曹,間或有潛自往來之弊,故該曹一一摘發論勘,而稱以下去,中間逗留者,潛匿渠家,無以摘發者,道臣必當知之,行關各道,以爲區別狀聞事,命下矣。卽見忠淸監司朴宗岳狀啓,則木川縣監金載華,以省掃受由,去月二十二日離發上京,形止已爲移文吏曹,而同縣監金載華,姑未還官云矣,道臣狀啓中,雖云移文本曹,而初不來到,則必有中間委折而然,故自臣曹,今方行關査實,而爲先探問于金載華家,則今月初五日,已爲下去云,其初不關由於本曹,而潛自去來之狀,誠萬萬駭然,不可以已下去,置而勿論,令該府拿問處之,何如?傳曰,不爲關由及移文不傳委折,令道臣査問狀聞後,稟處,可也。
李翼晉,以司僕寺官員,以一二提調意啓曰,頃因特敎,濟州封進雄馬二匹雌馬二匹,更爲退限,歲貢封進不遠,待此時可合內廐乘馬者,嚴飭封進,其時又或不勤,依初下敎處分擧行可也事,命下矣。今此濟州歲貢馬上來時,封進雄馬二匹·雌馬二匹,同爲上來,故禾毛色別單書入,而看審其馬匹,則體樣步品,孱劣特甚,比諸兩次封進馬,少無優劣,不甚擬議於御乘,屢次飭敎,何等截嚴,而視若尋常,全不愼擇,又不合於御乘,如或惕念擧行,則豈無可合之馬匹,而致此不勤,該牧使慢忽之狀,尤極痛駭,依初下敎,當該牧使李鴻運,令該府卽其地定配,該牧官,亦爲捉來嚴棍,遠地充軍,何如?傳曰,關問該道伯,如果故犯,依草記施行,可也。
李翼晉,以一所巡廳言啓曰,去夜三更量,行巡監軍宣傳官臣柳成逵,五間水門摘奸,則南邊二間鎖鑰無頉,而北邊三間打口則自開,故卽爲更鎖之意,敢啓。傳曰,此皆不能堅造之致,令兵曹,依年前關門鑰匙,定式爲之,可也。
李翼晉,以兵曹言啓曰,今此冬至兼謝恩使一行赴燕時所把驛馬,必須前期分定,然後可無窘急之患,應把驛馬四十四匹,依前例忠淸道八匹·全羅道九匹·慶尙道二十匹,來九月初十日,京中逢點,江原道四匹·咸鏡道三匹,同月二十日,直送安州逢點之意,各道監司處,行移,何如?傳曰,允。
李翼晉,以兵曹言啓曰,去夜四更量,五間水門守門軍來告內,當夜巡邏監軍,來到本門,打起門鎖,三間鑰鐵俱開云,聞極驚駭,發遣校卒,使之摘奸後,與入直部將,眼同守直事申飭,而常時不能檢飭,致有城門鎖鑰之如是疎虞,臣不勝惶恐,守門將卒,不能堅鎖之罪,不可尋常處之,令攸司照法重繩,何如?傳曰,允。
沈晉賢,以兵曹言啓曰,集春門北邊宮墻舊築一間外面椽木及蓋瓦缺落處,今已修改矣。晝察夜巡軍兵,本處還入直之意,分付,何如?傳曰,允。
沈晉賢,以訓鍊都監言啓曰,因兵曹草記,集春門北邊宮墻舊築一間外面椽木及蓋瓦缺落處,今已修改,晝察夜巡,廣智營軍八名,還入直所,將校解送之意,敢啓。傳曰,知道。
獻納魚錫齡疏曰,伏以臣之偏母,今年八十,而素患虛脆之症,時時發作,食飮醫藥之節,每多失宜,仍成癃疾,長臥床席,雖非添劇之時,氣息凜綴,形神消鑠者,數十年于玆矣。日前猝發關格,兼作風疾,只聽聲音,不辨顔面,篤老衰敗之境,添此危惡之祟,目下焦遑之慮,實非尋常之比,臣無他兄弟,孑孑單身,左右扶將,煎泣度日矣。薇垣新除,忽下於此際,一違天牌,已極惶懼之至,一肅恩命,只爲叩謝之忱,而臣母之病,轉益危劇,實無時日起動之望,臣之情私,一倍焦灼,實無跬步離側之道,今者召牌復臨,坐速違慢之辜,玆敢疾聲呼籲於天地父母之前。伏乞聖慈,曲加矜憐,遞臣所帶之職,以便救護,治臣瀆擾之罪,以昭法紀,不勝幸甚,臣無任屛營祈懇之至。答曰,省疏具悉。爾其勿辭,救護母病。
副修撰李羽晉疏曰,伏以天祐宗祊,慶篤元良,虹渚之辰已周,星海之謠咸騰,綿寶鑑於萬億,啓休運於千一,臣民蹈忭,曷有其極?仍伏念人臣之積招世謗,厚受君恩者,從古何限,而夫豈有遭罹之如臣罔極,蒙被之亦如臣罔極也哉?人言憯毒,必欲甘心乃已,惟殿下庇保之,臣情危臲,自速慢命之誅,乃殿下涵貸之,譬如上天無私於萬物,而日月所照,雨露所濡,無非曲爲之地,坑坎袵席,不足形其拯拔,泰山河海不足喩其高深。環視七尺之躬,都是再造之恩,以官爲謫,匪罪伊榮,而造化之陶甄,不遺於終始,旣沛褫鞶之渥,旋紆記覆之眷,玉署除旨,遽下於杜門跧伏之中,臣惶隕感激,血淚被面,實不知塵土賤臣何以得此於君父矣。臣之迹阻承明,戀結軒陛,四載于玆,一覲耿光,以伸犬馬之忱,固臣所大願,而不但魂悸聽弦,念絶彈冠,凡於法從之列,俱被刊改之論,三司已屬於鐵限,一身永謝於鑾坡,瞻望雲天,寸心如結,第念向來臺批,昭如日星,雖使臣自明,無以加此,今何敢費辭煩瀆,以犯無辨之戒,而若其疏中論斷,有非臣子所忍聞者,不得不仰首鳴號。伏惟聖明,哀矜而垂察焉。蓋臣跡本孤寒,人極蔑劣,而偏蒙拔擢之私,猥玷淸顯之塗,觴竿告濫,負乘招災,理之所必至,重以久叨言路,一味冥,全昧涉世之良方,只效無禮之必逐,以墻壁無依之蹤,犯鋒鏑交下之場,畢竟臣身之薤粉,固必無幸矣。果然駭機猝發,毒鋒先及,集千古宵小之目,構一段架鑿之說,極意臚列,倍口詬詆,直驅於不測之科,一字一句,罔非心骨驚寒處,而最所痛冤者,卽黨惡之說也。臣與偉賊,知面於記注之時,同席於湖試之役,日月旣久,顔分雖熟,而聲氣趨向,不啻燕·越之殊,一資半級,無藉拔援之力,不過朝著間相識而已。及其逆節之彰露也,臣之前後聲討,不止一再,至於糾正擬律之錯,抗論參鞫之坐,斷斷血衷,固不後人,而抑同朝之所共知也。雖以言者之急於構臣,猶曰內顧戀而外聲討,夫聲討之於顧戀,理不可竝行,況臣迷執之必欲打破窩窟,鉤覈根柢者,謂之外內不同者,其可成說乎?若臣之罪,臣固自訟,臣於十年三司,藉手事殿下者,卽懲討一事,而誠未仰格,矇無見識,旣不能早辨霜氷逆折於奸萌未著之初,又不能碎首回天顯戮於凶圖已綻之後,致使戴頭之劇逆,迄今偃息於每島,以此罪臣,臣當甘受,而乃以沬飮之誠,至被黨比之斥,明旣慙於呂誨,仇反報於建德,自名汚衊,已無可論,竝與平生苦忱,孤負無餘,此臣所以撫躬自悼,無面可顯,直欲溘然無生者也。至若爲親丐外,援古證例,苟係情理之切急,不計家食之久近,臣之陳懇,乃在遞嶺邑四年後,而言行不能孚人,罪名反加欺天,莫非臣不肖無狀,仰累聖世廣孝之化,下壞淸朝篤厚之風,臣何足惜,人孰無親,而言之不偏,乃至此耶?噫,積憂傷心,怖畏成疾者,正謂臣今日情事也。滓穢之身,不可復玷華貫,窮蹙之蹤,不可復蹈危機,悸餘納穽,懲在吹薤,顧臣自修之義,莫如斂迹名塗,沒齒窮廬,以圖息黥補劓之方,曠日虛縻,惶悶轉甚,玆敢略暴衷懇,仰瀆崇嚴。伏乞聖慈,天地父母,亟削臣職名,重勘臣負犯,仍命選部,勿復擧擬於政注,以靖私義,以謝人言,不勝幸甚。臣於己酉登筵之時,伏承邑弊民瘼之下詢,而倉卒前席,覶縷是懼,未免泯默而退,恒抱耿結于中,今以臣踪地,顧何可靦若無故,刺口言事,而獻芹之愚忱,旣不能自已,詢蕘之至意,終不敢仰孤,略此附陳焉。扶安之爲邑,包邊山之四麓,薄海壖者三面,闔境之民,非山居則浦戶,而比歲以來,里落凋殘,十空七八,以致山田太半陳荒,海稅逐歲耗縮,此專由於民少官多,不堪侵漁之故也。本縣有三鎭,而黔毛·格浦兩鎭,在於山底,竝掌松政,黔毛鎭將,旣管戰艦,薄有聊賴,爲弊稍小,至於格浦,徒擁鎭名,初無船隻,自鎭將及校卒,都乏沾漑之資,所以待哺者,憑藉松禁之稱,嚇喝山海之氓,鹽盆漁艇,自有定債,峽村樵群,亦爲常斂,誅求無藝,椎剝多端,誠爲扶民逼骨之弊也。雖以形便論之,格浦則斗入海中,前臨七山之洋,背控兩湖之界,至有行宮之設置,且稱烽臺之壯觀,可知爲海門要衝之重地,而彼無船鎭將,空手水卒,焉用於緩急之秋乎?黔毛鎭則由格浦,緣港四十里,設鎭於水盡處,地是平陸,距海絶遠,名以海防,置之戰艦者,已爲乖刺之甚矣。且臣曾叨嶺邑,略知松弊,任掌之夥多,最是蠧松之一端,況以一山之政,付之兩鎭之屬,旣滋奸竇,徒貽民弊,向來山木之濯濯,未必不由於是也。臣愚淺見,莫如合兩鎭而爲一,革罷格浦別將,移置黔毛鎭於格浦,使之臨海門而管戰船,以便控扼之所,且令廩食之校卒,專管山麓之戢察,嚴禁侵擾之弊,痛革徵斂之習,則若將若卒,旣有所仰哺,勢必不至於如前之爲,邑民之愁苦可以少紓,關防之疎虞,可以稍變,兩便之策,恐無出此。伏願殿下,俯詢廟堂之臣,亟降矯救之命焉,臣無任屛營祈懇之至。答曰,省疏具悉。疏辭下廟堂稟處,爾其勿辭察職。
辛亥八月初十日辰時,上御重熙堂。左承旨入侍時,左承旨徐龍輔,記事官李海淸·洪樂游·徐有聞,以次進伏訖。上命書傳敎曰,秋到記,明日爲之,處所,仁政殿爲之。上曰,抄啓文臣親試,明日爲之。出榻敎命退,承史以次退出。
上在昌德宮。停常參·經筵。
柳文養啓曰,來十六日,日次儒生殿講日次矣,敢稟。傳曰,爲之。前朔講兼行,今番若有臨講不能開弦之類,當停擧,令大司成,預爲査問,俾無臨講屑越之弊事,嚴飭。
洪仁浩啓曰,大司憲洪檢,執義李秉喆,掌令崔昌國·權儐,持平鄭㝡成,牌招啓辭未下,持平申膺祜在外,監察茶時之意,敢啓。傳曰,知道。
李翼晉啓曰,專經武臣殿講,待涼生,慕華館,以命官試射試取可也事,命下矣。何以爲之?敢稟。傳曰,雖已涼生,今夏則數朔長霖,似未肄業,姑停。
傳于柳文養曰,科次入侍。
傳于柳文養曰,入格儒生,明日來待。
以平安監司洪良浩狀啓,彌串僉使梅潤文,龍川府使宋益休,淸北防禦使尹範敍,爲先罷黜,其罪狀,竝令攸司稟處事,傳于洪仁浩曰,常時旣不能檢飭,有此無端狀啓,年前申飭以後,道臣越俸一等,龍川·宣川倅,赴任屬耳,竝勿論,當該僉使,以此以彼,不可仍置,令兵使拿致嚴棍,卽其地徒一年定配,此狀啓還下送。
以慶尙監司鄭大容狀啓,星州等邑漂沒民戶,區別登聞事,傳于洪仁浩曰,依日前傳敎擧行奠接形止,卽爲狀聞事,回諭。
右參贊宋載經疏曰,伏以臣衰老癃病,觸事昏憒,厚招人譏謗,久矣。臣之所帶惠民署提擧之任,今過周年,專不事事,徒增罪戾,日夕懍蹙,恒切于中耳,本署例有兩等取才之講試,而由臣衰病,廢閣是懼,日者出令開講定期,則醫徒中有三四喜事狡妄之輩,四面干囑,不勝紛紜,而緣臣執滯,一竝退却,則末乃分明忮克,譸張浮言,謂之臣必然循私,稱之渠不可應講,倡率徒黨,押銜一紙,有若臚列罪過,通文盟證者然,其爲設計,專在於沮戱也。臣聞來驚駭,而亦不爲信,意謂此不過渠輩之私自乖爭,不足深誅也,故略施責罰,赴衙開坐,則果如所聞,駭擧層生,合而復散,散而復合,脅迫侮弄,氣勢可怕,到此地頭,不得已罷坐,此蓋設署以後所未有之變怪也。噫,臣雖老悖無狀,豈忍有一毫循私之意於幺麽取才之間?假使有循私之意,渠輩何以逆知於未然之前,而作此無前變怪耶?此莫非臣人輕望淺,年耄氣殘之致,固當自反,尙誰咎哉?然有國之紀綱,由臣而頹,貽辱朝廷則極矣,如此而何可抗顔於渠輩,自處以提擧乎?玆敢露章自效。伏乞聖明,俯賜諒察,亟罷臣本兼所帶職名,仍治臣溺職之罪,以肅法綱,不勝幸甚。答曰,省疏具悉。署生事,大關紀綱,嚴處次令一提擧査實草記,卿其勿辭行公。
辛亥八月十一日卯時,上御仁政殿。抄啓文臣親試·文臣製述·到記儒生製述殿講入侍時,都承旨徐邁修,左承旨徐龍輔,右承旨柳文養,左副承旨洪仁浩,右副承旨李翼晉,同副承旨沈晉賢,記事官李海淸,假注書趙台榮,記事官洪樂游·徐有聞,以次侍立。上具翼善冠·衮龍袍,乘輿出協陽門,由肅章門·仁政門,詣仁政殿降輿陞座。上曰,講試官李祖源,製述試官進去。出榻敎上曰,文臣製述試官,以到記儒生製述試官爲之。出榻敎引儀唱試官以下入就位行四拜禮,親試文臣製述·儒生製述,試官左議政蔡濟恭,戶曹判書李秉模,吏曹參判朴祐源,行大司成李祖源,吏曹參議沈煥之,行副司直李晩秀·李敬五·徐有成,儒生殿講試官知中樞府事具允鈺,行副司直申應顯,兵曹參判柳戇,刑曹參議徐美修,兵曹參議尹長烈,校理尹光普,副司果張錫胤,以次入就位行拜禮進伏訖。上曰,試官不知座次,如是做錯,誠駭然矣。仍命書榻敎曰,對讀官李敬五·徐有成推考。濟恭進前奏曰,日間聖體,若何?上曰,一樣矣。上曰,下直京試官都事入侍。出榻敎賤臣承命出,與忠淸京試官李義鳳,都事韓用鐸,江原都事尹致性,黃海都事柳星漢,偕入進伏。上曰,以科事事,有所下傳敎矣,試官等皆見之否?義鳳等曰,擧皆伏覩矣。上曰,近來文體,必欲一變,故特定捧券之時限,此不可不斷用一定之法,雖或有實才見屈之慮,限前呈券者,一竝置之落科,且於初試之後,雖以待士之道,不試面試之規,學禮之講,自有其規,受講之際,必當別般嚴飭,先將此意,一一曉諭諸生,俾無犯科之弊,且鄕儒之不文不筆,而如或有入格而上京,從後現發者,該試官難免其責,竝須知悉,可也。濟恭曰,其所擧行之能否,惟在試官之如何,鄕外士習,甚於京城,自當悉心奉行然後,可無僨事之慮矣。命義鳳等退出。濟恭曰,聞今年北關監試試所,在於鍾城,而距京師恰爲二千三四百里矣。都事臨期差出,其辭朝之時,科期只隔十八九日字,以十八九日字,趲二千三四百里之程,其能及期,固是難事,而或値雨水與病故,則試圍將不得設,此豈成說乎?今後則北關掌試都事,必先期四五十日差出之意,定式施行,恐爲得宜,故敢此仰達矣。上曰,依爲之。出擧條上曰,懸題紙入之。秉模等奉紙進伏。命秉模·祖源書策文題,命煥之書論題,仍命懸題訖。上曰,儒生及諸文臣,皆以策題應製,而講經文臣,獨以論題製呈事,分付。文養承命,分付。上曰,科次當於便殿爲之,試所承旨及試官留在,收券後待令,殿講試官,亦須多出純通,以爲比較於便殿之地,可也。通禮跪告禮畢。仁浩曰,侍衛進退,自有節次,而今日殿座還內時,侍衛未及前列,龍旗徑先離次,殊涉駭然。當該兵曹堂郞推考,龍旗差備宣傳官,所當重勘,而本院請推之外,無他可施之罰,何以爲之乎?上曰,竝推考,可也。出擧條上乘輿出仁政門,由肅章門入協陽門還內,諸臣退出。
辛亥八月十一日辰時,上御春塘臺。秋等試射入侍時,左副承旨洪仁浩,記事官李海淸·洪樂游·徐有聞,以次侍立。上具平戎服,乘馬出延生門,詣春塘臺降馬陞座,上命大小開門,三班叩頭等節次竝除之,試官及宣傳官等,以次行參現禮,上命宣傳官權逴拿入。敎曰,爾以虛司果,爲宣傳官,則凡於軍務等事,必已鍊習,而今於軍禮之際,全不成樣,雖參下新入之人,猶不敢若是,況爾以參上,除拜亦已久矣。莫重帳殿,若能惕念擧行,則豈有如是之理?其委折奏達,可也。逴曰,臣愚迷所致,不善擧行,惶悚之極,無辭可達矣。上曰,爾之擧行,萬萬駭然,所當汰去,而復職屬耳,故姑觀來頭擧行,今姑參酌,爾其知悉,可也。仍命拿出。射訖,上命應射人馬鈍手鈍,凡失勢者,一竝拿入。敎曰,予以爾等之試射,春秋親臨,寔出於勸課之意,則爾等亦士族,初不投筆則已,旣爲武士之後,着意肄習,道理當然,而今日爾等所射,無形莫甚,豈有如許駭然之事乎?大抵鐵箭則爲業者,絶無而僅有,騎芻則初不能開弦,今因馬鈍手鈍,失勢而拔箭者,雖止於五六十名,大體論之,則闕榜一也,豈非萬萬駭然乎?爾等於平日,本能善射,而適因馬鈍而不中者,似或不無,一竝出付禁軍別將,後日更試,又或如今日,則當嚴治矣。仍命拿出。命退,諸臣以次退出。
辛亥八月十一日申時,上御誠正閣。科次入侍時,左承旨徐龍輔,右承旨柳文養,右副承旨李翼晉,同副承旨沈晉賢,假注書趙台榮,記事官洪樂游·徐有聞,親試文官製述·儒生製述試官左議政蔡濟恭,戶曹判書李秉模,吏曹參判朴祐源,行大司成李祖源,吏曹參議沈煥之,行副司直李晩秀·李敬五·徐有成,殿講試官知中樞府事具允鈺,行副司直申應顯,兵曹參判柳戇,刑曹參議徐美修,兵曹參議尹長烈,校理尹光普,副司果張錫胤,以次進伏訖。上曰,左副承旨入侍。出榻敎賤臣承命出傳,左副承旨洪仁浩進伏。上曰,姑未畢講,則事當以黑團領入侍,而講試所承旨及講試官,皆以時服入侍,誠駭然矣。命書榻敎曰,試所承旨及試官,竝推考。敎允鈺曰,純通比較,先爲應講,可也。幼學韓耆裕等,以次進講訖。上曰,講試官先退,榜目修正以入,可也。命濟恭考試儒生製述試券訖。濟恭曰,今此諸券,無一合置於合考,何以爲之乎?勢將更設而取之乎?上曰,在前或有更設之例否?濟恭曰,以臣耳目所覩記,未知曾有已例,且故相李宗城,以更設之意,有所仰達,而亦未施行云矣。上曰,於例似無更設之擧矣,就其落軸中,擇其稍優,使之入格,可也。濟恭曰,聖敎誠好矣。濟恭更考落軸,取一張,以三下尹愭拆名訖。又命考試抄啓文臣·製述文臣試券訖。上曰,抄啓文臣試作,稍勝於諸券矣。濟恭曰,比諸儒生試券,果是超等之作矣。命書傳敎曰,秋到記殿講純通比較,再次居首幼處韓耆裕,製述生員尹愭,竝直赴殿試,殿講之次純通幼學李景運,直赴會試,製述之次,所當一體爲之,而試券無合作,筵中至發更試之說,壯元一人,僅拈於落軸屢考之後,會試直赴,非所可論,勿論講之次,純通幼學洪宜燮·權傛·林重鎭·金章玉·柳晉亨,各給二分,通幼學丁載默·李弘源·李時鼎·柳運永·朴永郁·李鳳羽·閔文洙,各給一分,略粗儒生,紙筆墨分等施賞。濟恭曰,俄聞三銓言,秋夕祭官,今方差出,而從二品人,其數無多,宗廟陵園,無以遵例塡差,卿宰罷散人,合有收敍之道,故敢此仰達矣。上曰,敍用,可也。濟恭曰,從二品,雖命敍用,亦不免苟簡云,正二品通融塡差之意,分付,何如?上曰,依爲之。出擧條命退,諸臣以次退出。
上在昌德宮。停常參·經筵。
夜五更,灑雨下雨,測雨器水深八分。
柳文養啓曰,明日聖節望闕禮,依例爲之之意,敢啓。傳曰,知道。
洪仁浩啓曰,大司憲洪檢,執義李秉喆,掌令崔昌國·權儐,持平鄭㝡成,牌招啓辭未下,持平申膺祜在外,監察茶時之意,敢啓。傳曰,知道。
李翼晉啓曰,禁衛營將官來言,今日本營軍兵日次,私習云矣,敢啓。傳曰,知道。
李翼晉啓曰,御營廳將官來言,今日本廳軍兵日次,私習云矣,敢啓。傳曰,知道。
傳于柳文養曰,入格儒生入侍。
金履載改差,代以崔致祜爲事變假注書。
傳于李翼晉曰,此後以水原武士入內三廳者,皆以白面許參事,分付,行首宣傳官·武兼·部將·守門將,仍令各廳,載之謄錄。
傳于李翼晉曰,摠管中差祭及在外人許遞,前望單子入之。
摠管前望單子入之,都摠管李灃·沈豐之·安春君·西淸君煋,副摠管申光履落點。
以訓鍊都監操鍊單子,傳于李翼晉曰,爲日已久,事情必當領量,明日習陣時,先爲取招,其中或有混入,或有不當遺漏,而前此草記區別勿論者,則不必更爲草記稟旨,卿其自斷,十分曖昧者,先放送後,草記,遺漏者捉來,一體勘治,如是之後,將官輩又忽於揆次之際者,不止於決棍,當回示充軍,卿於行操時,除前例發放,以今番處分,別爲約束發放,可也。
李翼晉啓曰,訓鍊大將趙心泰,以本營習陣,明日出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
以忠淸監司朴宗岳啓本,遺棄兒搜訪,另飭列邑,皆以無乎報來事,傳于徐龍輔曰,諸道則年年搜覓,狀聞,其數夥然,而本道慢忽莫甚,只以年久文書,傳謄狀聞,道臣推考。
徐邁修,以吏曹言啓曰,今此秋夕祭宗廟各陵殿宮園墓獻官及諸執事,當爲磨鍊,而老病公故外,實無分排之路,依近例刑官·司饔院官員,通融塡差以入之意,敢啓。傳曰,知道。
沈晉賢,以司僕寺官員,一二提調意啓曰,濟州出來後運歲貢馬二百匹內,一匹船中故失,七匹到中路故失,實納馬一百九十二匹,禾毛色別單書入之意,敢啓。傳曰,知道。
徐龍輔,以戶曹言啓曰,內需司單子,慶尙道金山直指寺御筆奉安閣及梵宇頹圮處,以本邑所在穀物題給修改事,據判付內有本寺事體自別,令道伯各別檢飭,一新修補,形止報來後,草記之命,故自巡營,各別檢察,一新修改後,形止回移,以爲草記之意,行會本道,卽接該道移文,則修改之役,今已完畢云矣,敢啓。傳曰,知道。
徐龍輔,以賑恤廳言啓曰,各部字內沿江諸處民家頹壓漂失將頹之類,一依漢城府別單,史官書啓,備邊郞手本,一一抄出,區別其全頹·全漂·頹多·頹少及漂多·漂少·將壓等名目,秩秩開錄,其中或有初因京兆所報,已蒙恤典,而今入於書啓手本,而今入於京兆抄報者,隨其疊入,互相抹減,先蒙頹多之典,而今又全壓者,則加給錢兩,以準全壓之典,又有始以頹少,入於手本,而特蒙恩敎,一體蒙頹多之典者,又有殘獨尤甚,從其口數,分三等給米者,亦有因特敎,從優賙恤處,各其部末端,別爲載錄,合計前後數爻,別單書入之意,敢啓。傳曰,知道。
李翼晉,以右邊捕盜廳言啓曰,本廳從事官尹恒儉,身病甚重,勢難察任,改差,何如?傳曰,允。
賑恤廳,今辛亥年因漢城府別單看審,史官書啓摘奸,備邊郞手本,五部字內民家頹壓恤典別單,中部字內漢城府別單,完少頹多二戶,恤典布各一疋,完多頹少一戶,恤典布一疋,全家頹壓一戶,前以滲漏,入於記事官別單,受米二斗矣,今爲全頹,加給錢一兩以上三戶,布三疋錢一兩。記事官李重蓮書啓,完少頹多一戶,入於漢城府別單,今減完多頹少四戶內,一戶入於漢城府別單,今減,實三戶,恤典布各一疋將頹一戶,恤典布一疋,以上四戶,布四疋,不入書啓,殘獨九戶,恤典米各二斗式,一石三斗,合十六戶內,完少頹多二戶,完多頹少四戶,將頹一戶,殘獨九戶,恤典布七疋·錢一兩·米一石三斗,東部字內漢城府別單,全家頹壓二十一戶,恤典錢各二兩,完少頹多二十九戶,恤典布各一疋,完多頹少四十一戶,恤典布各一疋,全家頹壓三戶,前以完多頹少,各受布一疋矣,今爲全頹,加給錢各一兩一戶,前以將頹,入於備邊郞手本,受布一疋矣,今爲全頹,加給錢一兩以上九十一戶,布一同二十疋,錢四十六兩。檢校待敎沈象奎書啓,全家頹壓二戶,入於漢城府別單,今減完少頹多一戶,恤典布一疋,完多頹少四十二戶內,十二戶入於漢城府別單,今減,實三十戶,恤典布各一疋殘乏尤甚二戶,恤典布各一疋,以上三十三戶,布三十三疋,不入書啓,殘獨一口之戶五戶,恤典米各一斗,二口至三口之戶二十一戶內,一戶以完少頹多,入於漢城府別單,受布一疋,今減,實二十戶,恤典米各二斗四口以上之戶三十四戶,恤典米各三斗,以上五十九戶,米九石十二斗,備邊郞申獻朝手本,全家頹壓一戶,入於漢城府別單,今減完少頹多二十二戶內,二戶,以完多頹少,入於漢城府別單,各受布一疋,今減,實二十戶,恤典布各一疋將頹八戶內,一戶,以完多頹少,入於漢城府別單,受布一疋,今減,實七戶,恤典布各一疋完多頹少五戶,恤典布各一疋,以上三十二戶,布三十二疋,合二百十五戶內,全家頹壓二十一戶,完少頹多五十戶,完多頹少七十六戶,將頹七戶,殘乏尤甚二戶,殘獨五十九戶,恤典布二同三十五疋·錢四十六兩·米九石十二斗,西部字內漢城府別單,全家頹壓二百六十四戶內,四十六戶,入於備邊郞手本,今減,實二百十八戶,恤典錢各二兩全家漂失五戶,恤典錢各二兩,全幕漂失三十五戶,恤典錢各二兩,全幕頹壓十二戶,恤典錢各二兩,完少頹多一百二十八戶內,十一戶,入於備邊郞手本,今減,實一百十七戶,恤典布各一疋完多頹少六十三戶內,七戶,入於備邊郞手本,今減,實五十六戶,恤典布各一疋完少漂多一戶,恤典布一疋,以上四百四十四戶,布三同二十四疋·錢五百四十兩,記事官洪樂游書啓,完少頹多六戶內,一戶,以完多頹少,入於漢城府別單,受布一疋,今減,實五戶,恤典布各一疋完多頹少八戶內,二戶,入於漢城府別單,今減,一戶,以完少頹多,入於漢城府別單,受布一疋,今減,實五戶,恤典布各一疋以上十戶,布十疋,不入書啓,殘獨十八戶內,二戶,以完多頹少,入於漢城府別單,各受布一疋,今減,實十六戶,恤典米各二斗式二石二斗備邊郞尹致性手本,完少頹多九戶內,一戶,入於漢城府別單,今減,實八戶,恤典布各一疋完多頹少十三戶內,二戶,入於漢城府別單,今減,實十一戶,恤典布各一疋全家頹壓二戶,前以完少頹多,入於漢城府別單,各受布一疋矣,今爲全頹,因特敎拔例,賙給錢各一兩以上二十二戶,布二十二疋·錢二兩,備邊郞徐榮輔手本,全家頹壓八十三戶內,五十四戶,入於漢城府別單,今減,實二十九戶,恤典錢各二兩完少頹多十八戶內,九戶,入於漢城府別單,今減,五戶,以完多頹少,入於漢城府別單,各受布一疋,今減,實四戶,恤典布各一疋完多頹少六戶內,二戶,以全頹,入於漢城府別單,今減,實三戶,恤典布各一疋將頹六戶內,二戶,以全頹,入於漢城府別單,各受錢二兩,今減,實四戶,恤典布各一疋全幕漂失一戶,前入於漢城府別單,受錢二兩矣,今入於手本,因特敎拔例,賙給錢二兩以上四十戶,布十一疋·錢六十兩,備邊郞鄭東觀手本,全家頹壓二十三戶內,七戶,入於漢城府別單,今減,實十六戶,恤典錢各二兩全幕頹壓一戶,恤典錢二兩,完少頹多十三戶內,六戶,入於漢城府別單,今減,實七戶,恤典布各一疋完多頹少十五戶內,四戶,入於漢城府別單,今減,實十一戶,恤典布各一疋將頹五戶恤典布各一疋,完少漂多一戶,前以完多頹少,入於漢城府別單,受布一疋矣,今入於漂多,因特敎拔例,賙給錢一兩以上四十戶,布二十三疋·錢三十五兩,備邊郞崔顯重手本,全家頹壓十三戶內,十二戶,入於漢城府別單,今減,實一戶,恤典錢二兩全幕漂失二戶,入於漢城府別單,今減全幕頹壓四戶,入於漢城府別單,今減完少頹多八戶內,三戶,入於漢城府別單,今減,實五戶,恤典布各一疋完多頹少三戶內,一戶入於漢城府別單,今減,實二戶,恤典布各一疋完多漂少二戶內,一戶,入於漢城府別單,今減,實一戶,恤典布一疋將頹三十八戶內,三戶,以完多頹少,入於漢城府別單,各受布一疋,今減,實三十五戶,恤典布各一疋全家頹壓一戶,前以完少頹多,入於漢城府別單,受布一疋矣,今爲全頹,因特敎拔例,賙給錢二兩全家漂失四戶,前入於漢城府別單,各受錢二兩,今入於手本,因特敎拔例,賙給錢各二兩完多漂少一戶,前以完多頹少,入於漢城府別單,受布一疋矣,今入於漂少,因特敎拔例,賙給錢一兩以上四十四戶,布四十三疋·錢十三兩,合六百十六戶內,全家頹壓二百六十四戶,全家漂失五戶,全幕頹壓十三戶,全幕漂失三十五戶,完少頹多一百四十六戶,完多頹少八十八戶,完少漂多一戶,完多漂少一戶,將頹四十七戶,殘獨十六戶,恤典布五同三十三疋·錢六百五十兩·米二石二斗,南部字內漢城府別單,全家頹壓八十九戶內,一戶,入於記事官書啓,今減,實八十八戶,恤典錢各二兩全幕頹壓一戶,恤典錢二兩,全家漂失十一戶,恤典錢各二兩,完少頹多八十二戶內,三戶,入於備邊郞手本,今減,實七十九戶,恤典布各一疋完多頹少七十四戶內,十七戶,入於備邊郞手本,今減,實五十七戶,恤典布各一疋以上二百三十六戶,布二同三十六疋·錢二百兩,記事官徐有聞書啓,全家頹壓二戶,恤典錢各二兩,完少頹多四戶內,一戶,入於漢城府別單,今減,實三戶,恤典布各一疋完多頹少八戶,恤典布各一疋,以上十三戶,布十一疋·錢四兩,不入書啓,可矜戶全家頹壓一戶,恤典錢二兩,完多頹少五戶,恤典布各一疋,幾頹一戶,恤典布一疋,以上七戶,布六疋·錢二兩,備邊郞朴宗來手本,全家頹壓一戶,恤典錢二兩,完少頹多三戶內,一戶,入於漢城府別單,今減,實二戶,恤典布各一疋完多頹少十七戶,恤典布各一疋,以上二十戶,布十九疋·錢二兩,備邊郞李太亨手本,全家頹壓四十二戶,入於漢城府別單,今減完少頹多八戶,入於漢城府別單,今減全家漂失三戶,前入於漢城府別單,各受錢二兩矣,今入於手本,因特敎拔例,賙給錢各二兩以上錢六兩,備邊郞鄭東觀手本,全家頹壓一戶,入於漢城府別單,今減完少頹多三戶,入於漢城府別單,今減完多頹少二戶,入於漢城府別單,今減全家漂失七戶,前入於漢城府別單,各受錢二兩矣,今入於手本,因特敎拔例,賙給錢各二兩以上錢十四兩,合二百七十六戶內,全家頹壓九十二戶,全家漂失十一戶,全幕頹壓一戶,完少頹多八十四戶,完多頹少八十七戶,幾頹一戶,恤典布三同二十二疋·錢二百二十八兩,北部字內漢城部別單,全家頹壓三十八戶內,五戶,入於備邊郞手本,今減,實三十三戶,恤典錢各二兩完少頹多三十七戶內,四戶,入於備邊郞手本,今減,實三十三戶,恤典布各一疋完多頹少十九戶內,一戶,入於備邊郞手本,今減,實十八戶,恤典布各一疋以上八十四戶,布一同一疋·錢六十六兩,假注書趙台榮書啓,全家頹壓一戶,入於漢城府別單,今減完少頹多一戶,入於漢城府別單,今減完多頹少八戶,恤典布各一疋,以上八戶,布八疋,不入書啓,殘獨十四戶,一戶,以完多頹少,入於漢城府別單,受布一疋,今減,實十三戶,恤典米各二斗前掌令魚錫齡家,優給恤典米一石·錢五兩,以上十四戶,錢五兩·米二石十一斗,備邊郞李錫夏手本,全家頹歷三戶,入於漢城府別單,今減完少頹多五戶內,三戶,入於漢城府別單,今減,實二戶,恤典布各一疋完多頹少七戶內,二戶,入於漢城府別單,今減,實五戶,恤典布各一疋將頹七戶內,一戶,以完多頹少,入於漢城府別單,今減,實六戶,恤典布各一疋以上十三戶,布十三疋,備邊郞崔顯重手本,全家頹壓十四戶內,九戶,入於漢城府別單,今減,實五戶,恤典錢各二兩完少頹多四戶內,三戶,入於漢城府別單,今減,實一戶,恤典布一疋將頹十四戶內,二戶,以完多頹少,入於漢城府別單,各受布一疋,今減,實十二戶,恤典布各一疋以上十八戶,布十三疋·錢十兩,合一百三十七戶內,全家頹壓三十八戶,完少頹多三十六戶,完多頹少三十一戶,將頹十八戶,殘獨十四戶,恤典布一同三十五疋·錢八十一兩·米二石一斗,都以上一千二百六十戶內,全家頹壓四百十五戶,全家漂失十六戶,全幕頹壓十四戶,全幕漂失三十五戶,完少頹多三百十八戶,完多頹少二百八十六戶,完少漂多一戶,完多漂少一戶,將頹七十三戶,幾頹一戶,殘乏尤甚二戶,殘獨九十八戶,恤典布十三同三十二疋·錢一千六兩·米十五石十三斗。
辛亥八月十二日辰時,上御重熙堂。入格儒生入侍時,左承旨徐龍輔,記事官李海淸·洪樂游·徐有聞,以次進伏訖。上曰,入格儒生,竝呼新來以入,可也。尹愭·韓耆裕等,以次立庭。上曰,竝進前,可也。愭進前奏姓名訖。上曰,年今幾許乎?愭曰,今爲五十一矣。上曰,前後所奏策爲幾首,賦與表爲幾首乎?愭曰,策爲數百首,賦表爲四百首矣。上曰,今番諸作,無一合作,僅得爾券,擢爲第一,場中諸議,或以其題爲難耶?愭曰,諸儒之言,臣未之聞矣。敎耆裕曰,爾之兄弟,爲幾人乎?耆裕曰,不過兄弟矣。上曰,登科殊庸喜幸矣。命退,諸臣以次退出。
上在昌德宮。停常參·經筵。
藥房都提調蔡濟恭,提調李,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,大司憲洪檢,執義李秉喆,掌令崔昌國·權儐,持平鄭㝡成,牌招啓辭未下,持平申膺祜在外,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵日次,私習云矣,敢啓。傳曰,知道。
洪仁浩啓曰,御營廳將官來言,今日本廳軍兵日次,私習云矣,敢啓。傳曰,知道。
傳于柳文養曰,十五日眞殿行禮齋宿處所,依例爲之事,該房知悉。
傳于洪仁浩曰,明日出宮門路,以協陽門爲之。
傳于徐龍輔曰,左承旨入侍。
傳于徐邁修曰,近日文臣,以經義看作弁髦,誠一痼弊,向來中庸策問及日前大學策問之居首也,能使賢關靑衿,讓頭屈膝,而外此經旨,有問輒稱意,似此之人,合置顧問之任,以勸他人,愼惜自愼惜,勵聳自勵聳,副司果金羲淳,修撰除授,牌招察任。
傳于洪仁浩曰,左副承旨入侍。
傳于柳文養曰,當該承旨許遞。
傳于柳文養曰,當該承旨,從重推考。
傳于洪仁浩曰,向於哨官特除,因渠在外徑遞,其後訓局哨官點下,欲待從近收用也,此人是誰之後?尙今潦倒於角圈,是豈收錄先賢之意乎?都監哨官李恒林,令該曹今日政,滿瓜邊地守令·邊將中,作窠擬入,此後閫任,亦勿拘事,分付銓曹。
以兵曹訓鍊都監入直哨官望單子,傳于洪仁浩曰,集賢門哨官兪鉉商·李運祥仍任,此後集賢門哨官,則一番受點,則自後次名下懸註書入事,分付。
傳于徐邁修曰,禮曹參議,聞有實病,許遞,今日政差出。
徐邁修,以吏曹言啓曰,卽接照訖考講一所主掌官所報,則今日當爲開坐,而試官沈能翼,謂有情勢,日已向晩,尙不設行云,事體所在,誠極未安,不得已以典籍洪秀晩,改付標以入,而本曹請推之外,無他可施之罰,何以爲之?敢稟。傳曰,情勢似然,專對又當前,改差,其代,今日政差出,凡事莫如古法之縝密,若於照訖講,能修擧,科場不期嚴而自嚴,欲待開場日申飭矣。無帖而入場者,未入格而參榜者,當該禁亂官及試官,隨現重勘之意,預令廟堂申飭,已爲初試之人,不爲更赴,甚無義,此必謬例,自今番修明舊制,使之一一應試,若無帖不得入場,至於來頭學禮講事,已有殿座日筵敎,自照訖講,無或如前雜亂,名實不副事嚴飭,名以試官,寧有單試官之例,所謂參試官,雖各有一人云,而皆非有氣力之職任,此後以三司中擬入事,定式,可也。
有政。吏批,判書金文淳,參判朴祐源,參議沈煥之進,都承旨徐邁修進。以洪義榮爲左副承旨,趙宗鉉爲禮曹判書,具㢞爲工曹判書,李洪載爲禮曹參判,李時秀爲工曹參判,洪義榮爲戶曹參議,李敬五爲禮曹參議,任希遠爲工曹參議,李命植爲兼判義禁,金魯永爲兼同義禁,宋煥箕爲軍資正,尹永僖爲司成,李英遠爲監察,金鎜爲臨坡縣令,朴喆源爲咸昌縣監。再政。朴天行爲禮曹參議。
兵批,判書吳載純進,參判柳戇病,〈參議〉尹長烈病,參知鄭益祚入直進,右副承旨洪仁浩進。以閔修顯爲五衛將,李烜爲彌串僉使,副司直趙宗鉉·閔鍾顯·丁範祖,副司正李雨龍。再政。李恒林爲滿浦僉使,宣傳官單李甲會·洪栒·李馨秀·金相九·李煥益·呂文永,以上仍任事承傳。
傳于徐邁修曰,戶曹參議前望單子入之。
戶曹參議前望單子入之,朴聖泰落點。
柳文養啓曰,各陵殿宮秋夕兼告由祭獻官,當以三曹堂上中推移塡差,而工曹參判李時秀,以身病不得入來,參議任希遠,以巡將纔已受牌出去,本職不得出牌,何以爲之?敢稟。傳曰,竝許遞,令該曹口傳差出。
吏曹口傳政事,以閔鍾顯爲工曹參判,徐美修爲參議。
以平安監司洪良浩狀啓,龍川前府使徐有龍等罪狀,令廟堂稟處事,傳于洪仁浩曰,近來兵使,不知邊將如何,不念邊禁如何,宣化運籌之上,無心度日,誠一貽羞之端,苟早留心,則鳳城將之搜討,有何傾聽乎?當初不能禁飭,雖非此道臣此帥臣之罪,而狀辭張皇,處事曚曨,萬萬駭然,萬萬可笑,彼人之逐水漁採,是豈如是恐怯之事?若備該邊情,申嚴邊禁,則彼人,亦豈敢恣意漁採乎?大利所在,猶更現跡,則來當遠逐,不來當不逐而已,守令·邊將之勤慢,時時考察,慢則小決棍大狀問,可也。昨狀纔令還送,今狀又續至,當該道臣,從重推考,此後搜討一款,府使則勿拘定限,頻頻入察,邊將,逐朔或間月入去,然而不能懲畏,則始以移文城將之意狀聞,地方官,別無可罪之端,該僉使,令帥臣,嚴棍充軍該鎭,待漁採之弊快息,令兵使狀請放送,此狀啓還下送。
以平安兵使李漢豐狀啓,龍川前府使徐有龍等罪狀,令廟堂稟處事,傳于洪仁浩曰,此狀啓,還下送監營,狀啓判下者,自政院謄送。
以黃海監司李敬一狀啓,谷山·黃州等邑人家頹壓恤典題給事,傳于洪仁浩曰,別加顧恤殘獨戶,不爲區別,已疎忽,去月之事,今始登聞,又稽忽,此狀啓還下送,更令秩秩區別狀聞,其中殘獨戶,當年還與身布中一件停退事知悉,諸道申飭,果何如?獨於海西,只以兩邑報來,卿則推考,更爲嚴飭諸邑,從實報來,漂頹猶不分明區別,來頭看坪之不勤可知,近來諸道,有潛往潛來之繡衣,而監司·守令,慢若不知,節節可駭,況今年俵災之政,除非守令,躬行該里任之事,則虛實難以分曉,初次廉行,再三次廉行,竝以不勤執捉者,當該守令,拿致決杖,卽其地定配,此意,星火遍飭各邑倅。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
徐邁修,以吏曹言啓曰,今此宗廟各陵殿宮園墓秋夕祭典祀官兼大祝,以侍從塡差矣,時無職名人員,令該曹口傳付軍職,何如?傳曰,允。
柳文養,以禮曹言啓曰,卽接溫陵參奉所報,則今秋夕祭享,兩官當爲備員將事,而令沈逵,身病猝重,不得進參云,莫重祭享,兩官不可不備,本陵令沈逵,今姑改差,其代令該曹口傳差出,以爲備員將事之地,何如?傳曰,允。
吏曹口傳政事,以李應曄爲溫陵令。
洪仁浩,以兵曹言啓曰,訓鍊都監前行首哨官李仁默,所任哨官閔宗爀·洪章煥,今日本局習陣時,沙場各嚴棍三十度,喬桐府能櫓軍充定事,自訓局草記矣。罪人李仁默·閔宗爀·洪章煥,喬桐府,竝能櫓軍充定,出付畿營,使之當日定驛子押送之意,敢啓。傳曰,知道。
洪仁浩,以兵曹言啓曰,依下敎,禁軍別將臣趙圭鎭,今日進詣南小營,宣薦內禁衛及額外內禁衛,騎芻三次更試後,中不中別單書入之意,敢啓。傳曰,知道。三次不中人,數日後,更試三次,可也。
洪仁浩,以訓鍊都監言啓曰,本局哨官金燨,身病甚重,勢難祭任,改差,何如?傳曰,允。
洪仁浩,以訓鍊都監言啓曰,今日習陣時,大會三軍,除前例發放將官等處,謹以傳敎內辭意,申明約束,發放後汰去哨官等,一倂捉入取招,則其中李彬·丁允泰,差除屬耳,未詳本事,徐泰秀,以鄕曲居生之人,亦不知裏面,則可謂十分曖昧,而且李聖濂·柳晦源·兪鉉商·吳亨喆·李運祥·金箕昶·張守初等七人,屢次一會,終始不參,不過隨衆着名,則其所混入丁寧,竝分揀放送,至於前行首哨官李仁默,前後一會,俱是渠之發令,且以前所任哨官閔宗爀·洪章煥言之,渠等則雖以隨衆爲之,有所稱冤,旣帶一廳所任,則不可發明,李仁默·閔宗爀·洪章煥等三人,各嚴棍三十度後,喬桐府能櫓軍充定次,移送兵曹,其餘李廷麟·閔光德·田佐顯·鄭潤玉·柳可源·趙持鉉·朴重佐·趙瞰·沈公協·李在倫·朴瓊等十一人,俱參一會,干涉議論的實,各嚴棍十五度,而時任哨官李商一,以不入於聯名之故,雖漏於除汰之中,今聞諸哨官所供,或參一會,或構狀草云,則果是當入而見漏者,故一體捉來,嚴棍懲勵之意,敢啓。傳曰,知道。李彬等十人,旣云區別分揀,竝待窠仍任後,草記,徐泰秀雖曰鄕人,與嶺外之遐土有異,旣無立異之跡,則豈不過甚乎?金箕昶之不思渠兄收用之國恩,隨衆着名,亦爲無狀,不可仍任,亦爲降換他營,李商一所爲萬萬駭惡,渠於降定之後,小心姑舍是,作罪如許,一體充軍,以宣傳官別軍職之降定,正爲分揀之類,仍任,可也。別軍職朴思弼,改差哨官之任,前宣傳官洪栒·李馨秀·呂文永·李煥益·李甲會·金相九,竝令該曹仍前職,年前見其人,今番特點之下,無罪改差,在渠可謂蟹網竝失,趙常翼,亦爲仍任,可也。
洪仁浩啓曰,謹依草記批旨,哨官李商一,一體充軍次移送兵曹,曹前哨官兪鉉商·李聖濂·吳亨喆·柳晦源·丁允泰·李彬·李運祥·趙常翼等八人,竝爲仍任哨官,而前哨官金箕昶,以禁衛營哨官文兌興降換,前哨官徐泰秀,以御營廳哨官柳相默,降換之意,敢啓。傳曰,知道。
洪仁浩,以兵曹言啓曰,依傳敎,訓鍊都監前哨官李商一,京畿喬桐府能櫓軍充定,出付畿營,使之定驛子押送之意,敢啓。傳曰,知道。
柳文養,以惠民署一提調意啓,本署提調宋載經上疏批旨內,署生事,大關紀綱,嚴處次,令一提調,査實草記事,命下矣。卽爲査問於其時任官金聲夏·李安基·鄭樂修等處,則以爲今初十日,二提調秋等取才出令,早朝與禮郞,開坐本署,而署生皆不來赴,提調屢度催促,乍聚旋散,終不應講,竟至罷坐之境,蓋今番取才,出審藥多窠,而署生輩,妄生疑怯,以爲應講無益,相約不赴,押署一紙,有若完議者然,時任任官及生徒數人外,一齊著名及其開坐之日,提調分付至嚴,任官輩懇乞勸入,終不回聽,而衆論紛紜,不知首倡之爲某云,前此二提調,以倡論沮講之罪,署生吳世豐·方泰綏·趙鳴鈺·吳國民等四人,移送刑曹,故四人處,更爲嚴査,則吳世豐所告內,今番取才時,矣徒等百餘官生,適當豐窠,無不顒望,而任官輩將謀幻弄,傳說狼藉,矣徒等,赴擧無益,相議不赴,則任官輩誣告官前,衆情冤鬱,自致渙散,實無主論首倡之事云,取見其所謂完議,則只是列名着銜而已。別無他措語,而署生之於提擧,等威事體,至爲嚴截,不可以尋常試官擧才,比以論之,取才之後,雖或有不公之事,猶不敢公肆怨謗,況於取才之前,公私未定,而胥動浮言,作梗試事,至於約束完議,一齊不赴,使提擧禮官,終日坐待,無端罷歸,此實無前之變怪,率屬之侵侮官長,其習不但可痛,其漸亦不可長,法綱所在,合施重勘,而旣有査實草記之命,嚴査以問之意,敢啓。傳曰,提調旣以本事陳疏之後,卽登徹之事也。旣聞之,若或尋常處之,以今紀綱,何以懲勵?觀此草記,渠輩所爲,可謂萬萬無嚴,署生之如此也,不能勸飭入試者,尤萬萬無狀,以渠者流,爲渠頭目者,宜施加倍之律,所謂任官等,令該曹嚴杖徒配,署生等,亦令該曹,査出首倡一人,嚴加照律後,草記事,分付,以示嚴試事尊體統之意,可也。
辛亥八月十三日辰時,上御誠正閣。藥房入診,禮房承旨·有司堂上入侍時,藥房都提調蔡濟恭,提調李,副提調徐邁修,檢校待敎沈象奎,記事官李海淸·洪樂游·徐有聞,右承旨柳文養,假注書趙台榮,有司堂上李秉模,醫官李敬培·李惟鑑·張宅祚,以次進伏訖。濟恭曰,日間聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。上曰,去夜一霈之雨,在田種,得無所損乎?濟恭曰,此是一時驟雨,似無所傷,例於許久陽曝之餘,一雨乍來,亦有益於田農云矣。上曰,日昨見嶺伯狀本,各穀與綿農,已判告歉云,爲念民事,實用悶慮,近日則日氣甚好,似得蘇醒耶?濟恭曰,大抵各穀之豐歉,惟在結實之如何,似當有成熟之望矣。上曰,曾有下敎於前禮判李致中者,咸昌儒生事,果已出場云耶?濟恭曰,向日判付中勿聞之敎,實出息鬧之聖意,則今者道臣,錯解本意,伊時諸生,任自刑配,初不關由,而且臣於本事,曾所關問,則道伯與邑倅,猝然發怒,臣所云嚴繩定配者,直爲放送,四五朔前,已爲懲贖之三人,更爲追理,以西北之利城·博川·孟山等遠地定配,在臣身,不但疲然而已,紀綱也體統也,誠甚駭然矣。上曰,錯認判付之本意,任自刑配,固已可駭,而又此如是扶抑,如是反決,尤極怪歎也。濟恭曰,若傳之鄕戰,施以刑配,則兩邊人,似當同被其律,而今者決處,又與當初決處正相反,寧不駭痛乎?上曰,所謂定配之人,已發配所乎?濟恭曰,聞日前已過京城,將向西路云矣。上曰,分付畿營,各定將校,追至所到地方,使之還送本鄕,可也。海淸承命出傳。命書傳敎曰,今因言端聞之,咸昌事,嶺伯所爲,大關體統與判下本意,一切相反,及其關問之後,回牒中云云,不可但以遁辭言,苟有所見,論報廟堂,或陳疏自引,可也。乃敢爲此問東答西之擧者,有乖藩臣處事,況追理四五朔前事,過費心力,殆若必欲使大臣聞而知之者,此非體統所關乎?當該道臣爲先越俸五等,該守令先罷後拿,本事之更勿登聞,指兩治兩解之謂,則營邑擧措,若是其極意扶抑,旣聞之後,豈可仍置?甲乙若配則竝配,若放則竝放事,分付。又命書傳敎曰,十五日,卽眞殿行禮日也,大臣適以日次診筵造朝,有司堂上同爲來待,次對公事,稟處。濟恭曰,此守禦使鄭昌順,摠戎使李柱國狀啓也,以爲合操旣已停止,巡點,何以爲之事,請令廟堂稟旨分付矣,合操之旣命旋止,聖意有在,巡點一節,恐非其時矣。上曰,竝爲停止,可也。出擧條濟恭曰,此咸鏡監司李文源狀啓也,枚擧城津僉使金景濂牒呈以爲,本鎭牟還三千三百餘石內,分給爲三千一百餘石,一民所受,多至八九石,而還民只以火田耕食,故自來牟種旣少,納還無路,年年受苦,交濟散在條牟一千石,以米粟換作,待秋捧上事,請令廟堂,稟旨分付矣。牟還之多,本自爲弊,況城津背山臨海,産牟之地,想應無多,而其還若是數多,作一民弊,誠足矜念,依狀請交濟條一千石,許令以米粟換作,何如?上曰,依爲之。出擧條濟恭曰,此慶尙左水使崔東岳狀啓也。以爲本營第一戰船一隻,今已限滿,而本板與駕龍荷板之屬,盡爲腐傷,難以駕海,不可不趁今改造,依新頌事目,改造材木,右道封山,依例許斫事,令廟堂稟旨分付矣。戰船之限滿改造,係是不可已之事,左道諸山,旣無可斫,則依近例許斫右道之意,分付,何如?上曰,依爲之。出擧條濟恭曰,臣適聞海西兵營,有可駭謬例,故仰達矣,軍馬點閱,係是詰戎之大政,而稱以點馬,驟集屬邑數三百里外馬兵,不問馬之善否,惟以捧錢爲事,以是爲兵營宦味,此不可使聞於隣國,點馬之規,法意有在,雖不可廢却,從今以後,捧錢之規,永爲革罷,馬若疲蹇,不中於用,則從輕重治罪放遣,以此另爲定式,毋敢違越之意,分付黃海兵營,斷不可已矣。上曰,依爲之。旣聞之且禁之,此後若不痛革舊弊,其可曰有紀綱乎?當該兵使事,令觀察使隨聞狀聞,萬一匿不以聞,現發於按廉之行,則道伯,自廟堂草記勘罪,可也。出擧條濟恭曰,平市署謄錄,方纔待令矣。上曰,自政院入之,可也。濟恭曰,不正名色錢三千兩,每年徵納,當初定式,未知其故,而以臣所見,則似甚無義,罷之爲穩當矣。上曰,雖以外方場市言之,猶有徵稅之擧,則京市何獨無稅乎?濟恭曰,京市則皆應國役矣。秉模曰,大抵各廛,旣許通共發賣,則國役不可差應,市案不必置之矣。曰,臣於本事,未詳裏面,而幾百年設置之司,何可遽議革罷乎?濟恭曰,本署冊子,今若一番睿覽,則其間當罷之弊源,必當俯燭矣。秉模曰,各陵修改役事時所入器械,自京下送,故其弊不些,依前定式,自地方官使之擧行後,自本曹代給本價,似好矣。上曰,前例之如何,竝皆抄出,以爲入之,可也。曰,各陵曲墻修改時,京監役,例爲進去,而年前新定式之後,似不必異同,此後則以陵官兼監役擧行,何如?上曰,依爲之。出擧條命退,諸臣以次退出。
辛亥八月十三日辰時,上御重熙堂。左承旨入侍時,左承旨徐龍輔,記事官李海淸·洪樂游·徐有聞,以次進伏訖。上命書傳敎曰,政官牌招開政。又命書傳敎曰,各陵寢秋夕祭修改兼告由,三曹當爲分進於獻官,守禦使及藥房提調俱緊任,本職竝許遞,衆所共知實故年老在外人,亦爲許遞,皆令今日政,以在京無故人差出,待下批,牌招察任。又命書傳敎曰,署生所爲,該堂足可處置,豈必疏引?雖來呈,還給則都無事,此等上疏,亦皆捧入,看作消日之事,該房事駭然,當該捧納承旨遞差。命退,承史以次退出。
辛亥八月十三日未時,上御重熙堂。左副承旨入侍時,左副承旨洪仁浩,假注書趙台榮,記事官洪樂游·徐有聞,以次進伏訖。上曰,京試官在外玉堂許遞。出榻敎命書吏曹照訖講試官變通草記批旨訖。敎曰,近來照訖講,有名無實,反多爲弊之端云,誠甚駭然。今番則各別申飭上下番翰林,分詣一二所,詳細摘奸以來,可也。仍命書榻敎曰,騎馬二匹立之,史官二員待命,分詣照訖一二所,摘奸以來。命退,承史以次退出。
辛亥八月十三日酉時,上御重熙堂。左副承旨入侍時,左副承旨洪仁浩,記事官李海淸,記注官安經心·金良倜,以次進伏訖。上曰,旣以奉命摘奸,其於考察之際,宜須益加詳察,俾無雜亂之弊,如或有借名代入之類,依初下敎,各別考覈,隨現摘發,或問其同里所居之人,以爲憑考帳籍之地,或有見落於一所,而更赴於二所,居不於二所,而又赴於一所者,亦爲一一覈出,而萬一有如是之弊,則試官之勘罪,姑無論,兩史官當削科,使之更赴監試,以此意嚴飭摘奸史官處,可也。命退,承史以次退出。
上在昌德宮。停常參·經筵。
夜二更,灑雨下雨,測雨器水深一分。
上詣摛文院入堂內後,內閣·政院·玉堂·藥房口傳問安。答曰,知道。
洪仁浩啓曰,大司憲洪檢,執義李秉喆,持平鄭㝡成未肅拜,掌令崔昌國·權儐呈辭,持平申膺祜在外,監察茶時之意,敢啓。傳曰,知道。
傳于柳文養曰,禮房承旨馳詣宗廟·永禧殿·景慕宮,奉審摘奸以來。
徐邁修啓曰,左副承旨洪義榮,今日不爲仕進,卽爲牌招察任,何如?傳曰,許遞,與未差之代,前望單子入之,待下批,牌招察任。
承旨前望單子入之,尹弼秉·安廷玹落點。
尹弼秉啓曰,守禦使鄭昌順,時無職名,令該曹口傳付軍職,何如?傳曰,允。
兵曹口傳政事,副司直鄭昌順。
以慶尙監司鄭大容狀啓,咸昌居洪光錫,實年爲九十一歲,未蒙恩資,令該曹稟處事,傳于徐龍輔曰,老人之事,有未可知,令該曹今日內口傳下批,敎旨與有旨,卽爲成送。
徐邁修,以吏曹言啓曰,崇陵忌辰祭獻官預差,以前承旨沈晉賢塡差,而時無職名,令該曹口傳付軍職,何如?傳曰,允。
兵曹口傳政事,副司直單沈晉賢。
徐邁修,以吏曹言啓曰,依下敎,照訖考講試官四員,加差以入,而其中參下官,亦依下敎,隨品權付成均館官員之意,敢啓。傳曰,知道。
學正沈象奎,學諭金達淳。
尹弼秉,以禁衛營言啓曰,訓鍊都監前哨官金箕昶,以本營哨官文兌興降換事,自訓鍊都監草記,允下矣。依此相換之意,敢啓。傳曰,知道。
尹弼秉,以御營廳言啓曰,訓鍊都監前哨官徐泰秀,以本廳哨官柳相默降換事,自訓鍊都監草記,允下矣。依此相換之意,敢啓。傳曰,知道。
洪仁浩,以刑曹言啓曰,因兵曹啓辭,五間水門守門將卒令攸司照法重繩事,命下矣。當該守門將韓成佾,軍卒鄭光順·吳順興等,捉來盤問,則以爲身爲守門將卒,莫重城門,不能審愼堅鎖之罪,萬死無惜云矣。取考律文,則大明律門禁鎖鑰條有曰,京城門擅開閉者,杖六十徒一年,依此律,韓成佾等,各決杖六十後,守門將韓成佾,黃海道平山府,軍卒鄭光順,江原道狼川縣,吳順興,忠淸道牙山縣,竝定配所,卽爲押送之意,敢啓。傳曰,知道。
辛亥八月十四日辰時,上詣摛文院。齋宿入侍時,都承旨徐邁修,左承旨徐龍輔,右承旨柳文養,左副承旨洪仁浩,右副承旨安廷玹,同副承旨尹弼秉,記事官李海淸,假注書趙台榮,記注官安經心·金良倜,檢校直閣李晩秀,以次隨駕。上具翼善冠·衮龍袍,乘輿出協陽門·進善門,詣摛文院降輿陞座。上曰,京畿監司入侍。海淸承命出,與京畿監司徐鼎修,偕入進伏。鼎修曰,頃以顯隆園守僕·守護軍等耕食土地酌量加給事,狀請蒙允矣。聞植木監官魯大喆,亦以客土新接,雖有曾前略干劃給之土地,以此資生,實無其望云,依守僕等例,加給十斗畓,俾爲聊賴奠接之資,似好,故敢此仰達矣。上曰,依爲之。出擧條上曰,照訖講應講儒生,今爲幾人乎?仁浩曰,俄聞一二所試官言,則令式新頒,故兩所應講,姑未滿十人云矣。上曰,昨日開場,今至日晩,而受講數爻如是零星,誠甚駭然矣,申飭試官處,斯速受講事,分付。仁浩承命出分付,有頃,日暮時至。上曰,承史及侍衛諸臣,依例竝權退,而軍士房承旨,留在衛內,可也。少頃,行禮時至,上乘輿出摛文院,詣端暉門降輿入眞殿。敎曰,承史·侍衛退待於萬安門外,可也。少頃,上出萬安門,乘輿由仁政殿出仁政門,由肅章門入協陽門還內。諸臣以次退出。
上在昌德宮。停常參·經筵。
夜二更,月暈。
眞殿展拜罷後,內閣·政院·玉堂·藥房口傳問安。答曰,知道。
徐邁修啓曰,新除授判義禁李命植,除拜後過三日,不爲出肅,依定式推考警責,仍卽牌招察任,何如?傳曰,允。
尹弼秉啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
洪仁浩啓曰,大司憲洪檢,執義李秉喆,掌令崔昌國·權儐,持平鄭㝡成,牌招啓辭未下,持平申膺祜在外,監察茶時之意,敢啓。傳曰,知道。
尹弼秉啓曰,禁衛營將官來言,今日本營軍兵日次,私習云矣,敢啓。傳曰,知道。
尹弼秉啓曰,御營廳將官來言,今日本廳軍兵日次,私習云矣,敢啓。傳曰,知道。
柳文養啓曰,日次儒生殿講,十六日爲之事,命下矣。處所,以何處爲之乎?敢稟。傳曰,便殿爲之。
備忘記,宣沙浦僉使金昌仁下直,長弓一張,長箭一部,片箭一部,筒兒一箇賜給。
傳于柳文養曰,右承旨·左副承旨入侍。
傳于尹弼秉曰,二十日次對,進定於明日。
尹弼秉啓曰,明日次對,兩司當爲進參,除在外·未肅拜呈告人員,竝待開門,牌招,何如?傳曰,允。
以六月朔日次殿講,八月朔日次殿講儒生書啓落點單子,傳于柳文養曰,講生已點下,而今番秋到記,因試券之無合作,直赴會試與給分,皆不擧論,殊違法意,明日日次講時,以講生受點外,上齋生當試製兩朔書啓中入錄人,一體待令事,分付成均館。
傳于尹弼秉曰,儒生試製,如非賜第之科,則七試官,無備員之例,左相以次對造朝,爲試官,刑曹判書金尙集,工曹參判閔鍾顯,行副司直李晩秀·李書九,亦以試官爲之事,分付。
傳于柳文養曰,小學異於他書,如明倫·敬身·稽古等篇,間間有詰屈聱牙處,昨於照訖講申飭之後,試閱小學,顧謂筵臣曰,吐之誤錯,因言無論文義,雖使予對之,可謂難矣爲敎,其突誦不如通讀生則不能依樣,可知也,禮記引用大文之文理艱澁者,勿出講章事,分付照訖講試所。
吏曹口傳政事,以李翼海爲康翎縣監。
以全羅監司鄭民始狀啓,道內守令中井邑縣監鄭東輔,受由上京,纔已還官,興陽縣監申光輅,受由上京,姑未還官,而已爲移文該曹,緣由馳啓事,傳于徐邁修曰,該道則曰旣移文,該曹則輒稱未到,近來此習,誠一貽羞之端,受由往來,有何忌諱之事?亦以命吏,中間執留該道文牒,渠獨匿在京第,寧有如許士夫之習乎?令吏判取考各道狀本,捧現告當該犯科守令,一倂爲先罷職,仍令該府,拿問嚴處,俾知懲勵之意。
以鄭彦仁·李垿囚單子,傳于洪仁浩曰,放送。
安廷玹,以景慕宮都提調意啓曰,太常所進紅杮,今方薦新於本宮,而宮苑紅杮,成熟尙遠,待㦨熟薦新之意,敢啓。傳曰,知道。
徐邁修,以吏曹言啓曰,依下敎,照訖考講試官四員,加差以入,而其中張錫胤,亦依下敎,權付司藝之意,敢啓。傳曰,知道。
吏曹,司藝單張錫胤。
吏曹,來壬子式年監試初試一所照訖考講試官二單,副司直金熙朝,典籍洪秀晩,二所試官二單,副校理李晴,司藝張錫胤。
尹弼秉,以戶曹言啓曰,時御所內,各司雨漏執頉處及拱北門墻壁頹圮處,待快晴,更爲擇日修改事草記,允下矣。修改吉日,令日官推擇,則今八月二十二日卯時爲吉云,以此日時擧行,何如?傳曰,允。
尹弼秉,以戶曹言啓曰,宗廟外墻垣改築處,今已畢役之意,敢啓。傳曰,知道。
尹弼秉,以兵曹言啓曰,宗廟外墻垣改築處,今已畢役後,自戶曹草記矣,守直衛軍,竝卽解送之意,敢啓。傳曰,知道。
尹弼秉,以兵曹言啓曰,依下敎,別監朴漢弼內禁衛塡差,口傳以入之意,敢啓。傳曰,先蔭自先蔭,階梯自階梯,禁軍過矣,充定火砲窠,可也。
洪仁浩,以義禁府言啓曰,咸昌前縣監羅烈拿處事,傳旨啓下矣。羅烈,時在任所云,依例發遣府羅將拿來,何如?傳曰,待待命拿囚。
洪仁浩,以義禁府言啓曰,彌串僉使梅潤文,卽其地徒一年定配事,承傳啓下矣。梅潤文,令兵使拿致嚴棍後,以承傳內辭意,具罪目,依例發遣府書吏,卽其地彌串鎭,徒一年定配之意,敢啓。傳曰,旣命充軍定配,自在勿論,此草記還給。
兵曹啓目,粘連金海居金古邑三,拯救人命之數,未滿定式,令本道米布題給,何如?判付啓,救拯之數,雖未滿法典,遐土愚民,有此出義活人之擧,不可尋常施賞,而在渠無益,令該邑拔例陞定相當任窠,俾知激勸之意事,分付道伯,此狀啓之今始回啓,遲滯甚矣,判堂推考爲良如敎。
掌令崔昌國疏曰,伏以臣本遐土疎賤,學蔑識魯,竊科四十餘年,未效一分涓埃,投閑置冗,猶恐不稱,榮塗華銜,況是敢望?迺者旅次病伏之中,伏承柏府新命,臣誠惝怳踧踖,惶感無地。竊伏惟念,是官也,臺閣淸選,其職也,言責重任,上補衮闕,下糾官邪,必有剛方正直之風然後,可以居是任,豈使人人而濫叨哉?臣生長草野,姿性庸愚,見聞寡陋,旣無風裁之可論,又乏言議之對揚,特一儱侗之癡蠢耳,其於淸選也重任也,殆同山猿之章甫,海島之鍾鼓,臣若不揣本分,徒知貪榮,冒玷匪據,則負乘之戒,鵜梁之譏,勢所必至,是其自取,耿耿思惟,斷斷不可,臣之屢叨是職,每以在外遞解,日前出肅,祗爲一謝恩命,其何敢晏然蹲據,若固有之?玆敢悉暴衷曲,仰瀆崇聽。伏乞聖慈,亟命鐫削臣職名,以重臺選,以靖私分焉。臣旣露情乞免,則不宜贅及他說,而有懷必達,臣分之常,語雖腐陳,不能泯默,伏願聖明,垂察焉。惟我聖上,臨御以來,崇奬節義,靡有不擧,而今春莊陵壇壝之享,尤可以慰毅魄於泉塗,樹風聲於永世,瞻聆所及,孰不欽歎?第文忠公臣成三問故宅,尙在收籍之中,豈非聖世之欠典乎?先正臣宋時烈,嘗著其洪州遺墟碑文,有曰承命至漢師,寓於掌苑署之外,署內而有老松數株,蓋老相傳,皆以爲先生舊宅,籍入官爲公廨,而惟此數株松,實先生手植者云,年代旣久,雖已禿缺,至今生意僅存,尙有歲寒之志,此可見先正慨然詠歎之意,而樹木亦爲人愛惜者信然矣。在昔英考乙酉,命還給故相臣金宗瑞舊宅,而特用贖還魏徵第故事,猗歟盛哉?此實聖德之出尋常萬萬處也。惟此三老之故宅,尙在籍官之中者,誠有乖於建祀江上,崇享牲牢之意,臣願卽令贖還,克盡崇報之方,因付有司,區處其歸屬之道,俾無行路之指點咨嗟焉。竊伏念水原鴟岳山,卽顯隆園發脈主山,相距不滿十里,而峰壑濯濯,樵牧朝朝,雖或遠在百里之外,主山異於朝對,來龍與之接連,則其所以長養樹木之道,尤當自別,況與至重之所,不甚相遠處乎?雖私家入葬之地,必勤其種植,切禁其樵採者,蓋以山之有草木,誠若人之有衣服,人而無衣服,則風寒之所偪,氣血無以滋潤,山而無草木,則風雨之所薄,脈勢無以旺盛,所以古語云茂林鬱草滿,山岡氣像旺者也,是必地勢平夷,其間無岡麓起伏,若不相關於佳兆者,故所見易致放過,不入於禁養之中,而雖於平地行龍相去稍遠處,明知其爲主山,則決不宜等閑看過,今此鴟岳,自是主山,而處在不遠,則禁養之節,烏可已乎?臣願亟軫深遠之圖,俾無欠缺之歎焉。且今新邑內募民入居者,蓋出於村落殷盛,守護園寢之計,而士人之來居者,許令赴擧,亦欲其樂赴,閭井櫛比故也。遠近之士,聞風而起,築室于玆者,蓋亦不少,然而率未能盡室家搬移,太半是置庄舍入籍而止,有移居之名而無移居之實,便同身在此邑而籍在彼縣,是豈誠實之道哉?事勢雖或有拘,風習誠亦不美,從今以後,各別申飭,毋使乍來乍去,俾有實效,宜矣。伏惟我殿下,以宮府一體之德意,宗廟·成均館及各處,皆有區劃經用之命,而一番折受之後,皆是朝家賜與,則決非奸猾輩所可竊取,而況此司圃署,所關至重,尤非等閑他司之比,故自國初折受位田,以作御供之需用,又備薦新之供進,而結額失漏,稅入全減,至使貢人,無價進排,寧不寒心?位田中松都所在,臣亦略聞其委折矣。該署之折受收稅者,已至三百餘年之久,而挽近以來,法綱漸弛,奸吏猾校,幻弄欺隱,敢以莫重位田,作爲渠輩囊橐,稅納減縮,公用難繼,故故提調臣徐有慶,以漏失位田,改量覈實之意陳疏允下,廟堂覆啓,批旨有筵稟後,次次下送打量之命,則其在該署奉行之道,宜卽發送該郞,而時任提調臣沈豐之,病未登筵,經歲因循,迄無變通,使莫重御供,未免苟艱,在下奉行之道,豈可如是?況成命之下,不卽擧行,尤爲未安,亟令該署,發送郞官,先自松都爲始,改量査正,斷不可已也。科場之弊,其來已久,其將莫可救正矣,大僚獻策,我聖上,特加軫念,下詢諸臣,嚴立科條,書冊隨從之禁,自是舊典,而申之自述自書之令,乃是新頒而飭焉,至於兄弟娚妹,不得代書,其法意之嚴重,槪可知矣。爲今日士子者,孰敢犯之?然而高麗公事之說,或發於縫掖之口,此豈多人之不畏法禁而然哉?蓋緣東方氣淸,不能耐久,而朝家設法,或有因革之相乘,以致人心之不固,臣故曰,良法創立之非難,而永久遵行之爲難,惟彼寒門冷族,無勢無力者,初不敢爲觸犯之計,而憑恃縱咨,容易冒犯者,率是閥閱華冑,臣是之謂也。法綱之弛張,猶屬日後,呈券之爭先,事在目下,誠有無窮之慮矣,納券之限,以懸題後過三時爲準者,實是能事不迫之政,臣固欽仰,而三時之間,才敏者固優如也,雖遲鈍者,亦足卒篇,及其時至,勇往急投,而題板之下,紛紜顚仆,則强壯者或免,脆弱者必傷,人命所關,此已可念,先構篇而先呈券者,未及作軸,後來者反居於前,則收券成軸之際,自不免先後易置,敏鈍同歸,而主試者許多考批之時,難保優劣之詳辨,此非掄才之術,臣意則一時竝呈之券,混同交雜,隨手作軸,一聽造化之爲,則人力不容於其間,立落專由於天數,夫如是則何必欲爭先納券,而自趨危域乎?得失之機,亶在乎掌試者,鑑識之明暗,取捨之公私,臣謂先以此意,曉諭於入場儒生,另擇主試,俾無棼雜鬧亂,至有致傷之地,誠宜矣。竊惟聖王陶甄之時,尙有庶民寒暑之咨,堯·湯之水旱是已,方今聖明在上,一念對越,百方懷保,宜其景貺潛周,絶無災沴荐臻,而仁愛之天,猶且警告,今年水潦,挽近所罕,兩南之漂沒村閭,固已驚慘,湖西之川反沙覆,亦甚憂憫,惟其被災之民,必多流散之患,而賙恤奠安之道,亦惟在於守宰之殫竭心力,方伯之董飭方便,而爲守令者,不念朝家之至意,未察蔀屋之疾苦,凡在於俵災蠲役之政,不甚致力,奸吏弄手,民不蒙惠,言念及此,寧不寒心?目下緊務,惟是災結,而主張者,徒知比摠之爲式,未免執卜之爽實,甚至於隣族之受困,今又如是,則民將盡劉,而我聖上如傷若保之德意,閼而不宣,可不惜哉?前後絲綸,固已惻怛,而必須更飭八路,覆沙反川之應頉處,使守宰之臣,親審看驗,從實頉給,俾無白地徵稅然後,殘民之咨嗟愁怨,庶可以解矣,我聖上深恩厚澤,亦可以曁矣。伏願殿下留神焉,國之大事,卽戎政,而昇平累百年,人情狃安,備虞太疎,是豈安不忘危之道?至於京軍門,則兵裝器機,庶可僅可,而言其外邑,則全不成樣,弓靶蠧折而只存形容,鳥銃穴塞而不可把用,鎗刀傷缺頑鈍,每當道帥臣行部之時,例使幕裨,按簿看審,不過應文備數而已。若其守宰之有勢者,則依例考閱,亦廢不爲,當之者,輒曰以竢來者,前者如此,後者又如此,而諸道如是,各邑又如是,識者之寒心,厥惟久矣。且所謂馬軍者,軍裝諸具,以其該倅之不爲檢飭,尤極疎迂,如當聚點,則借服於村隣,貰馬於傍郡,惟以挨過點考爲妙策,如是而其能臨急資用乎?臣謂另飭各道道帥臣,每於春秋巡到列邑之時,一應軍器及軍卒裝械,親執點檢,俾有實效,而以是爲考課之勤慢,則亦將有飭勵之道,以此意申諭諸道,宜矣。國之置郵傳命,猶人之血脈流通,其所關係,最是緊重,環京外四十驛,擧皆凋殘,難支之狀,不得一一枚擧,而請以臣見聞之所及言之,全羅道獒樹驛之凋弊,特其最耳,必有釐革然後,可免絶站之患矣。馬位土之當初劃給,非不優矣,而貧卒輩不能自耕,年年賣賭於富民,因以割入於私田,歲加耗縮,此實難支之痼弊,不可無量査之擧也。近萬石還穀,太半爲一二奸吏輩,幻弄偸食之資,將有擁虛簿之歎,此尤不可不釐正也。至於吏額之增加其數,侵漁外驛,復結之預賣消融,害及馬戶,其他役價廳·支待廳·補給廳各樣錢穀,都歸尾閭,種種難保之狀,迫在朝夕,而此皆謬例之因循,非一郵官之所能釐革,嚴飭道臣,別定剛明官,詳査弊源,可革者革之,可存者存之,以爲保存,傳命重地,在所不已也。臣以曚昧之見,何敢出言論事?所陳諸條,語涉荒蕪,而惟其葵藿之忱,不後於人,愚衷所激,自謂一得,冒沒煩瀆,罪著屑越。伏乞聖明,恕其狂妄而採納焉,臣無任云云。答曰,省疏具悉。第一件事贖還,豈待爾言,而因事勢,尙爲公廨,第二件事,爾言甚好矣,第三件水原新邑儒戶事,依爾言,令畿伯,知委該倅,第四件司圃署折受田畓推給事,未必爲急務,年前奸細之徒,憑藉作弊,至今流毒於良民,爾在掌憲之職,所請反在所禁,何也?第五件科場曉諭試官另擇事,是矣,第六件·七件事,更欲留意,第八件獒樹驛事,令道伯,從長査處。爾其勿辭察職。
辛亥八月十五日辰時,上御誠正閣。右承旨·左副承旨入侍時,右承旨柳文養,右副承旨洪仁浩,記事官李海淸·洪樂游·徐有聞,以次進伏訖。上曰,都摠管沈豐之入侍。出榻敎賤臣承命出,與都摠管沈豐之,偕入進伏。上曰,未見卿,久矣,病勢少勝,能入闕中,是可幸也。豐之曰,賤疾之少勝,莫非聖念攸曁,賤臣積年癃痼,更入脩門,恐無其期,向於禮判恩除之降也,若有一分可强之道,則敢不擔舁致身,祗肅恩命,以爲少紓積違之忱,而適値病勢之添劇,末由振作,坐違召命,惶悚之極,只自涕泣而已。今幸賤疾少減,獲登天陛,昵近耿光,從今以後,臣雖退塡丘壑,更無餘憾矣。上曰,以卿之病,能爲入闕,可爲喜幸,自此以後,善爲調理,漸得差勝,以至於快蘇之境,則其幸當如何耶?豐之曰,臣萬萬惶恐,而積違之餘,區區微忱,敢有一辭之可達矣。上曰,唯。豐之曰,近日聖體,連得,若何?上曰,連爲一樣矣。命先退。上曰,尙衣提調入侍。出榻敎賤臣承命出,與尙衣提調鄭昌順,偕入進伏。上曰,卿之顔色,今則稍勝矣。昌順曰,賤疾近得少減矣。上曰,卽日唱榜,卽乙巳年初行,而予則曰決不可更爲矣。卿有鄕擧之議,而其時諸議不一,訖未行之,近來科弊,至於莫可救之境,實爲悶然矣。昌順曰,大臣之所難之者,以其或有行私之慮,而此有不然者,若設此法,則全然不文者,必不敢應其薦,許多隨從之類,亦可以少除,故臣之所論,果爲此也,此等事,便是大更張,必有自下力贊者然後,可以創始,而今者大臣,有難之之意,誠莫曉也。上曰,判尹有面試之議,而予意則未知其恰好,旣無初試面試之例,雖令面試,其爲奸弊一也,許多入格之生,豈可一一使之面試乎?昌順曰,此亦不可行之事也,旣非自上親考,則其間奸弊,安保其必無乎?上曰,左相以爲使無文者,不得爲用,則似可少勝矣,其議果何如?昌順曰,此又有不然者,若工於文學而拙於事爲,則將焉用哉?我朝蔭官,卽用於事功也,取之以文華,用之於事,亦爲用人無方之道矣。命退,諸臣以次退出。
辛亥八月十五日午時,上御重熙堂。右承旨入侍時,右承旨柳文養,記事官李海淸·洪樂游·徐有聞,以次進伏訖。上命書傳敎曰,朝無闕事,諫書稀聞,猶未可謂眞箇治世,近日指先屈者,其弊莫先於臺閣之爲漫司,觀朝紙者,能無憂時慨俗者乎?衮闕之不能得聞,宦師之不卽相規,必由於訑訑中出來,予誠反省歉然,然爲言責之官者,亦豈無溺其職之歎乎?方以含默之弊,勉飭言官,而若使處分及於目下言事之臺臣,則勿論所言如何,有非惜卵之意,此所以假借於二三臺臣者,然又每每假借之不已,昌言則未聞,而此等陳請,則陸續沓至,是豈設置臺閣之本意乎?前此臺疏中移邑設屯等事,俱非當言,甚至今日圃署田土事,而臺臣尤失言矣。設有朝令如此,當爭執之不暇,捨却許多衮闕時政,言此決不當提之事者,極爲未安,掌令崔昌國,爲先從重推考。上曰,守令未差之代,令該曹口傳差出。出榻敎上曰,明日殿講時考官徐浩修,代趙宗鉉,參考官沈煥之,代徐郁修,韓致應,代李太亨爲之。出榻敎命退,承史以次退出。
上在昌德宮。停常參·經筵。
夜四更五更,月暈。
洪仁浩啓曰,大司憲洪檢,執義李秉喆,掌令崔昌國·權儐,持平鄭㝡成牌不進,持平申膺祜在外,監察茶時之意,敢啓。傳曰,知道。
尹弼秉啓曰,禁衛營將官來言,今日本營軍兵日次,私習云矣,敢啓。傳曰,知道。
尹弼秉啓曰,御營廳將官來言,今日本廳軍兵日次,私習云矣,敢啓。傳曰,知道。
傳于尹弼秉曰,大臣·備局堂上引見。
傳于徐邁修曰,前承旨李義弼·李書九敍用。
柳文養啓曰,下番修撰尹序東,今日申前,無端徑出,副修撰李太亨,旣以試官入闕中,則所當入直,而直爲出去,以致下審闕直,事甚未安,竝依定式,禁推傳旨,捧入之意,敢啓。傳曰,竝問啓。
柳文養啓曰,問啓事,命下矣。問于副修撰李太亨處,則以爲臣向於直中,以母病危重之狀,陳疏徑出矣。病勢一向沈篤,神息尙此凜然,一望之間,空番居多,實爲悚惶,而不敢更爲就直之計矣。今日適以殿講參試官入闕中,則修撰臣尹序東,以番次爲言,而臣則母病危劇,實無離舍經宿之勢,不得如例入直,有此問啓之命,惶恐震越,不知所達云矣,敢啓。傳曰,本職許遞。
柳文養啓曰,問啓事,命下矣。問于尹序東處,則以爲臣自來情病,實難供職,每承除旨,輒蒙恩遞,感惶之極,無所容措,今此見職,爲日已久,適値製述之役,黽勉出肅,冒沒就直,今爲六日矣。朝者副修撰臣李太亨,以試官入闕,故臣以病勢之添劇,私情之切急,番次之暫時推移,累累申托,申前出直矣。卽伏見政院啓辭,則李太亨,不爲省記,亦卽出去,以致闕直,至有此問啓之命,臣之率爾迷錯之罪,合被重律,不勝惶恐云矣,敢啓。傳曰,禁直之不待面看出去,大關事體,罷職。
以李羲甲爲假注書。
洪仁浩啓曰,卽者照訖講試官司成尹永僖,謂有情勢,陳疏徑歸,原疏雖不得不捧入,而考講事體,何等嚴重,未畢試之前,擅自徑出,事未前有,萬萬駭然,所當重勘,而本院請推之外,無他可施之罰,何以爲之?敢稟。傳曰,年少者擧措,雖似不苟,試席體重,焉敢徑出乎?已萬萬駭然,實才遺珠,旣有飭敎,則致令見落,又使落者,往訴於他所而莫之禁焉,以此以彼,不可仍置,卽刻內先爲入去參試,事過後,令該府拿問重勘,可也。
以司成尹永僖上疏,傳于安廷玹曰,欲詳知後賜批,其委折摘奸,史官招致啓板前,査問以啓,他史官換送,渠輩甲乙之說,難以適從,在泮中之泮長處,亦爲問啓。
柳文養啓曰,欲詳知後賜批,其委折摘奸,史官招致啓板前,査問以啓事,命下矣。問于檢閱洪樂游·徐有聞處,則以爲照訖開講之日,臣等以摘奸事,親承筵敎,分詣一二所,與諸試官竝坐察飭矣。伏見傳敎下者,以實才之或有見屈申飭,臣樂游際聞實才一人,居不於一所講席之說,慮其或近苛摘,抵書於有聞曰,實才某人,亦不免落講,則以此推之,必有稱冤之端云云。此外更無他語,初非可諱者,故臣有聞,至於輪示諸試官之境,衆目所覩,焉敢誣也?試官尹永僖,諉之難安,忽然起出,稱以見輕,忙急投章,此實意慮之外,雖未知有甚委折,故欲惹鬧,爲此先發制人之計,而蓋其意不難知也。疏本未下,姑不敢逐條辨破,而因一微事,致此葛藤,至承問啓之命,莫非臣等奉使無狀之罪,惶恐震越,不知所達云矣。依下敎,問于大司成李祖源處,則以爲臣於昨日晩食後,伏聞傳敎揭壁之事,忙進正錄廳,史官洪樂游,向臣言一所講生,外間頗多稱冤云,故已書報同僚,使之交相勉戒矣。未移時,一所試官尹永僖蒼黃出來,改着平服,諸試官怪問其故,答曰,俄者史官,輪示小札,擧子冤憤,專屬吾身,其在廉隅,不宜一刻按住云云,臣與諸試官,力言處義之過當,而終不回聽,直出試門泮主人家,臣之所聞見,不過如斯而已云矣,敢啓。傳曰,臨科期照訖設講,無異於入場時,計其人數,與科場事體,稍有間焉,而旣有試官,又出栍等,則卽亦國試也。雖使杜工部·蘇東坡見屈,何關於史官乎?摘奸史官,便是暗行御史,設或試官,有眞箇用私於升黜之跡,渠輩但當論列於復命後書啓而已,焉敢遊喙容吻於公堂試席,而從以私札,或往復或輪示乎?此輩若不處分,此後奉命不謹之類,何以懲勵?摘奸史官洪樂游·徐有聞,仍令該府拿治,追送之史官,使卽還來,渠輩更令入送,畢試書啓後,捧傳旨問啓之命,欲知其事實,泮長對辭,以知道分付,以此觀之,一所落講之冤不冤,二所何以知之?其不嚴可知,兩所試官等,事過後,竝令該府拿問處之,可也。
以慶尙監司鄭大容啓本,罪人金孝建,機張縣到配事,傳于洪仁浩曰,不過申飭,放送。
徐邁修,以吏曹言啓曰,該道則曰旣移文,該曹則輒稱未到,近來此習,誠一貽羞之端,受由往來,有何忌諱之事?名以命吏,中間執留該道文牒,渠獨匿在京第,寧有如許士夫之習乎?令吏判取考各道狀本,捧現告,當該犯科守令,一倂爲先罷職,仍令該府拿問嚴處,俾知懲勵之意事,命下矣。取考各道狀啓,則興陽縣監申光輅,受由上京時,已爲移文本曹云,而初不來到,則其潛自執留,任意去來之狀,萬萬駭然,今方捧現告,井邑縣監鄭東輔,受由上京時,旣有本道移文,催促前亦已下去,松禾縣監柳範休,安東地受由,而亦有本道移文,則此兩邑守令,與潛自往來有異,當在勿論中,至於通川郡守元羽孫,歙谷縣令丁載運,受由旣久,而終不關由於本曹,則所當一體捧現告,而本道狀啓中,移文本曹一款,獨不擧論,其委折,更爲關問後處之,何如?傳曰,允。興陽縣監之代,令該曹口傳差出。
吏曹口傳政事,以鄭萬始爲興陽縣監。
尹弼秉,以都摠府言啓曰,今日入直內三廳武兼禁軍及軍兵等,當爲中日習射,而親臨日次儒生殿講相値,不得爲之之意,敢啓。傳曰,知道。
尹弼秉,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
尹弼秉,以兵曹言啓曰,本曹草記別監朴漢弼,塡差內禁衛事批旨內,先蔭自先蔭,階梯自階梯,禁軍過矣,充定火砲窠可也事,命下矣。火砲時無見窠,一番內禁衛申光璧有頉,代以火砲金壽文塡差,其代,別監朴漢弼,依下敎充定之意,敢啓。傳曰,知道。
柳文養,以成均館行大司成言啓曰,去七月初七日儒生上旬輪次草記批旨,日熱如此,待涼生更稟可也事,命下矣。今已涼生,依下敎更稟之意,敢啓。傳曰,以二十二日爲之。
柳文養,以奉常寺都提調·提調言啓曰,東籍親耕田所種皮黍打作,則所出爲一石三斗,皮粘粟打作,則所出爲一石五斗,皮稷打作,則所出爲三石五斗之意,敢啓。傳曰,知道。
尹弼秉,以舟橋司言啓曰,依下敎,本司前都廳朴基豐仍任,兼管濬川之役,御營廳騎士別將作窠單付事,分付該廳之意,敢啓。傳曰,知道。
尹弼秉,以御營廳言啓曰,前都廳朴基豐仍任,兼管濬川之役,御營廳騎士別將作窠單付事,自舟橋司草記矣。本廳騎士別將鄭觀采改差,前水使朴基豐單付之意,敢啓。傳曰,知道。
洪仁浩,以義禁府言啓曰,興陽縣監申光輅,令該府拿問嚴處事,傳旨啓下矣。申光輅,今月初二日上京,初五日下去云,依例發遣府羅將拿來,何如?傳曰,待待命拿囚。
司成尹永僖疏曰,伏以臣,資性滯塞,蹤跡臲卼,見枳於世者,厥惟久矣。猥蒙殿下不世之恩造,前後歷颺,己踰涯分,杜門縮伏,日夜感泣,乃於日前,伏奉照訖試官特差之命,而繼以臣爲成均館司成,臣之情勢,實無以束帶於百執事之末,而義重往役,黽勉出肅,及其設場,特敎屢下,臣只私有殿下之命,而不知其他,凡於考講之際,每務平恕,其字音之訛舛,諺吐之詿誤,初不苛核,只以不解句節,文理不成者,輒置落科,昨日有大興居幼學徐煥善者,入席應講,而出數三行大文,其句讀之際,上段之可屬於下段者,屬之上段,下段之可屬於上段者,屬之下段,節節訛誤,不成文理,臣慮其惶怯所致,更令反復三四讀,而終始如一,故不得已呼不以退矣,居未何,有一小札,不知來自何處,而史官徐有聞,送喝於臣而投之,乃爲煥善稱冤之書也。其書,有曰不勝憤歎,有曰或有變通之道耶?凡其辭意,有若臣故黜落者然,臣雖無狀,豈於照訖考講之際,私自低仰,以觀其有勢無勢耶?彼不過以無間之意,出以示之,公座異於私室,在臣自處之道,寧可安而受之?臣行己無素,見輕至此,有不敢安坐試席,揚揚自如,遂乃徑起出門,而言於大司成及諸試官,以徑出之意,使之草記,則皆緩辭推諉,已至經宿,終不聽施,臣之所處,於是乎進退維谷矣,玆不得不冒昧陳疏,歸身司敗。伏乞天地父母,亟鐫臣所帶職名,仍治臣擅離試所之罪,以肅朝綱,以安私分,千萬幸甚。答曰,省疏具悉。試鑑固乏,擧措不碌,爾其參試後就理。
辛亥八月十六日卯時,上御熙政堂。日次儒生殿講製述,大臣·備局堂上引見入侍時,都承旨徐邁修,左承旨徐龍輔,右承旨柳文養,左副承旨洪仁浩,右副承旨安廷玹,同副承旨尹弼秉,記事官李海淸,假注書趙台榮,記注官安經心·金良倜,以次進伏訖。上曰,殿講試官閔鍾顯代,柳戇爲之。出榻敎引儀唱試官以下,入就位行四拜禮,儒生製述試官左議政蔡濟恭,刑曹判書金尙集,工曹參判閔鍾顯,行副司直李晩秀,殿講試官兵曹判書吳載純,禮曹判書趙宗鉉,兵曹參判柳戇,行副司直沈晉賢,工曹參議徐郁修,校理尹光普·李太亨,以次入就位行拜禮進伏。上曰,備局堂上隨大臣後,仍卽入侍事,分付。賤臣承命出傳,行副司直李柱國·李邦一,訓鍊都正徐有大,事變假注書崔致祜,以次進伏訖。濟恭曰,夜間聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。上曰,懸題紙入之。尙集奉紙進伏。命書表題,仍命揭之。敎濟恭曰,民事爲重,次對先爲之,可也。濟恭曰,凡有廟謨,輒煩聖斷,臣則忝居承佐,實無猷爲,今日賓對有命,試問公事有無,則果無一張稟處之事矣。昨因憲臣疏,有圃署事査問行會各道之敎,故纔已奉行,而第詳其委折,則未必貢人嗾囑,而不無奸細之慫慂云,臺臣事誠非矣。上曰,臺批重推之後,固當避嫌,而尙無消息,所惜者臺體也,其委折,招問憲吏,可也。文養承命出,回奏曰,問于該吏,則以爲掌令崔昌國,承批之後,曰以爲先重推之敎,必有加施之罪罰,何敢徑先引避云矣。上曰,其言尤可駭矣,然則凡於傳敎中,有爲先二字,則輒稱將有更敎可乎?臺臣固不足言,而憲吏者,何敢不爲據例言之乎?該吏自本院科治,可也。濟恭曰,昨於憲疏賜批之後,所下傳敎,罰雖問備,責則嚴敎,其在臺體,所當詣臺引避,而昨雖未及,今又闕焉,壞損臺體,甚矣,掌令崔昌國,罷職,何如?上曰,依爲之。出擧條上曰,科場申飭,非今斯今,而昨年則大弛也,故不可無一張之道,且念科弊原頭,旣難猝然釐革,竝與末節而一任紊亂,則其弊無窮,故先從原有之照訖講,略遵故規矣,未知能有其效耶?濟恭曰,聞紙廛人之積置試紙,將以求售者,今當科期隔日之時,反有不得出賣之歎云,以此言之,則科場之不爲坌雜,可以預料矣。上曰,大臣文任收議頒降之後,儒生輩,亦必曉然知申飭之意,大體近來人心,每多臆料,安知不曰今番雖如是,後次必不如是,此科雖稍嚴,後科必漸解弛云乎?我國政令,果不無此弊,而至於科場禁飭之規,則予將愈益申嚴,此箇事狀,宜自廟堂知之矣。照訖講不過錄名相準之資,而所謂學禮講,則當在初試之後會試之前,且其法意,不輕而重,自今以後,或抽栍製述以試之,或別般考講以驗之,則豈無可以取舍虛實之道乎?初會試之間,經年閱月,設令才有不足,豈無跂而及之者乎?濟恭曰,聖敎至當矣,如是定式,則科場坌雜之患,士子淆漓之習,可以丕變而有效矣。上曰,守禦使之議,則常以爲鄕擧里選之不復古,爲慨然云,而予則曰此議亦有行不得處矣,由今反古,固自不易,貢擧之法,漢·唐後無聞,必有以也。今若斷而行之,畢竟無效有害,旋卽廢閣,則豈不如初不試之之爲愈乎?濟恭曰,守禦使之言,臣雖未及親聞,然其意未嘗不是,其說未嘗不好,而以今人心世道,何望其薦擧得宜,無一毫私意之參錯乎?試以八道鄕薦,館學公薦,推以至於吏·兵批,政注言之,果未見其純然無私,則許多儒生之薦法,豈能必其十分公正耶?臣之所謂決不可行者,此也。上曰,聽其言則是也,而擧而措之,不甚容易,以予釐正科弊之苦心,至今荏苒者,蓋有深量而然矣。昌順曰,臣之所奏,亦非曰賓興三物,遽復成周之制,孝悌力田,追踵兩漢之法,而大體一州一縣,各擧實才,由是而陞之京試,則其爲揀拔之效,必有勝於今日之科儒矣,大臣所慮不公之弊,亦或無怪,而近來居銓者,亦安敢循私蔑公,一任己意於用人之際乎?至於道薦等法,亦令公擧廣取,則雖以嶺南一道所薦之士,必以累百計矣,豈不好耶?濟恭曰,我朝科目取人,一如宋制,蘇東坡固言之矣。世之名臣碩輔,掀天動地之勳業,皆從科目中出來,何必別求經明行修之目,以資憑公濟私之習乎?上曰,近來文體,皆是試官之責也,如有心公眼明之人,俾之考試,則豈無其效乎?先自大司成,宜先變通,而文學政事,本非一致,則銓衡也掌試也,其用懸殊,則今乃以大司成,爲吏議之階梯,誠無意義矣,以此之故,有無文學而爲大成者,有有文學而不得爲大成者,是豈成說乎?予意則以爲,吏議之階梯,更爲定式,大司成則以學識優餘之人,別爲抄出,差定大〈司〉成,而一差之後,俾爲久任,雖或遷除,作爲兼帶,自副提學至提學,因作階梯,則事合似宜,如是變通之後,來頭之成效與否,大臣及曾經吏判人,以次進奏,可也。此不過節目間事,何可曰更張?如可有益,惟當斷以行之矣。濟恭曰,伏承聖敎,愚見適有仰符矣,臣於此事,常所云云者,大抵大司成之爲吏議階梯者,卽先朝中年定式,而文學與銓衝,本自二致,名以敎胄子之大司成,而或多無文學之人,苟然充數,誠爲駭然。今若依聖敎,必以優於文學者爲久任,必當有成效,且近來大〈司〉成,則每於陞試,只經一抄,故奸弊多端,文體漸下,今若極擇某某,使之久任,則爲其職者,亦必操心而有責成之效矣。載純曰,姑未的知,而如是變通,則似必有益矣。昌順·文淳曰,外間此議之周行,厥惟久矣,今若變通,在文體丕變之道,誠爲得宜,至若吏議之階梯,以他官職更爲定式,則俱似便好矣。命書傳敎曰,文體之矯正,在主司者陞黜,其專且要而久可責效者,莫過於國子長,文學政事,固非一致,則牽於些少格式,全忽器使之義,是豈太學敎胄之美意?似此謬規,在所釐正,今筵詢問大臣及曾經銓堂者,諸說別無異同,大抵考試之藻鑑,豈勝於古之名碩,而試官今人,諸生亦今人,以今人考今文,若得其人而久其任,則必有培養成就之效,自今大司成,勿拘三銓階梯,必取文學之士而久任之,雖除遷仍帶,依內閣之直閣,講書院之諭善例,此例本由於祭酒,今所倣用,亦合時措之宜,以此意分付銓曹,知悉擧行。上曰,三銓階梯,令該曹就議大臣,草記定式。出榻敎命備堂先退,仍命開講,諸生等,以次進講訖。上曰,當該注書,事過後,禁推。出榻敎仍命科次,濟恭等進考試券訖。以三下金處巖等,以次出榜訖。命書傳敎曰,今八月朔日次儒生殿講居首幼學洪鎬基,製述居首生員金處巖,竝直赴會試,講之次幼學趙鍾永·金益耟·李肇源,製述之次進士金秀臣·權晙,各給二分,略粗及次上儒生,各紙一卷·筆二枝·墨一笏賜給。又命書傳敎曰,今六月朔日次儒生殿講通居首幼學金埻,給二分,略粗以下,紙筆墨施賞。上曰,二十二日七夕製時,通方外試紙,用大好紙。出榻敎命退,諸臣以次退出。
上在昌德宮。停常參·經筵。
夜自四更至開東,灑雨下雨,測雨器水深二分。
洪仁浩啓曰,來二十一日,朝參日次,而國忌齋戒相値,頉稟之意,敢啓。傳曰,知道。
柳文養啓曰,來二十一日,輪對官日次,而國忌齋戒相値,頉稟之意,敢啓。傳曰,知道。
尹弼秉啓曰,大司憲洪檢未肅拜,執義·掌令二員,持平一員未差,持平申膺祜在外,監察茶時之意,敢啓。傳曰,知道。
傳于柳文養曰,傳香承旨馳詣永寧殿,奉審摘奸以來。
傳于洪仁浩曰,左承旨入侍。
傳于洪仁浩曰,推考房承旨入侍。
洪仁浩啓曰,禁軍別將趙圭鎭,明日以本營習陣出去矣,兼帶左邊捕盜大將命召及大將牌·傳令牌,何以爲之乎?敢稟。傳曰,仍佩往來。
吏曹口傳政事,禁府都事金直休,慶基殿令金復根相換,禁府都事趙儀逵,工曹佐郞李洛秀相換,禁府都事李榮祚,平市主簿李學彬相換,禁府都事李義述,中部都事具忠元相換。
以宣傳官安橚蜂峴摘奸書啓,傳于安廷玹曰,蜂峴上路來頭摘奸,各別審察,昭顯墓植木來頭摘奸,一體更審事,分付史官及宣傳官,仍令畿營,各別察飭,植木處,量給物力事,一體分付。
洪仁浩,以壯勇營言啓曰,本營把摠朴基豐,自御營廳,移擬於該營騎士別將,使之兼管濬川司都廳,而此雖因特敎啓下,政院之不卽聽傳敎,該司該營之不爲往復,揆以事體,萬萬未安,該司公事堂上,該營將官,竝推考警責,何如?傳曰,允。
平安監司啓本,罪人李濟,博川郡到配事,判付內啓下刑曹爲旀,已有下敎,豈可一治一否乎?道臣·守令已處分,三人竝放送事,分付兩道爲良如敎。
辛亥八月十七日辰時,上御重熙堂。左承旨入侍時,左承旨徐龍輔,假注書趙台榮,記注官安經心·金良倜,以次進伏訖。上曰,今聞應講儒生,尙此夥然云,申飭照訖講試官處,斯速受講事,分付,且令諸儒,知有申飭之下敎,亦爲趁卽應講事,一體分付。賤臣承命出傳。命退,承史以次退出。
辛亥八月十七日午時,上御重熙堂。推考房承旨入侍時,左副承旨洪仁浩,假注書李羲甲,記注官安經心·金良倜,以次進伏訖。上曰,禁亂官,明日當差出乎?仁浩曰,然矣。上曰,今番照訖講代入及濫雜人,多有見捉云乎?仁浩曰,多捉云矣。上曰,明日移送刑曹,過齋後開坐,嚴刑三次後,充軍之意,招致刑曹郞廳,分付,可也。仁浩曰,禁亂官李義述·趙儀逵,皆年老,似不能善於擧行矣。上曰,何獨此二人乎?仁浩曰,廳規下位當往,而李義述之年,最多云矣。命書傳敎曰,今聞承宣言,禁亂官都事,多年老人云,令該曹口傳相換。出榻敎上曰,都事各別擇差,而雖吏判之族親,勿拘差出之意,申飭,禁亂官,守試所前後門,各別禁雜,而如或不善擧行,則當定配,以此分付一二所羅將輩,或有濫雜之弊,則此甚於盜賊,當分付捕廳,隨現捉囚,而都監習陣時梟示矣。行首羅將招致分付,書吏亦以座高員役分送之意分付,主掌官則亦以右位差送,而試官及監察輩,每於供饋之節,多貽弊於貢人云,今番又若現發於摘奸時,則試官及監察當重勘,而下輩亦刑配矣,主掌官發牌,分付,可也。仁浩曰,謹當依下敎,分付矣。上曰,史官宣傳官場中摘奸,卽古規也,招致備郞,送言于大臣,以解事郞廳,分送一二所,而備郞及宣傳官,當以微服出入,暗令於照訖試所史官處,空名照訖帖十餘張入送,而備郞輩,萬一不能捉奸,則當重勘,又摘奸搜挾之時,若搜及於儒生之身,則亦當論罪,以此分付,而凡有論罪事,大臣草記之意,一體言送,照訖講試所,如或嚴整,則寧有濫雜之弊乎?聞有一人,三四次應講者云,亦爲嚴飭,而何時當畢講與否,問于試官處,可也。仁浩曰,謹當以今日午後撤講之意,分付試所,使之曉諭於儒生處,而儒生本無定數,姑未知何時可以了當云矣。命退,承史以次退出。
上在昌德宮。停常參·經筵。
申時酉時,灑雨下雨,測雨器水深六分。
藥房都提調蔡濟恭,提調李,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
洪仁浩啓曰,大司憲洪檢未肅拜,執義·掌令二員,持平一員未差,持平申膺祜在外,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵日次,私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐邁修曰,都承旨·右承旨·左副承旨入侍。
徐邁修,以吏曹言啓曰,來壬子式年監試初試試官,今方擬入,而時無職名人員,令該曹口傳付軍職,何如?傳曰,允。銓官·閣臣·承旨勿拘竝擬,可也。
兵曹口傳政事,副司直李書九,副司果李顯道·沈銖。
徐邁修啓曰,吏曹郞廳來言,臺諫有闕,政事,取稟。傳曰,卿等旣入來,當日爲之。
以試官朴天衡·李書九牌不進罷職傳旨,傳于柳文養曰,只推。
柳文養,以弘文館言啓曰,本館下番闕直,事甚未安,今日政新除授玉堂,待下批,仍卽牌招,以爲推移入直之地,何如?傳曰,允。
有政。吏批,判書金文淳,參判李祐源進,參議沈煥之牌不進,都承旨徐邁修進。以李永穆爲執義,崔烜爲司諫,申馥·李顯道爲掌令,趙恪爲持平,李貞運爲獻納,朴吉源·李尙友爲正言,宋翼孝爲修撰,朴載德爲厚陵令,李得江爲監察,韓謩爲掌樂主簿,李得源爲軍資主簿,朴宗來爲西學敎授。
兵批,判書吳載純習陣進,參判柳戇病,參議尹長烈入直進,參知鄭益祚病,左副承旨洪仁浩進。副司直李時秀·李東泰·金履禧·李文會·姜游·任希遠·李敬五·李義弼·李翼晉·洪義榮,副司果沈能翼·鄭東觀·李太亨·洪龍健,副司正李雲祜。
傳于柳文養曰,驪州兩陵寢沙汰,從前執頉處,道伯秋巡時,更審後當稟處,而近聞龍虎內霖過後,有脫沙處,似此微細役處,令兩陵官從便隨卽塡土補莎,而勤慢,令道臣時時摘奸,又聞摘奸回奏之言,兩陵樹木之禁,解弛莫甚,旣往雖不一一追勘,自今別定營裨,與地方官眼同摘奸後,此後更或不能嚴禁,則陵官,自本道卽爲狀聞論勘,又或慢忽,至入於奉命摘奸,則道臣當其責,以此下諭。
洪仁浩啓曰,內入黃筆,每因品劣,屢有申飭,而今朔所入之筆,又復如前,御用事體,何等至重,有此不謹,極爲駭然。當該工曹郞廳,所當重勘,而本院請推之外,無他可施之罰,何以爲之?敢稟。傳曰,爲先推考。
以照訖講試官拿處傳旨,傳于柳文養曰,旣有限入門捧講之命,則設令儒生,皆已應講,當依下敎,留在於講所,以待明朝入門後退去,豈可捧傳旨乎?當該承旨推考,此傳旨勿施,近九千人之捧講,不爲不多,自鄕觀光者,雖一人如未及,豈無向隅之歎乎?待儒生入門後捧入,以此意申飭試官等處。
徐邁修,以吏曹言啓曰,新除授義禁府都事李洛秀,與本曹參判朴祐源,有內外從應避之嫌,而未能照察,矇然相換,臣不勝惶恐,原單子勿施,更爲相換,改付標以入之意,敢啓。傳曰,勿拘。
柳文養,以禮曹言啓曰,今此式年監試初試一所,設場於本曹矣,上直郞廳,依例朝房直宿之意,敢啓。傳曰,知道。
柳文養,以內醫院官員,以都提調·提調意啓曰,年例燕貿唐藥材,依昨年磨鍊,別單書入之意,敢啓。傳曰,知道。
洪仁浩,以守禦廳言啓曰,本廳親牙兵千摠李邦城受由下鄕,今已過限,尙不上來,莫重軍任,不可許久,瘝曠,今姑改差,何如?傳曰,允。
辛亥八月十八日辰時,上御誠正閣。藥房入診,他承旨同爲入侍時,藥房都提調蔡濟恭,副提調徐邁〈修〉,檢校直閣李晩秀,假注書李羲甲,記注官安經心·金良倜,右承旨柳文養,左副承旨洪仁浩,假注書趙台榮,醫官李翊臣·李敬培·李惟鑑·安思禧,以次進伏訖。濟恭曰,日間聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,夜來雨意頗緊,入場儒生輩,慮有沾濕之患矣,今則夬霽,甚幸矣。上曰,然矣。上曰,今番照訖考講,無實才見落之事乎?濟恭曰,講規初不苛摘,故除非全未開絃者,名以實才,初無見落者云矣。上曰,試官皆已承牌入來乎?金羲淳·丁若鏞,亦爲入來與否知入。賤臣承命出,回奏曰,試官姑未及齊到矣。上曰,儒生赴擧者,意或夥多,雖令試所,今日申時開門流入,而至於老儒病殘之類,則使之明曉入去,好矣。上曰,儒生入門時,照訖帖,如欲一一考見,則必使從門隙,只容一人而許入,如是之際,必有紛踏致傷之患,勿爲如此之意,分付禁亂所,可也。濟恭曰,儒生入去時,洞開門以入,呈券出來時,憑考帖文,則事旣至易,又無致傷之患矣。上曰,卿言極好矣。文養曰,儒生過三時後呈券,纔有定式,則無論敏鈍,似當一時持券,爭先紛踏於題下,必有蹂躪之慮云,書題各懸於二三處,收券於其下,似便好矣。上曰,此言何如?濟恭曰,極好矣,一所南庭,卽儒生必爭之地也,入於北庭者,出入阻礙,書題亦不得卽見云,書題各懸於南北庭,似宜矣。上曰,已有前行之例,依此爲之,而泮水堂,則分所收券,而聞庭袤甚長,亦於中臺·下臺,各懸書題,揭示之際,差先於上臺,可也。上曰,丁若鏞·金羲淳,如已入來,各持其所照訖講錄名冊入侍,可也。賤臣承命出,與講試官金羲淳·丁若鏞,偕入進伏。上曰,左相取見其冊子,可也。濟恭承覽訖。上曰,儒生入格者爲幾人而不爲峻考乎?羲淳曰,一所入格爲三千五百餘人,而非峻考矣。若鏞曰,二所考講,亦非峻考,而入格者爲四千七百餘人矣。上曰,二所則居不者夥然云,其數爲幾何?若鏞曰,擧案二十張中,每有一張居不者矣,其應講之時,初不懸吐而讀,或拈出某字,問以屬於何韻,則所對不辨音韻,如此之類,不得已出不栍矣。羲淳曰,試問以賦破題爲第幾句,則或有稱以第七句第八句者,故亦不得已出不栍矣。上曰,今此照訖錄名冊中,渠皆自書講章乎?羲淳曰,皆自書矣。上曰,筆法如此,則今科自書,何難之有,其中鄕儒最多乎?若鏞曰,多矣,代講疊講,亦多出於西儒矣。上曰,略栍或有之,何如則出略栍乎?若鏞曰,讀吐能有識,文義又通暢,則出略栍矣。上曰,居不者錄名,別有冊子乎?若鏞曰,居不人錄名,使能書吏抄寫,別成冊子矣。上曰,一二所試官入侍。出榻敎賤臣承命出,與試官沈煥之·安廷玹·尹弼秉,偕入進伏。濟恭曰,今番試官,果爲極揀矣。上敎晩秀等曰,不必更煩提敎,嚴飭科場,務取實才,雖衛軍輩,若來往於場內,則不無作奸之慮,皆令從後門出入,書題,分數三處懸之,而各各收券,元限則雖人定,而先呈之限,以懸題後三時爲定,試官應避儒生,則移文越送,照訖講章,亦爲移送,以爲入場後憑考之地,此外凡事,亦各善爲擧行,可也。上曰,出榜,當在何日耶?濟恭曰,終場卽卄一日也,卄三四日間,足可以出榜矣。晩秀曰,大臣以終場後,數日間出榜仰奏,而若爾則恐無以盡意考試矣。上曰,此則不計日字,觀勢爲之,可也。上曰,吏議則昨年試所,以晩取之故,實才中或有見漏者云,今番則實才自當晩呈,着意考試,俾無遺珠之歎,而詩不滿十八句,賦不滿三十句者及或落韻落書者,另爲照察,照訖講錄名冊,試官亦各持去,以考其人入格試券,其借書自書不難辨,以此擧行,可也。晩秀曰,考券之時,若知其借書,則自當黜之,而筆法之草率者,亦宜黜之乎?上曰,筆劃之草率,專出於速呈之計,其習誠可痛,所作雖優,不可選取矣。弼秉曰,科場如欲嚴飭,則雨具似不可許入矣。晩秀曰,儒生旣皆經夜於場中,則雨傘豈可不許入乎?上曰,雨具則許入,而老病人則待曉入場之意,預爲曉諭,儒生入門後,不可更使出入,可也。命退,諸臣以次退出。
上在昌德宮。停常參·經筵。
夜自五更至十九日開東,灑雨下雨,測雨器水深三分。
柳文養啓曰,大司憲洪檢,執義李永穆,掌令李顯道,持平趙恪,牌招啓辭未下,掌令申馥,持平申膺祜在外,監察茶時之意,敢啓。傳曰,知道。
傳于徐邁修曰,左副承旨入侍。
以兵曹文臣朔試射試官望單子,傳于柳文養曰,不緊且多,差備官置之。
傳于洪仁浩曰,政官牌招開政。
以咸鏡監司李文源啓本,甲山等四邑畢賑後,願納民人開錄馳啓事,傳于徐邁修曰,慶興倅別下賞典,而茂山嘉善朴師曄,連爲捐財救活,今番亦過千石,極爲可嘉,道內邊將調用,其餘賞加帖加間,令該曹考例,今日政下批,成送有旨。
傳于徐邁修曰,昨年慶興等數邑穡事甚關心,今年則觀於狀辭,麥事已登,晩穀漸豐云,雖甚萬幸,而昨冬今春慶興倅濟活之功,不下於月三營賑,況近二百間公廨之數朔內新建,尤可嘉也,該府使金魯直,陞敍調用。
有政。吏批,判書金文淳,參判朴祐源進,參議沈煥之試所進,都承旨徐邁修進。以姜忱爲副修撰,郭龍濟爲吏曹佐郞,金魯直爲吉州牧使,兪靖柱爲松禾縣監,李漢棟爲慶興府使。
兵批,判書吳載純進,參判柳戇病,參議尹長烈入直,參知鄭益祚病,右副承旨洪仁浩進。以金尙集爲都摠管,金羲淳爲文兼,尹範勳爲武兼,朴師曄爲魚游波僉使,同知單金聖龜,護軍崔慶臣。
傳于洪仁浩曰,坐直承旨入侍。
傳于洪仁浩曰,試所承旨許遞,前望單子入之,待下批牌招察任。
承旨前望單子入之,林濟遠·沈晉賢落點。
以江原監司尹師國狀啓,道內農形馳啓事,傳于柳文養曰,觀此狀辭,雖幸穡事之蘇醒,無論嶺之東西,足知其此邑彼邑之各有優劣,向後俵田,尤豈不關心乎?大抵行郊之政,雖似文俱,目親耳接,自多反三隅之效,此時本道,寧或付之生手乎?日前人言,已以律名之不襯,似有所下敎,亦令從近發巡,別爲行會,則至今無一言皁白者,揆以國綱,萬萬未安,該道臣,爲先卽其地,仍施外補之典,使之不多日內發巡後,形止狀聞事,令廟堂嚴飭。
洪仁浩,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
柳文養,以承文院官員,以都提調意啓曰,使行當前,文書浩繁,而本院提調,多有病故,主管無人,前提調行兵曹判書吳載純,行司直鄭昌順,行副司直金履素,行副司直徐浩修,行副司直鄭好仁,延豐君李,戶曹判書李秉模,行副司直沈頤之,行副司直李致中,工曹參判閔鍾顯,吏曹參判朴祐源,行副司直黃昇源,竝還差,工曹判書具㢞,禮曹判書趙宗鉉,兵曹參判柳戇,完城君李義,行漢城府左尹洪明浩,行副司直李時秀,行司諫院大司諫柳誼,漢城府右尹李鼎運,刑曹參判李祖承,禮曹參判李洪載,行副司直李頤祥,行成均館大司成李祖源,行副司直丁範祖,亦爲差下,使之察任,何如?傳曰,允。
洪仁浩,以兵曹言啓曰,頃日宣薦內禁衛額外內禁衛騎芻三次中不中草記,傳曰,不中人,數日後更試三次可也事,命下矣。依下敎,禁軍別將臣趙圭鎭,進詣南小營,不中人等,更試三次後,中不中別單書入之意,敢啓。傳曰,無論一二次入格,連三次無分,其才技之五十步百步可知,年限依專經講例,年三十七歲以下,內禁衛及額外等,更限五朔,趁臘月旬後待令,判堂與別將,眼同試取,而連三次馳試,依今番規矩爲之,無分者當別樣嚴處,以此分付,俾各肄習。渠輩亦兩班子若孫若弟若姪若壻若外裔,則倦文厭筆,旣從事於弓馬,而射不中的,騎不中芻,渠輩眞所謂無用物也,萬一不勤肄習,當降充訓局保軍之役,勿齒班族,令別將嚴飭分付,可也。
洪仁浩,以兵曹言啓曰,僉知中樞府事韓世垕,病在鄕廬,末由上來云,西樞雖是閑局,不可一向虛縻,改差,何如?傳曰,允。
柳文養,以監試初試一所應辦官,以試官意啓曰,卽者場中有一儒生,捉來借書儒生二人,言于試所,故犯科儒生,出付禁亂官,移法司嚴治,來告儒生,更爲査問,則卽備邊郞云。今番科場,飭禁何如,則多人混入,矇未覺察於入場之時,臣等之不能檢飭,惶恐待罪,而當該禁亂官及入門官,令該府依法重勘,何如?傳曰,與全然不知,稍有間焉,更觀前頭處,分次勿待罪,官員論罪姑置之,場中之猶不嚴,推此可知,終場日或若此,爾等難免重勘,以此知悉,可也。
洪仁浩,以漢城府言啓曰,東部過期未婚中西平君庶孫女,以禫月未盡,趁未成婚矣,今月十七日,始爲過婚之意,敢啓。傳曰,婚後有糊口之需,快有勸婚之效,況此宗臣,效勞旣多,以家舍之前後屢屬宮房言之,聞其後孫之貧不自給,而不念顧助之方,可乎?令賑廳·戶曹,食物糧饌,拔例輸送事,分付,可也。
辛亥八月十九日辰時,上御重熙堂。左副承旨入侍時,左副承旨洪仁浩,假注書趙台榮,記注官安經心·金良倜,以次進伏訖。上曰,儒生之出入場屋時,若有現捉於摘奸備郞,而不捉於禁亂官,則當該禁亂官,當別樣處分,以此意嚴飭,可也。仁浩曰,聞諸生之入門也,與前有異,初無坌雜之弊云矣。命退,承史以次退出。
上在昌德宮。停常參·經筵。
自卯時至午初,灑雨下雨,測雨器水深一寸一分。
洪仁浩啓曰,大司憲洪檢,執義李永穆,掌令李顯道,持平趙恪,牌招啓辭未下,掌令申馥在外,持平申膺祜未肅拜,監察茶時之意,敢啓。傳曰,知道。
徐邁修啓曰,新除授同副承旨沈晉賢,以前任楊州牧使,方在解由未出中,何以爲之?敢稟。傳曰,勿拘。
傳于徐龍輔曰,左承旨入侍。
以平安監司洪良浩狀啓,宣川等邑民家頹壓恤典題給事,傳于徐龍輔曰,依他道已施之例,卽爲區別擧行事,分付,畢奠接後形止,仍令報來後狀聞。
洪仁浩,以備邊司言啓曰,昨日使本司郞廳二人,入送場屋,以爲詗察之地矣。二所進去李雨龍,執捉借述儒生驪州居趙台囿·李由源二名,蓋由源展寫試紙,而下段,賦議論四五行,預書於未入場之前,此固萬萬可痛,而畢寫一券,置之於傍,又寫一券,故明知其爲代書借述,右項兩儒,捉告試所,自試所査實,出付刑曹。一所進去金翰周,執捉京居朴魯一·金光宇二名,蓋魯一·光宇,各坐隣接,有若不相干涉,而魯一以片片暗草,潛授光宇,以書之故明知其爲代書借述,捉告試所,自試所査實,出付禁亂所,而魯一以渠輩所稱巨擘,仰其餘瀝,環以爲接者,不啻爲數十人矣。及魯一被捉,擧皆落莫無依,不免曳白以出云,此固爲羞恥之事,而至若光宇,以中路之人,素稱善寫,而朝令之下,乃敢晏然爲前日之習,睯不畏法,誠極可痛,上項四人,竝令法曹,照律嚴勘,斷不可已。一所場外摘奸進去李性林,執捉出場時,殊常儒生,査實得情後,付之禁亂所者,爲十七人矣。水原居李春馣·洪天浩,砥平居權弼仁,盈德居朴潤麗,興海居朴東恒,交河居李時會,楊州居朴師惇,瑞興居康璜,京居李泰俊·李光延,礪山居宋再奎,砥平居李漢明,俱以搜挾見捉,成川居金大穆,驪州居李光郁,利川居洪洛範,俱以寫手見捉。京居洪錫履,以照訖帖改名見捉,竝令法曺,依法典充軍,係是不可已之事,而但念搜挾見捉,非偃然挾冊之類,以今番定式,有搜不及身之語,故怪怪儒生,以要覽及私集等蠅頭細字,或藏於儒巾之底,或揷於行纏之內,出門之際,率多隱映,以至見捉,論其所爲,雖甚駭痛,停擧放送,亦可爲懲後之道。至於寫手與照訖改名者,不當準此,其中西江居韓聖錞爲名人,換佩朴文佐照訖帖,査問之際,奸狀莫掩,以渠是中人,爲趙台霖書手入來之意,箇箇自服,聖錞所犯,固萬萬悖惡,而台霖以侍從之子,作此不法之擧,其所痛駭,有倍他人。台霖亦爲捉囚,從重勘處之意,分付法曹,他餘寫手爲名者,寫給本主,不可不問名同勘,亦以此分付,聞此外自禁亂所見捉者,亦爲許多人矣。其所犯與名數,雖未及詳知,竝照此以處之意,分付,何如?傳曰,允。竝令該曹,待朝開坐捧供以聞,入場前預書人,爲先嚴刑取招,而搜挾見捉人,旣非書冊,則容或有間,當此申令之日,不可出榜前放送,俄念滯囚之弊,有傳諭於卿者,依下敎,姑令保授,可也。
徐邁修,以吏曹言啓曰,今此監試初,試一所試官前承旨尹弼秉,二所試官前承旨安廷玹,俱無職名,令該曹口傳付軍職,何如?傳曰,允。
兵曹口傳政事,副司直,尹弼秉·安廷玹。
徐龍輔,以戶曹言啓曰,鑄錢之役,今已了畢,來九月初一日爲始,新錢依例行用之意,敢啓。傳曰,知道。
上在昌德宮。停常參·經筵。
自開東至辰時,有霧氣。
柳文養啓曰,大司憲洪檢,執義李永穆,掌令李顯道,持平趙恪,牌招啓辭未下,持平申膺祜未肅拜,掌令申馥在外,監察茶時之意,敢啓。傳曰,知道。
沈晉賢啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,七夕製,以二十二日爲之事,命下矣。弘文提學吳載純,待開門牌招,何如?傳曰,允。
傳于洪仁浩曰,右承旨入侍。
傳于洪仁浩曰,其在三五申令之意,今番不必用加倍之典,況多士之從令,莫如今番?以此以彼,何必滯囚?保授者停擧放送,其餘各人等,依判下,今日內分等決罪,放送後,草記事,分付該曹。
傳于洪仁浩曰,自古承傳摘奸條目中,有監試棘圍內摘奸,此流來古規,而近年久未爲之,今番遣史官,禁察入門出場時蹂躪之弊,則昨日始聞之,再昨初場棘圍摘奸之兩所奉命史官,旣入圍內,稱以章服之不爲持去,試官以下各差備官,不捧擧案而來云。近來新進,太不識應行易知之體例,至於今番事而壞例極矣。若此則暗行御史,亦當以公服之未及齎去,不可出道乎?古之史官,監試棘圍摘奸,爲釋褐未久者,爭頭之行,今則不惟不知前例,竝與應捧擧案而不捧,後弊所關,不可無飭,當該史官,事過後令該府拿問處之。此後此等故事,令承旨預爲申明訓飭,雖以一所試官言之,旣知史官之入場內,則應呈擧案,不爲來呈,堂上試官及監試官外,試官差備官,姑先從重推考。
傳于沈晉賢曰,日前聞廟堂言,有筵敎而最初頹戶,不過珍山等數邑數十戶而已,與其後光州等諸邑恤典,不可異同,一體擧行事,旣令廟堂星火行會,此雖微事,欲施一視之意也,以此使之知悉。
以慶尙左兵使李源狀啓,未辨船失瞭西生僉使韓聖寬罪狀,令廟堂稟處事,傳于沈晉賢曰,苟有失瞭之罪,直當以罷拿爲請,豈可以邊將請罪?請令廟堂稟處乎?該帥臣,從重推考,捧納承旨,亦爲推考,該邊將論罪一款,更令統制使,指一狀啓,此狀啓還下送。
洪仁浩,以義禁府言啓曰,明日七夕製時,武都事一員,本府入直,監試初試一二所禁亂都事四員外,皆爲赴擧矣。當直入直都事,回公都事,無以推移,假都事二員,令該曹口傳擇差,以爲分排之地,何如?傳曰,允。
洪仁浩,以刑曹言啓曰,依下敎,照訖講代入罪人鳳山方若玄,長連申重良,平壤李熙泰,各嚴刑一次後,方若玄,全羅道康津縣,申重良,海南縣,李熙泰,慶尙道長鬐縣,竝充軍。代講者旣已刑配,則借講人,固當嚴處,而鳳山李光澤,殷栗朴乃諶,平壤吳德亨,聞代講之現露,各自逃散,尙未捉得,待其就捕,一體照勘。疊講罪人開城府金象鉉,砥平趙錫福,楊根張漵,開城府李言玉·朴昌穆,富平韓宗周,金化申重一,白川高秀岱,遂安李學浚,鳳山張貞,江東金鉢,肅川徐希輔,各嚴刑一次後,金象鉉,平安道龜城府,趙錫福,全羅道淳昌郡,張漵,潭陽府,李言玉,慶尙道陜川郡,朴昌穆,高靈縣,韓宗周,開寧縣,申重一,龍宮縣,高秀岱,英陽縣,李學浚,忠淸道燕岐縣,張貞,忠州牧,金鉢,江原道金化縣,徐希輔,咸鏡道安邊府,竝充軍。戶籍相左罪人竹山朴應燮,光陽金采良,爲弟代講罪人平壤朴懋,寧邊金益秀,楊州鄭赫周,江東金尙亨,洪州卜命煥,廣州李大喆,鎭川趙鏜,爲兄代講罪人槐山金偵健,平山南宮棕,文化權尙一,爲姪代講罪人楊州安耋,爲叔代講罪人金川李宅中等,竝嚴刑一次後,各其地方定配,竝卽押送。抱川李敬純,改換父祖名字,肆然疊講之狀,比他所犯,尤極痛惡,嚴刑後不送配所道,令道臣加刑,遠島充軍定配,卽爲押送事,發關分付。至於無號牌罪人成川尹學莘,順安崔正巘,永同宋履謙,豐德高宗倫,長湍沈承祖等,事當一體刑配,而渠輩所犯,乃是無號牌,本律旣爲,杖一百,則有不敢混同擧行,依本律勘處,何如?傳曰,允。律名多誤傳,當該承旨推考,照訖講與初試稍異,雖是原有之法典,許久抛棄之餘,今年始修擧,故不得不降用輕典,此後則一依科試例,照律事知悉,爲父兄代講之類,今番亦姑參酌減等,自後式年,毋或區別之意,一體知悉,可也。
上在昌德宮。停常參·經筵。
沈晉賢啓曰,標信去來,何等嚴重,而今日丹鳳門留門標信下院之後,宣傳官屢度催促,趁不來待,以致留門之遲滯,揆以事體,萬萬駭然。當該宣傳官,所當重勘,而本院請推之外,無他可施之罰,何以爲之?敢稟。傳曰,當該宣傳官,令兵判嚴棍十度,不能檢飭之承傳宣傳官,汰去。
柳文養啓曰,來二十五日,朝參日次,而國忌齋戒相値,頉稟之意,敢啓。傳曰,知道。
洪仁浩啓曰,大司憲洪檢,執義李永穆,掌令李顯道,持平趙恪,牌招啓辭未下,掌令申馥在外,持平申膺祜未肅拜,監察茶時之意,敢啓。傳曰,知道。
沈晉賢啓曰,禁衛營將官來言,今日本營軍兵,日次私習云矣,敢啓。傳曰,知道。
沈晉賢啓曰,御營廳將官來言,今日本廳軍兵,日次私習云矣,敢啓。傳曰,知道。
柳文養啓曰,弘文館提學吳載純牌不進推考傳旨,今方捧入,而七夕製命下之後,如是違牌,事甚未安,更卽牌招,何如?傳曰,允。
柳文養啓曰,奎章閣提學吳載純,以弘文提學,今已承牌,藝文提學李秉模,一體牌招,同參考試,何如?傳曰,允。收券張數旣過數千張,讀券,分閣臣館堂爲之,對讀則入直閣臣·玉堂,兵曹郞廳,抄啓文臣爲之。
徐邁修啓曰,今日七夕製,大司成李祖源,謂有身病,不爲進參,事甚未安,推考警責,仍卽牌招,何如?傳曰,允。
傳于柳文養曰,右承旨·左副承旨持此御題,與弘文提學,偕往泮宮,試取以來。
傳于徐龍輔曰,科次入侍。
徐邁修啓曰,假注書趙台榮,身病猝重,勢難察任,今姑改差,何如?傳曰,允。
趙台榮改差,代以洪樂安爲假注書。
有政。吏批,判書金文淳進,參判朴祐源,參議沈煥之試官進,都承旨徐邁修進。以李太亨爲副應敎,朴祐源爲同經筵,朴趾源爲漢城判官,戶曹判書趙鼎鎭仍任事,承傳。
兵批,無政事。
兵曹口傳政事,副司直,李秉模。
沈晉賢,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
沈晉賢,以備邊司言啓曰,本司郞廳二人,昨日入送一二所場屋,使之詗察矣。一所進去,金翰周所告內,場內肅然,終日周覽,無可以捉贓,場外摘奸李性林,於儒生出門之時,執捉竹山居具持默爲名人,持默以小冊子,藏於行纏之中,其端透露,以至見捉,二所進去李雨龍,亦以爲終日周覽於試圍之內,而目中未見有殊常可捉之事,場外摘奸李文道,執捉坡州居黃彙源,江華居朴師謙,江東居金宗魯,右項三人,俱以搜挾,見捉於入門之時矣。初場時被捉景像,渠輩寧有不見之理,而今於終場,不知懲前又敢犯法,論其所爲,何惜充軍,而但念數昨以搜挾見捉之類,特用曠蕩之恩,旣命停擧放送,則罪同罰異,或涉如何?具持默等四人,亦依他例施行之意,分付,何如?傳曰,允。
沈晉賢,以兵曹言啓曰,今八月二十日,各廳堂下武臣朔試射時,都摠府經歷李顯昱·李寬會,訓鍊院僉正李邦祜,主簿元仁謙·白翼鎭,參軍朴道文,奉事安興贊,武臣兼宣傳官李道善·洪浩源,部將皮載祺等,俱未滿四中,都摠府都事趙台鎭,去四月朔退試時,未滿四中,各決棍十度,訓鍊院正吳文常,柳葉箭二中,騎芻一中,以矢數計之,則雖未滿四中,騎芻例有倍劃之規,勿爲決棍。宣傳官呂文永,未滿四中,當爲決棍,而以監軍受點,受牌時晩,後日決棍次,姑爲安徐,訓鍊院僉正李光浹,連三次不滿四中汰去,至於實病之類及呈辭受由服制未成服人,退試次懸頉以入之意,敢啓。傳曰,知道。再昨設場,卿未免做錯,如是而才落之,只出一人,可謂意外,除非試場之不嚴,必由才藝之將進,無分人李光浹,後次試射,更試八巡,若未滿四矢,依草記汰去,不然,決楷懲礪,此後雖設場,若値雨下,待晴進試,切勿仍試之意,知悉,可也。
沈晉賢,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
沈晉賢,以兵曹言啓曰,金虎門南北邊月廊外壁築墻頹落處,今已改築,晝察夜巡軍兵,本處還爲入直之意,分付,何如?傳曰,允。
柳文養,以監試初試一所試官意啓曰,終場收券,以一千八百五十一張,昨已修正入啓矣。更爲考準,則實收券,爲一千八百四十一張,比之單子數爻,不足爲十張,故詳査委折,則字號書塡之際,有虞·陶唐之唐字,漏却不書,以致越計軸數,誤書登徹,試券塡字,所當十分審悉,而有此大段做錯,揆以試體,萬萬驚駭,原單子,改修正以入,臣等之不能察飭,惶恐待罪,而當該收券官,令該府拿問嚴勘,何如?傳曰,允。爾等推考。
沈晉賢,以訓鍊都監言啓曰,因兵曹草記,金虎門北邊月廊守門將入直所外面築墻一間許頹落處及金虎門南邊月廊兵曹員役等所接處外面築墻一間許頹落處,今已改築,兩處晝察夜巡金虎門軍十六名,還入直所,將校解送之意,敢啓。傳曰,知道。
洪仁浩,以刑曹言啓曰,因惠民署啓辭,署生之如此也,不能勸飭入試,任官等,宜施加倍之律,嚴杖徒配,署生等,査出首倡一人,嚴加照律事,命下矣。依傳敎,任官金聲夏·李安基·鄭樂修等,各嚴杖一百後,金聲夏,忠淸道大興郡,李安基,淸州牧,鄭樂修,黃海道鳳山郡,竝定配所,卽爲押送。署生中首倡人,前此該署移送,吳世豐·方泰綏·趙鳴鈺·吳國民四人等處,各別査問。鳴鈺·國民,皆以爲渠廳行首金重國首倡云,故捉來重國,一處頭面,則指揮鳴鈺,列書姓名,首倡沮講之罪,重國無辭,遲晩矣。取考律文,大明律詐僞條有曰,詐傳二品官言語者,杖一百徒三年,金重國,依此律決杖一百後,黃海道延安府,定配所押送之意,敢啓。傳曰,知道。
洪仁浩,以刑曹言啓曰,卽自監試初試一所,挾冊儒生通津幼學李膺址,楊州幼學金基翼等二人捉送矣。前此搜挾被捉人盧顯中等,昨因傳敎,已爲停擧放送,今此李膺址等,亦依此例,一體停擧放送,何如?傳曰,允。
洪仁浩,以刑曹言啓曰,因本曹草供,李由源曹內保放,待榜出,取考試券文書,草記議處。趙台囿·朴魯一·金光宇等,參酌照律,韓聖錞·朴誠佐等,依同罪他囚例決放,趙台霖,更加嚴問,捧直招以聞。韓光宇·李是鏞·洪錫履·洪樂範放送,李光郁·金大穆·張顯奎等,依同罪他囚例,決放後,草記保授者,停擧放送事,命下矣。取考律文,則大典通編諸科條有曰,大小科場,帶率隨從者,攔入者,幼學以下,限己身降定水軍,冒入代寫者,水軍充定,朴魯一·金光宇等,入場前,約爲同接,借寫代寫之罪,俱已自服,朴魯一,依帶率隨從律,限己身降定水軍,金光宇,依冒入代寫律,水軍充定,而配所則自臣曹移文兵曹,定配所,以來後發配,李由源·趙台囿等,代述借述,渠旣遲晩,所當依本律勘處,而李由源供辭判付中,旣有待榜出議處之命,同罪之台囿,恐不可徑先勘罪,姑待後日草記,同爲稟處,韓聖錞·朴聖佐·趙台霖,今方修啓目以聞,待處分擧行,李光郁·朴大穆·張顯奎等,俱以鄕儒,或臨時代寫,或誤呈書草,或爲妻父,代述,其所冒禁,比於京儒之故犯,差有間焉,謹以下敎內辭意,曉諭嚴飭放送。韓光宇·李是鏞·洪錫履·洪洛範等,亦依判付,竝卽放送,曹內保授盧顯中等四十一人,追後被捉,黃彙源等三人,竝停擧放送之意,敢啓。傳曰,知道。朴魯一·金光宇,所當作法典充軍,而借書者充軍,雖曰本律,抛棄幾十年之後,今始申令,則宜有申令前後之別,嚴杖後士子則停擧,可也。
刑曹啓目,罪人李由源等原情云云。旣有捧供以聞之命,上裁,何如?判付啓,李由源段,場外作與否觀於試券,可以知之,其矣身段,曹內保放,待榜出,卿等取考試券文勢,草記議處,趙台囿等段,借述代述者刑推,依法典次數後充軍。借書代書,今番旣無別般申明之令式,渠輩事犯,舊法則其罪固難逭,至於今番,容有申令前後之別,參酌照律爲有矣。擧行後竝只草記,韓聖錞等段,依同罪他囚例決放爲旀,趙台霖段,無論渠之率入與否,借書之冒禁,則一也,況其寫給者,又是借佩帖文者,其委折,更加嚴問,捧直招以聞,又或抵賴不服,當嚴刑取服,期於得情而後已,如有眞箇曖昧之端,與韓聖錞頭面,捧供以聞,金光宇段,叔姪間代書,豈足爲罪,則捧供以入,無措辭,卿等推考,當者卽爲放送,崔弘憲別無執贓之端,李是鏞,渠旣自首於試所,亦爲放送,洪錫履段,別無可罪之端,竝分揀放送,洪洛範段,當初被捉之本事,如彼麥浪,則豈可混勘乎?分揀放送爲旀,李光郁等段,依同罪他囚例勘放,金大穆等段,亦依同罪他囚例,決放後,草記爲良如敎。
刑曹啓目,罪人趙台霖更招云云。上裁,何如?判付啓,渠之所供,雖難取信,韓聖錞面質之招,已言其不與相約,則容有可恕之端,而追聞渠是前承旨趙衍德之子,注書趙台榮之兄云,無論眞犯與偶諾與否,其矣犯法之罪,比他人加倍,勘處然後,可以懲他,遠地充軍爲良如敎。
辛亥八月二十二日申時,上御誠正閣。科次入侍時,左承旨徐龍輔右承旨林濟遠,左副承旨柳文養,右副承旨洪仁浩,同副承旨沈晉賢記事官李海淸·洪樂游·徐有聞,讀券官弘文館提學吳載純,藝文館提學李秉模,吏曹判書金文淳,原任直提學徐浩修·朴祐源,原任直閣徐鼎修·鄭東浚,檢校待敎沈象奎,大司成李祖源,對讀官校理林道浩,修撰宋翼孝,副司正沈能迪·尹寅基·金履喬·安廷善·金憬·崔璧·申星模·鄭魯榮·金履載·徐有榘·嚴耆·金達淳·尹行直·李羲甲,以次進伏訖。上命弘文提學進考,載純承命考試。上曰,捧券旣多,諸試官亦各分考,而各定對讀官三員,以爲考券,可也。上曰,觀此賦試券,率多落韻,落韻則例爲見落,儒生亦豈不知?原券之善做與否,姑無論,違韻者若是夥然,此亦有關士習,實爲駭然。此試券,送于試所,輪示諸生,以後勿如是之意,一一曉諭,可也。賤臣承命出傳。上曰,更鼓已下,而試券尙多餘者,策問則尙無一軸入來,今夜內似難畢考,待明朝更考,好矣。命諸試官姑退,命仁浩書傳敎曰,公罪則公罪,至於不飭郞僚之罪先旣勘罪,飭已行矣。爲日亦久,前判書趙鼎鎭,門黜放送,給牒敍用。又命書傳敎曰,本曹難付生手,且戶惠堂,俱非數遞之任,則時惠堂之近在應遞之科,以此以彼,合有商量,惠堂李秉模,度支本職許遞,前判書趙鼎鎭仍任,牌招察任。上曰,政官牌招開政。出榻敎命退,諸臣以次退出。
上在昌德宮。停常參·經筵。
自人定至初四日開東,灑雨下雨,測雨器水深八分。
藥房都提調蔡濟恭,提調李,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
沈晉賢啓曰,合辭許久闕啓,事甚未安,除在外外,未肅拜呈告人員,竝卽牌招,何如?傳曰,允。
以執義李永穆,掌令李顯道,持平申膺祜,司諫崔烜,獻納李貞運,正言李尙友·朴吉源牌不進罷職傳旨,傳于沈晉賢曰,只推。
傳于徐龍輔曰,左承旨入侍。
沈晉賢啓曰,臣與左副承旨柳文養伴直矣,纔已出直,伴直無人,右承旨林濟遠,所當牌招,而拘於廳規,不得請牌,何以爲之?敢稟。傳曰,牌招。
徐邁修,以吏曹言啓曰,社稷署令沈鳳錫呈狀內,矣身素患痰癖之症,當此換節之時,一倍添劇,症勢危重,萬無供仕之望云,身病旣如是,則不可强令察任,今姑改差,何如?傳曰,允。
沈晉賢,以兵曹言啓曰,去夜三更量,敦義門入直護軍部將牒報內,閉門時環鐵索一箇破傷云,聞極驚駭,卽爲發遣入直校卒,使之摘奸後與本門入直將卒,眼同守直之意,申飭矣。摘奸將校馳告內,上鎖鑰如例堅鎖,下鎖鑰所掛環鐵索,南北邊各二箇,而北邊上環鐵索折傷墜落,只以三箇環鐵下鑰云,待明朝修改間,另飭守直,閉門時事,二更後來報,極爲稽緩,該門入直將卒,令攸司從重科治,何如?傳曰,鐵環非麪索,則是豈門長之不謹監鎖者,此蓋本曹及字內營門,不能常時申飭之致,卿則除拜屬耳,勿論,該大將推考,此後更以門鑰·門鐶等事,有執頉,卿等難免重勘,此草記勿施,可也。
沈晉賢,以壯勇營言啓曰,本營秋等試射時,將官以下各技優等人姓名,別單書入之意,敢啓。傳曰,知道。
徐龍輔,以漢城府言啓曰,西部未婚中幼學金履喆兩女,以禫月未盡,未及過婚矣。長女則去七月初九日過婚,次女則以今月二十八日擇日定行矣,遭其母喪,不得過婚之意,敢啓。傳曰,知道。
沈晉賢,以刑曹言啓曰,卽接監試初試二所移文,則借書儒生京居宋煥豐,代書儒生長湍金致範,照訖帖換佩儒生楊州韓義增,書題不通儒生巨濟李榮河,京居朴慶濟等五人捉送,故竝嚴加査問,則宋煥豐招以爲臂傷手戰,不能成字,故借書於同接金致範云,金致範招以爲渠自應試,而以同接宋煥豐手戰之故,渠果書給云,韓義增招以爲臨科入京,不及應講,偶得路上遺帖,冒名佩入云。李榮何·朴慶濟等招以爲以疑問,呈券出場之際,猝問書題,而終日疲勞之餘,神思索莫,不得應口輒誦云矣。宋煥豐·金致範等,無論臂病有無,旣以借書代書遲晩,依帶率隨從冒入,代寫之律,宋煥豐,限己身降定水軍,金致範,水軍充定,而竝移文兵曹定配所,以來後發配。李榮何·朴慶濟等,其所不通書題,果如移文辭意,而旣無可據之法文,以不應爲事理重律旁照,各決杖八十,至於韓義增,拾佩遺帖之招,萬不成說,反覆詰問,一辭粧撰,指授和應之人,終不直告,狀貌雖似愚蠢,言辭極其巧惡,平問之下,難以取服,嚴刑得情,査出授帖人,一體勘處,何如?傳曰,宋煥豐·金致範等,則煥豐之所供,似非粧撰,卿其相考,如果然,而致範,亦果呈券,此非寫手之携入,似此借書,今番旣不禁,竝勿論。李榮河·朴慶濟等,令大司成招試,如果成篇之人,則渠之不能誦題,由於怯,何異於入春塘赴謁聖科者,不知春塘之有塘無塘乎?令大司成,以先儒忙錯之戒大文,敎訓退送,使渠誦習力踐於後場中韓義增,下送該邑,杳考上京日字處之,可也。
沈晉賢,以刑曹言啓曰,監試初試一所義題目錄見捉人幼學具持默,自備邊司嚴囚矣,亦依搜挾被捉盧顯中等例,一體停擧放送,何如?傳曰,允。
持平趙恪啓曰,請爲奴罪人金壽賢·河翼龍,竝令王府,設鞫得情,夬正王法,新除授掌令申馥,時在慶尙道安東地,請斯速乘馹上來事,下諭。答曰,不允。下諭事,依啓。
右副承旨洪仁浩疏曰,伏以臣父年至耆耋而衰謝轉甚,病緣痰濕而寧日恒少,區區情理,實無離捨從宦之勢,而惟以恩叨近密,義重竭蹶,數旬供職,不敢言私,微誠粗效於夙夜,而至情常耿於晨昏,昨於直中,得聞父病添重之報,蓋以溏泄之作,旣祟於經暑之後,風眩之症,闖發於換節之交,首尾旬望,苦歇無常,眞元層落,寢啖全却,況又窮島阻醫藥之路,客館無扶護之人,一日之間,伻報踵至,臣於是,方寸飛越,按住不得,玆敢忙陳短章,徑出禁扃。伏乞聖慈,俯垂鑑諒,亟遞臣所帶之職,俾便往護,仍治臣擅離之罪,以肅朝綱,千萬幸甚,臣無任屛營祈懇之至,謹昧死以聞。踏啓字。
戶曹判書趙鼎鎭疏曰,伏以臣孽由自作,恩荷曲貸,逬伏城闉之外,惟訟愆尤,久逭金木之加,冞切悚懼,不自意滌蕩之命,半夜有隕,顚沛之職,忽地復授,辜負如臣,昏劣如臣,有萬可戮,無一可原,而天地至仁,父母過慈,有罪難貰,只止末勘,已試蔑效,不忍終棄,席藁之蹤,方此求死不得,收簪之眷,乃反以臣自代,臣是何人,終始眷顧,一至於此?荒郊中宵,伏奉恩旨,五內震剝,如夢如醉,實不知何以得此也。噫,臣之罪,可勝言哉?全保之澤,河海莫量,僥濫之職,負乘是懼,區區自矢之心,豈不欲殫竭駑鈍,酬答恩造,而無奈乎愚陋之質,全沒知覺,觸處瘡疣,無往非罪,乃於至重至敬之地,自蹈不謹不誠之科,郞僚之全不察飭,卽臣之罪也,工事之漫無省識,亦臣之罪也。緣臣不肖無狀,使重役僨誤,聖心兢惕,當此時,朝廷而苟有法紀主管之臣,安得免誅殛之典,而畢竟處分,竄黜分等,今此異恩,又及於負罪尤大之身,殆如微眚之略警,薄過之旋敍,而含垢之過,恩諭鄭重,被黜之中,職名仍舊,臣於此,以榮爲菑,以恩爲懼,罔知所以爲處也。臣之一身,本非自有,罪犯莫重,而容大至此,恩出非常,而眷庇至此,以臣赴蹈之心,但當趨走不暇,改圖是思,而向不量己而入,自速罪戾,今又恃恩而出,全無忌憚,則前頭狠狽,更不知至於何境,到此地頭,我聖上,雖欲每每覆護,亦恐終不可得,此臣所以怵焉知懼,甘犯違逋之罪,不敢爲竭蹶之計者也,玆敢披瀝肝血,冒煩文字。伏乞聖慈,俯賜鑑諒,先收臣仍授之職,追勘臣前後所犯,以警具僚,以安微分,千萬至祝,臣無任屛營祈懇之至,謹昧死以聞。答曰,省疏具悉。卿其勿辭行公。
辛亥七月二十三日巳時,上御重熙堂。左承旨入侍時,行左承旨李祖承,假注書趙台榮,記事官洪樂游·徐有聞,以次進伏訖。上曰,今日日氣,始有快晴之意,言念農事誠萬幸矣。祖承曰,今日快有霽意,誠爲萬幸矣。上曰,史官三員分詣郊外,農形一一摘奸以來事,分付,可也。賤臣承命出傳。命退,承史以次退出。
辛亥八月二十三日辰時,上御誠正閣。科次入侍時,左承旨徐龍輔,右承旨林濟遠,左副承旨柳文養,右副承旨洪仁浩,同副承旨沈晉賢,記事官李海淸,假注書洪樂安,記事官洪樂游·徐有聞,讀券官弘文提學吳載純,藝文提學李秉模,原任直提學朴祐源,原任直閣徐鼎修·鄭東浚,檢校待敎沈象奎,大司成李祖源,對讀官校理林道浩,修撰宋翼孝,副司果金履喬,金憬·崔璧,兵曹佐郞嚴耆,副司正沈能迪·尹寅基·安廷善·申星模·鄭魯榮·金履載·徐有榘·金達淳·尹行直·李羲甲,以次進伏訖。上命載純等,分考試券。上曰,藥房入侍。海淸承命出傳,與藥房都提調蔡濟恭,提調李,副提調徐邁修,醫官李翊臣·李惟鑑·李敬培·李敏德偕入進伏訖。濟恭進前奏曰,近日日氣向涼,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,元子宮氣候,何如?上曰,連得好在矣。濟恭曰,近來久未得診候,而醫官皆已來待,卽命診候,是臣區區之望矣。上曰,不必入診矣。上敎濟恭曰,向以江界府蔘弊及作貢當否之出意見區劃事,使卿往復於關西伯矣,果有回答而有甚經綸乎?濟恭曰,臣先以私書問之矣,日前見其答書,則果有條列便否備陳設施者矣。上曰,關西伯之於事務,本自疎闊,果能有可採之經綸乎?濟恭曰,其答雖爲根據,而其中果多不可行之事者,誠如聖敎,故臣亦就其方略,更加商量,如有一得之見,則將爲條奏於後日賓對時矣。上曰,唯。濟恭曰,卽見北兵使尹得逵報備局辭緣,則以爲今秋巡操,依定式,富寧以南四邑及本營合操,當爲擧行,而今若依關辭,只就今春不行操處設行,則今春會寧·茂山及行營合操,俱未設行,本營旣有秋南春北之定式,有難徑先擧行爲辭矣。北關習操之規,旣以秋南春北爲定式,則秋操,當依例設行於富寧以南諸邑,至於茂山·會寧,雖是今春未及設操之地,若行秋操,則恐不免有違定式,今秋則姑令停止之意,分付,何如?上曰,依爲之。出擧條上曰,卿則先退,可也。濟恭等先退,試官等考試券坼榜訖。上命書傳敎曰,七夕製居首賦三上端川幼學沈達漢,直赴會試,策三下進士李章垕,賦三下幼學李志淵·申絢·尹行敦·李安中·崔成大·李鼎基·金聲初·趙勳·李益烈,各給二分,策草三下生員尹涵·閔榮祖,賦草三下幼學李之聖·金履廉·權漢器,各紙二卷,筆三枝,墨一笏,賜給。出傳敎命退,諸臣以次退出。
上在昌德宮。停常參·經筵。
沈晉賢啓曰,禁衛營將官來言,今日本營軍兵,日次私習云矣,敢啓。傳曰,知道。
沈晉賢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于柳文養曰,傳香承旨,奉審摘奸以來。
沈晉賢啓曰,新除授吉州防御使金魯直,以前任慶興府使,時在任所,而有除朝辭赴任之命矣,密符以前防禦使沈鑏所佩密符傳授,諭書則安寶,使院吏齎傳,何如?傳曰,允。
傳于柳文養曰,都承旨·左副承旨·同副承旨入侍。
傳于柳文養曰,下敎之下,占便莫甚,當該承旨竝遞差。
傳于柳文養曰,承旨前望單子入之,待下批,牌招察任。
承旨前望單子入之,趙尙鎭·李祖承·洪義榮落點。
兵曹口傳政事,副司直單,徐龍輔。
以慶尙道京試官徐榮輔狀啓,試所沿路·聞慶等邑,漂壓民戶,慰諭形止,馳啓事,傳于柳文養曰,近來諸道擧行,雖皆傳委下吏,不欲孜孜於民事,至於今番,大水後蠲恤之擧,非不知稍過分數,出於慰以勞於收穫前生涯,則嶺南擧行,獨異於兩湖,豈成說乎?觀爾狀辭,始覺其非,使爾慰諭,誠爲嶺民之幸,否則朝家何以照燭乎?大抵前下傳敎中頹戶云者,卽竝及漂溺,而嶺伯則漂戶二字,終不提說,爾之狀辭亦然,漂戶殘氓,何惡於嶺伯眼眶,有此或爲或否,致令向隅竊歎乎?該道臣從重推考,爾須迨未復路之前,行會被災列邑,俾知當初傳敎本意,仍令道伯,知此擧行事,回諭于慶尙道京試官,而都事處,一體分付,何如?
以慶尙監司鄭大容狀啓,去七月朔遺棄兒收養口數開錄馳啓事,傳于柳文養曰,前此屢飭之下,豈獨於東萊一邑外,皆是富實,免遺棄之患乎?道伯之不能時加申飭,邑倅之不爲盡心採察,不難知也。此狀本,自政院還下送,令該廳措辭嚴飭,雖以該廳言之,循例看過,曾不一言論勘,每煩特敎提飭,有司之責,果安在哉?旣往姑勿論,自今更加惕念,連數朔謄古紙登聞者,這卽察飭,或草記警責事,申飭該廳。
傳于柳文養曰,翰林皆就囚,無左右史,前翰林李重蓮,蕩滌敍用,牌招入直,同罪之宋知濂,亦爲分揀。
柳文養啓曰,前翰林李重蓮蕩滌敍用牌招入直事,命下矣。令該曹口傳還付,何如?傳曰,允。
吏曹口傳政事,檢閱單,李重蓮。
以洪樂游·徐有聞囚單子,傳于柳文養曰,與書示書,似無他情,難免輕率之罪,而觀於入場內不捧擧案·未畢講先呈書啓,無非渠輩昏謬之致,雖十日置之犴狴,十年罷官在家,豈有縝密明練之效乎?竝以公罪,考律草記勘放,仍令牌招入直。
以金洪運·洪秀晩囚單子,傳于柳文養曰,分揀放送。
柳文養,以禮曹言啓曰,卽接徽陵參奉所報,則今月二十六日本陵忌辰祭享兩官,當爲備員將事,而別檢鄭魯榮,身病猝重,不得進參云,莫重祭享,兩官不可不備,本陵別檢鄭魯榮,今姑改差,其代,卽令該曹口傳差出,以爲備員將事之地,何如?傳曰,允。
吏曹口傳政事,以韓翼鎭爲徽陵別檢。
戶曹啓目,今年年分事目,取考各道狀啓,參以所聞,各項應行節目,一依年前後錄,逐數査實,磨勘時枚擧狀聞之意,八道及開城府·江華府,嚴飭分付何如?判付啓,凡事豫則立,備豫之政,莫先於民事,此政豫之時,大矣哉?以是之故,前此停糴之令,不待封倉,代捧之擧,每因特敎者,區區苦心,在於欲使實惠下究,奸竇莫售,至於今年穡事,田穀之在歉荒,觀於諸道農形之狀,足不領略。大抵小民之終歲矻矻,認作掌中口吻物者,卽田種而厥穀若彼其被損,來頭蔀屋之生涯,方春姑無論,窮冬亦難給,言念及此,恫若在己,每歲度支之頒降年分事目,卽有國大政也。上而供祀典之用,中而頒百官之祿,下而資三軍之食,有司之謹守前摠,無欲濫蠲,亦出於爲經費不得已,而今年則異於常年,此而膠執,不念闊狹之方,其可曰,朝廷有若保如傷不忍人之心乎?觀此事目,俵災則其摠,反不如己酉極備之餘,雖令塗抹,似難排比兺不喩,見今諸道伯,俱非甘聽守令之面囑,不恤經費之足不足之勿疑,若爲準備語,當年災摠數,一付之道伯,十分精抄啓聞後,令廟堂稟處,朝家旣令道伯,權兼敬差之任,則今此專委之擧,豈有關於事面乎?此意竝以分付,俾有惕念擧行爲有矣。田不給災,以其歲必再穫,而長霖屢朔,濱江諸處,却無一穗之收者,往往必有之,然而拘於格式,只給不當給之畓災,決非務實之道,況頹漂之戶,猶皆另施拔例之恤典,渠輩所益,還有浮於蝸筐數口之産,獨於有田之民,知其頷顑荷擔,其勢必不免不死則散,而都不擧論於拯救之策,是豈一視之典?田民之被災,尤知之次,各令道伯,嚴飭守宰,較櫛分秩,準頹戶例施行爲旀,最矜最閔,墊沒之田,特倣綿田給災例施行事,一體分付爲旀,田與畓各穀之不得不代捧者,亦令預爲分數許施,如是下敎之後,給災也·停糴也·代捧也,更不當登聞於年例災實分等狀本中,在朝家,省勞多矣,在小民,有助亦大矣。此後實效有無,宣揚勤慢,惟在於按藩之列者,一有不能盡職,尙何敢重入脩門,冒對香案之前乎?度支長,以今下判付,往示大臣,卽令措辭行會於道臣·守臣等處爲良如敎。
沈晉賢,以兵曹言啓曰,依傳敎,當該宣傳官李煥益,嚴棍十度之意,敢啓。傳曰,知道。
沈晉賢,以兵曹言啓曰,拱北門西邊行閣外壁築墻頹落處,今已畢築,晝察夜巡軍兵,本處還爲入直之意,分付,何如?傳曰,允。
沈晉賢,以訓鍊都監言啓曰,因兵曹草記,拱北門西邊,行閣外面,土壁一間缺落處,今已改築,晝察夜巡廣智營軍八名,還入直所,將校解送之意,敢啓。傳曰,知道。
沈晉賢,以義禁府言啓曰,以洪樂游·徐有聞等囚單子,傳曰,與書示書,似無他情,難免輕率之罪,而觀於入場內不捧擧案,未畢講先呈書啓,無非渠輩昏謬之致,雖十日置之犴狴,十年罷官在家,豈有縝密明鍊之效乎?竝以公罪,考律草記勘放,仍令牌招入直事,命下矣。取考律文,則大明律不應爲條有曰,凡不應得爲而爲之,事理重者,杖八十矣,洪樂游·徐有聞等,杖八十,竝以公罪,收贖放送,何如?傳曰,允。兩囚等前罪後犯,何異於諺所謂杖八十乎?所照之律,極爲襯當,而除非贓汚,例減功議,今若勿論則過矣,問于渠等,如有之,各減一等,可也。
沈晉賢,以義禁府言啓,洪樂游·徐有聞等,杖八十,以公罪收贖放送事草記批旨內,兩囚等前罪後犯,何異於諺所謂杖八十乎?所照之律,極爲襯當,而除非贓汚,例減功議,今若勿論則過矣,問于渠等,如有之,各減一等可也事,命下矣。洪樂游七代祖履祥,扈聖原從功臣,永安尉五寸親云,功議各減一等,杖六十收贖,徐有聞七代祖渻,扈聖原從功臣云,功減一等,杖七十收贖之意,敢啓。傳曰,知道。
以檢閱洪樂游·徐有聞牌不進罷職傳旨,傳于柳文養曰,只推,更爲牌招。
柳文養啓曰,卽者檢閱李重蓮,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
辛亥八月二十四日巳時,上御重熙堂。同副承旨入侍時,同副承旨沈晉賢,假注書洪樂安,記注官安經心·金良倜,以次進伏訖。上命書傳敎曰,朝廷之視本府如部內,凡有疾苦,豈可泛視乎?聞該府使言,有舊陳百許結云,設令今年有新執之災結,皆當盡歸於流來陳棄之所謂舊初不名色,民何以食其效,土何能蠲其稅?然則本府地方,雖謂之不入於俵分之列,非過語,是豈朝家爲本府之意乎?水原府舊陳田畓,從實數卽令頉給事,廟堂知悉,分付該曹·該道,本府支應之需,亦有別般區劃者,昔之收稅,而今爲所重,免其賦果幾許乎?外此如限年給復等各項條件,府用之減縮,亦果幾許乎?雖在他邑,猶當給其代,況本府乎?以此事自初有筵敎,而前倅·時倅嫌於煩屑,皆不提奏,朝家亦未遑,至今無措處,左相知悉,問于該府,前府使時府使處,限年給代者,計年追給代者,永爲給代者,分等區劃後,草記事,令備郞傳諭。出傳敎命退,承史以次退出。
上在昌德宮。停常參·經筵。
沈晉賢啓曰,備邊司郞廳來言,今日,賓廳日次,而國忌正日相値,不得來會云矣,敢啓。傳曰,知道。
傳于柳文養曰,禮房承旨,右承旨·右副承旨入侍。
傳于李祖承曰,都承旨聞有實故,許遞,前望單子入之,待下批,牌招察任。
以大嬪宮守直內官金益手本,本宮四仲朔祭享香祝及灌地筒入排等事,考例磨鍊事,傳于林濟遠曰,幣鬯旣無吏曹差遣之獻官,設有太常之進排,不可爲之,勿爲進排事,分付,不當有之幣鬯雖減,有祭而無香,豈有如許禮意?一年所用香,令香室,每歲末,都封傳香事,定式施行。
以京畿監司徐鼎修啓本,年分事目判付祗受事,傳于洪義榮曰,近來有司之臣,雖甚駭然。至於昨日之十行判付,爲民一念,庶幾體認,跋尾知悉之際,宜所審悉,而停糴給災代捧三件事中,最關緊之停糴條件,不爲擧論,是果成說乎?若此而三南外諸道,何以知頹戶已施之例,新還之停退,中戶爲幾許,小戶以下爲幾許,而且況身布也舊還也,亦豈知當停當蠲之爲幾許乎?昨於判付呼寫之時,欲爲槪及,而近於煩鎖,故未果,意謂該曹跋尾詳細措辭,仍以三南所下傳敎謄送矣。觀此畿伯祗受狀啓,該曹事萬萬駭然,竝與停糴二字而不爲提說,若此則新舊還及身布,其將如例徵捧乎?政院之無一言捧納,烏在其惟允之義乎?當該判堂,爲先越俸五等,該房承旨推考,事係爲民,自上猶若是不憚縲縲,況承佐之地乎?招致備郞,此意傳于左相,更自廟堂,別關行會於已知之三南及所不知之諸道,俾無眩於擧行之弊,跋尾衍語,申飭何如,則近又依舊之故,醉於虛泡之作,漏却實事句,此後雖一字半句,京外跋尾,有更犯禁令者,當該堂上及道臣,直施判書有違之律事,載之該房故事,此狀啓,亦令政院,送示大臣後還下送。
以全羅右水使卞至健狀啓,務安等邑拯活人命人李重祥等九人褒賞,令該曹稟處事,傳于林濟遠曰,極活人命,至於一百十九名之多,極爲奇幸,若非船漢輩拚死救生,百餘人命,何以活出乎?其所褒賞,不容但已,皆是微賤之類也,加資等例施之賞,在渠輩,別無爲益,卽令廟堂,以合施之典,論理草記,稟〈處〉。
林濟遠,以備邊司言啓曰,因全羅右水使卞至健極活人請賞狀啓,合施之典,令廟堂草記稟處事,命下矣。務安等邑九人之拯活人一百十九名於頃刻必死之際者,不特急人高義,有足嘉尙,其在勸後之道,亟加褒賞,宜無所惜,而但九人之中,束伍爲役者,只是一名,餘外八名,俱以良人與船人,懸錄束伍,若使限己身除役,則在渠爲幸莫大,至於良人船漢,若非加資米布之外,更無他道,所謂略干米布,何足爲別船激勸之道,而渠輩之心,必以爲不及於加資之榮矣。雖然微賤之類,所願何居,有難遙度,更爲關問該營,從自願論報備局後,更爲商量稟處,何如?傳曰,允。限己身除役者,先爲除役事,分付,可也。
沈晉賢,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
沈晉賢,以兵曹言啓曰,卽接南所衛將閔修顯牒報,則丹鳳門西邊宮墻連接行閣土壁一間許,年久頹壓云,令紫門監爲先以杻把子堅實圍排,依例樹柵,卽速修築,而把守軍兵,東營入直軍八名除出,限改築間嚴加守直之意,分付,何如?傳曰,允。
沈晉賢,以訓鍊都監言啓曰,本局從事官四員內,尹光普,弘文館入直,鄭華淳,稅穀捧上別營出去,鄭亮采·徐有悌,俱爲差祭,今日省記,無以推移,依例以把摠代直之意,敢啓。傳曰,知道。
沈晉賢,以御營廳言啓曰,本廳字內丹鳳門西邊宮墻連接行閣土壁一間許頹壓處,東營入直軍八名除出把守事,自兵曹草記矣,東營入直軍八名除出,將官率領,限改築間嚴加守直之意,敢啓。傳曰,知道。
江華留守洪秀輔疏曰,伏以上天之茀祿冞篤,季夏之慶辰載過,延頸抃蹈,帀域惟均,而臣獨病滯海曲,跡阻庭候,情禮俱隳,久益耿結。仍伏念臣本鄕曲腐儒,猥竊科第,通籍三紀,致位尊顯,揣才揆分,罔非僥濫,受國恩渥,河海莫量,而緣臣譾劣,涓埃蔑效,歷試旣多而動輒僨誤,積罪自知而曲荷寬貸,得以備數於宰樞之末,廁跡於班聯之間,頻登法筵,獲近耿光,榮幸大矣,涯分溢矣。造化咸囿之澤,若偏臣身,非臣隕結,可酬萬一,昨冬廟剡之及臣,實是意想之外,疏龥未格,促辭有命,臣於是,迫而冒膺,誠以燥濕不擇,臣職之當然,生死向前,平日之自矢,而逮夫陛辭之日,恩諭誕宣,許以養閒,由是感激,衝寒輿疾,赴如樂地,處若固有者,居然九朔于玆矣。居留雖曰閒局,而關防保障,則有守備之責焉,獄訟簿領,則有字牧之體焉,過百里幅員,近萬戶軍民,皆在統轄鎭撫之中,其任固不輕矣。矧今逆囚假息於一城,王章久屈於三尺,則惟其防束糾察,不容少忽,以俟公法之亟行,卽守臣責耳。當此之時,雖使年力方强,威望素著者當之,尙恐牧御之失宜,職分之或虧,顧臣年迫七十,昏耗轉增,地多嵐瘴,觴傷已深,荐遭切己之慼,又經無前之暑,表裏摧剝,漸就澌頓,貼身床簀,寧日無幾,大小官政,一倂委屬,直是虛糜廩俸,徒擁㫌節耳,行都重寄,豈容臣長作養病之坊哉?且於入秋以後,霖濕爲祟,病情越添,膈痞腹疼,無時發作,寒熱似瘧,症形百變,本來風眩,乘時交攻,有時乎神識全迷,起立輒仆,却食失睡,伏枕叫苦,殆無生人樣子,而溏泄別症,近又猝劇,飮啖都廢,轉側須人,雜試藥餌,少無應效,苟不及今缷解,大加調治,則轉成難醫,理所必然,此實目下情懇之至切至急,未暇緩聲者也。噫,臣之父子兄弟,過蒙不世之渥,俱犯冥升之戒,不幸臣弟,無疾而客圽,情事絶悲,行路亦嗟,而臣又衰病如右,殘喘奄奄,自量精力,死亡無日,儻或一朝溘然於海島旅館之中,則以聖上仁覆好生之盛德,亦豈不惻然而垂憐也哉?玆敢收神瀝血,齋沐哀籲,伏乞天地父母,憐臣危苦之情,察臣癃痼之狀,特許鐫遞見職,得以擔舁還家,則庶或安意將息,復尋生路,攢手血祝,惟此而已,臣無任瞻天望聖,涕泣祈懇之至。答曰,省疏具悉。本職許遞。
辛亥八月二十五日辰時,上御誠正閣。右承旨·左副承旨·右副承旨入侍時,右承旨林濟遠,左副承旨柳文養,右副承旨洪義榮,記事官李海淸·洪樂游·徐有聞,以次進伏訖。上命書傳敎曰,各陵園墓所用祭器,多有年久缺毁者,而道臣奉審,則雖執頉啓聞,該曹擧行,則每未免依舊因循,莫重祀典所用,豈敢若是欠敬?此蓋計士輩籌摘不謹,使判堂莫辨緊歇而然,趁今秋奉審前,一竝改備或新備,此後鍮器木器磁器各定年限,限內執頉,寢郞自該曹論責,愆限則不卽修補,該堂推考,每於春秋奉審狀啓此一款,別爲措辭事,令廟堂申飭畿營,雖以今番宣陵典墻修補言之,告由則一爲,奉番則再爲,事體之瀆䙝,莫此爲甚,陵上莎草,因先朝特敎,令寢郞,時或播種,今於曲墻,亦何異是?些少如瓦脫土剝處,亦依播種例,誠心葺理事,畿伯奉審時,面飭寢郞,以此傳敎,書付齋壁,俾各常目事,分付。上曰,右承旨·左副承旨,分詣受香所,奉審摘奸以來。出榻敎命讀公事,書判付訖。命退,承史以次退出。
上在昌德宮。停常參·經筵。
自午時至人定,灑雨下雨,測雨器水深一寸。
傳于柳文養曰,左副承旨入侍。
傳于洪義榮曰,右副承旨入侍。
承旨前望單子入之,洪明浩落點。
沈晉賢,以都摠府言啓曰,卽者本府郞廳李顯昱來告內,當日宣仁門下鑰後,有一人,自銅龍門下來,故心甚驚訝,考其章標及號牌,則乃是齊政閣直洪允範,而稱以避雨遲滯,未及門限云,渠以省記外人不卽趁門限出去,致此罪犯,事極驚駭,今方捉置本府使令房,而待明朝嚴査照勘,何如?傳曰,允。執捉人,爲先嚴棍取招,當該次知中官拿處,建陽門牌將之不禁出入,亦爲可駭,捉來,一體嚴棍不招,草記,可也。
沈晉賢,以內僕寺一二提調言啓曰,臣等伏聞內寺待令濟州馬換出之事,極爲驚駭,使之嚴査,則養馬洪尙圭,受人錢貨,私自換出云,故洪尙圭,捉來査問,則尙圭言內,聽巨達李景燁慫慂之言,與巨達孫聖福,受馬廛人金尙根·鄭師權賂物三兩餘錢,分食而符同換出承實云,査問於景燁·聖福·尙根·師權等,則一如尙圭之言而無異辭矣。待令馬事體,何等至重,而幺麽養馬巨達輩,乃敢締結受賂,暗地偸換,事未前聞,不但有關後弊也已。臣等不能檢飭之罪,不勝惶恐,而養馬洪尙圭,巨達李景燁·孫聖福,馬廛人金尙根·鄭師權等,移法司嚴刑定配,該吏亦令從重科治,當該內乘,令該府拿問嚴處,何如?傳曰,內廐馬匹之不勤典守,自有內廐以來未聞之事,況待令之馬乎?都相老矣,二提新叨,豈必盡知?此蓋近來內乘,無非僅具人形,不能事事之致,且奏御文字,何等嚴重,則幺麽蟣蝨養馬漢子姓名,登諸草記,有若官員具姓名請罪者然,事之屑越,莫甚於此,朝筵持公事承旨入侍,見其草記,使之改修正以入,則所謂改書納者,不惟不改,添之以巨達姓名,益之以馬廛無賴輩姓名者,無異於問東答西,當該二提調,從重推考,不能別白分付之承旨,亦爲推考,此草記勿施,職姓名當書不書之內乘,擧姓名論罪,犯科之司隷,不禁之頭目,彌縫之奸吏,只當以移送法司,照律措辭,以此意待廳坐,該郞發牌嚴飭。
沈晉賢,以訓鍊都監言啓曰,六月十八日永肅門入直及參班局出身等,依傳敎各減番二朔矣。今已準限,明日爲始,每番以四十五人,依前入直之意,敢啓。傳曰,知道。
沈晉賢,以禁衛營言啓曰,來九月當四番左部左司屬忠淸道五哨軍兵,逢點實數六百五十二名,已爲點閱整齊,來九月初一日,與內外各處入直將官軍兵等,依例替代後舊軍放送之意,敢啓。傳曰,知道。
沈晉賢,以禁衛營言啓曰,來十一月當,四番左部中司屬五哨內忠淸道六百四十四名,京畿八名,來十月二十五日,京中逢點,依例準二朔立番之意兩道監兵使處,預爲知委,何如?傳曰,允。
沈晉賢,以御營廳言啓曰,本廳來九月·十月兩朔應立左部後司屬,全羅左道二哨,右道三哨合五哨軍兵六百五十二名,已爲逢點整齊矣。九月初一日,與右司軍兵替代立番後,舊軍放送之意,敢啓。傳曰,知道。
沈晉賢,以御營廳言啓曰,本廳來十一月·十二月兩朔應立中部前司屬全羅右道五哨軍兵,十月二十五日,京中逢點,十一月初一日,與左部後司軍兵,當爲替代立番,趁期調送事,本道監兵使處依前例知會之意,敢啓。傳曰,知道。
辛亥八月二十六日辰時,上御重熙堂。右副承旨入侍時,右副承旨洪義榮,記事官李海淸·洪樂游·徐有聞,以次進伏訖。上曰,司僕草記辭意,未能詳細,更爲改書以入事,分付,可也。賤臣承命出傳,命讀公事,書判付訖。命退,承史以次退出。
辛亥八月二十六日辰時,上御重熙堂。左副承旨入侍時,左副承旨柳文養,假注書洪樂安,記事官洪樂游·徐有聞,以次進伏訖。上曰,畿營祗受狀啓已入來乎?文養曰,昨日行會而姑未入來矣。上曰,連爲催促,可也。文養曰,監試一二所,明將出榜,而試官言送于臣等以爲,坼榜後入格,試券,當一一考準於照訖講冊,以考其自書與否,而如是之際,易致遲滯云矣。上曰,考較之說,亦不可已,而照訖講冊中,必有禿筆走書之人,何可一一較準其字劃乎?只爲據大體考準,可也。文養曰,監試搒入啓時,當依昨年例,使院隷及近仗軍士持來矣。上曰,院隷則不必爲之,只爲申飭兵曹,使近仗軍士及衛軍持納,而二所榜,從通化門,一所榜,從金虎門傳入,而榜眼中各其名下,懸錄納券之字號,可也。又敎文養曰,都承旨,以洪明浩出牌,可也。命退,承史以次退出。
上在昌德宮。停常參·經筵。
自人定至二十七日開東,灑雨下雨,測雨器水深三分。
洪義榮啓曰,大司憲洪檢,執義李永穆,掌令李顯道,持平趙恪·申膺祜,牌招啓辭未下,掌令申馥在外,監察茶時之意,敢啓。傳曰,知道。
傳于李祖承曰,左承旨入侍。
檢閱洪樂游·徐有聞聯名疏曰,伏以搆虛爲實,指無謂有,從古何限,而豈有如尹永僖之爲者哉?臣等於日昨問啓之時,怵畏義分,拘礙格例,且緣永僖疏本之未下,不敢罄竭所蘊,只將草草數語,仰對明命矣。及伏見原疏下者,遣辭陰險,恣意誣衊,直驅之於爲講儒圖囑之科,噫嘻,此何言也?所謂圖囑者,卽指爲所親地密密斡旋於講栍不播榜眼未成之前之謂也。臣等於講儒,素無半面之雅,安有一言之情,直不過或慮實才之見屈,反違飭敎之本意,臣樂游,聞所聞而傳之,臣有聞,見所見而示之,其間事實,如斯而已,而永僖則以臣樂游書中,始有不勝憤歎之語,末又有或有變通之道云云。爲言白白地做出,何太容易?苟使宛轉,只當委曲懇惻之不暇,何曰憤歎?設欲變通,講栍已登於成冊,榜眼又入於喉院,明知其末由變通,而曰以變通乎?言言破綻,節節誣罔,首尾橫決,手脚荒亂者,眞永僖之謂也。最是渠疏中無間之義四字,別是橫逆中橫逆,噫臣等,雖甚無狀,亦具彝性,豈忍與如永僖者,與之無間,甘自陷於滅性悖義之歸乎?況其所以輪示之意,在於他試官,不在於渠,而渠自取看,渠自起鬧,末乃以千不近萬不當之說,抑勒噂沓,人之不良,胡至此極?其亦不足辨矣。竊念臣等奉使無狀,以不緊書札,或輪示,致令無心之事,作爲藉口之擧,此則臣等之罪也。然此在渠,猶屬薄物細故,竊有一事之萬萬憤惋,不容以對章泯默者,蓋於今番講席,逆孽之不當冒赴者,肆然應講,噫彼永僖,不惟看作尋常,乃反曲意愛護,遂至晏然越講之境,究厥心腸,何所不爲?思之骨驚,言之體栗,及夫公議齊發之後,撕得於言辭眉睫之間,故爲此橫生葛藤要作疑眩之計者,不啻若十手所指,十目所覩,天下寧有是耶?臣等固當卽地封章,痛陳嚴討,而奉使之臣,疏擧無例,趑趄囁嚅,未免後時拖到,今日始得煩浼,可謂晩且緩矣。適値齋日,疏龥路阻,召牌屢臨。飭敎繼下,逃遁不得,冒沒就直,而區區私義,轉益惶蹙,仍因蹲冒,大關廉防,玆敢聯陳短章,徑出禁扃。伏乞聖明,明降威罰,以警具僚,以安賤分,千萬幸甚云云。
以檢閱洪樂游·徐有聞,聯名上疏。
傳于柳文養曰,年少新進,焉敢若此?原疏還給。
柳文養啓曰,檢閱洪樂游·徐有聞,聯名上疏,旣有還給之命,竝卽牌招入直,何如?傳曰,允。與豫備翰林,一體牌招。
傳于柳文養曰,左副承旨入侍。
以檢閱李重蓮·洪樂游·徐有聞牌不進罷職傳旨,傳于柳文養曰,只推。
柳文養啓曰,檢閱李重蓮·洪樂游·徐有聞,旣有只推之命,牌招入直,何如?傳曰,允。
洪明浩,以吏曹言啓曰,因江原監司尹師國狀啓,本曹草記,通川郡守元羽孫歙谷縣令丁載運,受由旣久,而終不關由於本曹,則所當一體捧現告,而本道狀啓中,移文本曹一款,獨不擧論,其委折,更爲關問後處之事,允下矣。卽接江原監司尹師國回移,則以爲本道守令受由之行,不由京中,若直往外方,則不爲粘移,自是流來已行之例矣。今此歙谷縣令丁載運,龍仁地遷窆行,通川郡守元羽孫,驪州地覲親行,故移文果不成送本曹云,移文辭意旣如此,則兩邑守令,與不爲關由,任自來往有異,何以爲之?敢稟。傳曰,分揀。
辛亥八月二十七日申時,上御重熙堂。左副承旨入侍時,左副承旨柳文養,假注書洪樂安,記注官安經心·金良倜,以次進伏訖。上命書傳敎曰,凡係本園,小大措置,皆以便於民,千萬年行之悠久爲心,火巢之定界闊遠,亦出於爲所重,兼爲便民,以是界內原有之民塚,勿令平土或屛除,只令更勿犯用於禁標矣。近聞該府以原有民塚,有主者之塚上除草,亦嚴禁,仍請重治,此非朝家本意,渠輩雖不敢上山設祭,至於除雜草,豈必嚴禁?此而嚴禁,則民塚上,雖有樹木之雜出者,亦當不得下手。渠輩之私情,姑無論,揆以事面,反不若當初之屛除,旣知之,不可無一番定式,此後除草,切勿嚴禁,仍令府使,招致各人等,申明分付,而若此則渠輩無非守護軍也。各爲渠事而看檢,自當先公而後私,其爲樹木禁護之方,尤豈不竭力誠心乎?雖於久遠之後,或有犯用標內土地者,使渠輩,各自告官痛禁事,定式曉諭,以此意知悉擧行事,令廟堂行會該道該府,仍令園官,載之謄錄。出傳敎命退,承史以次退出。
上在昌德宮。停常參·經筵。
藥房提調李,左副承旨柳文養啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
沈晉賢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
柳文養啓曰,來初一日,輪對日次矣,敢稟。傳曰,爲之。
沈晉賢啓曰,禁衛營將官來言,今日本營軍兵,日次私習云矣,敢啓。傳曰,知道。
柳文養啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于柳文養曰,下直守令入侍。
林濟遠啓曰,行用紙地之過於敦厚者,特令減品,此實出於軫念貢人之聖意,而今見監試初,試二所御覽榜目紙本,則以正草紙書呈,當初定式之朝令,不趐嚴截,而無難違越,以如許過厚之紙,責出於貢人者,揆以事體,萬萬駭然。當該主掌官,所當重勘,而本院請推之外,無他可施之罰,何以爲之?敢稟。傳曰,拿處。
江原監司尹師國狀啓,癘疫方痛馳啓事判付內,啓下備邊司,爲珍本道,條列最爲詳悉,癘氣之尙不寢息,可以推知,言念民事,何等悶慮?方痛諸邑,另加惕念救活,自本司嚴飭分付爲良如敎。
沈晉賢,以都摠府言啓曰,都摠管金相集,以刑曹判書,本曹坐起,晝仕出去之意,敢啓。傳曰,知道。
沈晉賢,以都摠府言啓曰,依下敎,發遣郞廳李潤默,詳考建陽門出入人貼錄,則初無齊政閣直洪允範姓名,故當該牌將邊益興·韓相五等兩人,卽爲捉來,各別嚴棍後汰去之意,敢啓。傳曰,知道。
沈晉賢,以都摠府言啓曰,齊政閣直洪允範捉置事草記批旨內,執捉人,爲先嚴棍取招,建陽門牌將,一體嚴棍取招後,草記可也事,命下矣。臣等依下敎,允範處嚴棍査問,則以爲家近之故,每日出入,輒以建陽門,而今日則因雨遲滯,未及門限云,禁門出入,何等嚴重,而渠以幺麽之漢,敢爲取便之計,初旣無門帖往來,又不趁門限出去者,其所罪犯,決不可棍治而止,牌將邊益興·韓相五等,更卽捉來取招,則以爲允範,果以閣直,自前出入者,愚迷所致,不考門帖,任其出入,以至此境,罪死無惜云。益興,相五等,雖承棍治之命,渠等旣爲把守之將,門帖有無,初不省察,飭禁之不嚴,誠極痛駭,究厥罪狀,合施重勘,益興·相五等,竝與允範,令攸司照律嚴處,何如?傳曰,允。
沈晉賢,以戶曹言啓曰,拱北門墻垣頹圮處改築之役,今已完畢之意,敢啓。傳曰,知道。
沈晉賢,以兵曹言啓曰,拱北門東邊行閣外壁築墻頹落處,丹鳳門西邊宮墻連接行閣土壁頹壓處,今已修改,晝察夜巡西營軍及把守東營軍,各其本處還入直之意,分付,何如?傳曰,允。
沈晉賢,以兵曹言啓曰,景福宮衛將吳景燁,身病猝重,勢難供職,呈狀乞遞,輪番之任,不可久曠,改差,何如?傳曰,允。
沈晉賢,以壯勇營言啓曰,本營軍兵等,中日試射時,鳥銃沒技人,依節目,別單書入之意,敢啓。傳曰,知道。
沈晉賢,以訓鍊都監言啓曰,本局千摠洪仁默,身病甚重,勢難察任,改差,何如?傳曰,允。
沈晉賢,以御營廳言啓曰,去夜四更量,二石橋近處,武藝別監李恒載,犯夜被捉於本廳巡邏將卒處,而係是掖屬,不敢擅便,何以爲之?敢啓。傳曰,移送訓局,令該將臣,嚴棍査實草記,可也。
沈晉賢,以左邊捕盜廳言啓曰,掖隷輩犯夜恣行之類搜捉事,嚴飭于巡邏校卒處矣。昨夜五更量,武藝別監裵得夏,着白衣飮酒被捉,故依更數,各別重治之意,敢啓。答曰,移送訓局,嚴棍査實草記,訓將旣兼捕將之任,而前申飭,亦果何如?只捉昏夜之犯科,至於醉酗於白晝街上者,無一捉納,特敎之下,極爲駭然。此後若有從他現發,先自訓將,難免重勘,以此使之知悉,可也。
沈晉賢,以訓鍊都監言啓曰,謹依御營廳草記及左邊捕盜廳草記批旨,臣開坐于公廨,犯夜武藝廳李恒戴·裵得夏等,一倂捉入,各嚴棍十五度,査問取招,則李恒載所供內,矣身以曹司,適値入番之日,而矣廳入番時擧行,專在於曹司,不得不早早往待於闕外,故矣身持入番各樣器械,自家出來之際,被捉於御營廳,巡邏將校處,矣身以新差武藝廳,只知早動入番,不辨罷漏前後,輕先犯科,至於此境,雖死杖下,不敢發明云。裵得夏所供內,矣身家在於義洞,矣身妻父,居生訓鍊院近處,而近有病故,問病次當日烽火時越去之際,於義洞屛門酒家,買飮一盃,又於馬廛橋及南小洞洞口酒家,各買飮一盃,轉到矣妻父所住處,亦飮一盃,仍爲留宿矣。矣妻父,覺矣身早爲入番,故矣身驚起出來,到於義洞屛門,被捉於左邊行巡捕校,而伊時宿醉未醒,犯夜之外,又罹酗酒之罪,矣身罪狀,萬死無惜云矣。旣有査實草記之命,爲先嚴棍取招以入之意,敢啓。傳曰,知道。李恒載放送,裵得夏,加棍次保授。
沈晉賢,以禁衛營言啓曰,本營分授拱北門東邊宮墻舊築外面半間缺落處,自戶曹今已畢築,把守將則撤還,軍則還入西營直所之意,敢啓。傳曰,知道。
沈晉賢,以御營廳言啓曰,丹鳳門西邊宮墻連接行閣土壁一間頹壓處,今已修改,把守軍兵還入直事,自兵曹草記矣,把守軍八名,還入東營之意,敢啓。傳曰,知道。
禁衛營諸將官射講單子判付內,卿營將官,無非一才,亦足嘉尙,而同一尺度,每於卿營,矢數如是多出,卿營射場之便於得中,尤可知,卿與中軍,依射會例,習射後得中數爻,別單修啓爲良如敎。
柳文養,以刑曹言啓曰,因都摠府啓辭,無門帖出入被捉之齊政閣直洪允範,不能省察之把守門將邊益興·韓相五,令攸司照律嚴處事,命下矣。取考律文,則大明律宮殿門擅入條有曰,宮殿門擅入者,杖六十徒一年,依此律,洪允範,嚴杖六十後,忠淸道永同縣,徒一年定配,卽爲押送,而牌將邊益興·韓相五等,係是出身,竝移義禁府,處之,何如?傳曰,渠之出入,非今斯今,當初許入之牌將,久遠不能考出,則今番所犯,稍間於攔入,定配收贖,邊益興等,襲謬之罪卄棍汰役,足以懲勵,移送陋矣,姑爲嚴飭放送,可也。
柳文養,以刑曹言啓曰,照訖借講人鳳山李光澤,殷栗朴乃諶,平壤吳德亨等,待其就捕,一體照勘之意,已爲草記蒙允矣。朴乃諶·吳德亨,今纔就捕,各嚴刑一次後,朴乃諶,全羅道務安縣,吳德亨,慶尙道河東府,竝充軍卽爲押送,李光澤,多般譏詗,終未捉得,渠以鄕儒,必當逃還,事當發關本道,期於捉來,而亦涉有弊,令該道道臣,卽爲掩捕,各別嚴刑後充軍事,分付,何如?傳曰,允。
洪義榮,以義禁府言啓曰,照訖考講試官成均館司成尹永僖,典籍洪秀晩,直講韓永逵,弘文館修撰金羲淳,校理李晴,奎章閣檢校待敎沈象奎,副司直金熙朝,副司果鄭萬始·丁若鏞·崔顯重·張錫胤,副司正金達淳等,拿問處之事,傳旨啓下矣。尹永僖·洪秀晩·韓永逵·金羲淳·李晴·金熙朝·鄭萬始·丁若鏞·崔顯重·張錫胤·金達淳等,今方待命,卽爲拿囚,而沈象奎,時帶閣職,依法典留置待命所,待開坐拿囚捧供之意,敢啓。傳曰,知道。
洪義榮,以義禁府言啓曰,時囚罪人沈象奎,旣已捧供,依例出送待命所之意,敢啓。傳曰,知道。
林濟遠,以司僕寺一二提調意啓曰,本寺草記判付內,內廐馬匹之不勤典守,自有內廐以來未聞之事,況待令之馬乎?都相老矣,二提新叨,豈必盡知?此蓋近來內乘,無非僅具人形,不能事事之致,且奏御文字,何等嚴重,則幺麽蟣蝨養馬漢子姓名,登諸草記,有若官員具姓名請罪者然,事之屑越,莫甚於此,朝筵持公事承旨入侍,見其草記,使之改修正以入,則所謂改書納者,不惟不改,添之以巨達姓名,益之以馬廛無賴之輩姓名者,無異於問東答西。當該二提調,從重推考,不能別白分付之承旨,亦爲推考,此草記勿施,職姓名當書不書之內乘,擧姓名論罪,犯科之司隷,不禁之頭目,彌縫之姦吏,只當以移送法司,照律措辭,以此意待廳坐,該郞發牌嚴飭事,命下矣。嚴敎之下,臣等伏不勝惶懍,而內寺馬典守,專在於內乘,而致使下隷輩,恣意作奸,偸換待令馬,其不能檢飭之罪,不可仍置,當該內乘徐英輔·元晦鎭,竝令該府,拿問嚴處,頭目之不能禁斷,該吏之惟事彌縫,俱極痛駭,與干犯偸換諸罪人,一竝移送法司,照律重勘,何如?傳曰,允。
洪義榮,以刑曹言啓曰,因司僕寺草記,內廐待令馬偸換時,不能禁斷之頭目,惟事彌縫之該吏竝與干犯偸換諸人,移送法司,照律重勘事,命下矣。謹按律文,則大典通編廐牧條有曰,國馬監守自盜者初犯,杖一百,絶島定配,常人初犯,杖一百定配。大明律倉庫不覺被盜條有曰,官攢因不搜檢,以致盜物而不覺者,減盜罪三等,依此律,養馬洪尙圭,巨達李景燁·孫聖福等,各決杖一百後,尙圭,全羅道扶安縣蝟島,景燁,康津縣古今島,聖福,靈光郡荏子島,竝絶島定配,馬廛人金尙根·鄭師權,各決杖一百後,尙根,慶尙道昆陽郡,師權,平安道郭山郡,竝定配,頭目馬醫金麗輝,該吏朴載儉等,杖一百絶島定配,罪減三等,各決杖八十後,麗輝,黃海道長連縣,載儉,江原道寧越府,各徒二年定配所,竝卽押送之意,敢啓。傳曰,知道。馬廛漢,不足責,一竝嚴刑一次放送,金麗輝·朴載儉,北京貿來馬喂牧間,姑先各杖一百,保給該寺,可也。
林濟遠,以司僕寺言啓曰,本寺正徐榮輔,奉命在外,內乘徐英輔·元晦鎭,今方拿處矣。內寺,番次俱空,正徐榮輔改差,其代,令該曹口傳差出,使之入直之地,何如?傳曰,允。竝改差。
吏曹口傳政事,以沈能翼爲司僕正,奎章閣直閣單,徐龍輔。
禁府啓目,照訖講一所試官鄭萬始·沈象奎·金熙朝,二所試官崔顯重·金達淳·李晴·張錫胤等原情云云。傳旨內辭緣,泛稱遲晩,所當請刑是白乎矣,曾經侍從及時任閣臣,勿爲請刑,載在大典通編,議處爲白乎旀,金達淳段,傳旨內辭緣,泛稱遲晩,刑推得情何如?判付啓,竝只分揀放送爲良如敎。又啓目,司僕寺內乘徐英輔·元晦鎭等原情云云,傳旨內辭緣,泛稱遲晩,所當請刑是白乎矣,內乘勿爲請刑,載在大典通編,竝只議處,何如?判付啓,身爲駒官,莫辨毛色之玄黃,致有此換改之奸弊,如渠不事事之徒,豈有一刻置之上駟喂牧之職?竝只刊削仕籍,以懲日後爲良如敎。又啓目,監試初試二所主掌官趙鎭坤原情云云。傳旨內辭緣,泛稱遲晩,刑推得情,何如?判付啓,此蓋前後戶判,不能照檢察飭之致,新入之郞官何知?付過放送爲良如敎。又啓目,照訖講試官尹永僖原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處何如?判付啓,雖與鎖院有異,此亦試所,則畢試前徑出擅離,有關後弊,以公罪,從重勘放爲有矣,功議段,相考減等爲良如敎。又啓目,照訖考講一所試官金羲淳·共秀晩,二所試官韓承逵·丁若鏞等原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處爲白乎旀,洪秀晩段,傳旨內辭緣,泛稱遲晩,刑推得情,何如?判付啓,竝只分揀放送爲良如敎。
兵曹口傳政事,以李溏爲兼內乘,以李堯憲爲內乘。
行大司諫柳誼,副應敎李太亨,持平申膺祜,校理林道浩·尹光普,正言朴吉源,修撰宋翼孝啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命,不審殿下何爲此萬萬過擧也。噫嘻,此賊之有萬戮難赦之罪者,殿下之所嘗洞獨者也,無一分可恕之端者,殿下之亦嘗俯諭者也,國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也。此則有大不然者,先大王之於渠,止慈至愛之德,如傷若保之恩,是固大聖人人倫之至耳。渠若有一半分人心,則固當謙恭畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也,今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,啄息自如,防守不嚴,以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡相關者,此而置之,則又不知幾箇凶賊,接跡而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺澟然。今於千萬夢〈寐〉之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也,決矣。請黜置罪人鄭致達妻,亟令王府,快正典刑。噫嘻痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈潛圖也,四字凶言,已是振古所無之大逆,而到今眞贓盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通,徒黨寔繁,或推爲大將,或署爲先鋒,至於謀聚徒衆,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰,國有三尺乎?且況逆復正法之後,十五字刀割擧國臣民,腐心之痛,切齒之讎,尤有倍於前日,請物故罪人德相,亟施孥籍之典。金宇鎭之彌天罪惡,已悉於三司箚啓,而苟究其本,則其父金尙喆是已,蓋尙喆,本以庸瑣之品,濫據勻軸之任,眷遇何如,恩造何如,而奈其賦性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此宇鎭之東西閃跡,千億化身,莫非傳襲有素而指敎有自也。然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習,噫嘻痛矣,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之嚴嵩,賊堅之許積,二十二字刀割姻附賊復,陰助聲勢,不軌之跡已綻,懷二之謀難掩,今此賊復之輸款,卽是尙喆之決案,揆以邦憲,豈可一刻容貸於覆載之間乎?請逆賊尙喆,依律處斷。十六行刀割
行大司諫柳誼,持平申膺祜,正言朴吉源啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說·大北之論,肆然䝱持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無起義者,所以善處變於法外之意,得其時中之權也。今殿下以自我防之,自我啓之,爲持難之端,其防也固是守法之常也,其啓也豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,又況會遂之罪惡,與澤遂,一而二二而一也,而忍杖不服,遽有酌處之命,已是失刑之大者,李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,設鞫得情。噫嘻痛矣,從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而疏章之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於仁亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地。今於事端旣露之後,尤不容暫緩盤覈,請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣,古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書,權傾人主,而威福在手,鉗制朝紳,而淵膝惟意,八方爭輸,貨賂百出,多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,三十三字刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻痛矣,明謙之凶謀逆節,實是亘萬古所無之賊也,身爲閫師,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,八字刀割也。逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當,以謙,以逆復之子,傳襲其父之凶圖,七字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,今無可論。宇鎭以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,二十字刀割之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣,宇鎭之於善·謙兩賊,一而二二而一也。今於兩賊伏法之後,獨使此賊,得逭王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勤令押付,禁堂承宣,俱未與知,自有獄體以來,豈有如許非常之擧乎?已輸款之凶逆,決不可酌配,未盡究之情節,尤不容不覈,時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,惟此一款,卽是斷案,而尤有國人之至今所腐心痛骨者,壬寅秋邦慶,實是八域臣民,歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戱葬地,國言喧藉,情節莫掩,揆以邦憲,在所必鞫,而今此島棘之典,可謂決之太輕,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。答曰,不允。
持平申膺祜啓曰,妖官壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出於好生之德意,而三尺至嚴,不可島縣爲奴而止,爲奴罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間,請爲奴罪人金壽賢·河翼龍,竝令王府,設鞫得情,快正王法。答曰,不允。
正言朴吉源啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,興陽縣爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間,請爲奴罪人金壽賢·何翼龍,竝令王府,設鞫得情,快正王法。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,來及承款,王章莫伸,輿憤莫洩,請金甲島爲奴罪人克觀,古今島爲奴罪人克泰,更令王府,嚴鞫得情,快正王法,逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬一有日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。言官去就,廉防爲重,苟有一毫難安之義,不敢爲進身之計者,自是四百年臺風,而頃日以鹽醢柴木兩廛出牌事,其時憲臣,至被畿沿定配之典,而司憲府持平趙恪,卽同罪之人,特以不入書啓,幸免勘罪,其牌吏,則已被刑配之律,在渠道理,固不敢以倖逭,有所晏然,而今於除命之下,自同無故,揚揚出肅者,有關廉隅,大損臺體,請司憲府持平趙恪,亟施削職之典,士習渝薄,科場雜亂,其爲痼藥,厥惟久矣。今番監試時新定法制,有足以正士習而嚴科場,而猶有士不從令,法不見信之弊,冒禁犯法之類,其數不少,而至於趙台霖事,則有非尋常冒犯之比,渠則雖已勘罪,而此非渠一人之罪,其父光州牧使趙衍德,本以法從之班,方叨字牧之任,駄送邑士,助其悖子,以至代入科場之境者,極爲駭痛,其弟趙台榮,忝叨堂后,出入筵席,新令之嚴明,飭敎之丁寧,渠豈不聞,而任其所爲,旣不能挽止,其敢曰不知,如此無嚴蔑法之類,不可置之侍從之列,請光州牧使趙衍德,前假注書趙台榮,竝施永刊仕版之典。答曰,不允。趙恪事依啓,趙衍德·趙台榮等事,趙台霖之罪,卽借書非代述,而亦與眞箇借書有間,明有約典,泮入之之,則一時數行之寫給,不可以犯法論,特以有乃父乃弟之致,別施加倍之律,渠之充軍,猶冤矣。以渠無妄之犯而坐律,及於不干之乃父乃弟,甚無意義,且況借書者,非邑士乎?不允。因此而有早欲提敎,而有査問以置者,大抵借書,雖係原有之法禁,今番申令,出於久抛之餘,特分申令前後,姑施停擧之典,外此各項所犯之判下於刑曹供案者,不啻幾十度,其中亦多京居士夫,則獨於台霖判付,書出朝紙,承宣事極爲駭然。若使父兄當坐律,則何獨論衍德父子乎?臺啓旣出之後,朝紙之或頒或不頒之承宣,不可無飭,令該房捧現告,以遞差捧傳旨。
咸鏡監司李文源疏曰,伏以臣於頃日,冒陳由中之血懇,蘄蒙體下之恩念,非不知跡涉僭妄,罪犯瀆撓,而所恃者惟在於上天至仁,無物不遂,疏入之日,庶幾惻然垂諒,必遂其所願,及承批旨,終靳允兪,此莫非臣忱誠淺薄,未能格感之致,抑塞惶蹙,若無所容。仍伏念臣自知甚明,自量已熟,每以久據匪據,必致僨敗,爲夙宵憂懼,而只期一遞而後已。迺者臺臣權恢之疏出,而論斥邊倅,攙及臣身,以見瞞不察等語,聲罪甚嚴,臣於是,益知臣自知之不爽也。蓋此事之顚末,前道臣與臣之査啓査報,非止一再,則不惟聖鑑之照燭無餘,廟堂諸臣,亦莫不洞知,臣不必費辭對辨,而臣之平日言行,若能見孚於人,則豈可以奸民輩胥動之言,作爲欛柄,容易峻斥乎?只自拊躬慙歎而已。噫,北俗之猂頑,一至此極,臣荏任周歲,威不能以懲畏,治不能以丕變,則臺評之來,毋或爲怪,而其不職之罪,雖欲自恕,亦不可得矣。臣豈敢抗顔蹲據,不思自處,以增其罪戾也哉?區區必遞之義,比諸前所控籲,尤有萬萬不獲已者,玆敢不避煩聒,更申衷懇於天地父母之前。伏乞特賜矜察,亟許譴削,以謝人言,以靖私義焉,臣無任激切屛營祈懇之至,謹昧死以聞。答曰,省疏具悉。人言好付一笑,遐俗委卿矯拂,遞免二字,不須云云,卿其勿辭察任。
辛亥八月二十八日辰時,上御誠正閣。下直守令入侍時,右承旨林濟遠,記事官李海淸·洪樂游·徐有聞,臨坡縣令金鎜,松禾縣監兪靖柱以次進伏訖。上曰,守令以次進前,可也。金鎜·兪靖柱等,以次進前,奏職姓名訖。上曰,爾等須殫竭做治,毋負差送之意,可也。命宣諭訖。命退,諸臣以次退出。
上在昌德宮。停常參·經筵。
洪明浩啓曰,左承旨李祖承,今日不爲仕進,卽爲牌招,何如?傳曰,允。
傳于洪義榮曰,右副承旨入侍。
以慶尙監司鄭大容狀啓,薦新石榴,節序甚晩,限內不得封進,惶恐待罪事,傳于洪明浩曰,勿待罪事,回諭。
傳于李祖承曰,左承旨入侍。
傳于洪明浩曰,政官牌招開政。
洪義榮啓曰,未下直守令,當日辭朝事,命下矣。康翎辭監李翼海,憲府則旣已署經,而諫院則不得署經云,大司諫柳誼,正言朴吉源,竝卽牌招,以爲備員署經之地,何如?傳曰,昨日入來之臺臣,今於署經,又請牌招,何也?當該臺臣,從重推考,至於憲府之一邊呈病,一邊署經,亦關事體,當該臺臣,亦爲從重推考,此啓辭勿施,兩司在外及未肅拜人員竝許遞,今日政差出,待下批牌招,使之備員擧行。
有政。吏批,判書金文淳,參判朴祐源,參議沈煥之,行都承旨洪明浩進。以洪義浩爲承旨,成德雨爲執義,尹行履爲司諫,曺命業爲掌令,李錫夏爲獻納,洪秉益爲正言,金憬爲持平,徐有大爲刑曹參判,黃昇源爲左尹,趙鼎鎭爲禮賓提調,洪允臣爲社稷令,申應顯爲大司憲,李東秀爲掌令,洪履浩爲齊陵令,承文博士,朴在冀·孫會慶書題,盧元樞,訓鍊都監,提調,趙鼎鎭,以上單付。
兵批,判書吳載純,參判柳戇俱病,參議尹長烈入直進,同副承旨沈晉賢進。副護軍,沈鑏,副司直,洪秀輔·趙尙鎭·徐邁修·洪仁浩·柳文養,副司果,洪聖源竝單付。
洪明浩啓曰,新除授左副承旨洪義浩,卽爲牌招察任,何如?傳曰,允。
以持平金憬,獻納李錫夏,正言洪秉益牌不進罷職傳旨,傳于洪義榮曰,只推。
備邊司,以柳戇爲江華留守。
沈晉賢,以備邊司言啓曰,水原舊陳頉給及限年給代計年追給代永爲給代者,分等區劃草記事,命下矣。本府果有舊初不名色五十結零及川浦落六十二結零,都合爲一百二十一結九負,而以其流來未頉之故,每年所俵新災,盡歸於此,當年災民,未蒙實惠,事之可矜,莫此爲甚。上項舊初不川浦落,三名色未頉實數,自今年竝爲頉給之意,分付該曹該道,至若守護軍復戶六十結,初定火巢內田畓一百三十三結零,再定火巢內田畓二十八結零,新邑公廨坐地田畓二十一結,每結作米三斗五升,則都合米爲五十六石零,此府用之,每年永爲減縮者,遷徙民復戶五百結,每結作米三斗五升,則合米爲一百十六石十斗,此府用之,十年減縮者,至於己酉局內田畓先買處八結零,守護軍復戶六十結,新邑坐地田畓九結零及庚戌守護軍復戶六十結,遷徙民復戶五百結,初定火巢田畓一百三十三結零,新邑坐地田畓十九結,每結作米三斗五升,則兩年都合米爲一百八十四石零,此計年可以追給代者,凡此三件,皆係不可不給代者,而其所給代,不必移來傍邑儲置,以致煩擾,以本府大同米,依數劃給,若値有事之時,大同有所不足,則以田稅條代劃,亦合便宜,以此分付該曹該廳·該道該府,而三件之中,己庚兩年追給代條一百八十四石零,當一次追給而止,遷徙民復戶條每年一百十六石,旣是十年復戶,而自庚戌爲始,則至庚申,不當磨鍊,此意亦預爲分付,何如?傳曰,允。
洪明浩,以吏曹言啓曰,因忠淸監司朴宗岳狀啓,木川縣監金載華受由上京時,移文來傳本曹一款,査實草記事,命下矣。本曹諸書吏處,嚴加査實,則所告內,移文初不捧置云,故其時入番邸吏朴喜允,行關本道,捉來頭面,則喜允所告內,木川縣監受由公事狀啓便,果爲來到,而數多文書傳致之際,閪失不傳的實,而本道刑訊査實之下,怯於嚴威,以呈納本曹之意,彌縫納招云,本道査實之時,怯於刑威,粧撰納供,本曹諸書吏頭面時,語屈自服,公文去來,何等緊重,則中間閪失,不爲直招之狀,萬萬痛駭,自臣曹,移法司重治,當初給由關文,旣自該營,直送界首主人,則該縣監之初不私自執留,推此可知,勘罪一款置之,何如?傳曰,允。
洪義榮,以禮曹言啓曰,卽接四館所牒報,則戊申九月十三日日次殿講入格幼學文日升·林祥采·金宗岳給分。同年十二月十六日日次殿講入格幼學李昌瑞·金龍彦給分。己酉十一月十一日秋到記入格幼學劉弘玖·張琦·金樂源·趙碩章·盧尙熙·盧尙默·文光洙·李棐·金光說給二分。庚戌二月二十七日春到記入格幼學許鐫·吳允·金錫圭·宋應圭·洪宅柱給一分。同年九月初六日秋到記入格幼學洪百震給分。辛亥二月初二日春到記入格幼學李元默·劉弘基·尹衡祿·李致祜給一分。同年八月十一日秋到記入格幼學洪宜燮·權傛·林重鎭·金章玉·柳晉亨給二分。丁載默·李弘源·李時鼎·柳運永·朴永郁·李鳳羽·閔文洙給一分。同年八月十六日日次殿講入格幼學金益耟給一分事,命下,而依例許赴事,報來矣。幼學文日升·林祥采·金宗岳·李昌瑞·金龍彦·劉弘玖·張琦·金樂源·趙碩章·盧尙熙·盧尙默·文光洙·李棐·金光說·許鐫·吳允·金錫圭·宋應圭·洪宅柱·洪百震·李元默·劉弘基·尹衡祿·李致祜·洪宜燮·權傛·林重鎭·金章玉·柳晉亨·丁載默·李弘源·李時鼎·柳運永·朴永郁·李鳳羽·閔文洙·金益耟,依例許赴於今,式年文科初較藝等第之意,分付,何如?傳曰,允。
沈晉賢,以禁衛營言啓曰,依本營諸將官射講單子判付,臣有大與中軍臣李應爀,進去南別營,以射會時例習射後,得中數爻,別單修入之意,敢啓。傳曰,知道。如卿工於課射者,中軍本稱實才者,俱未滿卄五矢,始覺卿營無一才,射場亦未必便利,然則昨日書啓卽盜劃,非眞箇矢數,奏御文字,焉敢乃爾?卿則爲先越俸十等,監試之中軍,今日開坐時拿入,査問草記,卄五矢以上,卿其親執,更爲試取,自斷處置後,草記,射會節目,有大將,時或監試之文,則行之已久,未見一番監試,卿等,武夫也,平生恒念馬革之義,則如是自逸度日,豈不爲運甓之陶侃罪人乎?此非續續監試之謂也,亦非年老御摠帥臣之謂也。今旣提敎,不可仍置,訓將亦爲推考,可也。
洪義榮,以禁衛營言啓曰,卽奉傳敎開坐,南別營中軍李應爀,拿入査問,則所供內,矣身每於諸將官射會時,敢不惕念監試,而迷暗所致,不善檢飭,有此嚴問之命,震懍隕越,不知所達,惶恐遲晩云矣,敢啓。傳曰,知道。
洪義榮,以刑曹言啓曰,頃因李由源等供辭判付內,場外作與否,觀於試券,可以知之,其矣身段,曹內保放,待榜出,卿等取考試券文勢,草記議處事,判下矣。依判付,臣等取考其試券,則李由源之作,纔書首句一行而止,初無預書之可論,趙台囿,則果畢書全篇,而下段七行,筆劃頗異,顯有預書之跡,但其文勢語脈,則果是出題後先寫,決非入場前預書者,而今番緩定限之新令,亶出禁早呈之盛意,則渠輩之不思仰體,必欲早呈,上段未書之前,先書下段者,揆以士習,萬萬駭然。不可以非場外作,有所曲恕,由源旣以預書受刑,則台囿宜無異同,亦爲嚴刑後依代述借書本律,竝水軍充定,何如?傳曰,允。借書人,用今番借書律,可也。
洪義榮,以義禁府言啓曰,時囚罪人尹永僖原情公事判付內,雖與鎖院有異,此亦試所,則畢試前徑出擅離,有關後弊,以公罪從重勘放,功議段相考減等事,命下矣。取考律文,則大明律制書有違條有曰,凡奉制書,有所施行而違者,杖一百矣,尹永僖杖一百收贖,而其六代祖鏶,振武原從功臣云,功減一等,杖九十以公罪收贖,放送,何如?傳曰,允。
持平申膺祜啓曰,臣年紀衰邁,言議巽軟,本不合於淸朝耳目之寄,而前後居臺,未曾出一言論一事,居常愧懼,若隕淵谷,今者除旨之下,一違召牌,分義所在,尤極惶蹙,昨日隨牌祗肅,仍爲詣臺傳啓,小塞一日之責,而康翎縣監署經,臣固爲之,而承批之後,冒夜出來,寄宿於直房,冷突經夜,賤疾猝劇,萬無詣臺之望,故不得已冒萬死呈告而出矣。今承聖敎截嚴,至有問備之擧,臣之昏謬做錯之失,無以自逃,臣何敢以此情踪,晏然於臺次乎?請命遞斥臣職。答曰,勿辭,亦勿退待。
正言朴吉源啓曰,臣於昨日,詣臺傳啓,而還家之後,猝得身病,無路赴闕,不得已呈告矣。今承重推之命,臺諫之帶推行公,有壞廉防,其何敢一刻晏然於臺次乎?請命遞斥臣職。答曰,勿辭,亦勿退待。
洪義榮啓曰,署經命下之後,大司諫柳誼,以行公臺諫,終不擧行,尙未得備員署經,事甚未安,推考警責,與獻納李錫夏,正言洪秉益,一體牌招,以爲備員署經之地,何如?傳曰,諫長事,極爲駭然,從重推考,卽爲牌招,違牌,勿爲呼望,今日夜深,牌去來嚴飭,使之今日內擧行。
大司諫柳誼,副應敎李太亨,掌令李泰賢,持平申膺祜,校理林道浩·尹光普,正言朴吉源,修撰宋翼孝·金羲淳啓曰,請黜置罪人鄭致達妻,亟令王府,快正典刑。請物故罪人德相,亟施孥籍之典。請逆賊尙喆,依律處斷。三十五字刀割
大司諫柳誼,掌令李泰賢,持平申膺祜,正言朴吉源啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,設鞫得情。請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典。逆復庶子好石,亟施處絞之律。遲晩罪人宇鎭,荐棘罪人時偉,設鞫得情,夬正王法。答曰,不允。
持平申膺祜啓曰,請爲奴罪人金壽賢·河翼龍,竝令王府設鞫,夬正王法。新除授執義成德雨,時在京畿積城地,掌令曺命業,時在坡州地,請竝斯速乘馹上來事,下諭。答曰,不允。下諭事,依啓。
正言朴吉源啓曰,請爲奴罪人金壽賢·河翼龍,竝令王府,設鞫得情,夬正王法。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。新除授司諫尹行履,時在全羅道全州地,請斯速乘馹上來事,下諭。答曰,不允。下諭事,依啓。
副校理李晴疏曰,伏以臣之情私,人所未有,幼而失怙,惟老祖與偏母,相依爲命,而祖父今年八十有五,偏母之年,亦滿六旬,祖旣篤老,母又多病,近年以來,寧日恒少,區區情理,實無離捨從宦之勢,惟以恩深拂拭,義重竭蹶,有除輒膺,出入於侍從之班,九年于玆矣。然而無狀賤臣,不忠不孝,在朝而蔑絲毫之補,於家則曠定省之職,況以懇迫之私,屢瀆崇嚴之下,猥越之罪,前後非一,每誦古人此身爲子復爲臣之句,益切惕然愧悚之忱矣。迺於日前,猥膺考講之命,自致僨誤之罪,而曲荷寬貸,至令置對於畢場之後,臣誠驚惶感悚,益不知措躬之所,而臣母之病報,忽到於蹙伏俟勘之日,臣聞此報,方寸煎灼,雖欲冒死仰號,分有所不敢矣,何幸聖度天大,罰至於末勘,而臣母之病,間益添重,蓋以溏泄之作,旣祟於經暑之餘,寒感之症,越添於生涼之際,飮啖全却,眞元層落,奄奄床笫,扶將無人,一日之間,伻報再至,臣於是心魂慌亂,按住不得,玆敢忙陳短章,徑尋鄕路。伏乞聖慈,俯垂諒察,亟遞臣本兼之職,以便往護,仍治臣擅行之罪,以肅朝綱,不勝幸甚,臣無任焦遑悶迫祈懇之至。答曰,省疏具悉。爾其勿辭往護。
答玉堂箚曰,所謂如渠云者,何謂也?所謂不當赴擧云者,又何人也?爾等之所不知姓名者,尹永僖,豈獨知之,則雖使爾等,受講當受講,越栍當越栍,今以受而越之,爲尹永僖之罪,爾等事可謂拙計。若曰,知而不言姓名於箚中,則寧有如許不誠之事?以靜鎭之意,欲見欺於爾等,姑爲循例賜批,然無名氏之請罪,可謂古無今無,此箚一出於朝紙,貽羞不細,爾等思所以自引之方。仍傳于洪義榮曰,昨見一疏,語意頗殊常,其呑吐之狀,與堂箚無異,特念靜鎭之意,只命還給矣。渠輩殘忍何足言,而名稱則史官也,還給者上疏也,見者必致惑之故,今日有堂箚,疏不謄出,箚豈出乎?雖與批前頒布有間,亦異於賜批之疏,則其所謄傳,必是院吏等所爲,令該曹嚴刑三次,絶島爲奴次先令該曹,嚴問該吏等捧草供,昨日不能檢飭之當該承宣,遞差。
辛亥八月二十九日辰時,上御誠正閣。右副承旨與下直守令入侍時,右副承旨洪義榮,記事官李海淸·洪樂游·徐有聞,咸昌縣監朴喆源,興陽縣監鄭萬始,以次進伏訖。上曰,守令以次進前,可也。喆源進前奏職姓名訖。上曰,本邑鄕戰之弊,爾其聞之耶?喆源曰,臣未能詳聞,而亦聞其大略矣。上曰,今則已至妥帖云耶?喆源曰,孔·朱影幀,向日飭敎之後,卽爲移奉於尼城,而先正臣宋時烈影幀,尙在於本邑云矣。上曰,影幀云云,未免做錯矣。仍命書傳敎曰,咸昌縣監朴喆源推考。上曰,書堂基址,卽勒取之土也,爾其下去後,卽爲毁撤其書堂,以其本土,還給本主,而此後若又以咸昌事,有登聞之事,則竝與道伯而難免重勘,爾其知悉,可也。萬始進前奏職姓名訖。上曰,本邑是弊邑,須思矯弊之道,毋負差遣之意,可也。宣諭訖,命先退,命義榮書公事判付。又命書榻敎曰,未下直守令,當日辭朝。上曰,下直守令入侍。出榻敎賤臣承命出,與慶興府使李漢棟,偕入進伏。上曰,進前,可也。漢棟進前奏職姓名。上曰,近來守令,其能善治者,鮮矣,爾之治績,自有登聞之道,須殫竭做治,毋負差遣之意,可也。命退,諸臣以次退出。
上在昌德宮。停常參·經筵。
徐龍輔啓曰,備邊司郞廳來言,今日,賓廳日次,而大臣身病,不得來會云矣,敢啓。傳曰,知道。
傳于徐龍輔曰,右承旨·右副承旨入侍。
以承旨現告,傳于徐龍輔曰,竝罷職。
傳于徐龍輔曰,承旨前望單子入之,待下批,牌招察任。
承旨前望單子入之,尹㬦·李敬五·徐美修落點。
徐龍輔啓曰,坐直無人,左承旨尹㬦,同副承旨徐美修,牌招,何如?傳曰,允。
徐龍輔啓曰,新除授承旨尹㬦,方在罷散中,何以爲之?敢稟。傳曰,敍用。
徐龍輔啓曰,同副承旨沈晉賢,今日不爲仕進,卽爲牌招,何如?傳曰,與左副許遞,政官牌招開政,以在京無故人差出,待下批,牌招察任。
有政。吏批,判書金文淳,參判朴祐源進,參議沈煥之式暇,左承旨徐龍輔進。以李書九·李晩秀·徐邁修爲承旨,閔台爀爲兵曹參判,李命植爲司䆃提調,李時秀爲典牲提調,江華留守單,柳戇。
兵批,判書吳載純進,參判未差,參議尹長烈入直,參知鄭益祚病,左承旨徐龍輔進,以趙心泰爲訓鍊都正,白成一爲僉知,李寧爲景福將,李尙岳爲宣傳官,部將單,白仁喆,僉知單,閔修顯。
徐龍輔啓曰,新除授都承旨徐邁修,時在京畿廣州地,斯速乘馹上來事,下諭,何如?傳曰,允。
以中官李性洽拿處傳旨,傳于徐龍輔曰,汰去。
兵曹口傳政事,副司直,李晩秀。
傳于徐龍輔曰,昨今事,雖不關於書札,大抵講席葛藤,由於渠輩,則渠敢晏然在直乎?昏殘自昏殘,放恣自放恣,蚊蠅雖微,噉人則搔癢,因渠輩辱命,國體則虧壞,不可置之輦轂之下,檢閱徐有聞,堤川縣定配,非汝牛角,何壞我墻者,渠之謂也。非渠,豈有承宣之越法而謄頒,移怒而笞吏乎?兩罪俱發,亦不可置之城闉之中,檢閱洪樂游,康翎縣定配,雖曰館規,隨出隨入,諺所謂三角樂也。甚至今日樂游之無端徑出也,渠又隨與之徑出者,此亦館規乎?新進廉隅太酸,檢閱李重蓮,獒樹察訪除授,除朝辭當日下送,時任察訪,遞付京職,閣臣視翰林,職愈淸地愈比,則區區館規,重蓮則猶且謹守勿失,名以閣臣,同參試席,而同參者屢被人言,渠獨恬若不知愧,鼾息於靑綾之中,礪廉之擧,宜自此輩,待敎沈象奎,高城郡投畀,溯考舍人司之爲弘文館以來,豈有改差已久之玉堂,以館職上疏引義之例乎?比之象奎之不知恥,其跡稍異,而其爲徑情直行之習,大關後弊,前修撰金羲淳,永削仕籍,捧納承旨之罪,尤有浮於羲淳,施以削職之典。
傳于徐龍輔曰,何時出牌,尙不入來,此非推諉而何?夜深之時,致煩酬應,當該承旨罷職,違牌承旨許遞,與未差之代,前望單子入之,待下批,牌招察任。
承旨前望單子入之,徐龍輔·李集斗·朴天衡·李東顯·朴長卨落點。
徐龍輔啓曰,卽者校理林道浩,修撰宋翼孝,謂有情勢,陳疏徑出,原疏纔已捧入矣。所當直捧禁推傳旨,而與無端徑出有異,推考警責,玉堂上下番俱空,事甚未安,副應敎李太亨,校理尹光普,副校理吳泰賢,修撰金羲淳,副修撰李羽晉·姜忱,竝卽牌招,以爲推移入直之地,何如?傳曰,允。
以副應敎李太亨,校理尹光普,副校理吳泰賢,修撰金羲淳,副修撰李羽晉·姜忱牌不進罷職傳旨,傳于徐龍輔曰,竝改差。
徐龍輔啓曰,校理林道浩,修撰宋翼孝疏批,有所請辭職依施之命矣。堂疏旣以竝削臣等之職爲請,以削職傳旨捧入之意,敢啓。傳曰,知道。
傳于徐龍輔曰,朝廷以黨私爲習,若論尹永僖,則無論有罪無罪,照訖試官,每所各備二員,而獨論永僖,不論同坐之試官,此尤可見挾私之一端,而同坐者不爲引義,可謂無廉無恥,一事二事,貽辱大矣,令成均館,査出同坐之試官,施以削職之典。
傳于徐龍輔曰,院吏草供,尙不捧刑曹,當該郞廳拿處。
徐龍輔,以壯勇營言啓曰,來九月當本營右司屬京畿砥平一哨軍兵,逢點實數一百二十七名,今已點閱整齊,來九月初一日,本營立番之意,敢啓。傳曰,知道。
徐龍輔,以賑恤廳言啓曰,今八月朔各部字內出幕病民中,身死貧不掩土者,南部字內二名,恤典布各一足,錢各一兩上下後,別單書入之意,敢啓。傳曰,知道。
徐龍輔,以義禁府言啓曰,柳誼,慶尙道南海縣,申膺祜,全羅道康津縣,李錫夏,平安道朔州府,洪秉益昌城府,朴吉源,咸鏡道鍾城府,姑施流竄之典,李書九,江原道蔚珍縣,施以投畀之典事,命下矣。右罪人等,以傳敎內辭意,具罪目,各定羅將,押付京畿初到邑後,仍卽上來,自各其邑,定將吏次次押送,形止狀聞事,嚴飭畿營之意,敢啓。傳曰,知道。
刑曹啓目,政院書吏丁文九等原情云云,所供如此,上裁,何如?判付啓,越例頒布之出於甲承乙承,都且置之,最後冒嫌而破格者,卽洪明浩也。還給疏勿頒,雖無別般禁令,而未承批之疏,先泄之律,受敎禁令,何等至嚴,則還給何異於未承批乎?況事關其子,義不當冒嫌可否,而甘入悖子袖裏,之東之西,殆若惟言莫違者然,公而犯禁,私而不敎,到底葛藤,使人大慙,將何顔出入周行乎?令該府以此判付,添問目取招,期於得其實以聞爲旀,院吏等,出場間,曹內保授爲良如敎。
禁府啓目,前都承旨洪明浩原情云云。傳旨內辭緣,惶恐遲晩,所當請刑是白乎矣,曾經侍從,勿爲請刑,載在大典通編,上裁,何如?判付啓,焉敢以大小輕重之說,游辭納招於特敎査問之下乎?謄頒之主論與參論,更良一一使之直告爲旀。冒禁新反,移啓於該吏,至有重治之擧者,亦果因何委折是隱喩,詳査以聞爲良如敎。
禁府啓目,咸昌前縣監羅烈原情云云。傳旨內辭緣,泛稱遲晩,刑推得情何如?判付啓,除刑推議處爲良如敎。
禁府啓目,咸昌前縣監羅烈矣向下判付,何等截嚴,而身爲守土之官,不思息鬧之道,妄自扶抑於其間,致勤辭敎,事極可駭,以此照律罪,杖一百收贖,告身盡行追奪,私罪奉敎依允,功減一等,不待議處,公事啓下,徑先照律,誤傳之承旨,推考爲良如敎。
禁府啓目,洪明浩更招云云。判付問目內辭緣,惶恐遲晩,照律重勘,何如?判付啓,謄布一款,旣云在於入院之前日,又稱果自發言,首尾可謂橫決,施以不敍之典,放送爲良如敎。
禁府啓目,刑曹佐郞李晩祥原情云云。傳旨內辭緣,泛稱遲晩,刑推得情何如?判付啓,除刑推議處爲良如敎。
行大司諫柳誼,掌令李泰賢,持平申膺祜,正言朴吉源啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,設鞫得情。請亟寢夏賊子女待年用法之命,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典。逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
掌令李泰賢啓曰,請爲奴罪人金壽賢·河翼龍,竝令王府,設鞫得情,夬正王法。措辭見上答曰,不允。
正言朴吉源啓曰,請爲奴罪人金壽賢·河翼龍,竝令王府,說鞫得情,夬正王法。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。請逆賊尙魯,亟施孥戮之典。請光州牧使趙衍德,前假注書趙台榮,竝施永刊仕版之典。措辭見上答曰,不允。
掌令李泰賢啓曰,臣喪制甫畢,恩除遽降,逖違之餘,章皇出肅,而以愚迷所致,今日赴公之路,果以平服,至于朝房,致有飭敎之嚴截,萬萬惶縮,無地自容,以此情踪,實無暫刻仍冒之勢,請命遞斥臣職。答曰,依啓。
江華留守柳戇疏曰,伏以臣於待罪騎省之日,伏奉敎旨,以臣爲江華府留守者,臣聞命驚惶,莫省措躬之所也。噫,臣以人則至愚極陋,以年則旣衰且邁,疾病從以侵尋,雖尋常供職,强策奔走,斷無其望,而聖恩天大,愈往愈摯,銀臺淸銜,侍衛重任,迭相除拜,殆無虛月,臣雖至愚,區區報效之願,不後於人,是故前後除命之下,竭蹶趨承,從他同朝之嗤點,不顧衰病之癃痼,自期於畢竟顚踣而後已者,豈敢貪恩饕榮之計哉?只緣天地生成之澤,冞切感激,涓埃塵刹之地,少效圖報,而至若宣力四方,坐享厚祿,尤非滓穢賤臣夢想之所曾到矣。迺者居留除命,有隕自天,臣於是,惝惶悸恐,直欲循墻而不可得也。夫一國保障之設,孰非緊重,而至如此島,則尤有別焉,海門之要衝,漕路之咽喉,莫不係焉。朝家之愼簡守臣,專責戎務者,最關於緩急得失之機,則鎭撫之任,陰雨之備,不輕而重,有非人人之所可濫叨也,明矣,而乃以如臣昏憒不足備數於任使之末者,毋難委毗,殆若冗窠之輪差者然,豈不大有乖於淸朝綜核之政哉?玆敢披瀝肝膽,仰瀆宸嚴。伏乞聖慈察臣所辭,非出虛飾,亟許鐫削臣新授職名,以重關防,以安微分,千萬幸甚。答曰,省疏具悉。卿其勿辭行公。
校理林道浩,修撰宋翼孝疏曰,伏以臣等,以逆孽冒赴事,不勝駭惋,聯陳短箚,略控愚忱,及伏承聖批,辭敎截嚴,誨責備至,臣等聚首惶愧,罔知攸措。至於名字之不擧,莫非臣等昏謬生疎之致,臣等之罪於此,實合萬死,其在分義,有不敢晏然在直,相率陳章,徑出禁扃。伏乞聖慈,俯垂鑑諒,竝削臣等之職,仍治其罪,以昭法紀,千萬幸甚。答曰,所請辭職依施。
行大司諫柳誼,持平申膺祜,獻納李錫夏,正言洪秉益·朴吉源等箚曰,伏以臣等,卽伏見昨日入直兩儒臣自劾之章,始知有逆孽赴試之事,所謂逆孽,雖未知其姓名,而旣曰逆孽,則覆載之間,焉有逆孽而赴科場之變乎?噫,近日以來,憲章日益頹墮,亂賊靡所懲畏,有識之歎,日甚一日,而至於今日事,隄防二字,掃地盡矣。古今天下,寧有是耶?此不嚴懲,方來之憂,有不可勝言,臣等謂亟令該曹,査問於其時照訖所,摘發其姓名,仍施絶島定配之典,至於尹永僖,身爲試官,目見逆孽之長單,無難越栍,究厥所爲,亦極駭痛,臣等亦願照訖講試官尹永僖拿鞫嚴問,施以當律,斷不可可也。取進止。答曰,卿等箚中曰,以雖未知其姓名,而旣曰云云,則焉有冒赴科場爲說者,往古來今,豈有如許不誠之說乎?卿等眞箇不知乎?若不知則不知之事,何故强所不知而言之,若知之,則又何敢冒禁投呈,只諱其姓字名字乎?不誠近於不敬,不敬之律,莫甚於欺心而欺君,卿等就不敬律,減一等,姑施流竄之典。仍傳曰,豈不照燭,而亦豈必自上臆料提敎乎?觀於章箚之諱,而不言姓名,益覽屬於禁令所,當依下敎,先自門將觀處斷,而不書姓名,在臺體,雖甚罔測,至於門將,則渠何知本事之如何乎?然而此而置之,當初下敎,歸於失信,當該守門將,爲先充軍,犯禁來呈之兩司吏,亦依下敎,今日刑配,捧納之承旨,施以投畀之典,在院承旨遞差。
辛亥八月三十日辰時,上御誠正閣。右承旨·右副承旨入侍時,右承旨林濟遠,右副承旨洪義榮,記事官李海淸·洪樂游·徐有聞,以次進伏訖。命以行都承旨洪明浩遞差傳旨,書傳敎曰,講席亦試所,則蠅頭赫蹄之無難往復者,生疎與否,姑捨是不敎之責,焉敢辭也?揆以道理,竢勘而已。又焉敢以其子未承批之疏,越例破格,謄頒於朝紙,而其名至入於現告,其間細曲折,當待吏供詳知,而只論現發之跡,不可但以駭妄言,遞差輕矣,下義禁府,査問捧供以啓。又命書傳敎曰,右副承旨,馳詣宗廟·景慕宮,奉審摘奸以來。命退,承史以次退出。
上在昌德宮。停常參·經筵。
朴長卨,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴長卨啓曰,大司憲申應顯,持平金憬未肅拜,執義成德雨,掌令曺命業在外,掌令一員,持平一員未差,監察茶時之意,敢啓。傳曰,知道。
李東顯啓曰,來初五日朝參日次矣,敢稟。傳曰,停。
朴長卨啓曰,禁衛營將官來言,今日本營軍兵,日次私習云矣,敢啓。傳曰,知道。
朴長卨啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李東顯曰,輪對官入侍。
徐龍輔啓曰,新除授右承旨朴天衡,以前任谷山府使,方在解由未出中,左副承旨李集斗,方在奪告身中,何以爲之?敢稟。傳曰,勿拘蕩滌。
徐龍輔啓曰,新除授左副承旨李集斗,奪告身蕩滌事,命下矣。以前任江陵府使,方在解由未出中,何以爲之?敢稟。傳曰,勿拘。
傳于徐龍輔曰,左承旨入侍。
朴天衡,以禮曹言啓曰,今九月二十二日大殿誕日陳賀,國忌齋戒相値,事當退行,而自前如此之時,有啓稟後擧行之例矣,今番誕日陳賀,以同月二十四日退行,磨鍊節目,何如?傳曰,權停,可也。
朴長卨,以司饔院監膳提調意啓曰,各殿宮日下生雉,因傳敎,全數代捧矣,今則秋節已深,山雉漸出,今日爲始,日下生雉,依例復舊封進之意,敢啓。傳曰,知道。如難如數封進,則參半或分數間,從願代捧事,分付,令政院,畿營一體分付,可也。
朴長卨,以壯勇營言啓曰,來十一月當,本營右司屬京畿三番中哨軍兵,來十月三十日,京中逢點,依節目,準二朔立番之意,本道監司處,豫爲知委,何如?傳曰,允。
朴長卨,以義禁府言啓曰,藝文館檢閱徐有聞堤川縣定配,洪樂游康翎縣定配事,承傳啓下。
辛亥九月初一日辰時,上御誠正閣。輪對官入侍時,右副承旨李東顯,記事官李海淸,記注官安經心·金良倜,司宰主簿洪周賓,社禝令李世胤,禁府都事李義度,司饔僉正李集星,繕工副正申韺,宗親府典簿鄭致綏,長興奉事李長演,典牲奉事李魯在,奉常判官柳,敦寧主簿林淳浩,軍資奉事鄭元林,禮曹佐郞金復仁,兵曹佐郞趙鎭井,校書博士李漢喬,以次進伏訖。上曰,以次進前,可也。洪周賓等,以次進奏職姓名及職掌訖。東顯曰,前月日次輪對受點之人,間有移職者,不得循例入來,方待令於閤外矣。上曰,入侍,可也。賤臣承命出,與儀賓都事徐有升,南部令申在維,齊陵令洪復浩,成均司藝咸士謙,偕入進伏。有升等,以次進奏職姓名及職掌訖。命退,洪周賓等,以次退出。東顯曰,黃海都事柳星漢,年分事目判付有旨,祗受狀啓到院,而旣有誤字,且違格例,原狀啓,所當還下送,而此係民事,雖不得不捧入,莫重奏御文字,如是不審,極爲未安,該都事柳星漢,推考,何如?上曰,依爲之。出擧條命退,承史以次退出。
上在昌德宮。停常參·經筵。
午時未時,灑雨下雨,測雨器水深八分。
李東顯啓曰,大司憲申應顯,持平金憬未肅拜,執義成德雨,掌令曺命業在外,掌令一員,持平一員未差,監察茶時之意,敢啓。傳曰,知道。
傳于徐邁修曰,都承旨·右副承旨入侍。
傳于徐龍輔曰,他承旨入侍。
傳于徐邁修曰,左承旨推考。
李東顯啓曰,科試事體,何等嚴重,而卽因照訖講試官現告,問于成均館,則今番照訖講時,諸試官,各自考講云。照訖試官之每所必備二員,自是法典所載,則藉使講儒數多,試期迫近,難於限前畢講,言送政院,以請變通,有何不可,而不有法意,擅自分講者,事未前有,聞極驚駭,該所摘奸史官徐有聞,及分講試官,所當重勘,而本院請推之外,無他可施之罰,徐有聞則方在流竄之中,何以爲之?敢稟。傳曰,試官旣備二員,則無論本事之當論不當論,必欲論之,則一論一否,事甚斑駁,有同捧傳旨之命矣。觀此啓辭,始知一試官各捧一儒之講,名以試講,豈有單試官捧講之例乎?今番申飭何如,則謬例云云,殆不成說。然二所亦必如此,則不可獨勘,此一款姑置之。大抵尹永僖,不可置之䵝昩未決末之科。以書札事,相較未久,近日葛藤又出,安知非年少輩敲撼之計乎?永僖之捧疏箚諱姓名人之講,若在於渠輩相較之後,則敲撼之跡,尤無所逃,永僖,卽令該府拿問後,使渠詳陳事狀。至於金羲淳,雖曰各坐而分考,旣是同議試官,則坐處不遠,試事同參,其間委折之詳知,何異永僖乎?與永僖,一體令該府査問以啓。
傳于李東顯曰,旣於該府判付,有處分之命,該堂李敏輔,坡州牧使除授,金魯永,遂安郡守除授,當日辭朝,時任牧使·郡守,遞付京職。
坡州牧使李敏輔,遂安郡守金魯永,以上除授事,承傳。
傳于李東顯曰,政院擧行,近來萬萬駭然。至於今日似此之事,亦煩深夜酬應,坐直承旨,竝罷職,本府執筆都事拿處。雖以該房言之,旣有捧供之事,則且以下位,不爲坐直替令,右位被罪,當該承旨遞差。
徐邁修,以司饔院監膳提調意啓曰,日下生雉,依例復舊封進,草記批旨內,如難如數封進,則參半或分數間,從願代捧事,命下矣。招問鷹師貢人,則所告內以爲,山雉漸出,全數封進,可無不給之慮云,依例全數捧入之意,敢啓。傳曰,知道。
李集斗,以備邊司言啓曰,本司武郞廳沈公燁,奔走勤仕,已滿十五朔,依例陞敍,或守令除授事,捧承傳施行,何如?傳曰,允。
李東顯,以備邊司言啓曰,本司武郞廳李文道,奔走勤仕,已滿十五朔,依例六品遷轉事,捧承傳施行,何如?傳曰,允。
李集斗,以禁衛營言啓曰,依傳敎,臣有大進去南別營,諸將官射會時,二十五矢以上得中八人,更爲試取,則哨官吉殷春,柳葉箭三十六矢,騎芻二中,劉寬得,柳葉箭三十四矢,金福祥,柳葉箭三十矢,徐在淵,柳葉箭三十矢,片箭一中,千摠韓光迪,柳葉箭二十四矢,騎芻三中,哨官金壽玉,柳葉箭二十三矢,把摠鄭湋,柳葉箭二十二矢,騎芻一中,李默運,柳葉箭十七矢矣。大抵習射之際,二十五矢以上者之爲二十矢,固無足怪,而至於把摠李默運,日昨射會時,得中爲二十九矢,而今爲十七矢者,不可無懲,爲先決棍十度之意,敢啓。傳曰,知道。
李集斗,以守禦廳言啓曰,本廳親牙兵中司前哨官宋載瑗,身病沈重,勢難察任,今姑改差,何如?傳曰,允。
李東顯,以刑曹言啓曰,依下敎,兩司掌務書吏等處,嚴加査問,則兩吏所告內,聯箚之先爲發論,卽諫長,而本院掌吏金興運呈納箚本,憲府則只爲聯參云。在囚兩吏,所當一體盤覈,而日前傳敎中,有今日內刑配之命,故竝施嚴刑後,草記,發配,今已踰日,司諫院書吏金興運,依前配所,忠淸道海美縣,仍爲押送,司憲府書吏尹道亨,分付放送,何如?傳曰,允。
李東顯,以義禁府言啓曰,奎章閣檢校待敎沈象奎,江原道高城郡投畀事,承傳啓下矣。沈象奎,以承傳內辭意,具罪目,依例發遣府羅將,押送配所之意,敢啓。傳曰,知道。
義禁府啓目,照訖試官尹永僖原情云云。傳旨內辭緣,惶恐遲晩,所當請刑是白乎矣,曾經侍從,勿爲請刑,載在大典通編,且有査問以啓之命,上裁,何如?判付啓,觀此所供,事實歷歷是如乎,捧講雖在於相較之前,越栍卽是顧議近坐之沈象奎,而象奎之答語,如彼其漫漶,則此象奎與永僖,可謂一而二。永僖又送錄名之單於徐有聞也,有聞無一言捧置,及至赫蹄事發,永僖徑出,有聞,惹起申㠎之名姓,始遍議於諸試官云爾,則此有聞與象奎,可謂二而一。問啓中揷語及辭疏之勒頒等事,無非甘與同歸,惟恐或後,致有圖囑乃父之擧,此則借樂游之罪,而與有聞·象奎,亦可謂不二而三。卿等,不見姦字之字義乎?三女之姦,猶且釀禍,況三少年之作姦若此,烏得不無中生有乎?永僖供中,使史官果懷驚駭之心,則何不卽地斥退,乃於矣身徑出之後,始爲追究乎?云者,可謂刺骨之談,作姦之三人者,喙之長雖十尺,何以發明乎?到今欲論永僖緩討之罪,則當竝論三人,欲恕永僖旡妄之情,則當竝恕三人,此而取捨者,非黨私而何?以此意,頒示朝紙,俾爲知之爲旀。更思之,此囚若不與象奎·有聞對質,則將無出結末之日,發送羅將,星火拿來,其酬酢日時,受單日時,各自渠口捧供後,當有加等處分,而永僖段置,亦當區別立落,以此知悉擧行爲有矣,卿等跋辭中,以捧講時不爲退斥之罪,旣如是成罪,永僖,則酬酢之象奎,受單之有聞,何不竝論乎?於是乎,卿等難免扶抑之失,卿等當有處分,斯速退去,此囚段,保放爲良如敎。又啓目,照訖講試官金羲淳原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,且有査問以啓之命,上裁,何如?判付啓,事實瞭然,不必更問是如乎,近坐者非渠,卽沈象奎,則本館之捧現告,誤矣。且所謂三司者迭出之時,渠以同議試官,先欲自明,越例陳疏,揆以人情,不是異事兺不喩,渠疏中獨無申㠎姓名,猶賢於聯箚之匿名,渠則別無加覈之端,兼軫方張不折之義,前職罪名,依寮官例,捧傳旨放送爲旀,今若以此判付中,賢於匿名之敎,誤看以禁令之稍弛,則豈成說乎?初次則不知㠎也,爲申驥顯之子,而其疏雖踰闕門,旣知之,焉敢放忽?以此意,令政院,申飭兵曹及守門將等處爲良如敎。
辛亥九月初二日未時,上御誠正閣。閣臣子弟應製時,一提學吳載純,右承旨朴天衡,左副承旨李集斗,記事官李海淸,記注官金良倜,率幼學徐畊輔,詣司謁房,檢校直閣李晩秀,都承旨徐邁修,右副承旨李東顯,假注書洪樂安,記注官安經心,率幼學鄭脩容,詣司鑰房訖。命宣題,詩,引兵出故道喜見秦地山川,賦,見大人賦飄飄有凌雲氣,義,文王世子。命徐畊輔製詩與義,鄭脩容製賦與義,各頒紙筆訖。上敎邁修曰,都承旨與徐畊輔爲嫌,則勿詣同所,嚴防內外,毋得往來,而儒生勿爲時限,唯盡意製進,可也。又敎邁修·集斗曰,都承旨·左副承旨入侍。邁修·集斗·樂安·經心·良倜,以次進伏訖。上敎邁修曰,南兵使狀啓中,有鹿茸引等之語,自內局何爲,而有引等之擧乎?試事畢後,承旨出去,招致醫官,詳問以奏,可也。上敎集斗曰,向來事,緣何誤着至此乎?然而在承宣,則可謂快捷矣。集斗曰,臣亦有率爾妄錯之罪,而儒生事,亦非異事。道伯裁減聖廟祭品,將至素祭之境,則爲儒生者,安得默默而已乎?上曰,然則,江陵鄕校,果行素祭乎?集斗曰,非但江陵爲然,嶺東九郡,擧皆如此矣。上曰,聖廟祭需,亦無加米之磨鍊乎?集斗曰,加米之數,不足於肉而足於魚,故代用魚物,而以江陵祭品言之,脯爲四百餘條,肉醢爲二十餘條,當用四牛,而加米之數,只堪二牛,其餘則吏奴備納,故誠爲難支矣。上曰,應製儒生,竝入來,可也。賤臣承命出傳,與脩容·畊輔,偕入進伏訖。上曰,汝等皆擧面。脩容·畊輔等,以次進前奏姓名。上曰,皆勝於其兄,而鄭脩容,則眞實洽似其兄矣。其兄,今至方伯,而尙有羞澁底意耳。又命畊輔,誦陳其科作訖。上曰,絶勝於其兄,眞是瑞物也。汝之試券,自書之乎?畊輔曰,自書矣。上曰,汝之試券,予已見之矣,文旣絶佳,筆法尤是心畫矣。退出而各自加意善做也。命退,承史趨出各就次。命宣饌閣臣承史及儒生訖。載純·晩秀等,各捧試券以進,御考以下,徐畊輔,詩三上,義三中,鄭脩容,賦三下,義三下。又命晩秀等,謄頒試券。又命東顯,仍留金虎門,出送省記外閣臣承史訖。命退,諸臣以次退出。
上在昌德宮。停常參·經筵。
自開東至辰時,有霧氣。
藥房都提調蔡濟恭,提調李,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李義弼啓曰,大司憲申應顯,持平金憬未肅拜,執義成德雨,掌令曺命業在外,掌令一員,持平一員未差,監察茶時之意,敢啓。傳曰,知道。
李義弼啓曰,禁衛營將官來言,今日本營軍兵,日次私習云矣,敢啓。傳曰,知道。
李義弼啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹行元曰,大臣旣造朝,再明日次對,仍爲來會。
傳于尹行元曰,守令留待。
尹行元啓曰,今日次對,兩司當爲進參,除在外外,大司憲申應顯,持平金憬,卽爲牌招,何如?傳曰,允。
傳于尹行元曰,大臣·備局堂上引見。
傳于李集斗曰,左承旨入侍。
傳于李義弼曰,刑曹判書·參判入侍。
洪樂安汰去,代以李毅遠爲假注書。
李義弼啓曰,卽者禁府都事來言,沈象奎·徐有聞,星火拿來事,命下,而判義禁李命植未肅拜,知義禁李致中呈辭,堂上二員未差,拿來草記,不得擧行云。判義禁李命植,知義禁李致中,竝卽牌招,以爲擧行之地,何如?傳曰,竝許遞,政官牌招,開政差出。
以吏曹參議沈煥之,牌不進罷職傳旨,傳于李義弼曰,只推。
李義弼啓曰,今日政新除授玉堂,待下批牌招,以爲推移入直之地,何如?傳曰,允。
有政。吏批,判書金文淳進,參判朴祐源內閣進,參議沈煥之,都承旨徐邁修進。以具允鈺爲判義禁,洪檍·李洪載爲知義禁,趙心泰爲同義禁,尹行元爲大司諫,姜世綸爲掌令,鄭弼祚爲持平,丁若鏞·宋俊載爲正言,金熙采爲獻納,宋民載爲校理,韓光植爲修撰,申馥爲副校理,閔昌爀爲副修撰,洪檍爲判尹,洪秀輔爲掌樂提調,李祖源爲司譯提調,朴聖泰爲春川府使,曺喜有爲持平,具膺爲戶曹正郞,學正金初燮,書題金德文,竝單付,同義禁李洪載贈戶參,李鼎煥贈左參贊例兼,贈左承旨李贈戶參例兼,已上知事李焴,兩代追尊。
兵批,判書吳載純病,參判閔台爀入直進,參議尹長烈,參知鄭益祚病,左承旨李集斗進。副護軍李太亨·李泰賢·申馥,副司直洪檍·徐龍輔·李敬五·洪義浩·朴長卨·尹光普·吳泰賢,副司果姜忱,已上單付。
以判義禁具允鈺,牌不進推考傳旨,傳于李義弼曰,更爲牌招。
吏曹口傳政事,以李師濂爲刑曹參議,趙華錫爲引儀。
傳于李義弼曰,在外刑曹參議許遞。
傳于李集斗曰,法自近密始,其在信王言之道,當踐初言,而監試初試閣臣子弟入格者,只二人,今日召見於前席,使之應製詩若文矣。詩三上義三中幼學徐畊輔,燭刻佳作,心畫如外貌,可謂國之瑞物,家之肖孫,特賜紙二卷,賦三下義三下幼學鄭修容,眞實可喜,文亦如之,特賜紙一卷。自此大臣閣臣卿宰侍從家子若弟,皆如是能文而能筆,下此疏逖之蹤,自當觀感砥礪,此所以大學敎人之法也。近日筵臣,多以面試爲請,尙今靳持者,蓋有別般商量而然,設或今秋有一二倖占者,趁會圍做工於三餘,則首尾六七朔,當有刮目豹變之美,豈非兩便之擧乎?萬一更希僥倖,依舊懶惰,有干科於來春學禮講抽栍代製之時,則予居君師之位,誠爲多士瞿然,爲其爲父兄者,亦焉逭不敎之責乎?以此傳敎,令廟堂,謄宣中外。如外方之未聞朝令而上來干科者,是何異於欺民乎?此則在道伯之飭守令,守令之飭家長之如何,能者固賀矣,不及者督令做工,期於成就事,分付。
傳于尹行元曰,先朝丁亥年,有照訖講申明之受敎,今番始奉考,而且聞之,則每式年講所,依例以受敎,書榜揭奉云,而多士則初不知有此受敎,此有司之責也。況前期一朔開講,旣是法典,則近來之設場,臨時捧講,亦越法之一端,令廟堂,取考受敎及原節目,參以今式,精書一通,頒示中外,仍令載之禮曹科擧事目,會試前學禮講節目,亦依此淘洗,一體頒示事,言于廟堂。
傳于李義弼曰,誤捧傳旨,當該承旨遞差。
傳于尹行元曰,承旨前望單子入之,待下批牌招察任。
承旨前望單子入之,李義弼·徐有成·洪仁浩落點。
李義弼啓曰,新除授同副承旨洪仁浩,時在江華地,斯速乘馹上來事,下諭,何如?傳曰,許遞,未差之代,前望單子入之,待下批牌招。
承旨前望單子入之,尹行元·李濟萬·尹履相落點。
徐邁修啓曰,坐直無人,左承旨徐龍輔,左副承旨李集斗,卽爲牌招入直,何如?傳曰,允。
傳于尹行元曰,領府事家,遣御醫持藥物看病。
傳于李濟萬曰,假注書李毅遠,事變假注書崔致祐,汰去,竝與洪樂安拿處。
李毅遠拿處,代以鄭尙愚爲假注書。
崔致祐拿處,代以金達淳爲事變假注書。
傳于李濟萬曰,何時下敎,尙不査出?戶判事節節駭然。所謂査出者,安知果然?該曹方在待命所,史卽査出錄送,爲先平問捧供以入,更待判下,刑推得情事,分付。
徐邁修,以吏曹言啓曰,來壬子式年文科東堂初試試官中,時無職名人員,令該曹口傳付軍職,何如?傳曰,允。
兵曹口傳政事,副司果韓商新·李羽晉。
尹行元,以禮曹言啓曰,今此式年文科初試一所,設場於本曹矣,上直郞廳,依例朝房直宿之意,敢啓。傳曰,知道。
李義弼,以兵曹言啓曰,守禦廳哨官,禁軍遞兒窠,今方有闕矣,依節目禁軍別將,與該廳中軍,眼同試取,以其居首者,塡差之意,敢啓。傳曰,知道。
李義弼,以義禁府言啓曰,今此文科初試一二所,南北門禁亂都事,武科初試一二所禁亂都事,當直本府入直都事,公事回公都事,當以九員分差,而都事李學彬,身病不仕,都事金履恭,方在拿處中,無以推移備員,李學彬病代,令該曹口傳差出,以爲分排之地,何如?傳曰,允。
吏曹口傳政事,以林淳浩爲禁府都事。
李集斗,以義禁府言啓曰,尹永僖原情公事判付內,沈象奎·徐有聞,發送羅將,星火拿來事,命下矣。江原道高城郡投畀罪人沈象奎,忠淸道堤川縣定配罪人徐有聞,卽爲發遣府羅將,星火拿來之意,敢啓。傳曰,知道。
李義弼,以義禁府言啓曰,宣惠廳堂上李秉模,嚴問口招事,傳旨啓下矣。李秉模,時帶閣職,依法典留置待命所,待開坐,拿囚捧口招之意,敢啓。傳曰,知道。
李義弼,以義禁府言啓曰,宣惠廳堂上李秉模,依下敎,嚴囚西間之意,敢〈啓〉。傳曰,知道。
禁府啓目,宣惠廳堂上李秉模,郞廳趙瑗原情云云。傳旨內辭緣,反覆嚴問,則遊辭納招,泛稱遲晩,所當請刑是白乎矣,李秉模段,曾經閣臣,勿爲請刑,載在大典通編,趙瑗段,有捧草拱以入之命,上裁,何如?判付啓,李秉模段,待郞吏得情處分次,依定式出送待命所爲旀,趙瑗段,所供荒雜,莫知頭緖,特敎嚴問之下,渠之所對,設令沒覺無脊,卿等,焉敢以渠言捧入,而更不反覆盤覈乎?此供辭還給,更良遂條發問,各項委圻,無敢如前以不成說之說,漫漶隱諱,使之一一直招,期於得情。事係都民休戚,又關假托藉賣,論厥所犯,合置大何,奸吏所爲,身爲郞官,豈不知之乎?卿等爲先推考,夜深前,斯速捧供以聞爲良如敎。
又啓目,義禁府都事金履恭原情云云。傳旨內辭緣,泛稱遲晩,刑推得情何如?判付啓,分揀放送爲良如敎。
又啓目,向前李晩祥,亦特敎之下,院吏供招,不卽捧入,稽緩之罪,不可容貸,以此照律,何如?判付啓,分揀放送爲良如敎。
辛亥九月初三日辰時,上御誠正閣。藥房入侍時,都提調蔡濟恭,提調李,副提調徐邁修,假注書洪樂安,記注官安經心·金良倜,檢校直閣李晩秀,醫官金光國·李翊臣·李敬培·金順行·李惟鑑,以次進伏訖。上曰,備局諸宰,如有入來者,隨到隨入,可也。命書榻敎曰,下直守令入侍。出榻敎賤臣承命出傳,與坡州牧使李敏輔,三陟府使金魯永,偕入進伏訖。濟恭進前奏曰,近日日氣向涼,聖體,若何?上曰,大體則一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,元子宮氣候,何如?上曰,連得好在矣。濟恭曰,臣因藥院,伏聞童便進御,已過多日,或有欠安之節耶?上曰,別無他症,而近因外氣,膈痰之頗盛,肺經之不利,間服童便矣。濟恭曰,此則過於降氣,恐不合於連爲進御矣。上曰,然而服之頗有效矣。卿則老人也,雖當換節,而亦不有損乎?濟恭曰,若臣狗馬之疾,雖無顯著之症,近因日氣之稍涼,亦以膈痰作苦矣。上曰,大抵日氣向涼之故,予亦因衣服之脫着,以致表氣之不和,轉成膈痰之症矣。濟恭曰,然則進御和解之劑,似好矣。上曰,今日兼行次對者,以卿入來之故,欲爲省弊之地矣。然而昨有勿入之敎,蓋爲卿調將之地矣,何爲入參耶?濟恭曰,小臣去就,何至仰費聖念,而深夜特敎,若是隆摯,臣益不勝惶恐矣。上曰,近來掌務官,未瑩特甚,不爲先稟日次,故昨夜始聞卿將入來而有下敎矣。今則日高之故,稍爲溫和,而近日曉氣頗涼,老人之不可不愼者,寒疾也,今之所倚任,惟卿一人,焉得不愛惜之也?濟恭曰,聖敎至此,尤不勝感泣矣。大抵人臣得奉召命,有疾故而不得進者,猶爲悚惶,今臣則欲爲趨進,至蒙曲念而止其行,其爲惶蹙不安,反有倍於坐違召命,故不敢不進參矣。上曰,此則予欲迎拒而不果諧矣。診筵之兼行賓對,非但在卿爲便,在諸宰,亦爲省弊,故欲爲移行日次,以爲定式,而只緣月朔之有大小,不得如計耳。濟恭曰,久未診候,而近當換節,唯願暫許入診矣。上曰,何必入診也?邁修進前奏曰,日前南兵使狀啓中,鹿茸引等事,遍問前例於醫官,而皆不記得矣,至於今曉,始考出甲辰年謄錄,而甲辰年,亦無引等之事,至於秋等,竝捧兩等鹿茸矣。濟恭曰,竝捧兩等,卽是引等矣。上曰,引等,果無弊端乎?濟恭曰,引等果爲省弊矣。蓋以浮費等節,專在上納之際,故竝進兩等,在本營果有益矣。邁修曰,狀啓中只言麝香,大抵麝香封進時,竝捧鹿茸云矣。曰,秋等所進之鹿茸,不過五本矣。上曰,然則引等反似無弊,依此爲之,好矣。濟恭曰,鼎席之不備,今已有年矣,如臣無似,雖在强壯之時,猶且萬不近似於彌綸之責,況今衰朽,不特月異而歲不同矣。緣臣之獨據台府,以致百務之叢脞,豈不悚懍乎?唯願更留三思,亟備鼎席焉。上曰,此事不必更言矣。上敎濟恭曰,昨日學禮講,申飭傳敎,卿已見之乎?濟恭曰,已爲伏見矣。上曰,不可不如是提飭,而昨日儒生應製,卿亦聞之乎?濟恭曰,略聞於知申,而誠是人才矣。上曰,兩儒皆能速作,而至於徐畊輔,則文是佳作,筆亦心畫,而年則卄一,豈不夙成乎?其家,與他自異,而食報之理,信不誣矣。濟恭曰,誠如聖敎矣,至其筆法,乃其家傳之學也。故相徐命均,書合金石,而其子孫多有善書者矣。大抵滿損謙益之理,昭如指掌,縉紳家承藉素貴,不畏法不畏國,驕傲自持者,鮮不傾敗,而淸儉忠直,謹守國法者,克昌厥後,此書經君陳篇之昭揭訓戒者也。如徐畊輔之家,三世爲相,淸約謹拙,宜其後屬之克綿,足爲廷臣之柯鑑矣。上曰,今番科事,果有顯效否?濟恭曰,奚但顯效而已?擧一世皆稱令便,而人無異辭矣。上曰,然而實才多有遺珠之歎云,然否?濟恭曰,一二所科作,皆是可堪,而其中雖有若干冤屈者,此弊則何科不然也?今番榜眼,率多老儒實才,而不實者不甚槪見,故士子,莫不翕然稱之,反慮朝家不能率是道持久云矣。上曰,予聞此等語,不勝瞿然矣。每一令下,爲士民者,擧懷其不能永遵,是果視朝廷爲何如耶?濟恭曰,果如聖慮矣。雖以今番事言之,士子之聞令者,皆曰,今雖如此,安知後科之又如是乎?皆有不信之心,豈不大可憂乎?今番事,若以效害言之,則從前之大比設科也,赴擧者皆爲蹂藉死生之憂,及其出場,一室相慶,而今番則雍容出入,更無此憂,豈不大可幸乎?上曰,次對爲之。行司直鄭昌順,吏曹判書金文淳,戶曹判書趙鼎鎭,禮曹判書趙宗鉉,刑曹判書金尙集,行副司直李柱國,訓鍊都正趙心泰,刑曹參判徐有大,行副司直李邦一,事變假注書崔致祐,以次進伏訖。上敎濟恭曰,今番有何稟定事乎?濟恭曰,僅免於無所建白,而考見文簿,皆屬閑漫,別無關係軍國之事矣。上曰,卿於籌司草記與回啓等節,皆是親草,亦無記室之替勞云,尤可見精力之倍人也。濟恭曰,實無替勞之人,而不免艱辛矣。上敎集斗曰,金羲淳旣是違牌,則何爲以削職捧傳旨乎?集斗曰,徑出玉堂,旣被削職,故同捧傳旨矣。上曰,此當與違牌玉堂同科,更以改差,捧傳旨,可也。致祐承命出傳。上命進試官望筒,敎集斗曰,李敬五,纔以眼眚遞承旨,又擬試望,何也?集斗曰,試望甚苟艱,故似然矣。濟恭曰,卽見慶尙左兵使李源報備局者則以爲,今秋習操,旣令停止,官鎭門聚點,依例擧行爲辭矣。近以本道道臣發巡後,連續狀聞見之,今年水災,嶺南爲最,而聚點亦係擾民,操練旣令權停,則毋寧竝與聚點而停止,庶可爲懷保之政矣,以此分付,何如?上曰,依爲之。出擧條濟恭曰,江蔘作貢事,終無長策,至於代用家蔘云者,終多未便,而亦恐彼人之發覺也,日前箕伯所陳,亦無別般道理矣。上曰,設以他蔘代給,彼人何以知之?此不過中間慫慂輩之暗通矣。濟恭,年前一倭譯,以造蔘幾本,混入於體蔘中,瞞賣彼人矣,及其到大板城,一一摘出而還給之故,該譯官,至於破産,蓋彼人則能知蔘品故耳。上曰,付之倭譯,勸以重賞,使之出死力做去,則或爲一助耶?濟恭曰,此亦無奈何矣。昔有爲邊事,以倭譯幾人,永付知事,而亦未有顯效矣。大抵體蔘所需,不過三十斤,臣於其前,未能的知數爻,敏謂內局所納,其數必多矣,近始詳知,則元不過九斤,而先朝減爲五斤,年前聖上,又以特命,減其二斤,今則只餘三斤矣。內局蔘則更無可減之路,今之最難者,只是體蔘也,或以爲,使江民,任其來往,任其買賣,則蔘價稍歇云者,亦非長計也。大抵人蔘之絶貴者,無異近來魚物之價高,皆自所産之地,已自稀貴,雖以向來東伯所報言之,嶺東,産魚之鄕,而如是踊貴,則無怪,婦孺輩歸咎於均役也,均役之法,豈眞使魚而不出也?只以均役之後,旣有禁條,而官與吏,不得如前徵斂於漁戶,則漁人纔免侵困,便生自逸之計,不能如向來之捨命漁採,故魚物從以絶貴矣。江民之採蔘,亦猶是也,苟不自官督迫,則誰肯風餐露宿,衝冒於累百里瀕死之行乎?爲今之計,自官家,但當如前入送,而只於回還之時,勿用前日之法,則利之所在,民豈不赴也?蓋聞江民之採蔘回還也,自本府,多發將吏,遮截道路,搜索衣服,畢竟盡奪,而民人之拚死採得,徒手歸家,則無怪其不盡力於採取也。上曰,以今作貢之資,盡付江民,則可以敷及而亦能樂赴耶?濟恭曰,此亦有難便之端。甲者受價,乙者往採,每多推移代納之患,如是之際,安得無弊?向見箕伯所通,則以每錢十三兩爲言,而江民元定之價,不過四兩二錢也,今猝爲三倍之價,則土産之地,亦隨以高售,反非賤取之道也,臣意則,以十一兩爲定無妨矣。且念倭譯輩,受此三十斤價本,係是交隣之重需,或有不時之用,而未能副急,或有虛浪之類,中間消瀜,則其爲生事,當如何哉?渠輩,亦爲尾大之慮,只願以十一兩折價,受出十斤蔘價本云矣。上曰,然則十斤之價,合爲幾數?濟恭曰,當爲一萬六七千兩矣。在前旣減五六斤蔘,今又減得十斤,則在江民,庶爲息肩之道矣。道臣書中以爲,增價之後,貿得中山蔘,亦自不難云,而近聞中山之蔘,亦不多産,且念倭中被執之蔘,年年加數,亦自不少,實爲難繼之道,今以十斤之數,使渠輩受價推移,則亦似便好矣。上曰,餘數尙爲二十斤,此則何以區處,而作貢之後,在象譯輩,亦有利益乎?濟恭曰,若無利益,則渠輩初豈願受也?至於二十斤餘數,只當依舊爲之,而江民採蔘之時,催迫於入採之日,寬假於回還之路,則蔘路亦當漸開矣。且有爲江民一番變通者。江民之蔘價,雖是四兩二錢,而本數應下者,乃是八千石小米也,此乃江民口吻中物,而每多不下究之歎,此必營吏輩作俑也。今番箕伯之所送成冊中,各項條目及用留來去,皆有註脚,而獨於蔘價八千石,則只書元數,而不爲條列,誠爲欠詳矣,若以此盡授江民,則誠爲大惠矣。本府使,若知此狀,則必當力爭,而計不及此者,必是未諳本數之如許也。然而其間委折,有難遙度,當爲更問於道臣及本倅然後,區別更稟矣。上曰,然則更問無妨,而至於小米價之餘剩事,予不忍爲此矣。此於箕伯營用,必是根本,而下至吏胥輩沾丐者,皆在此一條,彼亦吾民也,豈可奪其仰哺之物乎?濟恭曰,聖敎誠至當矣。果如今日劃計者,則無寧增其元價矣。朝家旣有詳定之折價,又收其餘剩,則此如獲稻之際,竝索其滯穗也,堂堂千乘之國,豈可爲此苟艱之擧乎?臣之愚意,都不如盡索八千石蔘價,歸之江民,又取十斤蔘作貢,付諸倭譯,此外更無他策矣。上曰,設令八千石盡授江民,而本倅之善於均分,豈其易乎?濟恭曰,此一款,勢無奈何。江倅之每每得人,旣未可必,唯當頻頻提飭而已矣。上曰,江倅之病,今果如何?辭朝時聞有病狀,頗以爲慮矣,近見其子之發解,足驗其病之少可矣。濟恭曰,果已差減云矣。上曰,關西小米,作一利窟,不當者無不生心,誠一痼弊,而其中戶曹之請得,每爲夥然矣。濟恭曰,戶曹之請,得不可已之事也。小米皆是田稅,而原屬戶曹所管,況其所用俱係經費乎?上曰,試官卽爲出牌,致祐承命出傳,上命讀禁府堂上望筒,落點訖。仍敎曰,此落點,卽爲出傳,而入侍禁堂,先進去,可也。賤臣承命出傳。上曰,沈象奎·徐有聞,何當就囚?集斗曰,發行已經日,似難追及,而今明入來,未可必矣。上曰,此輩必用同情之律而後,方爲決訟之道。今則象奎輩,與永僖,好好同歸矣,設令永僖,有眞箇用情之跡,而或涉苽田之嫌,則象奎·有聞,或以同隊而酬酢,或以奉命而監試,不能趁卽發告,烏得免同罪之科乎?予初聞是事,欲以捧講之在於徑出,先後分揀矣,追聞捧講,雖在徑出之前,而十四日捧講,十五日徑出之後,此言稍稍傳播,以至於此云。永僖供中,何不卽時斥退云者,能知自明之肯綮矣,有聞輩,苟有聲討之心,何不於十四捧講之日,而必待十五日徑出,相較之後,始乃發說,至於扯毁榜目云,亦豈有如許試體乎?先時者不及時者,俱在不赦,則有聞,豈非不及時者乎?今之攻永僖者,求說不得,則必曰永僖,先與應講者相約,故待日昏掩人耳目云爾,旣有同隊之試官,且有奉命之史官,當與永僖,死則同死,罪則同罪,廢枳則同廢枳而已,不過如是決折矣。上顧濟恭曰,有聞則多以傳諭往來卿家,卿亦想其爲人矣。渠本昏殘,有何氣力,而至於象奎,則雖小,足能辦此,然而渠與永僖,有何可修之嫌乎?大抵申驥顯事,予未嘗提說者。義理之分,毫釐易差,故予不欲番番剖說,至於金履正事,亦置之無論矣。事屬禁令,予亦何必長語乎?所可駭歎者,兩司之箚也。形諸言則異於謄諸文,故日前處分批旨中,不果書此句語矣,名以臺閣,作一匿名書者,求之古今,寧有是耶?其所謂雖未知姓名云者,其眞不知而然乎?無名氏之聲討,令人大慙,此非一時做錯也,國體到此,予欲無言,此乃設置臺閣後,創有之事,予則謂其時不參之臺閣,反復勝耳,守禦使善於言論,以此爲如何?昌順曰,伏見傳敎,誠爲至當矣。上曰,勿爲泛論,直陳之。昌順曰,所可怪者,如不知其姓名,則胡不問之?誠有告君不實之罪矣。上曰,以其有禁令也,予則雖不問之,已知其爲某人矣,況其越例謄頒,一場起鬧者。眞似兒戲,渠輩不足責,老成者,旣不能禁止,又爲之助瀾乎?至於金羲淳,近來應製,多能合作,特以買馬骨之意,有此拔擢,而其疏所謂逆孽凶醜云者,其曰凶醜,似指永僖,故亦已抹下矣。然而不作匿名書,則猶勝於兩司矣。濟恭曰,貢人都民根柢,不可使有稱冤之聲,而況其稱冤,公然拖及於千萬不當之壯勇營。臣旣有聞,安可不一番痛陳乎?大抵壯營,卽挽近新設者,外人之不知裏面者,或以接濟之際,必有所妨於經費爲慮,而臣則竊有詳閱而詳知者矣。其所設施,無非出於自上積費精力遵節用道,專以損上益下爲主,而蓋其軍兵接濟條,惠廳均廳米,給價買取之數,通計爲近萬石,而惠廳條爲七千餘石,均廳條爲二千餘石,都數近萬石。若竝依均廳詳定價定式,以三兩七錢貿取,則在本營所得,豈不甚多,而特以俯念貢人之弊,惠廳條七千餘石,一竝以六兩買取,均廳條,則兼料換來條七百餘石,雖以詳定式三兩七錢買取,而此則各處換定軍之兼料條,與軍摠換來者,則在均廳,毋論壯營與各營,其出米則一也,此則不可以貿取論。至於六七年前新錄條千餘石,卽不過江都軍物別備條中,姑爲取用,此亦有何關乎?以惠廳條買取者言之,究其本則,莫非自內帑節用中出來者,而一石之價,至以六兩爲式者,自有貿米以來初有之例也。創設之聖意,專爲經費及貢人不欲一毫相妨,此而不善對揚,或致生弊,則其所憤痛,當如何也?近聞湖西廳貢物上下時,貢人則從時價欲賣於米廛,而自均廳,捉致廛民,不得買去,勒令貢人,必賣均廳,而吏輩對貢人輒曰,自壯營新買萬餘石於均廳,故不得不如此云云。蓋以上項兼料條,與新錄條名色之在於渠廳,仍作欛柄,虛張名目,威脅貢人,貢人輩,何以分別惠廳條之爲幾許,均廳條之爲幾許而又何以仰認當初設施本意,如彼之勤苦乎?不獨湖西貢,爲然。近來藉賣壯營之弊,多有之,以此之故,貢人輩,皆以自本營勒買樣知之,稱冤之聲,或有傳說,吏輩所爲,豈不萬萬痛惡乎?非但此也,均廳豫買之限以三十朔,筵奏定式,聖批判付,亦不過三四朔,而買賣之際,奸弊層生,每石一錢,雖曰流來情條,近來則或有三四錢除給之弊,貢人輩,無以支保,而該吏則亦必以本營移送之夥然,爲此不得已之擧,爲說,尤豈不駭痛乎?又聞,所謂分主人輩及原貢人中,無實者數三漢,與該吏符同受題,中間偸食,而原主人,都中則不聞不知,畢竟有蕩敗之患,渠輩之至冤至矜,莫此爲甚,豫買之弊,旣如此,近又出以布換米之謬例,月前出給百餘同於貢人,今若任以勿問,貢人之說,無以解惑,惠廳之弊,無以釐革,臣意則,以臣所奏,頒視朝紙,使各貢皆知事實之不然,揭板該廳,使郞吏,常存一念之兢畏,斷不可已矣。上曰,依爲之。爲各營之給代,自均廳豫貿貢米,此所謂移納也。移納之弊,不但貢人爲切痼之瘼,在都民,其弊難言,雖使年穀屢登,有此均廳移納之規,則斗米三錢,已矣無望,此所以耿耿一念,必欲救此痼瘼,近年壯營之創設,安知非別般商量而然乎?不然則初元綸音,何以首提均米之弊軍門之多乎?中外則姑以營制之未盡制置,不能領會本意,雖似然矣,身爲惠堂,此而不能對揚,則是果何許人乎?朝家本意,卿之擧條,旣詳言之,若無卿言,貢人都民,何以知之?依卿所奏,以此擧條,卽自廟堂,謄頒各貢,仍令揭板本司及該廳,卿須招致各貢頭目,詳細曉諭,俾知朝家爲渠輩之本意,可也。至於均廳移納之弊,春初一切嚴禁,使之堅守三十朔定限,則定限之內,奸弊又如此,而假托壯營之貿米,此不但萬萬痛惡。又若布換米一款,設有年前該堂之擧條,移此補彼之際,苟能悉心奉公,亦豈有似此之弊?惠廳當該堂郞,卽令該府,嚴問捧口招,移納嚴禁以後,堂郞間,如有手犯於不屑之事,卽爲按法重繩,雖或見欺於下輩而有所犯,各別嚴勘,以爲懲一礪百之地。禁府諸堂嚴飭,卽爲開坐擧行,特敎口招,事體至嚴,萬一拘於顔私,不能嚴覈得情,當該赴坐堂上,爲先痛懲,以此一體嚴飭,可也。出擧條上敎昌順曰,卿則曾經惠堂矣,詳知此弊否?昌順曰,吏輩於壯營,則受三南條六兩之價,而於貢人則,只給均廳條三兩七錢之價,貢人宜其見欺矣。上曰,予於壯營事,竊有區區微意,非以爲壯宿衛也,亦非爲添軍制也。予之苦心,至今隱忍而不發,故每於壯營事,便同一己私事,自丙申以來,一石之米,一匹之布,不敢浪費,積勞經紀,僅就頭緖,初若謀及外庭,則路傍之舍,寧有速成之望乎?爲有司者,不諒此心,眞無狀矣,該廳獨無堂郞乎?李秉模,亦將何顔面登筵而見予乎?非卿言,予安得聞此,而至於布換米事,誠如傳言,雖用贓汚之律,亦非過當矣。仍命書榻敎曰,惠廳當該堂郞,爲先令該府,嚴問捧口招,飭敎以後,如有手犯,按法重繩,雖或見欺於下輩,亦爲各別嚴勘。出榻敎又敎賤臣曰,持此出給,使之先書傳旨而拿囚,可也。賤臣承命出傳訖,回入。上曰,不招當直,何也?命書榻敎曰,當該假注書汰去。出榻敎上曰,今之注書,誠爲苟艱,而大抵廳注,則實難其人矣。昌順曰,向在分朋互爭之時,則廳注,多爲其機括,如趙顯命之與注書趙明鼎相較者,是矣。上敎昌順曰,卿之爲廳注,多在於左相之爲知申時,而自玆以降,如甲申乙酉以後,則政院日記,全不成樣,而筵話之書出外間,則倍爲詳備矣。濟恭曰,其時每於入侍罷後,各司吏胥,環立堂后,而爲廳注者,左酬右應,亦不暇給矣。上曰,今之注書,雖使强行,而亦不可得也。先朝時記注中,有或以方言形容,書以昆鷄者,今之注書,亦不能爲此矣。昌順曰,古之注書,如簷鈴亂耳,某山從某山等語,傳爲美談,而此則尙矣不可論矣。上曰,昔則大臣嚴束注書,每多提警,而今之無此例,何也?濟恭曰,擧條旣不自堂后製送,則元無相關之事而然矣。濟恭曰,今番監試二所進去備郞所捉儒生趙台囿等,試券,題出前先書,移法司照律,而渠供中,賦之議論先書於題出後,而非題前先書云,故有榜出後,令廟堂,取考試券之命矣。取考試券,則所謂議論,果爲先書,而其文則雖無意味,亦是當題之餘意,則渠供中云云,果非誣告矣。上曰,題後先書,比之題前,當爲懸殊矣。仍敎尙集曰,兩儒勘以何律乎?尙集曰,趙台囿則杖一百,李由源則以借述充軍矣。上曰,今番挾冊者甚多,而考諸律文,則當爲充軍。且其片片私草之藏匿者,異於偃然挾冊,故只命停擧,而其中水原洪天浩,最爲可矜矣,文雖實才,不入科體,今番又爲停擧矣。濟恭曰,誠如聖敎矣。上曰,更有可奏之事乎?濟恭曰,興陽縣監鄭萬始,下直後以同坐試官被罪之故,不敢冒赴云矣。上曰,促令赴任,可也。然而萬始,以玉堂乞郡,經多年而不得邑,誠亦異矣。文淳曰,其間或經外補,故以致遲滯矣。上曰,非緣外補而然,其間有甚得罪而然。守禦使則旣是至親,必當詳知矣。昌順,未知緣何事,而中間殆近見枳矣。上敎濟恭曰,陵幸則稍待秋成,而秋事,近果如何?濟恭曰,近因連日陽曝未結實者,稍當結實,而大抵今年穡事,至於初秋,則乃是罕古之大豐矣,經潦而又大損,農夫之始望太過,故缺望亦太過,而大體言之,不至大歉矣。集斗曰,近來日氣甚調順,故晩移及豆太,皆有成熟之望矣。濟恭曰,嶺南中咸陽最歉,此是我聖上,最所軫念,特用曠典之邑,而纔置袵席,又遭饑饉,誠爲悶然矣。上曰,非但咸陽爲然,龍宮水災,幾乎化爲眞箇龍宮,已極驚慘,而大抵嶺南之告歉,甚於湖南,以畿內言之,則陽川·金浦等沿邑,被災尤酷,甚可憐也。濟恭曰,陽川等邑,皆是野薄易荒之地,必於八路告歉之時,始爲大登矣。上顧敏輔曰,坡州則年事,果何如?敏輔曰,姑未詳知矣。上曰,卿之精力,可以無慮於治郡乎?濟恭曰,以其筋力,雖劇邑,亦爲恢恢矣。上曰,觀其精力,眞與卿爲對矣。上命晩秀,持入應製儒生試券,命讀訖。上曰,徐畊輔,則乃是必做之人物,況其文筆,如是超絶乎?集斗曰,不過一時刻一筆揮灑,誠可奇矣。濟恭曰,此作倍勝於今番一二所一等作矣。上曰,此家多年廢蟄,今始回蘇,其奇喜之狀,無異於漢高之出陳倉見秦地,故予之命題,誠有意矣,其詩又能如是合作,尤可喜也。濟恭曰,臣昨伏見傳敎中,有瑞物之敎,故方欲亟見其人與文矣。今見此作,聖敎實爲的當,果是眞箇瑞物矣。上曰,昨因雨下,文思易減,而猶且如此矣。邁修曰,如鄭脩容之倒用曾閔,亦因雨下,心忙而然矣。上曰,雖倒,用而文字引用,非違格故,予亦加批矣。濟恭曰,鄭脩容之兩作,亦是實才矣。上曰,此則老儒,而終場尤勝矣。濟恭,今番科作,頗勝於前,而二所詩先我皇明之鋪頭,過於緊着矣。上曰,然矣。今番考見試券,則李賢伋之子兩作,皆爲絶佳,而尹愼之初句,亦爲絶作矣。上敎晩秀曰,儒生試券,旣有御批,皆令親受,可也。濟恭曰,日前吏判,以吏議階梯,承命就議於臣,故反覆思惟,唯禮議一窠,合爲階梯,以此定式,似好,至於大司成選擇之規,今旣以能文爲主,則雖曾經者,不可不更爲通望,大司成,旣不作吏議階梯,則此後,恐有不爲極選之慮,此亦宜有別般定式,下詢吏判而處之,何如?上曰,吏判之意,何如?文淳曰,三銓階梯,旣以禮議定式,則當作通淸之窠,有異於他曹佐貳,或値擬望人乏少之時,則勿論承旨外任,啓請擬入然後,可無苟艱之患,而如已通副學大成之人,直爲擬入於禮議之望,恐合事宜。至於大司成,今旣變通,則雖是曾經之人,合有更通之擧,而在前直通副學,則毋論大司成之通與不通,勿拘通擬於三銓之望,此後已通副學大司成之人,雖未經禮議,直通於吏議之望,則大司成,自當爲極選之窠,以此定式,似好矣。上曰,曾經吏堂,歷陳之,可也。昌順曰,禮議,旣作吏議之階梯,大〈司〉成,又爲副學之階梯,以此定式之後,雖曾經國子之人,重通然後,似當行公矣。鼎鎭曰,大司成,旣以能文爲主,極擇久任,則曾經之人,非重通,似難行公矣。上曰,依爲之。僉議旣然,然則更通,可也。出擧條命書榻敎曰,大司成李祖源許遞。出榻敎濟恭曰,新通之大司成,只當以能文者取之,不必過加先聲如銓郞之反啓爭端矣。上曰,今之大司成,只在此朝廷上,如鄭經世·李敏敍者,何處得來乎?宗鉉進前奏曰,本曹雲門山摘奸事,發遣郞官時,持草料,除下直往來,似好矣。上曰,依卿言爲之。尙集曰,典獄今無死囚,當取外方一獄囚,移置典獄,以備不時之用矣。上曰,不必取來矣。京獄無死囚,則可謂囹圄空耶?上敎集斗曰,下直守令進前。敏輔〈進〉前奏姓名。上曰,坡州便近,在卿爲何如?敏輔曰,聖恩愈往愈摯,臣豈敢以私情仰對乎?臣年迫桑楡,餘日無多,只以時或登筵,昵近耿光,以伸區區之忱矣,今將離違,城闕軒陛之戀,不勝耿結矣。上曰,行且召卿,豈可久勞於外乎?卿於其前,曾佩密符耶?敏輔曰,臣以蔭路從仕,安得佩密符乎?上曰,建司命佩密符,足爲老人疏暢之資,須往而善爲之。魯永進前奏姓名。上曰,三陟頗遠矣,卿能將往否?魯永曰,今則病勢非輕,雖非遠邑,亦難將往矣。上曰,然則情地亦難處矣。濟恭曰,三陟路險且遠,非奉老者可往之邑矣。上曰,然則當爲相換,而近邑苦無可合之地矣。上敎濟恭曰,御容改摸,每十年行之,而辛丑已行,則今年爲當次,姑待秋深無妨耶?濟恭曰,然矣。上曰,稟事已畢,卿則就坐。濟恭與備堂先退。上敎魯永曰,如春川·遂安等差近,則可能將往乎?魯永曰,非敢嫌遠,日氣已涼,無論某處,當待春和矣。上曰,予以曲軫人情之故,每於外補之時,不得不商量可遞之邑,而差遣三陟事,亦當更爲下敎矣。命退,諸臣以次退出。
辛亥九月初三日申時,上御重熙堂。右承旨入侍時,右承旨李集斗,假注書李毅遠,記注官安經心·金良倜,刑曹判書金尙集,參判徐有大,以次進伏訖。上敎集斗曰,出送兼春秋,傳旨之謄送禁府與否,知入,可也。經心承命出傳。又敎有大曰,先大王盛德大業,以貳匹之役爲一疋,十二斗之米爲六斗,而給代之命,自均役廳始矣。蓋肅廟朝,已有此議,而未及創行,自先王朝己巳庚午年間,斷而行之,庶爲悠久無弊之道,而其間有司之臣,不能仰體德音,該廳猾吏,夤緣作奸,以有預買之弊矣。都下生民之命,專係於貢物,而今則爲難支之弊,春間左相筵奏,貢人分主人盜買之弊,以三十朔爲預買之限,誠爲大事業,自此,嚴立科條,毋得踰限,而賣買之際,奸弊漸滋,今則雖年穀屢登,斗米三錢之美,難可復見。此予所以耿耿一念,必欲爲除瘼之道,蓋自戊戌初,朝參求助之事,豈止於此,而特以均米一事,首揭者此也。近聞貢人之發賣於米廛也,均吏藉買,假托壯勇營之新買萬餘石於均廳,減價抑買,威脅貢人,不得使從時價發買,此不但左相之言爲然,予亦已聞之。三兩七錢之預買,以三兩一錢勒買,以布換米,托稱壯勇之移納,禁年限之後,又復廣買,究厥罪案,非止一二,此無佗,年來一二堂上,不能對揚,專不事事,上行下效,奸吏輩之中間犯科,勢所必至。予之一端苦心,專在於爲民,而今反爲貽弊之端,如此奸吏,若不置之重律,其可曰國有法乎?雖未施重律,置之之次之律,可爲懲礪之道,此事付之於卿,卿須善爲對揚,可也。近來惠堂之久任,莫如徐有隣,惠廳之事,有隣當知之,奸胥之作弊者,渠豈不知乎?李秉模,以其切姻,又復如是,豈其成說乎?今日內,各別究覈,査出奸吏,嚴刑得情,其慫慂之郞廳姓名,亦爲知入,而問于徐有隣·李秉模,査出奸吏,可也。須極意對揚,毋孤至意然後,庶有復見予之面矣。然,如有無辜之混入,亦豈成說乎?各別詳審,保無如此之患,可也。命退,諸臣以次退出。
上在昌德宮。停常參·經筵。
呂萬永,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李晩秀啓曰,大司憲申應顯未肅拜,執義成德雨,掌令曺命業·姜世綸,持平曺喜有·鄭弼祚俱在外,監察茶時之意,敢啓。傳曰,知道。
尹履相啓曰,禁衛營將官來言,本營軍兵,日次私習云矣,敢啓。傳曰,知道。
呂萬永啓曰,御營廳將官來言,本廳軍兵,日次私習云矣,敢啓。傳曰,知道。
鄭尙愚在外,代以李東明爲假注書。
傳于李翼晉曰,左副承旨入侍。
承旨前望單子入之,李晩秀·趙鎭宅落點。
尹履相啓曰,新除授同副承旨趙鎭宅,方在罷散中,何以爲之?敢稟。傳曰,敍用。
徐邁修啓曰,新除授副校理申馥,時在慶尙道安東地,修撰韓光植,時在江原道原州地,經筵入番事緊,竝斯速乘馹上來事,下諭,何如?傳曰,允。
以禁府時囚罪人李秉模·趙瑗等草供,刑曹囚推罪人啓目,傳于尹履相曰,有司者之不能宣承朝令,固其爲罪不輕,況此惠堂乎?以近密掌財賦,則言外之對揚,亦猶自別於人,均廳移納之弊,爲都民必欲救而乃已。初元綸音,果何如?年前特除市提,另管移納穀貴之弊,此人於此事,一毫泛忽,其罪尤有倍於人,而瘝曠僨事,乃至於此,今春預貿事,申禁之後,別生奸弊,莫之禁察,甚至壯營米條,卽朝家將欲有爲一部權衡,則忍於此,縱吏虐民,從以有假托勒奪之擧者,除部減價與換布等諸般奸弊,卽此一事,焉逭重勘乎?然觀於諸供,或欲買而未買,或襲謬而上下,手犯一款,似非本情,惠廳堂上李秉模,爲先施以削去仕版之典。忠定之家,不克肖似如此,忠定有知,能不掩泣乎?衊穢難貸之罪,豈不念屈法世宥之義,而渠則染指之跡,旣無摸捉,此則爲其家,反以爲幸,下此罪犯,不一而足。當初若無渠之所請,堂上何以乍許旋收乎?該郞趙瑗,放逐揚州地鄕里,歸依忠定松楸。至於僚郞,雖有輕重之別,何不攬止?換布謬例,亦不無䋸襲之罪,該郞李祉源,爲先汰去,該郞之代,今日啓下,該堂,則以吏曹判書金文淳差下。
徐邁修啓曰,校理宋民載牌不進罷職傳旨,今方捧入,而應敎李義鳳,副校理李晴·申馥,修撰韓光植在外,玉堂上下番俱空,已至多日,事甚未安,未差之代,政官牌招,開政差出,待下批仍卽牌招,以爲推移入直之地,何如?傳曰,允。
傳于李晩秀曰,玉堂差出啓辭,朝筵旣允下,則金吾堂上,今日政差出,以無政命入稟,豈有如許承旨?當該承旨,竝罷職,不能檢飭之都承旨,亦爲推考。
有政。吏批,判書金文淳成均館進,參判朴祐源內閣進,參議沈煥之,都承旨徐邁修進。啓曰,判書金文淳成均館進,參判朴祐源內閣進,小臣獨政未安,何以爲之?敢稟。傳曰,只出緊任。以李翼晉·呂萬永爲承旨,李敬五爲大司諫,金熙朝爲校理,吳泰賢爲修撰,朴奎淳爲副修撰,安廷鉉爲刑曹參議,吳載純爲判義禁,具㢞爲知義禁,閔鍾顯·李祖源爲同義禁,趙鼎鎭爲同經筵,李爲同成均。
兵批,判書吳載純病,參判閔台爀入直進,參議尹長烈,參知鄭益祚病,左副承旨尹履相進。副司直李祖源·李集斗·洪仁浩,竝軍付。
醫官李玄圭書啓,領府事徐命善,病症看審,則左右脈度沈微,若存若無,症形則食飮全却,已浹旬,神氣昏昏綿綴,膈間頑痰凝滯,語音不能接續。大抵周年沈痼之餘,榮衛已積敗,始以下焦浮氣,轉爲積聚疝症,晝夜衝亘,數勺粥糜,亦難消下,目前所見,極其危重,主家方用附子理中湯,而病中以爲,拘馬賤疾,致煩聖念,特遣御醫,頒賜珍劑,惶隕感泣之至,不知所達云,而臣則仍留看病之意,詮次啓達。傳曰,特敎遣御醫,則以不知當歸·甘草者送之,極爲駭然。以洪履福定送,加送蔘·附,不離看病事,嚴飭,分付。
以京畿監司徐鼎修狀啓,判府事兪彦鎬,祿俸不爲領受事,傳于尹履相曰,更爲輸送。
以禁府都事李洛秀,拿問嚴勘傳旨,傳于尹履相曰,分揀。
醫官洪履福書啓,領府事徐命善,病症看審,則左右脈度沈微,神氣昏涔,膈痰漸盛,喘息似促,故昨夜已用二錢重人蔘,粟米飮一貼,朝來呑下數匙粥糜,而亦不能趁時消下,目下所見,十分澟綴,主家連用附子理中湯,而以爲,御醫之久留私次,病理惶隕,益切不安,召還之恩,千萬顒祝,此意詮次啓達。傳曰,着意看病。
尹履相,以同知館事意啓曰,臣聞居齋儒生等,今日朝食堂,不爲設行,馳詣泮宮,招致諸生,問其捲堂之由,則諸生等書進所懷以爲,伏以臣等,竊嘗問三綱五常者,扶持宇宙之棟幹,奠安生民之柱石,人而無此,則冠裳而禽犢矣,國而無此,則中夏而裔夷矣。臣等雖蓬茅無似之賤,亦皆沐列朝涵養之澤,被聖明誘掖之化,粗有聞於是義矣,劇逆之子,自同平人,揚揚赴講,略無顧忌,亂臣賊子,從古何限,而以惡逆之子,敢生赴擧之計者,實是前所未有之變,而放恣無嚴,至如此賊而極矣。噫,彼尹永僖,身爲試官,乃敢肆然當席,不發一言,極意容護,循例越講,嗚呼,逆孽兇醜之恣意跳跟,乃至於斯,其將自此而國不國人不人矣,古今天下,寧有是耶?臣等於此,骨驚心寒,體粟膽掉,誠欲溘然而無知也。繼聞玉署之臣,聯陳箚本,而其言之不能明白洞快者,可知其囁嚅糢糊,辭不達意,而猶且摧折而譴責之,夫言論,不在朝廷則在草野,臣等於此,亦何敢泯默不言,以負我聖明哉?噫嘻,痛矣。此賊之爲前古所無之劇逆,凡在橫目之列者,孰不欲沬血致討,而前後疏啓之發,輒靳允兪之音,因此而非常過中之擧,非止一再,又從以設禁而杜塞之,使人莫或開口,嗚呼,天下之事,孰有大於爲君父討亂賊,而凡今之爲殿下臣子者,大小媕婀,恬然若無事之時,如是而世道何以底定,人心何以鎭服乎?夫永僖之兇譎悖逆,非一朝一夕之故也。年前翼煥之疏,其遣辭之絶悖,設心之至毒,誠是一大變怪,則苟有一分人心,固當引義斥絶之不暇,而惟彼僖,抑獨何心,馳往江頭,餽以酒饌,慇懃敍別?其平日綢繆謀議之跡,昭不可掩,則是與翼煥,一而二二而一也。至其幸逭王章,不加顯戮,已出天地好生之德,拔擢之擧,又在意外,刑賞之倒置,誠非細故,而以渠道理言之,惟當含恩感激,倍加畏愼,而乃敢眼無國家,讎視名義,目見逆孽之赴講,視若無故,儒生之如例入場,渠雖兇悖,亦是立殿下之庭者,則豈不知此賊子之不當冒赴,而由其腸肚相連,氣味相關,究厥用意,吁,亦惜且兇矣。及其情跡之綻露也,乃反强引不當引之嫌,以爲先發制人之計,投章徑出,擧惜慌亂,噫嘻,痛矣,人可欺也,天可欺乎?是可忍也,孰不可忍也?其心所在,便一劇賊,況其從前兇圖之脈絡,今番扶護之情跡,十目共睹,十手共指,國無典刑則已,不然則,如此窮兇絶悖之類,其可一日容貸於覆載之間,使隄防漸潰,義理愈晦,而三綱五常,一任其廢壞無餘哉?臣等憂憤驚痛,不暇緩聲,相率治疏,竊冀聖上,淵然深思,夬揮乾斷,竝令出付王府,俾王章少伸,亂賊知畏。仍請收還前後禁令,以光聖德,此非但臣等之言也,此實擧國共公之論,而伏閤經日,見阻於門禁,終未登徹,至使臣等沬血之義,彷徨街路,遏而莫伸,不意聖世,有此過中之擧也。雖然臣等所扶者,倫常也,所討者亂逆也,旣封章矣,又伏閤矣,而疏旣未徹,則區區自處之道,決不敢重入食堂,徒費虀鹽,只自引義退處,惶恐慙恧而已云云。臣以聖廟捲堂,事體至重,卽爲還入之意,屢度開諭,多般勸入,而諸生等,終不回聽,無意還入,何以爲之?敢啓。傳曰,堂堂賢關,擧措不當,爲此無於例之事,豈不萬萬寒心乎?莫曰拘於禁令,匿其名姓,大抵太學封章,體貌果何如,則無名無姓者,何以論列乎?設禁雖出於不得已,有禁令之致,許多章甫,見却於門將,彷徨於闕外,此亦自有太學以來,所罕聞者,諸生之自輕而自侮,姑捨是,其爲貽累於朝廷,忝辱於聖廟,又何如哉?然則封章之諸生,其罪,豈但止於鳴鼓而俾不預於吾黨乎?且況尹永僖事,無論無心與有意,捧講越栍,豈至於賊乎?嘗餞吳翼煥,何關於本事,而驅勒若是其劾酷乎?今番信有明執之跡,與之酬酢者有之,受其錄名者有之,欲論永僖,宜與史官試官竝論,乃敢不勝黨私之伎倆,或取或捨,或扶或抑,看作筆削之筆法然者,又何其無嚴無恥之甚也?疏頭儒生,爲先勿限年停擧,而捲堂班首,初欲一體處分矣,更思太學疏之空往空來一款,予聞之,猶以爲悶,然名以章甫,豈敢晏然於食堂乎,居齋乎?此而處分,非所以重賢關之意,他儒生,卽爲勸入,仍設食堂,可也。仍傳于李晩秀曰,設禁,所以息鬧,而急於呈徹之故,不得不匿姓而諱名,堂箚如此,臺言如許,太學疏,又未免循襲禁令擔却,一邊喧㒮,任渠喧㒮,惡在其設禁之喜乎?此後更以厥事登聞者,雖匿諱姓名,一體嚴禁,此意知悉事,卽令政院,謄頒三司,亦令太學知悉。
李晩秀,以武一所試官意啓曰,臣所今日平明開場,擧子捧單數,自天字至黃字半字,合爲一百九十三人,而先自木箭試取之意,敢啓。傳曰,知道。
李晩秀,以武二所試官意啓曰,臣所擧子,自天字至黃字半字,捧單元數一百六十三人,今方開場,先取木箭之意,敢啓。傳曰,知道。
尹履相,以武一所試官意啓曰,臣所今日木箭應射擧子,自天字至玄字,一百十六人內,具三矢三十人,二矢二十二人,一矢十六人,入格合爲六十八人,而玄字未畢試,日暮姑停之意,敢啓。傳曰,知道。
刑曹啓目,宣惠廳書吏文瑞圭·張雲翔·延忠欽·劉光澤等,原情云云。上項四吏等,所當嚴刑取服是白乎矣,旣有捧供以入之命,上裁,何如?判付啓,文端圭·張雲翔等段,觀於初招之供,渠亦不敢專諱,手脚半綻,而許多前後射利虐民之罪,及今番假托藉賣一款,終不一一輸款,萬萬狡惡。卿等在司寇之職,幺麽奸吏,特敎査問,如是漫漶捧供者,國體所在,殊涉未安,瑞圭·雲翔等,除尋常箇箇各別嚴刑,使之無敢隱諱爲旀,均米移納條之以三兩七錢定價,直在貢民猶是萬不得已之擧,則忍於此數,恣意偸食,卽此一節,可謂罔赦,如許奸吏之罪惡現發者,若不到底窮覈而痛懲,都民何以資活乎?再供如不得情,用刑如不考察,卿等難免重勘,以此知悉。至於均吏惠吏等,當初捉來推問,別無意義,竝只放送爲旀,昨筵以奸吏外不干之下吏,切勿連累逮捕之意,下敎丁寧,仍令政院,別以此意,言送於兼堂上,則一二奸吏之懲勵足矣,何必以此漢彼漢,廣加蔓延乎?若此則各供出一貢價事,輒推一吏,則一廳之騷然,是豈罪其罪之義乎?況旀今此査治之擧,出於爲民,則吏亦民也,此意卿等知悉,査現,是在文哥·張哥兩吏外,更勿推捉爲旀,禁府所捧郞官之供,荒雜莫甚,無以領略是置,原草供出給爲去乎,兩郞中,誰某爲何條之當該,亦爲査問以聞爲良如敎。又啓目,向前文瑞圭·張雲翔,更招云云。所供如此,上裁,何如?判付啓,文瑞圭·張雲翔之於虐民射利等奸竇,連腸接肚,同惡相濟者,旣積有年所,其爲蟊賊於貢人,可謂一而二,然今番當該則文哥甚於張哥是如乎,文瑞圭段,遠地爲奴,令配所道臣,加刑一次發配,張雲翔段,亦於遠地定配,以謝都下貢市人爲旀,郞官段,不待査問,趙瑗爲最,此則別下傳敎,當有處分爲良如敎。
禁府啓目,向前趙瑗更招云云。判付內辭緣意,逐條發問目盤問,則一直漫漶,泛稱遲晩,所當請刑是白乎矣,有捧供以聞之命,上裁,何如?判付啓,雖百問十問,荒雜當一如,如是之際,徒關紀綱是如乎,曹囚是在奸吏處査問,則司可具別,此囚段,嚴囚以待處分爲良如敎。
左承旨李集斗疏曰,伏以,臣以昨日次對承宣,無論擧條傳旨,臣皆擧行,則禁府所下傳旨,固當着銜,而適値入待未退之前,自院中,急於捧供,已送該府,竟致莫重公事,無銜去來,大是做錯,昏謬之罪,益無所逃,玆陳短章,徑出禁扃,伏乞聖明,亟令重勘,以爲溺職者之戒焉,臣無任屛營祈懇之至。答曰,省疏具悉。傳旨之下義禁府者,與下各司自別,故有流音傳旨及下本府傳旨等兩層節,法意果何如,則此而曰不着銜,後弊所關,萬萬寒心,承宣事,豈成說乎?爾雖後房,時値入侍,容有一分可恕,爲先遞差。右承旨李義弼,則身在院中,焉敢以他房推議乎?罷職。該府擧行,亦爲無狀,此路一開,誠有開棘之慮,當該首堂罷,諸堂遞差,都事拿問勘處。
上在昌德宮。停常參·經筵。
自人定至初六日開東,灑雨下雨,測雨器水深一寸五分。
呂萬永啓曰,大司憲申應顯牌招啓辭未下,執義成德雨,掌令曺命業·姜世綸,持平曺喜有·鄭弼祚俱在外,監察茶時之意,敢啓。傳曰,知道。
傳于徐邁修曰,都承旨推考。
傳于呂萬永曰,同副承旨推考。
李東明在外,代以李垿爲假注書。
傳于趙鎭宅曰,聖廟事體,何等至重,則勸入之命,在於昨夜,而尙無食堂設行之草記,事體所在,不容若是,當該館堂,從重推考。雖令館堂,替守泮宮,豈可反汗前命乎?以此意,一體嚴飭館堂處。
傳于徐邁修曰,都承旨·右承旨·左副承旨入侍。
傳于呂萬永曰,幺麽蔭郞差出,豈可踰日乎?惠堂疏,雖賜批,而兼堂,以其有實官引嫌,飭敎之下,如是遲滯云,儒生去就,姑未出場,館堂中兼管惠堂之任,今姑許遞,令兼堂郞爲擧行。
以京畿監司徐鼎修狀啓,蔚珍縣定配罪人李書九,砥平縣過去形止事,傳于呂萬永曰,今聞李書九病勢,勢難趲程云,以砥平縣,更定配所事,卽爲回諭。
以忠淸監司朴宗岳狀啓,年分事目祗受事,傳于呂萬永曰,諸道則以同日祗受之故,雖以一狀啓爲之,本道則各日祗受,祗受形止,宜各啓聞,政院之還下送,豈成說?當該承旨推考,此意回諭。
以慶尙監司鄭大容狀啓,大紅杮子,節序甚晩,姑未成熟,就其中擇封,而莫重進獻,不能盡誠,惶恐待罪事,傳于徐邁修曰,勿待罪事,回諭。
李晩秀,以禁衛營言啓曰,本營分授昭義門南邊體城四間許頹圮處,今九月初六日,始役改築之意,敢啓。傳曰,知道。
李晩秀,以武一所試官意啓曰,臣所,今日平明開場,自玄字,木箭仍爲試取之意,敢啓。傳曰,知道。
李晩秀,以武二所試官意啓曰,臣所,今日自天字至玄字十四人,木箭應射擧子一百十四人內,三矢入格四十四人,二矢入格二十三人,一矢入格十四人,合爲入格八十一人,日暮姑停之意,敢啓。傳曰,知道。
義禁府啓目,承政院假注書李毅遠,事變假注書崔致祐,前假注書洪樂安等原情云云。傳旨內辭緣,泛稱遲晩,竝爲刑推得情,何如?判付啓,竝只罷職放送爲良如敎。
都承旨徐邁修疏曰,伏以,臣俄於前席,猥陳一言,而辭拙誠淺,未蒙兪音,筵退耿耿,按住不得,玆敢略陳餘懷,惟聖明垂察焉。夫士者,國之元氣,持論處義,寧激無渝,自昔然矣,第今士氣之日益骫骳,已爲識者之憂,而亦惟在於聖上導迪之如何耳。雖以昨日事言之,太學治疏,事體自異,義在懲討,關係尤重,而見阻於一門,將不得上撤,抱疏徒還,實是四百年所無之事,則諸生之引義捲堂,事理固然,雖其疏中循襲之失,誠如聖敎,固宜開示匪怒之敎,扶植方張之氣,而遽下推折之批,至有他儒勸入之命,臣愚死罪,不能無憾於天地之大。且於今番諸臣竄配事,又有所仰陳者。彼兩司箚牘,誠不免貽羞臺閣,而究其心,則直出於聲討是急,登徹無路,自歸於不誠之科耳。然而其官則臺閣也,其言則義理也,以我聖上優待言官之德,不惟不加包容,乃反東竄西逐,景色愁沮,瞻聆憂惑,實非聖世之美事,至若捧納承宣之遠配,亦涉過重,伏乞更加三思,竝卽反汗,以光聖德焉。臣忝在惟允,言未仰格,至承問備,固已惶恧,而俄筵所奏先收禁令之請,自陷犯禁之罪,重勘是俟,不敢晏然在職,敢復冒入文字,徑出禁扃,伏乞聖明,亟治臣擅離之罪,以肅朝綱,以安私分,臣無任屛營祈懇之至,謹昧死以聞。省疏具悉。尊聖廟待多士之本意,予亦豈或歇後,而懸法自在於象魏,雖知捲堂之由於抱疏徒還,不得已任之,爾疏云云,言則是矣。諸生之冒禁封章,替行三司之事,亦豈曰無罪乎?其他附陳諸條,爾何營護至此?承宣實病,知其果然,已令近地移配矣,此疏,不可例批,而無論言之當否,近來疏章中,頗有條理,深軫惜卵之義,不施處分,爾其勿辭察職。
醫官洪履福書啓,領中樞府事徐命善,病症連爲看審,則脈度一向微弱,胸膈之間,頑痰升降,呼吸喘促,晝夜所飮,粥糜數匙,而飮輒直下,目今所見,益覺凜綴,與主家相議,昨日更用附子理中湯一貼,去夜又用人蔘二錢重粟米飮一貼之意,敢啓。傳曰,不離看病。
吏曹判書金文淳疏曰,伏以,臣俄因泮中事,猥陳短疏,略控惠廳堂上千不近萬不似之實狀,仰塵崇聽矣,見阻門禁,未得上徹,方此縮伏,惶悶之中,又於惠廳事,有萬萬危臲之情勢,玆不得不冒昧號籲,瀆擾之罪,尤無所逃。惠局郞廳差出,從古何限,而粵自設置以來,必於首望,書爲字者,此非但堂上排擬,自有商量高低,故雖以大臣之尊,信之不疑而已,又其畢境之單望啓下,有異於備三望受點而然也。今於四郞廳差出之際,都提調於一郞望,書爲字於副擬,百有餘年流來格例,到臣身而擺却,此莫非臣人微望輕之致,更誰咎哉,而旣遭此前所未有之事,則以此情踪,豈可曰以堂上,抗顔於惠局之任哉?至若擔負之太重,材器之不合,有不暇緩聲,玆敢冒入文字,仰暴衷懇,伏乞聖明,俯賜鑑諒,亟削臣所帶惠廳堂上之職,以存公格,以靖私義,不勝幸甚。答曰,省疏具悉。惠郞事,向筵有酬酢,在卿豈有深引之端?勿辭行公。
辛亥九月初五日辰時,上御誠正閣。都承旨·右承旨·左副承旨入侍時,都承旨徐邁修,右承旨尹履相,左副承旨趙鎭宅,記事官李海淸,記注官安經心·金良倜,以次進伏訖。上曰,旣有他儒勸入之命,則何至今無食堂設行之草記耶?邁修曰,他儒,亦是疏下,似無入去之人矣。上命書傳敎曰,承旨房仍。上曰,太學擧措,寧不寒心乎?設禁,蓋爲其息鬧,雖有此不得已之擧,太學封章,體貌何如,則名以聲討,無名無姓,豈有如許不誠之事乎?太學疏之見却於門將,空往空來於街路,前所罕聞,其貽累朝廷,忝辱聖廟,尤何如哉?予於待多士之道,豈或歇後,而旣有懸法象魏,則諸生之冒禁陳疏,已難免犯禁之罪,所懷之匿姓諱名,亦焉逭不誠之失乎?昨日處分之止於疏頭停擧,亦出於重賢關之意也。邁修曰,聖敎,誠萬萬至當矣。太學疏之見阻於門將,抱疏徒還,實是前所未聞之事,原疏旣未登徹,則諸生之引義捲堂,事理固然,至若疏中之不書姓名,亦出於急於登徹,雖不免自歸於循襲之科,而其所秉執,則懲討義理也,以我聖上禮待賢關之盛德,豈容若是推折,至有他儒勸入之命乎?且以竄配諸臣言之,以其設禁之故,登徹無路,爲此不得已之計,終自歸於不誠之科,而言其官則臺閣也,顧其言則懲討也,殿下不加包容,乃有此竄逐之命,豈意聖明之世,有此過中之擧乎?伏願更加三思,還收禁令諸臣竄配之命,竝卽反汗,以光聖德,是臣區區之望也。上曰,承旨所奏,頗涉不緊矣。仍命書傳敎曰,都承旨推考。又命書傳敎曰,試所摘奸宣傳官來啓觀之,試所不嚴莫甚,弄奸猶屬餘事,武二所上試官,爲先從重推考,參試官推考,首差備官,令攸司嚴治。命退,諸臣以次退出。
上在昌德宮。停常參·經筵。
自開東至午初,灑雨下雨,測雨器水深五分。夜二更至五更,灑雨下雨,測雨器水深三分。
李翼晉啓曰,大司憲申應顯牌招啓辭未下,執義成德雨,掌令曺命業·姜世綸,持平鄭弼祚·曺喜有,俱在外,監察茶時之意,敢啓。傳曰,知道。
趙鎭宅啓曰,新除授判義禁吳載純,除拜後過三日不爲出肅,依定式推考警責,仍卽牌招,何如?傳曰,允。
傳于李晩秀曰,戶房承旨入侍。
傳于李翼晉曰,因筵奏有筵敎,無異於定奪之事,則如是引義誠過矣。況實堂之許遞,兼爲泮任之相妨,則不必以此爲證。然又思之,度支劇務,以兼管事撕捱,則其所相妨,與泮任等,豈可一許一否乎?戶判兼帶惠廳之任,今姑減下,該廳時無堂上,本廳事務,大臣自可主管,且況貢價上下等事,右議政之替行,卽該廳規式,郞官差代,尤有別焉,都提調,卽爲擧行事,言于該廳都提擧。
傳于李祖承曰,當該承旨遞差。
兵曹口傳政事,知事單具允鈺,副司直李師濂,單付。
李晩秀啓曰,卽者義禁府都事來言,堤川縣定配罪人徐有聞,今已就囚,所當依下敎,與沈象奎·尹永僖,對質取招,而判義禁吳載純未肅拜,次堂例不得擧行云,判義禁吳載純,卽爲牌招,以爲開坐之地,何如?傳曰,先開坐後謝恩。
傳于尹履相曰,該房承旨推考。
李翼晉啓曰,時囚罪人徐有聞·沈象奎·尹永僖等,有捧口招開坐之命,而判義禁吳載純,謂有情勢,屢度催促,終不擧行,事體所在,萬萬未安,從重推考,申飭開坐,何如?傳曰,所謂情勢,果何情勢,屢次飭敎之下,焉敢若此乎?此啓辭勿施,當處分,其委折,爲先問啓,因開坐,豈可夜深酬應乎?本職遞差,前判堂具允鈺,敍用仍任,先開坐後謝恩。知義禁具㢞許遞,前望單子入之,待下批,一體牌招,先卽進去。
同義禁前望單子入之,趙心泰落點。
吏曹口傳政事,判義禁具允鈺,仍任事承傳。
李翼晉啓曰,臣與同副承旨呂萬永伴直矣,纔已遞差出去,伴直無人,左副承旨趙鎭宅,所當牌招,而拘於廳規,不得請牌,何以爲之?敢稟。傳曰,牌招。
醫官洪履福書啓,領中樞府事徐命善病症看審,則脈度日益沈微,膈痰轉甚,呼吸難通,一日所飮水穀,不過數匙,而呑卽直下,胃氣漸脫,至於曾用湯藥,非但罔效,亦不得順化,故與主家相議,附子理中湯,自昨日停止,只以人蔘二錢重粟米飮二貼,朝夕煎試之意,敢啓。傳曰,不離着意看病。
李翼晉,以成均館同知館事意啓曰,臣伏承他儒生勸入之命,捲堂生進外,他儒生連爲申飭,使之入來,而終無一人入來者,聖廟捲堂,今至三日,事之罔措,已無可言,而飭敎之下,實無勸入之望,莫非臣不善擧行之致,誠不勝惶恐俟譴之意,敢啓。傳曰,本事,豈儒疏之事乎?設令試官,有心越講,臺諫猶不可齊發者,玉堂已過矣,況館學乎?諸生之自輕如此,故太學疏之體貌,亦隨而不尊。再昨處分,出於深長之意,在諸生道理,但當仰體俯怍而已,焉敢不麾而去,招亦不來乎?若以疏頭之停擧爲自引,則諸生事,可謂太迃矣。京鄕之未及入於疏錄者,不啻幾千百,則屢次下敎之後,連日以空堂,要作解停之欛柄,寧有如許道理?當該同成均,加施越俸一等之典,斯速勸入,而觀光則不避,食堂則却走者,尤豈不寒心之甚乎?兩所入場儒生,不過數十人,先自此儒生食堂事,分付。疏頭只一人停擧,初意在於闊略,諸生之擧措,愈往愈悖,容氣裁抑然後,元氣可以培養,疏頭外,疏色寫疏製疏諸生,一體停擧,可也。
趙鎭宅,以成均館同知館事意啓曰,臣依聖敎,連爲申飭,他儒生勸入後,仍設食堂,臣則退去之意,敢啓。傳曰,知道。
李晩秀,以備邊司言啓曰,忠淸監司朴宗岳狀啓,有草記稟處之命矣。取見其狀本,則備陳綿荒之狀,仍請淸州等二十三邑砲保價布,則錢木參半,各樣軍布,則純錢代捧,洪州等三十一邑,則砲保價布及各樣軍布,一倂純錢代納事,請令廟堂,稟旨分付矣。今年綿農之失稔,雖無道啓,自可遙度,而今此狀辭,以巡路目擊,如是爲說,在聖朝若保之政,安可不許施,而但砲保,係是軍需,連年代捧,儲蓄枵然之餘,今又使之或參半或純錢以納,則來頭事勢,亦多可念,就其中必裁量分數,務得其中然後,小民可以蒙惠,軍門可以成樣,淸州等二十三邑砲保價布,則以本色上納,各衙門各樣軍布,限折半以錢代納,洪州等三十一邑,砲保價布,折半以錢代納,其外各衙門各樣軍布,倂許純錢以納,而但參半之際,吏奸輒生,其所施惠,間多有有名無實之歎,此尤道臣守宰,盡心察飭,不容少弛之事,以此倂爲分付,何如?傳曰,允。
李晩秀,以兵曹言啓,依下敎,分軍部將李潤基,決棍五度,而武二所弄奸衛將所書員一名,軍士二名,各決棍十五度之意,敢啓。傳曰,知道。
李晩秀,以武一所試官意啓曰,臣所,今日木箭擧子七十七人畢試內,入格具三矢八人,二矢十六人,一矢十人,昨日入格六十八人,合爲一百二人,而仍自天字,鐵箭試取之意,敢啓。傳曰,知道。
李晩秀,以武一所試官意啓曰,今日,當以黃字半字,鐵箭開場,而雨勢如此,姑俟開霽,試取計料之意,敢啓。傳曰,知道。
李晩秀,以武一所試官意啓曰,臣所,今日鐵箭應射擧子,自天字至玄字,八十六人內,具三矢七十人,二矢七人一矢三人,入格合爲八十人,而日暮姑停之意,敢啓。傳曰,知道。
李晩秀,以武二所試官意啓曰,臣所,今日雨霽後開場,自天字,片箭二貫革加設,合四貫革,試取之意,敢啓。傳曰,知道。
李晩秀,以武二所試官意啓曰,臣所,今日自玄字至黃字十三人,木箭應射擧子四十九人內,三矢入格十五人,二矢入格十一人,一矢入格十人,昨日入格八十一人,合爲入格一百十七人,木箭今已畢試,鐵箭,鱗次試取之意,敢啓。傳曰,知道。
李晩秀,以武二所試官意啓曰,臣所,鐵箭應射擧子一百十七人內,三矢入格九十一人,二矢入格十四人,一矢入格二人,合爲入格一百七人,鐵箭纔已畢試,日暮姑停之意,敢啓。傳曰,知道。
李翼晉,以刑曹言啓曰,武二所所捉擧子李熺,依下敎,捉來査問則以爲,渠是洪州人,而木箭試取時,與量箭軍士等符同,十二步,果以四十五步,瞞告試所情節遲晩,而謹按法典,則大典通編武科條有曰,科場用奸者,邊遠充軍,依此律,李熺,咸鏡道端川府邊遠充軍,卽爲押送之意,敢啓。傳曰,此後自試所弄奸移送者,照律後,草記事,定式施行。至於此武士,聞是武弁守令之弟,而所爲若此,尤爲痛駭,令訓將,除尋常各別嚴棍於慕華館後,充軍,可也。
李翼晉,以刑曹言啓曰,試所不嚴莫甚,弄奸猶屬餘事,武二所上試官,從重推考,參試官推考,首差備,令攸司嚴治事,命下矣。首差備李枝英,係是出身,移義禁府處之,何如?傳曰,當該訓鍊院堂上論罪,載在節目,則近來兵曹之不爲擧論,極爲未安,令兵曹,此後依節目遵行事,嚴飭。首差備,亦爲出付訓將嚴治,而一所執頉擧子及首差備,一體付之訓將,擧行,可也。
李翼晉,以刑曹言啓曰,卽接文科東堂初試二所移文,則仁同幼學李行舟,義興幼學洪日浩等,以借述換呈捉送,故査問委折,則李行舟·洪日浩等招以爲,渠等俱以講生,相居鄰邑,同接入場,各自製書,試具撤裹之際,兩人試券,混雜一處,而及其呈券,未暇區別,日浩誤納行舟之試券,先爲出來,自禁亂所,問其姓名,故對以洪日浩矣,行舟出來時,禁亂所又問姓名,而渠之試券,則旣知日浩之誤納,故果以呈納洪日浩試券爲對,則禁亂所,謂以換呈,至於此境云,而其所納供,極涉窘遁,巧爲粧撰之說,欲掩換借之跡者,究其情狀,誠極痛駭,謹按大典通編諸科條有曰,大小科場借述代述者,幼學以下,限己身降定水軍,李行舟·洪日浩等,竝依此律,限己身降定水軍,而移文兵曹,定配所以來後,卽爲押迭,何如?傳曰,更爲究覈,期於得情,可也。
趙鎭宅啓曰,訓鍊大將趙心泰,以武一二所用奸擧子等,嚴棍次,慕華館出去矣,所佩命召兼帶右邊捕盜大將命召,及大將牌傳令牌,何以爲之?敢稟。傳曰,仍佩往來。
李翼晉,以刑曹言啓曰,因曹草供文瑞圭遠地爲奴,令配所道臣,加刑一次發配,張雲翔,亦於遠地定配事,判下矣。依判下,文瑞圭慶尙道固城郡遠地爲奴,張雲翔全羅道長〈興〉府遠地定配,竝卽押送,而文瑞圭,則加刑一次後,發配事,分付配所道臣之意,敢啓。傳曰,知道。
趙鎭宅,以義禁府言啓曰,時囚罪人沈象奎,依下敎保放之意,敢啓。傳曰,知道。
戶曹判書趙鼎鎭疏曰,伏以,惠郞差出,有非兼堂之所可冒當者,成命之下,推諉不得,黽勉奉承,而有違常規,自顧多恧,及其四望分排也,大臣之以副末擬書爲字者,二望矣,於其見擬之中,擇其可否而爲之者,大臣亦或有舊例之可據者,第前惠堂之引義陳疏,蓋緣副擬之畫送,而儘出於重廉防之義,則今臣慙悚之情,與前堂無所異同,飭敎連下,擧行無路,迫隘之極,不知所措,稽慢之罪,無以自逃。且臣於昨日排望之際,未及照檢,乃以遭故之人,矇然副擬,至受爲字,昏謬做錯,尤增愧訟,玆敢冒陳衷懇,仰瀆崇嚴,伏乞聖慈,俯垂諒察,特降威罰,以爲人臣方命者之戒焉,臣無任屛營祈懇之至,謹昧死以聞。答曰,省疏具悉。卿其勿辭行公。
辛亥九月初六日辰時,上御重熙堂。戶房承旨入侍時,右副承旨李翼晉,記事官李海淸,記注官安經心·金良倜,以次進伏訖。上命書傳敎曰,捲堂亦有體段,勸入亦有體段,朝廷凡事,以體段爲重,其出也必草記,其入也亦必草記,此不易之舊例也,再昨捲堂之後,旣有他儒勸入之,則今至三日無一言皁白,似此事體,似此規式,前所未聞,重爲賢關之恥,當該堂上,從重推考。朝食堂前,使之斯速勸入,雖除拜疏之儒,此外豈無林林之章甫乎?此專由於泮堂不能誠心招來,故爲遲滯之致,揆以國體,萬萬未安,朝食堂,若不如例設行,則諉堂當重勘,以此嚴飭。該房承旨,亦難免重勘,亦令以此知悉。命退,諸臣以次退出。
上在昌德宮。停常參·經筵。
徐龍輔啓曰,大司憲申應顯牌招啓辭未下,執義成德雨,掌令曺命業·姜世綸,持平鄭弼祚·曺喜有,俱在外,監察茶時之意,敢啓。傳曰,知道。
尹履相啓曰,來十一日輪對日次矣,何以爲之?敢稟。傳曰,爲之。
李翼晉啓曰,來十一日朝參日次矣,敢稟。傳曰,停。
趙鎭宅啓曰,禁衛營將官來言,今日本營軍兵,日次私習云矣,敢啓。傳曰,知道。
徐龍輔啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙鎭宅曰,京畿監司留待。
傳于趙鎭宅曰,右副承旨入待。
傳于趙鎭宅曰,京畿監司入待。
承旨前望單子入之,徐龍輔·李敬五落點。
傳于徐龍輔曰,去七月朔,水原武士柳葉箭入格,閑良朴師級·元仁圭,以上邊三中,直赴會試,去八月朔水原武士帿箭貫革入格,閑良趙巖·安萬亨,以上貫一中邊三中,具允昇邊四中,以上直赴殿試,金希大,貫二中邊一中,直赴會試。
玉堂前望單子入之,副校理尹永僖落點。
以副校理尹永僖牌不進罷職傳旨,傳于徐邁修曰,前望點下,非謂別般奬勞,意在於人其人,旣欲人其人,則宜施終始之恩造,衆論之彈墨未乾,則雖十招,豈可一伸前出膺乎?副校理尹永僖,鎭安縣監除授,除朝辭敦義門留門,今日內越江後,令畿營狀聞事,分付,時縣監,遞付京職。
吏曹,鎭安縣監單,尹永僖除授事承傳。
玉堂前望單子入之,應敎李義鳳,副應敎金方行,校理吳泰賢·尹序東,副校理李晴,修撰沈能翼·李貞運,副修撰申獻朝·金翰東,落點。
徐龍輔啓曰,玉堂上下番俱空,已至多日,事甚未安,新除授玉堂,竝卽牌招,以爲推移入直之地,何如?傳曰,允。
以文二所應辦貢人弊瘼摘奸宣傳官書啓,傳于徐邁修曰,飭敎之下,齋敢冒犯,有此科外討索貢人之擧乎?當該禁亂官,不可以推給容恕,拿處,該羅卒,令刑判各別嚴刑,照法嚴治事,分付。
傳于徐邁修曰,當該承旨遞差。
傳于尹履相曰,坐直承旨入侍。
醫官洪履福書啓,領中樞府事徐命善,夜來病症看審,則脈度日益沈微,若存若無,肢體有時厥冷,所飮水穀,呑卽直下,精神昏瞀,全無省覺,故人蔘二錢重粟米飮二貼,朝夕煎用,而主家以爲,王人之久留私次,實不勝惶悶,召還之恩,千萬顒祝云,此意詮次啓達。傳曰,加送藥物,着意不離看病。
徐龍輔,以武一所試官意啓曰,臣所,今日鐵箭應射擧子十六人內,入格具三矢七人,一矢二人,昨日入格八十人,合爲八十九人,而仍自天字,片箭試取之意,敢啓。傳曰,知道。
徐龍輔,以武一所試官意啓曰,臣所,今日片箭應射擧子,自天字至黃字半字,八十九人內,貫一中一人,邊一中六人,入格合爲七人,而仍自天字,騎芻試取之意,敢啓。傳曰,知道。
徐龍輔,以武一所試官意啓曰,臣所,今日騎芻應射擧子,自天字至黃字半字,八十九人內,邊二中一人,邊一中八人,入格合爲九人,而仍自天字,鳥銃試放之意,敢啓。傳曰,知道。
徐龍輔,以武一所試官意啓曰,臣所,今日鳥銃應放擧子,自玄字至黃字半字,二十三人內,入格邊二中一人,邊一中三人,昨日入格十六人,合爲二十人,而騎槍,則無一人應試之人矣,各技皆已畢試,今方計劃修正出榜,詣闕之意,敢啓。傳曰,知道。
徐龍輔,以武二所試官意啓曰,臣所,鳥銃應放擧子五十人內,邊二中一人,貫一中二人,邊一中九人,合爲入格十二人,鳥銃今已畢放,仍自天字,騎槍,鱗次試取之意,敢啓。傳曰,知道。
徐龍輔,以武二所試官意啓曰,臣所,片箭應射擧子一百七人內,貫一中一人,邊一中七人,合爲入格八人,片箭今已畢試,仍自天字,騎芻,鱗次試取之意,敢啓。傳曰,知道。
徐龍輔,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
尹履相,以訓鍊都監言啓曰,謹依刑曹草記批旨,臣,昨日開坐于慕華館後,武二所科場弄奸擧子李熺,嚴棍二十度,充軍次還送,刑曹首差備李枝英,亦爲嚴棍二十度懲勵,一所執捉擧子柳和中,首差備黃致範等,一體捉來,而罪名之現發,旣與李熺有異,無以明其罪而擧行,故科場弄奸,一一嚴覈於擧子及首差備處,則和中所供以爲,渠之所犯,渠亦不知,而以黃字擧子,呼名入場之後,爲應射受弓於親和中先射人李東鉉處之際,爲捕卒驅逐,從出門所出來。槪呼名擧子,由入門所入去,應射擧子,從出門所出來,自是場中法例,而再昨夕,持大弓從出門所出來之後,昨日朝,又逢打點,而從入門所入去,故以此或受疑於人,致此所遭,而至於科場作奸,毫無所犯,千萬瞹眛云。渠之發明,不足取信,竝與首差備,多般鉤誥,屢度棍訊,則和中,末乃以李東鉉代射爲言,故東鉉,亦爲捉致,頭面對質,則非但東鉉之極口稱冤,東鉉木箭鐵箭兩次應射時,同帶擧子尹尙慶,與東鉉,伴射丁寧之意,立證於招問之時,以此推之,和中之不爲東鉉代射,別無可疑,其所誣告,亦爲明白,渠之自己犯科,難保其必無,而不但盤詰之時,一辭牢諱,且木箭則僅越二矢三矢,步數不遠,鐵箭初不應射,亦不可以弄奸論,故姑不得勘斷,至於首差備,一體嚴棍,而和中弄奸曲折,全然不知,終始抵賴矣。和中旣已被捉,則不敢擅便,與首差備黃致範,竝爲拘留,捧供以入,而應問各人等,散在各處,招致査問之問,自爾遲滯,不勝惶恐之意,敢啓。傳曰,知道。然則柳和中·黃致範,分揀,而卿之論理草記,極爲嘉尙矣。若此則李熺所犯,十分無疑乎,卿其更加査探,如有疑端,具由草記,可也。
趙鎭宅,以刑曹言啓曰,因李行舟·洪日浩等降定水軍草記批旨內,更爲究覈,期於得情可也事,命下矣。依傳敎,臣等卽爲開坐,李行舟·洪日浩等處,嚴加盤問,李行舟招以爲,事已至此,何敢一向隱諱乎?再昨入場,與日浩同坐一處,以疑問觀光,而渠先圓篇,將欲呈券之除,見日浩之尙抱空券,同接之誼,有難恝視,果使日浩,替納渠之試券,仍爲製呈日浩之試券,代述之罪,遲晩云。洪日浩招以爲,講則粗習句讀,而製則全昧向方,伊日入場,竟夕構思,未能成篇,日已昏黑,心甚悶迫,而見行舟之已爲圓篇,懇乞相救,渠則替納行舟之試券,行舟則製呈渠之試券,借述之罪,遲晩云。李行舟等,稱以士子,初旣冒禁而借代,中則飭詐而隱諱,今於更覈之下,始乃吐實而遲晩者,究其情狀,萬萬痛惡,此等無嚴之類,不可循例勘斷,竝施嚴刑後,依前草記,降定水軍,何如?傳曰,允。明經生,與製述生有異,亦與閑雜人率入之謬習稍間,除刑推充軍,可也。
徐龍輔,以義禁府言啓曰,徐有聞,旣已拿囚,沈象奎·尹永僖,卽爲還囚捧供之意,敢啓。傳曰,知道。
李翼晉,以義禁府言啓曰,尹永僖·沈象奎·徐有聞等口招草供判付內,兩次對質,互相舌鬪,雖無別白立判之跡,大體則綽可區別,若論三囚之事件,尹永僖之被誣,卽用意越講一事,而諸試官中,渠獨先捧講後考單,則此不但爲渠昭脫之左契,考單見名之後,旋卽問策於沈象奎者,尤足以優有辭矣。今則爰辭,謄在王府,玉石自可分別,沈象奎·徐有聞之罪,前此判付,旣詳言,而今見渠供,有聞之書札事,在於考單發言之後,則聲罪永僖,未必十分歸之敲撼,而向後事端,由渠未承批辭疏之越格謄頒,渠之要免緩討之謗,干囑承宣,釀出葛藤之罪,焉敢逭也?象奎更招,依舊是漫漶,而永僖之向象奎說道固分明,則永僖之言,豈可謂之無是乎?永僖段,渠雖白脫於本事,書札事受侮,比諸捧講事被誣,輕重果如何,則伊時徑出疏,不爲竝擧而預遏,自取納履之嫌,不可全然無飭,以此罪勘律,公罪擧行。有聞段,對諸試官所言之事,不問於永僖者,年少者處事,何乃不直乃爾?旣不問之,則又焉敢攙入於辭疏句語乎?究其有心無心,永僖果有心乎?渠果然心乎?於是乎公私罪不難決,亦爲從重勘律,以私罪擧行。象奎段,脫與不脫,不分明,要之,永僖無礙行世,則渠亦當無礙行世而已。況同是被謫,而有聞則二日餘赴謫,二日餘就囚,而渠則翺翔於永平·金化之間,去遲來滯,惟渠所欲,究厥情狀,節節痛惡,事當還發配,而渠有曾祖母祖母之篤老,雖赴配,法典所拘,自可旋宥,誠非核實之政,定配,依法典收贖,永削於仕籍之案,俾不與閣銜抄啓之列。有聞,旣如是勘決,則洪樂游不可獨置之竄謫,亦以告身盡行追奪,私罪勘處事,命下矣。沈象奎定配,依法典收贖,黃海道康翎縣定配,罪人洪樂游,杖一百收贖,告身盡行追奪,而定配卽爲放送事,分付該道道臣,尹永僖·徐有聞等,取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,尹永僖,杖一百,以公罪收贖,徐有聞杖一百收贖,告身盡行追奪,放送,何如?傳曰,允。如有功議,各減一等,徐有聞·沈象奎·洪樂游,功議勿論,可也。
禁府啓目,尹永僖·沈象奎·徐有聞對質云云。以判付內辭意,發問目嚴加盤覈,使之逐條對質,則尹永僖段,當初越講,旣出渠手,而致今面質之時,一辭粧撰,萬萬痛駭,沈象奎之講席酬酢,徐有聞之捧單與否,漫漶納招,終不直陳,所當請刑是白乎矣,旣有捧口供以入之命,上裁,何如?判付啓,對質之肯綮,在於酬酢與受單之是實是虛而已,日時之差早差晩,受傳之或面或替,初不關於憑覈之本事是隱,則沈象奎酬酢事段,永僖則曰,以二更三更分,象奎則曰,以夜漏將撤時,互相爭辨,終不歸一者,象奎所爲,可謂欲巧反拙。二三更之於撤漏時,無異於五十步笑百步,則渠何㰣㰣於日時早晩,而酬酢說話,不能別白辨正乎?永僖之言,渠果聽之,則是爲渠與永僖,同去就之關捩,渠何敢問東答西乎是旀,徐有聞受單事段,永僖則曰,以是時送單於有聞,有聞則曰,以修正榜目時,始見於堆積中是如,各主渠說,尙無一屈,卽傳與未卽見,竝姑勿論,有聞之見單,如在於翌夕,永僖徑出之前,則其爲罪,固一般是如乎,兩囚所供,緊處無不漫漶,衍語極意唼唼,都是題外沒模稜之說,卿等名以獄官,豈敢以似此不成說之供,肆然捧入乎?爲先從重推考,更良反覆嚴問,期於究竟,又不一一直招,卽與永僖,對質爲有矣,卿等亦又出意見發問,待出場,仍爲議處以聞爲良如敎。又啓目,向前尹永僖·沈象奎·徐有聞等對質云云。以判付內辭意,發問目,屢度盤詰,則其所納供,各主前見,全事發明,究竟無期是白乎矣,大體論之則,沈象奎段,旣聞申㠎冒赴之說,不卽索問而致討者,究厥罪狀,極爲可駭,徐有聞段,設如渠供,晩時覽得是白良置,旣知之後,亦不能卽地聲討,亦難免緩忽之罪,竝只照律重勘爲白乎旀,至於尹永僖段,旣知逆孽之冒赴,而至有捧講越栍之擧者,關係至重,有難輕議,更加嚴覈,斷不可已,而旣有草供以入之命,上裁,何如?判付啓,兩次對質,互相舌鬪,雖無別白立判之跡,大體則,綽可區別是置,若論三囚之事件,尹永僖之被誣,卽用意越講一事,而諸試官中,渠獨先捧講後考單,則此不但爲渠昭脫之左弊,考單見名之後,旋卽問策於沈象奎者,尤足以優有辭矣,今則爰辭,謄在王府,玉石自可分辨是旀,沈象奎·徐有聞之罪,前此判付,旣詳言,而見今渠供,有聞之書札事,在於考單發言之後,則聲罪永僖,未必十分歸之敲憾,而向後事端,由渠未承批辭疏之越格謄頒是隱,則渠之要免緩討之謗,干囑承宣,釀出葛藤之罪,焉敢逭也是旀,象奎更招,依舊是漫漶,而永僖之向象奎,說道固分明,則永僖之言,豈可謂之無是乎?永僖段,渠雖白脫於本事,書札事受侮,比諸捧講事被誣,輕重果何如則伊時經出疏,不爲竝擧而預遏,自取納履之嫌,不可全然無飭,以此罪勘律爲有矣,以公罪擧行爲旀,有聞段,對諸試官所言之事,不問於永僖者,年少者處事,何乃不直乃爾?旣不聞之,則又焉敢攙入於辭疏句語乎?究其有心無心,永僖果有心乎,渠果無心乎?於是乎公私罪不難決,亦爲從重勘律,以私罪擧行爲旀,象奎段,脫與不脫,不分明,要之,永僖無礙行世,則渠亦當無礙行世而已,況同是被謫,而有聞則二日餘赴謫,二日餘就囚,而渠則翺翔於永平·金化之間,去遲來滯,惟渠所欲,究厥情狀,節節痛惡,事當還發配,而渠有曾祖母祖母之篤老,雖赴配,法典所拘,自可旋宥,殊非核實之政,定配依法典收贖,永削於仕籍之案,俾不與閣銜抄啓之列爲旀,有聞旣如是勘決,則洪樂游,不可獨置之竄謫,亦以告身盡行追奪,私罪勘處爲良如敎。
辛亥九月初七日辰時,上御重熙堂。左承旨入侍時,左承旨李晩秀,記事官李海淸,記注官安經心·金良倜,以次進伏訖。上命書傳敎曰,左承旨許遞,前望單子入之,待下批牌招察任。又命書傳敎曰,諸道停糴,代捧給災等事,已有措辭判下於年分事目者,當一委之道伯,而向因水浸處摘奸,知其被災實狀之挽近所無,其後別遣史官,慰諭陽川民人等,俾各恃以奠居,今則秋序向闌,滌場在卽,其所蠲恤,此其時也。然而稍待者,道伯行部之反面也,今因還朝,詳問民情,與前聞不爽,趁今別有處分,可免於催科之困督。陽川被災尤甚面里,民人之最尤甚之次之類,新還餉身布,分等蕩減停退,自當依前下朝令擧行,而雖於不入停減秩者,必難如例懲納,此類則還與布,三分二停退,城餉捧留事,分付。陽川則便一滄桑,雖用拔例之典,如富平·金浦·衿川·高陽等沿江邑面里之被災尤甚處,與陽川,雖有多寡之別,災處民情,則其所遑急,道伯言,果一般云,拯濟之政,豈可一爲一否?右四邑,勿拘面里分等之恒例,一面一里之中,另抄精査,依陽川例爲之,停減數爻,亦不必拘於三分二,雖折半以下,令道伯,從便折衷排比,俾無一民向隅之歎事,今廟堂行會。命退,諸臣以次退出。
辛亥九月初七日申時,上御重熙堂。坐直承旨入侍時,右副承旨李翼晉,記事官李海淸,記注官安經心·金良倜,以次進伏訖。上曰,在外及未肅拜玉堂許遞,前望單子入之。出榻敎命書傳敎曰,渠幺麽新進,爭鬨之事,何必屢煩辭敎,而朝廷擧措,先觀事面,三司齊起,館學又出,尹永僖,於是乎在䵝䵢難明之科,一夬不獲,猶有推納之戒,況措才奬拔之永僖乎?昭脫之事端,悉言於對質之諸供,判付已有勘處,今若任渠閑遊,不卽收錄,是豈近日屢勤酬應之本意乎?副校理尹永僖,卽爲牌招察任,俾廷臣,知人無橫罹之冤,世無誤枳之類。命退,諸臣以次退出。
上在昌德宮。停常參·經筵。
辰時巳時,灑雨下雨,測雨器水深一分。
藥房都提調蔡濟恭,提調李,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
趙鎭宅啓曰,訓鍊大將趙心泰,以本營習陣,明日出去矣,兼帶右邊捕盜大將命召及大將牌傳令俾,何以爲之?敢稟。傳曰,仍佩往來。
傳于趙鎭宅曰,一自陳疏承批之後,至今不爲仕進,今日藥院日次問候,旣書其名,本院則又不仕進,都承旨徐邁修遞差。
傳于趙鎭宅曰,今日承旨之無端不爲仕進者,意謂只有都承旨一人,取見仕記,左承旨亦然,亦爲遞差。昨日尹永僖留門出送時,定送院隷,則尙無皁白,當該坐直承旨李翼晉,亦爲遞差。
傳于趙鎭宅曰,同副承旨入侍。
以修撰沈能翼,牌不進罷職傳旨,傳于趙鎭宅曰,只推。
趙鎭宅啓曰,玉堂上下番俱空,已至多日,事甚未安,修撰沈能翼,旣有只推之命,更卽牌招入直,何如?傳曰,允。
以修撰沈能翼牌不進罷職傳旨,傳于趙鎭宅曰,只推,更爲牌招。
趙鎭宅啓曰,新除授校理吳泰賢·尹序東,修撰李貞運,方在罷散中,何以爲之?敢稟。傳曰,勿施。
趙鎭宅啓曰,新除授應敎李義鳳,以京試官,時在忠淸左道試所,副應敎金方行,時在平安都事任所,副校理李晴,時在京畿坡州地,副修撰申獻朝,時在全羅都事任所,金翰東,時在咸鏡都事任所,經筵入番事緊,竝乘馹上來事,下諭,何如?傳曰,允。
吏曹口傳政事,掌樂主簿單李涑。
兵曹口傳政事,以徐龍輔爲副司直。
吏曹口傳政事,以朴瑞源爲宗簿正,承文判校李尙運,司藝許鞏相換,戶曹正郞池德斌,監察李顯秀相換,工曹正郞姜世揆,禮曹佐郞金潭相換。
吏曹口傳政事,兼春秋李顯秀·金潭。
以李鎭熙囚單子,傳于尹履相曰,付過放送。
醫官洪履福書啓,領中樞府事徐命善病症,連爲看審,則脈度之沈微,精神之昏瞀,與昨一樣,而膈間痰響,水穀直下,則比昨更甚,人蔘二錢重粟米飮,連用二貼,而主家以爲,珍劑之屢次頒錫,御醫之久留私室,恩出格外,冞切感悚,召還之命,日夜顒祝云,此意詮次啓達。傳曰,着意不離看病。
尹履相,以武一所試官言啓曰,臣所,今日平明開場,自玄字,鳥銃,仍爲試放之意,敢啓。傳曰,知道。
尹履相,以武一所試官言啓曰,臣所,今日鳥銃應放擧子,自天字至玄字六十六人內,貫一中邊一中一人,邊二中二人,貫一中二人,邊一中十一人,入格合爲十六人,而玄字未畢試,日暮姑停之意,敢啓。傳曰,知道。
尹履相,以武二所試官言啓曰,臣所,今日平明開場,自天字,鳥銃試放之意,敢啓。傳曰,知道。
尹履相,以武二所試官言啓曰,臣所,騎槍應試擧子五十人內,無一人入格矣,各技皆已畢試,仍爲計劃修正榜目之意,敢啓。傳曰,知道。
尹履相,以刑曹言啓曰,因文二所摘奸宣傳官書啓。傳曰,飭敎之下,焉敢冒犯,有此科外討索貢人之擧乎?當該禁亂官,不可以推給容恕,拿處,該羅卒,令刑判,各別嚴刑,照法嚴治事,命下矣。當該羅將秦春起·梁益大·金大興等,各別嚴刑一次後,取考律文,則大典通編支供條有曰,凡有責納於所管各司,濫徵作弊者,勿論贓多少,殘驛徒三年,依此律,秦春起,忠淸道連山縣平川驛,梁益大,黃海道松禾縣維安驛,金大興,江原道旌善郡餘良驛,竝徒三年定配,卽爲押送,其中羅將李聖甲,家在城外,未及同時擧行,待城門開捉來,亦爲嚴刑一次後,依右律,忠淸道黃澗縣新興驛徒三年定配,一體押送之意,敢啓。傳曰,知道。渠輩分配各邑,徒有討食之弊,畿內殘驛,永屬驛奴事,分付畿伯,可也。
御營廳諸將官射講單子判付內,卿則異於年富力强之將臣,何必躬自監射乎?節目中,雖有大將時或監射之語,如卿等老帥,在家便息,宜當爲良如敎。
全羅監司鄭民始狀啓,被災田民停糴一款,詳査抄出擧行計料事,判付內,啓下備邊司爲旀,昨於畿伯還朝登筵也,以田災量給還布停減之眩於擧行,有所奏乙仍于,意或他道亦然,觀此狀辭,剖柝分明,自此湖南一道,庶可以弛心是如乎,湖西·嶺南,介在於本道傍近,須令往復停當,無或有此然彼不然之歎,爲民一念,不敢晷刻少解,深夜呼燭,更勤飭諭是如乎,嶺·湖兩道之若或未盡領會,有參差不均齊之弊,則完伯難免獨善之責,卽自本司,嚴飭行會爲良如敎。
全羅監司鄭民始狀啓,年分事目判付祗受事,判付內,啓下備邊司爲旀,觀此狀辭,可謂先獲,大抵水浸諸邑,旣遍一道,則今云餘邑數少,竝督亦難者,道伯之說,誠得宜是置,湖南舊還,一倂停退事,分付爲旀,水浸之被損,嶺甚於湖,湖旣施矣,嶺當一視,嶺南舊還段置,亦倂勿懲爲有矣,王畿民産,其所顧見,豈後於他道?畿邑舊還餉,亦爲停退事,兩道道臣處,卽爲行會爲旀,外此諸道舊還之應在停退邑外,可倂停退處道名,量宜區別,待明朝稟處事,言于左相爲良如敎。
全羅監司鄭民始狀啓,道內綿農,被災孔酷,各司各營納軍保布,限明秋純錢代捧,令廟堂稟旨分付事,判付內,啓下備邊司爲旀,湖西代捧之請,則付之廟堂,酌量稟處,而本道段,道伯是出入掌賦之地者,經費關係,必當熟料,而其請如許,民勢可知,旣知其民勢,不許所請,是豈日前判付中一委而勿疑之意乎?依狀請,一倂施行。此乃欲使南民,無絮而忘其寒也,常賦猶如是許代,則下於此之綿納,無論京外,萬一依舊懲督,其可曰國有紀綱乎?是旀,又或富豪都執,營邑遏路,使都下綿貴如金,如前次嶺南之爲,則唯此急於益下,卽許代錢,兩便於遐邇小民之苦心,亦豈不太相反乎?此意,竝以分付道臣處爲良如敎。
平安監司洪良浩狀啓,義州等邑,非時雨雹,龜城等邑,差早霜信,楚山府雨雪,尤有傷稼之歎,民事可悶事,啓下戶曹爲旀,滌場前農形,這卽陳聞,俾無始勤終怠之歎事,嚴飭分付爲良如敎。
義州府尹李東郁狀啓,鳳城甲軍將卒,自彼邊陸路發向水上,今月望前,巡檢大國人出來事,啓下備邊司爲旀,彼人則水漲之時,或有偸斫之奸弊,沿江上下,前後巡檢,若是其勤勵,而我國則邊禁解弛,新反以我國四郡拱抱之木,徒爲偸斫之資,而莫之禁焉,揆以國綱,寧不寒心?以我國禁弛之故,彼人朁行,我國邊倅之事,如許邊倅,將焉用哉?自本司,各別嚴飭道帥臣處,俾有實效爲良如敎。
尹履相,以義禁府言啓曰,尹永僖,杖一百,以公罪收贖,沈象奎定配,依法典收贖,徐有聞·洪樂游,各杖一百收贖,告身盡行追奪,照律草記批旨內,如有功議,各減一等,徐有聞·沈象奎·洪樂游,功議勿論可也事,命下矣。尹永僖六代祖鏶,振武原從功臣云,功減一等,杖九十,以公罪收贖之義敢啓。傳曰,知道。
辛亥九月初八日辰時,上御重熙堂。同副承旨入侍時,同副承旨李翼晉,記事官李海淸,記注官安經心·金良倜,以次進伏。上命讀公事,書判付訖。翼晉曰,翰林上下番俱空,只有兼春秋二員,今方替直,預備兼春秋一員,亦當如例待令,而工曹正郞姜世揆,承文判校李尙運,俱在外,無以備員,合有變通之道,故敢此仰達矣。上曰,事勢旣如此,則與未付諸司郞,卽令該曹口傳相換,宗簿正,亦是例付之窠,一體口傳差出,以爲推移備員之地,可也。出擧條命退,諸臣以次退出。
上在昌德宮。停常參·經筵。
李敏采,以禁衛營將官言啓曰,今日本營軍兵,日次私習云矣,敢啓。傳曰,知道。
李敏采,以御營廳將官言啓曰,今日本廳軍兵,日次私習云矣,敢啓。傳曰,知道。
傳于沈煥之曰,江華留守留待。
傳于沈煥之曰,江華留守入侍。
備忘記,江華留守柳戇下直,長弓一張,長箭一部賜給。
李敏采啓曰,掌令曺命業,自鄕上來,一體牌招,何如?傳曰,允。
李敏采啓曰,大司憲申應顯,執義成德雨,牌招啓辭未下,掌令曺命業,牌不進,掌令姜世綸,持平鄭弼祚·曺喜有,俱在外,監察茶時之意,敢啓。傳曰,知道。
以掌令曺命業牌不進罷職傳旨,傳于李敏采曰,只推。
以前判義禁吳載純問啓,傳于李敏采曰,爲先從重推考,此問啓勿施。
傳于沈煥之曰,弘文提學牌招。
沈煥之啓曰,弘文提學吳載純,牌不進推考傳旨,今方捧入,而九日製命下之後,如是違牌,事甚未安,更卽牌招,何如?傳曰,允。
沈煥之啓曰,弘文提學,旣已承牌,藝文提學未差之代,政官牌招,開政差出,待下批,仍卽牌招,以爲同參考試之地,何如?傳曰,允。
傳于沈煥之曰,都承旨持此書題,與弘文提學,偕往泮宮,儒生試取以來。
沈煥之啓曰,藝文提學李命植牌不進推考傳旨,今方捧入,而同參考試,自是法典,如是違牌,事甚未安,更卽牌招,何如?傳曰,允。
傳于沈煥之曰,仕記之懸病,傳旨之違牌書入,看作能事,仕記修正及傳旨捧入承旨,竝遞差,與未差之代,前望單子入之,待下批牌招察任。
承旨前望單子入之,李祖源·李洪載·尹東晩·鄭益祚落點。
沈煥之啓曰,新除授右副承旨尹東晩,時在忠淸道大興地,斯速乘馹上來事,下諭,何如?傳于沈煥之曰,許遞,前望單子入之,待下批牌招察任。
承旨前望單子入之,閔台爀落點。
以行左承旨李洪載牌不進傳旨,傳于沈煥之曰,近日承宣,仕進則懸病,牌招則違召,此承旨亦其中一人,遞差。
傳于沈煥之曰,承旨前望單子入之,待下批牌招察任。
承旨前望單子入之,尹弘烈·徐郁修·沈煥之落點。
沈煥之啓曰,臣與右承旨徐郁修伴直矣,纔已遞差出去,伴直無人,同副承旨鄭益祚,卽爲牌招,何如?傳曰,允。
傳于沈煥之曰,承旨前望單子入之,待下批牌招察任。
承旨前望單子入之,李敏采落點。
李敏采啓曰,今日政新除授大司諫,待下批,一體牌招,何如?傳曰,允。
沈煥之啓曰,玉堂上下番俱空,已至多日,事甚未安,今日政新除授玉堂,待下批,仍卽牌招,以爲推移入直之地,何如?傳曰,允。
有政。吏批,判書金文淳試所進,參判朴祐源進,參議未差,左承旨李敏采進。啓曰,判書金文淳試所進,參議未差,少臣獨政未安,何以爲之?敢稟。傳曰,仍爲之。以洪仁浩爲大司諫,李太亨爲校理,以朴奎淳爲修撰,以李時秀爲禮曹參判,以洪檢爲兵曹參判,以權之彦爲敦寧都正,以趙鎭宅爲兵曹參知,以金文淳爲內資提調,以李鼎揆爲工曹參議,以李東泰爲同義禁,以金履禧爲戶曹參議,以李命植爲藝文提學,以尹光普爲奉常正,以李彦祐爲司僕正,以朴宗來爲司成,以林淳浩爲刑曹正郞。
兵批,判書吳載純試所進,參判未差,參議尹長烈入直進,參知未差,右副承旨沈煥之進。副司直李亨元·徐邁修·呂萬永·李翼晉·李敬五·申馥,副司果韓光植·朴奎淳·李廷恢·金基厚·尹光濩·林濬浩,竝單付。
傳于李敏采曰,科次入侍。
傳于李敏采曰,入格儒生,待明朝待令。
醫官洪履福書啓,領中樞府事徐命善病症,連爲看審,則脈度之沈微,肢體之厥冷,與昨一樣,水穀直下,痰響升降,比昨愈甚,人蔘二錢重粟米飮二貼,依前煎用之意,詮次啓達。傳曰,着意不離看病。
沈煥之,以成均館同知館事言啓曰,今九月初九日,儒生課試,當爲設行,而大提學·大司成,俱未差,限內不得爲之之意,敢啓。傳曰,已令設行,通方外,可也。
李敏采,以備邊司言啓曰,因全羅監司狀啓判付內,嶺南·京畿舊還,依湖南例,倂爲停退,外此諸道舊還之應在停退邑外,可倂停退處道名,量宜區別,稟處事,命下矣。今年諸道農形,大體言之,畓禾則豐處多而歉處少,田穀則豐處少而歉處多,而其中水災沈墊處,則倂與畓禾而或不無全失者,今此聖敎之反隅於湖南,倂施於兩道,實是曠絶之惠。外此而如欲量宜區別,湖西一道,介在畿甸·湖南之間,而其所被災,無甚異同,若令彼施而此否,恐有奚爲後我之歎。關東一道,惟田穀是業,而積潦早霜,成實難期,想其民勢,亦宜同在於四道矜恤之中,湖西·關東兩道舊還,一體停退,恐爲得宜。至如兩西及北路,較諸上所云五道,足爲優勝,況以有前日傳敎,應在停退者,亦必有之,則此三道,姑勿擧論,待年分結梢,從略分定,以紓民力,何如?傳曰,允。
李敏采,以訓鍊都監言啓曰,謹依草記批旨,武二所弄奸擧子,充軍罪人李熺,科場作奸情節,廣加査探,則矢人沈鎭,爲李熺募得衛將所軍士秋岳同,岳同又締結各人,而孫順起爲名漢,以曾前衛將所使令,熺之應射時,冒入場中,替行看射之役,爲其內應。岳同本非試所定送,而乘時下往於都廳,逐出量箭元軍士,而渠乃挺身拾箭,以熺之木箭十二步所射者,報以四十五步,終至現捉,今於査問時,箇箇遲晩,而且矢人沈哥,與熺之姪,與受三十五兩錢於巡廳,等牌軍士韓貴奉及岳同·順起三漢等處,逢授於酒家,而及熺被捉,熺之姪,還爲推去之事,各招明白,熺亦無辭自服。以此推之,眞贓畢露,毫無疑端。熺則,充軍次,還送秋曹,岳同,則亦是秋曹囚推者,故今方一體還送,而其外干犯各人沈鎭·韓貴奉·孫順起等三漢,旣自臣營,査探捉來,從輕重懲治,何如?傳曰,允。
行左承旨閔台爀疏曰,伏以,護逆之徒,從古何限,而豈有如尹永僖之萬萬絶悖者乎?噫噫,痛矣。劇逆之子,肆然赴講,卽是前古所未有之變怪,苟有一半分秉彝之心,只當驚心痛骨,嚴辭峻退之不暇,而乃反目見長單,口呼講栍,手授照帖,密密扶護,揚揚越送,究厥心腸,卽一劇賊,窮凶情節,莫逃天日,而乃敢東西跳踉,恣意搆揑,未知受講者誰也,越講者誰也?照帖之着押者誰也,而暗生掉脫之計耶?又況金吾對質,節節語屈之狀,十目所覩,綻露無餘,則嚴覈得情,快施當律,卽是有國之常憲,而公律勘放之命,不意遽下,重之以玉署淸銜,善地墨綬,殆若無罪見原有功酬勞者然,處分顚倒,聽聞駭惑,豈意聖明之世,有此過中之擧乎?本院出納,素稱惟允之職,而初不封繳,晏然書頒,金吾議讞,宜有曰殺之義,而又不覆難,遽然奉行,喉舌之地,執法之官,乃如是乎?臣於此,竊不勝驚瞠駭痛,歷屢日而不能自已。此際承宣除命,忽下於騎省持被之中,庚牌儼臨,雖已出肅,而憂慨之極,不容泯默,略陳短章,仰瀆崇嚴。伏乞聖明,翻然改圖,收還永僖內外官職除授之命,亟從三司之請,明正典刑,以嚴義律,以靖世道,千萬幸甚。臣無任屛營祈懇之至,謹昧死以聞。以左承旨閔台爀上疏,傳于沈煥之曰,旣有禁令,則金吾之擧行,有司之職固然,至於承宣遞去之後,無難侵斥,以此以彼,萬萬駭然。原疏還給,本職遞差,捧納承旨,亦爲遞差。
都承旨李祖源疏曰,伏以,臣卽伏見前左承旨閔台爀疏本,以尹永僖勘放時,禁堂之不爲爭覆,盛加論斥,辭意嚴峻,臣於此,誠不勝瞿然慙悚之至。噫,彼永僖之陰護逆孽,肆然越講之狀,渠旣自服,在法罔赦,而情節不究,刑章不加,淸班特除,晏然放出,天下寧有是哉?臣職忝按獄之末,目見非常之擧,而時値深夜,促敎荐降,倉卒嚴畏,遂至奉行,憂憤所激,聯陳短疏,見阻門將,低徊未徹,壞法溺職,罪合重勘,公議之來,臣何敢辭?適因奉命泮宮,今始露章,伏乞聖明,亟降威罰,以重法綱,以安私分,千萬幸甚。臣無任云云。答曰,省疏具悉。卿其勿辭行公。
辛亥九月初九日辰時,上御誠正閣。江華留守入侍時,左副承旨趙鎭宅,記事官李海淸,記注官安經心·金良倜,江華留守柳戇,以次進伏訖。上曰,進前,可也。戇進奏職姓名訖。上曰,本府是保障重地,務盡對揚之道,毋負朝家差遣之意,可也。戇起伏訖。上曰,到任當在何間耶?戇曰,今日出宿門外,再明當到任矣。命退,諸臣以次退出。
辛亥九月初九日酉時,上御誠正閣。科次入侍時,右副承旨沈煥之,記事官李海淸,記注官安經心·金良倜,弘文提學吳載純,對讀官兵曹佐郞趙鎭井,以次進伏訖。上命弘文提學進考試券。載純,進前考試,以南鼎寬·李衡求等五人,坼榜訖。上命書傳敎曰,九日製排律居首幼學南鼎寬,賦居首幼學李衡求,直赴會試,排律之次進士任希復,幼學尹寅植,賦之次幼學李秉祚,各給二分。排律科次,初爲高等,因全句落廉,或三處違廉,雖不得不置之違格,而句作多有可意者,遺珠,誠可惜,進士李敬參,幼學李英玉,特賜紙一卷。命退,諸臣以次退出。
上在昌德宮。停常參·經筵。
李敏采,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李敏采啓曰,大司憲申應顯,執義成德雨,牌招啓辭未下,掌令姜世綸,持平鄭弼祚·曺喜有,俱在外,掌令曺命業未肅拜,監察茶時之意,敢啓。傳曰,知道。
李敏采啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈煥之曰,入格儒生入待。
傳于沈煥之曰,他承旨入侍。
沈煥之啓曰,校理李太亨牌不進罷職傳旨,今方捧入,而應敎李義鳳,副應敎金方行,副校理李晴,修撰朴奎淳,副修撰申獻朝·金翰東俱在外,校理一員,副校理一員未差,修撰沈能翼傳旨未下,玉堂上下番俱空,已至多日,事甚未安,未差之代,政官牌招,開政差出,仍卽牌招,以爲推移入直之地,何如?傳曰,允。
沈煥之啓曰,新除授修撰朴奎淳,時在京畿楊州地,經筵入番事緊,斯速乘馹上來事,下諭,何如?傳曰,允。
沈煥之,以吏批言啓曰,本曹參議,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書金文淳進,參判朴祐源進,參議未差,右承旨李敏采進。以李晩秀·趙鎭宅爲承旨,以徐龍輔爲吏曹參議,以李羽晉爲校理,以沈興永爲修撰,以李壽彬爲禁府都事,以金圭夏爲全羅都事,以崔履亨爲平安都事,以咸士謙爲咸鏡都事,以朴知源爲永陵令。
兵批,判書吳載純病,參判洪檢未肅拜,參議尹長烈病,參知趙鎭宅入直進,右副承旨尹弘烈進。副司直李洪載·閔台爀·尹東晩·尹履相·徐郁修,竝單付。
傳于趙鎭宅曰,左承旨許遞,前望單子入之,右副承旨解由勿拘,與新除授承旨,待下批,待開門牌招。
醫官洪履福書啓,領中樞府事徐命善病症,夜來看審,則脈度沈微,痰響升降,水穀直下等諸症,與昨一樣,而人蔘二錢重粟米飮二貼,連爲煎用之意,詮次啓達。傳曰,着意不離看病。
李敏采,以備邊司言啓曰,因黃海監司狀啓,論理草記稟處事,命下矣。取見其狀本,則盛陳本道綿荒之狀,仍請各樣軍布,限明秋純錢代納矣。今年綿農之失稔,勿論本道與他道,在在皆然,則道臣狀辭,容或無怪,而第念軍民,本是一體,朝家之所以撫恤者,不可使有偏厚偏薄之別,則軍需之純許代納,於民雖不可謂不厚,於軍獨不念及乎?必商量折衷於其間然後,庶可爲得,本道上納各軍門軍布,倂許錢木參半,各該司價布及江都所送選武布,倂以純錢許施,一以使窮民息肩,一以使軍需有賴,恐合事宜,以此分付,何如?傳曰,允。
趙鎭宅,以吏曹言啓曰,興陽縣監鄭萬始,因筵敎,推促下送,則謂有情勢,今至屢日,終不下去,故囚其家僮,連爲申飭,而一向引義,無意赴任,事體所在,誠極未安,令該府拿問處之,何如?傳曰,嚴飭,今日內下送後,草記,可也。
李敏采,以武二所試官意啓曰,臣所,騎芻應射擧子一百七人內,三中三人,二中四人,一中十三人,合爲入格二十人,騎芻纔已畢試,日暮姑停之意,敢啓。傳曰,知道。
判義禁具允鈺,同義禁閔鍾顯,知義禁趙心泰等疏曰,伏以,臣等聯陳訟罪之忱,兼附執藝之義,連日呈疏,見阻門禁,慙惶抑鬱,若無所容,乃於昨者,伏見承宣處分傳敎,始知相規之語,出於惟允之地,原本還給,雖未得見,而臣等溺職之失,於是乎益著矣,受而爲罪,惟有愧汗之浹背而已。噫,彼永僖,容護逆孽,捧講越栍,若無顧忌,是誠古今之所未聞,王法之所不貸,供辭之出,眞贓益露,臣等忝在按法之地,惟當嚴覈情節,亟請當律而不謂,議啓纔入,判付旋降,至命以公罪勘放,在臣等憂憤之心,豈不欲冒上文字,力請收還,而草記之批先頒,促放之敎荐下,事會迫急,失於周旋,終不免顚倒奉行,其爲不誠無狀,莫此爲甚。臣等之罪,不待人言之來,固已滿心慙恧,無面可顯,尙何敢晏然冒據於是任哉?玆敢相率陳章,略暴惶愧之情,伏乞聖明,俯賜鑑諒,亟勘臣等不職之罪,以謝公議,以安私分,千萬幸甚。臣等無任屛營祈懇之至。答曰,省疏具悉。卿等勿辭行公。
辛亥九月初十日辰時,上御誠正閣。入格儒生入侍,他承旨同爲入侍時,左承旨李敏采,左副承旨沈煥之,假注書李垿,記注官安經心·金良倜,以次進伏訖。上曰,儒生如已待令,使之入侍,可也。賤臣承命出,與南鼎寬,偕入進伏。仍奏曰,南鼎寬一人,纔已待令,而其餘諸生,姑未來待矣。上曰,儒生進前,可也。鼎寬進前奏姓名訖。上曰,爾之近族,誰也?鼎寬曰,於故承旨臣南鶴聞,爲五寸姪矣。上曰,前後所做,合爲幾許?鼎寬曰,詩爲五百首,表爲四百首矣。上曰,可謂實才矣。上曰,爾年,今幾何乎?鼎寬曰,三十四矣。上曰,前此初試,凡爲幾番,而泮中應製,亦嘗被抄耶?鼎寬曰,初試前,已數番爲之,而應製被選,亦爲四五次矣。命退,諸臣以次退出。
上在昌德宮。停常參·經筵。
李敏采啓曰,大司憲申應顯,執義成德雨,牌招啓辭未下,掌令姜世綸,持平曺喜有·鄭弼祚,俱在外,掌令曺命業未肅拜,監察茶時之意,敢啓。傳曰,知道。
沈煥之啓曰,輪對官來待矣,敢啓。傳曰,入待。
傳于沈煥之曰,再明日眞殿行禮,明日齋宿處所,依例爲之事,該房知悉。
傳于李敏采曰,再明日眞殿行禮時,大臣以下參班,亦令依例磨鍊事,分付該曹。
傳于沈煥之曰,同副承旨入待。
承旨前望單子入之,徐龍輔落點。
以左承旨徐龍輔,牌不進罷職傳旨,傳于尹弘烈曰,許遞。
傳于沈煥之曰,承旨前望單子入之,待下批牌招察任。
承旨前望單子入之,趙尙鎭·李洪載·洪仁浩落點。
沈煥之啓曰,校理李羽晉,修撰沈興永,牌不進罷職傳旨,今方捧入,而應敎李義鳳,副應敎金方行,副校理李晴,修撰朴奎淳,副修撰申獻朝·金翰東,俱在外,玉堂上下番俱空,已至多日,事甚未安,未差之代,政官牌招,開政差出,待下批,仍卽牌招,以爲推移入直之地,何如?傳曰,允。
傳于李敏采曰,當初因阻閽,上疏還持去,則人所云云,可謂外題,況已經出,又陳疏承批,則連日呈病,揆以處義,極涉太過,都承旨李祖源遞差,今日政,曾經中除在外老病,以在京無故人差出,待下批牌招察任。
沈煥之啓曰,卽者應敎李義鳳,旣入闕中,不爲肅謝,直爲出去,事甚未安,推考警責,仍卽牌招,推移入直,何如?傳曰,允。
吏批啓曰,判書金文淳式暇,參議李勉兢未肅拜,小臣,獨政,何以爲之?敢稟。傳曰,仍爲之。
有政。吏批,判書金文淳式暇,參判朴祐源進,參議李勉兢未肅拜,右承旨李敏采進。以徐邁修爲都承旨,以尹光普爲校理,以韓光植爲修撰,以李喆模爲兵曹參知,以金膺著爲司藝,以金載一·李福休爲監察,兵曹參議李喆模,兵曹參知尹長烈。
兵批,判書吳載純進,參判洪檢病,參議尹長烈進,參知李喆模未肅拜,右副承旨尹弘烈進。以李義寬爲同知,以朴師說爲僉知,以安鼎大·朴長卨爲曹司衛將,以兪碩柱爲內禁將,以申馥爲文兼,司直李晩秀,僉知單李寧。
傳于李敏采曰,都承旨批下,牌招察任。
以都承旨徐邁修,牌不進罷職傳旨,傳于李敏采曰,許遞。
傳于李敏采曰,摠管中在外人許遞,前望單子入之,待下批牌招察任。
副摠管前望單子入之,申大顯落點。
傳于李敏采曰,吏曹參議前望單子入之。
吏曹參議前望單子入之,李勉兢落點。
李敏采啓曰,新除授吏曹參議李勉兢,方在罷散中,仍〈何〉以爲之?敢稟。傳曰,敍用。
兵曹口傳政事,副司直徐龍輔。
傳于李敏采曰,坐直承旨入侍。
傳于沈煥之曰,畿伯行部,西路尙未爲之,此時省野,不可許久過時,一兩一〈日〉內,更爲發巡事,令廟堂分付諸道。檢田之政,今年最難,此時守宰,亦不可瘝曠,令該曹,申飭於上京守令等處,使之從速還官。
以慶尙監司鄭大容狀啓,眞殿茶禮所用柚子,節序差晩,體小色靑,惶恐待罪事,傳于李敏采曰,勿待罪事,回諭。
醫官洪履福書啓,領中樞府事徐命善病症,連爲看審,則脈度之微弱,水穀之直下,別無加減,痰響愈甚,精神恍惚,夜則躁撓不能貼席,而呑嚥漸難,故昨日則人蔘二錢重粟米飮,調薑汴竹瀝數匙,只用一貼矣,自鷄鳴時,痰喘尤劇,症勢危篤,故更煎人蔘五錢重蔘橘飮一貼之意,詮次啓達。答曰,着意不離看病。
沈煥之,以吏曹言啓曰,今此景慕宮望祭獻官,前承旨李祖源塡差,而時無職名,令該曹口傳付軍職,何如?傳曰,允。
兵曹口傳政事,副司直李祖源。
沈煥之,以吏曹言啓曰,因本曹草記,興陽縣監鄭萬始嚴飭,今日內下送後,草記可也事,命下矣。興陽縣監鄭萬始處,屢度催促,使之卽刻離發,而飭敎之下,一向引義,終不下去,事體所在,尤極駭然,決不可一任其遲滯,令該府拿問嚴處,何如?雖曰出自法從,本職不過是幺麽外官,焉敢若是煩屑?卽其地外補,令畿伯,卽刻嚴飭越江,仍令今日內踰畿內後,狀問,可也。
李敏采,以兵曹言啓曰,五間水門鎖鑰,五部今已新造矣。發遣本曹郞廳,與該門入直部將,眼同照檢,一倂換鑰堅鎖之意,敢啓。傳曰,知道。
以禁府都囚徒,傳于李敏采曰,今日內捧供,待判下,仍爲照律以聞。
李敏采啓曰,卽者義禁府都事來言,時囚今日內捧供,待判下,仍爲照律以聞事,命下,而判義禁具允鈺,同義禁閔鍾顯·趙心泰,謂有情勢,不爲行次,只有同義禁李東泰一人,不得備員開坐云。判義禁具允鈺,同義禁閔鍾顯·趙心泰,竝卽牌招,使之擧行,何如?情勢似然,竝許遞,時囚不過輕罪,竝令付過放送,可也。
都承旨徐邁修疏曰,伏以,臣於恩除之下,固當趨承之不暇,而竊有私義之不可冒膺者。日前尹永僖事,關係何如,負犯何如,而公律勘放之命,內外官職之除,俱是聖朝萬萬過中之擧,則本院之不之繳還,徑先奉行,雖曰責在坐直,而臣亦其時一院之長耳,雖因私故,未得仕進,而若其不能匡救之罪,實無所逃,又於翌日,藥院只參問候,泯默而退者,亦不免溺職之歸。今於前承旨閔台爀疏後,尤何敢諉之以身不在院,事不由己而有所自恕,揚揚出脚也哉?玆敢隨詣闕外,略陳短章,伏乞聖明,俯賜鑑諒,亟遞臣職,以安賤公,千萬幸甚,臣無任屛營祈懇之至。答曰,省疏具悉。爾其勿辭察職。
左承旨徐龍輔疏曰,伏以,臣於昨日,伏奉三銓恩命,微執難改,冒膺無路,惟譴何是俟,承宣移除,認出曲諒,且惶且感,固當竭蹶趨承,而第臣區區私義,有不敢晏然者,玆敢略控焉。嘻噫,痛矣。尹永僖之負犯,何等絶悖,關係何等至重,而不惟邦憲之不加,乃反官職之聯翩,至使大義湮晦,亂賊跳踉,貽累聖德,誠非細憂。處分適在臣申退之後,繳還旣無其路,疏籲亦非其時,通宵繞壁,不能成寐,循例仕進,義不敢出,一向偃處,心所難安,徊徨踧踖之際,恩遞遽降,竟不免於泯默之歸,至今追思,愧恧冞切。日昨前承旨閔台爀之疏出,而承宣之中,亦有不負職者矣,纔見大槪,已令人面騂,而原疏還給,雖不得其詳,謹以批旨,諦悉承宣論斥,想亦嚴峻,莫之覆難,遽爾頒布,雖非不在院者所可當,着名曰承宣,則臣亦伊時之一人,而不得及時匡救,方此頌尤,顧何敢臣自區別曰,非我也而揚揚供職,不思所以自靖之義乎?庚牌之下,隨詣陳懇,伏乞聖明,俯垂鑑諒,亟賜遞改,俾安賤分,不勝幸甚,臣無任屛營祈懇之至,謹昧死以聞。答曰,省疏具悉。爾其勿辭察職。
左副承旨趙鎭宅疏曰,伏以,爲人臣而護逆孽,便一逆也,彼尹永僖之護逆,誠所謂路人所知,而上天孔昭,乃於金吾對質之後,眞贓始畢露矣。嗚呼,我殿下,日月也,明無有不燭,而獨於一永僖,何至於曲費辭敎,經授官銜,使群下,擧皆囚舌捫心,莫曉聖意之所在也?夫明其爲賊,賊乃可服,臣愚死罪,請以囚供判付下者,仰首一陳可乎。永僖之先俸講後考單,及見單後聞策兩段,卽聖敎中拈出肯綮,爲渠見脫之左契者,而以臣迷見,反復爰辭,惟此兩條,未見其脫,只見其不得脫焉。諸試官,莫不先考單而後受講,永僖亦於他儒,用此例,而獨於逆孽之子,先講而後考者,徒出於假作無情,遮鎌偸鈴之狡計,而至其見單之後,着押照帖者,惟渠目惟渠手,不待人之十目十手,則到此渠雖欲自掩,得乎?問策之策,卽所謂將何如三字,而對沈象奎語屈之後,始乃曰,說到越講云者,乃是將如何之意,俄頃之間,先曰言而後曰意者,尤見其遁辭所窮也。至若書札事之惹鬧先發,渠爾自知其破綻莫掩,乃以此,亦豈是等語,把作互對說話,此其輕重果何如,則尙可以爲潔給之資耶?惟此三條,自供,卽渠一般斷案,而究厥凶肚,蓋亦出於嘗試耳,畢竟聖明,施措至此,則將不知幾永僖,又復接跡而起矣,奈世道何?奈國憂何?思之及此,心骨俱寒,伏願聖明,惕然遠覽,翻然改圖,特寢前命,亟令王府,以其供罪之,以其罪律之,以爲靖世道杜亂孽之道焉。至於門禁一事,臣非不仰揣息鬧之聖意,而日前兩惠堂引嫌之疏,尙不免爲門將所拒,則三司箚牘,尙復何論?此終非聖世之美事,又以啓方來之深憂,伏願特恢轉圜之量,亟下反汗之音,以光聖德,不勝幸甚。臣於近日,蒙被偏隆,院省迭授,罔非恩私,而臣不能效一日之責,慙悚冞切,無面可顯,方於治疏將上之際,伏見左承旨臣徐龍輔疏本,則以不能匡救,引義乞免矣,臣與龍輔申退,俱在伊日,而其不能自盡其職則一耳,義不敢晏然仍冒,玆敢附陳自劾之義,仍犯擅離之罪,伏乞勘臣之罪,以安私分焉,臣無任屛營祈懇之至,謹昧死以聞。
以左副承旨趙鎭宅上疏,傳于李敏采曰,伊日此承宣,與承旨徐邁修·徐龍輔,俱是申退之人,則雖有人言,與其時坐直兩承宣,處義自有別焉,設欲爲此不當之處義,如呈病或違牌之邁修·龍輔則,尙可,此承宣則,以翌日仕進,昨日亦出肅之人,忽於今日,投呈一疏,而禁令收還等說,用東於邁修,以不能匡救乞免,掇拾於龍輔者,是豈每對臣僚,以懋實二字,勉飭之意乎?欲請反汗,則其後登筵屢次矣,欲爲辭職,則供職亦多日矣,以此以彼,其爲不誠,孰大於此,而疏中鎌鈴之喩,何乃明於責人乃爾?一二承宣疏之意外承批,却爲此承宣敢言之資,此等不誠之習,決不可一任其蹈襲,原疏還給,當該承旨趙鎭宅辭職,依所請施行,以爲近日廷臣不誠者之戒。
沈煥之啓曰,左副承旨趙鎭宅上疏辭職,依所請,施行事,命下矣。取見原疏,則只以勘臣之罪爲請矣,以何傳旨捧入乎?敢稟。傳曰,爲先許遞,刊名於銀臺座次之案。
辛亥九月十一日辰時,上御誠正閣。輪對官·入格儒生入侍時,右副承旨尹弘烈,同副承旨沈煥之,記事官李海淸,記注官安經心·金良倜,戶曹正郞具膺,內資寺主簿崔必濟,議政府司錄鄭彦仁,司圃直長鄭德濟,尙瑞直長朴瀅源,儒生李衡求·任希復·尹寅植·李秉祚·李英玉·李敬參,以次進伏訖。上曰,輪對官,以次進前,可也。具膺等,以次進前,奏職姓名及職掌訖。上曰,遺在除之,如有所懷,奏達,可也。膺曰,所懷無矣。命輪對官先退。上曰,儒生進前,可也。衡求進奏姓名。上曰,前後所做,賦爲幾首乎?衡求曰,爲三百餘首矣。上曰,年今幾何乎?衡求曰,三十七矣。命退,任希復奏姓名。上曰,科工各體所做,爲幾許乎?希復曰,策爲三十首,表爲五百首,賦爲百首矣。命退,尹寅植奏姓名。上曰,所工爲幾許乎?寅植曰,前後所做詩,爲五百首矣。李秉祚奏姓名。上曰,爾之近族誰也?秉祚曰,長陵參奉李喆祚四寸矣。李敬參奏姓名。上曰,科文所做,爲幾許乎?敬參曰,表爲三百,詩爲五百矣。李英玉奏姓名。上曰,所工爲幾許乎?英玉曰,詩爲三百首,表爲七百首,賦爲百餘首,策爲百餘首矣。上曰,爾等試券,或有全句違韻落廉,或有三處違廉,而句作頗有可觀,故特賜紙一卷,爾等知悉,可也。儒生領賞訖。引儀唱四拜,諸生等行四拜禮訖,以次退出。上曰,不爲仕進承旨徐龍輔,牌招入侍。出榻敎命退,諸臣以次退出。
辛亥九月十一日申時,上御重熙堂。右承旨入侍時,右承旨李敏采,記事官李海淸,記注官安經心·金良倜,以次進伏訖。上命書傳敎曰,每歲園幸之行於正月,豈特爲是月?兼爲江民之便好也,此所以必欲於正月而爲之,抑八月亦可之意,申諭於筵席者也。今年節序最晩,晩稼近始垂穎,則滌場當在來月,船運又在其後,捉船之期,若用昨年例,則江民之難便,不問可知,況舟橋所入,不踰三十餘隻,則設令齊到前合氷,先到者,綽可入用,儻或冬令猝寒,限內合氷,則亦豈無闊狹於行期乎?今番捉船之限完固船限四十隻,趁來月念前後待令,其餘趁晦前待令事,卽令舟橋堂上,知悉於江民等處。命退,承史以次退出。
上在昌德宮。停常參·經筵。
李敏采啓曰,大司憲申應顯,執義成德雨,掌令曺命業,牌招啓辭未下,掌令姜世綸,持平鄭弼祚·曺喜有,俱在外,監察茶時之意,敢啓。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
沈換之啓曰,今日齋宿,承旨不可不備員,而都承旨趙尙鎭,左承旨李洪載,不爲仕進,所當牌招,而拘於廳規,不得請牌,何以爲之?敢稟。傳曰,與在外承旨許遞,前望單子入之,待下批牌招察任。
承旨前望單子入之,徐邁修·李勉兢·李喆模落點。
傳于李勉兢曰,出宮門路,以協陽門爲之。
醫官洪履福書啓,領中樞府事徐命善病症,連爲看審,則脈度沈細,或存或無,精神昏迷,四肢厥冷,痰喘升降,胸膈高滿,症勢一向危篤,故人蔘五錢重蔘橘飮,連爲煎用之意,詮次啓達。傳曰,着意不離看病。
沈煥之,以吏曹言啓曰,諸道檢田之政,今年最難,此時守宰,亦不可瘝曠,令該曹,申飭於上京守令等處,使之從速還官事,命下矣。上京守令中,振威縣令曺允植,再昨日已爲下去,加平郡守具壽漢,蔚山府事李敏亨,黃州牧使張鉉國,纔已申飭下送之意,敢啓。傳曰,知道。
李敏采,以守禦廳言啓曰,本廳射會,臣親爲監試而,應射諸員,各屯哨官,則例皆出屯,五局哨官,自留營試射,京營射員,只是七人,而七人之中三人懸頉,雖未知實病事故之如何,而射會申飭之下,其在事體,誠極未安,射員懸頉人左別將申遇文,千摠李漢興,把摠具載敬,竝姑改〈差〉,何如?傳曰,允。
辛亥九月十二日辰時,上詣摛文院。齋宿入侍時,都承旨徐邁修,左承旨李敏采,右承旨李勉兢,左副承旨李喆模,右副承旨尹弘烈,同副承旨沈煥之,記事官李海淸,假注書李垿,記注官安經心·金良倜,檢校直提學朴祐源,檢校直閣徐龍輔·李晩秀,以次侍立。上具翼善冠·衮龍袍,乘輿,出協陽門。左議政蔡濟恭,進前曰,聖體,若何?上曰,一樣矣。兵曹判書吳載純曰,別雲劍鄭昌順,未及待令,推考,何如?上曰,依爲之。出擧條詣摛文院,上命李敏采書傳敎曰,扶餘縣監,令該曹口傳差出,待下批明日辭朝。日暮時至,命侍衛諸臣權退。行禮時至,上乘輿,詣眞殿門外,降輿,詣齋殿。少頃,入就板位,行四拜禮。詣盥洗位,盥洗訖,詣第一室神位前,三上香,執酌獻酌,詣第二室,如初禮,降復位,行四拜禮訖。通禮告禮畢。還詣齋殿,乘輿,由崇範門,出仁政門,入協陽門,還內。諸臣退出。
上在昌德宮。停常參·經筵。
藥房都提調蔡濟恭,提調李,右承旨李勉兢啓曰,伏未番夜間,聖體,若何?寢睡·水刺之節,何如?幕次經宿,侵曉將事之餘,不瑕有損節乎?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李敏采啓曰,大司憲申應顯,執義成德雨,掌令曺命業,牌招啓辭未下,掌令姜世綸,持平曺喜有·鄭弼祚,俱在外,監察茶時之意,敢啓。傳曰,知道。
李敏采啓曰,禁衛營將官來言,本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐邁修曰,不爲仕進承旨,竝許遞,前望單子入之,待下批牌招察任。
承旨前望單子入之,李義弼·金履翼·李秀夏落點。
傳于徐邁修曰,承旨前望中,罷削人員,竝給牒敍用。
徐邁修啓曰,新除授承旨金履翼,以前任安岳郡守,方在解由未出中,何以爲之?敢稟。傳曰,勿拘。
玉堂前望單子入之,副應敎李太亨,副校理金熙朝,修撰林道浩,落點。
李敏采啓曰,新除授副應敎李太亨,副校理金熙朝,方在罷散中,修撰林道浩,方在削職中,何以爲之?敢稟。傳曰,竝蕩滌敍用。
以黃海監司李敬一狀啓,延安兩坊,雹災傷稼事,傳于李義弼曰,朝有回諭,而延安數坊之雹災,甚於海州,旣因海溢,瘡痍未蘇中,以長霖頹汰溢目,近又有此雨雹之過多,言念民情,極爲矜悶,俵災之無或遺漏,姑捨是,先就至殘無依之類,精査分等,受還者蠲還,有役者蠲布,其次停蠲間,一爲竝依前下判辭,參酌推移,要未實惠下究,或有未及登聞處,依此施行事,回諭。
以黃海監司李敬一狀啓,海州兩坊雹災事,傳于李敏采曰,民事極爲矜惻,依前下判付,着意擧行事,回諭。他邑如有雹災,亦爲依此擧行事,一體回諭。
以應敎李義鳳,修撰韓光植,牌不進罷職傳旨,傳于李敏采曰,只推,更爲牌招。
醫官洪履福書啓,領中樞府事徐命善病症,萬分危急之意,診次啓達。
李勉兢啓曰,卽者扈衛廳所任軍官來言,扈衛大將徐命善,今日卒逝,印信來納,何以爲之?敢稟。傳曰,作爲一廳之後,復舊例,以勳裔戎臣爲之事,旣有定式,而時無可合之人,領敦領爲扈衛大將。
有政。吏批,判書金文淳進,參判朴祐源進,參議未差,都承旨徐邁修進。以沈煥之爲吏曹參議,以李喆模爲大司諫,以尹行履爲執義,申禹相爲司諫,兪漢人·金孝眞爲掌令,韓商新·崔時淳爲持平,朴奎淳爲獻納,張至顯·朴崙壽爲正言,金熙采爲校理,姜忱爲副校理,李彦祐爲副修撰,李夔爲兵曹參議,吳載純爲判義禁,鄭存中·洪秀輔爲同義禁,李邦仁爲禮曹正郞,鄭弼臣爲禮曹佐郞,金晦彬爲典籍,任希問爲敦寧主簿,權尙熺爲掌樂主簿,池德斌爲參禮察訪,崔顯重爲檢祥。
兵批,判書吳載純病,參判洪檢入直進,參議尹長烈病,參知李喆模未肅拜,左副承旨李勉兢進。司直趙尙鎭·李洪載·洪仁浩·趙鎭宅,竝單付。
李勉兢啓曰,大司憲申應顯,一體牌招,同參署經,何如?傳曰,允。
傳于李敏采曰,右承旨入侍。
傳于金履翼曰,左副承旨入侍。
傳于李敏采曰,向來人言,雖無顧藉,到今許久之後,豈可更事引義乎?當日開坐有命,又豈敢如是逡巡乎?檢詳崔顯重禁推。
以崔顯重囚單子,傳于李敏采曰,放送,申飭擧行。
傳于李敏采曰,情勢雖似然,金吾待命,卽重臣以下之近所不敢爲者,則焉敢爲此酸處義乎?檢祥崔顯重,魚川察訪除授,當日謝朝,時任察訪,遞付京職,檢祥前望單子入之,待下批,先擧行後謝恩。
檢祥前望單子入之,尹光普落點。
三政。魚川察訪單崔顯重,典籍單曺亨壽,卒領府事徐命善,諡號忠憲。
徐邁修,以禮曹言啓曰,五禮儀,大臣之喪,自上有擧哀之節,而取考謄錄,則或因特敎擧行,而今日異於常時,不敢循例取稟之意,敢啓。傳曰,今日異於他日,勿爲磨鍊,可也。
李勉兢,以戶曹言啓曰,卒領府事徐命善喪禮葬,主家以遺言不受云,何以爲之?敢啓。傳曰,大臣生前,如有禮葬不受之言,則在前多有從之之例,領府事遺言,旣如許云,豈不可從之乎?參考不受禮葬家代送之前例,從最優例施行,畿邑亦依近例,令地方官,傳當擧行,而儀品則優厚,民弊則除之,可也。
李敏采,以戶曹言啓曰,臣鼎鎭,與佐郞臣李祖範,進詣慶熙宮差備內及內各司,依節目眼同看審後,有頉處別單書入,而修改則擇日擧行,何如?傳曰,允。
李勉兢,以兵曹都摠府言啓曰,臣等來詣中日廳,已爲設場,至於扈衛軍官應射矣,以停朝市相値,依例撤試之意,敢啓。傳曰,知道。
徐邁修,以奉常寺都提調意啓曰,東籍親耕田所種稻豆太皮唐黍四種,今九月念間,當爲成熟之意,敢啓。傳曰,知道。
李勉兢,以一所巡廳意啓曰,去夜三更量,巡到集春門,御營廳守直軍十名等處,招問軍號,則一竝不知,故問其委折,則入直哨官,初不頒布,莫重宮城守直,致有此疎忽之擧,事之驚駭,莫此爲甚,當該入直哨官,令該府拿問處之,何如?傳曰,允。
辛亥九月十三日辰時,上御誠正閣。藥房入診入侍時,藥房都提調蔡濟恭,提調李,右承旨李勉兢,記事官李海淸,記注官安經心·金良倜,檢校直提學朴祐源,醫官金光國·李翊臣·李新培·白成一,以次進伏訖。濟恭曰,離次經宿,侵晩將事,伏不審聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,近日日氣甚好,大有益於向熟之穀矣。上曰,日氣近果和暖,田種各穀,比之所料,近則如何云耶?濟恭曰,近見各道農形狀啓,則前所被沈及汰落處,則今無可論,而其外各穀,連因日氣之調和,善爲向熟云矣。上曰,日前惠堂之陳疏引義,豈不太過乎?副末望之書爲字,已有一番前例,其時亦豈無略干誚謗,而堂上則別無不爲行公之事矣,向筵旣有卿奏,則不必如是引義,而欲爲事端之稍息,特爲遞給矣。濟恭曰,緣臣違例之罪,致上酬應之一端,莫非臣罪,實不勝惶悚之至矣。此後則依軍門例,自上落點,揆以事面,少無屑越煩鎖之嫌,事體甚當然矣。上曰,自古已然之事,豈可遽然改之乎?濟恭曰,戶判兼堂,有減下之命,而戶判之例兼惠堂,果是古例,故敢達矣。上曰,然則仍任,好矣。仍命書榻敎曰,惠堂金文淳,兼惠堂趙鼎鎭仍任。上曰,趙鎭宅疏,卿其見之乎?濟恭曰,未得見之,而伏見傳敎之出於朝報者,知其大略矣。上曰,豈有如許不誠之事乎?如欲陳疏,則何不於當初除拜之時,而旣經坐直,又經一番入侍,而無一言所奏,到今始乃云云,是豈成說乎?日前兩司聯箚之不知姓名之誰某云云,已極寒心,而其後館學疏,又如此,館學封章,事體何如,而見阻於門將,空往空來,前所未聞,渠輩之自輕如此,予亦將奈何?尹永僖事,欲一問之於卿,而緩急輕重之間,卿必難於質言,故兼以惟恐或傷之意,欲問而未問矣。濟恭曰,如臣者,何足近似於大臣之任,而大臣體貌,異於三司,三司則只以寧激毋渝之意待之,而大臣則是國之股肱也,三司之所謂逆者,大臣曰不然,則或恕之,三司之所謂可殺者,大臣曰不必殺,則又或宥之,而近來爲大臣者,若或有此等說,則三司迭發,直驅之於護逆之科,如是而大臣,雖有意見,孰敢有懷畢陳乎?上曰,卿言然矣。俄以惟恐或傷之意,不欲强問云者,果以此也。濟恭曰,達宵勞動之餘,不瑕有損,醫官旣已待令,使之診候,好矣。上曰,不必入診矣。濟恭曰,卽見統制使狀本,下備局者,以西生僉使倭船失瞭之罪,與宜瞭而失瞭有間,爲辭,仍請決棍以懲矣。當初未辨船,在於若見若隱之際,則眼力難及處,彼瞭而此不見,此瞭而彼不見,或非異事,然其在重邊政謹瞭望之道,不可仍置,西生僉使韓聖寬,依狀辭,決棍懲後之意,分付統制使處,何如?上曰,依爲之。出擧條命先退。上命書傳敎曰,卒領府事議諡有命,玉堂在外及未肅拜人許遞,前望單子入之。兩司署經,亦不可不備員,在外及未肅拜諸臺,竝許遞,今日政,以在京無故人差出,待下批,與玉堂一體牌招,竝令先擧行後謝恩。檢詳亦爲待下批,先參座後謝恩事,分付。又命書傳敎曰,雖以沈痾之許久,爲之用慮,意謂或有差可而簉朝之時矣,今聞奄逝之報,驚惜嗟傷,久而無語,此大臣事業,豈待辭敎而知之?百世之公議自在,此大臣狀德之文,非諡狀也,卽明義錄也,就此一部書,論其人,可也。擧哀之節,臨弔之禮,有意亦未之果焉,尤庸歎咄,賜隧之典,已自內帑辦送,而禮葬致賻等節,卽令有司,按例擧行。易名之典,何可過立銘旌日乎?卒領府事徐命善議諡,不待諡狀,令弘文館,當日會議,政官牌招,開政下批。祿俸,限三年仍爲輸送,其子待闋服調用,致弔則,依例遣承旨爲之,致祭則,成服日,亦遣承旨爲之,依此擧行事,分付。上曰,奉常正尹光普仍任,先駁議後謝恩。出榻敎又命書榻敎曰,王大妃殿進御解肥飮一貼煎入。又命書榻敎曰,王大妃殿進御解肥飮一貼,更爲煎入。命退,承史以次退出。
上在昌德宮。停常參·經筵。
李敏采啓曰,大司憲申應顯呈辭,執義尹行履,掌令兪漢人在外,掌令金孝眞傳旨未下,持平韓商新·崔時淳未肅拜,監察茶時之意,敢啓。傳曰,知道。
傳于李義弼曰,左承旨入侍。
以副應敎李太亨,副校理金熙朝,修撰林道浩,牌不進罷職傳旨,傳于徐邁修曰,只推。
李秀夏啓曰,玉堂上下番俱空,已至多日,事甚未安,副應敎李太亨,副校理金熙朝,修撰林道浩,旣有只推之命,竝卽牌招,以爲推移入直之地,何如?傳曰,允。
以副應敎李太亨,副校理金熙朝,修撰林道浩,牌不進罷職傳旨,傳于李秀夏曰,只推,更爲牌招。
傳于徐邁修曰,大司諫聞有實恙,許遞。
傳于徐邁修曰,當該承旨推考,當該刑曹堂上,亦爲推考,勿出朝報。
以咸鏡監司李文源狀啓,南關各邑,今年秋操,退行於明秋事,傳于李敏采曰,依狀請施行事,三懸鈴行會。
李敏采,以刑曹言啓曰,依下敎,兩司掌務書吏等,施威嚴問,而渠等俱以掌吏,不善擧行,致有諸臺署坐罷後徑歸之擧,事未前有,萬萬駭然,以此罪狀,各決杖六十度,放送之意,敢啓。傳曰,知道。
正言張至顯啓曰,臣姿本庸愚,疾又侵尋,耳目之任,本不堪承,而自來情勢,便一鐵限,前後恩除,不敢趨膺,昨於夢想之外,伏奉薇垣除旨,繼而署經有命,至下先擧行後謝恩之敎,而天牌屢促,不爲呼望,臣於是,怵畏義分,隨到朝房,進退不得,惟俟竣事,而痰滯之症忽地添劇,終宵叫痛,殆不省事,署坐纔罷,徑還私次,以情以病,勢雖不已,而旣參署坐,不卽肅命,揆以臺體,壞損極矣。臣雖愚迷,豈不自知,而卽伏承責敎截嚴,至於吏隷之推治,臣之不職之失,於是益著,迫於嚴命,雖已出肅,而滿心惶恧,措躬無地,以此情踪,其何敢一刻晏然於臺次乎?請命遞斥臣職。答曰,兩司之朝房,卽古之城上所也,茶時於是,分臺於是,以至署經等事,皆於是爲之,體貌無異於臺廳,則承牌詣朝房參署會之,待開門將欲謝恩之諸臺,到朝,多不知去處,敢有政院諸罪者,此自有臺閣以來,所未聞之事也。近來臺閣,貽羞多端,無言成習,而竝與此等不刊之格例,亦且無難破壞,此路一開,詣臺廳者,亦當不肅出去乎?爾等旣無情勢,爲此無於前之擧措,此非取便而何?遞斥何以責效?姑先從重推考。
持平韓商新啓曰,臣庸愚譾劣,百不猶人,耳目之任,本自不堪,而柏府除旨,忽降於喪制甫闋之餘,署坐有命,天牌踵臨,臣含恩畏義,竭蹶趨承,而纔經草土,念絶榮塗,且以宿病周歲沈淹,萬無因仍供職之望,不得已徑還私次,達宵惶蹙,無他自容,卽伏承責敎截嚴,至於吏隷之推治,臣於是滿心惶恧,益不知所以措躬,迫於嚴命,雖已出肅,而孽自已作,罪實難逭,以此情踪,其何敢一刻晏然於臺次乎?請命遞斥臣職。答曰,兩司之朝房,卽古之城上所也,茶時於是,分臺於是,以至署經等事,皆於是爲之,體貌無異於臺廳,則承牌詣朝房參署會,而待開門將欲謝恩之諸臺,到朝,多不知去處,敢有政院之請罪者,此自有臺閣以來,所未聞之事也。近來臺閣,貽羞多端,無言成習,而竝與此等不刊之格例,亦且無難破壞,此路一開,詣臺廳者,亦當不肅出去乎?爾等,旣無情勢,爲此無於前之擧措,此非取便而何?遞斥何以責效?姑先從重推考。
持平崔時淳啓曰,臣至庸極陋,本不合於淸朝耳目之任,而柏府新命,遽下於千萬夢想之外,署坐有命,章皇趨承,而素患風眩之症,忽地添劇,達夜叫苦,不得已舁還私次,大損臺體,恭俟譴何之遄降矣。卽伏承責敎截嚴,至於吏隷之推治,臣於是,滿心惶恧,措躬無地,孽自已作,罪實難逭,以此情踪,其何敢一刻晏然於臺次乎?請命遞斥臣職。答曰,兩司而朝房,卽古之城上所也,茶時於是,分臺於是,以至署經等事,皆於是爲之,體貌無異於臺廳,則承牌詣朝房,參署會,而待開門將欲謝恩之諸臺,到朝多不知去處,敢有政院之請罪者,此自有臺閣以來,所未聞之事也。近來臺閣,貽羞多端,無言成習,而竝與此等不刊之格例,亦且無難破壞,此路一開,詣臺廳者,亦當不肅出去乎?爾等旣無情勢,爲此無於前之擧措,此非取便而何?遞斥何以責效?姑先從重推考。
辛亥九月十四日辰時,上御重熙堂。左承旨入侍時,左承旨李義弼,記事官李海淸,記注官安經心·金良倜,以次進伏訖。上命書傳敎曰,左副承旨馳詣宗廟·景慕宮,奉審摘奸以來。又命書傳敎曰,同副承旨,馳詣受香所,奉審摘奸以來。上曰,王大妃殿進御解肥飮一貼,更爲煎入。出榻敎命退,承史以次退出。
上在昌德宮。停常參·經筵。
李敏采啓曰,備邊司郞廳來言,今日賓廳日次,而月蝕齋戒相値,不得來會云矣,敢啓。傳曰,知道。
徐邁修啓曰,新除授判義禁吳載純,同義禁洪秀輔,除拜後過三日不爲出肅,依定式推考警責,仍卽牌招,何如?傳曰,允。
李義弼啓曰,持平韓商新·崔時淳,正言張至顯,昨日旣已出肅,引避承批後,莫重合啓,不出姑停,直爲出去,臣之不卽察飭,極爲惶悚,今日諸臺,所當依例出姑停,而謂有待勘之情勢,遽然呈章,已嚴辭退却之時敎嚴飭之下,如是懸病,萬萬未安,推考警責,何如?傳曰,允。
徐邁修啓曰,卒領府事徐命善家致祭,成服日,亦遣承旨爲之事,命下矣。何承旨進去乎?敢稟。傳曰,都承旨進去。
徐邁修啓曰,卒領府事徐命善家致弔,依例遣承旨爲之事,命下矣。何承旨進去乎?敢稟。傳曰,左承旨進去。
承旨前望單子入之,尹㬦落點。
傳于李敏采曰,京畿監司入侍。
徐邁修啓曰,卽者司譯院官員來言,雜科初試,明日當爲設行,而都提調有闕,提調趙尙鎭身病,不得備員開場云,提調趙尙鎭,卽爲牌招,進參,何如?傳曰,允。
徐邁修啓曰,司譯提調趙尙鎭牌不進推考傳旨,今方捧入,而明日雜科,不可不備員開場,如是違牌,事甚未安,更卽牌招,以爲進參之地,何如?傳曰,許遞,令該曹口傳差出,待下批牌招察任。
吏曹口傳政事,司譯提調李洪載·李祖承·洪秀輔。
徐邁修啓曰,卽者典醫監官員來言,雜科初試,明日當爲設行,而提調尹塾身病,不得備員開場云,提調尹塾,卽爲牌招進參,何如?傳曰,惠民署提調,亦有通瀜監試之例乎?問啓。
徐邁修啓曰,惠民署提調,亦有通瀜監試之例乎?問啓事,命下矣。問于典醫監提調李聖圭處則以爲,本監提調,一員有故,則惠民署提調中一員,同爲開場事,有戊申年定式矣。本監一提調尹塾,有實病,無以進參,故請坐於惠民署,則一提調大臣見帶,二提調宋載經,亦以老病,不得進參,無以備員開場,不得已稟啓云矣,敢啓。傳曰,旣有定式,則使該郞,不爲具由來言,該監提調李聖圭遞差,該監該署,衆所共知實病及老病人,竝許遞,前望單子入之,待下批牌招察任。
典醫監提調前望單子入之,金文淳·李時秀落點。
以副校理金熙朝,牌不進罷職傳旨,傳于金履翼曰,只推。
兵曹參議前望單子入之,朴天行落點。
李勉兢,以備邊司言啓曰,因忠淸監司狀啓,草記稟處事,命下矣。取見其狀本,則盛陳諸般軍布,難以本色責納之勢,申請淸州等二十三邑砲保價布,錢木參半,各樣軍布,純錢代捧,洪州等三十一邑砲保價布,純錢捧納矣。今年綿農之失稔,廟堂亦有所聞之故,向於本道道臣軍布代納之請,矜念民勢,顧念軍需煞費,商量於覆啓之際,或以本色,或以參半,措辭蒙允,已爲頒下,今此道臣之狀,又復加請縷縷,爲民情之可念,雖曰如此,軍門需用之一例廢閣,亦是行不得之事,今於本道申請,若曲意强從,則他道繼來之狀,其將何辭而不施乎?不思共濟,有此屢瀆,忠淸監司朴宗岳,推考,狀啓內辭緣勿施,何如?傳曰,道內砲保軍布,無論尤甚之次,一竝參半,令道伯,排此闊狹,可也。
尹㬦,以禮曹言啓曰,每年各陵展謁,春則二三月,秋則八九月,取稟事,曾有定式矣。今秋展謁,定於何陵,而以何間推擇乎?敢稟。傳曰,近久曠省於永陵,今秋欲爲展謁,已於坡牧新除時,示微意矣,近聞路傍禾稼,滌場尙遠云,近百里地,收穫前治道,民弊不可不念,此所以有意未果也。就便近,欲於當日往還,而今春莊陵,行義起之禮,今秋之謁思陵,儀文之所不容已,以思陵展謁磨鍊,擇日,則以念後推擇,凡係用民力等事,依近例,以儲置米會減事,分付,可也。
金履翼,以禮曹言啓曰,陵行取稟草記批旨內,以思陵展謁磨鍊,擇日則以念後推擇事,命下矣。卽令日官推擇,則今九月二十四日二十五日,爲吉云,以何日定行乎?敢稟。傳曰,以二十五日,爲之,可也。
金履翼,以司僕寺提調意啓曰,今此思陵展謁敎是時,各差備入把馬,磨鍊,別單書入,而其中驛馬,則令兵曹,依例知委各驛,使之直爲入把,何如?傳曰,允。從最省略例,書入事,分付兵曹,可也。
金履翼,以司僕寺提調意啓曰,今此思陵展謁敎是時,補把驛馬,勿論遠近道,事當依例磨鍊,而日字促迫,無以及期上來,限五十匹,從近道分排知委,以爲入用之地,何如?傳曰,允。馬單,從略書下,驛馬限三十匹入把,江原道,則勿爲徵來,可也。
李勉兢,以兵曹言啓曰,今九月二十五日,思陵幸行時,問安及各差備所把驛馬,不可不應把處外,竝減省,本曹驛馬,京畿·黃海·忠淸三道驛馬,補把之數,別單書入,而同月二十三日,京中逢點事,各道監司處,發關知委,司僕寺添補京畿驛馬,則從本寺啓下數,直爲入把之意,分付,何如?傳曰,允。畿驛馬,勿把,可也。
李義弼,以兵曹言啓曰,留都營狀啓,預爲付撥,而或有時急之事,則京畿驛馬待令事,曾有定式矣,今亦依例擧行,何如?傳曰,允。
李勉兢,以訓鍊都監言啓曰,昨夜南營入直哨官申達夏言送內,初次行巡之時,到東營前路,逢着軍服四人,問其犯夜之由,則謂以入直善騎隊,適有告祀事,興成次出來云,雖是入直善騎隊,無緣犯夜,極涉驚怪,欲爲執捉以去,則揮却不從,還入直所,以此意通于入直將領,以爲出送之地,而終不出送,不得執捉云矣。第伏念宮城巡綽,何等嚴重,而身爲行巡哨官,軍卒之無緣犯夜者,不能執促以來,揆以擧行,萬萬痛駭,當該哨官申達夏,爲先汰去,各別棍懲,臣亦有不能檢飭之失,不勝惶恐,而且以善騎隊言之,以直房入番之卒,恣意犯夜,及其見捉於行巡之後,敢生脫免之計,揮却還走者,事未前有,亦極無嚴,而自臣營,不敢擅便,具由以聞,恭俟處分之意,敢啓。傳曰,因公幹往來,而旣傳軍號,又是信地近遠處,故昨夜已聞其故,爲詰難之狀,該將領,使之知名以入,而知名之說,不傳於該將領,致有此草記,此亦壯勇營入直知彀官,不能明白知委於卿營之致,而卿亦難免不審之失,此草記,置之,可也。
李義弼,以宣惠廳提調意啓曰,本局郞廳,雖是蔭職,所任本自不輕,而原數五員內,四員作窠,所餘者只一員,廳務委屬可慮,日前因特敎,如數啓下矣,今至八九日,無一人出仕,事體不特可駭。外邑米船,各項錢木之或留江山,或峙本廳者,捧納無人,爲弊多端,故臣於再昨,以待明朝,盡爲投刺之意,另加知委,或稱身病,或稱親患,至今日而一味瘝曠,其爲擧措,萬萬駭然,本局郞廳李廷恢·金基厚·尹光濩·林浚浩,一竝令該府,拿問嚴處,何如?傳曰,幺麽蔭郞,亦觀大臣顔私之親疏乎?紀綱所在,萬萬駭然。米船錢木之許久留置,大關民弊,拿處捧供之際,徒煩酬應,卿其一竝招致嚴責,使之當刻內捧上後,形止草記,可也。
辛亥九月十五日辰時,上御重熙堂。京畿監司入侍時,右承旨李敏采,記事官李海淸,記注官安經心·金良倜,京畿監司徐鼎修,以次進伏。上命書禮曹陵幸取稟草記批答訖,敎鼎修曰,今秋展謁,初欲定於永陵矣,當此滌場之時,近百里治道,民弊不可不念,故取其便近,定於思陵,凡係用民力等事,務爲減省,毋或一毫貽弊,可也。王大妃殿進御解肥飮一貼,更爲煎入。出榻敎當該承旨遞差,前望單子入之,待下批牌招察任。出榻敎命退,諸臣以次退出。
上在昌德宮。停常參·經筵。
李敏采,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
李洪載啓曰,新除授判義禁吳載純,同義禁洪秀輔,除拜後過三日不爲出肅,依定式推考警責,仍卽牌招,何如?傳曰,允。
傳于李敏采曰,京試官入侍。
李敏采啓曰,臣以卒領府事徐命善家致吊事,進去,下直之意,敢啓。傳曰,知道。
李敏采啓曰,臣以卒領府事徐命善家致祭事,進去,下直之意,敢啓。傳曰,知道。
李敏采啓曰,宗廟望祭受香時,宮闈令朴景淳,不爲陪進事,監察李宗明,昨日已爲呈課,送于憲府,而今日詣臺臺臣,不卽請罪,事體所在,誠極未安,不可無飭,持平韓商新·崔時淳,竝從重推考,何如?傳曰,允。
李洪載啓曰,吏曹郞廳來言,臺諫有闕,政事,取稟。傳曰,明日爲之。
傳于李敏采曰,行首宣傳官汰去。
傳于李敏采曰,飭禁何如,則雖不言,申驥顯本事,若非驥顯之事,其子豈可不應講,而捧講之試官,如是爲說乎?原啓,雖令還持去,豈可以不言申驥顯本事,爲禁令之外乎?在院承旨,一竝削職,詣臺臺臣,亦爲削職。
傳于李敏采曰,承旨前望單子入之,待下批牌招察任。
承旨前望單子入之,柳文養·洪義榮落點。
傳于李敏采曰,在外及都承旨·左承旨許遞。
傳于李敏采曰,蔭官處義自別,則僚官之午後除拜,至門限無去來,已萬萬駭然。此雖由於違牌勿捧傳旨,辭疏勿爲呼望之飭敎而然,蔭承宣焉敢隨衆爲此乎?若此則,此後武承宣,亦當牌不進乎?承旨洪義榮,伊川府使除授,當日辭朝,時任府使,承旨現窠內擬。文蔭雖異,處分則豈可一爲一否乎?向來史官疏,越格頒布之首倡,亦由於客氣,送之朔野,俾知喫苦贖罪之意。承旨柳文養,牛峴僉使除授,亦令當日辭朝,還弊釐正前,無得內移事,分付銓曹,時任僉使,遞付京職,承旨前望單子入之,待下批,與不爲仕進承旨牌招,推移入直。
承旨前望單子入之,洪秀輔·李時秀·李洪載·李義鳳·金方行落點。
以全羅左道京試官李冕膺書啓,還穀移轉,依嶺南例,集錢分給,稅穀裝載船隻,最遠邑,先爲劃送事,傳于李敏采曰,穀多邑移轉之弊,書啓論列,甚爲精詳,苟欲便民,何拘常式?況他道已有移貿之例乎?令道伯,親執殫心,方便裒益,期於多寡相敵,民生息肩事,下諭于完伯,擧行形止,依嶺南·關西近例,使之狀聞,船運事書啓,亦然。道伯旣經惠堂及舟橋之任,必當稔知事勢,參以載運弊瘼,另定畫一之制,論理狀聞後,令廟堂,稟處之意,一體回諭。
以慶尙監司鄭大容狀啓,咸陽郡霜降雨雹,各穀之已結實者,間或剝落,未成熟者,亦多枯白,民事矜悶事,傳于李敏采曰,朝家於咸陽之民,曲費心力,意有一分息肩之望矣,今年該邑水災,最於七十州,而露結又最早,雹過又最甚,言念該邑民情,豈或食息少弛乎?欲蘇之餘,失所如許,想像光景,如在目中,若不別施終始之澤,咸民能不曰朝廷擧措,不承權輿乎?賙蠲之典,雖有判付指劃,而該郡則,勿用他邑之例然後,予心可舒,至於還穀,卽渠輩嗣歲之糧,不必議到,而諸般公賦私役,擧一郡拔例分等停免,卿與守宰,親執擧行,欲觀營邑勤慢,擧行後形止狀聞。若此而流戶之還集,不增於釐糴之前,此道伯之罪也,將以何顔還朝?卿其體予敷心之諭,殫誠努力於咸民,未蘇者夬蘇,未還者卽還,有安堵樂生之效,則庶可謂遂初意信初令,不欺咸邑之民,此意知悉事,回諭于嶺伯。
李洪載,以都摠府言啓曰,都摠管金尙集,以刑曹判書,本曹坐起晝仕出去,而逐日煩稟未安,入番間,除草記往來之意,敢啓。傳曰,兼帶摠管,許遞。
李敏采,以備邊司言啓曰,因慶尙監司狀啓,有草記稟處之命矣。取見其狀本,則盛陳綿田判歉之狀,因請各軍門各衙門所納身貢布,從民願,純錢代捧,訓局保布,亦以一體變通爲辭矣。綿農之宜土,八路之中,嶺南爲最,各樣所納,竝許以錢,則京師需用之觸處窘急,非不萬萬可慮,而道臣陳請,旣出於行部目擊之餘,則在聖世如傷之政,不可無參量闊狹之道,訓局保布,許以錢木參半,餘外各樣身貢布,特許純錢備納,以紓災年民力,何如?傳曰,允。軍兵衣資,亦不可不念,兵曹兩營軍布,則如可備納之邑,令道伯,參量分數代納事,分付,可也。
李敏采,以戶曹言啓曰,慶熙宮差備內及內各司奉審執頉處,修改吉日,令日官推擇,則今九月十九日卯時爲吉云,以此日時擧行,何如?傳曰,允。
李敏采,以兵曹言啓曰,今此陵幸時,隨駕營門,則今春隨駕營門,自當擧行,而禁軍及馬步軍幾番幾哨磨鍊乎?敢稟。傳曰,先後廂馬步軍哨數,依丙辰年思陵幸行例,爲之,禁軍三番,隨駕,可也。
李敏采,以兵曹言啓曰,在前陵幸時,十里外斥候伏兵及傳語軍,守·摠兩營,隨其地方擧行,而今春弘陵展謁時,畿邑所管斥候數處外,伏兵除之矣,今亦依此磨鍊乎?敢稟。傳曰,依今春例爲之,可也。
李敏采,以兵曹言啓曰,五衛將姜世重,身病猝重,時月之內,無望供職,呈狀乞遞,實病旣如此,則宿衛輪番之任,不可久曠,改差,何如?傳曰,允。
李敏采,以兵曹言啓曰,在前陵幸時,挾輦軍四百名,餘軍二百名替代,而今春弘陵展謁時,挾輦軍三百名,餘軍一百名替代矣,今番何以磨鍊乎?敢稟。傳曰,今番則以三百名磨鍊,天明後,除出百名,爲餘軍事,分付,可也。
李敏采,以兵曹言啓曰,在前陵幸時,弘化門外留都,守·摠兩營,輪回爲之,而今春弘陵展謁時,摠戎廳擧行矣,今番則兩營中,以何營磨鍊乎?敢稟。傳曰,今番則出宮,當以弘化門作路,留都營,結陣於弘化門外,留都大臣則,只於出還宮,迎送於弘化門外通衢事,知悉。守·摠兩營留陣,以摠戎廳爲之事,分付,可也。
李敏采,以兵曹言啓曰,幸行回鑾後,隨駕軍兵犒饋,近年連以乾物分給矣,今番則何以爲之乎?敢稟。傳曰,依近例爲之,可也。
李敏采,以宣惠廳都提調意啓曰,昨因本廳郞廳拿處草記,判付內,米船錢木,當刻內捧上後,草記事,命下矣。郞廳四員,皆已投刺,其中湖西郞廳李廷恢,嶺南郞廳林浚浩,投刺後先爲赴衙,積峙米太及錢布,卽爲捧納,未盡捧者,今方鱗次開坐捧上之意,敢啓。傳曰,知道。
戶曹啓目帖連,梁山北面土地,移屬宜嬪宮,以補祭享之需爲白乎旀,至於南面尾魚坪段,邑牒道啓,俱以民弊爲言,則其在益下之政,恐難擧論,折受一款,今姑置之,何如?判付啓,當初已料其爲民弊,有措語判付,亦有狀聞之命,則該倅之報該曹,爲日已久,而道伯何去而今始狀聞乎?朝家則,因報該曹之公文,已有判下,道伯事,豈成說?朝令之下,稽忽之責,不可無飭,該道伯,從重推考,仍令道伯,分付該倅,俾卽依前爲之事,行會爲良如敎。
行大司憲申應顯,副應敎李太亨,持平韓商新·崔時淳,正言張至顯,修撰林道浩啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀而窩窟則,此賊也,推戴逆襸,謀危宗社,範·能之逆節而根柢則,此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者遽有出陸之命?不審殿下,何爲此萬萬過擧也。噫嘻,此賊之有萬戮難赦之罪者,殿下之所嘗洞爥者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也,危逼聖躬之如此賊,而有此內地之移置也?當初殿下之不忍置法,姑從次律者,不過曰恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至耳,渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也,今若以先王慈愛之恩,貸此賊罔赦之罪,則非所以明先王之德,而體先王之心也。管叔致辟,何累於文王之聖德,而恩不掩義,所以爲周公之達孝也,以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關於王府,其爲後弊,有不可勝言,實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接跡而起,藉爲淵藪,宗社之憂,有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺凜然,今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,共戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也,若不於此時,亟施王章,永絶禍本,則其可曰國有臣子乎?其不可一刻容貸也,決矣,請黜置罪人鄭致達妻,亟令王府,快正典刑。噫嘻,痛矣。從古亂逆何限,而窮凶極惡,豈有如德相者哉?蝨附權奸,奴聽指使,與國榮所綢繆者,惟大計之沮遏也,與國榮所謀議者,惟國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘,筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩,一種凶逆,聲氣相通,徒黨寔繁,或推爲大將,或署爲先鋒,至於謀聚徒黨,掠邑犯都,若非天佑宗祊,罪人斯得,滔天之禍,可勝言哉?德相,乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月,一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則,前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,十三字刀割擧國臣民腐心之痛,切齒之讎,尤有倍於前日,請物故罪人德相,亟施孥籍之典。金宇鎭之彌天罪惡,已悉於三司箚啓,而苟究其本,則其父金尙喆是已。蓋尙喆,本以庸瑣之品,濫據勻軸之任,眷遇何如,恩造何如,而奈其賦性側媚,宅心陰祕,莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧懸,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知,今此宇鎭之東西閃跡,千億化身,莫非傳襲有素而指敎有自也。然此惟屬之細故,而至若指揮悖子,構成啓草,將欲啓達而先售嘗試之計,急於掉脫而反肆欺罔之習,噫嘻,痛矣,是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之嚴嵩,賊堅之許積,一行刀割姻附賊復,陰助聲勢,不軌之跡已綻,懷二之謀難掩,今此賊復之輸款,卽是尙喆之結案,揆以邦憲,豈可一刻容貸於覆載之間乎?請逆賊尙喆,依律處斷。十六行刀割
行大司憲申應顯,持平韓商新·崔時淳,正言張至顯啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。癸亥反正之說,太甲桐宮之言,推戴逆襸之謀,某也爲大將,某也爲吏判,某也爲閫師等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服,又以爲,如欲殺之,則速出斬之等語,肆然發惡,而且太甲桐宮之說,果與諸賊一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下,以自我防之,自我啓之,爲持難之端,其防也,固是守法之常也,其啓也,豈非處變之權,而一向膠守,不卽處分,則豈不有欠於懲亂逆杜後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,又況會遂之罪惡,與澤遂,一而二,二而一也,而忍不服,遽有酌處之命,已是失刑之大者。李觀源,以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請遲晩後物罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今,所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日留置於天壤之間,則尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抏顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。答曰,不允。噫,國榮之亘萬古所無之窮凶劇逆,而得保首領,臥斃牅下,朝廷之刑政紊矣,神人之憤鬱深矣,古今天下,寧有是耶?噫,彼榮賊,貪天爲己之罪,怙寵自恣之惡,屈指而不可枚擧,罄竹而難以盡書。權傾人主而威福在手,鉗制朝紳而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠敢肆然以此事,不可再擧之說,咆喝公座,略無顧忌,二十字刀割凶肚莫掩,至於製給凶疏,沮遏大計,則有浮於逆莾,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論,請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也,身爲閫帥,五字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,九字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當。以謙,以逆復之子,傳襲其父之凶圖,八字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施座坐,古今天下,寧有是耶?籍産之典,雖已擧行,而收孥之律,在所不已。逆復之變,振古所無,殄滅無遺育者,正爲此賊準備語,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽,待年與否,今無可論。宇鎭,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,六字刀割與同十一字刀割之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶,王法壞。宇鎭之於善·謙兩賊,一而二,二而一也,今於兩賊伏法之後,獨使此賊,得逭王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勒令押付,禁堂承宣,俱未與知,自有鞫獄以來,豈有如許非常之擧乎?已輸款之凶逆,決不可酌配,未盡究之情節,尤不容不覈。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧握兵之任,長惡助勢,便一窩主,及夫賊宇之輸款,而渠之眞贜畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。請梟示罪人明謙,正刑罪人以謙,無施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。答曰,不允。持平韓商新·崔時淳啓曰,妖宦金壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止。爲奴罪人河翼龍,敢以罔測之說,做作眞諺之書,暗投宮禁中,欲售危逼之計,究其所爲,萬萬窮凶,決不可一刻容貸於覆載之間,請爲奴罪人金壽賢·河翼龍,竝令王府,設鞫得情,快正王法。新除授執義尹行履,時在全羅道全州地,掌令兪漢人,時在忠淸道靑陽地,請斯速乘馹上來事,下諭。答曰,不允。下諭事,依啓。正言張至顯啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕。情節未盡究覈,輿情莫不憤惋,興陽縣爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人金壽賢·河翼龍,竝令王府,設鞫得情,快正王法。罪人克觀·克泰,以妖任之同氣,凶謀逆節,爛熳同參,而嚴訊之,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,古今島爲奴罪人克泰,更令王府,設鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣,假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後,惡逆之如尙魯窮凶者,抵賴不服,頑忍徑斃,則孥戮之法其將不施乎?罪在罔赦,事關後弊,請逆賊尙魯,亟施孥戮之典。新除授司諫申禹相,時在忠淸道韓山地,請斯速乘馹上來事,下諭。答曰,不允。下諭事,依啓。
吏曹判書金文淳疏曰,伏以,臣無才無德,無文無質,本不合於百執之末,卽我聖明之所俯燭也,區區所自期所自勉者,不越乎筋力奔走,苟幸無罪八字符,而特蒙聖上天地於臣,父母於臣,拂拭之庇覆之,拔擢推遷,乃至於此,自西而東,周流兩曹,從他笑罵,隨處兜攬,一味劻攘,百出瘡疣,人雖無言,臣豈不知?公退屛處,有時自語曰,恩渥日深,官職日隆,才識淺短,稱塞無望,僨誤國事,壞了身名,理勢之所未免,憂心怛怛,殆至明發不寐,不意向者,惠堂特差之命,遽及於千萬不近似之身,不徒臣心之驚惶震惕,罔知攸措,上自縉紳大夫,下至隷儓走卒,必皆瞠然驚顧曰,夫夫也旣秉銓衡,又管錢穀也耶?此殆臣招災命卒之秋也,徐竢泮事之出場,更陳歷血之懇,以冀體諒之恩,間因事端曲賜解免,到底恩造,與天同大,感極涕零,惟有隕結之願而已,曾未幾何,還差之命復下,噫,此何事也?惠堂之因事罷免,從後還差,卽指有才無故者之乍去旋來,不嫌頻複之謂也,今臣則,尺寸無長,如右所陳,一切吏事,尤所昧昧,理財賦恤經費,尙矣無論,而謹筦鑰察簿書,亦無堪當之望,則一之誤矣,其可再乎?且以臣向來所遭言之,卽是本廳設置以來,所未有所未聞之事也。人微望乏,見輕於大臣,猶屬臣自己分上,而近二百年流來不易之格例,一朝乖却無餘地,誠不可以細故言,其尙可以郞官之盡出,事端之稍息,包羞忍恥,厭然自恕,甘受吏胥之唾點,復察惠局之事務乎?銓衡財賦,俱是國家莫重之任,則雖使臣,無他情勢,自顧人器,殆同負山之重,惟當循墻而走,況今僨敗之地,鐵限在前,參倚前衡,萬無冒膺之望,玆敢披露肝膈,仰瀆崇嚴。伏乞聖慈,察臣才之本不稱職,諒臣情之決難抗顔,將臣惠局兼任,亟賜鐫改,仍治臣瀆撓之罪,以肅朝綱焉。答曰,省疏具悉。格例在於數十年,二百年云云,過矣,卿其勿辭行公。
辛亥九月十六日辰時,上御重熙堂。全羅道京試官入侍時,同副承旨金履翼,記事官李海淸,記注書安經心·金良倜,京試官李冕膺,以次進伏訖。上曰,京試官進前,可也。冕膺進伏。上曰,沿路農形何如耶?冕膺曰,田穀則被災最甚,雖無可論,畓穀則參之以沿路所見,聞道伯守宰之言,而亦可謂豐登云矣。上曰,書啓論列,甚爲精詳,當下判付稟處,而船運事,監司亦以爲如何耶?冕膺曰,監司之意,亦與臣意無異矣。上曰,或於道內民情土風,如有可聞之事,一一陳達,可也。冕膺曰,湖南一路,素稱人物府庫,有若高敬命·金千鎰之節義,超掩千古,有若金麟厚·李恒·奇大升·安邦俊諸賢之道學,師表百世,其外名碩,指不勝摟者,莫非我列聖朝作成培養之效也。顧其文明太勝,或致淆漓之轉甚,近來則,世或目之以虛僞,居其土者,亦以其言行之不能見信於世,自處以遐土鄕人,未嘗以名檢自勵,殆若暴棄之歸,此實可惜可慨之甚者也。臣意則,自朝家,若加扶植收拾之道,則豈無從今蔚興之美,以追前古輩出之盛乎?玆因言端,敢此仰達矣。上曰,予於湖南人才收用事,嘗所耿耿。同是名賢節義所出之鄕,而朝廷之拂拭奬拔,反後於他道,道內人士之甘欲與草木同老,特勢之使然,此豈非朝廷之責乎?然薦進然後,可議於取捨,近來鄕薦,有其名而無其實,未見有彈冠仕宦者,此尤莫曉一端。以此所奏及筵敎,令注書出擧條,申飭銓曹及該道,而式年當所薦剡當其時,今番則名碩家子孫之詩禮傳家者,窮居讀書,以飭躬見稱於鄕里者,膂力身手,頗有赳赳之稱者,勿拘常格,亦勿拘多少,分秩狀聞事,下諭于該道監司,可也。出擧條命退,諸臣以次退出。
上在昌德宮。停常參·經筵。
李敏采啓曰,來二十一日輪對日次矣,敢稟。傳曰,後日次來待。
李敏采啓曰,來二十一日,朝參日次矣,敢稟。傳曰,停。
傳于李敏采曰,京畿監司入侍。
洪秀輔啓曰,新除授同副承旨金方行,以前任平安都事,方在任所,斯速乘馹上來事,下諭,何如?傳曰,允。
以右副承旨李義鳳牌不進罷職傳旨,傳于洪秀輔曰,只推。
兵曹堂上前望單子入之,參議徐邁修落點。
吏曹,兵曹參議尹長烈,參知徐邁修。
兵曹口傳政事,以金益彬爲宣傳官。
李洪載啓曰,臣以司譯院提調,雜科初試試取事,進去,下直之意,敢啓。傳曰,知道。
李洪載啓曰,臣以典醫監提調,雜科初試試取事,進去,下直之意,敢啓。傳曰,知道。
李敏采啓曰,合辭闕啓,事甚未安,今日政新除授兩司諸臺,竝待下批牌招,何如?傳曰,允。
李敏采啓曰,卽者吏曹郞廳來言,政事爲之事,命下,而判書金文淳,典醫監提調雜科進,參判朴祐源,觀象監提調雜科進,參議沈煥之在外,不得擧行云,何以爲之?敢稟。傳曰,參判牌招。
有政。吏批,判書金文淳雜科進,參判朴祐源進,參議沈煥之在外,行都承旨洪秀輔進。啓曰,判書金文淳雜科進,參議沈煥之在外未肅拜,小臣獨政未安,何以爲之?敢稟。傳曰,仍爲之。以李亨元爲大司諫,洪秉臣·宋俊載爲持平,韓興裕爲正言,申獻朝爲校理,朴奎淳爲副校理,李晴爲修撰,李祖承爲禮曹參判,金鼎國爲右通禮,鄭景祚爲奉常正,鄭東觀爲司僕正,高宅謙爲吏曹正郞,宋宅朋爲直講,姜世揆爲監察,禁府都事鄭文綏,北部都事李秉淳相換,舍人單尹光晉,兼春秋單金鳳顯,兼掌令鄭東觀,兼持平李冕膺,竝減下。
兵批,判書吳載純病,參判洪檢入直進,參議尹長烈病,參知朴天行未肅拜,行都承旨洪秀輔進。啓曰,左承旨李時秀,右承旨李洪載,雜科進,左副承旨李敏采,纔入侍,右副承旨李義鳳傳旨未下,同副承旨金方行在外,臣吏兵批兼進之意,敢啓。傳曰,知道。啓曰,牛峴前僉使趙得壽,遞付京職事,命下矣。時無相當窠,依例付軍職之意敢啓。傳曰,知道。副護軍姜世綸·成德雨·尹行履·曺命業,副司直李祖承·權以綱·李昌會·李思祚·林濟遠·沈晉賢·朴天衡·李東顯·徐有成·李濟萬·尹行元·鄭益祚·李鎭復·尹弘烈·李秀夏·李百亨·李喆模·南柱老·李夔·權裕·李晴·鄭弼祚·曺喜有,副司果金翰東·申獻朝·宋俊載·丁若鏞,竝單付,判府事單金履素。
洪秀輔啓曰,大司憲申應顯呈辭,執義尹行履,掌令兪漢人,持平洪秉臣,俱在外,掌令金孝眞傳旨未下,持平宋俊載牌不進,監察茶時之意,敢啓。傳曰,知道。
傳于洪秀輔曰,玉堂違牌及未肅拜人許遞,今日政差出。
玉堂前望單子入之,校理尹光晉,修撰金熙朝,落點。
李敏采啓曰,領中樞有窠,今日政所當從座目下批,而該曹之不爲擧行,事甚未安,當該入直堂上,推考警責,何如?傳曰,允。判堂亦爲推考,待開門,開政下批,可也。
以忠淸監司朴宗岳狀啓,都事韓用鐸,爲先罷黜,其罪狀,令攸司稟處事,傳于李敏采曰,卿之狀啓,誠爲得體。都事之不可以生疎言,帶入外邑之奸吏於場內,已萬萬不緊。目見儒生之私施酷刑,耳聞厥吏之叱辱都事,而爲都事者,厥儒厥吏,不以法處之,辱命之外,貽羞莫甚,當該都事,何必罷拿?施以湖沿徒一年定配之典,禁亂官地方官,一竝削職。地方官則査出該儒,送于巡營。然後,使之交代。參試官,如非上試之所見擯,寧有有口有見而不言不禁之理乎?令該府,拿問嚴査重勘。奸吏及私施法外刑之該儒,令道臣,各別嚴刑,照法痛懲後,啓聞事,回諭。
傳于李敏采曰,此時守令,不可一刻曠官,湖西試所禁亂官,使之斯速指名報來,口傳差代。參試官罪名,拿問後,當分輕重,而以此以彼,仍置非可論,與地方官削職之代,竝卽口傳差出事,分付該曹。
吏曹口傳政事,以呂萬永爲舒川郡守,白東修爲庇仁縣監,李顯秀爲連原察訪。
李敏采,以兵曹言啓曰,丙辰年思陵幸行時,侍衛,兵曹都摠府全數,五衛將二員,武兼十員隨駕矣,今番亦依此磨鍊乎?敢稟。傳曰,兵曹摠府堂郞各一員隨駕,餘,丙辰年例,可也。
李敏采,以兵曹言啓曰,今此陵行時,隨駕軍兵哨數,取稟草記批旨內,先後廂馬步軍哨數,依丙辰年思陵幸行例爲之,禁軍三番隨駕,可也事,命下矣。取考本曹及訓局丙辰年謄錄,則訓鍊都監軍兵十六哨,禁衛營軍兵五哨隨駕,而馬軍哨數,則無載錄之事,只有馬兵別驍衛,下馬時鳴鑼,騎馬時吹哱囉節次,禁營則新舊番別驍衛隨駕矣。今番則,騎士依別驍衛例,當以全數磨鍊,而馬兵,以幾哨磨鍊乎?敢稟。傳曰,馬兵三哨,騎士二番,磨鍊,可也。
李敏采,以兵曹言啓曰,今此陵幸時,禁衛營軍兵,依丙辰年幸行時例,當以五哨磨鍊,而弘化門入直軍,近年無替代出用之例,何以爲之乎?敢稟。傳曰,以出番三哨,磨鍊,可也。
李敏采,以禁衛營言啓曰,本營分授昭義門南邊體城頹圮處,今已畢築,把守軍兵,依例撤罷之意,敢啓。答曰,知道。
辛亥九月十七日辰時,上御重熙堂。左副承旨入侍時,左副承旨李敏采,記事官李海淸,記注官安經心·金良倜,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
藥房提調臣李,副提調臣洪秀輔啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李敏采啓曰,訓鍊大將趙心泰,以本營習陣,明日出去矣,兼帶右邊捕盜大將命召,及大將牌傳令牌,何以爲之?敢稟。傳曰,仍佩往來。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
李時秀啓曰,臣以典醫監提調,雜科初試試取事,進去,下直之意,敢啓。傳曰,知道。
洪秀輔啓曰,兵曹判書吳載純,旣入闕中,兼帶判義禁,不爲肅謝,直爲出去,事甚未安,推考警責,何如?傳曰,允。
傳于李敏采曰,在外承旨許遞,前望單子入之,待下批牌招察任。
李敏采啓曰,右副承旨李義鳳,旣有只推之命,卽爲牌招,何如?傳曰,允。
傳于李敏采曰,左副承旨入侍。
傳于李敏采曰,今聞晝停處所,舊則不踰新峴,迤入元陵火巢內數馬場,其後由健元陵火巢,踰新峴,今番幸行時,晝停所,亦當於兩處中爲之,而雖日外火巢,旣云不可不略除樹木,則莫重火巢近處,決不可爲一時晝停,犯手於一枝一杪,卽令畿伯知悉,過新峴稍廣處,從便更定晝停所後,狀聞事,分付。若此則,事知兼司僕及掖隷騎郞等,摘奸之行,有其名而已,徒爲弊端,竝除之事,分付畿伯,再明日除朝辭簡騶率,出去定處所後,仍令當日還營,論理狀聞事,分付。橋梁若或張大,差使員當嚴處,一體,分付。
以右副承旨李義鳳,牌不進罷職傳旨,傳于李敏采曰,只推,更爲牌招。
李敏采啓曰,卽者吏曹郞廳來言,開政事,命下,而判書金文淳,參判朴祐源,雜科初試進,參議沈煥之在外,不得開政云,何以爲之?敢稟。傳曰,只判堂出牌。
有政。吏批,判書金文淳進,參判朴祐源雜科進,參議沈煥之未肅拜,左副承旨李敏采進。以成德雨爲校理,洪檢爲同義禁,安重默爲戶曹正郞,黃載實爲禮曹佐郞,李尙運爲忠淸都事。
傳于李敏采曰,近來臺諫若出肅,則以尹永僖事之語默,看作推諉之資,出場無期,所見寒心,日前不得不略費辭敎,於是乎一二臺臣,不得不承牌,忽又經還私次,又不得不屢下飭敎之後,不得不詣臺,而旣詣臺之後,較量於語默之利害,語乃免謗,故不得不捨默取語。今則更勿具書,更勿傳啓,在臺臣,可謂都無事,恪勤供職,正當其時,而銓曹亦必以在外有情勢人苟充,極爲駭然。兩司在外及呈故未肅拜人,竝許遞,此望筒勿施,以在京無故人差出,待下批牌招,此後逐日詣臺,申復舊例。大抵臺諫請牌之規,諸臺俱不備員然後,始爲之者,古例卽然,而近來逐日請牌,原啓亦不賜批之故,政院請牌之啓,推積於公事案上,事之無義,莫甚於此,亦自今日嚴飭兩司,俾無得無端呈病,雖齋日,亦無敢無端在家,如是申飭之後,該房之一有不察,諸臺之一或稱頉,當隨現重勘。此後新除臺諫,又或苟充,當該銓堂,當施外補之典,亦以此意,嚴飭。
再政。以趙宗鉉爲大司憲,權以綱爲大司諫,林道浩爲執義,朴瑞源·李泰賢爲掌令,崔重奎·李敬心爲持平,李庚運爲獻納,尹在明爲正言。
兵批,判書吳載純進,參判洪檢病,參議朴天行未肅拜,參知尹長烈病,行右承旨李洪載進。李洪載,以兵批言啓曰,領中樞,今方有窠,行判中樞府事李福源,從座目陞付,其代輔國知中樞府事具允鈺,下批之意,敢啓。傳曰,知道。以鄭存中爲都摠管,李運永爲五衛〈將〉,以金英吉爲訓鍊判官,領府事單李福源,判府事具允鈺,副司直尹㬦·朴天行·金熙采·申獻朝·姜忱,副司果韓光植·李晴·李彦祐,以上竝單付。
傳于李敏采曰,留都大臣,以領敦寧爲之,領府事同爲留都。
傳于李敏采曰,在外臺諫許遞,前望單子入之,兩司前望單子入之,大司諫朴天衡,掌令成德雨,落點。
三政。以李殷模爲司諫,兵曹正郞金良倜,戶曹正郞安重默,相換。口傳政事,兼春秋單金良倜。
李敏采,以義禁府言啓曰,忠淸道右道監試初試參試官,庇仁前縣監金聖準,連原前察訪李斌等拿問,嚴査重勘事,傳旨啓下矣。金聖準·李斌,俱在任所云,依例發遣府羅將,竝拿來,何如?傳曰,允。
大司諫朴天衡啓曰,臣於見職,實無一分堪承之望,而恩除特降,召牌踵臨,怵分畏義,雖不得不張皇出肅,而第臣以前任谷山府使,方在解由未出中,揆以格例,勢難仍冒,請命遞斥臣職。答曰,勿拘勿辭,亦勿退待。
掌令成德雨啓曰,臣庸愚譾劣,兼以病廢,本不合於淸朝耳目之任,召牌之下,不得不冒沒出肅,而第臣曾經亞憲,今此所叨,揆以公格,在所當遞,豈敢因仍蹲冒,請命遞斥臣職。答曰依啓。
行大司憲趙宗鉉,執義林道浩,副應敎李太亨,掌令朴瑞源,持平韓永逵·崔重圭,獻納李庚運,正言尹在明·朴崙壽啓曰,請默置罪人鄭致達妻,亟令王府,快正典刑。請物故罪人德相,亟施孥籍之典。請逆賊尙喆,依律處斷,一行半刀割行大司憲趙宗鉉,執義林道浩,掌令朴瑞源,持平韓永逵·崔重圭,獻納李庚運,正言尹在明·朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,設鞫得情。請夏賊子女,亟施顯戮之典,斗恭親屬應坐之類一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。答曰,不允。持平崔重圭啓曰,請爲奴罪人金壽賢·河翼龍,竝令王府,設鞫快正王法。答曰,不允。正言尹在明啓曰,請爲奴罪人金壽賢·河翼龍,竝令王府,設鞫得情,快正正法,請金甲島爲奴罪人克觀,古今島爲奴罪人克泰,更令王府,嚴鞫得情,快正王法。請逆賊尙魯,亟施孥戮之典。答曰,不允。新除授司諫李殷模,時在京畿驪州地,請斯速乘馹上來事,下諭。答曰,依啓。
辛亥九月十八日辰時,上御重熙堂。左副承旨入侍時,左副承旨李敏采,記事官李海淸,記注官安經心·金良倜,以次進伏訖。上命讀公事,仍書判付訖。命退,承史以次退出。
上在昌德宮。停常參·經筵。
夜自五更至二十日開東,灑雨下雨,測雨器水深七分。
徐邁修,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐邁修啓曰,禁衛營將官來言,今日本營軍兵,日次私習云矣,敢啓。傳曰,知道。
徐邁修啓曰,御營廳將官來言,今日本廳軍兵,日次私習云矣,敢啓。傳曰,知道。
徐龍輔啓曰,新除授禮曹參判李祖承,除拜後過三日,不爲出肅,依定式,推考警責,仍卽牌招察任,何如?傳曰,焉敢過三日請牌乎?此輩所爲,令人看來,不覺嘔逆,不知事理者,能知義理,不知義理者,能知君父乎。洪明浩,爲其子,越例冒嫌之罪,何關於渠輩,而前有柳文養之陳疏,後有李祖承之請牌,必欲與之同去就,如許貌羕,適足爲貽羞朝廷,本職爲先改差,嚴囚西間事,分付該府。
傳于徐邁修曰,都承旨許遞。
承旨前望單子入之,徐邁修·徐龍輔·李義鳳·洪仁浩·李東顯·林濟遠落點。
徐邁修啓曰,新除授左承旨徐龍輔,右承旨林濟遠,左副承旨洪仁浩,右副承旨李東顯,同副承旨李義鳳,卽爲牌招,何如?傳曰,允。
以全羅都事申獻朝民弊條列別單,傳于洪仁浩曰,竝令廟堂,草記稟處。前此申飭,不啻屢次,今番亦欲提敎而未果,公賦正稅,猶軫民弊,別給田災,況宮房庄土營門屯田乎?京去宮差或屯監輩,不識今番飭令,若或依前摠討索,致有濫徵白徵之弊,宮差屯監等,一依年前所下傳敎,直自巡營,以所定法令嚴繩。如是下敎之後,有一毫未盡察飭,爲弊於小民,而現發於繡衣或宣傳官摘奸之行,道伯亦難免其責,令廟堂,嚴飭諸道方伯,俾小民,得蒙一視之惠,各宮房軍門,亦爲分付。
傳于徐龍輔曰,坐直承旨入侍。
徐龍輔,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
洪仁浩,以備邊司言啓曰,北路戍卒襦衣次,去核木綿,必於九月望間發送然後,可無後時之歎,故每年趁期,未有違越,見今惠廳堂上,謂以引義,終不出仕,過時已久,不爲擧行,此已萬萬時急,而其他外邑上納,下吏之不得呈陳省文書,留滯許久,爲弊甚多,揆以國體,極涉未安,惠廳堂上金文淳,從重推考,使之卽爲擧行,何如?傳曰,允。大臣草記之故,雖錫批,焉有如許紀綱乎?西北邊戌襦衣事,年來申飭何如,況各邑文書積滯之弊,日前筵敎又何如,則金文淳果何人,飭令之下,乃如是乎?今日內使之擧行,萬一遲滯,當各別嚴處,以此嚴飭,可也。
徐龍輔,以兵曹言啓曰,今九月二十日,文臣朔試射日次,而旗軍洗馬相値,不得爲之之意,敢啓。傳曰,知道。
行大司憲趙宗鉉,大司諫朴天衡,執義林道浩,副應敎李太亨,掌令朴瑞源,持平韓永逵·崔重圭,獻納李庚運,副校理朴奎淳,正言尹在明·朴崙壽啓曰,請黜置罪人鄭致達妻,亟令王府,快正典刑。請物故罪人德相,亟施孥籍之典。請逆賊尙喆,依律處斷。一行刀割答曰,不允。六字刀割行大司憲趙宗鉉,大司諫朴天衡,執義林道浩,掌令朴瑞源,持平韓永逵·崔重圭,獻納李庚運,正言尹在明·朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,設鞫得情。請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。請物故罪人國榮,亟施孥籍之典。請梟示罪人明謙,正明罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。答曰,不允。持平韓永逵啓曰,請爲奴罪人金壽賢·河翼龍,竝令王府設鞫,快正王法。獻納李庚運啓曰,請爲奴罪人金壽賢·河翼龍,竝令王府,設鞫得情,快正王法。請金甲島爲奴罪人克觀,古今島爲奴罪人克泰,更令王府,嚴鞫得情,快正王法。請逆賊尙魯,亟施孥戮之典。
右承旨李洪載,左副承旨李敏采,聯名疏曰,伏以,公議尙激於臺閣,新啓又發於兩司,臣等共憤之情,豈後於人,而第其措語,乃與還持去之啓,無少異同,而係是日昨申禁之後也,臣等怵畏義分,不敢爲捧入之計,臣等俱以譾劣,忝叨惟允之地,旣不能積誠仰籲,得以收還禁令,又不能循例呈徹,自歸沮遏輿論,喉舌之責,臣實自壞,以此溺職之踪,其何可一刻晏然乎?玆敢聯陳短章,忙出禁扃,伏乞聖明,亟削臣等之職,以爲人臣不職者之戒焉,臣等無任屛營祈懇之至。
以右承旨李洪載等聯名上疏,傳于洪仁浩曰,原疏雖未賜批,旣遭譴削之斥,一番伸廉,在所不已,徑出諸承旨許遞,與未差之代,前望單子入之。
答右承旨李洪載等疏曰,省疏具悉。本職許遞。
大司憲趙宗鉉,執義林道浩,掌令朴瑞源,持平韓永逵·崔重圭,獻納李庚運,正言尹在明·朴崙壽等疏曰,伏以臣等,俱以無似,言責重任,何敢冒膺,而新除之下,誨飭截嚴,怵分畏義,相率出肅,前啓之外,且以目下事,有所論列矣,承宣循例受去之後,忽地招致下吏,還給已傳之啓,屢次往復,更鼓已深,當其入啓,私自拔去,此等擧措,前所未聞,莫非臣等疲劣見輕之致,而臺啓事體,係是莫重,則職在惟允,任自掩置,論其罪狀,不特妄錯而已,臣等謂當該承宣,施以譴削之典,斷不可已。臣等名以諫官,遭此無前之事,其爲壞損,無復餘地,有不可一日冒據,玆敢聯章仰籲,伏乞聖慈,亟命鐫改,以存臺體,仍治臣等瀆擾之罪,以昭法紀,千萬幸甚,臣等無任屛營祈懇之至。答曰,今此臺臣之疏,萬萬放恣,是豈敢若此之事乎?臺啓之還給,雖曰罕有之擧,原啓果成說乎?以不成說也,故行此罕有之擧。大抵近日之多費辭敎,非爲申驥顯父子,則況疎蹤之尹永僖乎?所以費辭敎者,正有所以然。驥顯姓名之近不提及者,都出於靜鎭之意,靜鎭云者,亦非疲於噂踏,爲此漫漶之政令也,攻驥顯者,輒籍所重,則向者傳敎之一番明白敷示,斯其足矣,厥後仍又嚴飭廷臣,更勿發口,則驥顯之子㠎之觀科,未知爲大不可矣,設有峻攻驥顯者,欲禁㠎之應擧,亦豈必竝論捧講之試官乎?輕輕論斥,猶過矣,且況加之以護逆之名,請之以嚴鞫之律,豈有如許擧措乎?擧措自有本末,訟理亦分隨從,驥顯自在,而永僖先被驥顯所不被之律名,朝家之設禁嚴責,烏可已乎?設令永僖,眞有護逆之跡,無情則一也,越栍者,旣冒厥目,則受單之徐有聞,講確之沈象奎,焉逭知情不告之律乎?若發永僖之啓,則當竝與有聞·象奎論列,卽當然之事也,有聞等,終不下手,獨於永僖若是者,近日臺臣事,尤爲無狀,今日國體王綱,雖曰掃地,此一款,若不規正,而一任諸臺之所爲,則其可曰有國體有王綱乎?臺諫亦有臣分,則聞近日之嚴敎,焉敢以還給還持去等說,作爲處義,登諸章疏乎?初欲投之嶺海,更思之,亦近於如何,此臺臣,朝著淸明間,決無遞免之理,原疏爲先還給,捧納承旨,在院承旨,一竝遞差。此後無論上疏啓辭,屬於尹永僖之事,依申驥顯例,設禁事,分付三司及各門守門將。
副司直愼基慶疏曰,伏以,臣於前冬,不避疎逖之嫌,妄陳狂瞽之說,迺者聖恩天大,亟賜優容,臣於其時,驚惶感激,不覺有淚被面。噫,聖明之世,夫豈有可言之事,而竊念漢文·宋仁之時,猶有賈誼·唐介之疏,生民休戚,安危係焉,寧可以已治而忘亂,已安而忘危哉?臣年迫桑楡,報國日短,病伏荒野,徒抱漆室之憂,誠切戀主,難抑傾陽之忱,非不知出位論事,爲世嗤點,而河海殊遇,圖報無路,敢將草野見聞之愚,粗效臨死一鳴之誠,惟聖明憐其忠而俯垂察焉。嗚呼,今年穡事,初有大登之漸,而凄風冷雨,浹月長吹,早穀則仰而不垂,晩穀則縮而不發,莖葉雖茂,結實無望,哀此終歲勤苦之民,烏得無愁歎之聲?加以成川浦落,無處不然,人心騷擾,市直日下,民不聊生,隱憂政切。何幸我聖上,宵旰憂虞,亟殫救濟之策,盡心俵災之政,十行丹綸,曲察民隱,大小輕重,毋或遺漏,民情胥悅,天心悔悟。近日以來,風勢稍和,百穀有回蘇之望,向之仰者垂而實,前之縮者發而穎,差過數日,則將有無棄之穀,而猶可免大荒之年矣,此豈非我聖上至誠攸格皇天感佑之致耶?周王反風,宋君退星,不足多也,朝野臣庶,孰不仰歎而俯慶也?第伏念,已被之水災,已損之禾黍,更無餘望,田穀告歉,八路同然,則總而論之,猶可謂之災年也,救荒之策,不容少緩,荒政之大者,莫過於節用而省費,損上而益下,細氊之上,必有所預講,籌司之臣,必有所經度,而目下最緊急者,莫如禁酒也。糜財銷穀,無甚於此,閭巷窮民,釀以升斗,僅資生理者,姑勿論,至若數十石大釀,列巨甕販賣者,以京外言之,一年所費,殆過屢萬石,況沈酗鬪鬨,傷殺爭竸,罔非惟酒所使,其爲生民之害,庸有極哉?非但暴殄民食,極爲可惜,獄訟之煩,傷敗之俗,中外同然,伏願殿下,亟下明旨,嚴立科條,隨現重繩,毋少饒貸,以開生民裕食之本焉。設禁之初,必有爲弊之端,而此則,京而法司,外而守令,但當悉心嚴防,下隷之受賂故縱,徵索殘民者,痛加懲治,則豈有令不行而擾吾民之歎乎?嗚呼,今年水患,挽近所罕,諸道被災,非比尋常,道臣旣已狀達,則聖上想已洞察,而俵災之際,實惠猶未下究,蹲縮之畓,消融之田,多入於應稅之簿,爲守令者,苟不忘勞,親審盡誠,災祥則終未免見欺於奸吏,且災不內分,則白地橫徵之弊,亦莫可遏,臣意則,擇守令爲第一急務,給內分爲莫大民惠。顧今經費不敷,恩政亦竭,實無措手之道,而臣聞古聖王藏財於民,有子曰,百姓足,君孰與不足旨哉,言乎?伏願殿下,亟令廟堂,更加商確而稟處焉。嗚呼,水原重地,新邑如舊,莫非我聖上至誠達孝之攸致,而遷者如歸,民殷物阜,居然爲一大都會,苟不別般經紀,勞來安集,則恐無以奠居而樂生。原居人則,無地可穡,只恃官府之廩餼,新接者則,百物艱乏,初無生理之可言,至若儒士,則專爲發身,初不遠慮,勇往樂赴,日加月增,今幾百餘戶矣,第屋草創,間架蕭條,新寓之初,稱貸無路,食乏竝日,抱膝咿唔,想其契活,亦足辛酸,其他奴婢之來屬者,工匠之移居者,亦豈無貧殘難支之類乎?其艱楚情狀,不見是圖,況當災年,宜倍加顧恤,朝家,雖難行每人悅之政,不可無周其急之道。臣意則,本府田稅,量宜留置,抄出士庶中尤甚者,依京中發賣例,外方抄飢法,以爲納廉價受厚糧之地,則實爲救急子惠之一策,伏願殿下,下詢廟堂而及時裁處焉。嗚呼,有士則有敎,不敎而刑,古人恥之,科擧之弊,指不勝屈,校院之爭,令人代羞,此無他,不講小學之致也。幼學壯行,俱在是書,則其作人養士之方,事君敬長之道,粲然備具,而京而四學,鄕而都會,講是書占初解之法,猗歟,盛矣,而挽近以來,絶無敎誨之事,則安有誦習之人乎?一部嘉言美行,便作芭籬邊物四字,愛敬忠悌,不知何許物事,如此而民俗,何從而美,才行何從而得乎?惟我聖上,學究天人,知周庶務,憫小學之蓁蕪,慮敎化之未洽,今番科試,飭講小學,而或有曲禮爲典禮,親指爲視指,則士之一字,亦足羞也,而亦豈非官師之責耶?臣意則,內而四學,外而列邑,各別勸課,俾嚴黜陟,課講居殿者,京則不得赴陞學,鄕則不得齒儒案,則京之遊蕩子弟,鄕之畏身役者,必將斂袵而勤學,鄕有善俗而世多良才矣,伏願殿下裁處焉。嗚呼,一自龍蛇之變以後,設置訓局者,蓋出於臥薪嘗膽之意,而數百年敎養,兵力精銳,不但爲一國之强卒,雖謂之天下精兵,可也,其料布優厚,足以資生,試才分賞,奬善罰惡,間以暇日,自業工商,幸無軍簿不實之患,而最可憫者,凡於試才,有沒技者,則輒有賜第之例,行伍拔身,自古美典,而今則不顧其人之才智勇略,惟以能中者賜第,一失其料,或有抱紅牌而涕泣者,雖有局出身,歸屬之所,旣有額數,不得任意添入,反失厚料,妻子怨詈,生理艱楚,在渠旣非所願,而在國家則徒失軍丁,使才藝之精熟者,永除軍帖,此豈非公私俱失者耶?伏願聖明,下詢廟堂而處之,如有超等者,代以厚賞,勿許賜第,則精銳之士,可爲捍禦之用,而亦免渠輩落莫之歎矣。嗚呼,不量國力,而京司之養兵太多,則其害必至於毒民,此理勢然矣。我國列邑之兵,無一可恃,故京中營門之役,轉爲七所,至於壯勇營,則我聖上,特運睿智,積費心力,創設之初,區劃得宜,此營之所重,尤有別焉,緩急之得力可期,惟彼守·摠兩營,徒有營門之名,而別無實效之可言者,其爲畿民難支之弊者,一筆難旣,兩營屯田,在在有之,秋成之後,則猾校健卒,散而之四,毋論年歲之豐歉,惟以多斂網利,爲能事,本官不得操切,本營助其威喝,民不堪命,怨聲載路,此已可哀之甚者,而至若屯牙兵之役,實有偏苦之端。奴牙兵之三斗米,良牙兵之六斗米,外面觀之,似不甚偏重,而及其米納之際,厥數倍入,豐歲猶不得支,若値歉歲,以錢計之,則過於三疋之役,貧民之一入牙兵也,旗摠隊長,來往如織,侵漁百端,不能一日安業於其家,每每逃避,一民逃避,則一村騷擾,終至於空其里而後已,雖以綴旒之明,何以洞察至此耶?詩曰,邦畿千里,維民所止,今以屯田濫收之弊,牙兵偏苦之怨,隣族侵徵之端,北城軍餉之還,畿民漸至莫可救之境,兩營之害,胡至此極?不變弊法,無由反治,伏願殿下,博詢廟堂,從長善處,屯田收稅,則嚴飭本官,使之擔當上納,而營門校卒則切無差送,以除無限民弊焉。畿民奠安然後,邦本固,邦本固然後,治道成,臣言雖似迃闊,最是民瘼之切急者,惟聖明更加留神焉。我國郡縣之制,大小不均,遠近不適,或因山川之形便,或因關隘之緊重,以爲犬牙相制,唇齒相保之勢者,有不得不然,而間有邑小民殘,不自止堪,變出綱常,在法當革者,則必屬之大邑,此必有其時之商度者,至若道理隔遠,爲弊滋甚者,亦不可不從民願而釐正之,英陽·順興等邑是也。永豐舊縣,在安邊一隅,相距數百里,間有一大嶺,稱曰老人峙,蓋取峻急險遠,欲上,令人老之意也,嶺下周以高山,中開大野,數千戶居民,極其富盛,實是天開別區,自作一縣者也。臣未知,何時以何事革屬於安邊,而官府絶,有冤者莫訴本府,長吏太半任便,不欲涉險而躬往,只送官吏,督稅催科,官吏之來往此土者,作一官長,恣行威福,侵虐狼藉,民之畏怯,浮於邑宰,且强族土豪之原居者,武斷作弊之端,罔有紀極,遂使殘民莫保,而多至流散,呼號怨苦,無處控訴,民情到此,寧不哀矜?臣嘗慣聞於北人,又逢流民而得其實,一夫不獲,聖人恥之,況許多生民疾痛之瘼乎?惟聖明,下詢廟堂而善處焉。古之密城縣,在於尙州·醴泉之間,而不知何時,革屬於尙州,中間又分丹密四面,付之尙州,多仁四面則,屬之醴泉,距兩邑治,皆爲百餘里之遠,而八面居民,爲七千戶之多,土壤饒沃,鳴吠相聞,邑治舊基,官吏子孫,至今尙存,以地勢言之,則醴泉之於多仁,超越龍宮·三江之間,丹密之於尙州,道里夐絶二江限之,以關防言之,則萊府直路,摠會於兩界之間,貢獻使星朝令邊報之絡繹往來者,莫不經由此路,正是四達之通衢,一道之要衝也,比安·咸昌·尙州·醴泉之間,殆近二百地之遠,而公然虛曠,不置一邑,粵在龍蛇,倭奴長驅,旬日之內,充斥鳥嶺,蓋緣此路之無藩蔽把守故也。若使其時,預置一郡,阻萬景·飛鳳兩山之固,挾渭水·洛江三津之險,屹然築城,以死固守,則豈敢衝突蹂躪,若是之慘乎?懲前毖後之策,決不可少緩也。若以民弊言之,則非但重江複嶺,絶險難行,古密城之大谷寺,在多仁面,而今屬醴泉,寺在百餘之遠,大小使客,無不支應於此寺,官隷留宿,殆無虛日,百般責應,蕩盡民産,公肆徵斂,威喝風生,謂公門之隔遠,幸民訴之無路,一言落地,衆民趨承,而少有違拂,則陰中隨之,居民蕭然,無樂生之意,怨讟朋興,多仁之民,移避於龍宮,丹密之民,移避於比安,不久將爲空虛之地云。此已哀矜之甚者,而民人之官役納稅,來往之險,侵晨犯夜,風餐露宿,不計盜賊之變,豺虎之患,乘險涉危,百顚千仆,若値雨水溺溢之時,則沒溺之患,無歲無之,視往官府,如入死地,民生困苦,至此而極矣。嶺外人士,爲臣盛傳之不已,臣試細問之,則民情之實狀果如此,密城復邑之願,萬民如一口,而訴于御史,則諉以沿革體重,訴于方伯,則題以狀聞體重,兩邑守令,嫌其分邑,威喝而禁抑之,使一民不得開口於復邑一事,密之大小民庶,威有所屈,勢有所壓,推胸頓足,愁怨度日,呼訴無地云。臣自聞此言,不覺若痌在身,而拯救無路,徒切恤緯之忱矣。似聞年前嶺南一文官,疏陳此事,竟未施行云,民情苟如此,則縱有些少難便之端,豈可遲疑未決,使一邑衆民,日夜愁歎,而無生生之樂乎?夫糶糴之設,爲民之大政,有國之美制也,雖當饑歲,無移粟移民之勞,而有博施濟衆之效,不幸法久而弊生,俗偸而詐長,百瘼俱興,病民滋甚,兩南穀簿,可謂多矣,而虛錄過半,空殼又多,一斗米精鑿,不過三四升,以如此之穀,其何能有賴於凶歲而救民耶?富戶則,賂吏而免授,貧民則,口食之外,又授富民不授之穀,豐年則出債出傭,僅僅備納,正類五月之糶新,若値凶年,則富者云急,變通無策,官府催督,倍於常年,囚禁桁楊,楚毒備至,雪天冷犴,飢寒又甚,其愁苦慘憐之狀,若使鄭俠爲圖而進之,則玉食必不甘,而丙枕必不安矣。年前咸陽等邑,幸賴我聖上如傷之仁,特遣繡衣,減簿而釐正積年之弊,甚盛擧也,然此外列邑,無處無之,將至莫可救之境,實非細憂。傳曰,財聚則民散,財散則民聚,其在寧失之義,似無所惜,今若量宜減去元還之數,精捧餘存,以爲有用之穀,均分貧富,無偏苦之患,則似爲便好,伏願聖明,穆然深思,廓然遠圖,令廟堂講究便宜之道,俾億萬生靈,蒙被惠澤焉。嗚呼雜技之害,足令人迷心喪性,而投牋爲尤甚,內以法司,外以守令,雖有依禁條徵治之律,而不過爲吏隷酒食之資,少無令行禁止之效,大抵此技,易惑而難止者也,上自搢紳子弟,下至閭巷匹庶,一朝陷溺,迷不知返,永日長夜,鳩黨聚類,積少成多,百金輕擲,賣舍鬻田,破産傾財,父母怒撻而不止,妻孥泣諫而不從,勢竭力窮,則毋論他人財貨公家錢穀,容易偸竊,末乃行己不正,賊心漸長,甚至於陷身不測,傷汚風俗,臣於京鄕,目見而耳聞者,不可勝記。至於商船稅舶都會之所,勢家閭閻隱僻之處,團聚成群,孜孜兀兀,惟日不足,厚料衙門吏隷之徒,甚至於消磨公物,刑汰隨至,上納色吏沙格之類,無不負逋國穀,乾沒布木者,悉由於此,噫噫,薄技誤人之害,一至此哉?此而不嚴立科條,痛加禁斷,則臣恐士子之年少愚騃者,常漢之虛蕩無賴者,將至於無所不爲,伏願聖明,勿以微事而忽之,亟下明敎於京外,使一民不敢冒禁陷罪,以防傷財之竇,以開新民之路,其造作投牋放賣牟利者,亦爲嚴禁,隨現照律,俾絶其本焉。日闢百里,葩經美之,棄州十六,宋人尤焉,況廢四郡數百里幅員,耕於野,足以裕穀,採於山,足以阜財,地多美材,生死足賴,界以大江,天限南北,則未知何故,曠棄天作之膏壤,只爲豺虎之窟穴耶?世宗朝之四郡開拓,肅廟朝之二鎭復設,旋置旋罷,必有其故,而未得其詳,只自慨惜,未知或慮野人之作梗,抑爲荒遠而無用耶?旣已定界,明是我地,則生梗之憂,殆近杞人,北關六鎭,程逾二千,則荒遠之慮,無已太過乎?貂蔘銀貨,世所稱道,窮民冒禁,猶有潛入者,導之以利,民必樂赴,設鎭築堡,防守沿江,則固圉壯邊,亦非上策乎?目今西民之稱以商賈,扶老携幼,盡室而東入南流者,不可勝數,西土是何等重地,而生理窘急,撤家流離者,若是夥然,臣竊隱憂也。此不過無田土而困征徭,不安其居而然也,伏願聖明,依肅廟朝故事,先設二郡,使窮民之無依者,流民之懷土者,聞風趨赴,上而有闢疆之利,下而有得所之樂焉。水利之利於民者,大矣,堤堰儲水,雖有國朝美政,而平陸廣原,則莫如水車之爲至要,川低而野高,竭衆力費萬財,而終不能灌漑者,以其地勢之不便,而人力之難及故也,夫水車之制,所費不多,而其利至博,但我國深識其制者無聞,使業本之民,當旱乾之時,臨大野無水之處,而束手長吁,可勝惜哉?臣聞其制度,則車之大者,導水於三丈之高,小者可導一二丈云,八域之內,有畓而無水,川深而地高者何限,若使此制一行,野無無水之畓,土無不收之處,旱不爲災,農必歲登,豈非利民裕財之一大根本耶?今年聞有試之於忠州㺚川江上者,不煩人力而車扇自轉,水勢湧瀉云,果如臣所聞,則豈非聖世之一大瑞物耶?伏願聖明,訪採深知其制者,極意講究,先制八車,頒賜八路,以爲廣布博利之道焉。臣之積費神精,仰陳諸條者,亶出於爲上爲德爲下民報效惻怛之至意,而言涉煩猥,惶隕交切,臣聞古人有言曰,今日行一善政,明日行一善政,三代之治,不過如是,賢哉,此言也。儻殿下察其忠而俯垂採納,則未必無補於除民瘼宣風敎之萬一,伏願殿下,勿以人廢言,臣無任屛營祈懇之至。答曰,省疏具悉。糜財銷穀,莫甚於酒事,卿言果好,禁其太過,卽有司存焉。災結事,無論內分外分,旣皆付之於方伯,今何別有知委?然而白徵橫斂,罪在於守宰,令道伯,申加嚴明察飭。水原新治,儒戶匠戶奴婢戶等,新接之類,依發賣例周給事,已給十年之復,更劃助業之財,此後接濟,在該府,使周章料度之如何,至於儒戶之添增,徒致紛竸,無益莫甚,所謂新接者,非奪入民戶,則蹔欲寄寓,如是而豈有實效於櫛比乎?令廟堂,申飭該府,儒戶之來接,太不誠實者,切勿許錄於修啓成冊。守·摠兩營事,非猝乍間廟堂稟處之事,屯稅之弊,纔有別下飭敎矣。各道還穀之多寡不均事,豈待卿言而知之?卽目下爲民救弊之指先屈者。然於裒益之政,姑未見一新而有刮目之效,更欲十分留意矣。雜技中投牋之弊事,士夫亦皆陷汚云者,一言而蔽之曰,羞恥事,家各有父兄,而厥父兄視之不禁,寧不爲世道寒心處乎?京外小學講申飭事,沒技軍兵賜第代厚賞事,嶺南之密城,北道之永豐復設事,廢四郡中先設二郡事,水車事,竝付之廟堂,可以申飭者申飭,可以稟處者稟處。卿以耆耋之人,自經一番筵對之後,頻陳無隱之言,其誠可嘉,其心可愛,卽令該道,優給食物,此後如有可言之說,須如前勿怠也。
辛亥九月十九日酉時,上御重熙堂。坐直承旨入侍時,左承旨徐龍輔,記事官李海淸,記注官安經心·金良倜,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
自開東至午初,灑雨下雨,測雨器水深八分,自午時至人定,灑雨下雨,測雨器水深八分。
徐邁修啓曰,今九月二十一日,祿都目政事爲之之意,敢啓。傳曰,知道。
洪仁浩,以備邊司言啓曰,今日賓廳日次,而無時急稟定事,不得來會云矣,敢啓。傳曰,知道。
傳于徐龍輔曰,左承旨入侍。
兵曹,以金尙集爲守宮大將。
傳于李東顯曰,右副承旨入侍。
傳于徐龍輔曰,判尹前望單子入之。
判尹前望單子入之,李致中落點。
傳于洪仁浩曰,兵曹參議前望單子入之,待下批,牌招察任。
兵曹參議前望單子入之,李夔落點。
吏曹,兵曹參議李夔,參知尹長烈。
以李祖承囚單子,傳于林濟遠曰,放。
徐龍輔啓曰,禮曹郞廳來言,大殿誕日陳賀箋文方物物膳,當爲看品,而本曹時無堂上,不得擧行云,政官牌招,開政差出,待下批,仍卽牌招察任,何如?傳曰,允。
李東顯,以弘文館言啓曰,本館下番,姑降入直,事甚未安,今日政新除授玉堂,待下批,仍卽牌招,以爲入直之地,何如?傳曰,允。
有政。吏批,判書金文淳,參判朴祐源,參議沈煥之,都承旨徐邁修進,以韓興裕爲掌令,韓光植爲副修撰,李爲禮曹判書,洪秀輔爲參判,兪鉉章爲吏曹正郞,鄭冣行爲吏曹佐郞,李泰賢爲宗簿正,孫碩周爲司藝,成彦檝·南廷孫爲典籍,李顯采爲奉常主簿,兼春秋,單安重默。
兵批,判書吳載純進,參判洪檢,參議李夔,參知尹長烈病,左副承旨洪仁浩進,以徐晦修爲知事,李喜大爲訓鍊主簿,副護軍申禹相·尹行履·兪漢人·金孝眞·李泰賢·成德雨,副司直申應顯·李祖承·洪秀輔·李亨元·李時秀·李洪載·權以綱·李敏采·金方行·洪秉聖,副司果韓興裕竝單付,同知單李宗範,僉知三單朴鼎明·申昕·金宗善。
傳于徐龍輔曰,禮判兼帶內局之任,禮曹本職許遞,前望單子入之,待下批牌招察任。
禮曹判書前望單子入之,洪檍落點。
以宋東胤囚單子,傳于林濟遠曰,保放。
以忠淸監司朴宗岳啓本,全州居金啓孫兄弟,刺殺金水里,奉文案後錄事,判付內,觀此金啓孫兄弟等文案,其孝絶可感,其情絶可惻,其心絶可悲,其誠絶可憐,其意絶可奬,有一於此,在法當恕。況兄弟二人,兼有五者之單行,而朝家若等閑看過,而循例傍引於擅殺讎人,杖六十及究覈前,擅殺讎人減死定配等律文,其可曰,導俗敦風之政乎?大抵目擊光景,當下挺身而不顧一身之死生,必報乃已者,往往或有之。啓孫等段,造利刃各藏懷中,積費許多歲月,積費許多商量,迨其讎人酌處出獄之時,近在則近守,遠去則遠隨,畢竟兄弟,竝手復讎,而先刳者兄,次刺者弟也,讎人旣殺,兄弟又駢首自現於官府,以請其按法就死,古人所謂慷慨殺身易,從容就死難者,非啓孫兄弟之謂乎?其矣等事蹟,雖載之二倫行實,未知有汰哉之嫌,分付錦伯處,啓孫等,卽爲放送,招致營下,謄給判付,仍爲交付於原籍官全州牧,亦令道伯,觀渠地處,別加收錄爲旀。以湖南之文明,必有人才之積薪乙仍于,京試官之還朝也,詢及本道人才,至有出擧條下諭之擧,未數日,又見此啓孫等文案,啓孫,亦非人才乎?尙記昨年申汝倜事文案及銀愛事,文案伊時,別加稱奬,渠輩亦無非人才,推此尤可知搜訪之不容緩兺除良,意在導俗敦風,宜卽廣示道內,仍令本曹,枚擧此案及判付,下送于完伯,須卽宣布事,分付爲良如敎。
以慶尙都事金啓洛書啓,傳于洪仁浩曰,尙州還弊之前倅之曰以無乎者,殊未曉其意。觀於書啓,民情之切苦可知,無論限二萬三萬,今道伯與邑倅商確,許令作錢,卽令擧行,更勿遲滯,而萬一有虛殼之不合發賣者,廢荒之難責詳定原價者,亦令分秩,從實狀聞。居昌事,虛殼穀之分三分改色條,所捧僅爲一分,則與其今秋明秋,分半畢捧,莫如以價分捧之似便易,已本邑穀摠之較戶相敵,未可料度,亦令道伯,採探民願,指一卽爲狀聞,而事情莫如書啓所論之便好,則一依都事言施行,只以形止狀聞事,分付。晉州事,除却本府還,一夫所受,猶過五十餘包,若合計則不知爲幾許,糶糴所以爲嗣歲之糧,而爲弊至此,言念民情,寧不矜惻,令廟堂,別究矯弊之策,卽爲草記稟處。
李義鳳,以備邊司言啓曰,因慶尙都事金啓洛書啓,判付內,晉州事,除却本府還,一夫所受,猶過五十餘包,若合計,則不知爲幾許,糶糴所以爲嗣歲之糧,而爲弊至此,言念民情,寧不矜惻。令廟堂,別究矯救之策,卽爲草記稟處事,命下矣。晉州餉還,爲民切痼之瘼,臣亦嘗稔聞之矣,必欲爲之矯救者,中心非不耿耿。但軍餉名色,通變無路,汔玆因循,今因都事論列,聖敎勤摯,諭之以矜惻,責之以矯救,晉民庶可以其蘇。雖然營穀以軍餉爲名,旣不可使之作錢,鄰邑皆不願受,則又不可使之移轉。無已則二留一分,庶可一半分有益於民,雖或於本營,有所掣礙,救民之政不遑恤他,依書啓辭緣,永爲施行之意,分付該道兵營,何如?傳曰,允。
洪仁浩,以備邊司言啓曰,西北年例下送木綿去核,與襦紙衣,自本司依數準式捧上,別定禁軍,次第分送各該道之意,敢啓。傳曰,知道。
洪仁浩,以兵曹言啓曰,闕內入直訓鍊都監局別將·把摠哨官·內三廳將·守門將弘化門禁衛營哨官等番單子,每中日入啓受點矣,今番則動駕相値,勢難入啓受點矣。依例回鑾翌日,入啓受點,分所單子,待受點卽爲書入,巡將監軍,以今九月二十四日受點人員,二十五日至,使之仍察之意,敢啓。傳曰,知道。
洪仁浩,以兵曹言啓曰,今此幸行時,侍衛禁軍,不可不點擇以行矣。各番禁軍中,新受馬及病蹇不能致遠之類,依例推移替直之意,敢啓。傳曰,知道。
林濟遠,以義禁府言啓曰,忠淸都事韓用鐸,施以湖沿徒一年定配之典事,承傳啓下矣。韓用鐸,未及上來云,忠淸道庇仁縣靑化驛,徒一年定配,而以承傳內辭意,具罪目,依例發遣府羅將,所到處執捉,仍令押送配所,何如?傳曰,允。
洪仁浩,以義禁府言啓曰,因全羅監司鄭民始狀啓,刑曹粘目內,參禮前察訪宋東胤,移本府處之事,允下矣。宋東胤,時在任所云,依例發遣府羅將,拿問,何如?傳曰,允。
行大司憲趙宗鉉,大司諫朴天衡,執義林道浩,副應敎李太亨,掌令朴瑞源,持平韓永逵·崔重圭,獻納李庚運,副校理朴奎淳,正言尹在明·朴崙壽等啓曰,請黜置罪人鄭致達妻,亟令王府,快正典刑,請物故罪人德相,亟施孥籍之典,請逆賊尙喆,依律處斷。一行刀割答曰,不允。末五字刀割行大司憲趙宗鉉,大司諫朴天衡,執義林道浩,掌令朴瑞源,持平韓永逵·崔重圭,獻納李庚運,正言尹在明·朴崙壽等啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,設鞫得情。請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情快正典刑,請物故罪人國榮,亟施孥籍之典,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。答曰,不允。掌令朴瑞源啓曰,請爲奴罪人金壽賢·河翼龍,竝令王府,設鞫,快正王法。答曰,不允。正言朴崙壽啓曰,請爲奴罪人金壽賢·河翼龍,竝令王府設鞫得情,快正王法,請金甲島爲奴罪人克觀,古今島爲奴罪人克泰,更令王府,嚴鞫得情,快正王法,請逆賊尙魯,亟施孥戮之典。答曰,不允。
辛亥九月二十日辰時,上御重熙堂。右副承旨入侍,右副承旨洪仁浩,假注書李垿,記注官安經心·金良倜,以次進伏訖。上命仁浩,書判付訖。命退,承史以次退出。
辛亥九月二十日午時,上御重熙堂。左承旨入侍時,左承旨徐龍輔,記事官李海淸,記注官安經心·金良倜,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,兵曹判書吳載純,以司僕提調,旗軍洗馬出去矣。所佩命召,來請還納,何以爲之?敢稟。傳曰,仍佩往來。
傳于徐龍輔曰,禮房承旨入侍。
以慶尙左道京試官徐榮輔,民弊條例書啓,傳于徐龍輔曰,豐基,卽景慕宮胎封邑也,所重何如?雖無民弊,宜有拔例撫摩之政,觀此書啓,邑民切苦之瘼若此,此豈一刻任置處乎?當初原代之犯禁,何辜于今民而年前所謂變通,反增弊瘼,旣聞之後,何可較計?未還作田米,原代租,竝以租名色入錄,仍以時捧穀,依詳定價發賣事,及已還作未發賣田米餘數,亦卽發賣事,竝依書啓施行,令道伯,嚴飭令地方官,親執擧行,俾實惠下究。順興事,還弊民瘼旣如彼,倍蓰於豐基,且況昨年鄰邑裒益之政,咸陽曠蕩之擧,順邑之民,寧或未聞知?特以原代積弊之,朝家所不知,營邑不能上聞,以致獨漏,民之蚩蚩,必曰朝廷何爲有此不均之政云,而向隅竊歎,勢所必然,何聞之晩也?救民倒懸,多寡不須論,順興原代穀,亦依豐基例,以見在穀釐正穀簿,仍以時捧穀,依詳定價發賣,而當賣石數夥然,如難一時作錢,先從己分條發賣,明年則,以原代分給,仍令作錢。自今較戶量穀,相當留置事,令廟堂卽爲分付,擧行形止,仍令消詳狀聞,而嚴飭地方官,洞諭民人,使順民,快免塗炭之苦事,一體措辭行會。兩邑釐弊後,添耗若前,則其弊當自如此,則令左相知悉。竝與發賣錢區處事草記,而兩邑盡分條釐弊事,榮川位太七八倍甲徵事,忠州兩面火田降贖事,忠州營納船弊事,竝令京試官,特書啓往言于大臣,仍以耳目所聞見,詳傳於大臣,令廟堂參量,論理草記稟處。
以京畿監司徐鼎修狀啓,晝停所形便,論別地啓事,傳于洪仁浩曰,新峴作路之不載於騰錄,特適然至於戞過火巢,開除樹木,萬萬不可矣。今番晝停所,依丙辰年例,以新峴右邊通曠處爲之,若此則由新峴頗迃回云,而迃回之弊小,戞過之嫌大,如是定式,實合便宜,以此分付,植炬則只出宮晝停所爲之事,分付。
奎章閣啓曰,御眞圖寫,間十年擧行,曾有先朝定式,甲午一本,癸丑二本,癸辛翌年甲子三本,癸酉後五年丁丑二本,癸未一本,癸巳二本。圖寫奉安,或設都監擧行,或自尙方擧行,而謹考閣志,辛丑有敎曰,追先朝己行之規,寓今日紹述之意,自今伊始,每十年寫一本,而依天章閣奉御容之例,奉安于奎章閣,仍命閣臣尙方臣監董,而奉御眞儀節,亦爲載錄。今年辛亥,爲間十年當次,謹當依先朝成憲,辛丑下敎,遵例奉行矣。設都監與自尙方擧行,何以爲之?日子,亦以何間推擇乎?敢稟。傳曰,以今月念後,來月旬前推擇,而設都監一款張大,今番置之,諸具皆當內下,監董則閣臣中受點,而只以尙方提調·戶曹該房郞廳,服同擧行事,分付,可也。
以副修撰韓光植,牌不進罷職傳旨,傳于徐龍輔曰,只推。
以禁府都囚徒,傳于林濟遠曰,姜碩璜保放。
以守禦使鄭昌順狀啓,斥候傳語軍站所,軍數開錄事,傳于林濟遠曰,先朝丙辰,旣有從約之下敎,則敢不遵行乎?依丙辰年例爲之事,回諭。
徐龍輔,以內醫院都提調意啓曰,駞酪粥,自十月初一日,當爲封進,依前例擧行事,預爲分付司僕寺之意,敢啓。傳曰,待日寒封進,可也。
洪仁浩,以備邊司言啓曰,因前全羅都事申獻朝書啓,有草記稟處之命矣。取見其書啓,則所論邑弊民瘼,其條有八。其一,軍政之弊也。弊源之專由於班戶·校院官·軍官,不特本道爲然,諸道莫不皆然。此則人孰不知,而至於契坊村之初不簽丁,實他道之所不聞者。凡此四弊,書啓中臚列甚詳,不必疊床,而其所救弊之方,廟堂之紙上申飭,未必有畢竟實效,此等設施,惟在道臣之嚴束守宰,期於一番釐革之如何耳。救弊云云,非有別般奇策,班戶則査其眞僞而汰定之,校院則從其實數而減削之,軍官,則只曾經首校者之子,使之免役,而孫則不敢稱托,哨官·將官,只許自已免役,契防則或有不得不使役之處,則只許煙役除減,可矣。苟如是,則軍丁似或有裕,殘民不至偏苦,而但念道臣守宰,不以任怨爲心,必有延拖圖免之患。設令決意行之,設施之際,不得其要,則一路繹騷之患,難保其必無,申飭諸道臣,量宜擧行,使之一半分有益於至窮之民,恐不可已。其二,還穀移轉之弊也。此則因本道京試官書啓,已命集錢區處,今不必更論。至於營閫作錢之嚴立科條,穀少處,價雖高而勿爲,穀多邑,雖價低而爲之者,雖是救弊之第一先務,此則道臣閫帥,必皆以不愛錢者,差遣然後,方可責之。道帥臣遞去之後,又必皆不受錢者差代,十年如是,二十年如是,方可以有效,此豈可成之事乎?雖然,其中自好之人,亦必惻然於斯言,第爲申飭,恐無不可。其三,長城府牟還作錢租之請也。牟還之多,本爲民弊,長城之民,以此而不得保存,則事甚矜惻,分付道臣,量宜作租之詳細,啓聞後許施,恐合事宜。其四,全州府糧餉屯減稅事也。陳地徵稅,果如書啓中所言,則豈可以軍需之故,而不爲恤民乎?雖然,不可以屯民輩呼訴,遽爾蠲減,令道臣,申飭本官,從實踏驗報來後,更爲處決,恐或未晩。其五,興德·萬頃軍摠太多之弊也。軍政救弊之策,上項第一條,旣有陳列,若依此通變,則兩邑亦當在息肩之中,不必別有指揮。其六,人吏額數汰減事也。我國下吏本無廩料,此國家使之斂食於民也。當初設法,己極可訝,而全州·靈光,雖曰大邑,吏額之或三百,或爲二百,實係蠧邑浚民之政,依通編定式,汰其冗多之請,實爲得宜,分付道臣,酌量處之,恐似無妨。其七,泰仁·咸平兩邑之巡營紙本錢,隣族侵徵事也。所謂紙本錢,此非關由於廟堂,不過自本營創開之事,則爲念民弊,査出蕩減,惟係道臣處置之適宜與否,以此申飭。其八,被災諸邑,各宮房·各營門京來差人,白徵之弊也。此則日前,別下飭敎,極其嚴截,宮房各營,安敢不悚息操縱?爲道臣者,亦豈不各別廉察嚴飭而痛繩之乎?竝以此意,另加知悉於該道道臣,何如?傳曰,允。
洪仁浩,以訓鍊都監言啓曰,本局分授都城肅靖門西邊,體城三間許頹圮處,今日爲始,改築之意,敢啓。傳曰,知道。
行大司憲趙宗鉉,大司諫朴天衡,執義林道浩,副應敎李太亨,掌令朴瑞源,持平韓永逵·崔重圭,獻納李庚運,校理尹光普,副校理朴奎淳,正言尹在明·朴崙壽,修撰金熙朝啓曰,請黜置罪人鄭致達妻,亟令王府,快正典刑,請物故罪人德相,亟施孥籍之典,請逆賊尙喆,依律處斷,一行刀割行大司憲趙宗鉉,大司諫朴天衡,執義林道浩,掌令朴瑞源,持平韓永逵·崔重奎,獻納李庚運,正言尹在明·朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑。養遂·獻遂·會遂·李觀源,竝令王府,設鞫得情。請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑,請物故罪人國榮,亟施孥籍之典,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。執義林道浩啓曰,請爲奴罪人金壽賢·河翼龍,竝令王府,設鞫得情,快正王法。正言尹在明啓曰,請爲奴罪人金壽賢·河翼龍,竝令王府,設鞫得情,快正王法,請金甲島爲奴罪人克觀,古今島爲奴罪〈人〉克泰,更令王府,嚴鞫得情,快正王法。答三司曰,不允。五字刀割答兩司曰,不允。答府曰,不允。答院曰,不允。
辛亥九月二十一日未時,上御暎花堂。禮房承旨入侍時,左承旨徐龍輔,記事官李海淸,記注官安經心·金良倜,檢校直提學朴祐源,原任直閣徐鼎修,檢校直閣鄭東浚·李晩秀,直閣徐榮輔,以次進伏訖。上曰,已爲奉審乎?東浚曰,已奉審矣。上曰,見樣,皆已出之乎?龍輔曰,樻子及內外褁袱絡纓陞降龍,一一成出見樣,一本出給戶曹郞廳,一本給別看役矣。命龍輔書內閣草記批答訖。上曰,今此御眞圖寫之不設都監者,一則出於軫念經費之意,一則出於不欲張大之意也。諸凡應入物種,竝當自內措備,只玉軸一種,以度支所在者用之,餘則一竝勿責於度支,自始役至訖役日,工匠料布,依都監例磨鍊上下,彩色則不必令貢人進排。自度支直爲磨鍊,出給畫師,以爲貿用之地,而始役及上綃日子,以今月念後,來月旬前,推擇以入。其外應行節目,取考先朝御眞圖寫各年儀軌,草記以稟。監董閣臣,參考辛丑已例,時原任閣臣中,長望,受點擧行,可也。命退,諸臣以次退出。
上在昌德宮。停常參·經筵。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
徐龍輔,以奎章閣言啓曰,御眞圖寫草記批旨,以今月念後,來月旬前,推擇事,命下矣。草本圖寫吉日,令日官推擇,則今九月二十八日午時,爲吉云,以此日時擧行,而上綃吉日及標題書寫吉日,待草本完就,次第推擇以啓,何如?傳曰,允。
徐龍輔,以奎章閣言啓曰,今此御眞圖寫時,自上以不欲張大之意,旣不設都監,則堂郞,雖不依例差出,圖寫事體至重,以監董閣臣及尙方提調·戶曹該房郞廳,依堂郞例,分排,恐合重其事之道,摠察,則臣濟恭爲之,提學臣吳載純,尙衣提調臣鄭昌順,臣徐浩修,依堂上例擧行,直閣。臣徐榮輔,依都廳例擧行,戶曹正郞臣鄭華淳,依都廳例擧行,何如?傳曰,允。
徐龍輔,以奎章閣言啓曰,今此御眞圖寫時,畫員,以前司果李命基,主管擧行,掌苑署別提金弘道,亦爲同參擧行之地,何如?傳曰,允。隨從畫師,以許礛·韓宗一·申漢枰·金得臣·李宗賢爲之。卞光復,卽癸卯·癸巳御眞圖寫時,執筆畫師相璧之子也,使之同參,而前僉知曺允亨,頗解畫格,曾已看檢,今番一體同參,可也。
徐龍輔,以奎章閣言啓曰,御眞圖寫,事體至重,當博考已行之例,以爲擧行之地,而肅廟朝癸巳御眞圖寫都監儀軌及先朝癸巳御眞圖寫都監儀軌,已自禮曹持來,今方考出,先朝癸丑·癸亥,翌年甲子·癸酉後五年丁丑·癸未,各年御眞圖寫時,則俱無儀軌,其時日記,令政院考出,以爲參考擧行之地,何如?傳曰,允。
徐龍輔,以奎章閣言啓曰,御眞圖寫時,別看役,以本閣別看役藍浦縣監丁遇泰,前五衛將姜世重,使之擧行,何如?傳曰,允。
徐龍輔,以奎章閣言啓曰,御眞圖寫時處所,以何處爲之乎?敢稟。傳曰,書香閣爲之,可也。
傳于徐邁修曰,都承旨入侍。
徐龍輔,以禮曹言啓曰,今此大殿誕辰陳賀,諸道所封箋文中,永宗防禦使吳毅常,以應封官,兼別軍職,故各爲封箋矣,一體看審捧入之意,敢啓。傳曰,知道。
上在昌德宮。停常參·經筵。
藥房提調李,左承旨徐龍輔啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
徐龍輔啓曰,今此思陵親祭祭文,當爲製進,藝文提學李命植,卽爲牌招,何如?傳曰,當親撰矣。
傳于徐邁修曰,都承旨,右承旨入侍。
傳于徐邁修曰,向有起居參班後,下送之命,而聞有實病,長連縣監金漢老改差,今日政差代,而慈殿承候出入,本家人近無從宦之人,前郡守金龍柱,今日政,復職調用。
吏批,有政,判書金文淳,參判朴祐源,參議沈煥之進,都承旨徐邁〈修〉進。以申獻朝爲修撰,李晴爲副修撰,洪樂性爲內醫都提調,韓光會爲分內醫提調,李潢爲軍資主簿,洪周賓爲重林察訪。
再政。以金龍柱爲司宰主簿,沈銖爲長連縣監,海州判官洪守榮,信川郡守李周憲,相換。
兵批,無政事。
傳于徐邁修曰,承旨房仍。
李東顯啓曰,以平安兵使李漢豐狀啓,西林等五鎭還弊及平南前萬戶任益昌等罪狀請刑事,傳曰,關西各鎭還弊,雖曰在在皆然,豈若平南過三十七年之虛簿乎?今旣登聞之後,豈可改色於今民乎?然以虛殼歸之於乙亥,決知其不然。近四十年之穀品,豈不爲塵土,況乙亥穡事,獨於關西江邊,不至爲歉,伊時鎭將,以特敎差遣釐弊,則渠輩所謂始自乙亥,尤不成說,令兵使,嚴飭該倅,塵土腐朽之穀蕩減,新舊鎭將,論罪勿論,馬二海,不過太數十石虛留之不知年條者,亦爲蕩減,鎭將罪狀勿論兺怪大吉號里穀物收殺,與徵捧一款,付之江界倅,從所見論例,與此外各鎭摘奸形止,使卽具意見直狀啓事,回諭,至於西林事,昨年雖是荐歉之餘,近來申飭何如,則奸弊出於渠等,掩置亦在渠手,該僉使所爲,極爲無據,卿其嚴棍,使渠一一釐正,報來後狀聞。此狀啓,大體徒謄前例板,捧穀之難易,起弊之久近,初不別白論列,致煩辭敎,烏在其前此辛勤飭諭之意乎?卿則推考,原狀啓還下送,此意知悉事,一體回諭,本道鎭弊,必欲釐正,先從地方諸鎭,次及他地方屬鎭,道倅與鎭將,眼同反閱以聞之意,行會已久,江界倅,尙無擧行之皁白,殊甚訝惑,如己整頓,俾卽從所見直狀聞事,下諭于江界府使。
李東顯,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
徐邁修,以吏曹言啓曰,今此宗廟冬享大祭,堂下執禮,以前郡守申曮塡差,而時無職名,令該曹口傳付軍職,何如?傳曰,允。
李東顯,以訓鍊都監言啓曰,今九月二十五日,思陵幸行時,東營·集春營入直御營廳鄕軍,依例以訓局餘軍,前期一日替代事,自兵曹,節目啓下矣。東營軍五十名,哨官林永孝,集春營軍五十名,哨官劉繼潤率領,與御營廳軍,前期一日,替代入直,還宮後,還爲替直,而竝待標信擧行之意,敢啓。傳曰,知道。
李東顯,以禁衛營言啓曰,今九月二十五日,思陵幸行時本營騎士二番出番鄕軍三哨,隨駕事,命下矣。弘化門則哨官尹瀅,左哨軍一百五名,西營則哨官李再復,中哨軍四十名率領仍直,本營則千摠金衡柱,騎士將金輔明,把摠李宗魯,哨官崔宗憲,敎鍊官金守興,騎士二十五人,兼別破陣二名,鄕軍三十六名,率領入直,南別營,則哨官李海鎭,別騎衛二人,鄕軍七名,率領入直,火藥庫,則哨官林洽,別破陣八名,兼別破陣六名,鄕軍二名,率領守直之意,敢啓。傳曰,知道。
李東顯,以御營廳言啓曰,今此思陵幸行時,東營·集春營入直軍兵,以訓局餘軍,前期一日替代事,自兵曹節目啓下矣。今月二十四日,東營·集春營入直將官軍兵,依定式,待標信,與訓鍊都監餘軍,替代出用,而還宮後,還爲入直之意,敢啓。傳曰,知道。
領府事李福源箚曰,伏以,仙寢展謁,吉日漸近,臣伏奉同爲留都之命,繼又有內閣守宮之命。臣旣癃癈,不能陪屬車之後,則此固臣職分耳,敢不竭蹶祗承,而顧臣阿昩賊疾,自來去盲廢無幾,氣血日耗,形症浸加,六七日來,左瞳浮瞖,忽復添肆,前之依俙僅辨者,今則迫視而不省,傍人面目,咫尺階級,都茫然如隔煙霧,方謀急試鍼刺,少開昏蒙,束帶赴公,實非其時。昨値慶辰起居,誠功忭祝,雖不得不扶曳趨參,而至於與聞留務,檢飭閣事,以今病情,萬萬無自力之望。玆敢略具短箚,仰陳實狀。伏乞聖慈俯賜憐察,亟收臣留都守宮之命,仍治臣瀆擾之罪,以警具僚焉。答曰,省箚具悉卿懇,愼節貢慮留都及內閣守宮事,依箚請許施,卿其勿辭,安心調理。仍傳曰,此批答,遣史官傳諭。
兵曹判書吳載純疏曰,伏以,臣於見職,實無一分堪承之望,適値事會,章皇冒膺,感激怵畏,仍因蹲據,而顧臣才具之蔑如,筋力之難强,聖明之所已俯燭也。月前前席,猥陳衷懇,顒俟體諒之恩,今已多日,而未蒙恩遞,行幸有命,在臣義分,固當竭蹶之不暇,而竊念臣之稟氣,自少虛脆,年未篤老,精力已耗,雖等尋常奔走之役,尙懼顚仆,況本兵陪扈,爲任至重,以臣衰朽,其何以堪勝乎?臣身狼狽,固不足恤,而其於國體何哉?今則期日已迫,不宜復事瀆,而百爾思量,實無陳力就烈之望,玆敢略控短章,仰瀆宸嚴。伏乞聖慈,亟賜鐫改,以幸公私焉。至於御眞圖瀉監董之任,其爲榮耀,誠已極矣。在臣圖報之義,敢不竭力效勞,而第臣昩繪事,無以董察,何敢冒當於至敬至嚴之地乎?亦乞竝賜遞免,不勝幸甚。答曰,省疏具悉。向欲展謁於永陵,而坡牧遵新除有言端,卿之辭懇,亦不固拒矣。今則不過當日往來之地,卿雖衰,足可强力,勿辭行公,本職劇務繪事監董,果不無相妨,此則臨時,當令改付標受點矣。
辛亥九月二十三日辰時,上御誠正閣。都承旨·右承旨入侍時,都承旨徐邁修,右承旨林濟遠,記事官李海淸,記注官安經心·金良倜,以次進伏訖。上曰,禮房承旨,軍士房承旨入侍。出榻敎賤臣承命出傳,左承旨徐龍輔,左副承旨洪仁浩,以次進伏。上命書傳敎曰,幸行時,百官押班,大臣不可不隨駕,左相兼帶內局之任,姑爲許副,其代,政官牌招,以在京無故大臣擬入,命讀公事,書判付訖。上曰,同副承旨入侍。出榻敎賤臣承命出傳,同副承旨李義鳳進伏。上曰,承旨纔經京試官之行,沿路各邑弊瘼,如有可陳之事,一一奏達,可也。義鳳曰,臣於今番掌試之行,伏承所經各邑,被災民人慰諭之命,以有旨內辭意,懇懇慰諭,則莫不垂涕含恩,攢祝德意,荷擔者擧有安集之意,所過之處,在在遮馬,其所呼訴,一則還上停捧也,一則身布純錢也,一則宮房免稅退停。大抵湖左四郡,處在江邊,偏被水災,而四郡之中,永春·淸風,尤其田多畓少之中,田穀失稔成實無望,至於木花,已判大無,若不依畿邑例純錢代捧,則恐無安堵之勢。還上則已命道臣,區別尤甚·之次,有停捧代捧之諭,而至於兩邑,則若無朝家拔例之政,則非但還穀無可捧之道,竝與民人而有散而之患,令廟堂,商確稟處。淸風之宮房火田三十結免稅,亦令退捧,以爲殘民保居之地,恐合事宜,故敢此,仰達矣。上曰,卽令廟堂,草記稟處,可也。出擧條濟遠曰,臣待罪嶺邑,以本道封進人蔘事,有區區所懷,今因言端,敢此仰達矣。御藥封進,何等至重,而土採絶罕,蔘路漸貴,十數年來,所進貢者,多是家蔘,而近年則每每見退於內局,自巡營,徵出本價於各邑,使審藥輩,貿諸京局以納者,又成謬例,而土貢事體,不得不以本色封進,故凡在外邑,旣以本色,送納于營門,旋以本價,輸送于京中。如是之際,看品之蔘,無以卽退,輸送之價,更無出處,每兩四百兩之本價,不爲不多,而中間所費,幾與本價相當。臣在南邑時,聞長鬐等殘小邑,或不無加徵民間之事,此路一開,後弊可知。大抵本價過厚,貿納爲利,故營封則勿論好否,全數見退,京貿則不計優劣,無弊進獻,莫重御供,爲醫官輩牟利之資,畢竟等是京貿,而爲南民者,徒受其病。今若只拘於土貢事體,不早變通,則其所爲弊,年增歲加,本價倍徵,恐不止於長鬐等邑而已。向來梁山郡守南鶴聞之疏,聞以京作貢爲救弊之方,臣未見疏本,雖未知措辭之何如,而見格於廟堂,竟未施行,臣意則毋論醫官與凡民,必以當實可堪者,定出貢人,而本道道臣,知委各邑,前期送價于貢人處,以爲廣貿之地。自內局,區別山家,各別擇捧,則爲貢人者,預先求貿覓得佳品,比諸審藥輩,臨時求得,僅僅充數,其爲得失大懸矣。苟如此,則上可以有益於御藥,下可以無弊於民力,更詢廟堂,及今變通,恐爲公私兩便之道矣。上曰,令廟堂,問于爾及曾經道伯,從長稟處,可也。出擧條邁修曰,同罪未敍人,隨卽提稟事,曾有定式矣。前修撰金熙朝·林道浩,前試官權裕,旣已蒙敍,而前修撰吳泰賢·宋翼孝,前試官閔昌爀,俱是同罪之人,故敢達矣。上曰,竝敍用,可也。出擧條命退,承史以次退出。
上在昌德宮。停常參·經筵。
洪仁浩啓曰,明日大駕詣晝停所入幕次後,王大妃殿·惠慶宮問安,何承旨進去乎?敢稟。傳曰,同副承旨進去。
傳于徐邁修曰,都承旨入侍。
傳于林濟遠曰,右承旨,軍士房承旨,入侍。
傳于徐邁修曰,守宮提調韓光會,聞有實病,許遞,前望單子入之,待下批牌招察任。
分內局提調前望單子入之,徐浩修落點。
傳于徐龍輔曰,左承旨入侍。
傳于李東顯曰,未肅拜臺諫許遞,前望單子入之,待下批,牌招察任。
掌令前望單子入之,鄭弼祚落點。
傳于徐龍輔曰,左副承旨入侍。
傳于徐龍輔曰,發遣吏郞諸執事,淸齋與否,摘奸以來。
傳于洪仁浩曰,風寒若此,隨駕大臣卿宰中,耆耉諸臣,曉夜則毛具,從便爲之事,分付政府。
以江原都事尹致性條列書啓,傳于李義鳳曰,嶺西諸邑,本來土瘠民貧,況値綿歉,砲保,何以本色辦納乎?特以純錢代納,楊口分院納白土之弊,聞之熟矣。嚴飭道臣,卽爲從長矯弊,論理狀聞。大抵切可矜者,東民之偏疲,切可惡者,分院之肆虐,雖於已矯弊之後,若有一毫如前侵漁之弊,令東伯具由狀聞,分院燔造,不過爲廚院進供之需,而近來則所謂甲器也,畫器也,許多名色,無非昔無而今有,亦無一鉢一楪之用於進供者,則如是爲弊,無義莫甚,自今白土進排,往復廚院,査實減定,萬一又復如前,當該監燔官,卽其楊口地方定配,令廟堂嚴飭,不但白土之弊爲然,木物之執捉亦然,一體嚴飭。仍令畿伯,知委廣尹,分院之作弊査探,這卽報來狀聞,而奇巧製樣之冒法潛造與否,亦令畿伯,別遣營校摘奸,如有執捉,一竝屬公後狀聞。洪川耳牟事,何必關問?從民願換作。通川雇馬錢事,聞甚可矜。嶺東之民,於癸甲以後,閱一滄桑,朝家之軫念,果何如乎?所已施之於杆城者,不施於通川,其可曰一視乎?通川如此,他郡亦安知不然?癸甲以前民摠,比之近來,姑未復舊,以朝家爲東民之苦心,何可一刻暫弛?今聞通川之弊,尤不禁憧憧,令道伯,以此傳敎,遍問東郡諸倅,皆以便民增戶,除瘼蘇殘之策,切問囁嚅,從實報來後狀聞,今年癘疫,亦多致傷,恤窮周乏之政,十分拔例,無或現發於來頭潛往潛來之繡行事,令廟堂一體嚴飭,高城·通川等布産邑上納之弊,亦令廟堂,草記稟處。
以江原監司,尹師國狀啓,嶺西各邑砲保價木純錢上納令廟堂稟處事,傳于洪仁浩曰,依俄下傳敎擧行事,回諭。
徐邁修,以禮曹言啓曰,凡受香之行,若値動駕之時,則獻官以下,有開陣出去之例矣。今番幸行,出宮後,敦化門前,當有留都陣,而纛祭東南關王廟祭受香,適値幸行日,以開陣出去之意,預爲知委,何如?傳曰,允。
洪仁浩,以備邊司言啓曰,因慶尙左道京試官徐榮輔書啓,論理草記稟處事,命下矣。其書啓中,第一第二條,卽豐基·順興兩邑,還穀單代捧事,而此則判付區處,恩澤洋溢。豐基之挽近還作者,許以作錢,未及還作之數,皆以租名色入錄後,亦許發賣,至於順興,其數之夥然,不啻倍蓰,而單代之許以作錢,一如豐基,兩邑積痼之弊,從此快蘇。但念還穀之添耗,便同債錢之子母,十年之間,其息爲倍。今雖除瘼,日後之瘼,安知不又如今日乎?戶穀約略相當之後,所謂耗條之添剩者,限五年,自本縣報巡營,自巡營報本司,以爲量宜區處之地事,定式分付見今兩邑,依詳定發賣之錢,此不必强爲裒益之資,每當園幸之時,應行凡節,不使貽弊於小民,不使有妨於經費,故畿營之前頭策應,殊涉可悶,上項兩邑發賣錢,使該道道臣,主管送致於畿營,恐似便好。該邑盡分條,如欲釐弊,則惟有全數作錢,庶爲拔本之政,而但盡分名色,必是巡統營穀,不可不問其便否於道臣,其間形止,使之參量報來後,從後稟處,恐爲得宜。榮川位太米之稱以防納,七八倍加徵於民間邸漢事,固已萬萬痛惡,而前後守宰之越視,卽不爲拯溺者,尤豈非可駭乎?榮川旣如此,則外此諸邑之以防納爲弊於民者,難保必無,分付該道道臣,另加査實,報本司後,從長稟處,實合事宜。忠州兩面中,宣禧宮宗親府折受火田之連年陳廢,白徵稱冤,果如書啓所陳,則不可不趁卽矯救,此亦分付本道道臣,査實報司後,稟處似好。營納大同米之爲痼瘼於水上船人,此是必至必然之事,旣聞之後,豈可置之於莫可奈何之地,而廟堂申飭,不過禁其斛上之峻,人情之濫而已,所謂人情與斛上,下屬之情,雖以性命相換,亦所不辭,其可以廟堂之空言申飭,不捧前日所食之物,有若爲船人地者乎?設令嚴法禁之,一年二年之後,其弊又當自如此,非猝乍間可以一言矯救者,與禁·御兩將,爛商便否,如有長策,則後日登筵時,更爲稟處,何如?傳曰,允。
洪仁浩,以備邊司言啓曰,因同副承旨李義鳳所啓,有卽令廟堂,草記稟處之命矣。槪其啓語,因掌試來往之路,目見峽邑被災之狀,耳聞窮民呼訴之言,以永春·淸風兩邑安集之策,有此歸奏,在朝家懷保之政,固宜另加矜恤,而但還上,嗣歲窮民之口食農糧,皆在於此,以目下姑息之恩,預議停捧,則爲小民者,孰肯以一石穀,來納倉庭,而嗣歲之事,又孰得以料理乎哉?況今秋穫方始,開倉尙遠,此時還穀停捧與否,非所可論,淸風宮房火田三十結退捧之請,亦不可以居民所訴,遽爾盡信,分付道臣,令本府從實執災,以報本司後,稟處恐爲得宜,身布純錢與參半等節,日前已有持敎,使道臣,參量尤甚·之次以處之,兩邑之尤甚果如此,則道臣必當另爲之所,不必自廟堂,更爲指揮,此意,第令知委道臣,何如?傳曰,允。
洪仁浩,以兵曹言啓曰,來十月初一日,入番騎兵例於今月二十五日點考,而思陵幸行相値,二十六日退行之意,敢啓。傳曰,知道。
洪仁浩,以兵曹言啓曰,左邊捕盜大將趙圭鎭,以禁軍別將隨駕,右邊捕盜大將趙心泰,以訓鍊大將隨駕矣。在前如此之時,有曾經捕將權察之例,限回鑾間,留陣摠戎使李柱國,姑令權察,何如?傳曰,允。
洪仁浩啓曰,因兵曹草記,左邊捕盜大將趙圭鎭,以禁軍別將隨駕,右邊捕盜大將趙心泰,以訓鍊大將隨駕矣。限回鑾間,留陣摠戎使李柱國,姑令權察事,允下矣。摠戎使李柱國,卽爲牌招,聽傳敎,何如?傳曰,允。
洪仁浩,以扈衛廳留都大臣意啓曰,臣承命留都,一依兵曹啓下事目,率領扈衛軍官·軍士,今日申時量,結陣扈衛之意,敢啓。傳曰,知道。
洪仁浩,以守禦廳言啓曰,今此思陵幸行時,各營諸色標下餘軍,量宜作隊,將官率領留待,入直本營事,自兵曹節目啓下矣。本廳中軍南憲喆,別破陣四十名,標下軍四十名,量宜作隊,領率將官,今月二十四日申時量,依例留營入直之意,敢啓。傳曰,知道。
辛亥九月二十四日辰時,上御重熙堂。都承旨,右承旨,軍士房承旨入侍時,都承旨徐邁修,右承旨林濟遠,左副承旨洪仁浩,記事官李海淸,記注官安經心·金良倜,以次進伏訖。上命書傳敎曰,丙辰思陵展謁時,以錦平尉墳山之在陵所洞口,特命致祭,今番亦爲致祭,遣承旨爲之,還宮駕過之時設行事,分付,祭文當製下,以此,分付。又命書傳敎曰,先朝丙辰展謁思陵,今近六十年之後,又謁是陵,記舊感昔之擧,敢不追述先朝已施之故事乎?海平府院君鄭眉壽,五世十一墓,在本陵局內云。海平致祭,當行於望祭之處,而致祭異於私祭,莊陵猶擧配食之典,況海平之於本陵,效功爲何如乎?海平墓,遣承旨致祭,祭文製下。陵所行祭時,承旨一體奠酌,如莊陵配食之例。礪良府院君,驪興府夫人,卽莊陵國舅內外也。以國舅山地之未尋,肅廟朝,特命就府夫人墓設壇,與國舅同爲行祭,而其後府夫人之墓又失傳,至今年更尋云,事若不偶,安知不於稍久後失傳乎?國舅內外致祭,今番亦爲設行,遣承旨爲之,而仍令畿伯,豎短表於墓傍,又聞塋城崩頹,樵牧指點,亦令地方官,修治,給守塚二戶。海平墓,旣命致祭,事當竝行於寧陽尉敬惠公主,而寧陽之墓失傳,公主之山地,在高陽云,亦於還宮後,遣承旨致祭。寧陽尉子孫勝冠者,近百人云,明日本陵行祭時,在職及前銜,令該曹付軍職,使之參班事,分付。追聞班城尉姜子順,卽文宗朝儀賓,而墓在洞口云,遣禮官一體致祭事,分付。命退,諸臣以次退出。
辛亥九月二十四日午時,上御重熙堂。左副承旨入侍時,左副承旨洪仁浩,假注書金達淳,記注官安經心·金良倜,以次進伏訖。上命書傳敎曰,金達淳,陞付廳任事,下敎已久,今聞尙不擧行,此必錯認而然,當該入侍承旨,實注書,從重推考訖,命賤臣,書思陵親祭文,海平府院君墓致祭文,礪良府院君墓致祭文訖。命退,諸臣以次退出。
上在昌德宮。停常參·經筵。
大駕詣思陵入齋室後,內閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
王大妃殿·惠慶宮,遣承旨問安。答曰,知道。
親祭罷後,入齋室後,內閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
大駕還宮後,內閣·政院·玉堂·藥房·朝廷二品以上·六曹堂上·兩司長官·宗親口傳問安。答曰,知道。
李義鳳啓曰,臣以王大妃殿·惠慶宮問安,進去下直之意,敢啓,傳曰,知道。
洪仁浩,以備邊司言啓曰,今日賓廳日次,而陵幸相値,不得來會云矣,敢啓。傳曰,知道。
傳于洪仁浩曰,百官揷羽。
傳于徐邁修曰,今下上言一百六十張,依例抄啓。
吏曹口傳政事,以李儀亨爲司圃別提,鄭運耆爲思陵參奉。
辛亥九月二十五日寅時,上詣思陵,擧動入侍時,都承旨徐邁修,左承旨徐龍輔,右承旨林濟遠,左副承旨洪仁浩,右副承旨李東顯,同副承旨李義鳳,記事官李海淸,假注書金達淳,記註官安經心·金良倜,檢校直提學朴祐源,檢校直閣鄭東浚·李晩秀,直閣徐榮輔,以次隨駕。上具戎服,乘輿出永淸門·明政門外,降輿乘駕轎,出弘化門外。命書傳敎曰,都承旨,馳詣健元陵·顯陵·穆陵·徽陵·崇陵·惠陵·元陵,奉審摘奸以來。右副承旨,馳詣泰陵·康陵·懿陵,奉審摘奸以來。駕至東關王廟,敎仁浩曰,當歷臨東廟,軍兵則路上留住,可也。詣廟內,行再拜禮訖,仍命兩廟守直官,邊將調用,守僕員役等,考例施賞,仍進發入晝停所幕次。上曰,喧聒之聲,何如是乎?禁喧郞廳,前面作門哨官拿入,拿入訖。上下詢曰,其名爲誰乎?宣傳官鄭學畊曰,兵曹佐郞李冕膺,都監哨官李運祥云矣。命宣傳官,傳下敎於冕膺·運祥曰,駕臨野次,事體自別,則作門之內,多入雜人,喧譁特甚,極爲駭然,卽欲治罪,而方以齋戒,姑爲安徐,各別惕念,毋復如前。仍命拿出。上曰,旣命前面作門哨官拿入,則不爲區別,混稱作門哨官,四面作門哨官,其將盡爲拿入乎?傳命宣傳官爲誰也?學畊曰,洪栒云矣。上曰,洪栒亦爲拿入。拿入訖,命宣傳官傳下敎於栒曰,不難之傳命,如是未瑩,極爲駭然。方以齋戒,姑不處分,而各別惕念,善爲擧行,可也。仍命拿出。上曰,兵判軍令進呈時,多做錯矣。宣傳官安橚曰,兵曹判書吳載純,軍令進呈,旣甚遲滯,進呈之際,當口請軍令,而亦不爲之,記過,何如?上曰。唯。上曰,坡州牧使入侍。李敏輔進前。上曰,以卿爲本牧者,本欲幸永陵故也,事勢相拘,未遂初計,早料如此,則豈必以坡州差遣乎?予方爲恨矣。老人經夜勞頓,得無憊乎?敏輔曰,臣感激恩私,强力驅策,何敢言病乎?上曰,老夫人,已携往否?敏輔曰,聖恩與天無極,已不勝感泣,而還甲婦女之隨往夫邑,亦係罕有之事,故將以來月間率去矣。軫念至此,尤不知所達。上曰,農形何如,邑弊亦有可言者乎?敏輔曰,農事,臣己與監司,有所酬酢,霜降若稍遲,則庶有餘望,而邑弊姑無可達者矣。天明進發,駕至思陵洞口。敎仁浩曰,海平子孫祗迎人中,儒生則具巾服,進參於致祭時,可也。仁浩曰,海平府院君子孫,皆待令,而不得入作門云矣。上曰,許入事分付,可也。上至降輿所,御小輿,入齋室,命龍輔書傳敎曰,自陵洞口至興仁之門,捧上言。又命書傳敎曰,海平府院君墓致祭,右承旨進去,錦平尉墓致祭,右副承旨進去。又命書傳敎曰,礪良府院君壇,驪興府夫人墓致祭,左承旨進去,寧陽尉壇,敬惠公主墓致祭,右承旨進去。上具翼善冠黲袍,烏犀帶白皮靴乘輿詣紅箭門外,降輿就版位,行四拜禮訖,詣陵上奉審,命陵司進前。上指陵上莎草曰,何多枯損者乎?陵司李儀亨曰,比年播種,而不甚茂盛矣。上曰,鄭氏諸墓,皆在局內乎?仁浩曰,日前鄭厚祚入來,示以山圖一本,可知諸墓之同在局內矣。上曰,山圖持來乎?仁浩奉進。上御覽訖。上敎曰,左右麓咫尺之地,俱是鄭山,而陵寢所坐,似是正崗,案對局勢,凡眼甚好矣。上立床石前,周覽移時。敎曰,鄭厚祚入侍,可也。厚祚進前。上曰,陵坐向知之乎?厚祚曰,癸坐丁向矣。上曰,案山山名,云何?厚祚擧手指前列三峯曰,彼高秀當中者爲正案,而其名鷹峯矣。上曰,主山山名,云何?厚祚曰,德巖山矣。上曰,海平墓,在何處乎?厚祚指左崗稍下西向墳墓曰,此是海平墓矣。上曰,然乎?上指右崗相見處一墳曰,是卽誰之墓,而如彼荒蕪耶?厚祚曰,此是臣五代傍祖友俊所藏,而早歿無后,且是仙寢至近之地,故私心未安,不敢爲續續修補之計矣。上曰,豈必然乎?此後則陵官,管攝看護,可也。上曰,鄭氏諸山,俱在何許,而雜草雜木,能自本家,看檢除芟,得免頹夷之患否,其數亦幾何?厚祚曰,多在不遠之地,而或樹木隔遮,或地勢稍下,無以詳視,而局內所在私墓,爲十一所矣。上曰,鄭氏十一墳在此者,亦使陵官,一體檢察,俾禁樵牧,仍令載之陵誌,善爲顧護,可也。龍輔曰,海平府院君致祭,今方擧行,而就常時望祭之壇爲之矣。上曰,昨日傳敎,旣有依莊陵配食之例爲之之敎,則何可設祭於壇所乎?卽令移設於海平墓,俾於親祭亞終獻時,同時行事,可也。上還詣碑閣,奉審訖,命海淸傳于左相曰,碑役監董時,大臣爲戶判,而淨業院役事,亦大臣監董乎?知入。海淸還奏曰,兩次監董,大臣皆爲之云矣。上詣丁字閣東階上,行四拜禮訖,就神位前俯伏,三上香,執酌獻酌,大祝讀祝文訖,上還就版位,左議政蔡濟恭,行亞獻禮,昌城尉黃仁點,行終獻禮訖,上復行四拜禮。上曰,海平墓行事,亞獻節次未畢前,爲之好矣,大祝爲誰乎?龍輔曰,吏曹佐郞兪鉉章云矣。上曰,以廳注書爲大祝,卽爲進去,高聲善讀,可也。仍詣望燎位,行望燎訖,上出紅箭門外,乘輿,命左相入對,蔡濟恭進伏駕前。上曰,卿之昔疾,今已差減乎?濟恭曰,比日前少勝矣。上曰,淨業院役事,本陵碑役,卿皆監董,今又隨駕參班,事不偶然矣。濟恭曰,碑役時,臣以戶判監董,蒙加資之典,其秋又當淨業院役事,又蒙輔國加階,故上章辭懇,先朝特察微諒,代以錫馬之典,加資則次堂爲之矣。今日適又扈駕此陵,臣心亦不勝感幸于中矣。上曰,然矣。濟恭曰,臣精神昏耗,未及問候,問候,禮節之大者,而如是做錯,誠不勝惶悚矣。上曰,何傷乎?予果先問卿之病狀矣。濟恭曰,侵曉動駕,移時行禮,升降陵上,勞動非細,聖體不瑖有損乎?上曰,一樣矣。上曰,卿以首堂辭免加資時,亞堂之加資者,爲誰乎?濟恭曰,金漢耆爲之矣。上曰,還宮後,當非久召見,卿退去,可也。濟恭退出,上還詣齋室命海平子孫參班人進前,前典籍鄭運祚,前察訪鄭運成,前縣監鄭厚祚,前監察鄭毅祚,幼學鄭禮和·鄭運耆·鄭淳明·鄭淳弘·鄭運佐·鄭基祚·鄭奎祚·鄭郁祚·鄭元祚·鄭膺祚·鄭時哲·鄭淳玉·鄭淳民·鄭淳悌,出身鄭麟祚等,以次奏職姓名訖。上曰,此中宗孫爲誰乎?厚祚曰,禮和是矣。上曰,年幾何?禮和曰,今年爲二十二歲矣。上曰,汝年姑未滿矣。參班人中年最多行最尊者,爲誰乎?禮和曰,運耆是矣。上曰,此人屢爲篆字狀元者乎?仁浩曰,然矣。上命仁浩書傳敎曰,寧陽尉奉祀孫初仕調用,礪良府院君後孫,搜訪調用,及本陵官陞六,陵軍戶保施賞,竝依丙辰年例爲之事,分付。寧陽孫年姑未滿云,行且收用,而事近欠實,本陵官陞六之,代以今日參班中年最多行最高者一人,口傳擬入事,分付訖。上敎運耆曰,汝於今日,先行紅箭門謝恩,仍爲入直,追後入來肅謝,可也。又敎曰,是日拜陵,感舊之懷,已不自勝而海平致祭,特命於墓所設行,汝輩愴幸之心,當復如何?玆製下七言四䪨律詩,參班人中,有前銜者,皆爲賡進,可也。仍命仁浩,讀御製訖,又命持御製,往傳大臣與入侍承旨·閣臣及祭班諸執事,一體賡進,揭板于齋室事,分付。命退,諸臣以次退出。上具戎服揷羽,乘輿出齋室,乘馬至二十許里雨下,上御駕轎,詣晝停所幕次,申時還發至弘化門前路。上曰,明日朝廷問安,勿爲之。上入明政門,永淸門,還內,諸臣以次退出。
上在昌德宮。停常參·經筵。
傳于徐龍輔曰,明日當由逌瞻門,展拜景慕宮,該房知悉。
傳于徐龍輔曰,右副承旨·同副承旨,皆憊矣。與奉命在外承旨許遞,前望單子入之,待下批牌招察任。
傳于徐龍輔曰,下直守令留待。
傳于徐龍輔曰,左副承旨入侍。
傳于徐龍輔曰,下直守令入侍。
傳于徐龍輔曰,左承旨入侍。
承旨前望單子入之,尹㬦·李義弼·李思祚·沈晉賢,落點。
徐邁修啓曰,新除授承旨李義弼,方在削職中,何以爲之?敢稟。傳曰,敍用。
兵曹口傳政事,副司直林濟遠。
徐龍輔啓曰,幸行日記過人,還宮後,承傳宣傳官,例爲提稟,而昨日則趁不提稟,事極駭然。當駭宣傳官所當重勘,而本院請推之外,無他可施之罰,何以爲之?敢稟。傳曰,宣傳官拿處,記過人竝分揀。
徐龍輔,以兵曹言啓曰,今番陵幸時,隨駕將校·軍兵,各差備等犒饋,依定奪,以乾物分給之意,敢啓。傳曰,知道。
徐龍輔,以兵曹言啓曰,西部龍山江新村里居民盧福麟等,上言判付內,係是人命拯活,令該曹,考例草記事,判下矣。觀此上言內辭緣,則所居村里,戶爲六十,口爲四百,而今年大水,擧皆沈竈,七月十四日夜,驟雨暴下,大水掩至,一村民人,將不免渰死之境,沙村里居民宋大成,載船濟活,且給糧米,如此善人,宜有褒揚之典云矣。果如各人等籲辭,則誠爲可嘉,而從前京江拯活人論賞,自漢城府,從實登聞後,論賞例也。今此宋大成拯濟實蹟,以其民訴,有難憑信,令京兆,詳査啓聞後,稟處,何如?傳曰,允。
徐龍輔,以兵曹言啓曰,平安道義州居閑良金呂澄等,上言判府內,係是人命拯活,令該曹考例草記事,判下矣。觀此上言內辭緣,則或居古津江·鴨綠江合流處,或接古津江下流島,而去庚戌六月十七日,大雨暴霔,兩江大漲,風濤大作,數百餘戶,俱在水中,萬無圖生之計矣。近地居閑良金炫弘等十二人,以長把板木家舍村木,編作大筏,挺身奔入於風波中,或拯活二十餘名三十餘名,而伊時面任,枚報本府,以府尹之遞任,未得請賞。齊訴巡營,則別遣褊裨,採探實狀,啓聞請褒之意題給,而只緣啓聞體重,尙今掩置,依他例得蒙天恩云矣。各人等所拯人命,若是的實,則伊時府尹,雖爲遞任,巡營旣以採探實狀,啓聞請賞之意題給,尙不登聞者,必有所據而然。且遠外之事,以其民訴,有難信,令本道,査實狀聞後,稟處,何如?傳曰,允。
徐龍輔,以兵曹言啓曰,來十月十一日當上番騎兵二百五十名,依定式,本曹點考後,仍令該曹,襦衣題給之意,敢啓。傳曰,知道。
徐龍輔,以壯勇言啓曰,今番陵幸時,本營隨駕將校·軍兵,乾犒饋,依定式,磨鍊分給之意,敢啓。傳曰,知道。
徐龍輔,以禁衛營言啓曰,隨駕本營將校·軍兵等處,依定奪,乾犒饋磨鍊分給之意,敢啓。傳曰,知道。
徐龍輔,以御營廳言啓曰,今九月二十七日,景慕宮展拜時,依兵曹節目,集春營入直軍五十名,新營入直千摠具紞,領赴于訓鍊都監都領陣,該入直哨官宋哲文,率該哨標下軍七名,仍爲入直,東營入直軍三十名除出,該入直把摠安思烈,率領宮大門外把守,而竝待標信出用,解嚴後,各還本處入直之意,敢啓。傳曰,知道。
徐龍輔,以御營廳言啓曰,隨駕駕前別抄·兼內吹及將校·軍兵等處,依定奪,乾犒饋,磨鍊分給之意,敢啓。傳曰,知道。
徐龍輔,以守禦廳言啓曰,今番隨駕招搖旗差備將校·軍兵等犒饋,依傳敎,以乾物磨鍊分給之意,敢啓。傳曰,知道。
徐龍輔,以摠戎廳言啓曰,今番隨駕本廳招搖旗差備將校·軍兵等處,依定奪,乾犒饋磨鍊分給之意,敢啓。傳曰,知道。
行大司憲趙宗鉉,大司諫朴天衡,執義林道浩,副應敎李太亨,掌令朴瑞源·鄭弼祚,持平韓永逵·崔重圭,獻納李庚運,校理尹光普·金熙朝,副校理朴奎淳,正言尹在明·朴崙壽,修撰韓光植,副修撰申獻朝啓曰,請黜置罪人鄭致達妻,亟令王府,快正典刑。措辭見上請物故罪人德相,亟施孥籍之典。措辭見上請逆賊尙喆,依律處斷。措辭見上一行三字刀割答曰,不允。五字刀割
行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,正言尹在明·朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,快正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。措辭見上答曰,不允。
掌令鄭弼祚啓曰,請爲奴罪人金壽賢·河翼龍,竝令王府,設鞫得情,快正王法。措辭見上答曰,不允。
正言尹在明啓曰,請爲奴罪人金壽賢·河翼龍,竝令王府,設鞫得情,快正王法。措辭見上請金甲島爲奴罪人克觀,古今島爲奴罪人克泰,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請亟寢五啓還給之命。措辭見上答曰,不允。
忠淸監司朴宗岳疏曰,伏以臣以其人則滓穢也,以其質則庸下也。猥蒙我聖上再造之恩,忝叨方面,今爲九箇月,而隨事生疎,到底瘡疣。惟聖上庇覆之如天地,敎詔之如父母,臣恐辜恩命,自速顚沛,夙夜憂懼,不遑啓居。仍伏念湖西一路,土瘠而民貧,邑殘而財匱,素稱士夫之冀北,而風聲氣習,漸不如古,便作吏校之互鄕而凌分蔑法,莫此爲甚。訟獄山積,簿書矢集,百瘼紛紛,指不勝屈。其所難治也,較諸八路,不啻千百,雖使古之名碩,當此任,必不能上宣王化之重,下副民生之望。況臣徒竊厚廩,無所猷爲,而顧今四次大水之餘,兼以風損諸災,以畓農言之,則有名無實,驟看登熟而太半粃糠。以田農言之,則豆太黍粟,未免大歉,就其中木花,生長雨中,初不成顆,終又腐傷,十頃之田,一掬無收,雖謂之赤地,亦非過言。臣之行部時,俱所目擊而心驚者也。若使殘民,貴納軍布,則殆同龜背括毛,其勢必至於散四而後已,故臣積費櫽括,有所區別,依山沿江之中,分等尤甚與之次,尤甚洪州等三十一邑,則砲布及軍布,皆以純錢,之次淸州等二十三邑,則砲保以參半,軍布以純錢狀請矣。廟堂,回啓覆難,臣雖愚昧,豈不知經費之甚重,軍需之自別,而百爾思之,萬不獲已,更爲狀聞申請矣,伏蒙判下,砲保軍布,通一道皆令參半。我聖上憧憧一念,寔出於一視軍民,挾纊之恩,解懸之德,出尋常萬萬,猗歟盛哉。在臣對揚之道,砲保一事,則固不敢更事煩瀆,而此外各樣軍布,揆以目下民情事勢,魚喁鼎沸之狀,已陳於前後狀聞中,今未敢疊牀,而臣若一味嚴畏囁嚅,終不得準請,則是立視孺子之入井而不知救也,豈所以仰體如傷之至意也哉?玆敢冒萬死,呼籲於崇嚴之下。伏乞聖明,俯加諒察,特賜處分,千萬幸甚。答曰,省疏具悉。疏中代錢事,可見民情之切急,而當初廟堂之持難,特以兵曹兩營事勢之難處,亦有關於軍政也。到今卿言,又如是申複,則民情爲重,餘不暇較計,特依所請許施,雖一邑一面之中,如有此强彼界之別,豈可拘於疏批,不念京外相濟之義乎?卿其竝須知悉,從便闊狹,以副爲民情爲軍政之本意。
辛亥九月二十六日辰時,上御熙政堂。下直守令入侍時,左副承旨洪仁浩,同副承旨李義鳳,記事官李海淸,記注官金潭·金良倜,三陟府使金聖規,錦山郡守尹晦東,高原郡守金得海,新昌縣監南履範,江西縣令李相璜,新溪縣令黃基玉,龍仁縣令申昔,以次進伏訖。上曰,守令以次進前,可也。聖規進前奏職姓名訖。命退。晦東進前奏職姓名訖。上曰,年事,何如?晦東曰,畓穀免歉,而田穀未得免荒矣。命退。得海進前奏職姓名訖。上曰,今年年事,何如耶?得海曰,僅免歉荒矣。上曰,邑弊民瘼,有何可達之事乎?得海曰,別無弊瘼之可達矣。命退。相璜進前奏職姓名。上曰,年事,何如?相璜曰,雖不無略干被災,而大體言之,不至於凶歉矣。命退。履範進奏職姓名訖。命退。基玉進前奏職姓名訖。上曰,年事,何如?基玉曰,田穀雖無可論,而至於畓穀,稍可謂豐登矣。命退。昔進前奏職姓名訖。上曰,邑弊民瘼,或有陳達之事乎?昔曰,別無可奏之事矣。命退。命書傳敎曰,行陣異於班行,雖將臣,軍卒外多率陪隷,猶不可,況領軍將領乎?昨曉松溪橋駐蹕,先以別隊馬兵,馳赴晝停所信地也。該別將,使牽夫控馬,又使兩隷扶馬,戞過於駕前,事之無嚴,莫甚於此。及其考箭記名,命下之後,該大將,宜卽草記於政院,言送於宣傳官,汰其職代其領,而今至經宿,尙無一言,將臣之稽忽若此,其將領之憒憒,不識高厚,卽次第事也。訓鍊大將趙心泰,爲先越俸三等,當該別將任屹,畿沿充軍。此後陣上,自將臣以下,更或有徒隷之不具象毛軍服而帶去,若文士班列者,令廟堂三司,隨現糾劾事,嚴飭。衛內凡事,軍士房承旨,無不主管,而今番擧行,生疎莫甚。甚至任屹事,亦不卽出言申飭,當該承旨洪仁浩遞差,信箭宣傳官汰去。又命書傳敎曰,昨日駕過處,十里內,如有丙辰年駕過時致祭處,令該曹,問于該邑草記。又命書傳敎曰,大院君墓所,距晝停幕次十里內,依丙辰年例,遣官行祭,獻官,承旨爲之,日字擇吉,祭文當親撰,此意下諭于畿伯,使之措備。命退,承史以次退出。
上在昌德宮。停常參·經筵。
李義弼啓曰,禁衛營將官來言,今日本營軍兵,日次私習云矣,敢啓。傳曰,知道。
李義弼啓曰,御營廳將官來言,今日本廳軍兵,日次私習云矣,敢啓。傳曰,知道。
徐龍輔啓曰,來初一日,輪對官日次,而宗廟冬享大祭齋戒相値,頉稟之意,敢啓。傳曰,知道。
景慕宮提調前望單子入之,鄭昌順落點。
徐龍輔,以內閣言啓曰,御眞圖寫時,諸臣有入瞻奉審之禮,而推考各年前例,則肅廟癸巳草本奉審時,時原任大臣·國舅·都尉·二品以上·承旨·諫長·玉堂一員,進參。上綃奉審時,時原任大臣·文武二品以上·六曹堂上·時原任玉堂上四員進參。標題書寫時,時原任大臣·宗臣·文武二品以上·曾經玉堂·曾經兩司中,帶軍銜人,奉審。先朝甲子正本粧軸後,時任大臣·藥院·都提調·禮判入瞻。癸未正本粧軸後,大臣·備局堂上·編次人諸承旨·經筵特進官·玉堂上下番入瞻。癸巳初綃本奉審時,奉朝賀·時原任大臣·六卿·諸承旨·內局提調進參,上綃奉審,只都監堂上入瞻。標題書寫前一日,奉朝賀·時原任大臣·九卿·備堂·諸承旨·在京玉堂·正一品宗臣·都尉·兩司長官及二品中入來人·曾經玉堂中來待人,進參。癸丑·丁丑兩年,則遍考日記,無入瞻諸臣載錄之事,蓋癸丑日記,乃是追後補錄者,則其疎略,固應然也。丁丑御製中,旣以御容事有敎,則當時編次人及近臣,想必入瞻,而日記無所見,此亦必記注疎略,而今無從他考見之路,當宁辛丑御眞圖寫時,草本奉審,時原任大臣·閣臣入瞻,上綃奉審,時原任大臣·閣臣·備堂入瞻,標題書寫時奉審,時原任大臣·閣臣·備堂·都尉進參,今番則依何年例磨鍊,而又謹按肅廟癸巳草本奉審前一日,以文武宗臣,屢經入侍人及曾經玉堂人,自政院抄啓矣,今番則何以爲之乎?敢稟。傳曰,儀文,務從省約,明日草本圖寫,兼行上綃始役,而入瞻諸臣,則抄啓之式,古今異宜,今番則草本入瞻,時原任大臣·閣臣·宗親·儀賓·政府西璧·六曹長官爲之,正本,正本卽陪安於所重處之本也,儀文不可草草,時原任大臣·閣臣·宗親·儀賓·文蔭正卿以上·武臣·將臣入瞻事,分付,可也。
傳于徐邁修曰,承旨前望單子入之,待下批牌招察任。
承旨前望單子入之,洪義浩落點。
傳于徐龍輔曰,禮房承旨入侍。
傳于徐邁修曰,當該捧納承旨,從重推考。
京畿監司徐鼎修啓本,擊錚罪人鄭太乙,捧供緣由事,判付內,啓下刑曹爲旀,今番內寺奴婢査正之擧,出於爲小民救痼瘼之苦心,若以此事,爲一分爲弊之端,其爲不當侵漁而侵漁,誠如其矣所供,是豈辛勤之本意乎?今番幸行,畿邑地方擊錚判下,只是此上言一度,則其爲抱冤,或因切至而然。京兆帳籍,及卿曹上奴婢案,詳査其矣外家姓字,誰某爲先,論理回啓,待判下,將此判辭,分付道伯,嚴明決處,俾無一夫呼冤之弊爲良如敎。
以全羅監司鄭民始狀啓,司諫尹行履,上來時給馬,有旨稽滯事,傳于徐邁修曰,可知其非在外稱在外,令該府,拿問嚴處。
尹㬦啓曰,今此京外上言一百五十八張內,一百三十四張,以猥濫及違格拔去,二十四張,分下各該司次,抄入之意,敢啓。傳曰,知道。
以安橚·鄭學畊·洪栒囚單子,傳于尹㬦曰,付過放送。
尹㬦啓曰,卽者刑曹郞廳來言,再昨日動駕時,衛外擊錚人等,所當捧供,而宗廟冬享大祭齋日相値,不得用刑,待無故日擧行云矣,敢啓。傳曰,除刑推捧供。
以忠淸監司朴宗岳狀啓,稷山縣殿牌作變罪人,嚴飭譏捕,縣監李儒修,常時不能檢飭之罪,所當仰請,而因此事勿罷守令,旣載法典,請罪一款,今姑安徐,殿牌奉安,令該曹,稟旨分付事,傳于徐龍輔曰,如非刑不酷政不刻,雖以本邑孔道悍頑之俗,寧有如許之事乎?治蜀宜嚴不宜寬,而嚴亦有許多般,則不知制俗之時措,必有先自所失,故以致奸民之作奸,似此守令,何拘法典?欲以見失本律勘處,而猶慮頑俗之因此不戢,姑不處分,此狀啓還下送,使之刻期捉納,限內未尋得,則依例改造事,回諭。
李思祚,以戶曹言啓曰,時御所內各司,依定式,發遣本曹佐郞臣尹星基,與兵曹參判洪檢,佐郞臣趙鎭井,東所衛將臣李敬大,西所衛將臣朴鼎明,南所衛將臣閔修顯,北所衛將臣洪致復,眼同看審後,有頉處,別單書入,而修改,則擇日擧行,何如?傳曰,允。
李義弼,以訓鍊都監言啓曰,今番思陵幸行時,隨駕將校·軍兵及武藝廳犒饋,依定奪,以乾物磨鍊分給之意,敢啓。傳曰,知道。具敍五之牽馬事,棍汰未幾,任屹,牽猶不足,使兩隷扶軸,莫重飭令,不可行於所謂訓局乎?此豈屹之罪,卽卿之罪也。卿以特畀超遷之將臣,若能事事修明,節節嚴束,則莫重飭令,豈患不及於幺麽一將領乎?卿之紀律,可謂一擧反三,非不知越俸薄勘之近於太寬,欲觀前頭,卿營奏御文書,姑爲循例下批矣。
刑曹啓目,擊錚人李之權原情勿施,其罪狀,自臣曹考律重勘,以爲徵礪之地何如?判付啓,本事則至重,亦甚久遠,豈可以其矣鳴冤之說,執爲徵信之公證,遽論於其伸其否乎?況旀外孫呼籲,尤有間於他人之建白,設有故相金構,諸人之所奏,到今不可以其矣原情,有所容議,以此意嚴飭,分付退送爲良如敎。又啓目,擊錚人姜銀根所供如此,上裁,何如?判付啓,嚴飭道伯,斯速決給,俾無更訴之弊爲良如敎。又啓目,擊錚人崔德秀所供如此,上裁,何如?判付啓,旣有營題云爾,則不可歸之不然,然則身爲山在官,不卽以其法決處,致煩上聽,如許訟官,將焉用之?況近來山訟事,申飭何如,則尤焉敢乃爾?無論此直彼屈,嚴飭該倅,關到當刻內,如法決訟,而兩隻中當屈者,復有頑拒之習,當該地方官,拿致營門,從重決杖後,狀聞事,嚴飭行會爲良如敎。
尹㬦,以漢城府言啓曰,因西部龍山坊沙村里民人盧福麟等上言,兵曹草記內,從前京江拯活人論賞,自漢城府,從實登聞後論賞,例也。今此宋大成,拯活實蹟,以其民訴,有難憑信,令京兆,詳査啓聞後稟處事,允下矣,卽爲招致本洞頭頭人金興魯·鄭潝·安龜瑞等,査問宋大成拯活實蹟,則以爲今七月,霖雨夜中江水猝漲,一村沈渰,六十戶四百餘人口,幾至渰死之境,而宋大成,乘船來泊,一一拯救,又給糧米,累百人口,賴此生活云矣。宋大成之拯濟人命於江水大漲之際,周給糧米於屢日飢餓之餘,其功誠爲嘉尙,其在激勸之道,合有褒奬之擧,令該曹,考例稟處,何如?傳曰,允。
行大司憲趙宗鉉,大司諫朴天衡,執義林道浩,副應敎李太亨,掌令朴瑞源·鄭弼祚,持平韓永逵·崔重圭,獻納李庚運,校理尹光普,副校理朴奎淳,正言尹在明·朴崙壽,修撰金熙朝·申獻朝,副修撰韓光植啓曰,請黜置罪人鄭致達妻,亟令王府,快正典刑。措辭見上請物故罪人德相,亟施孥籍之典。措辭見上請逆賊尙喆,依律處斷。措辭見上一行四字刀割答曰,不允。七字刀割
行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,正言尹在明·朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
掌令朴瑞源啓曰,請爲奴罪人金壽賢·河翼龍,竝令王府設鞫得情,夬正王法。措辭見上近聞太學捲堂之後,儒生之勸入者,其數不過二三云,守齋之法,何等重大,而只以若箇儒生,備例行朝夕食堂,聖廟首善之地,事面極爲苟且,此豈非可憂者乎?日前諸儒,雖有觸冒之失,寧激毋渝,惟士之謂也,豈可使四百年培植之元氣,摧折而莫之恤乎?請收還諸儒停擧之命。答曰,不允。末端事,疏錄外必有他儒之林林者,停擧收還之請,不允。
獻納李庚運啓曰,請爲奴罪人金壽賢·河翼龍,竝令王府,設鞫得情,夬正王法。措辭見上請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上向來聯箚諸臺,固有不誠之罪,一時竝竄,雖出於匪怒之敎,而第念言官之過加摧抑,有非聖世優容之意,聽聞所及,莫不憂歎,請伊日竄配諸臺,竝下宥還之命,章疏捧納之規,責在承宣,設或有不可捧入者,到院之後,承宣固當任其進退,而一自傳敎以後,各門守將,替當出納,專事阻搪,雖非冒禁之疏,若有入門之事,無識武夫,不顧事體,惟慮疏槪之擅入禁語,乃至有按劍當閽之擧,肅淸之地,所見駭然,請亟寢門將禁疏之命。答曰,不允。諸臺竄配之擧,是豈特可已而不可已者?名以臺閣,名以聯箚,其爲不誠,近於不敬,減一等之典,在諸臺可謂寬典之寬典,焉敢以爲日稍久,謂可開口覘試?如是爲說無難者,爾之事,已萬萬未安。況竄配者,若有徑放之擧,則幾百年臺風,將至掃地,是可忍乎?今番處分,非止於本事之當言不當言而已,所惜者,臺閣之稱也,聯箚之體也,則爾之發啓,極爲駭然,爲先從重推考。門將事,誠有是也,大非設禁之本意,堂堂言事之疏章,爲門將所阻搪,豈有如許事體乎?此兵曹堂上,不能申飭之致,近日入直堂上推考,此乃事體之扶植處欲扶植,禁令之緊守處,欲緊守之意也。若或因此飭敎,竝與禁令條件,一毫解弛,則騎堂之重勘,門將之當律,斷不饒貸,竝以此意,嚴飭,可也。
辛亥九月二十七日辰時,上詣景慕宮展拜入侍時,都承旨徐邁修,左承旨徐龍輔,右承旨林濟遠,左副承旨李義弼,右副承旨李東顯,同副承旨李義鳳,記事官李海隣,假注書金達淳,記注官安經心·金良倜,檢校直提學朴祐源,檢校直閣李晩秀,以次入侍訖,上具翼善冠·衮龍袍,乘輿,由日瞻門,詣景慕宮。徐龍輔啓曰,每當日瞻門展拜時,凡儀節一依闕內動駕之例,自是定式,而今日出宮時,殿庭軒架不當排設,而誤爲排設有違定式,事甚未安,當該提調推考,何如?上曰,唯。出擧條上入齋室,命書傳敎,本宮提調許遞,前望單子入之事,駕前下敎展拜時,至上詣版位,行再拜禮,仍爲奉審訖。上乘輿,由日瞻門,還內,諸臣以次退出。
上在昌德宮。停常參·經筵。
藥房都提調洪樂性,提調李,副提調徐邁修啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。傳曰,知道。
王大妃殿·惠慶宮·中宮殿,藥房口傳問安。傳曰,知道。
李晩秀,以內閣言啓曰,御眞圖寫時,服色當爲稟定,而臣等謹考各年前例,則先朝甲午一本冠帶,辛丑一本冠帶,癸丑二本·一本衮服,一本冠,甲子三本·二本冕服,一本衮服,癸酉後五年丁丑二本·一本絲笠道袍,一本冠,癸未一本,遠遊冠,癸巳二本衮服,當宁辛丑,御眞服色用衮服,今番則以何年例擧行乎?敢稟。傳曰,服色,以絳紗袍圖寫,可也。
李晩秀,以內閣言啓曰,御眞圖寫時,諸臣入瞻,依何年例磨鍊事,草記批旨,有明日草本圖寫,兼行上綃之命矣。令日官,推擇吉時,則今日卯時·午時俱吉云,草本圖寫,以卯時擧行,上綃,以午時擧行,何如?傳曰,允。
尹㬦,以禁衛營言啓曰,今日本營軍兵,日次私習云矣,敢啓。傳曰,知道。
尹㬦,以御營廳言啓曰,今日本廳軍兵,日次私習云矣,敢啓。傳曰,知道。
傳于申耆曰,書啓與別單,自有體段,則別無所失,而無端引咎,仍請惶恐待罪於頭辭,政院之捧入,極爲駭然。若此則當以勿待罪下批乎?當該承旨遞差,原別單還給,使之改修正以入。
傳于徐邁修曰,政官,牌招開政。
以平安都事金方行民弊條列別單,傳于申耆曰,諸條,竝令廟堂,論理草記稟處。其中鐵山·宣川·郭山·定州等被災處,前此飭諭,不啻申勤,則爲道伯者,必當十分對揚,而觀此別單,惠猶有未遍之歎,民猶未聞之慮,勢將從近發遣繡行,考其勤慢,而道伯則緩忽之責,宜有警飭,當該道臣,從重推考。民庫之弊,尙不釐正,雖非此道臣之罪,其說旣登於別單,此在廟堂拔例蘇救之如何,而宣沙·西林·老江等鎭,還弊房待狀聞處分,其中身彌島還事,爲先依所請施行事,分付。順安忠壯等衛徵貢事,年前忠翊等衛定式蠲貢之後,此輩,以名色之稍異,雖不一例免貢,非功臣非死節人之後,而毒被不干之侵漁,寧不矜悶?戊寅詳定外,更勿擧論之意,嚴飭該道,大同驛奴婢推刷事,特令退限一式年事,分付。
以黃海監司李敬一狀啓,雹災諸邑,民戶還布蕩減及停退數爻,後錄馳啓事,傳于申耆曰,前此以備預之意,俵災一款,申明下敎,則觀此都事別單,以給災之歸於田主爲說,此三南諸道之所不爲,本道何如是相左乎?當該道臣推考,其委折,卽爲據實狀聞事,令廟堂嚴飭。
以黃海都事柳星漢民弊條列別單,傳于申耆曰,諸條,令廟堂草記稟處,其中可以問于都事者,詳問回啓。沿海邑均廳稅事,船破箭缺而不頉,盆潰鹽無而責徵云者,是豈先朝爲生民制法之聖意乎?嚴飭道伯,舊退者斯速頉給,新造者亦卽加現,雖一夫一氓,若有如前白懲之弊,則道伯守令,難免重勘,以此嚴飭。屯田濫摠之弊,日前自有申飭,雖於今年之後,年年永以爲式。不當濫懲,而濫懲處邑倅,卽報巡營,自巡營嚴加操切事,分付。諸道黃口白骨簽丁之弊,飭令何如,則疊役依舊者,其可曰國有法綱乎?從當別遣繡衣,更考勤慢,及今簽丁之時,無或犯科事,一體嚴飭,諸道癘疫邑報遺漏事,守令事萬萬駭然,監司之不審,尤爲駭然。前此以報營之數少,屢下飭敎,則徵役於死亡之類云者,是豈成說乎?卽令海伯,拔例嚴査,首實狀聞,更或以無乎報來,則當以此都事,差定繡衣,査出見漏民人掩置守令,當別樣處分,亦以此嚴飭。俵災事,歸於田主云者,極甚無謂,雖已別下飭諭,而更令道伯,往復三南伯,一例擧行,無或有不均之弊。海州·郭山兩邑,守令數遞事,誠如兩道都事之論列,分付銓曹,限十考勿許遷轉,俾邑民得以息肩。
以全羅監司鄭民始狀啓,人才探察,待歲首抄擇狀聞事,傳于李晩秀曰,如得可合之人,不待歲首,卽爲狀聞事,回諭。
承旨前望單子入之,申耆·李晩秀,落點。
傳于申耆曰,承旨房,仍。
傳于李晩秀曰,圖寫之役旣始,掌苑別提金弘道,今日政,他司相換。
申耆,以訓鍊都監言啓曰,本局帳幕軍,鳥銃貫一中邊二中趙大運,邊三中鄭碩柱,各木綿一疋·布子二疋,貫一中邊一中金興起等二名,各木綿二疋,邊二中任興道等六名,各木綿一疋·布子一疋,貫一中崔弼仲等四名,邊一中金德亮等二十二名,各木綿一疋,考例施賞之意,敢啓。傳曰,知道。
申耆,以禁衛營言啓曰,依下敎,今此瑞蔥臺試射時,本營帳幕軍鳥銃邊三中一名,木一疋·布二疋,貫一中邊一中一名,木二疋,邊二中五名,各木一疋·布一疋,貫一中二名,邊一中十八名,各木一疋,考例施賞之意,敢啓。傳曰,知道。
申耆,以御營廳言啓曰,依判付,本廳兼內吹三十名等處,木綿各一疋式,施賞之意,敢啓。傳曰,知道。
申耆,以御營廳言啓曰,依啓下單子,本廳帳幕軍李泰輝,鳥銃邊三中,木三疋,秦好益等三名,貫一中邊一中,各木二疋,全太天等九名,邊二中,各木一疋·布一疋,金振漢等二名,貫一中,閔成哲等十三名,邊一中,各木一疋,考例分等施賞之意,敢啓。傳曰,知道。
申耆,以戶曹言啓曰,文昭殿碑閣,蠶壇碑閣,追慕洞碑閣,淨業院碑閣,流霞亭,依定式發遣本曹郞廳,奉審,則文昭殿碑閣女防草五張,夫防草九張脫落,蠶壇碑閣,間間雨漏,北邊紅箭門傾仄,追慕洞碑閣,雨漏二庫,四面墻垣女防草四十九張,夫防草二十五張,女尾十九張,夫瓦十八張脫落,淨業院東邊簷下,方甎三張破傷,流霞亭雨漏二庫,女防草五張,夫防草六張脫落,千慕堂雨漏三庫,萬懷堂雨漏三庫,東墻二間頹圮,西墻一間半頹圮,四面墻垣蓋瓦,庫庫脫落,分付各該司,使之卽速修改之意,敢啓。傳曰,知道。
申耆,以兵曹言啓曰,黃海道黃州居民金鎭賢等上言,啓下臣曹,而限內不爲現身,依定式勿施之意,敢啓。傳曰,知道。
洪義浩,以賑恤廳言啓曰,平安道平壤居寡女李召史,奴豆武金上言,啓下本廳,而限內不爲現身,依定式勿施之意,敢啓。傳曰,知道。
吏批啓曰,禮曹參議,今當差出,而擬望之人乏少,承旨竝擬,何如?傳曰,允。
有政。吏批,判書金文淳進,參判朴祐源內閣進,參議沈煥之進,都承旨徐邁修進。以成德雨爲副校理,李義弼禮曹參議,洪秉臣爲直講,李昌會爲洪州牧使,朴宗福爲麟蹄縣監,司宰主簿金龍柱,濟用主簿趙翰逵相換,掌苑別提金弘道,氷庫別提金在儉相換。兵批,判書吳載純,參判洪檢,參議李夔病,參知尹長烈入直進,同副承旨申耆進。副司直李東顯·李義鳳,副護軍韓興裕。
奉朝賀鄭存謙疏曰,伏以,臣卽見李廷岳上言之下該府者,搆捏虛無,誣辱狼藉,臣不勝驚痛震駭。臣之父母墳山,在於楊州忘憂里,亡父入葬,在於壬戌,已滿五十,今者廷岳,以禁渠繼葬,謂之威勢廣占,猝然上達天聽,渠果有爲先訟卞之心,則壬戌以後五十年之間,何往而不卞,忽於今日,始有此擧乎?渠以威勢二字,䝱持臣,而有一言可破者,臣之釋褐,在於辛未,壬戌之於辛未,爲十年,卽臣孤露窮寒之時也,有何威勢,而使不得發言耶?以此爲說,渠亦自知其破綻,故今者上言中,變幻臣父入葬之年壬戌,改以丙子,丙子之於壬戌,乃十五年之間,奏御文字,何等至嚴,渠敢幻易年誣罔天聽,若是無忌?臣竊痛之。臣於壬戌占山之初,目見岡麓童濯,無所障蔽,靑龍脊上,有荒廢古塚,旣是局內至近之地,故問于村人,則以爲安巖洞李哥之山,數十年來,無子孫之來省香火,其後至于今又半百年,一不見上墓,洞鄰之所共知,所謂安巖洞,距山下不過十餘里之地,苟是有子孫之墓,則揆以人情天理,寧有是哉?渠山之荒廢,己自臣未占山之前,而今忽歸咎於臣家之養松,龍虎禁養,法典所在,入葬之初,卽爲播植,安有同局之內,謂有荒廢之古塚,不爲養木之理哉?步數之遠近,局勢之同異,一見可知,今其爲說,有若他局闊遠之地,漸次侵占者然,是果成說乎?渠之精神所住,只在繼葬,年前忽於靑龍禁養之內,有兒塚偸葬者,故果爲呈官禁斷,其時牧使,卽故判書臣嚴璹也。至於數十將差,縛打會客等說,雖急於搆臣,此豈可欺之方乎?頃於幸行隔日,廷岳,謂有山訟事,忽來請見,而言辭危怕,直爲迫問曰,其祖墳之下,其父不當繼葬乎?臣答以國有法典,此非私室口舌爭者,溫言謝遣矣。今果上言,而臣所不言,任自增衍,敢達天聽,簸弄閃幻,罔有紀極,此猶如此,他尙何說?臣於養山以後,苟或以木根之侵壙,爲親來訢,則雖夏畦之賤,卽許芟除。苟使李家八十年之間,不至廢祭,以木根侵逼,從容來言於臣,則臣於此,何獨靳持?渠於向日,冒入臣先山靑龍之內,不爲關由於臣,任自剪伐,此何擧措?不有法理,專事肆氣,惟意所欲,抗顔爲說,殆若從前香火之地,公然見奪者,謂天可欺,獨不愧於心乎?定界繼葬之說,有司存焉,而臣之所痛迫者,以臣無似,猥忝崇秩貤贈之典。及於臣父,恩禮優渥,感徹幽明,而緣臣不孝,蹈籍凌蔑之辱,至及泉壤,只恨臣支離不死,乃於癃殘垂盡之年,不能庇其丘壠,遭此橫逆,宜卽悉暴情私,以俟處分,而神昏氣短,辭不接續,今纔略陳事實,冒瀆崇嚴,臣尤死罪。伏乞聖明,下臣此章於該道,如有差爽,重勘臣罪,仍治臣瀆撓之罪,以肅朝綱,不勝幸甚,臣無任惶恐隕越之至,謹昧死以聞。答曰,省疏具悉卿懇,大臣先山,體貌自別,可東可西之訟理,宜有十分致詳,以存敬禮之義。況彼隻所言,萬萬無理。又況年條之誣罔,事實之架鑿,可謂節節駭惡,今番上言,一竝付之各房承旨抄啓,務令精抄,無或濫雜,而及其抄啓也,循例踏下之故。只聞山訟幾度,推恩幾度,壓良幾度而已,若早知卿家此事之入於下該曹秩,豈或啓下乎?狀者,令山在官,各別痛繩,仍令道伯狀聞,卿須安心。仍傳曰,此批答,遣史官傳諭。
辛亥九月二十八日辰時,上御書香閣,御眞上綃入瞻入侍時,左承旨徐龍輔,右承旨尹㬦,左副承旨李義弼,右副承旨洪義浩,同副承旨李思祚,注書李海淸,假注書金達淳,記注官金潭·金良倜·安重默,左議政蔡濟恭,奎章閣提學吳載純·徐浩修,檢校直提學朴祐源,原任直提學金憙·徐鼎修·鄭東浚,檢校直閣李晩修,原任待敎尹行任,直閣徐榮輔,尙衣提調鄭昌順,以次進伏訖。濟恭曰,日間聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,應參諸臣,入侍,可也。賤臣承命出傳,與領敦寧洪樂性,左參贊金華鎭,吏曹判書金文淳,戶曹判書趙鼎鎭,禮曹判書洪檍,工曹判書具㢞,安春君,西溪君熠,西春君爗,昌城尉黃仁點·綾城尉具敏和,興恩副尉金箕性,偕入。樂性進伏。上曰,卿何能入來耶?命司謁扶掖。樂性曰,近間聖體,若何?上曰,一樣矣。樂性曰,王大妃殿氣候,何如?上曰,一樣矣。樂性曰,惠慶宮氣候,何如?上曰,一樣矣。樂性曰,今番回鑾時,靈雨忽霑,有若冥應者然,實爲異常矣。上曰,然矣。半日無雲,焂然以雨,果似不偶矣。濟恭曰,今番雨事,誠非偶然,感應之理,定不可誣矣。樂性曰,元子宮諸節,如何?上曰,近日始生兩齔,毋論何物,遇輒啖之,時得栗子,竝呑栗匡,最爲可悶矣。樂性曰,此在幼少時例事也,願益加防護焉。樂性曰,元子宮,學步益進乎?上曰,移步半間許,輒好坐息,故姑不能快步矣。樂性曰,常時習於傳姆奉扶,故自爾如此矣。上曰,居處或過溫,則熱氣頗乘,故居處使之稍涼矣。樂性曰,臣於向者,仰瞻岐嶷之姿,則色澤堅固滋潤,雖或觸寒,保無他慮,而第調護之節,最妨外風,切願審愼,毋致觸冒之患,而居處之稍涼,在保養之方,甚爲得宜矣。上曰,卿爲好官,卿子則補外矣,然往來則似不至稍遠乎?樂性曰,聖恩如天,感惶無地,今日爲問安日次,故臣强力登筵,而脚病轉㞃,私心悶迫矣。上曰,俗所謂觀音菩蕯,爲卿祝之,藥房批答,則令政院,依例書出,卿則己承批樣,出去,可也。上敎濟恭曰,先朝癸巳御容圖寫時,卿旣入參,今番卿又摠察,事不偶然矣。其時先朝,待卿如家人父子,卿能記有否?濟恭曰,臣何敢忘乎?其時殿下,亦嘗侍坐矣。上曰,然矣。上曰,今番之不設都監,蓋出於不欲張大之意,而更思之,後來亦當有此等事矣。予於今番,不爲重其事,則後來之人,將無以取則,故稍尊事面,聊以示法於來後矣。又敎曰,今日上綃則更費幾日,可以訖工耶?上綃之後,卽爲設彩,又卽後褙粧軸,則不過一兩日,似可完成,然則初七日標題書寫,優可爲之也。濟恭曰,然矣。上曰,今日卽草本圖寫吉日,而爲念大臣勞動,使之兼行上綃矣。近日朝廷,老人星來照,諸大臣皆是耆耉,使之屢次入參,爲切可悶,故特以省費之意,爲此一日竝行之擧,省費云者,要令筋力之少費也。至於左相,則以八十老人,連日勞頓,尤爲悶慮,況爲其子弟之心乎?故予於左相赴公之時,則輒費一番心慮,昨日展拜時,使勿參班,亦以是也。濟恭曰,聖念每每至此,臣心惶感,不知所達矣。昨日陪班,在臣道理,豈敢爲不赴之計,而旣承勿參之敎,雖未免欲起還止,而區區私忱,不勝悚蹙矣。濟恭曰,今番御眞服色,當從先朝何年例乎?上曰,先朝寶齡五十歲御眞,始具冕服,予則今年姑未及先朝冕服之歲,以絳紗袍爲之,好矣。仍命諸大臣,仰瞻御眞。先此己奉揭御眞三本於閣堂東壁,一本具遠遊冠絳紗袍,粧簇子當中奉安,二本具燕居冠服,油紙圖寫,分奉簇子本一行東西。上曰,大臣先爲奉審,後各陳所見。入參諸臣,三人式以次入瞻,可也。濟恭曰,遠瞻勝於近瞻,若欲就一毛髮上仔細仰看,則反有離眞之慮矣。仍擧手奉指簇子本西邊油紙本曰,以臣賤見,則此本尤洽好矣。上曰,予見亦如此,大抵出草幾十許次,僅得此本,而至於東邊本,則爲示卿等,今朝草草圖寫,故尤不滿意矣。樂性曰,臣意則,簇子本爲十分寫盡,而玉色設彩或似過白,若少加潤色,則庶幾無欠矣。上曰,予之色澤,一日屢變,纔起寢時異,纔冠櫛時異,朝時與晩時異,晩時與夕時異,殆無以的從,故予於李命基,不能善交者此,而實慮此人之手,終不得眞本矣。此本,偶然稍勝矣。濟恭曰,臣見則簇子本終不如油紙本矣。上曰,然矣。上曰,諸臣亦陳所見,可也。載純,浩修,祐源,東浚,鼎修,晩修,行任,龍輔,榮輔,文淳,華鎭,鼎鎭,,熠,爗等曰,臣等之見,簇子本爲勝矣。㢞曰,臣意則西邊油紙本,大勝於簇子本,而簇子本亦好矣。仁點曰,臣意簇子本最爲逼眞矣。檍曰,玉色則簇子本爲尤勝矣。上曰,尙衣提調之意,何如?昌順曰,臣意亦謂簇子本甚好矣。濟恭曰,二本俱好,而二本之中,終是草本尤勝,簇子本則所御服色,慣習於仰瞻之際,故諸臣之見如此,而今以草本上綃服色,一依簇子本所御,則其爲逼眞,尤當何如哉?樂性曰,臣意則西邊油紙本,終未覺其爲勝,若就簇子本,更爲潤色,則似當洽好矣。上曰,予意與左相合,油紙本實勝於簇子本,而諸臣之議不一,李命基·金弘道,進前,可也。上下榻詣堂中,敎曰,汝輩之見則云何?命基曰,小臣則自初以油紙本爲勝矣。弘道曰,臣意則以東邊草本,參互於簇子本,以爲上綃,恐好矣。上曰,圖寫之法,先觀阿睹,予顔,予雖不自見,而西邊油紙本,阿睹之有精彩爲諸本之最,何可曰不若油紙本乎?且東邊油紙本,本是草草,尤不宜比論矣。浩修曰,諸臣之自楹下仰瞻者,亦無不以簇子本爲好,而西邊草本則下顴之豐碩,終似稍過矣。今將上綃,當以何本爲定乎?上曰,然則以簇子本上綃,而施彩後褙等事,趁速擧行,使於初二日完成,可也。上曰,標題書寫日,則諸臣入參,當用黑團領矣。仍命入參諸臣退出。上曰,都承旨,何不入來乎?龍輔曰,以藥房啓辭未承批,方在藥房云矣。上曰,雖未承批,使之入參,可也。命義浩,爲瑞蔥臺試所承旨,先爲進去,上御小輿,出書香閣,承史以次退出。
辛亥九月二十八日辰時,上御瑞蔥臺,試射入侍時,右承旨李義弼,右副承旨洪義浩,記事官李海淸,假注書金達淳,記注官安經心·金良倜,壯勇營提調金履素,壯勇營兵房金持默,訓鍊大將趙心泰,以次進伏訖。上命義浩書傳敎曰,記過拿入,卽一軍中之刑改也。記過於甲者,拿入,則乙者,大是做錯,雖因棼聒之中,且値入幕次之時,未及提稟而然,事未前聞,有關後弊。大抵畫停所作門,不能禁飭,卽先詣郞官鄭觀輝之罪,以觀輝指名,記過之後拿入,則以駕後隨詣之李冕膺爲之,而自上未及照察,自下亦不提奏,今已多日,該房該曹,無一言警咳,當該兵曹判書吳載純,從重推考,當該承旨洪仁浩罷職。且以宣傳官言之,指名來奏者,卽鄭學畊,而因安橚帳外傳命,擧行未免相左,學畊之從後覺得,仍爲彌縫,亦極該然,令該府,拿問嚴處。上曰,左承旨許遞,與未差之代,前望單子入之,待下批牌招察任事。出榻敎上曰,司宰主簿金龍柱,今日政,閑司換差事。出榻敎上命義浩書傳敎曰,洪州難治,麟蹄殘弊,兩邑守令之代,竝令今日政,各別擇差,待下批當日辭朝。入格武士,頒賞訖,上還內,諸臣以次退出。
上在昌德宮。停常參·經筵。
洪義浩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐邁修啓曰,左承旨尹㬦,今日不爲仕進,卽爲牌招,何如?傳曰,實故勢難供劇云,許遞。
傳于申耆曰,禮房承旨,馳詣宗廟·景慕宮,奉審摘奸以來。
傳于徐邁修曰,都承旨入侍。
傳于洪義浩曰,發遣吏郞,諸執事,淸齋與否,摘奸以來。
金達淳汰去,代以許栮爲假注書。
許栮在外,代以李允行爲假注書。
以江原監司尹師國狀啓,癘疫方痛死亡開錄事傳于申耆曰,以昨日海西都事別單觀之,足可反三。前此以癘疫方痛死亡等人名數爻,不以實狀聞,申飭何如?原狀之還不送,亦屢矣,當入不入之狀,又登於奉使之臣探幕之啓,朝令之下,諸道擧行,極爲駭然。海西則道伯雖已問備,他道安知不然?若有當入不入,身己死而白地收布者,徵還者,一一査櫛,生前還與布,特竝勿徵,守令之以漏報自首者,論罪勿論,終不加報,致有白徵之弊者,自巡營,各別詳査狀聞論勘,以爲懲一之地,近聞嶺東諸郡,秋後頗熾甚云,誠如傳說,尤宜採察處,此狀啓還下送,使之嚴飭邑宰,從實報來後,狀聞事,分付。
申耆啓曰,黃海都事柳星漢,依下敎來待矣。傳曰,入侍。
徐邁修啓曰吏曹郞廳來言,承旨有闕,政事取稟。傳曰,當日爲之,欲觀之,姑一任之,幸於昨政,僅通禮議,而泮長猶留窠,難愼太過,徒傷事體,若待望重山斗,襯似於古之兼大司成者,則求之通朝,抑有之乎否?儒亦今儒,大司成獨不可以今之當品中差出乎?向來階梯定式之命,特不過稍存器使之意也。成命已久,還作權減之窠者,銓曹事極爲駭然。當該堂上,竝從重推考。
有政。吏批,判書金文淳,參判朴祜源,參議沈煥之進,右副承旨申耆進。啓曰,大司成,今當差出,而擬望之人乏少,監司竝擬,何如?傳曰,雖非監司,豈無可擬之人乎?旣有朝下飭敎,則但當以當品中擬入,此啓辭勿施,以李敏采·金方行爲承旨,金熙采爲校理,李潢爲中部令,金方行爲大司成。
兵批,判書吳載純,參判洪檢,參議李夔病,參知尹長烈入直進,左副承旨洪義浩進。副司直徐龍輔·李思祚竝單付。
傳于徐邁修曰,吏曹判書,越捧一等。
申耆,以景慕宮都提調意啓曰,本宮御覽植木帖子,每四季朔修整以入矣,今季朔,則別無生枯之可以修整者,御覽植木帖子,姑不請出之意,敢啓。傳曰,知道。
徐邁修,以吏曹言啓曰,今此宗廟朔祭大祝,以副司果魚用謙,塡差矣。旣詣齋宿之所,謂有情勢,旋卽退去,屢度催促,無意還入,事體所在,極爲駭然。爲先令該府,拿問處之,其代,以副司果金熙采,塡差之意,敢啓。傳曰,知道。
申耆,以奉常寺都提調·提調意啓曰,東籍親耕田所種稻打作則所出爲四石一斗,豆打作則所出爲一石三斗,太打作則所出爲一石五斗,皮唐黍打作則所出爲二石十斗之意,敢啓。傳曰,知道。
申耆,以義禁府言啓曰,前司諫尹行履,可知其非在外稱在外,令該府拿問嚴處事,傳旨啓下矣。招問尹行履事知奴子,則所告內,尹行履,去月二十八日,以掃墳事,下往公州,而素有風眩之症,尋醫問藥次,轉向全州良浦地,尙未上來云,卽爲發遣府羅將,拿來,何如?傳曰,然則分揀。
申耆,以義禁府言啓曰,訓鍊都監馬兵別將任屹,畿沿充軍事,承傳啓下矣。任屹,京畿仁川府充軍,而以承傳內辭意,具罪目,依例發遣府書吏,押送配所,何如?傳曰,允。
申耆,以義禁府言啓曰,因江原監司尹師國狀啓,刑曹粘目內,麟蹄前縣監申光河,移本府處之事,允下矣。申光河,時在任所云,依例發遣府羅將,拿來,何如?傳曰,待待命拿囚。
漢城府啓目,南部鑄字居,成烈,上言內辭緣,極涉猥越,勿施之意,竝以分付道臣,何如?判付啓,大哉聖人之敎,有以仰及骨之澤,況引思陵封陵後已例,定界出給之命,在於追封溫陵之後,則常漢之奪葬,不但可駭。雖以陵官言之,使厥塚,樹木滿塋,草根纏骨者,是豈奉聖敎遵朝令之意兺除良,厥塚,卽本陵本家外孫,而六代葬地,皆有冠冕者,則尤異於泛泛之人,雖在泛泛民塚,昔我顯廟朝,於寧陵火巢,猶勿令平夷,朝家亦仰述故事。日前顯隆園禁標內人塚禁伐等事,各付之塚主,意謂朝家本意,有司之臣,亦或領會矣。觀此回啓,萬萬不然,滿塋之樹木猶勿論,旣見草根纏繞之說,而亦有先朝定界之下敎,則雖不敢直許禁伐,宛轉論理,何患無其辭,而反以猥越防啓,此回啓,若以前例板,循例踏下,則愼氏·成氏之墳塋,任生草樹之根,纏亘而莫之禁乎?然則反不如使之掘移之爲無弊矣。卽令道伯,別定親裨,詳細摘奸後,狀聞事,分付爲良如敎。又啓目,京居幼學李廷岳上言云云。一番摘奸後,令山在官,親審尺量後,明覈定界之後,分付道臣,何如?判付啓,大臣墳山,事體自別兺除良,大臣先山之葬用,恰滿五十年,則曰以三十年者,已萬萬無狀。渠之用山,誠如渠說,爲八十年,則不禁於大臣用山之初,今欲荷杖於半百年之後者,尤爲不成說之端,渠於先山,眞有誠心禁護之意,則何去而今始鳴冤乎?論以私義,則爲人子孫,於祖先葬地,不能禁護而保有,使他人任其入葬,論以公體,則初若無主之山,大臣之用之固當耳。設有切逼之端,但當以其實鳴冤而已是去乙,焉敢以沒捉無形之說,如是侵逼乎?且聞多發無賴漢,亂䂨丘木云,由前由後,不可但以訟理曲直言,嚴飭該道,各別親執詳査,拔例痛治後,形止狀聞事,分付爲良如敎。又啓目,忠淸道天安居幼學李行純上言云云。一邊之言,難以取信,分付道臣,詳査決處,俾無更籲之弊,何如?判付啓,嚴飭山在官,從公決給,俾無更訴之弊爲良如敎。
刑曹啓目,粘連擊錚罪人鄭太乙,帳籍來歷如此,致有此呼冤之擧,當該守令,作奸色吏頭目輩,所當論勘是白乎矣,旣有爲先論理回啓之命,上裁,何如?判付啓,勿論如此如彼,非許哥之外孫,帳籍奴案,可爲左契。況稱子冒母姓,元非可疑,不當侵徵而侵徵,推此可知,今番査正之擧,出於爲民救弊之至誠苦心,則觀於此一事,可以反三,諸道擧行,安知無因此反致繹騷乎?然則朝家,不免欺吾民,寧不瞿然?爲先以此事,付之該道伯,詳査狀聞爲稱諸道良中,卽令廟堂,板擧此意行會,或有似此橫侵之類,封啓前,隨卽頉下。若於封啓後,有疎漏之弊,守令重勘,道伯論責,竝當斷不可已,此意,竝以措辭嚴飭爲良如敎。
禁府啓目,參禮前察訪宋東胤原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目,集春營入直哨官姜碩璜,原情云云,傳旨內辭緣,泛稱遲晩,刑推得情,何如?判付啓,令該營,治罪爲良如敎。又啓目,忠淸右道監試·初試·參試官連原前察訪李斌原情云云,傳旨內辭緣,泛稱遲晩,所當請刑是白乎矣。年今七十,法不當請刑,上裁,何如?判付啓,除刑推議處爲良如敎。又啓目,宣傳官鄭學畊原情云云,傳旨內辭緣,泛稱遲晩,所當請刑是白乎矣。宣傳官,勿爲請刑,載在大典通編,議處何如?判付啓,依允。
司直金履素疏曰,伏以,仙寢展謁,聖慕克伸,鑾蹕穩旋,玉候彌康,臣民歡忭,曷有其極?仍伏念臣猥膺專對之任,銜命出疆,行且不遠矣。臣之父母墳山所,在於江原道原州地三載曠省,倍切霜露之感,萬里戒行,不堪松楸之戀,區區情理,必欲於辭陛之前,乞暇往省,玆陳短章,仰瀆宸嚴。伏乞天地父母,俯賜諒察,許臣往來之暇,俾伸至情,千萬幸甚,臣無任屛營祈懇之至。答曰,省疏具悉。卿其依所請往省。
司直李祖源疏曰,伏以,仙寢展謁,回鑾萬安,區區下情,不勝慶忭之忱。仍念臣,猥膺專對之命,行將辭陛矣。臣之父母墳山,在於京畿利川地,奔奏職事,曠闕省掃。今當赴燕之行,倍切履霜之感,慈將至懇,仰煩崇聽。伏乞特許往省,俾伸私情,千萬幸甚,臣無任云云。答曰,省疏具悉。卿其依所請往省。
行大司憲趙宗鉉,大司諫朴天衡,執義林道浩,副應敎李太亨,掌令朴瑞源·鄭弼祚,持平韓永逵·崔重圭,獻納李庚運,校理尹光普,副校理朴奎淳,正言尹在明·朴崙壽,修撰金熙朝·申獻朝,副修撰韓光植啓曰,請黜置罪人鄭致達妻,亟令王府,快正典刑。措辭見上請物故罪人德相,亟施孥籍之典。措辭見上請逆賊尙喆,依律處斷。措辭見上一行刀割答曰,不允。五字刀割
行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,正言尹在明·朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
持平崔重圭啓曰,請爲奴罪人金壽賢·河翼龍,竝令王府,設鞫得情,夬正王法。措辭見上答曰,不允。
正言朴崙壽啓曰,請爲奴罪人金壽賢·河翼龍,竝令王府,設鞫得情,夬正王法。措辭見上請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上答曰,不允。
辛亥九月二十九日辰時,上御誠正閣。黃海都事入侍時,都承旨徐邁修,同副承旨申耆,記事官李海淸,記注官金潭·金良倜,黃海都事柳星漢,以次進伏訖。上曰,都事進前,可也。星漢進伏。上曰,道內農形,何如耶?星漢曰,畓穀則稍可謂免歉,而田穀則大不如畓穀矣。上曰,木綿,何如?星漢曰,道內綿農,未免歉荒,而長連·信川·載寧·鳳山等四邑,其中稍勝矣。上曰,觀於書啓,道內綿荒之無前,可以推知,言念民事,豈勝悶慮?書啓中諸般弊瘼,豈獨海西爲然?都事所見,可謂見牛未見羊,以木花一事言之,三南諸道莫不如此,全羅·慶尙兩道山郡邑,則纔令參半代捧,而至於忠淸道,則初以爲支難矣。道臣旣爲狀啓,又爲陳疏,故有闊狹之擧。大抵朝家一視之澤,宜乎無遠不屆,無微不照,而禁·御兩營所納軍布,非不關重,鄕軍立番,不過二朔,則其間以錢代給,別無不可。第兵曹所納騎步兵布,訓局所納砲保,莫非經用緊關者也,一竝純錢之請,廟堂之準聽,有不可知,四邑外,或有分數可捧之處耶?星漢曰,四邑則雖謂稍實,而此外各邑,似難以本色盡捧矣。上曰,又以納米事言之,三南民切苦之弊,莫此爲甚,朝家之視八道之民,豈有厚於此而薄於彼乎?如三南七山之險海,安興之險洋,不避風浪,千里船運之際,其爲切矜之狀,已無可言。慶尙道則有漕倉,而忠淸·全羅道則京江船載運,故舡人及民人,實有難支之弊。至於營納之際,其高中之弊,不可勝言。年前不無矯革,而生民莫大之弊,營納爲甚,予之一副苦心,在於必革而乃已。以海西之民,視三南之民,切可矜者,非三南乎?然今以民弊,旣已登聞之後,豈無闊狹之道?書啓所論,非不詳矣,而又欲詳聞,使之入侍矣。命都事先退。命書傳敎曰,今因奴婢事,有判下於刑曹啓目者,而向來飭敎後,諸道擧行,果已就緖乎?欲速則誠有不達之慮,姑任之若一向任之,則又豈無作舍道傍之歎乎?畢擧行後形止,各令道伯狀聞,奴案,送于廟堂,看詳事,申飭諸道事,招致備郞傳之。上曰,臺啓,何不至今入啓耶?耆曰,俄纔傳啓,而姑未正書,以致遲滯矣。上命書傳敎曰,近來臺臣,僅得復舊例,詣臺則爲注書者,反爲迎擊之計,臺臣則待漏入來,而注書則必於日昃之後,始乃修謄具書,送於堂上如是之際,承批每在侵暮,臺廳之留門待罪,幾乎無日不爲,若使臺閣,有十度數十度新啓,則注書之遲滯,尙可說也。前啓之謄本,何故故爲執置?所爲極爲駭然,當該注書汰去。此後復有遲滯之弊,臺臣隨卽論責事,令兩司知悉。以濫新進怠緩之習,邁修曰,同罪未敍人,隨卽提稟事,曾有定式矣。前承旨李義弼,旣已蒙敍除職,而前承旨金履翼·李勉兢,俱是同罪之人,敢此仰達矣。上曰,竝敍用,可也。出擧條命退,諸臣以次退出。
辛亥九月二十九日申時,上御書香閣,都承旨入侍時,都承旨徐邁修,記事官李海淸,記注官金潭·金良倜,左議政蔡濟恭,尙衣提調鄭昌順·徐浩修,檢校直提學朴祐源,檢校直閣李晩秀,直閣徐榮輔,以次進伏訖。濟恭曰,數日日氣甚和,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,海西都事書啓中,諸條所陳,太涉煩屑。若欲施行,則便是更張之事,廟堂回啓,不可容易爲之。其中炮保之申飭道臣,許令純錢云者,尤不成說,此外諸條,莫不此類。漢文帝曰,言不可用則置之,臣意,則此亦置之好矣。上敎戶曹郞廳鄭華淳曰,絳紗袍一本,欲爲奉置於景慕宮齋室,挾室似不無太挾之慮,爾於明日,躬往看審,善爲變通,可也。濟恭曰,今番御眞粧簇尺度,依辛丑本爲之,何如?上曰,依爲之。濟恭曰,衣香旣除小腦,則麝香似好,而此亦聖慮,或恐有弊於度支,不許貿用,以不甚稀罕之他名香,替用,何如?上曰,只以芙蓉香用之,可也。濟恭曰,先朝戊辰儀軌,衣香芙蓉香,皆入盛甲囊,而宙合樓所奉樻中,只用紙褁,自今定用甲囊,恐好矣。上曰,依爲之。當自內製下矣。濟恭曰,樻子護匣,纔已內下,此則不必更請,而宙合樓所奉黑長樻外褁,用以單袱,與先朝戊辰儀軌不同矣。今番黑長樻外褁,用以甲袱,何如?上曰,依爲之。當自內製下矣。濟恭曰,標題規式,當依辛丑本奉行,而書寫官,臨時稟定,標題草圖書,書入啓下,何如?上曰,依爲之。濟恭曰,今番御眞,將於宙合樓,同爲奉安,而儀仗依筵敎,雖不新備,自書香閣奉詣時,陪進儀仗,不可不備,以宙合樓儀仗,臨時請出以用,何如?上曰,依爲之。濟恭曰,各年儀軌中,影幀奉安時,皆用輦輿矣。辛丑雖因下敎權除,今番則事體比前尤重,不可不用輦輿。辛丑旣不用故,宙合樓,尙無備置者,今番則輦輿似不可不新備,故敢達矣。上曰,姑爲置之,可也。濟恭曰,宙合樓,雖不一新修改分閤塗紙簾靑帳,廳上鋪陳,不可不及此時改備,敢達矣。上曰,何必改備?仍舊,可也。濟恭曰,聞樓上瓦子,間多破缺,不無渗漏之慮云。此甚可悶矣。上曰,此則不可仍置,只瓦子改鋪,可也。出擧條
上在昌德宮。停常參·經筵。
申耆啓曰,來初五日朝參日次矣,敢稟。傳曰,停。
徐邁修啓曰,右承旨李敏采,同副承旨金方行,今日不爲仕進,卽爲牌招,何如?傳曰,允。
傳于李晩秀曰,禮房承旨馳詣宗廟,奉審摘奸以來。
傳于洪義浩曰,左副承旨入侍。
傳于李晩秀曰,抄啓文臣親試及秋等試射,明日爲之。
傳于李晩秀曰,同副承旨許遞,前望單子入之,待下批牌招察任。
承旨前望單子入之,李思祚落點。
以篆文科次單子,傳□□□□□運□□□□□朔書儒生抄啓時,無大提學□□□抄啓事,分付承文院。
以慶尙監司鄭大容狀啓,各軍門·各衙門所納身貢布錢布間從民願上納事,傳于徐邁修曰,雖爲民弊,許令代捧,更念京軍門之弊,彼亦民哉?憧憧一念,不能暫弛矣。觀此狀本,二十八邑,猶以本色,折米備納,其餘三十九邑砲保,亦皆本色參半爲說,京營三軍,可謂無衣而有衣,殊甚可幸,則朝家之軫念該道,尤爲自別。今年納砲保價布,切勿過加點退事,令廟堂申飭兵曹及各軍門,萬一藉此下敎,小民則納入筩細布,邑吏從以容奸,致有現發於來頭按廉之行,不飭之守令,隨現禁錮,道伯難免重勘,以此嚴飭該道,星火行會。因此聞筵臣言,近來位太·綿布之該廳點退,無異價布云,是豈成說?朝家本意,每欲一竝純錢,而未果之事也,令廟堂拔例嚴飭該廳,以此意一體知委應納諸道,俾小民漢以息肩。
以慶尙監司鄭大容狀啓,鎭海縣監丁好南,彦陽縣監鄭宅慶論賞一款令該曹考例稟處事,傳于徐邁修曰,殘邑守令,能爲此大修繕大營葺,如非誠心,豈有是乎?推此治績可知。兩營守令,令該曹營將中準瓜,或瓜近人作闕,今日內口傳下批,該縣監之代,以惜身名有地步人,各別擇差,無若昨日通望窠之屢改,今番則初次,直以可堪人差送事,嚴飭銓曹。
吏曹口傳政事,以成道鍾爲鎭海縣監,吳應常爲彦陽縣監。
兵曹口傳政事,丁好南爲晉州營將,鄭宅慶爲安東營將。
以慶尙監司鄭大容狀啓,本道還穀之不敢擅便者,槪擧邑報,附陳淺見事,傳于徐邁修曰,回啓後欲考較判下,令廟堂粘連稟處。
傳于徐邁修曰,承旨房仍。
徐邁修,以壯勇營言啓曰,本營哨官,依備邊司郞廳例,仕滿十五朔六品遷轉事,曾有定式矣。哨官金宗喆,已滿十五朔,六品遷轉之意,分付銓曹,何如?傳曰,允。
李思祚,以義禁府言啓曰,保放罪人宋東胤·姜碩璜還囚捧供之意,敢啓。傳曰,知道。
申耆,以御營廳言啓曰,依義禁府啓目判付,本廳哨官姜碩璜,嚴棍十度之意,敢啓。傳曰,知道。
辛亥十月初一日辰時,上御重熙堂。左副承旨入侍時,左副承旨洪義浩,記事官李海淸,記注官金潭·金良倜,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
李思祚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李晩秀啓曰,大司成金方行,除拜後過三日不爲出肅,依定式推考警責,仍卽牌招,何如?傳曰,允。
李思祚啓曰,禁衛營將官來言,今日本營軍兵,日次私習云矣,敢啓。傳曰,知道。
李思祚啓曰,御營廳將官來言,今日本廳軍兵,日次私習云矣,敢啓。傳曰,知道。
李敏采啓曰,司諫李殷模,下諭後過限不上來,依定式遞差傳旨及禁推傳旨,捧入之意,敢啓。傳曰,知道。
傳于李思祚曰,御射柳葉箭一巡邊四中待令弓矢人張忠顯·任慶麗·崔聖起·朴載遠·金宗大·李壽聃,竝依例加資。
李晩秀,以禮曹言啓曰,九月二十六日左副承旨入侍時,傳曰,昨日駕過處十里內,如有丙辰年駕過時致祭處,令禮曹問于該邑,草記事,傳敎矣。依聖敎,關問本道,則卽到京畿監司粘關楊州牧使牒報內,以爲溯考謄錄,無一可據,問諸古老,亦皆不知,自雨裝峴至陵所左右十里內,亦爲探問,則初無丙辰年致祭處,又無名臣墳云矣,敢啓。傳曰,府院君具思孟,故判中樞鄭世虎墓地,俱在咫尺之地云,前例雖未考出,輦過之後,不可無致侑之擧,遣官致祭日字,擇吉,可也。
李晩秀,禮曹言啓曰,府院君具思孟,故判中樞鄭世虎墓地,俱在咫尺之地云,前例雖未考出,輦過之後,不可無致侑之擧,遣官致祭日字,擇吉可也事,批下矣。致祭吉日,令日官推擇,則今十月初八日爲吉云。以此日擧行,而祭文令藝文館撰出,祭物及執事官,亦令本道差定進排之意,竝以分付,何如?傳曰,允。
李思祚,兵曹言啓曰,依傳敎抄啓文臣金履喬·金履載·沈能迪,今日爲始,入直於訓鍊院,朴宗京·鄭魯榮·尹寅基·韓商新,入直於慕華館,各別肄習射藝之意,敢啓。傳曰,知道。
李思祚,備邊司言啓曰,慶尙監司鄭大容狀啓,有粘連稟處之命矣。取見狀本,則以本道裒益之未及盡數祛弊,有所論列,而就其中十四邑糶糴,或請作錢,或請換色便民,而其石數之或多或寡,守令旣已磨鍊報營,營門從以參量損益,逐邑分秩,按簿方便,廟堂旣不必減削,又不當增益,其勢竝依狀請許施之外,無他道理。雖然,糶糴增減,事面不輕,安可不隨其所錄,有所論斷乎?尙州則以米五千石,太一萬石,請趁今秋作錢,以皮牟五千石,請待明年麥秋作錢,而道臣則謂以稍過分數米減一千石,太·牟準施爲請,尙州旣以米還之太多,民不堪苦,前後呼訴,不啻屢次,而朝家特地軫念,欲令永除其弊,則本牧所請中,減其千石,似不必於公有補,依本牧所請許施,恐無不可。密陽一戶所受,殆過十石,則租二千五百石作錢上納,不必靳持,至於稷還浦氓之偏苦至此,則許以換牟,在公爲緊用,在民爲除弊,又不當靳許,而第狀本中曰,以穀簿中稷還爲二千一百餘石,原數必當止此,而末乃請之以今秋當捧條及留庫條二千石,待明年麥秋,竝耗換牟,若此則以稷爲名者之所餘,只爲一百餘石,未知百餘石之穀,用於分還乎,用於留庫乎?餘者果爲百餘石,則留之無益盡數換牟後,穀簿中稷名,雖永爲革去,恐無所妨。寧海木麥,數不多,且非土宜,一千三百石,待秋作錢,許施無妨。順興還弊,日前判下,旣除積年痼瘼,而今又以小米·太,久爲病民,爲陳小米四百石,太三千石,準許作錢,實爲終始施惠之政。蔚山還穀狀本中,以隣邑穀簿,旣皆均適,如欲準數移劃,不無移疾之慮,米二千石,略略均排於傍近各邑,爲請,移轉受去,自是民所不願,戶穀相當之處,他邑輸穀,其孰樂爲?況雖曰傍近均排之際,居在二百三百里之外者,必多有之,以遙度言之,未見其爲可,如以營下軍餉,難於作錢則毋寧減其分給,增其留庫,恐似無弊,商量以處之意分,付道臣。固城租限二千石作錢,軍威米五百石作錢,龍宮太五百石,米三百石作錢,知禮米二千〈石〉作錢,禮安小米三百石作錢,太五百石準折作租,奉化小米四百石作錢,太一千石準折作租,眞寶太八百石,木麥三百石作錢,聞慶小米二千石,太一千石,小豆二百石,竝令作錢,三嘉太一千石準折作租,一倂依狀請許施,以爲減糴便民之道,恐爲得宜。左兵營·華山城穀耗條,移用於城役事,當初穀本,不過自備,到今滋耗,反爲民弊,而節度所住之營,築城固圉,誠爲美事,略干還耗,不當靳持,而但狀本中,只稱城堞低殘,不言其全數改築與否及費了幾年,可以完築,耗條二百八十石,幾年劃下,然後可以相當等節,不爲論及,有若過去說話,事甚草率。華山城旣是不可不改築者,則其容入諸節,更爲往復該營,從後詳細修啓後,稟處,恐爲得宜。右兵營矗石修城時,雇價糧料,以軍餉耗條,移充原穀虧欠之數事,營閫所請,俱有可據,依此許施之意,分付。至於狀本頭辭中所請居昌還穀事,本邑與咸陽,爲隣,還弊相與伯仲,因朝家每加軫念,漸有其蘇之望,而今此留庫當捧條八千五百石,與新還不同,富此災年,似難準捧,限四分三,姑令停退,待明秋捧上,實爲窮民息肩之方。依所請許施之意,竝爲分付,何如?傳曰,允。尙州事,予意果如卿意矣。觀此稟處,可謂不謀而同,一依該牧所請,使之許施。堂堂坐擁七十州之道伯,區區於一千包米增減,豈非使人大慙?當該道臣,爲先推考,寧海木麥之弊,一依邑牒石數作錢,以除寧民之困苦。蔚山事,道伯狀啓,太沒料量,依草記施行,而減分作錢問期於夬蘇後,形止狀聞事,分付,而還穀所以爲民儲糧,而反爲痼瘼,有力者倖漏,無勢者受食,其奸竇弊源,道伯至登於狀聞,則此後若不一一釐正,其可曰道有方伯乎?先自最難給處,俾無如前任他,爲嶺民一分息肩之方事,嚴飭行會,可也。
李思祚,訓鍊都監言啓曰,依傳敎,抄啓文臣丁若鏞·洪秀晩·宋知濂·崔璧,今日爲始,入直於北營,各別肄習射藝之意,敢啓。傳曰,知道。
李思祚,御營廳言啓,依傳敎,抄啓文臣徐有聞·金羲淳·金達淳,今日爲始,入直於城北屯,各別肄習射藝之意,敢啓。傳曰,知道。
李思祚,摠戎廳言啓曰,依傳敎,抄啓文臣李羲甲·徐有榘·李明淵,今日爲始,入直於鍊戎臺,本營各別肄習射藝之意,敢啓。傳曰,知道。
行大司憲趙宗鉉,大司諫朴天衡,執義林道浩,副應敎李太亨,掌令朴瑞源·鄭弼祚,持平韓永逵·崔重圭,獻納李庚運,校理尹光普,副校理朴奎淳,正言尹在明·朴崙壽,修撰金熙朝·申獻朝,副修撰韓光植啓曰,鄭致達妻之凶逆,前後聲討,已盡其千妖萬惡之罪,凡在血氣之倫者,莫不切齒痛心。噫,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?三司之論,已及多年,轉而爲合辭之啓,合辭之啓,又閱幾年,而轉而爲伏閤之爭,當日處分,迺至於近島黜置,揆以邦憲,已爲失刑之大者,豈意向者,遽有出陸之命,不審殿下,何爲此萬萬過擧也?噫嘻,此賊之有萬戮難赦之罪者,殿下之所嘗洞燭者也,無一分可恕之端者,殿下之亦嘗俯諭者也。國無法則已,如其不然,則夫安有謀危宗社之如此賊,而使其首領之得保也?危逼聖躬之如此賊,而有此內地之移置也,當初殿下之不忍置法,姑從次律者,不過曰恐傷先王之德也,欲體先王之心也,此則有大不然者。先大王之於渠,止慈至愛之德,如傷若保之恩,是固大聖人人倫之至耳,渠若有一半分人心,則固當謙恭謹畏,奉承聖意,而獨奈狼性難馴,虺毒潛肆,謀逼先王之儲嗣,幾危先王之宗社,而幸賴先大王日月之明,終不爲此賊之所熒惑,赫然明斷,丕建大策,以奠我宗祊於億萬年盤石之固,此先大王之宏謨英烈,卓越百王,昭垂萬世者也。惟其梟獍之凶,鬼蜮之情,不及彰著於在宥之日,未克斷恩而正法也,今若以先王慈愛之恩,貸此賊罔赦之罪,則非所以明先王之德,而體先王之心也,管叔致辟,何累於文王之聖德,而恩不掩義,所以爲周公之達孝也。以殿下之聖學高明,見理深精,而何不劈破此義理之關,明正其亂逆之罪乎?夫朝廷命令之不由於喉院,罪謫去來之不關王府,其爲後弊,有不可勝言。實非所望於聖明之時,而此亦猶屬餘事,妖凶如鄭妻,憯毒如鄭妻,而遽使移置於京師至近之處,巢穴得肆之地,喙息自如,防守不嚴。以揆賊事觀之,凶招中所謂救貧議婚等說,又是妖賊之一大罪案,其糾結凶徒,煽動亂民之狀,昭不可掩,而其中罔測之凶言,亦有脈絡之相關者,此而置之,則又不知幾箇凶賊,接迹而起,藉爲淵藪,宗社之憂,容有其極?蓋其妖肚逆腸,愈往愈甚,初旣爲謀逆之巨魁,而王法不行,又爲煽亂之窩窟,而近畿尙置,思之及此,每不覺懍然,今於千萬夢想之外,擅離黜置之所,恣到近京之地,人心驚懼,莫不戰掉。嗚呼,臣等之與此賊,尙戴一天,致有此窮凶絶妖之擧者,莫非臣等之罪,而亦不料其去益無忌憚,至此之極也。若不於此時,亟施王章,永絶禍根,則其可曰國有臣子乎?其不可一刻容貸也,決矣。請黜置罪人鄭致達妻,亟令王府,快正典刑。噫嘻,痛矣。從古亂逆何限,而窮凶極惡,豈有德相者哉?蝨附權奸,奴聽指使,與國榮所綢繆者,唯大計之沮遏也,與國榮所謀議者,唯國脈之潛圖也。四字凶言,已是振古所無之大逆,而到今眞贓,盡爲發露,逆節尤極凶慘。筵席不道之奏辭,草本罔測之疏語,實爲澤·白·泓諸賊之根柢,而末乃與仁·京輩一種凶逆,聲氣相通徒黨寔繁,或推爲大將,或署爲先鋒,至於謀聚徒衆,掠邑犯都,若非天祐宗祊,罪人斯得滔天之禍,可勝言哉?德相乃以澤·泓之罪首,又爲仁·京之賊魁,雖千剮萬斫,不足以洩輿憤,而拿囚閱月一未訊問,曾不得加一杖損一毛,使之徑斃於獄中,古今天下,寧有是哉?追律雖有禁條,而此賊則前後不道之言,皆出於渠口,諸賊承款之招,無非德相之結案,孥戮籍産之律,不施於此賊,其可曰國有三尺乎?且況逆復正法之後,十五字刀削擧國臣民腐心之痛,切齒之讎,尤有倍於前日。請物故罪人德相亟施孥籍之典。金宇鎭之彌天罪惡,已悉於三司箚啓,而苟究其本,則其父金尙喆,是已。蓋尙喆,本以庸瑣之品,濫據勻軸之任,眷遇何如,恩造何如,而奈其賊性側媚,宅心陰祕?莫念國恩之圖報,徒知凶賊之力護,耉·輝復出之說,暗地和應,情跡難掩,龍妻援比之奏,宿處顧戀,手脚盡露,物議之喧騰,厥惟久矣,王章之久屈,尙何言哉?平日之稔惡,旣如是狼藉,則其子之傳法,亦可以推知。今此宇鎭之東西閃跡,千億化身,莫非傳襲有素,而指敎有自也,然此猶屬之細故,而至若指揮悖子,構成啓草,將欲啓達,而先售嘗試之計,急於掉脫,而反肆欺罔之習。噫嘻,痛矣。是豈今日臣子之所敢萌於心而筆諸書者耶?且況網打之計莫售,則反爲薦人之擧,樹黨之意斯急,則至有擬帥之謀,父子綢繆,同惡相濟,殆有甚於世蕃之嚴嵩,賊堅之許積,至於一行刀削姻附賊復,陰助聲勢,不軌之跡已綻,懷二之謀難掩,今此賊復之輸款,卽是尙喆之決案,揆以邦憲,豈可一刻容貸於覆載之間?請逆賊尙喆依律處斷。十六行半刀削答三司曰,不允。六字刀削行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,正言尹在明·朴崙壽啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之忍杖徑斃,王章未伸,擧國同憤。今以渠之招辭觀之,雖優爲謀逆,以不少之人,何可遽然承服?又以爲,如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也,固是守法之常,其啓也,豈非處變之權,而一向膠守,不卽處分,則豈不有欠於懲亂逆防後患之大經·大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體。請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府設鞫得情。噫嘻,痛矣。從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是。且爲此賊之支屬者,若使一日,留置天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載,則夏·恭兩賊之黨與同情,萬無不知之理。目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賊女,則決非渠所可獨辦者也。是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫〈得〉情,快正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政,紊矣,神人之憤鬱,深矣,古今天下,寧有是耶?噫,彼榮賊,貪天爲己罪,怙寵自恣之惡,屈指而不可枚擧,罄竹而難以盡書,權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠猶屬薄物細故耳。廣儲嗣一事,最是宗社之計,臣民之望,而渠敢肆然以此事不可再擧之說,咆喝公座,略無顧忌,一行半刀削凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰。只緣其身之徑斃,未及天誅之顯加,臣民痛惋,厥惟久矣,到今賊復正法之後,逆節益著,輿情愈激,惟其伸王法討國賊之道,只在追施一款,則凶如此賊,逆如此賊者,決不可以常例論。請物故罪人國榮,亟施孥籍之典。噫嘻,痛矣。明謙之凶謀逆節,實是亘萬古所無之賊也。身爲閫帥,四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,九字刀削逆復之愛姪,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討快行,而誅殛之典,止及其身,收孥之律,尙未擧行,揆以王法,萬萬失當。以謙以逆復之子,傳襲其父之凶圖,七字刀削鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言。今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所殄滅,無遺育者,政爲此賊準備,則其在鋤逆種杜後患之道,殄之滅之,不容少忽,而今此好石之以年未滿,循例爲奴者,揆以邦刑,萬萬乖當。夫待年用法,乃是尋常治逆律,而至於此賊,實無異於古之适·雲,今之趾·夏,則其凶種逆孼,待年與否,今無可論。宇鎭以凶喆之子,藉其氣勢,罔念呴濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,一行刀削之計,明白納招。甚至於干涉善復,自知當死之供,吐實於平問之下,其窮〈凶〉情節,更無可言,有賊如此,不施邦刑,則天綱絶矣,王法壞矣,宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勒令押付,禁堂·承宣,俱未與知,自有鞫獄以來,豈有如許非常之擧乎?已輸款之凶逆,決不可酌配,未盡究之情節,尤不容不覈。時偉,性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,〈樂〉禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉抑獨何心?顯示不悅之意,章奏之上,力遏邦慶二字,酬酌之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。答兩司曰,不允。
掌令鄭弼祚啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止。爲奴罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人金壽賢·河翼龍,竝令王府,設鞫得情,夬正王法。答府曰,不允。
正言尹在明啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。興陽縣爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人金壽賢·河翼龍,竝令王府,設鞫得情,夬正王法。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,古今島爲奴罪〈人〉克泰,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典。答院曰,不允。
判敦寧李澧疏曰,伏以,仙寢禮展,鑾蹕穩旋,區區下情,不勝欣忭之至。仍伏念,臣忝叨宿衛之列,適抱狗馬之疾,禮闕陪扈,罪著逋慢,悚蹙之忱,歷日靡措。際伏承德興大院君墓所行祭有命,期日在邇,臣謹當調理病軀,祗詣將事之辰,而職名所縻,不敢擅離,玆以冒入文字,仰瀆崇嚴。伏乞聖慈,特賜由暇,俾便往來,不勝幸甚。臣無任屛營祈懇之至。答曰,省疏具悉。卿其依所請往省,仍許參祭。
大司成金方行疏曰,伏以,臣之忝叨是職,三日于玆矣,始焉驚惑,繼以震懍,直欲鑽地而入,而不可得也。噫,臣之自來情踪,夫豈有冒玷朝列之望,而偏蒙我聖上拂拭之恩,內而玉署庠銜,外而郡符塞幕,前後踐歷,罔〈非〉踰濫,每一循省,愧懼交竝,乃者銀臺晉擢之恩,遽及西關反命之路,聖渥愈隆,感惶冞增,曾未幾何,國子兼銜,忽復踵至,嗚呼,此何爲哉?夫國子之任,表率多士,考試程文,其爲責不輕而重,則雖使臣無故立朝,循序而漸進,自知憃愚淺陋,初不可擬議於是任。況今右文之化,作人之盛,駸駸乎古學校遺風,而新制變通,又在此時,則自非文華鑑識,足以厭服士心,莫宜居之。今乃以千不近萬不似之悾悾一賤品,卒然拔之於人望之外,苟充於掄揀之初,臣心之隕越惶惑,姑置勿論,其將擧世駭怪而嗤笑之矣。惟我殿下,知人官人,迥出尋常,雖在微官末職,必須人器之相稱,資歷之已足,而顧臣疎逖之賤,曾無一線之效,升擢之命,未浹數旬之頃,恩旨荐疊,至於此極,歷觀近日,得此者何人哉?在臣濫竽之譏,猶屬私義,其於則哲之明,竊恐有傷,此臣所以徊徨踧踖,卒不敢爲冒膺之計者也。震越之極,不敢費辭飾讓,略暴肝膈,疾聲號籲。伏乞天地父母,哀之憐之,亟削臣新除職名,仍命選部,勿復檢擬,以重公器,以安私分,不勝幸甚。臣無任泣血懇禱之至。省疏具悉。爾其勿辭察職。
修撰金熙朝疏曰,伏以,新除校理臣熙采,卽臣之從兄也,臣之所帶春秋館記事官之任,旣有應避之嫌,且在當遞之科,玆敢援例陳章。伏乞聖明,亟令攸司,照法遞改,以存公格,以安私分,千萬幸甚。臣無任屛營祈懇之至。省疏具悉。疏辭下該曹稟處。
辛亥十月初二日辰時,上御親臨春塘臺。抄啓文臣試射入侍時,左承旨李晩秀,右承旨李敏采,左副承旨洪義浩,右副承旨李思祚,同副承旨申耆,記事官李海淸,假注書李允行,記注官金潭·金良倜,提學吳載純,原任直閣鄭東浚,行副司直李時秀·李祖承,原任直閣徐龍輔,以次侍立訖。上曰,今日試射以製述竝設,則似不能專意於製述,製述則在家製進,再明日待開門製納,可也。上曰,去堠不過八十步之地,使之却立應試,不踰百步者,勿施,可也。上命書傳敎曰,春秋朔射,出於遊藝課技之意,則此亦國試,宜各勉旃,不能者肄工,能者加習,期於十巡內免不,而今日朔射,凌晨臨試,所謂諸文臣射藝,數人外,無非不踰百步之類。此而如例試取,有關事體,渠輩不能恪勤肄習,亦極駭然,不可循例推罷而止。應試文臣中嚴耆·尹行直·安廷善·申星模·趙得永五人外,一倂先罷其職,依能誦間入直例,自今日別省記,分送慕華館·鍊戎臺·城北屯·北營·訓鍊院,限來月成材後,自內閣啓稟,今秋等試射,退行於臘初,亦令內閣知悉。仍命退,諸臣以次退出。
上在昌德宮。停常參·經筵。
申耆啓曰,卽見義禁府時囚罪人魚用謙原情公事,則以下隷受杖,不得淸齋爲辭者,旣不成說,亦極猥屑,而只從囚供,無難修啓,揆以事體,萬萬未安。臣等之矇然捧入,不勝惶悚,而該府堂上,不可無警,竝從重推考,何如?傳曰,允。
傳于李晩秀曰,左承旨入侍。
傳于李晩秀曰,河東府院君鄭世虎,卽大院君舅也,綾安府院君具思孟,卽元廟國舅也,以山地之在輦路十里內,有致祭之命,而今聞潘城府院君朴應順,卽穆廟國舅也,其山地去輦路,亦爲咫尺之地云,豈可一爲一否乎?一體遣官致祭,皆於初七日爲之,遣官則以承旨爲之事,分付。
傳于李晩秀曰,政官牌招開政。
傳于李晩秀曰,未肅拜,玉堂許遞,前望單子入之,
玉堂前望單子入之,校理金啓洛,副校理吳泰賢,副修撰尹致性落點。
李允行遷轉,代以趙台榮爲假注書。
有政。吏批,判書金文淳進,參判朴祐源內閣進,參議未差,同副承旨申耆進。以李太亨爲司諫,金爔爲軍器正,承膺祚爲典籍,李允行爲明陵別檢,徐龍輔爲吏曹參議。
兵批,判書吳載純,參判洪檢病,參議李夔入直進,參知尹長烈病,右副承旨李思祚進。副護軍鄭宅慶·丁好南,副司直尹㬦·李勉兢·金履翼竝單付。
傳于李晩秀曰,戶房承旨入侍。
以忠淸監司朴宗岳狀啓,本道農形分等開錄仰請諸條,令廟堂稟旨分付事,傳于李晩秀曰,啓下回啓之際,徒費各日,況所請至微乎?一倂依狀請施行事,令廟堂,分付。
以咸鏡監司李文源狀啓,北關吉州等四邑農形,不如南關,明川被災民人結構奠居之意申飭該倅事,傳于李晩秀曰,觀此狀辭,北關四邑雨水過多,反不如南關農形云,拯濟之政,旣有前下有旨,令道伯着意接濟。至於明川兩社,漂頹爲三十餘戶,致死一名云,漂頹之分等顧恤,死者之身布·還穀蕩減,亦有他邑已施之例,當依此爲之,而本邑之民,瘡痍未蘇,墊溺又如許,若不另加賙給,其爲蘇復,有未可必。兩社民人,蠲其身役,使不墊溺者,救墊溺之戶,俾明邑之民,得以安意奠土事,令廟堂今日內三懸鈴嚴飭行會。
以咸鏡監司李文源狀啓,永興本宮後麓修築分排列邑使之赴役事,傳于李晩秀曰,修築之役,不容已,卿之在營時,期於完築,而役不勞民,工亦堅緻,完築後狀聞事,回諭。
禁府啓目,忠淸右道監試初試參試官庇仁前縣監金聖準原情云云,傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓,依允。
申耆,以守禦廳言啓曰,本廳中軍南憲喆,身病猝重,勢難察任,今姑改差,何如?傳曰,允。
兵曹,以姜五成爲守禦中軍。
行大司憲趙宗鉉,大司諫朴天衡,執義林道浩,副應敎李太亨,掌令朴瑞源·鄭弼祚,持平韓永逵·崔重圭,獻納李庚運,校理尹光普,副校理朴奎淳,正言尹在明·朴崙壽,修撰金熙朝·申獻朝,副修撰韓光植啓曰,請黜置罪人鄭致達妻,亟令王府,快正典刑。措辭見上請物故罪人德相,亟施孥籍之典。措辭見上請逆賊尙喆依律處斷。措辭見上一行刀削答曰,不允。六字刀削
行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,正言尹在明·朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
掌令朴瑞源啓曰,請爲奴罪人金壽賢·河翼龍,竝令王府,設鞫得情,快正王法。措辭見上答曰,不允。
正言朴崙壽啓曰,請爲奴罪人金壽賢·河翼龍,竝令王府,設鞫得情,夬正王法。措辭見上請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上答曰,不允。
辛亥十月初三日午時,上御重熙堂。戶房承旨入侍時,左副承旨洪義浩,記事官李海淸,記注官金潭·金良倜,以次進伏訖。上命書傳敎曰,今辛亥冬等別軍職試射時,姜五成居首,相當職陞遷。命讀公事,書判付訖。命退,承史以次退出。
上在昌德宮。停常參·經筵。
自開東至午初,灑雨下雨,測雨器水深四分。
自午正至人定,灑雨下雨,測雨器水深六分。
藥房提調李,左承旨李晩秀啓曰,伏未審日間,聖體,若何?寢睡·水刺之節,何如?臣等率諸御醫趁早入診,詳察聖候,爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪義浩啓曰,假注書趙台榮,昨日蒙點之後,屢度催促,而今日不爲仕進,參下假官之稱以引義,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,此啓辭爲之承旨,推考。
傳于李晩秀曰,左承旨·右承旨入侍。
傳于李晩秀曰,近聞西平國舅墓道碑石,有孝廟朝御諱,先朝有建閣之擧,而年久傾頹云。旣有所重,則不可不卽爲修繕,令廟堂行會畿伯,使之從速改建,而畢役後形止狀聞,則當遣官致祭,此意亦令該道知悉。
兵曹口傳政事,僉知單李溏。
檢校直閣李晩秀啓曰,去九月朔抄啓文臣親試試券中,尹寅基·宋知濂,非削職,而祕封書以及第,沈能迪·金履喬·金履載·鄭魯榮·朴宗京,不書長銜,韓商新,不書製進,金達淳,祕封不書長銜,試券二筆書呈。親試應試,何等致愼,而應行格式,如是違格,當該諸文臣,竝從重推考。至於金達淳,則非但封裏之違式,有此券上之欠敬,揆以事體,尤極駭然。令該府拿問處之,何如?傳曰,允。其中金達淳,兩罪俱發,而拿處適中其願,亦爲從重推考,別省記文臣中,今日居魁人,分揀出送,可也。
以平安監司洪良浩狀啓,楚山府使曺遠振罷黜事,傳于李思祚曰,凡守令決杖之式,除非贓汚,則文蔭武堂上以上,文臣侍從以上,決杖之罪,代用拿處之律,自是法典。觀此楚山府使事狀啓,取見大典通編,以軍餉未捧應決杖者,雖侍從勿揀,邊地守令,亦爲決杖,載錄,則當初廟堂之知委,卽不過大典中法文,該府使或未及詳知法文之如許,只知堂上與侍從守令之例,有代拿之式,有此稱病之擧乎?病果實狀,以本道楚山等五邑農形,最損於他邑,此時邑倅,不可一刻曠官,令廟堂星火關問該道草記。
以平安監司洪良浩狀啓,道內各邑農形分等所請諸條令廟堂稟旨分付事,傳于李思祚曰,竝依狀請施行事,分付。
傳于李敏采曰,楚山倅之病勢,仍任非可論,曠官一刻可悶,改差,令該曹口傳各別擇差,勿拘文·武擬入,待下批當日辭朝。
以楚山府使望筒,傳于李敏采曰,春秋等抄啓文臣親試連三次居首陞敍,尙不收用,校理金啓洛,此窠擬入。
李敏采,以吏曹言啓曰,贈諡文敬公朴弼周延諡,今月十五日,定行於慶尙道善山府,贈諡忠壯公李甫欽延諡,今月二十四日,定行於慶尙道永川地,贈諡忠貞公曺尙治延諡,今月二十六日,定行於慶尙道永川地云矣,敢啓。傳曰,知道。
李敏采,以義禁府言啓曰,未捧供·未議處時囚,今日內議處照律事,命下矣。時囚罪人鄭學畊段,記過之人,換易拿入,已是無前之做錯,而覺得之後,不卽提稟,仍因爲彌縫計者,事極可駭罪。李聖準·李斌等段,試場之紛聒,雖緣主帶之帶入邑吏,而身爲參副試官,目見耳聞,不能禁戢,事極可駭。罪取考律文,則大明律不應爲條有曰,凡不應得爲之爲之,事理重者,杖八十,大典通編推斷條有曰,犯私罪,杖八十,奪告身三等,犯枉法受贓外,笞·杖竝收贖矣,鄭學畊·金聖準·李斌,各杖八十收贖,奪告身三等。魚用謙段,莫重享事,旣差大祝之任,則固當駿奔之不暇,而敢以猥屑之事,引義徑還,究厥所犯,萬萬可駭。罪取考律文,則大明律制書有違條有曰,凡奉制書有所施行,而違者杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣,魚用謙,杖一百收贖,告身盡行追奪。宋東胤段,郵傳法意,本自嚴重,新頒格例,不啻申明,則驛屬輩不考公文,擅給馬匹,致有此怪駭之擧者,其在重馹路杜後弊之道,不可以時離郵次,有所容貸。罪取考律文,則大典通編禁制條有曰,驛馬私與者,杖一百流三千里,推斷條有曰,犯私罪,杖一百以上之罪決杖,告身盡行追奪,雜令條有曰,王府決杖者,代以金贖矣,宋東胤,杖一百收贖,告身盡行追奪。慶尙道永川郡流三千里定配,而以議啓內辭意,具罪目,依例發遣府羅將,押送配所,何如?傳曰,允。如有功·議,各減一等。魚用謙,則前日讓路之際,設或帶隷受杖,何關於渠之淸齋,而莫重傳香之時,屢飭稱托,及其置對也,敢以至瑣屑之事,不成說之語,肆然納招者,紀綱姑捨是,其在重所重之義,不可奪告身而止,而聞有篤老之親,以畿沿徒一年定配,許令收贖勘放。宋東胤,則不在官次,容有間焉,定配分揀,可也。
行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,校理尹光普,副校理朴奎淳,正言尹在明·朴崙壽,修撰金熙朝·申獻朝,副修撰尹致性啓曰,請黜置罪人鄭致達妻,亟令王府,夬正典刑。請物故罪人德相,亟施孥籍之典。請逆賊尙喆,依律處斷。一行半刀削行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,正言尹在明·朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府,設鞫得情。請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。執義林道浩啓曰,請爲奴罪人金壽賢·河翼龍,竝令王府,設鞫得情,夬正王法。請收還諸儒停擧之命。措辭見上答曰,不允。正言尹在明啓曰,請爲奴罪人金壽賢·河翼龍,竝令王府,設鞫得情,夬正王法。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。請逆賊尙魯,亟施孥戮之典。措辭見上答曰,不允。
辛亥十月初四日辰時,上御重熙堂。下直守令入侍時,左副承旨洪義浩,假注書趙台榮,記注官金潭·金良倜,楚山府使金啓洛,以次進伏訖。上命啓洛進奏職姓名訖。上曰,本州以弊邑之外,近來民事,誠多可悶之端云,下去後各別務爲,可也。上曰,何日當爲離發耶?啓洛曰,明朝當爲登程矣。命義浩宣諭訖。命退,諸臣以次退出。
上在昌德宮。停常參·經筵。
李思祚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李思祚啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李思祚啓曰,御營廳將官來言,今日本廳軍兵,日次私習云矣,敢啓。傳曰,知道。
李晩秀啓曰,今初六日大院君墓行祭時,何承旨進去乎?敢稟。傳曰,左承旨進去。
李晩秀啓曰,今初六日河東府院君·潘城府院君·綾安府院君致祭時,何承旨進去乎?敢稟。傳曰,右副承旨進去。
傳于洪義浩曰,下直守令留待。
傳于洪義浩曰,下直守令入侍。
傳于李晩秀曰,左承旨入侍。
以禁府時囚罪人勘律草記,傳于李晩秀曰,近來國綱,雖曰掃地,魚用謙供辭,殆不近於常性。近來如渠負罪之蹤,漸漸跳踉若此,而名以堂堂王府,徒仰渠口,無難捧供,渠固不足說,禁堂事萬萬駭然,當該赴坐堂上,亟施不敍之典,執筆都事汰去。雖以孝理之政,不得不收贖,莫重祀典之淸齋不參事,敢以至鄙褻之事,肆然納招,此一款,不可不更問委折,魚用謙仍囚,待下敎捧供事,分付。
傳于李晩秀曰,京畿監司入侍。
以京畿監司徐鼎修啓本,判中樞府事兪彦鎬祿俸不爲領受事,傳于洪義浩曰,令地方官更爲輸送。
李思祚,以備邊司言啓曰,因平安前都事金方行民弊條列別單,草記稟處事,命下矣。取見其別單,則年事與民瘼,條列頗詳,而其中民庫到處蕩然之爲最可悶者,其說誠然,此不嚴加管束,盡除謬習,來頭西民之不可支吾,不待明者而知矣。聞前前道臣有所釐改,前道臣又潤色之,今方在京繕寫,以爲下送箕營,刊布列邑之計云,若然則庶可有所補益,卽速完了,毋或遲延之意,更加申飭。寧邊之兵營屯倉,其來已久,營裨色庫之出往監封,雖曰有弊,本邑吏屬之必欲替當,亦未知其出於爲民,今不當別立新規,至於半留之請,亦由於不識營況裏面之致,今姑置之。鐵山府雹災之粒穀不留,極爲驚心,各項蠲減,先春議賑等節,有道臣在,寧不盡心?更加惕念之意,申飭。椵島獵虎之弊,臣亦曾所稔知,連陸之地,若果設穽設柵,以防虎入,則誠可幸矣,而其成與不成,利與無利,必詳問而詳採之然後,可以決之,分付道臣,着意擧行,以除民弊,實合事宜。宣川築筒,衆民所願旣如此,則不可以役民之難,有所持疑,亦爲分付道臣,量宜擧行。安州營穀之盡分,民以爲苦,理無足怪,而節度營軍餉之出送外邑,事旣重難,外邑視以移疾,亦多不願,此等事,非立談間可以處置。順安債弊,在所當念,而結役增價,亦不容易,此亦分付道臣,商度利害便否以處之,恐爲得宜。其他身彌島還穀事,忠壯等衛徵貢事,大同驛奴婢推刷事,旣有傳敎處分,不當更論,各鎭還弊,亦當待道臣論列狀聞,可以區處,以此分付,何如?傳曰,允。民庫事,若不別般定式,其將依舊而已,未知繕寫之冊子果合用,而卿亦取見乎?鐵山事,與楚山等三邑,可謂一而二云,言念民事,豈可暫弛乎?雖有日前下敎,更令道臣,目下民情及來頭蠲恤之策,從所見斯速狀聞,無或遲滯。如是而雖一夫一婦,有塡壑之弊,又或散而之他,如前日之爲,則守令拿致王府,刑推嚴勘,道臣卽其地方,勿限年定配,斷不可已,亦當分遣繡衣,考其勤慢,自本司各別措辭行會,可也。
李思祚,以訓鍊都監言啓曰,依下敎,北營別入直抄啓文臣中丁若鏞,先爲出直之意,敢啓。傳曰,昨日下敎,今始草記,何也?卿則推考,可也。
申耆,以義禁府言啓曰,本府廨宇諸處,已多傷破,而至於東南兩獄,幾盡頹壓,時囚所囚之西間,亦皆傾圮,其所修葺,不容少緩,故前後論移,不啻屢次,而戶曹或曰不欲着手,或曰待秋擧行,今則以寒沍不遠,春以爲期,一味延拖,終不擧行。墻垣四壞,便作通衢,獄宇全傾,頹壓在卽,若不及今修葺,非但獄體之疎虞,係縲實有巖墻之慮。卽令戶曹,斯速籌摘,先其急務,餘俟明春擧行,何如?傳曰,允。
申耆,以義禁府言啓曰,鄭學畊·金聖準·李斌等,各杖八十收贖,奪告身三等,魚用謙,杖一百收贖,告身盡行追奪,宋東胤,杖一百收贖,告身盡行追奪,流三千里定配照律草記批旨內,如有功·議,各減一等。魚用謙則前日讓路之際,設或帶隷受杖,何關於渠之淸齋,而莫重傳香之時,屢飭稱托,及其置對也,敢以至瑣屑之事,不成說之語,肆然納招者,紀綱姑舍是,其在重所重之意,不可奪告身而止,而聞有篤老之親,以畿沿徒一年定配,許令收贖勘放,宋東胤則不在官次,容有間焉,定配分揀可也事,命下矣。魚用謙,杖一百,徒一年定配收贖,告身盡行追奪,宋東胤,流三千里定配,分揀,杖一百收贖,告身盡行進奪。李斌,完原君八寸親云,議減一等,杖七十收贖,奪告身二等,而鄭學畊·金聖準,無功·議云矣,敢啓。傳曰,知道。
行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,校理尹光普,副校理朴奎淳,正言尹在明·朴崙壽,修撰金熙朝·申獻朝,副修撰韓光植·尹致性啓曰,請黜置罪人鄭致達妻,亟令王府,快正典刑。措辭見上請物故罪人德相,亟施孥籍之典。措辭見上請逆賊尙喆,依律處斷。措辭見上一行刀削答曰,不允。五字刀削
行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,正言尹在明·朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
持平崔重圭啓曰,請爲奴罪人金壽賢·河翼龍,竝令王府,設鞫得情,夬正王法。措辭見上向來兩司聯箚,蓋出於嚴隄防之義,則其在同臺事體,尤當齊聲之不暇,而伊時諸臺,屢次發通,終是巧避,只以見阻之疏,作爲免謗之資,其爲不誠,莫甚於此。請前大司憲申應顯,前持平金憬,亟施刊削之典。荒年民惠,災政最重,而當其俵災之際,該吏加報守宰,守宰加報營門,營門加報備局,及至分給也,自營門,下至該吏,次次除半,盡歸私橐。槪以論之,則徒損經用,民無實惠,事之寒心,容有極哉?請自今年,諸道災政,別遣繡衣,公平分給。答曰,不允。申應顯·金憬等事,以匿書姓名之有違不易之格例,不與之聯名,可奬而不可罪,斯速停啓。末端事,名以巡營,寧有除半之理,而雖欲別遣繡衣監俵,豈可以一繡衣,遍行三百六十州面面里里,逐夫俵結乎?敬差官猶以有弊,昔有而今無,況繡衣乎?固知防弊之意,決是難從之請。不允。
正言朴崙壽啓曰,請爲奴罪人金壽賢·河翼龍,竝令王府,設鞫得情,夬正王法。措辭見上請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上臺啓停連,事體自別,僚臺以門將禁疏事,旣發新啓,而及承聖批,允從之敎,只在禁條之外,伊後詣臺之臣,固宜積誠連籲,仰冀兪音,而禁疏事,停啓,頒示朝紙者,不但有違格例,大駭聽聞。請伊日停啓臺臣,施以譴責之典。月六登對,法意有重,民生困悴,國計諮訪,惟在賓筵之頻開,近日以來,無公事頉稟,殆至月餘,雖使今日已治而已安,蔀屋艱難之狀,固宜頻徹於廈氈之上,況今秋農失望,民憂正殷,區劃設施,不宜少緩。請令廟堂,無曠日次,依例登對。今年田農之失稔,八路同然,至於北道之三水·甲山·利城·端川等四邑,則始旣受傷於久雨,終又被災於早霜,目下民情,無異慘歉云。近年以來,宵旰之憂,每在於北民,評事之監賑,南粟之移哺,無歲不然。雖彼蠢愚之俗,豈昧軫念之澤,而惟彼四邑之告歉,最甚於一道,其在一視之道,宜垂終始之惠?請令廟堂,別究賙恤之策,申飭道臣,着意奉行。國法最重於懲貪,故前後犯之者,雖蒙疏釋之恩,銓家之不敢循例照擬,乃所以重其法也。前郡守申曮,以繡啓論列,觀之,其所罪犯,不輕而重,幸因大霈,乍竄施宥,曾未幾何,而旬日之內,隨政輒擬,殆若無故者然,事之駭然,莫此爲甚。請當該銓官,從重推考。向來百歲老人申義淸,摠管之特除,布帛之優給,固知出於尊年惠養之盛德,而其子秉權,則地是寒微,人又蠢騃,特以老人之子,收用有命,恩典屑越,而至於敎官之職,自是蔭路之淸選,不可人人而濫授,銓曹急於奉承,不少難愼,遽然擬入,有乖官方。請敎官申秉權,亟令遞改,當該銓官,從重推考。答曰,不允。停啓臺臣事,可停則停,焉有一發不敢停之臺體乎?次對事,近以大臣之逐日造朝,廟謨無一事半事之滯留者,而言則是矣,北道四邑事,日前已有別諭於道伯,而更令廟堂,申飭該道,以賙恤之策,論理狀聞。申曮擬望事,所坐稍異於贓汚,而向以魚用謙事,處分未久,又焉敢若是?當該銓官事,極爲駭然,不可例推而止,爲先緘辭,從重推考。敎官申秉權差改事,及銓官推考事,過矣,其地處足可無礙,況敎官異於寢郞,曾有調用之格例,又況有特敎乎?爾旣曰屑越,區處何難?申秉權,令該曹出六區處,仍令口傳擧行。
吏曹口傳政事,以申秉權爲軍資主簿。
開城留守具庠疏曰,伏以,宸心興感,拜陵誠展,回蹕萬安,臣民欣忭,如臣尤有所區區感祝者。臣之先祖國舅臣思孟之墓,以在輦過之地,追下致祭之命,恩結九泉,榮動一門,聚首攢手,容有極哉?臣以後孫,宜參末列,而職守有縻,不敢徑發,玆不得不略入文字,仰煩崇聽。伏乞暫許往來之暇,俾伸情禮,仍治瀆擾之罪,以昭法紀,千萬幸甚。答曰,省疏具悉。卿其依所請往省,仍許參祭。
辛亥十月初五日辰時,上御重熙堂。右承旨與京畿監司入侍,右承旨李敏采,記事官李海淸,記注官金潭·金良倜,京畿監司徐鼎修,以次進伏訖。上命讀公事,書判付訖,鼎修曰,西平府院君墓碑閣,方有修改之命矣,鈴原府院君尹壕墓,在於道內麻田地,而碑文中奉書中廟御諱,事體與西平府院君墓碑,無異,故敢此仰達。上曰,令地方官建閣,建閣後,當遣官致祭,畢役後狀聞,可也。出擧條命退,諸臣以次退出。
辛亥十月初五日未時,上御重熙堂。左承旨入侍時,左承旨李晩秀,假注書趙台榮,記注官金潭·金良倜,直閣徐榮輔,以次進伏訖。上命晩秀,讀奏公事,仍書判付訖,榮輔曰,臣於掌試歷路,聞四郡守宰之言,則湖西諸邑,民多還少,穀簿在在枵然,而獨堤川一邑,舊逋單代等流來積弊,近年幾皆釐正,而今則反以還多爲弊,以其穀摠,比厥民戶,太不相當,誠一痼瘼云。目今開倉在卽,捧糴伊始,臣意及此時,較戶量穀,留爲糶糴之資,其餘數則量宜集錢,移劃於道內穀少邑,待明秋還作本穀,以爲蘇救裒益之地,恐爲便好。下詢廟堂,從長稟處,何如?上曰,小邑之半,十萬穀包,豈不爲積弊乎?較量裒益,固是急務,而分留之一時執錢,能無錢荒之慮乎?今年內收捧,與明年更分後收捧間,令道臣酌量事勢,期於便而易行,至於移此貿彼之際,吏緣爲奸,價不盡歸,則是以堤川一邑之弊,遍及無弊之各邑,豈成說乎?亦令道伯,所以貿置之方,必求其穀不出倉,民亦息肩之實效事,令廟堂嚴飭該道,擧行形止,論理狀聞事,一體分付,可也。出擧條命退,諸臣以次退出。
上在昌德宮。停常參·經筵。
徐龍輔,以內閣言啓曰,御直標題書寫吉日,令日官推擇,則今十月初七日辰時爲吉云,以此日時,擧行,何如?傳曰,允。
傳于李敏采曰,明日當由逌瞻門,景慕宮展拜,該房知悉。
傳于徐龍輔曰,右承旨入侍。
傳于徐龍輔曰,明日,卽御容圖寫後標題書寫之日也。正本,當用於所重處陪安,而例有小本一本,此則無依先朝藏小本於奉安閣之故事,明日標題書寫後,當藏于景慕宮之望廟樓,而旣有展拜之命,儀節則如承史侍衛,軍兵磨鍊節次,竝除之,當隨便爲之,令內閣禮曹知悉擧行。
兵曹口傳政事,副司果申秉權單付。
吏曹口傳政事,承旨單金載翼,以申秉權爲報恩縣監。
徐邁修啓曰,新除授右副承旨金載翼,卽爲牌招,何如?傳曰,允。
傳于徐邁修曰,在外承旨許遞,與未差之代,前望單子入之,待下批牌招察任。
承旨前望單子入之,徐龍輔·林濟遠落點。
傳于徐龍輔曰,故相趙顯命遷窆發向湖西云,此是先朝帶礪親功臣,而又是大臣之靷行也,沿路及本邑擧行,使之按例爲之,安葬後遣官致祭事,分付。
傳于林濟遠曰,左副承旨入侍。
吏批,有政。判書金文淳,參判朴祐源進,參議未差,都承旨徐邁修進。以閔鍾顯爲副提學,李太亨爲應敎,尹光普爲校理,李祉永·閔昌爀爲副校理。
兵批,判書吳載純進,參判洪檢入直,參議李夔,參知尹長烈病。以李亨元爲都摠管,朴明勳·柳光濂爲武兼,李禹鉉爲黃海水使,金光運爲大興中軍。副護軍姜五成·李殷模竝單付,副司直李晩秀·曺遠振·李思祚·金熙采·成德雨,已上竝單付,副司果李晴單付。
林濟遠,以備邊司言啓曰,明日御眞入瞻時,應參諸臣中或有坐罷之人,竝敍用,令該曹付軍職,使之同爲進參,何如?傳曰,允。
兵曹口傳政事,副司果李顯單付,副司直鄭存中·洪仁浩·沈晉賢,已上竝單付。
李敏采,以備邊司言啓曰,因忠淸監司奴貢變通事狀啓,有卽爲草記稟處之命矣。方令八域民生,被聖朝若保之恩,樂生安業,仰父俯子,而獨抱冤無告者,內寺奴婢是已,譬如陽春化煦,萬物咸熙,而陰厓絶壑,猶有霜雪之未盡融化者,此所以特軫宵旰之念,使八路方伯,盡心釐革者也。今以忠淸道臣之啓,觀之,雖未知其畢竟釐改之果能盡善與否,而其所請數條,不可以有違流來之規,而格以寢之也。蓋朝家旣有大更張,則必有大惠澤,然後雖新入花名者,亦當自以爲無冤,何可計較其納貢多少,以乖寧失之義乎?從今以後,無論山邑·沿邑,凡諸奴貢,皆以二兩錢定式,限十月上納,今年則事勢之掣礙,誠如狀中所陳,姑爲退限,以臘月上納之意,竝爲依狀請許施,何如?傳曰,允。苟利於民,何拘有例無例?本道納內奴·寺奴貢,一竝以純錢,永爲定式,自本司添錄於奴婢元事目,可也。
徐龍輔,以兵曹言啓曰,依傳敎,訓鍊院別入直抄啓文臣金履喬·金履載·沈能迪,慕華館別入直抄啓文臣朴宗京·鄭魯榮·尹寅基·韓商新,姑爲出直,再明日還爲就直,依前肄藝之意,敢啓。傳曰,知道。
徐龍輔,以訓鍊都監言啓曰,依傳敎,北營別入直抄啓文臣崔璧·洪秀晩·宋知濂,今日姑爲出直,再明日還爲入直之意,敢啓。傳曰,知道。
徐龍輔,以御營廳言啓曰,依傳敎,城北屯別入直抄啓文臣徐有聞·金羲淳·金達淳,今日姑爲出直,再明日還爲入直,肄藝之意,敢啓。傳曰,知道。
徐龍輔,以摠戎廳言啓曰,依傳敎,鍊戎臺本營別入直抄啓文臣李羲甲·徐有榘·李明淵,姑爲出直,再明日還爲就直,依前肄藝之意,敢啓。傳曰,知道。
司憲府照目,前吏曹判書鄭昌順,吏曹判書金文淳,參判朴祐源等緘答云云,緘辭從重推考,罪各杖一百收贖,竝只公罪是白乎矣,係是一品·二品,上裁,何如?奉敎旣異於贓汚,則此重臣之擬申曮,不以爲大非之鄭昌順照律乙良,安餘爲旀,金文淳段,負至重矣,乘不致寇乎?近來注擬,多見其生疣,申曮之當擬不當擬,不足較挈於其間,然不可以此,徑遞長銓緊任,依此照律施行爲是矣,功·議各減一等爲旀,朴祐源段,不過參議,則以不卽發論,防擬爲罪,似過矣,照律分揀爲良如敎。
行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,校理尹光普,副校理朴奎淳,正言朴崙壽,修撰金熙朝,副修撰韓光植·尹致性啓曰,請黜置罪人鄭致達妻,亟令王府,快正典刑。措辭見上請物故罪人德相,亟施孥籍之典。措辭見上請逆賊尙喆,依律處斷。措辭見上一行刀削答曰,不允。五字刀削
行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,正言朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。措辭見上答曰,不允。
持平韓永逵啓曰,請爲奴罪人金壽賢·河翼龍,竝令王府,設鞫得情,快正王法。措辭見上國家之設置左右捕廳,蓋欲覘察非常之類,禁戢竊發之患也。近來人心益渝,治法漸懈,奸細之出沒閭巷,偸竊財貨者,無日不聞,無處不發,乃至於公物之來納上司者,亦多有見失之患云,事之驚心,莫甚於此。此而不已,則將不免白晝剽吏之境,而莫之禁也,當初設廳之意,豈亶然哉?此而置之,平民無以安業,奸徒無以畏法,請當該左右捕將,竝施譴責之典。人心世道,雖曰日渝,而豈有如儒生黃鍾五之蔑倫悖理也哉?娶人之女,聘則是妻,奔則是妾,自是古今不易之常經,而彼鍾五者,再娶於李姓之家,聘之如禮,歸之如禮,而忽於稍久之後,謂以地閥不敵,配耦爲難,當初聘來之妻,勒降爲妾,聽聞所及,莫不駭憤。此而置之,其爲乖風化而傷倫紀,庸有極哉?請儒生黃鍾五,依法典繩以重律。答曰,不允。無言無言,豈有若近來之無言時節乎?有國而無言,何異於人而無血氣乎?近日爻象,不可以太寥言,不得已略費辭敎,導之使之,則屬於禁令之啓,鎭日發出,無此言則不敢爲他語,殆作飯之佐味,醞之持鰲,乃使來言之意,反啓杜言之漸,爾等事,寧不駭然?於是乎又爲此無於例之例,事屬禁令邊新啓,使皆還給臺廳,非予輕臺閣,卽臺閣之不體苦心而然。爾等次知之捕將事,爲先從重推考,黃鍾五事,係是倫常,不可輕信風傳之言,有所立落於其間,令該曹査其虛實,仍具意見論理,指一回啓事,分付,可也。
正言朴崙壽啓曰,請爲奴罪人金壽賢·河翼龍,竝令王府,設鞫得情,快正王法。措辭見上請金甲島爲奴罪人克觀,古今島爲奴罪人克泰,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上請亟寢五啓還給之命。措辭見上答曰,不允。
辛亥十月初六日辰時,上御重熙堂。右承旨入侍時,右承旨李敏采,記事官李海淸,記注官金潭·金良倜,以次進伏訖。上命書傳敎曰,軍資主簿望筒勿施,出六以單付施行事,分付。上曰,臺啓如已傳啓,卽爲持入,可也。潭承命出持入,上命書批答訖。敏采曰,臺啓何等體重,而有此還給之命,是豈非萬萬過中之擧乎?伏願亟寢五啓還給之敎焉。上曰,旣有下敎,則承旨但當擧行而已,何敢若是煩奏?仍命書傳敎曰,莫體申諭之苦心,敢爲此不緊奏語,政院但當還傳而已,還傳以後事,奚可干涉乎?當該承旨從重推考。仍命退,承史以次退出。
辛亥十月初六日辰時,上御重熙堂。左副承旨入侍時,左副承旨洪義浩,記事官李海淸,記注官金良倜·承膺祚,以次進伏訖。上命書傳敎曰,七十尙云古來稀,過八十九十之百歲乎?又況召見之餘乎?今旣陞六,宜令養以專城,湖西守令陞資人,令該曹,承旨見窠,口傳內擬,其代以百歲老人前都摠管申義淸子軍資主簿申秉權,亦令口傳擬入,待下批除朝辭赴任。又命書傳敎曰,明日行禮,在本閣爲大儀節,抄啓文臣別省記之類,今日姑爲分揀,與舊選諸文臣,使之參班,更自再明日就直肄藝事,分付。又命書傳敎曰,明日參班玉堂諸官,不可不備員,亦當有長官,玉堂中在外及未肅拜不爲行公人,竝許遞,政官牌招開政,自副提學以下,以在京無故人差出,待下批牌招察任。命書榻敎曰,奉命在外承旨許遞。命退,承史以次退出。
上在昌德宮。停常參·經筵。
申耆啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
申耆啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于徐龍輔曰,左承旨入侍。
傳于徐龍輔曰,未肅拜摠管許遞。
傳于徐龍輔曰,定式事目,姑未頒布,而日字善擇,日官問名,令本監調用。
傳于徐邁修曰,政官牌招開政。
徐邁修,以吏批言啓曰,御眞圖寫時,都廳閣臣直閣徐榮輔三品職陞遷事,命下矣,已經準職,何以爲之?敢稟。傳曰,然則堂上三品擬入,可也。
吏批,有政。判書金文淳進,參判朴祐源內閣進,參議未差,同副承旨申耆進。以李勉兢爲吏曹參議,成德雨爲司諫,李在學爲工曹參判,徐榮輔爲戶曹參議,承膺祚爲工曹正郞,徐洛修爲禁府都事,李命基爲軍資主簿,權太應爲童蒙敎官。兼瓮津府使單李禹鉉,閣監兪得祐今加通政賞加事,承傳,兼春秋單承膺祚。
兵批,判書吳載純進,參判洪檢入直,參議李夔,參知尹長烈病。以曺允亨爲副摠管,李漢興爲宣傳官。副護軍尹範行單付,副司直李在學·金履禧·金載翼·吳泰賢·朴奎淳竝單付。
林濟遠,以訓鍊都監言啓曰,今十月初七日景慕宮展拜時,因兵曹節目,金虎門軍四十名,銅龍門軍四十名除出,把摠李琦鉉,哨官具網率領,挾輦侍衛,銅龍門軍五十名,哨官朴致儉率領,出付排立當次營門,還宮後,各還直所,而竝待標信擧行之意,敢啓。傳曰,知道。
林濟遠,以御營廳言啓曰,今十月初七日景慕宮展拜時,依兵曹節目,集春營入直軍五十名,新營入直千摠鄭殷誠,領赴于禁衛營都領陣,入直哨官丁麟泰,率該哨標下軍七名,仍爲入直,東營入直軍三十名除出,該入直把摠李厚在率領,宮大門外把守,而竝待標信出用,解嚴後各還本處,入直之意,敢啓。傳曰,知道。
辛亥十月初七日辰時,上御書香閣,御眞標題入侍時,左承旨徐龍輔,右承旨李敏采,左副承旨林濟遠,右副承旨洪義浩,同副承旨申耆,記事官李海淸,假注書趙台榮,一提學吳載純,原任直提學金憙,原任直閣徐鼎修·鄭東浚·尹行任,檢校直閣李晩秀入就位,行四拜禮,分東西,以次進伏訖。引儀唱監董諸臣,尙方提調入就位,行四拜禮,監董閣臣蔡濟恭·徐浩修·朴祐源·徐榮輔,尙衣提調鄭昌順,副提調徐邁修入就位,行拜禮,以次陞閣。標題正時至,御眞正本書寫官知事尹東暹,小本書寫官戶曹參議曺允亨,進前標題訖,展奉于閣內,監董諸臣及應參入瞻諸臣入就位,行四拜禮,以次進前奉審。上曰,大臣則入于楹內奉審,其餘諸臣東西班各四員,楹外奉審,玉堂長官外,堂下諸臣,皆於庭下仰瞻,而大臣仍爲進前,可也。左參贊金華鎭等,以次進楹外仰瞻,上敎坡州牧使李敏輔曰,其果一半分相似否?敏輔曰,臣眼昏無以諦瞻矣。上曰,進入楹內,可也。敏輔入瞻訖,奏曰,畫日模天,事係莫重,而七分順成,臣不勝忭幸矣。領敦寧洪樂性,左議政蔡濟恭,進伏奏曰,日氣淸朗,聖體,若何?上曰,一樣矣。樂性曰,日吉辰良,御眞圖寫,功訖禮成,區區下情,實不勝欣幸之至矣。上曰,此是大儀節,而果爲順成,可幸矣。上曰,書寫官尹東暹,曾於辛丑,標題御眞,今於十年之後,又爲標題,事甚稀貴,精力筆法,少無差減,尤極奇異矣。濟恭曰,此重臣今年爲八十二歲,而筋力之强旺,筆法之精健,無異少壯,誠甚稀貴。且聞數年前,有産育之事,此誠罕聞之事矣。上曰,八十老人之生育,誠亦稀異矣。大抵此重臣之爲人,極爲沈靜,此爲遐壽之徵矣。濟恭曰,此重臣,與臣久爲喉院僚,習知人品,無論大小事,未嘗有驚動急遽之色,此所以享壽也。上曰,予嘗謂左相筋力之强旺,無人企及矣,今此重臣之筋力,反復勝矣。濟恭曰,臣之犬馬之齒,比此重臣,殆減十歲,重臣之强旺,大過於臣矣。上曰,左相畫像,則日前已見之,領敦寧畫像,亦欲一見,入送,好矣。樂性曰,臣則年前入耆社時,有小幀,而此已經睿覽,更無他本矣。上曰,卿之衰境儀容,更摸一大幀,工訖後卽爲入送,好矣。左相畫像,則以其在屛廢之時也,故滿面滯氣,顯有憂愁鬱抑之色,大非今日柄用後儀形,故亦令更摸矣。濟恭曰,臣於伊時,使李命基寫出,而渠則實見其憂滯氣色,故如是摸出,臣自觀之,決非太平宰相氣像,此可謂良畫師矣。上曰,左相容貌,雖令在寒微之地,畢竟做得此地位,且其氣力,足可以力致遐壽矣。樂性曰,僚相之言,豈容陳奏於榻前,而左相凡事,無非俗談所謂抑之板,力致遐壽之敎,亦至當矣。上曰,卿所云抑字,卽好字也。衛武公作抑戒詩,而亦復遐壽矣。命大臣以下先退。上曰,御眞奉安于宙合樓,可也。監董諸閣臣,奉御眞安于宙合樓訖,上曰,小本奉于御輦,進詣于景慕宮,奉安于望廟樓,而諸閣臣一竝陪進,可也。浩修等,奉安御眞小本於御輦陪進以出。命退,諸臣以次退出。
辛亥十月初七日辰時,上詣景慕宮。展拜入侍時,都承旨徐邁修,左承旨徐龍輔,右承旨李敏采,左副承旨林濟遠,右副承旨洪義浩,同副承旨申耆,記事官李海淸,假注書趙台榮,記注官安經心·金良倜,以次隨駕,上具翼善冠·衮龍袍,乘輿出俊門·月覲門,入逌瞻門·日瞻門,詣齋室降輿,出東挾門就板位,行再拜禮,入廟內奉審,還詣齋室,出西挾門乘輿。命書傳敎曰,御眞圖寫監董諸臣以下,依例書啓。駕出日瞻門·逌覲門,入月覲門詣暎花堂,降輿還內,諸臣退出。
辛亥十月初七日未時,上御重熙堂。左承旨入侍時,左承旨徐龍輔,記事官李海淸,記注官金良倜·承膺祚,以次進伏訖。上命書傳敎曰,御眞圖寫時摠察閣臣原任提學蔡濟恭,內寺馬一匹面給,監董閣臣檢校直提學朴祐源,尙衣院提調鄭昌順·徐浩修,副提調徐邁修,依辛丑年例,各內下豹皮一令賜給。都廳閣臣直閣徐榮輔,係是堂下官,事當加資,皆不欲張大,三品職今日政陞遷,郞廳戶曹正郞鄭華淳,依辛丑年例,外職陞敍,標題書寫官等,別下傳敎。主管畫師司果李命基,同參畫師氷庫別檢金弘道,相當職除授,隨從畫師嘉善許礛,折衝韓宗一·金得臣·李宗賢,前僉使申漢枰,司果卞光復,差備官司僕寺正鄭東觀等八人,本閣差備官兼檢書官李德懋等九人,及贊儀李衡弼等五人,別看役藍浦縣監丁遇泰,前五衛將姜世重,依辛丑年例,捧傳旨,其餘員役工匠等,亦令該曹考例施賞。又命書傳敎曰,御眞小本之藏于本宮望廟樓,出於遵用故事,兼寓瞻依之誠,其在重其事示後來之道,豈可與監董之勞,比同?都提擧左議政蔡濟恭,熟馬一匹賜給,提調鄭昌順半熟馬一匹賜給,禮房承旨徐龍輔兒馬一匹賜給,宮司令黃基厚,直長徐洛修竝陞敍,守僕等令該曹米·布題給。又命書傳敎曰,知事尹東暹,七十二歲時,以書寫官進參,今於八十二歲,又爲書寫,凡百不衰,筆力愈健,而八十老人之産育,聞於大臣言,豈不稀貴乎?宜施優老之典,令該曹衣資·食物,比優例倍給,以示尊年之意。戶曹參議曺允亨,以桂坊舊僚,年近七十,而前此效勞於國役甚鉅,尙在緋玉之列,殊非念舊記勞之意,今日政摠管擬入。命退,承史以次退出。
上在昌德宮。停常參·經筵。
未時,電動。
未時申時,灑雨下雨,測雨器水深三分。
夜自四更至初九日開東,灑雨下雨,測雨器水深九分。
徐龍輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐邁修啓曰,同義禁李亨元,除拜後過三日,不爲出肅,依定式推考警責,仍卽牌招,何如?傳曰,允。
徐龍輔啓曰,行公臺諫之循例詣臺,纔有飭敎,而今日諫院,無詣臺之員,合辭方張之時,無端闕啓,事甚未安。諫院行公臺諫,推考警責,仍卽牌招,何如?傳曰,允。
徐龍輔啓曰,來十一日輪對日次矣,敢稟。傳曰,爲之。與前次未受點人,同爲受點,使之待令。
徐龍輔啓曰,來十一日朝參日次矣,敢稟。傳曰,停。
徐龍輔啓曰,來十一日專經文臣殿講日次矣,敢稟。傳曰,待下敎爲之。
洪義浩啓,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
徐龍輔啓曰,訓鍊大將趙心泰,以本營習陣,明日出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
傳于徐邁修曰,都承旨入侍。
傳于林濟遠曰,戶房承旨入侍。
傳于徐龍輔曰,官非一品,無得筵中辭職,而有問則對,不至大不可,然有關後弊,亦甚屑越。都承旨徐邁修,從重推考,今此問備之擧,雖出於尊體貌,而取於知申者,以其淳實,亦豈必拂其性乎?其泮任勿擬事,辭懇,已特許之,分付銓曹。
以大司諫朴天衡,正言尹在明牌不進罷職傳旨,傳于林濟遠曰,只推。
傳于徐邁修曰,是月收藏之月也,而微聞有隱隱之聲,聲至微,有聞者不聞者,而旣聞之,恐懼惕若之心,豈有間於隱隱與轟轟乎?宜有側身修省之道,令廚院今日常饍減捧,仍令三司言責之官,各陳昌言,以副求助之至意。
都承旨徐邁修,左承旨徐龍輔,右承旨李敏采,左副承旨林濟遠,右副承旨洪義浩,同副承旨申耆啓曰,伏以,今日之雷,殿下獨聞於臣等所不聞之地,減饍之敎卽下,責躬之意冞切,臣等相顧驚疑,莫省所以。果於俄忽之間,繼有轟殷之發,處微若顯之德,始焉欽服,有感必應之理,從此益信,此殆燕蠖之中,一念對越,聽於無聲,卒有以致仁天之申警也。噫,應天之道,不可以無災而少忽,治國之要,不可以已安而弛慮,況國未必已安,天未嘗無災者乎?臣等忝在近密,不言有罪,亦何敢徒然泯默乎?君德成就,專責經筵,列朝以來,必重此事,夫何近年?三接久輟,講稟徒爲文具,館銜遂作冗官,固知高明之學,無待乎常談,陳腐之言,不當於聖心,而愛禮存羊,聖訓有稽,咽噎廢食,古語可戒,臣等於此,誠不勝憂慨之忱也。言路開閉,關係何如,而媕啞之習,日甚一日,竝與懲討大同之論,而幾乎廢閣,滔滔一世,便作無言之朝廷,歷考盛際,古有是否?日前飭敎,寔出於來言之盛意,而人人未必有敢諫之風,事事未必爲可論之端,必使今日進一言,明日論一事,殆若學舍生分日立課者然,則雖有能言之人,係是難繼之道,畢竟猥雜之奏,難免苟克之譏,殿下所以督責者,恐不如積誠求助之爲得也。言可用則採之,不可用則置之而已,矧乎事關嚴討?設爲禁條,堂堂言路,付諸目不識丁之一武夫,取捨出納,任渠所爲,韎韋當閽而呵喝,衿紳抱匭而彷徨,凡在聽聞,莫不憂歎。只此一事,恐爲杜口鞱舌之大關捩,比諸謗木諫鼓之世,其氣像,何如也?名器者,卽人主礪世磨鈍之大柄也,班資截有階級,官方初不淆雜,然後人懷自好之心,世絶非分之望,處身立朝,蔚有可觀。殿下卽祚之初,未嘗不留意於愼惜二字,稍復古規,朝野拭目,奈之何近年以還?躁競成習,僥濫爲事,通擬之際,物情不愜,甄注之間,公議多駭,腰金頂玉,徧滿朝著,而文學政事,指不多屈。銓長何等要顯,而素乏踐歷之人,無難擧似,中批在所難愼,而凡於內外之職,或多濫恩,有識寒心,當復如何?雖以蔭路言之,今日初仕,卽他日字牧,則不可人人而輕畀也,決矣。名以鄕薦,間有夤緣圖得之流,補以門功,每多猥瑣不稱之弊,三曹擬望,至爲苟艱,享官差出,亦難排比,使此輩任民社,其能效分憂之責乎?名器之屑越,一至於此,此雖末節,亦非細故。殿下臨御以後,必欲大煞整頓,微文細節,靡不復古,而凡此數事,比之祖宗盛時,終不得挽回一半,紀綱不振,而有以賤陵貴之歎,奢汰漸滋,而有民窮財竭之弊。鍾鼓玉帛,非不燦然有章,而實效未涯,治象無覩,其在應天以實不以文之義,得無有歉於聖衷者否乎?臣等倉卒貢愚,言短意長,草草數語,不足以效目下之責,惟聖上益復警惕,大加振刷,亟軫轉災爲祥之道焉。惶恐,敢啓。答曰,知道。臚列時政諸條,何事何人之指陳,雖未一一領會,言則無非切實,當體念矣。經筵一事,非倦也,向於前玉堂李義鳳入侍也,始說盡本意。蓋義鳳,以胄筵舊僚,初登玉署橫經之席,不可不以不忍言之事,一言之故耳,言語異於文字,廷臣不惟不知,如爾等在近密者,亦當昧昧,又不得不略略申諭矣。至於上疏門禁事,爾等之言,非不好矣,處分亦豈得已乎?一門將搪三司之疏,古豈有是?三司若順承,則禁令自歸於還寢,爾等須言於三司也。
以平安監司洪良浩狀啓,濟州漂人出來事,傳于林濟遠曰,渠輩十五人,萬死之餘,得以生還,極爲奇幸。嚴飭沿路,着念護送,交付於原籍官事,令廟堂卽爲分付。
以咸鏡監司李文源狀啓,道內各邑災實分等事,傳于徐龍輔曰,竝依狀請施行事,分付。
以慶尙左水使崔東岳狀啓,多大浦戰船燒燼,不能檢飭,惶恐待罪事。傳曰,勿待罪事,回諭。
傳于申耆曰,當該司謁,令攸司科治。
傳于申耆曰,坐直承旨入侍。
申耆,以禮曹言啓曰,卽下傳敎中,令廚院今日常膳減捧事,命下矣,減膳之限,止於今日,自明日依例復舊封進之意,分付,何如?傳曰,允。
申耆,以備邊司言啓曰,本司武郞廳李雲祜,奔走勤仕,已滿十五朔,依例六品遷轉事,捧承傳施行,何如?傳曰,允。
申耆,以訓鍊都監言啓曰,本局分授都城肅靖門西邊體城三間許頹圮處,今已畢築,女墻仍爲始役,把守軍兵,撤罷之意,敢啓。傳曰,知道。
徐龍輔,以義禁府言啓曰,魚用謙,依下敎嚴囚之意,敢啓。傳曰,知道。
徐龍輔,以刑曹言啓曰,依下敎,臺啓批答誤傳承傳色中官金始采,各別嚴囚之意,敢啓。傳曰,姑爲保放。
李敏采,以刑曹言啓曰,當該司謁科治事,命下矣,依下敎,司謁李孝得,決杖五十度後,放送之意,敢啓。傳曰,知道。
大司憲趙宗鉉,行副提學閔鍾顯,大司諫朴天衡,執義林道浩,應敎李太亨,掌令朴瑞源·鄭弼祚,持平韓永逵·崔重圭,獻納李庚運,校理尹光普·李晴,副校理李趾永·閔昌爀,正言朴崙壽,修撰金熙朝·申獻朝,副修撰韓光植·尹致性啓曰,請黜置罪人鄭致達妻,亟令王府,快正典刑。措辭見上請物故罪人德相,亟施孥籍之典。措辭見上請逆賊尙喆,依律處斷。措辭見上一行半刀削
行大司憲趙宗鉉,大司諫朴天衡,執義林道浩,掌令朴瑞源·鄭弼祚,持平韓永逵·崔重圭,獻納李庚運,正言朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。措辭見上答曰,不允。
獻納李庚運啓曰,請爲奴罪人金壽賢·河翼龍,竝令王府,設鞫得情,快正王法。措辭見上請金甲島爲奴罪人克觀,古今島爲奴罪人克泰,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上府啓·院啓中五條還給之命,何爲此非常之擧也?臺言旣發之後,允可與靳持,惟在體諒之聖心,而至於還給一事,實是在昔未有之例。請亟寢五啓還給之命。答曰,不允。
獻納李庚運啓曰,臣之自來情勢,豈有一分堪居於見職之望,而向日除旨,適下於飭敎峻嚴之際,他不敢恤,冒沒祗肅,而略以目下事,有所論啓矣,誨責備至,乃有重推之命,而避辭旣阻於喉院,公議未伸於言地,臣於是撫躬慙惶,不知所以自措。從玆以還,不敢爲循例詣臺之計,一味蹙伏,只俟處分矣。今此飭敎又降,召牌繼至,分義所在,豈敢違傲,而第念特敎重推之外,又遭承宣之請推,揆以臺體,勢難行公,其何敢一刻抗顔蹲冒於臺次乎?請命遞斥臣職。答曰,勿辭,亦勿退待。
掌令朴瑞源啓曰,請爲奴罪人金壽賢·河翼龍,竝令王府,設鞫得情,快正王法。措辭見上答曰,不允。
掌令朴瑞源啓曰,科場事體,自來嚴祕,今番申飭之後,尤宜自別,而忠淸右道監試之出榜也,傳說狼藉,有駭聽聞,果因道臣狀啓,掌試都事與同參試官,雖已勘處,科場之不嚴如此,則科榜之淆亂,可知。請忠淸道監試,亟命罷榜。向來副司直愼基慶,以草野疎蹤,多有所敷陳,而以我聖上恢言路之意,旣降優批,又賜食物,惠老之典,孰不欽嘆哉?第其疏中諸條,雖未知得失之如何,至於閭巷間雜技等說,登諸奏御文字,事之瀆䙝,莫此爲甚。其在禁日後猥雜之道,不可仍置,請副司直愼基慶,施以罷職之典。答曰,不允。忠淸右道監試初試罷榜事,書吏雖曰,自來作姦者,場未罷而出付諸儒,則無異於姦未成,罷榜則過矣。然科場事體,至嚴且重,臺啓旣發之後,不可不一問大臣後處之,令該曹議于大臣,仍具諸堂議見草記。愼基慶事,草野耆舊之言,何必深看?
禮曹啓目,儒生黃鍾五査實原情云云。彼此納供,若是相左,反復究詰,不能歸一。降妾一款,倫常之變,旣無法典所載,又無禮家定論,臣曹不敢臆斷,上裁,何如?判付啓,倫常地處之輕重,已有筵敎於大臣,而不可不以文字一問後決處,發遣郞官,問議于時·原任大臣,仍又收議於僚堂刑官,粘啓稟處爲有矣,天下萬古,至重者倫常,決不可暫刻置李女於似黃妻非黃妻似黃母非黃母之間兺除良,一婦之冤,猶致五月之飛霜,況厥女情勢乎?適當修省之日,速決此事,未必不爲消弭之一端是置,今日隱隱之響,殆若提諉而使之振作之者,亦安知不在於此等處?此回啓待明朝爲之,須勿遲滯爲良如敎。
領中樞府事李福源箚曰,伏以,摹天繪日,至盛擧也,日吉辰良,功奏禮成,百靈所護,慶祿川至,在庭諸臣,進而拜稽,退而忭祝,莫不以與覩晠光,爲榮爲幸。如臣廢蟄床玆,積違軒陛者,一瞻之願,尤倍於夙夜諸賢,而狗馬賤疾,浹旬添劇,白晝如曛,寸步隨人,徹曉耿耿,欲起還廢,誠虧禮缺,此何人哉?況臣名忝內閣,班廁大官,他人所能,臣獨不能,有乖常分,殆關窮命,以悚以悼,生不如死,短箚自列,恭俟譴何。伏乞聖明,亟勘臣罪,以警具僚焉。取進止。答曰,省箚具悉卿懇。愼節奉慮,未造班聯,豈或過引?卿其安心勿辭,加意將攝。仍傳曰,此批答,遣史官傳諭于李領府事。
左議政蔡濟恭箚曰,伏以,俄者隱隱一聲,卽雷也,十月之雷,本屬天災,當此聖明之世,天何以示之災也?聖心警惕,絲綸誕宣,旣減廚院之供,又求昌言之助,大哉一哉,臣實欽歎。臣忝據揆地,徒引策免故事,以爲弭災之方,不以目下切急之務,一言而退,則是負殿下也,臣豈忍爲是?殿下勵精求治,宵衣旰食,十五年如一日,而獨於置相一事,若置忘域,三公闕二,已過周年,而廈氈訏謨之際,未聞宸憂之一及於此,獨以如臣之衰憒昏弱,不辨東西者,擧國而任之,有若官不必備者然。嗚呼,此何事也?天有三光,鼎有三足,光而廢二,天不得以爲天,足而缺二,鼎不得以爲鼎,今日國家之勢,不幸類此,如是之故,人不畏法,王綱日輕,而威之者誰歟?朝廷之上,公議蔑如,而董之者誰歟?搢紳之間,廉風掃地,而糾之者誰歟?士夫之家,文種殆絶,而化之者誰歟?蔀屋之中,怨咨頻興,而懷之者誰歟?推類以往,若此者指不勝屈,而苟究厥由,罔非置相不備而以非其人者,獨任之致也。古人曰,知如是爲病,不如是爲藥,以臣愚鹵,亦知其病如是,況以殿下智周萬物之聖學,寧有不知之理,則從以藥之,特轉移間事,何苦而不爲此也?臣不敢迤及長語,强效引例求免之態,惟以切急之務,妄附於要言不煩,殿下誠納臣言,亟退無似之身,誠心求賢,備置三公,如是而天災不弭,國勢不鞏,風俗不改,民生不奠,臣請伏妄言之誅矣,惟聖明,留神採納焉。取進止。答曰,省箚具悉卿懇。不大聲以色,隱隱若提誨然,予否德寡昧,徒切兢畏,凡所弭答之策,反諸身省檢,際接卿箚,以獨任之非其人,過自菲薄,恐非以實不以文之義。大抵王綱也,公議也,廉風也,文氣也,民憂也,卽今日時政之先屈指先用力處,其威之董之糾之化之懷之方,望在卿擔着承弼之地。卿旣說其弊病甚詳,奈反於救藥之術,敢讓於別人者,能不違於求助委畀之苦心至意乎?予當猛加側修之工,卿亦休却例讓,卽起視務,弘濟國事。仍傳曰,此批答,遣史官傳諭于左議政,再明日次對,明日來會兼行常參事,一體傳諭。
左議政蔡濟恭箚曰,伏以,御眞之十年圖寫,我家禮則然,繼述有光,臣民咸悅,況且小本之藏奉廟樓,感推羹墻,禮放晨昏,凡在陪扈,其有不感歎者乎?臣猥承董飭之命,粗效總察之誠,摸畫則不違威顔咫尺,寢食則連在五雲深處,其責重矣,其榮極矣。若其調和粉彩,則畫師存焉,考較儀軌,則閣僚是已,臣則終日在傍,默無攸爲,便一木偶者類,何嘗有毫髮可紀之勞,而特以其名在總察,畢竟行賞,迥異諸僚,天廏上駟,頒及陋屋,外寺恩帖,別施都提,以罔功一人之身,荷自天疊授之恩,家人聳觀,鄰里艶傳,在臣榮耀,世所罕有。但念聖朝功懋懋賞之義,乖舛至此,安得不慨然而歎,竦然而懼乎?念臣四載中書委毗愈篤,夷考事爲,無往非孤恩負心,今又以臣之故,國家之恩典漸屑,朝著之倖想日滋,則臣之罪,尤當如何?玆敢略陳短箚,畢暴愧恧之私。伏乞聖明,亟收成命,以務實政,以安私分,千萬幸甚。取進止。答曰,省箚具悉卿懇。賞典,何庸過辭?卿其安心領受。仍傳曰,此批答,遣史官傳諭于左議政。
都承旨徐邁修,左承旨徐龍輔,右承旨李敏采,左副承旨林濟遠,右副承旨洪義浩,同副承旨申耆疏曰,伏以臣等,卽伏見兩司聯箚,以喉舌之不通,張皇爲說,未知臺言何所指的,而臣等俱以無似待罪,惟見人言至此,何可晏然乎?玆敢聯陳短章,忙出禁扃。伏乞聖明,克削臣等之職,仍治擅離之罪,以謝人言,以靖私義,不勝幸甚。臣等無任云云。傳曰,如許之說,皆欲引義,則豐儲倉上疏紙,獨非經費乎?爾等推考,原疏還給。諸承旨卽爲牌招,推移入直。
行副提學閔鍾顯,應敎李太亨,校理尹光普,副校理閔昌爀·李祉永,修撰申獻朝·金熙朝,副修撰尹致性·韓光植等箚曰,伏以,反乎常者,皆災也,夏而有西北之旱暵,秋而有東南之水潦,矧自入冬以來,宜寒而燠,宜霜而雨,此莫非反常之災,而至於今日之雷而極矣。臣等聚首相顧,驚惶憂嘆之際,得伏見傳敎下者,言言丁寧,字字懇惻,始之以減膳修省,申之以各陳昌言,臣等奉讀以還,竊不勝欽仰贊歎之至。伏惟我殿下,德可以孚格天心,治可以遵迎和氣,而惟彼高高之天,降此殷殷之災,仁受我殿下,警告我殿下,若是其諄諄者,何也?臣等雖未敢指爲某事某應,以效漢儒之傅會,而第伏聞天人雖遠,一理相感,人事失於下,天譴見於上,然則今日之災,亦豈無所以而然哉?請以膚淺之說,略效憂愛之誠,以裨我殿下應天以實之道,惟殿下澄省焉。一曰,勤聖學。夫君德,成就責筵,其書則聖賢之言也,其學則窮格之工也,以之啓沃君心,以之開發聖聽,其所關係,顧不重歟?竊覵我殿下,龍樓燕閑,左右經史,默識乎天人性命之原,洞達乎治亂興亡之故,工非不篤,志非不勤,而第緣臣等無似,苟充經幄,使之備顧問,則空疎鹵莽,使之陳文義,則草率陳腐,曾不足以稱塞聖心之萬一,於是乎三講之舊制,召對之美規,未免有作輟之歎,此固臣等之罪,而抑又有不然者。漢武表章經術,則董·賈之倫作,唐宗大興文學,則虞·褚之輩進,儻殿下頻御經筵,益勤聖學,則環東土數千里,亦豈一二通經博古之士,可以對揚者哉?此誠必有之理,可驗之事,而猶且諉之以經幄之乏人,三晝晉接,一向停癈,則不幾近於因噎而廢食乎?此我殿下之於典學,或有所未盡其實也。二曰,開言路。夫國之有言路,猶身之有血脈,血脈流通之後,其身安,言路開廣而後,其國治,故古之聖王,立誹謗之木,置諫諍之鼓,汲汲求言,猶恐不聞言路之重,有如是矣。竊覵我殿下,御極圖治,十五年于玆,而未嘗罪一言者,犯顔敢諫,此正其時,而獨奈習俗日益骫骳,氣節愈復消磨,語衮闕則觸忤是懼,論時政則忌諱多端,以至尋常官師之規,亦皆顧瞻囁嚅,不敢盡言,此誠群下之罪,而君令臣從,其機斯捷,上好下甚,此理甚明。儻殿下,辭色以假之,誠心以導之,語雖不切,而法虞舜察邇之德,言或有激,而恢殷湯從諫之量,則疵政可聞,讜論可興。此在聖德,政宜加勉,而雖以近日事言之,臺閣之匿名陳箚,非曰無罪,章甫之冒禁抗疏,諒非獲已,究其本心,俱合參恕,則優容假借,不害爲聖朝美事,而或投之嶺海,或施以責罰,是豈臣等所仰望於聖明之世者哉?然則殿下之於言路,亦有所未盡其實也。三曰,嚴懲討。書曰,天討有罪,五刑五用,蓋言其罪積惡極,自干天紀者,不能誅之殛之,則國不得爲國,人不得爲人也。今我殿下,每於治逆之際,一行刀削事係隄防者,從前及今,何曾有循輿論而施乾斷者耶?臺垣故紙,幾乎生毛,而上之賜批,不出於不允二字,下之請討,漸歸於應文備數,斯皆群下不能務積誠意,感回天聽之罪,而若其當斷不斷,失之太寬,則亦不能無憾於天地之大也。又況近日,設爲禁令,至使三司章奏,阻遏於門將之手,則擧措非常,聽聞驚惑,群情憂歎,容有其極?此今日之懲討,可謂有其名而無其實。四曰,振紀綱。詩曰,勉勉我王,綱紀四方,蓋言大綱旣擧,細目畢張,百度由是而貞,庶績由是而凝也。今我殿下臨御以後,飭群工而勵一治者,不越乎紀綱二字,而以言乎名分,則閭巷小民,以賤凌貴詬辱之言,至發街路,以言乎堂陛,則鄕曲愚氓,托以冤鬱細瑣之事,亦敢上言,甚至有司之臣,按例擧行之延拖時日,必待提飭,苟求厥由,則此今日之紀綱,不能振刷也。五曰,恤民隱。書曰,民惟邦本,本固邦寧,然則寧邦之要,莫過於固本,固本之道,莫過於察隱,此殷湯所以子惠困窮,周王所以哀此煢獨者也。今我殿下,一念民國,無微不察,奠接之方,無有遺蘊,賙恤之政,靡不容極。歲聿云暮,每下停還之令,綿田告歉,輒垂減布之惠,遇雨而頹壓者,給資而結構之,遘癘而嚬呻者,助糧而救濟之,如傷之意,若恫之念,可謂至矣盡矣,而民弊之最切者,誠亦有之,糶糴之弊,非不念之。而侵族徵隣,尙今自在,簽〈丁〉之弊,在所當救,而疊役虛名,依舊不革,以至漁稅之濫捧,田案之紊亂,誠有白徵之冤,難支之端。且以寺奴婢一事言之,救弊蘇瘼,實出我殿下若心,而諸道列邑,漫不擧行,尙未見效,此今日之民隱,可謂察其小而遺其大也。凡此五者,皆係實政,而或荏苒而度日,或玩愒而逾時,卒未能實下工而實用力,以至于今,百弊紛然,則聽卑之天,安得不示警也哉?惟願殿下,頭頭而懋實心,件件而行實政,以爲消弭之方焉。臣等忝在論思,亦已多年,其可言之事,可論之政,何待今日之轟殷,而乃於求助之後,試效草草數語,有若塞責者然。臣等誠愧恧,而亶出於區區憂愛之忱,伏願殿下,勿以人癈言,而俯賜採納焉。取進止。答曰,省箚具悉。五條陳勉,言言老鍊,眞所謂常談之中,自有妙理,當體念。至於第一條,須看院議啓批,非厭也倦也,予雖否德,所願學孔子。傳云,我,學不厭而敎不倦。
大司諫朴天衡,執義林道浩,司諫成德雨,掌令朴瑞源·鄭弼祚,持平韓永逵·崔重圭,獻納李庚運,正言朴崙壽等箚曰,伏以,收聲之節已過,出地之候尙遠,値此陰剝之月,遽有轟雷之災,是何仁愛之天,警告之至此也?臣等伏未知衮職有所闕遺而然歟。朝著有所潰裂而然歟?八路失稔,民生有困瘁之嘆,百隷惰官,科條有廢弛之憂,惟其可警可憂之端,有足以致災沴而乖和氣,則聽卑之天,安得無告戒之丁寧,而降此震燁之威哉?然而臣等所憂,不但在於民生之困悴,科條之廢弛而已。噫,有國之所以關出納而廣聰明者,亶係於喉舌之任,耳目之官,而在承宣則不知繳還覆難之義,惟以阻搪爲事,在臺閣則不知面折廷爭之風,惟以承順爲職,喉舌有不通之漸,耳目有將塞之慮,此足以干天和而速陰沴,虩虩不已,屢警而屢告之。倘非上天之至仁,則誰能導殿下於恐懼修省之地,乃至於轉災而爲祥也?減膳之敎,不足以應天譴也,避殿之擧,不足以迓天休也,惟在於務積聖學,克軫反求之道,責勵臣工,俾盡無曠之義,而其本則不越於喉舌耳目之各得其職,喉舌通而耳目開,然後始可以消沴氣而致休象。古人所謂氣和則聲和,聲和則天地之和應者,正以此也,伏願聖明,其念于玆。取進止。答曰,省箚具悉矣。傳曰,聯箚,事體自別,則大中小事,一臺諫可爲之者,輒皆聯箚,甚至目下擧措,徒使人大慙,求助之下,其言不啻陳腐,則箚擧何爲,而聯名又何意也?於是乎不可不仰述昔日故事,兩司聯箚,一司聯箚,此後嚴禁事,該房知悉。諸臺非不欲處分而遞罷,適副其占便之習,況修省之時,宜先自臺閣,策勵自明,依舊例兩司竝與長官及諸臺,詣臺傳啓,而近年以來,傳啓之只以城上所各一員之依府·院前啓例入來之式,未知出自何臺臣,令政院査出捧現告,當該臺臣,施以拿處之典。
同知義禁府事李亨元疏曰,伏以,上天垂祐,國有大慶,宗祊膺綿瓞之頌,臣民仰重明之象,此實祖宗積累之深,神人協贊之篤,以致億萬年無疆之休,猗歟盛矣。方今睿質日就,尺衣漸長,八域含生,莫不欣欣愛戴,北向蹈舞,臣生逢聖世,曷任同忭之忱哉?仍伏念,臣積惡在躬,奄失所恃,頑然冥迷,一息苟延,星霜遄改,祥禫已畢,拊心叫號,穹壤靡極,不圖聖明簪履之念,不以臣不肖而棄之,薇院除旨,遽下前月,顧念情地之難冒,旋幸恩遞之典賜,迺者金吾摠府,華銜迭授,庚牌又臨,臣惶隕震惕,以首頓地,祗自涕泣。臣之逖違禁闥,倏已三載,犬馬之戀,亦出恒情,而況臣本庸魯,百無一似,特荷我聖上生成之德,沐浴恩波,叨躐至此,惟燥濕直前,糜粉爲期,以少答隆私之萬一者,是臣一心夙夜,寤寐結轖,則今承有命,復入脩門,一瞻天陛,寧俟駕屨,而抑有情私,結在心肝,慈覆之下,何敢不畢陳?夫君親忠孝,本無二致,而恩義輕重,隨其所在而盡之,故臣之受任南城也,感激特畀之命,只擬筋力奔走,以伸平日殫竭之願矣。不幸緣臣之獲戾神明,離違之餘,竟貽窮天之恨,至今追惟,五內如割,移而效忠,政在今日,而以榮爲養,更無其地。且念臣母在時,每當恩旨之下,攢手頌禱,輒勉臣酬報之義,言猶〈出〉肺,事若隔晨,而瞻顧堂闈,廓然已空,擎誥入室,若爲慰悅之情,結綬飄纓,只增靡逮之感,臣亦何心,眷戀榮道,揚揚冒膺乎?重以苫塊之餘,形神外爍,痰濕內祟,病根已深,醫療難期,而分義所怵,不暇以疾爲辭,玆敢隨牌詣闕,仰陳衷曲。伏乞天地父母,俯諒悲懇,將臣新授職名,亟賜鐫改,俾安愚分,自在於聖化涵泳之中,不勝幸甚。臣無任云云。答曰,省疏具悉。卿其勿辭行公。
正言朴崙壽疏曰,伏以臣,不學矇識,最居人下,而通籍未幾,猥廁選文之列,醜拙畢露,曲荷庇覆之恩。夫所以敎詔而奬掖之者,實有過於慈父之穉子,銘鏤之感,食息敢忘,而緣臣鹵莽,不能對揚,尋常惶愧,若負大何。仍念臣心軟骨脆,聞謏識陋,實未有寸長尺能可以使令於百執事之末,則雖冗官散秩,已懼其不稱,今玆所叨,豈可擬議於如臣庸愚者,而飭敎截嚴,不敢逋慢,顚倒膺命,若固有之,每一循省,愧汗沾背。噫,目今直氣消沮,脂韋成風,搢紳憂嘆,而公議則不行,臺官日赴,而言論則無聞,正宜登進敢言之士,振委靡之習,乃以孱劣之一微臣,苟然充備,豈不大有損於聖朝重言責勵世道之義哉?固宜早自陳列,以冀體諒,而怵迫嚴命,隨衆進退者,月已易矣。區區自處之義,今不敢以職名自居,而且臣父年近七十,素多疾病,連經喪慼,衰落特甚,宛轉床笫,起居須人者,久矣。近當換節,着脫失宜,忽自數日前,重添輪感,寒熱交作,咳喘兼發,衰老之氣不與病敵,積傷之祟,未卽和解,證勢沈篤,氣息凜綴,臣方左右扶將,刀圭爲事,目下情理,有不忍暫時離側,如有一分可强之勢,當此申復舊例之日,何敢爲言私之計哉?玆不得不疾聲哀籲於仁覆之下。伏乞聖慈,天地父母,特垂矜憐,亟遞臣職名,仍許以長暇,俾得專意救護,千萬至祝。臣無任云云。答曰,省疏具悉。爾其勿辭,救護父病。
辛亥十月初八日辰時,上御重熙堂。都承旨入侍時,都承旨徐邁修,記事官李海淸,記注官金良倜·承膺祚,以次進伏訖。上命讀公事,書判付訖,邁修曰,同罪未敍人隨卽提稟事,曾有定式矣,前知義禁鄭存中,前掌令李顯道,旣已蒙敍,而前同義禁李東泰,前執義李永穆,前司諫崔烜,前獻納李貞運,前正言李尙友,俱是同罪之人,故敢此仰達矣。上曰,竝敍用,可也。出擧條命退,承史以次退出。
辛亥十月初八日酉時,上御重熙堂。左承旨入侍時,左承旨徐龍輔,記事官李海淸,記注官金良倜·承膺祚,以次進伏訖。上命書左議政箚批及玉堂箚批訖。上曰,明日常參處所,以熙政堂爲之。出榻敎上曰,明日常參時,雲寶劍,置之。出榻敎命退,承史以次退出。
上在昌德宮。停常參·經筵。
自開東至午初,灑雨下雨,測雨器水深四分。
藥房提調李,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候,爲宜。王大妃殿氣候,何如,惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李敏采啓曰,明日常參·經筵,取稟。傳曰,停。
李敏采啓曰,戶曹參議徐榮輔,除拜後過三日,不爲出肅,依定式推考警責,仍卽牌招察任,何如?傳曰,允。
李敏采啓曰,掖隷劉孝哲,令該曹爲先嚴囚之命,已下於昨昏,而今至經夜,連事催促,謂以未及窺捕,囚徒尙不來呈。幺麽一掖隷之推捉,有何難事,而特敎擧行,如是遲滯,揆以紀綱,萬萬駭然。當該堂上,從重推考,何如?傳曰,允。
傳于李敏采曰,諸承旨持公事入侍。
傳于李敏采曰,禮房承旨入侍。
傳于李敏采曰,侍衛軍兵雨具。
傳于洪義浩曰,承旨座目,尙不修入,當該承旨推考。
以訓鍊都監習陣頉單子,傳于李敏采曰,當該中官拿處。
傳于李敏采曰,都承旨·左承旨·左副承旨·同副承旨許遞。
以吏曹抄啓文臣鄭魯榮等入直別省記,傳于洪義浩曰,慕華館兩文臣,雨勢如此,今日則使之退去,自明日送于訓鍊院。
傳于洪義浩曰,臺啓中除半之說,年少臺臣先事之過慮,亦非指的說去者,諸道方伯,若次次引義,則事涉張皇,亦有瘝曠之弊。畿伯疏,雖已賜批,更思外此諸道,不可任其效尤,令廟堂申飭,無敢引義。
傳于洪義浩曰,申飭何如,而臺諫擧條,過申不入,該房承旨推考。
徐邁修啓曰,吏曹判書金文淳,參判朴祐源牌不進推考傳旨,今方捧入,而參議李勉兢在外,開政命下之後,不得擧行,事甚未安。判書·參判,更卽牌招,何如?傳曰,此吏判有疣而不可言疣乎?緘答判付爻周,然後始可承牌乎?至於臺言,但當受以爲謝,若以此如是違牌,則古之銓官,何以堪滿囊之推緘乎?此啓辭勿施,判書金文淳,從重推考。
有政。吏批,判書金文淳進,參判朴祐源進,參議未差,行都承旨李祖源進。以李敬心爲持平,鄭昌順爲禮曹判書,丁俔祖爲典籍,具忠元爲景慕宮直長,尹行喆爲江原都事,李在學·李亨元·李祖源·徐榮輔爲承旨。
兵批,判書吳載純病,參判洪檢病,參議李夔病,參知尹長烈入直進,行右承旨李亨元進。副司直曺允亨·黃昇源·徐邁修·徐龍輔。
傳于李敏采曰,新除授承旨牌招察任。
訓鍊鍳監習陣頉單子,判府啓,爲念軍兵伏濕之弊,屢次提問,而習操停止別單曰,以姑不來到者,萬萬駭然。當該司謁及掖隷,令訓將嚴棍懲礪後,草記爲良如敎。
刑曹啓目,司謁韓相謙,旣已遲晩,自臣曹考律科罪,何如?判付啓,決杖放送爲良如敎。
刑曹啓目,司謁安福大,別監安福興等,泛稱遲晩,所當加杖究問是白乎矣,旣有推問以啓之命,上裁,何如?判付啓,安福大,旣決杖放送,安福興,決笞二十度,朴愼忠,決笞三十度,放送,劉孝哲,各別嚴覈,照律勘處爲良如敎。
李敏采,以訓鍊都監言啓曰,謹依習陣停操單子判付,司謁趙廷舜,公事廳別監太鎭亨·金弘謙,各嚴棍十五度,懲勵之意,敢啓。傳曰,知道。
李亨元,以刑曹言啓曰,依下敎,承政院當該書吏全弘喆,決笞三十度,放送之意,敢啓。傳曰,知道。
執義林道浩,掌令朴瑞源·鄭弼祚,持平韓永逵啓曰,臣等之譾劣無狀,不堪耳目之任,固已聖明之所俯燭,而常參有命,繼以有嚴飭之敎,怵分畏義,他不暇恤,冒沒登筵矣。前啓纔畢,都憲有所仰奏,而臣等以生疎所致,隨而起伏,致有承宣請推之擧,而未及聞之,徑先退出,今始來避,臣等之所失,於是尤大,以此顔面,其何敢一刻晏然仍冒於臺次乎?請命遞斥臣等之職。答曰,勿辭,亦勿退待。
京畿監司徐鼎修疏曰,伏以臣,本以無似,猥叨重寄,夙宵兢惶,靡所容措。至如簿書期會之末,猶懼其瘡疣顚錯,況歉歲俵災,民國之大政也?以臣憒劣,適値今歲,雨水災頉,最爲夥然,而分俵難均,塗枺無策,畢竟僨誤,固所自料,用是憂懼,惟譴何是俟?迺者臺言際發,論及災政,至以自吏而邑,自邑而營,胥相加報,分歸私橐爲言,固知言者之意,出於泛論,無所指的,而遣辭下語,殆若無人不然者然,臣於是,不勝其悚然却顧也。方面,重任也,朝廷之所委畀,民邑之所觀瞻,則雖如臣庸陋者,濫竽其間,豈忍下與胥吏輩,甘爲此欺天營私之計哉?臣顧不欲重爲之呶呶,而職是按藩,躬自俵災,則揆以廉防,寧容晏然?況今冬節已屆,槪狀齊到,抄災分給,係是目下之急務,而臺言旣發之後,冒沒擧行,其勢末由,一向委屬,亦極惶悶,玆敢冒入文字,仰瀆崇嚴。伏乞聖明,察臣難安之情,遞臣濫叨之職,使民事毋滯,微分少伸焉。臣無任屛營祈懇之至。答曰,省疏具悉。卿其勿辭察任。
戶曹參議徐榮輔疏曰,伏以,模天盡日,有國之盛擧也,日辰效吉,功禮奏成,聖孝冞光於述先,邦籙益膺於自天,凡厥在廷之臣,莫不拜稽欣瞻,蹈舞相賀,而臣於此際,猥忝監董之末,旣幸淸光之先覩,更切執事之與榮而已,迺者論賞之典,遽及罔功之身,地部佐貳,除旨踵臨,臣誠惝惶恧蹙,罔知所以自措也。噫,臣家之所被隆渥,古今罕比,頂踵毛髮,都歸造化,陽春雨露,若有所偏,臣之父子兄弟,家居相對,聚首攢祝,恩山德海,報答無階,糜身隕首,塵刹是期,而伏況臣極陋至愚,百無肖似,歷揚淸華,出入近密,左右兜攬,輒居人先,恒時愧兢,如集于木。今乃通籍數年之內,冥升無弼,居然廁下大夫之列,滿盈之戒,猶屬一己,僥濫之誚,人謂斯何?恩除有日,不敢爲承膺之計,一味泯伏,又添罪何,而勘止例推,天牌繼下,在臣分義,豈不欲竭蹶趨詣,一謝寵命,而區區微諒,如右所陳,嚴召之下,又犯違傲,逋慢之誅,尤無所逃。臣又伏見昨日喉院聯啓,有曰,腰金頂玉,遍滿朝著者,此雖不指摘誰某,箚着何人,而若論爵秩之䙝猥,莫如臣身之驟躐,在心之愧,倍覺騂赧,此尤臣難安之一端,而此外情勢,抑有所不敢煩瀆者,玆敢隨詣禁扃,短章自列。伏乞聖慈,俯賜鑑諒,亟收臣新除資級,仍治臣跡涉偃蹇,上以存聖朝懋賞之政,下以爲人臣慢命之戒,千萬幸甚。臣無任屛營祈懇之至。省疏具悉。爾其勿辭察職。
校理李晴疏曰,伏以臣,竊覵我殿下臨御十有五年,夙宵一念,畏天恤民,誠敬之德,憂勤之政,靡不用極,而忽於收藏之月,乃有殷雷之異,未知仁愛之天,何其警告之若是耶?卽伏見減膳求言之敎,丁寧惻怛,有足以感回天心者,此誠轉災爲祥之一大幾也。然而天人之應,極其微妙,陰陽之理,尤難究測,以臣鹵莽之學,未敢知某事爲某災之應,而區區愚見,竊有一二蠡測者,玆敢妄陳之,惟聖明裁察焉。臣竊伏見我殿下,天姿英發,聖學高明,至剛至健,而或失之乾綱之太亢,克聰克明,而或失之庶務之躬親,求言雖切,而未見來諫之效,用人惟公,而不無濫恩之歎。凡此數者,伏想我殿下,每於淸燕蠖濩之中,亦必有點檢省察者,而政令施措之間,迄未見功效之發見者,臣竊惑焉。夫以我殿下聰明睿智之聖德,視今日在廷之諸臣,莫能有對揚其萬一者,則獨運神機,低視群下,勢所必然,而以大舜文明之德,猶有取諸人而爲善,則是豈當時之人,皆賢於舜而然歟?舜之所以爲舜,正在是矣。且否泰之理,雖以卦象言之,天氣下降,地氣上升則爲泰,天自在上,地自在下則爲否,否·泰之機,只在於上下之交與不交耳,此臣所以有憂於乾綱之太元者也。人君爲治之道,在於百工之各得其人,而至於百工之事務,則未暇躬親,譬如上天不言,而品物咸亨,何嘗葉葉花花,隨處雕刻乎?爲今要道,惟在於擇材分任,而庶官庶務,乃反躬親,則萬目雖擧,大體有損,若以垂旒塞纊之義,見之,則古聖王不作聰明之道,有如是矣,臣於此,尤有所萬萬悶迫者。聰察旣繁,神精易損,則以聖上宵旰忘倦之德,雖有樂此不疲之誠,而不知不覺之中,實有欠於保嗇之道矣。殿下縱自輕,其奈宗廟殿宮,何哉?此臣所以有憂於庶務之躬親者也。憂治世而慮明主,卽古人之常談,而其實則惟治世然後有讜言,惟明主然後有直臣,此乃上有容受之實,故下有敢言之風也。顧今聖明在上,治道方亨,而側耳俟聽,讜言直論,竟此寥寥,玆曷故焉?臣竊觀近日言者,有所論列,則輒伺上意之所向,以定義理,天下義理,至公至正,自有不易之定分,則隨時變易,惟以承順爲事者,是豈義理之正哉?以殿下之明聖,置義理於公共之地,遜志之言,必求諸匪道,逆耳之言,必求諸道,則擧一世風習,豈至於是乎?雖以近日事言之,門將之阻却章奏,多士之抱疏彷徨,臺啓之特命還給,俱是四百年所無之事。至於臺臣之藏名聯箚,固有不誠之罪,而所以至此者,未必不由於殿下之嚴立科條,使不得盡言之致,則畢竟之南北投竄,亦豈非過中非常之擧乎?此臣所謂求言雖切,而未見來諫之效者也。爲官擇人,卽所以共天職而爲民生也,一人稱職,功效甚博,一人僨事,爲害亦大,此聖王所以其難其愼,而不以私恩,有所濫竽者也。臣伏覩我殿下苦心摯意,非不懇至於惟才是用,惟德是施,而或拘於格例,或牽於俗習,用捨之際,不能無顔私,進退之間,或參以恩愛。材器之當否,或未暇愼簡,德望之高下,或未及銓察,倖門漸闢,吏道多雜,榮寵屑越,名器益輕,在一時慰悅之道,雖似無妨,而其爲生民之害,來頭之弊,夫豈淺淺哉?雖以目下事觀之,方伯有罪,還以方伯補外,守令有罪,還以守令補外,人或以濫職爲言,則更加其職,若有厭避於內職者,則輒畀腴邑,淸朝官職,便同戲劇,傍觀者不以爲榮,當之者亦不自安,是豈古聖王重爵祿之義哉?此臣所謂用人惟公,而不無濫恩之歎者也。今臣所陳,不過陳腐之說,而以殿下聖益聖之道,試加循省,則近日事爲,比之一初之政,其爲闊狹進退,果何如哉?朱子曰,知得如此是病,不如此是藥。伏願殿下,淵然深思,益加勉旃,以爲應天以實之道焉。臣於月前,以言路之未開,臺風之有損,猥陳短章,三詣闕門,竟爲門將所阻,臣雖無似,職忝論思,言事之疏,容易見斥,則貽羞淸朝,不可抗顔於橫經之列,決矣。前職順遞,新除更侈,昨因參班,冒沒暫肅,獲覩盛禮,粗神情私,而仍因蹲冒,斷無是理,不敢以見職自居,未參聯箚之後,竊又感聖敎勤摯,敢效納蕘之忱,極知僭猥,無所容措。伏乞聖明,諒臣難安之情,遞臣本兼之職,以安私分,不勝幸甚。臣無任屛營祈懇之至。省疏具悉。言皆好矣,當留意。至於低視群下云云,予雖否德,深戒此弊。如西北遐蹤之登筵者,必以上番兼春秋,下番兼春秋呼之,本嘗斥呼其名姓,非爲渠也,卽爲職名,況進於此之群僚乎?但爾等在三司法從之列者,往往多有自侮自輕之人,不言一任其所爲,或不無隨處較正之事,爾則還認爲低視乎?然爾言亦未必不爲藥石,當加勉。爾其勿辭察職。
辛亥十月初九日辰時,上御熙政堂。常參·次對同爲入侍時,都承旨徐邁修,左承旨徐龍輔,右承旨李敏采,左副承旨林濟遠,右副承旨洪義浩,同副承旨申耆入就位,行四拜禮,以次進伏訖。引儀唱東西班諸臣入就位,行四拜禮,東班,左議政蔡濟恭,左參贊金華鎭,戶曹判書趙鼎鎭,禮曹判書洪檍,漢城判尹李致中,行大司憲趙宗鉉,行副提學閔鍾顯,吏曹參判朴祐源,執義林道浩,司諫成德雨,應敎李太亨,掌令朴瑞源·鄭弼祚,校理尹光普,獻納李庚運,副校理李祉永,持平韓永逵·崔重圭,修撰尹致性·金熙朝,吏曹佐郞兪鉉章,戶曹正郞具膺,禮曹正郞李錫夏,司錄鄭彦仁,監察金載一,西班,昌城尉黃仁點,安春君,判敦寧李灃,兵曹判書吳載純,行司直鄭昌順,延豐君李,刑曹判書金尙集,工曹判書具㢞,訓鍊都正趙心泰,開城留守具庠,行副司直李邦一,刑曹參判徐有大,同知蔡廷夏,兵曹佐郞李晩祥,工曹佐郞趙儀逵,假注書趙台榮,記注官安經心·金良倜入就位,行拜禮,以次進伏訖。濟恭曰,雷雨非常,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,上天示警,聖心警惕,廚院常膳,特命減之,常參·次對,繼又兼行,側修之盛德至意,臣不勝萬萬欽仰之至矣。臣於昨日,敢陳肝膈,冒上一箚,區區私忱,冀蒙體諒之恩,及承批旨,十行諄複,誨諭備至,臣於是,大違所望,不知所以攸措。第臣之所懇,旣非假飾,又非强引古事,臣之忝居是任,四年于玆,一味尸素,絲毫莫效,是臣之居常愧懼,而大抵輔相之任,不容暫曠,猶天之有三光,鼎之有三足,誠如日昨箚辭,而揆地許久不備,庶事日就叢脞,則上天之示警,豈無所以乎?顧今修省之第一要道,亶在於亟退臣身,枚卜賢輔,以備其位,伏願聖明,更加三思,亟降處分焉。上曰,卿之所辭,過矣過矣。昨日箚批,已罄所縕,又何云云耶?濟恭曰,臣之所奏,實出肝膈,又非飾辭之例讓,特許體諒,卽臣區區之望也。上曰,官不必備,且卿之筋力,尙可獨賢,顧何必苟充其位乎?偏聽生奸,獨任成亂,古語有之,而卿之輔予,豈有是慮?更勿辭巽,可也。濟恭曰,官不必備云者,精神只在惟其人三字,成湯之得伊尹,高宗之有傅說,此可謂惟其人。當其時也,一伊尹,一傅說,有足以康濟一世,而殿下未得其人,徒然以不必備之義,引而諭之,不審何爲此過中之敎乎?且今人物,雖曰不古,天生一代之才,足了一代之事,則不可謂無其人,若論差勝於臣者,則可謂指不勝屈,況以殿下則哲之明,簡惟在心,則其豈無賢輔乎?方當側修之日,苟究弭災之道,則恐無過此矣。上曰,如欲苟備其位,則豈或無人,而亦不必苟求其備,卿毋庸過辭,陳達廟謨,可也。濟恭曰,至於廟謨,只有數三條件,而固非緊急事務矣。上曰,特以會且歸之嫌,雖已臨殿,見今日氣,尙未夬霽,猶庸憧憧矣。濟恭曰,殿下因遇災修省,侵晨臨殿,常參·賓對,兼以行之,是欲以憂勤,仰悅天心,臣實欽歎。第伏念,殿下之一念憂勤,無日不然,無時不然,臣則每以殿下之憂勤,太過分數,或致有妨於聖躬,節宣耿然,有不瑕有傷之慮矣。以此言之,臣隣之所仰勉者,不必在於憂勤,殿下之所加勉,亦不必在於憂勤,雖古之聖人自視之,亦必有不足處,天傾西北,地不滿東南,卽其驗也,今欲隨事側省,進步竿頭,則莫如從聖質之些少不足處,猛省而益勵之矣。詩經淇澳章,形容得聖人氣像,無復餘蘊,曾傳之引以爲言,豈徒然哉?如切如磋,如硺如磨,殿下典學之工,常在於此,臣豈不欽仰,而其下瑟兮僴兮一句,朱子釋之曰,瑟,嚴密貌,僴,武毅貌,聖人之事,雖以止於仁爲至善,非武毅,仁亦不可以徒行。竊覵聖上,凡於政令施措,所不足者,終是武毅二字,以其不足於武毅,故王綱有日輕之慮,國政多委靡之漸,如是而安可望赫兮喧兮,終不可諼兮之效乎?臣以耿耿忱誠,謹將武毅二字,仰贊修省之要,惟聖上,視之以丹扆之箴,念玆在玆,則臣雖退守田畝,更無餘恨矣。上曰,卿言可謂頂門藥石。大抵時象之如許,由於王綱之不振,其流之弊,自歸於委靡。然今之時,異於古之時,所謂士夫樣子,恰如大冬燠室之中,擁裘呵凍之癃老者,此而過施霜雪之威,則豈特有何草不黃之歎而已乎?以是之故,知喣濡之爲病,而不得用大承氣湯,中夜興思,未嘗不有時蹶然,當此荐雷修省之辰,盛陳奮勵之義,其言卽對症之萬金良方,當體念矣。出擧條濟恭曰,卽見慶尙監司鄭大容報備局辭緣則以爲,八月初三日,因奉化等漂壓戶恤典狀啓,一依湖南光州等邑例擧行事,有所傳敎,而其後備局行會中七月初三日所下傳敎,旣有只殘·獨戶還上·身布中一件除減之命,道內各邑之許多被災處,不可竝用光州等邑例,觀其被災淺深,區別擧行云,今欲追後減削,則蚩氓驚怪,必當大致繹騷。且漂頹被災,別無淺深,一依八月初三日所下傳敎擧行,爲辭矣,旣以八月所下傳敎擧行,則追後減削,決是行不得之政。且各邑漂頹被災,別無深淺,則難於區別,事勢似然,以一依八月初三日傳敎施行之意,分付,何如?上曰,依爲之。出擧條濟恭曰,濟州漂民出送咨文出來矣,今此節使,別伸謝悃之意,撰出回咨,別定禁軍,騎撥下送于灣府,使之傳給鳳城,轉致北京之地,何如?上曰,依爲之。出擧條濟恭曰,此慶尙左水使崔東岳狀啓也,以爲多大鎭戰船一隻,偶然失火,全體燒燼,至於人命致死之境,事極痛駭。同僉使林泰遠,爲先罷黜,其罪狀令攸司稟處,而監色船直等,嚴棍後,竝嚴囚爲辭矣。戰船燒燼,事極驚駭。當該僉使,先罷後拿,監色船直等,令本道從重勘律,何如?上曰,依爲之。出擧條濟恭曰,纔因嶺伯狀啓,朝家以裒益之意,穀多處,許以從邑宰所報發賣,以除民弊,而但念作錢之邑,若以庫中留置之穀物,出以發賣,則夤緣作奸之弊,必當有之。見今捧糴伊始,若以當賣穀數,就已分之中,勿捧本色,許令納錢,則民孰不樂從,而若其價錢,則道臣雖以從時直爲請,時直有高有低,或不無下吏輩中間操弄之患,各穀竝令依詳定集錢,各邑中或有時直不滿詳定之處,則道臣商量論報後,只從時直,不害爲寧失之政,分付該道道臣,使之依此擧行,何如?上曰,依爲之。濟恭曰,還上,民食也,雖以祛弊之意,許令作錢,旣作之後,若不爲民有別般措置,一例花消而止,則以民食而歸之虛泡,豈務實之政乎?書曰,有備無患,嗣歲之憂,亦不可不念,所謂發賣錢,自備局句管與戶判從長相議,爲換穀別儲之道,以資日後濟民之用,則於國當有補益,故敢達矣。上曰,依爲之。出擧條濟恭曰,宗簿寺璿源譜牒,待秋成奉安於沁都璿閣,已有成命矣,今已秋成,分付該寺,使提調依例陪進,何如?上曰,待明春爲之,可也。出擧條上曰,以黃家事,禮曹收議,何以獻議乎?濟恭曰,姑未及爲之矣。上曰,李哥之必以班族結婚者,果何委折乎?檍曰,李哥之結姻班族,自渠祖先已爲之云矣。上曰,李哥則初以犯分之罪,欲治之矣,今聞卿言,亦非渠罪也。大抵倫常何等莫重,則禮以聘之之妻,旣無七去之惡,而任自降妾者,其斁倫悖俗,已無可言。若使黃鍾五,降以爲妾,則他班之結姻者,亦將盡棄乎?濟恭曰,昨日判付中一婦含之之敎,臣實欽仰矣,今以無故之妻,猝然降以爲妾,則豈非干和之一端乎?上曰,古有一婦含冤,五月飛霜之語,今玆荐雷,安知非由此乎?昨夕此公事入來,而適有隱隱之響,則予所警懼,尤爲一倍,故仍卽書下判付矣。且其委禽之日,渠子也,渠婦也,已爲稱母稱舅,則天倫已定,更何敢任自降妾乎?此是人倫大事,登筵諸宰,以次進達,可也。華鎭曰,夫婦,卽人倫之始也,何等重大,則豈可以妻降妾乎?昌順曰,任自降妾,固已萬萬怪駭,而今若任自降之,則誠爲大關後弊矣。鼎鎭·心泰等曰,聘之以妻,降以爲妾者,誠極駭怪矣。上曰,聞政院微稟之言,則禮曹以改娶之意,許題云,寧有如許駭然之事乎?年少儒生之任自降妾,大關倫常,則以掌禮之臣,遽然題狀,許令改娶,是豈成說?當該禮堂,不可無罪矣。濟遠曰,開城留守具庠,班次已定,始爲追入,事甚未安,推考,何如?上曰,從重推考,可也。出擧條昌順曰,向因京試官,都事陳達民瘼,以各營門屯監之濫稅勒捧,嚴加禁斷,特下傳敎,臣亦以對揚之意,傳令嚴飭於所屬屯監,濫執之弊,非曰無之,而今聞道臣·守令,亦因飭敎嚴加操切,各屯田免災占豐之民,擧皆觀望圖免,甚至於旣納之稅,爭欲還推云。若果如此,則民習之不計災實,專事免稅,固已可痛,而屯稅因此大縮,支放無以計給,則在朝家愛恤軍民之政,有乖一視之意,使地方官,眼同屯監,從實執卜,奸民輩憑藉朝令,冒災頉免之類,嚴加懲治,依前徵納之意,出擧條分付,何如?上曰,依爲之。出擧條檍曰,北道諸陵寢奉審,今年當次,而春間旣有待秋成擧行之命矣。今已秋成,何以爲之乎?上曰,更待下敎爲之,可也。出擧條檍曰,先朝太廟親享及省牲器年月日,曾有揭板,而旣多落漏,又多詿誤,日前因奉審承旨所奏,有令禮曹釐正之命矣。今已釐正,改板等節,令戶曹擧行,何如?上曰,依爲之。當初揭板之敎,在於齋殿之時,而以禮曹草謄之本,用之故耳,今番釐正,亦安知十分無差乎?送于政院,考校於堂后日記及先朝實錄後,刻板,可也。出擧條宗鉉·鍾顯·庚運等曰,請黜置罪人鄭致達妻,亟令王府,夬正典刑。上曰,不允。宗鉉·鍾顯·庚運等曰,請物故罪人德相,亟施孥籍之典。上曰,不允。宗鉉·鍾顯·庚運等曰,請逆賊尙喆,依律處斷。上曰,不允。二行刀削宗鉉·庚運等曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。上曰,不允。宗鉉·庚運等曰,請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。上曰,不允。宗鉉·庚運等曰,請物故罪人國榮,亟施孥籍之典。上曰,不允。宗鉉·庚運等曰,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。上曰,不允。宗鉉等曰,請爲奴罪人金壽賢·河翼龍,竝令王府,設鞫得情,夬正王法。上曰,不允。庚運曰,請爲奴罪人金壽賢·河翼龍,竝令王府,設鞫得情,夬正王法。上曰,不允。庚運曰,金甲島爲奴罪人克觀,古今島爲奴罪人克泰,更令王府,嚴鞫得情,夬正王法。上曰,不允。庚運曰,請逆賊尙魯,亟施孥戮之典。上曰,不允。庚運曰,請亟寢五啓還給之命。上曰,不允。宗鉉曰,俵災,大政也,朝家事目,本自嚴重,營邑分排,務歸均一,吏緣爲奸,不無其弊,而至於日前臺啓除半二字,守令尙不忍爲,況按道之臣乎?且諸道所劃之結數,列邑之所知,衆民之所知,雖欲犯手,其誰欺乎?事不近理,語極駭聽。請持平崔重圭,亟施罷職之典。上曰,固知出於生疎,卿言亦是依啓。宗鉉曰,十月之交,詩人攸懼,昨日隱隱,必有所召,若其轉移之機,亶在人主一心,凡於日用動靜之間,其所以感應之者,惟一箇實字而已。雖以目下一二事言之,講筵難疑,不出訓詁之外,賓對訏謨,都是閑漫說話,承宣之職,貴在惟允,而徒事承順,詣臺之規,似若復舊,而實則寂寥。凡此數事,無非應文,烏在懋實之意乎?伏願聖上,亟加猛省,益勉應天以實之道焉。上曰,當留意。宗鉉曰,臣雖無似,職是憲長,前後箚啓,輒阻喉院,竟不得一開口,其在廉義,不敢復以言官自處,而耿耿愚衷,有不容終默者,敢此仰達矣。近日臺臣,以禁疏等事,相繼論啓,而非但批敎截嚴,從以一竝還給,嚴批,猶是一時之敎,還給,大是過中之擧,向來還持去三字之頒示朝紙,已駭聽聞,況還給乎?臺啓事體,何等嚴重,而承宣還傳,臺臣不受,非停非連,自在勿施之科,一日二日,將啓無窮之弊,臣竊惜之。大抵設禁之令,實爲聖德之累,指以某事,使不敢言,臣雖蒙昧,曾未之聞,如其言之可禁,卽殿下一號令間事,如其言之不可禁,殿下雖日降絲綸,日罪臺官,公議之所不泯,禁令之莫可行,上下相持,徒損國綱,固已憂悶之大者,而矧今殿下一言一動,爲萬世法則,尤豈不念貽燕之謨,方來之慮乎?臣每見喉司之粘壁,未嘗不爲之太息,而出納之臣,初無繳還之擧,承佐之地,迄無匡救之言,臣尤慨然也。當此修省之日,宜軫消弭之道。伏願聖明,淵然深思,竝卽收還焉。上曰,勿煩。敏采曰,都憲所懷仰奏之際,憲府諸臺,同爲起伏,揆以臺體,誠極未安,推考,何如?上曰,依爲之。出擧條庚運曰,倫常,係是莫重莫大之事,而儒生黃鍾五,委禽於李姓之門,聘歸如禮,而忽以門地之不相敵,勒降爲妾,至以改娶之說,肆然呈狀,則爲該堂者,一見驚駭,所當嚴斥之不已,而乃反曲爲許題,遽以相考施行,爲結語,倫紀間事,何等重大,而若以該堂之一手,決無難定給,則其爲壞法而傷倫者,庸有極哉?請當該禮堂施以譴罷之典。上曰,降妾一款,聞而不禁,已涉不察,改娶事之許題,尤萬萬率易,乃於昨日回啓,反以不可降稱之意措辭者,由前由後,節節未安,雖非爾言,欲於收議,判付處分矣。所請失之太輕,當該禮堂,施以不敍之典,此後人倫重事,以一禮堂己見,擅許無於禮之禮者,該堂別樣重勘事,申明嚴飭該曹,可也。鍾顯等曰,昨日之雷,聲響甚微,雖不至轟殷,而以殿下寅畏之念,側修之誠,誕降絲綸,減常膳求昌言,有足以孚格天心,轉災爲祥,而曾未移日,雷又發聲,仁愛之警告,若是諄複,則豈可以乍起旋止,或弛其恐懼之道哉?第念遇災之日,君臣上下,驚動憂遑,若將大警惕大振作,而爲日稍久,則旋復弛心,自歸晏聒,是豈儆戒不怠之意哉?伏願益加修省之工,俾有終始之效焉。上曰,當留意。鍾顯等曰,臺閣論啓,事體自別,停連之間,一付公議,雖以君父之尊,豈可指揮於其間哉?其言可用,則惟當嘉奬而採納,其言不可用,則亦當置之,以盡優容之方,而日前臺啓還給之命,實爲萬萬過中之擧。伏願亟寢成命,仍令還入而賜批焉。上曰,不得已之擧也。鍾顯等曰,朝廷之所重,莫過於廉恥,士夫之所尙,莫先於名節。上而培植,下而砥礪,實是我朝規模,其所以維持鞏固者,賴有此耳,而近日搢紳之間,名節刓弊,廉防壞傷,固已爲有識之憂,而由其自待也,甚輕,故亦不能見重於人。雖以日前臺臣所論災結事,觀之,擧一世方伯·守宰,置之蔑廉汚名之科,其言雖不足責,而其爲世道之憂則大矣。伏願深留聖意,培養廉恥,扶植名節,俾朝廷有煥然改觀之美焉。上曰,好矣。當留意。鍾顯等曰,冬雷之憂,最在嗣歲,其所以備豫之策,專在糶糴。況今年穡事,尤不至大歉,間多被災之處,方講賙恤之政,則儲穀之方,尤不可少忽。錢還一事,雖有朝家之禁令,營邑之操切,或因年例作錢,元數之外,不無憑藉捧錢之弊,及今捧糴之日,宜有申禁之道,亟令廟堂,嚴飭諸道,俾無以錢代穀之弊,以爲嗣歲不虞之備焉。上曰,令廟堂申飭,可也。鍾顯等曰,三司合啓之論,今幾年矣。上下相持,便成故紙,而若言其關係之重,則實是天經地義之所不容已也。臣等所執者,討賊之義也,殿下所主者,好生之仁也,好生雖是美德,豈可施於討賊者哉?實非生道殺人之意,而反有乖於好生之仁。伏願聖上,淵然深思,亟從三司之請,以副一國之望焉。上曰,何用爲此陳談乎?亦非賜批之語也。命退,諸臣以次退出。
辛亥十月初九日午時,上御熙政堂。諸承旨持公事入侍時,都承旨徐邁修,左承旨徐龍輔,右承旨李敏采,左副承旨林濟遠,右副承旨洪義浩,同副承旨申耆,記事官李海淸,假注書趙台榮,記注官安經心·金良倜,以次進伏訖。上命邁修等,以次讀奏公事,仍命書判付訖。命書傳敎曰,政官牌招開政。又命書榻敎曰,當該司謁,令攸司科治。命退,承史以次退出。
辛亥十月初九日午時,上御重熙堂。左承旨入侍時,左承旨徐龍輔,記事官李海淸,記注官金良倜·承膺祚,以次進伏訖。上命書傳敎曰,在外吏曹參議許遞。又命書傳敎曰,今聞承宣言,昨日院啓,旣以通擬之公議不愜,甄注之物情多駭爲說云,昨旣從看之故,俄於請牌之啓,有飭敎矣。院啓旣如此,則一番違牌,在所不已,銓堂違牌傳旨,依例捧入,更卽牌招,申飭開政。命退,承史以次退出。
上在昌德宮。停常參·經筵。
徐榮輔啓曰,明日常參經筵,取稟。傳曰,停。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李亨元曰,右承旨入侍。
傳于李祖源曰,都承旨入侍。
傳于徐榮輔曰,諸承旨俱非昨日坐直,辭疏過矣,牌招入直。
傳于李敏采曰,左副承旨·同副承旨入侍。
以右副承旨洪義浩牌不進罷職傳旨,傳于徐榮輔曰,只推。
李亨元,以兵曹言啓曰,依傳敎,慕華館出直抄啓文臣鄭魯榮·韓商新,自今日入直于訓鍊院之意,敢啓。傳曰,知道。
李亨元,以訓鍊都監言啓曰,濟州武擧子出身洪汝直,今已上來,謹依傳敎,本局哨官,加設差下之意,敢啓。傳曰,知道。濟州人上京者,此外又有幾人與此人?卿其招見,如有可合收用人,草記,可也。
李亨元,以御營廳言啓曰,本廳哨官柳煥輔,受由下鄕,過限不來,事關紀律,汰去之意,敢啓。傳曰,知道。
李亨元,以御營廳言啓曰,去夜五更量,幼學尹銘東,犯夜被捉,依例移送秋曹之意,敢啓。傳曰,知道。
徐榮輔,以刑曹言啓曰,因御營廳啓辭,去夜五更量,犯夜被捉幼學尹銘東,移送秋曹事,命下矣,尹銘東依更數,決笞三十度,放送之意,敢啓。傳曰,知道。
徐榮輔,以刑曹言啓曰,因安福大等捧供啓目判付內,安福大旣決杖放送,安福興決笞二十度,朴愼忠決笞三十度放送,劉孝哲各別嚴覈照律勘處事,判下矣。依判下,安福大放送,安福興決笞二十度,朴愼忠決笞三十度,竝放送。劉孝哲處,各別嚴覈,則招內以爲,渠於今初七日朝前,飮酒渠家,仍往貞洞近處名不知酒家,連飮喉渴之餘,欲買生梨於隅廛,因價錢之過高,酒氣所使,掠奪數枚梨,互相爭詰,一場酗鬧,轉向所親人朴哥家,數日留宿,今朝自現,而身爲掖隷,不思謹愼,作拿閭里,醉掠市物之罪,箇箇遲晩云。取考律文,則大典通編禁制條有曰,街路上使酒人,杖一百,大明律白晝搶奪條有曰,凡白晝搶奪者,杖一百,徒三年,名例云,二罪俱發,以重者論,依此律從重論,劉孝哲決杖一百後,忠淸道韓山郡,徒三年定配,卽爲押送之意,敢啓。傳曰,知道。
禮曹啓目,粘連依判付內辭意,發遣郞廳,問議于時原任大臣,仍又收議於僚堂刑官,則議政府左議政蔡濟恭以爲,人之道,莫大於五倫,而夫婦,五倫之一也。於此而一有隨意通變,則是五倫墮也,人得以爲人乎哉?今此黃鍾五之娶李女也,旣婚書矣,納彩矣,奠雁矣,醮禮矣。二月結婚亦〈六〉月行新禮,則其間五朔,鍾五當以待妻之禮,待之,鍾五之子,當以母稱之,鍾五之子婦,當以尊姑喚之,其倫紀之重,爲如何哉?降妾之言,始發於六月新禮之日,則其前五朔,待之稱之喚之之事,其將於何洗濯乎,於何燒燼乎?於禮所無,於理所不當,降妾一款,非所可論。況以鍾五妻父所供見之,前此結姻者,無非班閥。今若依鍾五之言,而使之降妻,爲妾則曾前結姻班戶,皆將見棄於一世之外,無他道理,朝家處置,豈用如此?以臣之見,他班之所結姻者,獨鍾五無不可結姻之理。今雖使鍾五,保夫婦之倫,男子居外,女子居內,於鍾五何累之有乎?迷見如此,伏惟上裁云。領敦寧府事洪樂性,領中樞府事李福源,病未獻議云。參判臣洪秀輔以爲,黃鍾五之娶李女也,旣已納幣委禽,聘以爲妻,則夫婦之大倫具矣。今於屢朔之後,私自降妾,有關風化。至於新禮之省略,婚書之推還,專出於嫌其地閥之意,然已行之禮,固所自如,其後也悔,都不成說,朝家處分,恐宜扶倫敦俗而已云。參議臣李義弼以爲,黃鍾五之旣聘爲妻,私自降妾,有乖經法,且關後弊,據禮歸正,恐合事宜云。刑曹判書臣金尙集以爲,夫婦之倫,禮以定名,一或隳乖,則其爲傷風敎大矣。今此黃鍾五之結婚於李家也,聘幣委禽,如禮同醮,則伉儷之義已定,而乃於屢朔之後,忽然降其稱號,畜之以側室者,其處事之駭妄,誠一世變,而揆以倫彝,萬萬乖常,朝家處分,但當重其大倫而已,其所謂班閥高下,初非可論云。刑曹參判臣徐有大以爲,旣已聘以爲妻,則到今降以爲妾,事係倫常,恐不可輕議,臣亦別無他見云。刑曹參議臣安廷玹以爲,伉儷之義大,地閥之分輕,今此黃鍾五之只拘地閥之分,不顧伉儷之義,有乖禮法,大關倫常,臣之蔑識,更無他見云。臣意則今此黃鍾五·李命裕等相爭之端,有關倫常,兩造之供,亦多相反,而藉令鍾五,一如其言,妻以聘之,妾以降之,在古無聞,於今始見。夫婦之倫,人倫之始,而妻妾之分,陞黜惟意,嫡庶之號,與奪由己,則此路一開,流弊難防,匹耦靡定,怨女必多。在聖人造倫之化,宜有所立法而嚴防,區區淺見,已陳於日昨下詢之時,旣有大臣·諸臣收議之命,事係倫綱,有非臣曹所可擅斷,上裁,何如?判付啓,朝廷所以決此案,蔽一言曰倫常二字是置。黃鍾五與李女委禽合卺之初,卽鍾五及鍾五之父之子之,子之妻爲夫爲舅爲子爲婦,天倫人常已定之日,今以地閥之不愜,議到於降稱爲妾,幻父子夫婦舅姑之名位,卽夷俗之所恥爲焉,以堂堂禮義之邦,行此黷化斁典之事哉?鍾五後妻李女,一循已定之天倫人常施行事,兩隻處分付爲旀,左相獻議中男子居外,女子居內,何累於鍾五云云?爲鍾五地者,至矣,大臣樂欲成人之苦心,乞令人感服,而朝家過慮,還在此一句,若使鍾五,謹守內外之分限,或忽宛轉委曲於處變爲常之際,則其爲干和一也。於是乎大臣未免辭未達意,亦不可不令鍾五知此是旀,鍾五妻父是在李命裕段,婚班所貴敵已,則秦·楚匪耦,而不求朱·張以下者,此非踰濫而何?初意在於復其倫常,治其踰濫,取考其矣原情與士族結姻,始自渠之祖先,凡爲十三名家是隱,則其矣身耳亦有難獨加之罪,此意竝以本曹相考施行爲良如敎。
行大司憲趙宗鉉,行副提學閔鍾顯,執義林道浩,應敎李太亨,掌令朴瑞源·鄭弼祚,持平韓永逵,獻納李庚運,校理尹光普·李晴,副校理閔昌爀·李祉永,修撰金熙朝,副修撰尹致性·韓光植啓曰,請黜置罪人鄭致達妻,亟令王府,夬正典刑。措辭見上請物故罪人德相,亟施孥籍之典。措辭見上請逆賊尙喆,依律處斷。措辭見上一行刀削答曰,不允。五字刀削
行大司憲趙宗鉉,執義林道浩,掌令朴瑞源·鄭弼祚,持平韓永逵,獻納李庚運啓曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上昨日傳啓之時,以會遂漂還間姑停事,有所下敎,而臣等未見文跡,不敢遽停,以退後相議停當之意,仰對矣。昨旣傳啓,則姑停與否,當在今日,而喉院不待諸臺之言,付標入啓,事涉徑先,其在後弊,不可無警,當該承宣,從重推考。答曰,不允。承宣事姑停,呼望由於兩司吏之來告,則不察之失,在於卿等。況政院則知此格例之故,昨日擧條中,不書名字云。以此以彼,不可例批,卿等從重推考。
行大司憲趙宗鉉,執義林道浩,掌令朴瑞源·鄭弼祚,持平韓永逵啓曰,請爲奴罪人金壽賢·河翼龍,竝令王府,設鞫得情,夬正王法。措辭見上答曰,不允。
獻納李庚運啓曰,請爲奴罪人金壽賢·河翼龍,竝令王府,設鞫得情,夬正王法。措辭見上請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上請亟寢五啓還給之命。措辭見上答曰,不允。
洪義浩啓曰,臺啓姑停一從其呼望而書入,自是不易之例,兩司合啓中會遂事,昨日申後,兩司吏以漂還間姑停呼望,本院則依例書入,仍爲頒布矣。今日詣臺諸臺,又復呼望,故問其委折,則謂以昨日姑停,非諸臺之所知,乃下吏之誤傳。臺啓事體,何等重大,而諉諸下吏,有此做錯,事未前有,實關後弊,兩司行公諸臺,竝推考警責,何如?傳曰,允。
行大司憲趙宗鉉,執義林道浩,掌令朴瑞源·鄭弼祚,持平韓永逵,獻納李庚運啓曰,臣等俱以無似,迫於嚴敎,淟涊冒據者久矣。朝者傳啓之際,猥以會遂姑停事,略陳事實,請推喉院矣,及伏承批敎下者,責之以不察,至有重推之命,臣等聚首惶懍,繼以慙恧。第昨日做錯,雖緣下吏之不知啓體,有此誤着,而臣等旣經入侍傳啓,各自退公,則姑停一事,若非承宣之催促,不待臣等之言,渠何從以得聞,遽有此呼望之擧乎?喉司不知自引,反以諉諸下吏等語,容易加之。臣等雖甚疲劣,此不過做錯間事,寧忍爲移罪賤隷之計哉?此承宣之所不可爲,而抑勒爲說,乃至於此,此莫非臣等自侮之一端。其爲貽羞,當復如何?重推之下,踪地轉益危蹙,俄陳短疏,又阻喉院,以此以彼,臺端一步,便屬鐵限,其何可一刻仍冒乎?請命遞斥臣等之職。答曰,勿辭,亦勿退待。
行都承旨李祖承,右承旨李亨元,左副承旨李敏采,同副承旨徐榮輔疏曰,伏以臣等,卽伏見兩司聯疏到院者,以院啓請推,大加疑怒,至有該房譴削之請,又以近來喉司之輕侮臺閣,操蹤疏啓等語,張皇臚列,侵詆備至,臣等何敢以其言之太不稱停,有所晏然乎?且以原疏之附陳代避之語,屢次往復,使之刪改避語,更爲來呈,則忽爲避嫌之啓,而刪沒原疏本意,末以見阻喉院爲辭,何其擧措之多眩,而事實之相左耶?此莫非臣等不能見重之致,以此以彼,決難仍冒,玆敢聯陳短章,忙出禁扃。伏乞聖明,亟許遞改,以存廉防,仍治臣等擅離之罪,以肅朝綱,不勝幸甚。答曰,省疏具悉。卿等勿辭行公。
右副承旨洪義浩疏曰,伏以臣,卽伏見兩司諸臺聯名之到院者,以院啓請推事,大加忿怒,盛氣臚列,至曰急於自明,有此粧撰,或曰妄錯,曰抑勒,曰輕侮,曰操縱,又以受啓後數次往復之故,至稱無前之擧,壞國體而閉言路,終勘以譴削之律,臣於是,不勝危怕駭惑之至。昨日申後,兩司吏之呼望始停,雖在臣公退之後,而臺啓之姑停與否,初非喉院之所可與知,則促令呼停,不近事情。設令招問而促之,夫安有非臺言而吏自擅呼之理乎?旣已呼之,則爲喉院者,依例書頒而已。臣於受啓之後,以其事實之太相左,格例之多違錯也。故再次往復,亦出於爲諸臺告君以實之地,而今乃掩自己不察之失,摭他人所無之咎,張皇爲說,脅勒成罪,隱然有故,欲惹鬧底意,吁亦異矣。臣雖疲劣,旣遭非理之斥,聲罪至此,殆無餘地,晏然在職,非所可論,玆敢忙陳短章,徑出禁扃。伏乞聖明,亟遞臣職,以快人心,仍治臣瀆擾之罪,以肅朝綱,千萬幸甚。臣無任云云。省疏具悉。爾其勿辭察職。
上在昌德宮。停常參·經筵。
李敏采啓曰,明日常參·經筵,取稟。傳曰,停。
李敏采啓曰,右副承旨洪義浩,今日不爲仕進,卽爲牌招,何如?傳曰,允。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李祖源啓曰,新除授左承旨李在學,時在京畿安山地,斯速乘馹上來事,下諭,何如?傳曰,許遞。
李亨元啓曰,兩司行公諸臺,今日無一員詣臺,合辭方張之時,特敎申飭之下,事甚未安,竝推考警責,仍卽牌招,何如?傳曰,允。
傳于李敏采曰,輪對官入侍。
傳于徐榮輔曰,同副承旨入侍。
李亨元啓曰,宗簿寺提調韓光會,有稟達事,來待矣。傳曰,今聞宗簿請對之事,以御眞圖寫後,例有添錄於譜牒之規也。然於本事,不欲張大,則添錄一款,稍徐亦可,以此意,分付。
李敏采啓曰,吏曹郞廳來言,臺諫有闕,政事,取稟。傳曰,當日爲之。諫長有實故與被論臺臣,許遞,今日政,以在京無故人差出。昨日兩司擧措,未免自求釁過於無可執之事,先疏後避,跡涉强覓。大抵諸臺之逐日詣臺,卽臺閣三百年故事,今幸修復舊典,在諸臺,可謂與有榮矣。諸臺亦當效故人不諱敢諫之風,夙夜靡懈,待備造朝而已,曾未幾日,占便爲事,事之寒心,莫此爲甚。昨日避批之循例書下,亦慮其似此之弊,則今日違牌,其可成說乎?傳旨竝勿施,仍以前牌嚴飭。
李亨元啓曰,大司憲趙宗鉉,執義林道浩,掌令朴瑞源·鄭弼祚,持平韓永逵聯名上疏入啓,持平李敬心未肅拜,監察茶時之意,敢啓。傳曰,諸臺批下,牌招察任。
傳于徐榮輔曰,劇務相妨,禁將本職詞訟之任,許遞,今日政差代。
徐榮輔啓曰,禁衛大將徐有大,時無職名,令該曹口傳付軍職,何如?傳曰,允。
兵曹口傳政事,副司直徐有大。
有政。吏批,判書金文淳,參判朴祐源進,參議未差,行都承旨李祖源進。以李義弼·徐有成爲承旨,徐龍輔爲吏曹參議,徐有成爲大司諫,李顯道爲正言,李時秀爲工曹參判,申光履爲左尹,李義鳳爲戶曹參議,李在學爲奉常提調,閔台爀爲掌苑提調,李益洙爲兵曹正郞,徐徹修爲義禁府都事,李祖承爲刑曹參判。
兵批,判書吳載純病,參判洪檢病,參議李夔病,參知尹長烈入直進,左副承旨李敏采進。副司直李在學·李東泰·林濟遠·申耆·李勉兢,副司果金瑞復。
以江原監司尹師國狀啓,道內各邑災實分等楊口等邑被災民新還身布蕩減停退數爻區別狀啓,竝令廟堂稟旨分付事,傳于徐榮輔曰,竝依狀請施行事,分付。
咸鏡道封進官咸興判官李泰懋狀啓,十月令薦新生文魚,限日不得封進,惶恐待罪事,傳于徐榮輔曰,勿待罪事,回諭。
咸鏡道封進官咸興判官李泰懋狀啓,十月令薦新生銀魚,節序差早,尙無魚跡,限日萬無封進之望,惶恐待罪事,傳于徐榮輔曰,勿待罪事,回諭。
李敏采,以承文院官員,以都提調言啓曰,本院製述官丁俔祖遷轉代,前校檢金瑞復差下,付軍職冠帶常仕,何如?傳曰,允。
李亨元,以都摠府言啓曰,今日內三廳武兼禁軍及軍兵等,中日習射,請出標信。傳曰,後日次爲之。
李亨元,以兵曹言啓曰,今十月十一日武臣賓廳武經講書日次,而中日相値,不得爲之之意,敢啓。傳曰,知道。
李亨元,以兵曹言啓曰,五衛將宋復相,身病猝重,時月之內,無望供職,屢度呈狀乞遞。實病旣如此,則宿衛輪番之任,不可久曠,改差,何如?傳曰,允。
李亨元,以義禁府言啓曰,多大鎭僉使林泰遠先罷後拿事,傳旨啓下矣,林泰遠時在任所云。依例發遣府書吏,交代後拿來,何如?傳曰,待本道狀啓,更稟,可也。
大司憲趙宗鉉,行副提學閔鍾顯,執義林道浩,應敎李太亨,掌令朴瑞源·鄭弼祚,持平韓永逵,獻納李庚運,校理尹光普·李晴,副校理李祉永·閔昌爀,修撰金熙朝,副修撰韓光植·尹致性啓曰,請黜置罪人鄭致達妻,亟令王府,夬正典刑。請物故罪人德相,亟施孥籍之典。請逆賊尙喆,依律處斷。一行半刀削
行大司憲趙宗鉉,執義林道浩,掌令朴瑞源·鄭弼祚,持平韓永逵,獻納李庚運啓曰,請遲晩後物故罪人啓能,亟施孥籍之典。趾賊等凶種,夬施邦刑,養遂·獻遂·李觀源,竝令王府,設鞫得情。請夏賊子女亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
行大司憲趙宗鉉,執義林道浩,掌令朴瑞源·鄭弼祚,持平韓永逵啓曰,請爲奴罪人金壽賢·河翼龍,竝令王府,設鞫得情,夬正王法。措辭見上答曰,不允。
獻納李庚運啓曰,請爲奴罪人金壽賢·河翼龍,竝令王府,設鞫得情,夬正王法,請金甲島爲奴罪人克觀,古今島爲奴罪人克泰,更令王府嚴鞫得情,夬正王法。請逆賊尙魯,亟施孥戮之典。請亟寢五啓還給之命。措辭見上答曰,不允。
忠淸監司朴宗岳疏曰,伏以臣,卽伏見傳敎下者,諸道癘疫死亡民人漏報守令自首事,有命矣,本道夏間,此病大熾,死亡相續,故臣另飭列邑,間十日報來,自五月至七月,而寢息後乃止。臣凡三度馳啓陳聞,而以其數爻之夥然,區區之忱,恐必驚動天聽,貽惱天心,故臣百般商量,萬不獲已,遂不敢據實畢陳矣。伏惟我聖上如傷之仁,若保之德,有足以動天地而感鬼神,惟恐一夫之不得其所,欲使萬物之咸遂其生,廈氈之上,玉食靡甘,絲綸之下,陽春藹然,一則元元,二則元元,伊時飭敎,不啻申嚴,臣固當對揚之不暇,而終未免爽實者,原其情則雖出於憂愛之私,而論其跡則自歸於欺瞞之科矣。噫,事君無隱,臣人之大節,若恫在己,守土之常分也,臣旣不能悉陳事實,是無大節也,又不能畢達幽隱,是無常分也。況今成命之下,臣若厭然自掩,而推諉於守宰,則文過遂非,猶屬細故,欺天罔上,重犯死罪也。臣雖不肖無狀,寧忍爲此?今方敬依聖敎,行會各邑,使之從實自現,而究厥罪犯,則臣實爲首,玆敢冒萬死引義自劾。伏乞聖明,亟降威罰,以肅朝綱,以安私分,千萬幸甚。臣無任屛營祈懇之至。答曰,省疏具悉。卿則推考,勿辭察職。
行大司憲趙宗鉉,執義林道浩,掌令朴瑞源·鄭弼祚,持平韓永逵,獻納李庚運疏曰,伏以,臣等情地,不容暫冒,略暴於昨日聯避之中,今不敢疊床,而卽伏見右副承旨洪義浩自明之章,誠不勝慨惋也。夫臺啓本自體重,一日之內,旣傳旋停,初無其例,喉院豈不知此,而急於擧條之修入,至有府吏之催促,有此無前做錯之擧,其責果在於退公之諸臺乎,在院之承宣乎?其所爲說,似或近理,而其實狀不過如斯,迺日掩自己之不察,摭他人之所無者,恐是自道也。至於臣等未徹之疏中數句語,刪去頭尾,抉摘文字,至稱以危怕,未知措語中可危者何句,可怕者何語,告君之辭,固當十分稱停,而專事噴,不顧事面,臣等不欲與年少氣銳之人,聲色相加,而名以臺閣,受人蹈藉,無復餘地。臣等固不足言,有辱臺閣,以此情踪,無面可顯,隨牌來詣,敢控短疏。伏乞聖慈,察臣等危蹙之情,治臣等逋慢之罪,以重臺體,以肅朝綱焉。臣等無任屛營祈懇之至。答曰,省疏具悉。卿等勿辭行公。
辛亥十月十一日辰時,上御暎花堂。同副承旨入侍時,同副承旨徐榮輔,記事官李海淸,記注官金良倜·承膺祚,以次進伏訖。上命書傳敎曰,向於度支年分啓目,首擧停糴二字,頒示諸道者,以歲末停捧之實惠未究,徒作無告之受困也。近聞筵臣之言,諸道擧行,各有參差,停糴之令,只及於有田土被災,已施恩澤之類,不能遍及於其外眞箇無告之小民,而更待歲末停捧之特敎云。誠如是說,與本意太相反,俵災與代捧,旣皆專委道臣,便宜闊狹,則獨於停糴一事,看作兩件者,殊違先甲之頒令,令廟堂枚擧此意,申諭諸道。就各其道內,一依分等第次,民情事勢,當年各項新還,區別分數停退,俾無欺吾民之弊。命退,承史以次退出。
辛亥十月十一日辰時,上御暎花堂。輪對官入侍時,同副承旨徐榮輔,記事官李海淸,記注官金良倜·承膺祚,都摠經歷鄭宅昌,典設別提洪疇九,刑曹佐郞朴華源,成均館司藝金膺著,左通禮朴聖集,濟用副奉事金樂行,廣興倉守李弘之,東氷庫別提鄭熙濟,司僕寺僉正南公轍,司䆃主簿李五鎭,禮賓參奉尹光浚,掌苑別提金在儉,瓦署別提張彦極,平市直長尹秤,造紙別提李持淳,以次進伏訖。上曰,以次進前,可也。宅昌等,以次進前奏職姓名。上曰,遺在除之,如有如懷,其各陳達,可也。宅昌等曰,所懷無矣。命退。上曰,冬至正使觀象監提調,入侍,可也。賤臣承命出,與冬至正使金履素,觀象監提調徐浩修,偕入進伏。上曰,有何可稟之事而來待耶?履素曰,赴燕時公用銀六千兩,例自帽稅條取用,而近年以來,象胥輩因公貸用之事,自朝家以公貨推移充數,以爲次次備報之地矣。今番則不足之數,比前稍減,而行期迫近,公用一款,係是不得不取去者,故敢此仰達。公用不足數二千六百七十兩零,以關西公貸中,依近例推移以去,何如?上曰,依爲之。出擧條浩修曰,仁廟朝故相臣金堉,始請用時憲曆,至孝宗朝,始以新法,推步日躔月離,至肅廟朝,始以新法,推步五星,至先朝初年,始用時憲曆後編法,而術數初創,方書未熟,八道太陽時刻,節氣早晩,尙未能別爲立成載諸曆書,實爲闕典之大者。臣於前後筵席,屢伏承聖敎,以八路日出入與節氣,混用京都時刻,大是鹵莽,不可不釐正爲敎。臣常莊誦欽歎,思欲一分對掦,謹與監生等,依曆象考成新法,推步立成以備睿覽,而見今陽復隔月,頒曆不遠,自壬子曆爲始,以此編載,頒行京外,何如?上曰,曆書,至重至敬之事也。旣有印頒之法,則獨於道里遠近,不爲區別,其日之出入,節候早晩者,甚是未遑之擧。假令立春之子刻界分,關係尤緊,自今年頒曆,添書印出,可也。出擧條浩修曰,本監命課學釐正節目中,原料爲六窠,番布爲五疋,取才料爲二窠,比舊稍優,然但以料布勸奬,難望其興起。若以三學輪回之兼敎授,專屬命課學,作爲四十五朔出六窠,地理學乙丑裁減之每朔番布五疋,復舊磨鍊,則以天文學言之,旣有四十五朔一遷之兼敎授原窠,失此十五年一遷之輪回窠,別無大段損益。以地理學言之,以十五年一遷之兼敎授,換得每朔所受之番布,亦是渠輩所願。至於命課學,則精選七人,有料有布,恒俸足以濟數三口,且得四十五朔出六之兼敎授,遷轉東班,則庶可爲聳動之方。自今三學輪回之兼敎授一窠,專屬命課學,每四十五朔出六,遷轉地理學,番布每朔五疋,亦爲復舊,令該曹磨鍊,何如?上曰,依爲之。出擧條浩修曰,今此命課學之釐正,專爲國家大事諏吉之道,則關係至重,賞罰勸懲,不可不兼行,如朝賀·封冊·讌享·動駕·試士·閱武等諏吉後,禮曹以推擇日官姓名書啓,以驗涓擇之能否,本監訓長,依井間詳記,提調着押後,踏印封置,一錯則越布,再錯則越布越料,三錯則拔之兼敎授取才,至於屢錯,而終不可勝任者,自本監草記刊汰,何如?上曰,依爲之。出擧條浩修曰,方外人金泳,術業精明,顯隆園遷奉時,中星日晷校正,專委此人擧行。且於本監推步,前後效勞甚多,而特以未及登科,姑未得入屬於三曆官,權付大統推步官矣,今則推步廳旣已減省,依前兼敎授例,特差修述官,何如?上曰,依爲之。出擧條浩修曰,今番冬至使行,依節目,命課學一人,當爲從座目帶去,而首任池日賓,本監擧行甚緊,不可許送,勢將以之次池景喆代送矣。今行應貿冊子·儀器,所關不輕,與從前循例帶去者,有異,到灣後雖或均包,雲監官則別爲準包,且以正官帶去之意,令廟堂分付灣府及使行,景喆方帶監牧官,卽太僕之郞官,與外任不同,依例帶職往還,亦令戶曹,衣資賜米,依例上下之意,一體分付,何如?上曰,依爲之。出擧條榮輔曰,筵席體貌,何等嚴重,而司藝金膺著,左通禮朴聖集,瓦署別提張彦極,奏對之際,多有做錯,事甚未安,竝推考,何如?上曰,依爲之。出擧條命退,諸臣以次退出。
上在昌德宮。停常參·經筵。
李義弼啓曰,明日常參經筵,取稟。傳曰,停。
李義弼啓曰,來十六日儒生殿講日次矣,敢啓。傳曰,爲之。
李祖源啓曰,臣以冬至副使,今日歲幣封裹,下直進去之意,敢啓。傳曰,知道。
傳于李亨元曰,諸承旨持公事入侍。
以正言朴崙壽牌不進罷職傳旨,傳于徐有成曰,只推。
以承文院篆文儒生抄啓單子,傳于徐榮輔曰,觀此抄啓,使之書進,來頭成就,則其進姑不可量,而以今所見,不若前書之爲初仕者遠矣,他可合數人,使之抄啓。
以吏曹入直別省記單子,傳于李亨元曰,訓鍊院太多,韓商新,移送北營。
以京畿監司徐鼎修啓本,成烈與金鳳來所訟山地摘奸査實馳啓事判付內,啓下禮曹爲旀,成氏卽愼氏之外孫,而愼氏於本陵,卽私親也。往在溫陵追封之時,先朝筵敎,旣如是丁寧,且況思陵局內海平家諸鄭墳塚事,又豈非成山禁護之左契乎?鄭山之在數十步內者,如例禁養,則過百步之成山,任其樹根之纏縈者,事面之萬萬不當,姑無論,神理人情,本無間然,則伏想溫陵陟降之靈,必有垂惻於是矣。旣聞之,何可如前鞠茂,不念以陟降之思,爲思之義乎是旀,年前愍懷墓傍,故議政姜碩期家塚地之昵密,亦若思陵之鄭塚,溫陵之愼·成諸塚,而不封不樹,加之極目蔓荊,行路墮淚乙仍于,特命地方邑守令,除而治之,封而築焉。況今本陵事體之尊嚴,豈比於墓所,則使其私親內外家山地,不能謹守塋域者,豈非無謂之甚者乎?嚴飭陵官及該邑倅,拔去樹根,定給步界,而望祭處所之遠近,亦令一依思陵附近處鄭山例爲之爲旀,修治後,令道伯,定道內守令爲獻官,設祭於成·愼兩家中爲本陵至親之墳山,而祭文令藝文館撰送爲旀,若此則本陵宜告事由,仰伸慰怡之禮,亦自本曹擇日擧行爲旀,環區之片土隻地,無非成山也。愼家之入葬,猶有主客之別,則無論盜賣與否,賤隷之偸占,民習可惡,斯速掘移,以此判付,謄給成哥處,俾作來許徵信之資爲良如敎。
以京畿監司徐鼎修啓本,李廷岳山訟査啓事,判付內,向筵始知事實。大抵山地雖有主客,而任他許多年所,到今一草一木,無非大臣之養護者是隱,則主客自主客,訟理自訟理兺不喩,大臣之廣播松子於彼隻塚傍,亦由於塚主無來禁之事而然,亦豈曰非理乎?然樹木蟠屈,成林蓊翳,則爲厥子孫者,必欲開除,亦不可謂歸之法外,分付山在官,量宜定給步數,此後段,各自守護,無敢更鬧,若或更鬧,勿許聽理,而大臣身後之計,亦在此地云爾,則朝家之如是決給,事體卽然,此意竝以,分付兩邊爲良如敎。
以申光河囚單子,傳于徐有成曰,保放。
傳于李敏采曰,左副承旨入侍。
傳于徐有成曰,時囚罪人林宜馥放送。
昨日停糴傳敎中多不分等遍及於道內之句語,以只及於有田土被災,已施恩澤之類,不能遍及於其外眞箇無告之小民,而更待歲末停捧之特敎云,改書出。李義弼,以禮曹言啓曰,卽下傳敎中令廚院減今日常膳事,命下矣,減膳之限,止於今日,自明日依例復舊封進之意,分付,何如?傳曰,允。
李亨元,以兵曹言啓曰,內禁衛將李殷福,素患痰癖之症,近益添劇,時月之內,差復無期,屢度呈狀乞遞。實病旣如此,則宿衛領軍之將,不可久曠,改差,何如?傳曰,允。
李亨元,以兵曹言啓曰,依傳敎,訓鍊院入直抄啓文臣韓商新,移送北營之意,敢啓。傳曰,知道。
李亨元,以訓鍊都監言啓曰,抄啓文臣宋知濂連日二三十巡肄射矣,昨日初次十巡,得中爲二十一矢,故謹依今月初八日所奉傳敎,宋知濂,自今日出直之意,敢啓。傳曰,知道。
李亨元,以訓鍊都監言啓曰,依傳敎,抄啓文臣韓商新,自今日別爲入直於北營之意,敢啓。傳曰,知道。
行大司憲趙宗鉉,行副提學閔鍾顯,執義林道浩,應敎李太亨,掌令朴瑞源·鄭弼祚,持平韓永逵,獻納李庚運,校理尹光普·李晴,副校理李祉永·閔昌爀,修撰金熙朝,副修撰韓光植啓曰,請黜置罪人鄭致達妻,亟令王府,夬正典刑。措辭見上請物故罪人德相,亟施孥籍之典。措辭見上請逆賊尙喆,依律處斷。措辭見上一行刀削答曰,不允。四字刀削
行大司憲趙宗鉉,執義林道浩,掌令朴瑞源·鄭弼祚,持平韓永逵,獻納李庚運啓曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·會遂·李觀源,竝令王府,設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
行大司憲趙宗鉉,執義林道浩,掌令朴瑞源·鄭弼祚,持平韓永逵啓曰,請爲奴罪人金壽賢·河翼龍,竝令王府,設鞫得情,夬正王法。措辭見上各道都事之當初設置,法意何如,而挽近以來,每以遐方積仕人差送,便成謬例,名以外臺,見侮營邑去留人者,已極駭然,而惟以差遣者,言之,一出之後,無他歸宿,不免爲作散之窠,至有見政望而垂涕者,其爲矜惻,莫甚於此。請特命選部,必以侍從通擬,以重外臺之體。我聖上臨御以來,軫恤黎元之盛德深恩,洋溢於綸綍之中,隆洽於區域之間,內而貢市之蠲役,外而軍伍之減布,隨時酌量,靡不用極。擧皆歡欣蹈舞於如傷之政,而第以寺奴婢一事,言之,行會各道,使之釐正者,亶出於老故之尙在徵斂者,隣族之不免侵漁者,一竝蠲減蕩滌之盛意,而近聞諸道傳來之說,則應頉之除減者絶少,見額之虛錄者甚夥,關牒相續,而邑各爲弊,推覈多船,而吏緣爲奸,到處民情,無不驛騷。至殘者散而之四,稍實者決以性命,至有見營校,而拔刃自劃之民,又有雇人夫,而代點橫徵之倅云。某道某邑,雖未得其詳,而以此推之,其搜括之嚴急,景色之矜惻,亦足爲干和之一端。請令廟堂,嚴飭各道道伯,一一査出重勘。答曰,不允。第一件,付之銓曹稟處,第二件事,令廟堂各別嚴飭,俾無來頭現發抵罪之弊。
獻納李庚運啓曰,請爲奴罪人金壽賢·河翼龍,竝令王府,設鞫得情,夬正王法。措辭見上請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。措辭見上請逆賊尙魯,亟施孥戮之典。措辭見上新除授正言李顯道,時在京畿麻田地,請斯速乘馹上來事,下諭。答曰,不允。下諭事,依啓。
副提學閔鍾顯,應敎李太亨,校理尹光普,副校理閔昌爀·李祉永,修撰金熙朝,副修撰尹致性·韓光植等,伏以,前夜之雷,隱隱甚微,不入於乙丙之枕,而靑臺之報纔上,減膳之敎復下,十行絲綸,丁寧懇惻,至以苟使對越一念,莫或間斷,則雲觀所聞,予豈不聞知爲敎?臣等聚首莊誦,實不勝欽仰之至。伏惟我殿下,寅畏之念,對越之誠,無時或弛,日前之雷,殆乎聽於無聲,而誕降求助之敎,昨夜之雷,又以未及聞知,而作爲責躬之端,卽此一念之發,一言之降,宜可以仰格天心,轉災爲祥,而仁愛之天,若是譴告,有如耳提而面命者,何哉?臣等猥忝經幄,憂念耿耿,玆敢略具短箚,仰備睿覽。臣等竊伏見我殿下以上聖之姿,當有爲之時,聰明睿知,卓冠百王,典學求治,出於至誠,殿下之所自期,臣民之所仰望,曷嘗在於漢·唐以下,而臨御十餘年來,治效愈邈,聖心獨勞,就其易知易見者言之,朝象有委靡之歎,民生有困悴之患,紀綱無振刷之望,言路無開廣之效,懲討不行而義理漸晦,人心陷溺而隄防漸壞,可憂之端,不一而足。殿下試於燕閑無事之時,默自循省,則亦豈無惕然警發者乎?噫,人君之道,亦一天也,雨露霜雪,各隨其時,而必又雷霆以震蕩之,以爲喚醒耳目,鼓動精神之資,以是而言,則當此遇災警懼之日,聖上之所當加勉者,豈不在於奮勵二字乎?伏願繼自今,凡於政令施措之間,絶去因循姑息之念,赫然奮發,飭勵群工,以之衆弊悉祛,百度惟貞,則今日之雷,安知不轉移之一大機哉?臣等又伏念,從古人臣之遇災進言於君父者,必以應天以實,爲言,便成備例之具,依樣之語,而天下之事,固不出於實理之外,則又豈可捨此而求他哉?然則爲今日消弛之方者,亦惟在於篤實二字,雖以目下事言之,修省之念,非不切矣,求言之敎,非不至矣。常參實對之兼行,寔出於我聖上惕然警動,靡不用極之盛意,而隨行而進,拱手而退,終無宏謨長策之可以有補於民國者,惟其如是也。故仄聽屢日,亦未聞朝家之發一令施一政,見諸行事之實者,此固群下之罪,而若使中外觀之,其不以應文歸之者幾希,亦豈非大可憂者哉?伏願聖明,觀乎荐雷之象,深軫修省之義,戒狃安之習,而益加奮勵,戒文具之弊,而益勉篤實,以盡消災之道焉。臣等識淺學蔑,雖當可言之會而實無對揚之望,只望草草四字,略貢微見,尤切愧悚之至。取進止。答曰,省箚具悉。實猶是,誠天道也,人之道也。無是,無物,卿等拈出此義,欲爲剖析,甚好矣,當留意。
司諫成德雨疏曰,伏以臣,素以目疾,便成癈人,分於聖世,永爲棄物,臺館除旨,一未承膺,揆以分義,誅殛猶輕。又自夏秋以來,疾憂喪慼,薰心銷精,風眩竝作,眼視益昏,尋常書礼,每多倩人而看,咫尺房闥,亦必待杖而行,以此病狀,實無從仕之望。迺者仁天示警,轟雷告異,聖心震惕,至下減膳之音,繼有求助之旨,況臣所叨,名以諫官,在臣道理,固當竭蹶趨肅,以效一日之責,而宿疾之外,添以頭風,浹旬叫痛,不省人事,只以姓名,附陳於聯箚之末,而稍俟少間,擬伸叨謝之忱矣。疾勢轉劇,鍼熨亡效,時月之內,實無蠢動之望,玆敢冒入文字,仰暴實狀。代乞聖慈,察臣癃癈之狀,憐臣疾痛之呼,亟削臣本兼諸職,且治臣逋慢之罪,以肅朝綱焉。噫,臣身雖病,臣口可言,矧當求言之會,豈無貢芻之誠,而臣自病蟄以來,不但聾瞽時事,亦已抛棄文字,數行陳腐之談,實無以構思成文,仰浼聖聽,有臣如此,生不如死。雖然,臣竊伏見喉院之啓,玉署之箚,與夫臺臣·儒臣之陳達,無非弭災之良方,切時之嘉言,則在殿下翕受敷施之如何耳,就使臣刺口極論,不過如是而止。惟願殿下,勿以求言而無忠讜之論,爲憂,以有言而勿聽納之道,爲戒焉。臣竊觀今日利慾肆行,倫理幾絶,有識寒心,固已久矣,而至於黃鍾五事,則尤爲世變之大者也。臣嘗聞李敏行者,素有饒財之名,京華士夫,蓋或有餌其財賄,利其資裝,而與之結姻者多矣,已是傷風敗俗之甚者。今此鍾五之娶婦其家者,安知其不出此意,而反其備禮合卺之後,乃有降妾改娶之訴者,亦安知不由於意慾之不滿而然歟?臣於待罪南邑時,見其土俗,則名以班族者多娶富民,當其議婚之初,先以田民幾許,約立契券,及其旣婚之後,少不如約,則起而呈官,以壻訴翁,以夫逐妻者,比比有之,臣嘗痛其遐俗之陋習,嚴加懲治矣,不意輦轂之下,簪纓之族,有此夷虜之風也。噫,禮謹婚姻,易重咸恒,夫婦大倫,實居三綱,一或隳壞,中華而裔戎也。臣竊觀於大臣·禮臣之奏,臺官·刑官之啓,雖幸倫紀之得正,而獨於鍾五身上,反無加罪之請,臣竊爲之訝惑也,其在扶綱敦敎之道,不宜止此而已。臣謂黃鍾五,亟施遠竄之典,以示不與同中國之意,斷不可已也。臣無任云云。省疏具悉。以李敏行之饒財,黃鍾五之見餌等語,盡意臚列者,太近於齪齷。旣爲鍾五及李女,纔復倫常,反又以如此如彼之目,加之於其父其夫,或治或竄,則女也偏性,素難周通,萬有一冤,其事端之由渠,矢心自靖,何異於召人而閉門乎?此所以大臣發何累之議,判批中添及委曲宛轉等句語者。況於鍾五,聲罪乃爾,則外此十三名家子若孫,向爾當如何看?靜念頭緖,爲爾甚可怕。爾其勿辭察職。
辛亥十月十二日辰時,上御誠正閣。諸承旨持公事入侍時,行左承旨李亨元,右承旨李義弼,左副承旨李敏采,右副承旨徐有成,同副承旨徐榮輔,記事官李海淸,假注書趙台榮,記注官金良倜·承膺祚,檢校直閣李晩秀,以次進伏訖。上命書傳敎曰,夜有微雷之警,朝登雲觀之單,予則邈然未聞知,時非就寢,響未諦聽,都緣誠意,或忽於造次。苟使對越一念,莫或間斷,則雲觀所聞知者,予豈不聞知乎?此所以反省悸恐,有倍於聞而知之。在前冬雷,若在數日之內,則常膳不減,藝箴不求者,以辭敎之頻複,反涉於瀆䙝也,而今以不聞知,爲責躬貶己之端,故事之其然不然。不須較論,令廚院,減今日常膳,申求良規之言於言責論思之地,俾各知悉對揚。亨元等曰,日昨隱隱之響,上天之警告也,甚微,而殿下所以應之者,大加惕厲,特減常膳,誕求昌言,十行絲綸,丁寧懇惻,常參·賓對,次第而行,責躬之意,求助之誠,有可以感格天心,轉異爲祥,而曾未數日,靑臺之報又至矣。其聲也尤微,其動也莫聞,而殿下乃以未及聞知,尤存兢省,至以對越一念,或忽於造次,爲敎,臣等誠不勝欽歎之至,而第伏念,應天之道,弭災之要,不外乎一箇實而已。殿下之對越一念,固已純一無間,宵旰靡懈,則只從是念上推去,不睹不聞之中,以實心而持之,一日萬機之間,以實政而行之,深軫乎以實不以文之義,以答仁天諄複之眷,是臣等區區之望也。上曰,所奏好矣,當留意。出擧條上命亨元等,讀奏公事,仍書判付訖。命退,諸臣以次退出。
上在昌德宮。停常參·經筵。
李敏采啓曰,明日常參·經筵,取稟。傳曰,停。
徐有成啓曰,左副承旨李敏采,今日不爲仕進,卽爲牌招,何如?傳曰,允。
徐榮輔啓曰,禁衛營將官來言,今日本營軍兵,日次私習云矣,敢啓。傳曰,知道。
徐榮輔啓曰,御營廳將官來言,今日本廳軍兵,日次私習云矣,敢啓。傳曰,知道。
徐有成啓曰,臣以入直禁軍,戎器點考進去,下直之意,敢啓。傳曰,知道。
徐榮輔啓曰,臣依定式,進詣仁政殿月臺,入直禁軍戎器點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
李敏采啓曰,事大文字,旣係莫重,奏御事體,尤宜審愼,而今此漂民出送謝表之製進,進字之落漏不書,萬萬可駭。臣之矇然捧入,不勝惶悚,而當該製述官及該院公事提調,所富重勘,而本院請推之外,無他可施之罰,何以爲之?敢稟。傳曰,當該堂上罷職。必是正書時落漏,製述官別無可罪之端,而本草多有未及照檢處,又用近來諱避句語,當該知製敎,從重推考,更令撰進。
傳于徐榮輔曰,同副承旨入侍。
徐榮輔啓曰,故相趙顯命安葬後致祭事,命下矣,何承旨進去乎?敢稟。傳曰,廚傳有弊,道內守令中曾經承旨人,進去。
禁府堂上前望單子入之,判義禁具允鈺,知義禁趙鼎鎭,同義禁李祖承·趙心泰落點。
傳于李敏采曰,金吾堂上入侍。
吏曹口傳政事,冬至書狀官單沈能翼。
李亨元啓曰,再昨日抄啓文王朴宗京移直北營之下敎,卽爲分付於兵曹矣,兵曹不卽知委於訓局,尙不擧行云。其間兩日省記不能察飭之罪,臣不勝惶恐,而成命之下,若是泛忽,兵曹當該堂上,推考警責,何如?傳曰,允。
李敏采,以禮曹言啓曰,因掌令朴瑞源啓辭批旨內,忠淸右道監試初試罷榜事,帶吏雖曰自來作姦者,場未罷而出付諸儒,則無異於姦未成,罷場過矣。然科場事體,至嚴且重,臺啓旣發之後,不可不一問大臣後處之,令該曹議于大臣,仍具諸堂意見,草記事,命下矣。議于大臣,則議政府左議政臣蔡濟恭以爲,姦吏囊中所錄之人,若皆參榜,則罷榜固是不可已之事。所謂姦吏·儒生輩,旣已捉出於終日設場之際,加以酷刑,現出所錄人姓名,則其後榜出所錄者之不入於其中,可以知之,今若罷榜,則榜中之人,不亦冤乎?以臣迷見,罷榜終涉過當,伏惟上裁云。參判臣洪秀輔以爲,當初臺啓論列,專爲帶吏之作奸,而所謂囊紙所錄,已被多士之所捉,且其發奸治罪之擧,皆在設場懸題之前,又況榜出後參選者。又非錄紙中姓名,則全榜諸儒,別無可疑,主試參考,旣經重勘,到今罷榜,恐無意義云。臣昌順意則科榜罷削,事體不輕。曾在先朝,以罪在試官則罪試官,罪在擧子則罪擧子,明有定式,載在通編,今旣罪試官矣,何可罷全榜乎?今此臺論,恐未諳先朝令甲而然,罷榜一款,非所可論。上裁,何如?傳曰,觀於囊紙之見捉,入格者昭脫,不但灼然,況罪在試官,罪試官,罪在擧子,罪擧子。卽此事剖決之左契,擬待收議齊到,以此處決矣,禮言可謂先穫,無容更議,依判堂議施行。大抵伊時啓語,太不瞭然。且況續典法令,卽先朝爲世道杜爭端之金石關和,則雖入臺垣,生疎所致,其全昧法意,擬法不審之罪,不可無飭。掌令朴瑞源,先遞差後禁推,以尊常典,以勵臺風,可也。
李亨元,以兵曹言啓曰,抄啓文臣朴宗京,再昨日病差云,故伊日往復政院,自政院微稟,而移送北營事,伏承下敎矣,臣矇未覺得,趁不知委該營,以致兩日稽滯,昏謬之罪,不勝惶恐,而朴宗京,自今日爲始,入直於北營之意,敢啓。傳曰,知道。
李亨元,以兵曹言啓曰,今十月十二日各廳堂下武臣朔試射時,訓鍊院副正李旭祥,判官李明會·金昊吉,宣傳官李甲會,武臣兼宣傳官李宅懋,部將李性喆,俱未滿四中,與去八月朔試射時未滿四中宣傳官呂文永,各決棍十度。訓鍊院主簿徐潤璞,柳葉箭二中,騎芻一中,宣傳官呂文永,柳葉箭一中,騎芻二中,以矢計之,則雖未滿四中,騎芻例有倍劃之規,竝依此例,勿爲決棍。訓鍊院參軍朴道文,連三次未滿四中,武臣兼宣傳官李敏植無分,依定式汰去,至於實病之類及呈辭·受由人等,退試次姑爲懸頉以入之意,敢啓。傳曰,知道。
李亨元,以兵曹言啓曰,本曹草記,去八月朔堂下武臣試射時,訓鍊院僉正李光浹,以連三次未滿四中,汰去事批旨內,知道。再昨設場,卿未免做錯如是,而才落之只出一人,可謂意外,除非試場之不嚴,必由才藝之將進。無分人李光浹,後次試射,更試八巡,若未滿四矢,依草記汰去,不然則決棍懲勵,此後雖設場,若値雨下,則待晴追試,切勿仍試之意,知悉可也事,命下矣。依傳敎,訓鍊院僉正李光浹,今日試射,以柳葉箭八巡,使之更試,則四中入格,勿爲汰去,而決棍十度之意,敢啓。傳曰,知道。
李亨元,以壯勇營言啓曰,本營今冬等試射時,將校·軍兵各技優等人姓名,別單書入之意,敢啓。傳曰,知道。
李亨元,以訓鍊都監言啓曰,因兵曹草記,抄啓文臣朴宗京,自今日移直於北營之意,敢啓。傳曰,知道。
李亨元,以義禁府言啓曰,前平壤庶尹趙鎭明,卽爲拿來嚴囚,開坐捧招以聞事,傳旨啓下矣,趙鎭明,下去京畿廣州地云,卽爲發遣府羅將拿來,何如?傳曰,允。
掌令鄭弼祚疏曰,伏以,仙寢展謁,克伸聖慕,御眞模寫,聿追先休,懽忭之忱,小大惟均。仍伏念,臣本以庸下,晩竊科第,數年之間,郞署臺垣,節次踐歷,居恒愧懼,若隕淵谷,頃於先詣陵所之日,掌憲除旨,特下於千萬夢想之外,臣惶隕感結,他不暇顧,祗肅於帳殿之前,陪扈於從班之後,榮耀踰涯,觀瞻動色。噫,今日臣家之所被恩造,迥出尋常,聖念特軫於感舊,殊典庸侈於賜祭,兩世先墓,穫薦芬苾,百年遺裔,至蒙收錄,恩數曠絶,闔門感泣。臣雖糜粉,若爲報答,惟當筋力趨承,庶效萬一,而逐日詣臺,伈伈泄泄,未能出一言論一事,以體我聖上導之使言之盛德至意,孤恩負國,死有餘罪。惶恧之極,詎敢言私,而臣父今年七十有六矣。素患痰癖之症,轉益沈痼,自昨日又添毒感,寒熱迭攻,咳逆交作,食飮全却,藥餌無效,氣息奄奄,如不保朝夕,左右扶將,惟臣一人,食息之頃,離捨不得,以此情勢,萬無違側供職之望,玆敢疾聲呼籲於天地父母之前。伏乞聖明,俯賜鑑諒,特許鐫改,以便救護,千萬幸甚。臣無任屛營祈懇之至,謹昧死以聞。省疏具悉。爾其勿辭,救獲母病。
正言朴崙壽疏曰,伏以臣,卽伏見傳敎下者,夜有微雷之警,朝登雲觀之單,當此收藏之節,連有隱轟之響,仁天之警告,若是丁寧,而責躬求助之敎,減膳修省之音,諄複惻怛,有足以上格天心,此誠轉災爲祥之一大幾也。如臣膚淺之見,芻蕘之說,固不足有槪於聖心,可施於當今,而職忝言責,不命其承,導之使言,其忍默默。試以今日之所可言者,略此附陳焉,惟聖明裁察焉。夫志者,萬事之根柢也。不欲爲其事則已,苟欲爲之,則必也有其志,然後可以責其效,自求治之主,志王則王,志伯則伯,醇疵高下,不一其端,而莫不以立志而致效,若使悠泛不切,以求其德之修事之立,則是猶農不種而望穫,射不的而望中,豈不謬哉?臣竊覵殿下,英明冠古,睿智出天,臨御以來,一念求治,外絶馳騁弋獵之玩,內無遊宴侈靡之失,此聖德所以卓〈越〉前代。然而至於施措之所著見者言之,萬機之酬酢,不過文簿之瑣細,庶務之裁決,不出格例之陳陋,經遠之圖未聞,姑息之病漸痼,循塗守轍踵常襲舊,玩愒成風,委靡日甚,此固群下之罪,而苟究其本,則亦出於聖志之不立也。請自今益勵奮發,以爲樹立萬事之本焉。孔子曰,千乘之國,節用而愛民,蓋人君之德,莫大於節用,節用之本,莫先於儉約,苟能儉而存諸心,節而用其財,則自無害民之政,而其國治矣。雖然,能儉然後,可語節用,不儉而能節者,未之有也,不節而民不害者,亦未之有也。嗚呼,奢者,儉之反也,侈者,節之反也,今日之奢侈,亦已甚矣,則豈殿下所示先於下者,未盡其道而然歟?臣竊覵殿下服御之具,未嘗踰制,玩好之物,未聞留意克儉之德,亦云至矣,獨未知宮掖之間,果有衣不曳地之風,而燕閑之際,果有能忍燒羊之心乎?髢䯻之舊制丕變,而閭巷之奢濫無度,綃袍之新令屢勤,而搢紳之儉約絶少,流風所煽,中外同然,尾閭之泄,莫之防焉。嗚呼,奢侈之禍,必至亡國,況今冬雷之警告如此,秋農之失稔如此,而不思大警動于心,視若豐亨之時,少無節省之意乎?伏願殿下,益勵聖志,丕昭儉德,以爲躬率之地,則上好下甚,豈無轉移之道乎?人臣之道,諫於其君者,豈不難哉?以至卑而抗至尊,以至微而逆至難,上有雷霆之威,下有斧鉞之誅,苟非死生捨禍難,特立不變者,孰肯有犯顔敢爭之事乎?是以,古之聖帝明王,和顔而受之,屈己而從之,工誦旅賁之仕,進善誹謗之設,無非所以恢弘言路。樂聞規諫之意,此所以下無隱情,上無過擧,治敎之休明,非後世之所及也。竊覵我殿下臨御以後,接下之禮,待士之誠,非不勤至,而疎逖之人,畏法而逡巡,近密之臣,順旨而依阿,以言爲諱,相率成風。至於近日以來,三司言責之地,惟以含默爲時體,甚至懲討之擧,在臣子何等義理,而上下相持,只傳故紙,章疏之封,爲今日何等急務,而設禁之法,在昔未聞,連箚諸臣,相續於嶺海,封章多士,彷徨於道路,景色愁沮,聽聞駭愕,絲綸之屢勤,實出於求助,而謇諤之言不來,臺閣之齊進,亦出於復舊,而勁直之論無聞。顧今廷臣智慮忠亮,雖不及於前輩,而亦豈無一二敢言之士哉?此或由於殿下聽納之際,未盡恢廓之量而然耶?伏願殿下,虛心察理,翕受敷施,大開不諱之門,以示轉環之盛,則何患乎讜論之不來,何憂乎昌言之莫聞乎?惟在殿下導之使言而已耳。嗚呼,夫我國生民之困,未有甚於近日者矣。饑荒連年,賦役日繁,窮閭蔀屋之中,能有數月之糧者,通計一邑,亦無幾矣,還糴身布,名目甚多,罄竭一歲之農業,盡歸縣官之供應,怨讟之言,愁痛之氣,足干天和,今之致災,亦何足怪也?今年穡事,初若少稔,不幸陰雨連注,怪風頻吹,田穀專無結實,木花只有空莖,十畝之獲,未滿數斗,一頃之收,不盈數握,臣未知何以爲卒歲之資,何以爲公稅之需乎?今我殿下,一念民國,有隱必察,奠接之方,無有遺隱,蠲恤之政,靡不用極,災結則不用比摠,而從實優給,還糴則不待歲末,而預先停退,以至於綿田之給災。身布之代錢,無不一倂許施如傷之意,若恫之志,藹然於絲綸之間,八域窮民,庶可安堵奠居,而臣伏念,民之休戚,專係於守令,廟堂有所區劃,而實心奉行者,守令也,方伯有所行會,而殫誠接濟者,守令也。守令苟不得其人,則上有惠政,而無以下布,下有民隱,而無以上聞,守令賢否之關係於民,固不重歟?顧今貪風日熾,奸贓狼藉。雖以關西一路言之,墨倅抵罪,前後相續,而至於趙鎭明之貪饕不法,西來之人,莫不唾罵,而身爲道臣,掩匿不報,使平壤之民,至今曰,國無法焉。如此之類,終逭當律,則人誰有畏懲,民何以奠居乎?臣謂鎭明拿問嚴覈,掩置道臣,施以譴削之典,斷不可已也。嗚呼,災異之作,無代無之,天意深遠,未易窺測,而若夫人君遇災修省,以答天譴,則災不爲災,而國以治安,厥或遇災而不知戒,雖戒而不以實,則天用殄絶,亂亡隨之,然則災之爲災,不在於天,而在於人,可不懼哉?伏願殿下,以實心行實政,以爲遇災修省之方焉。臣無任屛營祈懇之至,謹昧死以聞。省疏具悉。諸條陳勉,欲歸之於衮闕,當留意。趙鎭明事,貪饕不法,旣如彼聲罪,竝與匿不報之道臣,請勘,揆以國體,不可不嚴覈得情。趙鎭明,令該府卽爲拿來嚴囚,開坐捧招以聞,當該道臣,當待決末處分矣。
行大司憲趙宗鉉,行副提學閔鍾顯,執義林道浩,應敎李太亨,掌令朴瑞源,持平韓永逵,獻納李庚運,校理尹光普·李晴,副校理李祉永·閔昌爀,修撰金熙朝,副修撰韓光植·尹致性啓曰,請黜置罪人鄭致達妻,亟令王府,快正典刑。措辭見上請物故罪人德相,亟施孥籍之典。措辭見上請逆賊尙喆,依律處斷。措辭見上一行刀削答曰,不允。五字刀削
行大司憲趙宗鉉,執義林道浩,掌令朴瑞源,持平韓永逵,獻納李庚運啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,快正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。措辭見上昨日微雷之警,臣等之所未及聞,而及伏見傳敎下者,始知有靑臺之報,反之以誠意之或間,繼之以良箴之申求,臣等聚首擎讀,竊不勝欽歎之至。噫,我殿下對越之誠,可以孚格天心,緝熙之學,可以導宣和氣,而隱隱不已,微微又作,天人感應之理,若有所邈然者,其故何哉?臣等日前常參,敢以一實字仰勉,蓋應天之道,亶不外是故也。第伏念,合辭中諸賊,是何等劇逆大憝,而尙稽天討,徒傳故紙,今幾年矣。四字之批,不待承受,臣等之所已料,輿儓之所共知,至使明張,沬飮之義,便成玩愒恬憘之資,肅肅淸臺,始則濟濟而進,終焉伈伈而退,此莫非臣等不誠不忠之罪,而在聖上懋實之政,亦豈無惕然而却顧者乎?近日以來,每詢新啓之有無,不念舊啓之允從,新啓反重,舊啓反輕,亦豈非輕重之倒置也哉?請深留聖意,快揮乾斷,亟允三司之請。答曰,不允。新啓附陳卿等事,何太不誠乎?往古來今,非登筵而呈所懷,有臺閣以後所未聞者,今日此啓之始以所懷書送,政院末乃黽勉,改以啓辭者,卿等眞不識規例而然乎?此事彼事,惟以乖例破格,故欲做錯,爲日課之程式者,能不貽羞於觀聽,若以不待牌逐日詣臺,爲筋力之難支,則待漏申退之承宣,見除旨,却用擅公策,南走北走乎?卿等方以實之一字,爲求言對揚之第一義,而夷考卿等實跡,若相反然,旣往姑勿晷各思收之桑楡之方也。
行大司憲趙宗鉉,執義林道浩,掌令朴瑞源,持平韓永逵啓曰,請爲奴罪人金壽賢·河翼龍,竝令王府,設鞫得情,夬正王法。措辭見上我殿下嗣服以來,日昃之誠,動符周文時敏之工,無愧殷湯,而獨奈萬機有獨運之勞,百度無惟貞之望?有君無臣之歎,於是乎極矣。雖以近日朝廷言之,輔相所以燮理陰陽,而鼎席之獨賢已久,選部所以甄別淑慝,而銓衡之鑑識不稱,閶闔在前,疏匭有莫徹之歎,菲薄是尙,經費多難支之患,以至於聲討之大義,閼而不伸,節用之實效,久而未著,欲振文化則歐陽之公眼,何處得來?欲壯武備,則子儀之威望,異代難借,以言乎論思,僅分魚魯,以言乎臺閣,殆同仗馬,四方旬宣之責,百里循良之材,蔑蔑無聞,滔滔皆是,大者如此,小者可知,尙何望休祥之自至,而災沴之不現乎?儻聖明念及於此,亦必有慨然中朝之歎矣。古昔聖王之每以得人爲憂者豈無以哉?大舜之於皐陶,高宗之於傅說,尙矣無論,而雖以偏覇之齊桓,猶待仲父之良佐,小康之唐宗,必須文貞之昌言,則今日人才,雖曰渺然,以殿下則哲之明,求之以道,則安知無需時之器,濟世之具哉?惟其得人而後,天必可以豫也,時災可以弛也,世道可挽也,人心可淑也,如是而治效未見,咎徵未消者,臣等未之聞也。請以得人二字,爲迓續休命之本。答曰,不允。附陳得人之請,固好矣,然官不必備惟其人,眞所謂一夔足矣。何必備其員位,然後方可以燮理陰陽乎?卿等觀夫近年農形乎?今年雖似極備,比之昔辛亥,猶出望外,昨與再昨年,少弛宵旰之念,予方歸美於燮理之效,而倚以仗之,無異涉川之舟楫。言官雖曰言無不擇,忽地隱晦,插入於時弊逐條之中,殆若問鼎輕重然者,殊不識朝廷體貌之不當如是,爲卿等慨然也。非不欲略施警責,以示益欲專任之意,而爲便大臣之心,姑含忍矣。
獻納李庚運啓曰,請爲奴罪人金壽賢·河翼龍,竝令王府,設鞫得情,快正王法。措辭見上請金甲島爲奴罪人克觀,古今島爲奴罪人克泰,更令王府,嚴鞫,快正王法。措辭見上請逆賊尙魯,亟施孥戮之典。措辭見上請亟寢五啓還給之命。措辭見上答曰,不允。
行大司憲趙宗鉉,執義林道浩,掌令朴瑞源,持平韓永逵啓曰,臣等前後做錯,非止一二,而飭敎之下,不敢逡巡,冒沒詣臺,已極愧汗,今日一啓,不過論其大體,而辭不達意,至承慨然之敎,撫躬慙惶,無地自容。其何敢晏然於臺次乎?請命遞斥臣等之職。答曰,勿辭,亦勿退待。
辛亥十月十三日辰時,上御誠正閣。同副承旨入侍,同副承旨徐榮輔,記事官李海淸,記注官金良倜·承膺祚,以次進伏訖。上命書榻敎曰,禁府堂上中未肅拜·老病·差祭·時帶承宣人許遞,前望單子入之,待下批牌招開坐。上曰,書狀官沈能翼敍用,令該曹口傳還付。出榻敎命退,承史以次退出。
辛亥十月十三日申時,上御重熙堂。金吾堂上入侍時,左副承旨李敏采,記事官李海淸,記注官金良倜·承膺祚,知義禁趙鼎鎭,同義禁趙心泰·李祖承,以次進伏訖。上曰,趙鎭明,已爲拿囚耶?鼎鎭曰,方在廣州地云,故今爲拿來草記矣。上曰,當此貪風之日熾,懲貪之政,豈可少忽?其所犯姑未知如何,而以臺啓見之,其貪之不細,可以推知。朝家旣聞之後,懲一之典,不施於此輩而何爲?當初差遣之時,以副擬點下者,專出於念忠定之意也,渠家之所遭,兼欲夬洗,則在渠道理,固當十分操心,而不體此意,乃敢犯科,尤極無狀者,此也。卿等待明朝開坐,各別嚴覈取招,直捧遲晩以啓,匿不以聞之道臣,又登於臺章,亦不可不問,先問於當者,可乎,道臣,可乎?鼎鎭曰,先問於當者,次問道臣,似好矣。上曰,卿等旣承筵敎,各別施威嚴問,期於初次究竟,俾無屢煩酬應,可也。仍命書傳敎曰,徵貪之政,卽當務之急,旣聞之後,豈可尋常處之?尤爲無狀者,副擬點下,一則出於念其叔,一則欲使夬洗渠家之所遭,則渠若十分操心,臺言何從而出乎?國有常憲,焉可逭也?渠之所貪取者,皆果尙今入已,則渠雖欲倖免,尤無可論,以此傳敎,添問目,罪人趙鎭明處,嚴覈取招,若不以實狀直告,則直爲嚴刑得情,以聞此事顚末,專係於道伯,此道伯除畀本道,果何時也?專爲貪風之戢察,則營下守令,有此所犯,而袖手玩景,任他所爲,卽此一事,其罪何異於無識見之趙鎭明乎?聖人不言賊夫人之子乎?若爲沈頤之說也,加之有匿不以聞之罪,可謂兩罪俱發,待決末處分,太涉雍容,前道臣沈頤之,爲先令該府西間嚴囚,待開坐嚴問,捧口招以聞事,分付。上曰,判義禁,何不入來云耶?鼎鎭曰,有情勢不得入來矣。上命書傳敎曰,判義禁更爲牌招。命退,諸臣以次退出。
上在昌德宮。停常參·經筵。
藥房提調臣李,副提調臣李祖源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
李亨元,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
李敏采啓曰,明日常參·經筵,取稟。傳曰,停。
李敏采啓曰,儒生殿講,以十六日爲之事,命下矣。處所,何處爲之乎?敢稟。傳曰,以十七日爲之,處所,便殿爲之。
傳于李亨元曰,禮房承旨,馳詣宗廟·景慕宮,奉審摘奸以來。
傳于李敏采曰,推考房承旨入侍。
李敏采啓曰,事變假注書李垿,身病猝重,勢難察任,今姑改差,何如?傳曰,允。
李垿改差,代以任㸁爲事變假注書。
以大司成金方行牌不進罷職傳旨,傳于李亨元曰,只推,更爲牌招。
李敏采啓曰,卽者副校理李祉永,副修撰尹致性,謂有情勢,陳疏經出,原疏纔已退却矣。所當直捧禁推傳旨,而此與無端經出有異,推考警責,仍卽牌招入直,何如?傳曰,允。
李敏采啓曰,副校理李祉永,副修撰尹致性,牌不進罷職傳旨,今方捧入,而玉堂上下番俱空,事甚未安。副提學閔鍾顯,應敎李太亨,校理尹光普·李晴,副校理閔昌爀,修撰金熙朝·申獻朝,副修撰韓光植,竝卽牌招,以爲推移入直之地,何如?傳曰,允。
李敏采啓曰,副提學閔鍾顯牌不進推考傳旨,及應敎李太亨,校理尹光普·李晴,副校理閔昌爀,修撰金熙朝·申獻朝,副修撰韓光植牌不進罷職傳旨,今方捧入,而玉堂上下番俱空,事甚未安,副提學閔鍾顯,更卽牌招入直,何如?傳曰,名以玉堂,斥之以僅分魚魯,其言太甚無義,使之一申廉隅,無所不可,許遞,兩司未肅拜人,亦爲許遞,與未差之代,政官牌招開政,待下批,牌招察任。
李敏采啓曰,吏曹判書金文淳,參判朴祐源,參議徐龍輔,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招,何如?傳曰,苟非姚元之流內明識,寇萊公之進賢退不肖,則今之所謂銓官者,鑑識之能稱當於是任,果幾人?但當以臺言,妄作藥石,受而爲罪,僕僕稱謝而已,焉敢爲此較擊之擧哉?違牌銓官,竝從重推考,傳旨勿施,申飭開政。
有政。吏批,判書金文淳,參判朴祐源,參議徐龍輔進,同副承旨徐榮輔進。以具㢞爲大司憲,申耆爲大司諫,李彦祐爲司諫,李泰賢爲掌令,柳爲持平,姜忱爲校理,申馥爲副校理,吳泰賢爲修撰,金熙采爲副修撰,李洪載爲刑曹參判,兼掌令單沈能翼,高允赫爲順懷墓守衛官。
兵批,判書吳載純病,參判洪檢入直進,參議李夔,參知尹長烈病,右副承旨徐有成進。副司直李祖承·朴天衡,副司果尹在明·沈能翼,竝單付。
傳于李敏采曰,右承旨·同副承旨入侍。
以慶尙監司鄭大容狀啓,多大鎭戰船燒燼,瞞告彌縫,該僉使林泰遠爲先罷黜,其罪狀,令攸司稟處事,傳于李敏采曰,渠是何許忠臣之後,幺麽細事,焉敢爲此彌縫之計乎?罷拿輕矣,爲先削其職名,卽令該曹口傳差出。
兵曹口傳政事,以申大順爲多大浦僉使。
傳于李敏采曰,坐直承旨入侍。
李亨元,以司僕寺官員,以二提調意啓曰,濟州前牧使李鴻運遞任進上馬三匹,今纔上來,故禾毛色別單書入,依例內廐立養,而前後申飭之下,以體小瘦瘠者,循例封進,事極駭然,該牧使李鴻運,推考警責,何如?傳曰,允。
徐有成,以刑曹言啓曰,依下敎,魚用謙下人金今同,旣準三次之刑,京畿喬桐府定配所,卽爲押送之意,敢啓。傳曰,知道。
徐有成,以義禁府言啓曰,罪人趙鎭明,今已拿來,依贓吏例,具枷杻嚴囚南間之意,敢啓。傳曰,知道。
徐有成,以義禁府言啓曰,罪人趙鎭明草供判付內,王府笞杖,贓汚,不許收贖,卽爲開坐擧行,流律太輕,以絶島減死定配事,命下矣。罪人趙鎭明,決杖一百,全羅道珍島郡金甲島,減死定配,而以判付內辭意,具罪目,卽爲發遣府羅將,押送配所,何如?傳曰,允。
徐有成,以義禁言啓曰,時囚罪人沈頤之草供判付內,卽其箕城地方,亟施投竄之典,卿等卽爲開坐,以此判辭分付後,發配事,命下矣。臣等仍爲開坐,謹將判付內辭意,罪人沈頤之處分付後,平安道平壤府,定配所,依例發遣府都事,押送配所之意,敢啓。傳曰,知道。
禁府啓目,麟蹄前縣監申光河原情云云。問目內辭緣,泛稱遲晩,刑推得情,何如?判付啓,分揀放送爲良如敎。
執義林道浩,持平韓永逵,獻納李庚運,正言朴崙壽等啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府設鞫得情。請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。答曰,不允。
執義林道浩,持平韓永逵啓曰,請爲奴罪人金壽賢·河翼龍,竝令王府,設鞫得情,快正王法。答曰,不允。獻納李庚運,正言朴崙壽啓曰,請爲奴罪人金壽賢·河翼龍,竝令王府設鞫得情,快正王法。請金甲島爲奴罪人克觀,古今島爲奴罪人克泰,更令王府嚴鞫得情,快正王法。請逆賊尙魯,亟施孥戮之典。答曰,不允。
左議政蔡濟恭箚曰,伏以,洊雷示警,聖心斯惕,責躬求助,絲綸屢降,凡所以弭災召和之方,靡不用極凡厥臣庶,夫孰不殫心竭慮,思有以對揚萬一,而念臣忝居三事,旣未蒙策免之恩,又不欲以陳腐循常之言,有若應文之爲,含默度日,晏晏如常,其負殿下,於是益著,有相如此,天安得不告之譴也,一心憂懼,不知所措。此際伏見憲府啓語,其以鼎席之不得備員,爲憂歎,而末乃以得人二字,爲對症之劑者,誠可謂目下切要之言,切急之務也。臣之前箚所陳,要之不出於此,而猶有未盡說道,今此臺言,明白的當,視臣箚,不啻倍加切焉,雖謂之嘉言罔有伏,亦未爲不可,奈之何十行聖批,不惟不曰,乃言底可績,顯示不槪之意,反覆若責敎者然,至於慰藉臣身,則引喩過當,不特臣之奉覽未竟,惶汗浹背,在廷臣僚,未必不以爲聖人千言,亦有一失,然則天災何由以可弭,人心何由以可服,臺閣何由以見重,讜言何由以見採歟?臣非有別般謨猷,可以贊聖上側修之工,惟以翕受臺請,爲殿下陳之,若其惶懍悸恐,不敢抗顔復出之狀,有未暇煩縷。伏乞更加三思,亟命斥退無似之身,改卜賢德,使廟謨無至叢脞,民情得有維繫,千萬血祝。取進止。答曰,省箚具悉卿懇。今日酬應甚煩,夜以繼晝,不遑暇食,纔對飯,卿辭本又至,其要卽因昨日臺批,反以爲引也,卿縱不能擺却流俗例讓之風,何使予勞而益勞,飯以損匙乎?卿若更出退之一字於言語文字之間,是卿負予也。予不多誥,卿須自擇,仍冀勿辭,安心視事。仍傳曰,此批答,遣史官傳諭于左議政。
辛亥十月十四日辰時,上御重熙堂。右承旨·同副承旨入侍時,右承旨李義弼,同副承旨徐榮輔,記事官李海淸,記注官金良倜·承膺祚,以次進伏訖。上命書傳敎曰,三明日日次殿講,泮長不可不備員,大司成金方行,卽爲牌招察任。又命書傳敎曰,百人雖犯科,渠家之人,豈敢犯科乎?贓案委折及入已數爻,捧供前,姑難區別,而觀於臺疏,非貪而何,按法典,貪有枉法,贓不枉法贓,渠之所犯,必是枉法,如果然矣,死律烏得免乎?渠叔忠定,予常思之,而旣無勳勩之可論,又非遇赦曠蕩之時,則昨年吳大益前例,決不可擬議,渠若妄想朝家平日念渠叔之義,以呑吐欺隱,爲苟免目前之計,待屢加刑訊,莫可頑拒之境,然後始乃從實直告,尤豈非死罪外添一死罪乎?渠以忠定之姪,名登於汚穢之事,卽此一款,亦可謂渠家之罪人,渠有一分人心,焉敢隱諱於如是嚴問之下乎?該府似已捧供,已捧之供勿論,罪人趙鎭明處,更以此傳敎爲問目,直捧遲晩以聞,如其遲晩之招,一一當於當律,則待判下照律,卽次第事,亦令該府卽爲知悉擧行,與沈頤之口招,皆以草供捧入事,分付。命退,承史以次退出。
上在昌德宮。停常參·經筵。
李亨元啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
徐榮輔啓曰,玉堂備員間,視事,頉稟之意,敢啓。傳曰,知道。
傳于徐榮輔曰,左副承旨·同副承旨入侍。承旨前望單子入之,李洪載落點。
徐榮輔啓曰,玉堂上下番俱空,事甚未安,校理姜忱,修撰吳泰賢,副修撰金熙朝,旣有只推之命,更卽牌招,以爲推移入直之地,何如?傳曰,允。
以大司成金方行再牌不進罷職傳旨,傳于徐榮輔曰,只推,更爲牌招。
以校理姜忱,修撰吳泰賢,副修撰金熙采等牌不進罷職傳旨,傳于徐榮輔曰,只推。
以大司諫申耆,司諫李彦祐等牌不進罷職傳旨,傳于李義弼曰,只推。
傳于徐榮輔曰,坐直承旨入侍。
李義弼,以戶曹言啓曰,時御所內各司雨漏處修改吉日,令日官推擇,則今十月十八日卯時爲吉云,以此日時擧行,何如?傳曰,允。
李亨元,以義禁府言啓曰,保放罪人申光河,還囚捧供之意,敢啓。傳曰,知道。
禁府啓目,前平壤庶尹趙鎭明口招云云。以傳敎內辭意,更爲發問目究詰,則執憲約正差任禮錢,見瞞於衙客輩,旣已遲晩,贓法至嚴,當律難逭是白乎矣,旣有捧草供以入之命,上裁,何如?判付啓,臺疏旣言貪饕,意謂其矣贓汚,在於犯用公貨與恣意賣鄕任乙仍于,昨日以究問得情事,屢下飭諭是如乎,觀此其矣供招,不待屢次盤問,渠之所爲也,本事委折也,言言直告節節自當是置,因渠供,始知非公貨非賣鄕,而卽瑣瑣屑屑約正執憲等差任禮錢事也,渠之所爲,曰以貪可乎,曰以贓可乎?曰以不法可乎,曰以見欺可乎?往古來今,寧有如渠所爲之無知無恥無形無狀者乎?且觀前道伯沈頤之之供,則所謂禮錢推給,皆有來歷,而渠處徵出者,不過如干,其外皆徵於衙客輩,而新伯下去,又徵未捧之餘數云,彼衙客輩,若非暗地簸弄,眞箇都呑,則以近日人心之不古,屢被拷掠之之下,寧或有白地辦納,不敢一言推諉乎?然則道伯之供,不可以右袒此囚言兺除良,前伯時伯査出還給之數,旣有營上踏印文案,則不可勒歸於竟作己物,計贓一款,似難議到,而醉墮奸計之慫慂,甘爲同惡之歸,如許辜負國恩之人,若不用加倍之典,烏在其懲貪戢頑之義乎?然其直用死律,律無可襯,則其活其殺,當博詢於大臣獄官處之,更思可死不可死之間,特念乃叔忠定,屈以從輕,雖使皐陶讞此獄,不以爲失於太寬,罪人趙鎭明段枉法贓,準不枉法贓處斷。大抵,贓死之律,另立不枉法一條,又備準之一字,凡於跡同情殊處,下此準字,則死者生焉,制法之本意,豈不美好乎?以鎭明擬此律,意在於五極咸中監于玆祥刑,卿等依此知悉擧行,而杖流太輕,以絶島減死定配爲旀,作奸之衙客等,令該道道臣照法痛繩後,竝與所謂禮錢之推給形止狀聞事,分付爲良如敎。又啓目,前平安監司沈頤之口招云云。傳旨內辭意,發問目嚴問,則鎭明之貪饕不法,始爲覺得於鎭明遞歸之後,至於査治吏鄕與衙客,徵出分給云,而終始掩置,不卽論勘之狀,漫漶說去,泛稱遲晩,所當請刑是白乎矣,曾經侍從,勿爲請刑,載在大典通編,且有捧草供以入之命,上裁,何如?判付啓,昨於置對傳敎,已略言之是置,觀此所供,無出於所料,營下有此墨倅之入於衙客袖裏者,身忝按道之地,莫卽聞知於該倅遞歸之前者,寧有是乎?苟有此行査推給之心,在官時,若以一言,嚴加防戢,則鎭明,決無不從之理,此所以賊夫人之聖訓,引喩於沈頤之者是如乎?外此不卽登聞之罪,其矣發明,亦似成說,査事未竟之前,因他罪充軍云爾,則此一款容或可恕,然駸駸然馴成鎭明之惡者,頤之也,使箕城之民,繹騷於備納禮錢,亦頤之也。出自特畀,孤負至此,嶺海之典,烏可逭乎?時囚沈頤之,卽其箕城地方,亟施投竄之典爲去乎,卿等卽爲開坐,以此判辭分付後,發配爲良如敎。
行大司憲具㢞,掌令李泰賢,持平韓永逵·柳,正言朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
行大司憲具㢞,掌令李泰賢,持平韓永逵·柳啓曰,請爲奴罪人金壽賢·河翼龍,竝令王府設鞫得情,夬正王法。措辭見上又啓曰,臣等竊觀古史,災異之作,必在於將治之際,因災惕念,恐懼修省,則災反爲祥,天心仁愛,欲使人君儆省興治者,自昔已然,前後雷異之發,天道玄遠,雖難窺測,而目今世道人心,紀綱風俗,頹隳委靡有若垂盡之衰氣,不可復振,聖明在上,此誠將治之期也。以實心行實政,卽遇災陳戒之常談,今此三司之論,亦皆惓惓於此,而人主一心,卽萬化之本,殿下必立心遠大,以挽回三代之治爲期,必懋實學,而躬行心得,爲一世之表準,旁求才彦,列于庶位,使之各盡其職,聽納其言,施之政事,則可爲應天之實效,而且人君必知一世之弊源,然後可興一代之治,譬如醫者,必知病根之所在,然後可用對證之藥矣。今者大小臣僚,悠泛恬嬉,無一至誠留意於奉公者,使我聖明,獨自憂勤於上,而惠澤不能下究,以至百度癈弛,庶事叢脞,此專由於不能委任人才,做得實治而然,得人掄才之說,纔發於臺啓,而其所以丕變一世,蔚然有興者,專在於我聖上一念儆省,恒在本源之地,振發志慮,常若遇災之日,請勿以視警而兢惕,勿以事過而懈忽,以爲應天以實之本,言路卽有國之血脈,言路開,則若血脈之流通,六氣調和,言路閉,則若血氣之壅遏,百體受病,此實臺閣之陳談,而導言來諫,實是明辟出治之本,至若流涕太息之言,十思十漸之疏,或止輦而受之,或霽威而容之,君有受諫之名,臣無敢言之譽,雖如漢唐之中主,而虛受之美,尙稱二君焉。伏況我殿下,以堯·舜之姿,開不諱之門,而近年以來,公車無補衮之章,臺閣絶糾劾之風,殿下向來無言之敎,遇災求助之意,實出於至誠,孰不欽仰?思進昌言,而但警惕修省之時,若有上下交孚之效,平常安泰之時,未免應文備數之歸,漸近於不誠無物之歎。傳曰,惟天下至誠,爲能盡其性,能盡其性,則能盡人之性,若不盡於己而望盡於人,不誠於前而曰誠於後,人必不信,人君聽納之道,尤不可捨是誠之一字。雖使諫臣未必皆善,所言未必皆是,優容寬假,毋或少弛,請益恢虛受之量,俾盡來諫之道,生民休戚,專係於守令,雖緣人才之漸不如古,司牧之未易得人,而如非不法之人,則皆有奉公之意,朝家警飭於上,方伯黜陟於下,前之不治者,亦或漸知自礪,而且況歲月稍久,官民相熟,然後始可以責其成績矣。近來守宰之數遞,成一痼弊,殆有席不暇暖之歎,雖欲稍盡誠力,擔着民憂恒有張而不收,功虧一簣之患,隨事牽補,專以目下彌綸爲事,不時之橫斂,非法之貪墨,亦未必不由於是,而況後來擇差之官,未必有勝於前到手熟之人,則得失率多相反,迎送徒貽民弊,請自今必軫數遞之弊,俾有久任責成之效。答曰,不允。陳勉數條,當留意。正言朴崙壽啓曰,請爲奴罪人金壽賢·河翼龍,竝令王府設鞫得情,夬正王法。措辭見上請金申島爲奴罪人克觀,古今島爲奴罪人克泰,更令王府嚴鞫得情,夬正王法。措辭見上請逆賊尙魯,亟施孥戮之典。措辭見上請亟寢五啓還給之命。答曰,不允。
辛亥十月十五日辰時,上御重熙堂。左副承旨·同副承旨入侍時,左副承旨李敏采,同副承旨徐榮輔,記事官李海淸,記注官金良倜·承膺祚,以次進伏訖。上曰,臺啓入之。賤臣承命出,持入。上曰,舊啓·新啓之各書座目,曾無前例,大是不察矣。仍命書榻敎曰,推考房承旨遞差,前望單子入之,待下批,牌招察任。命退,承史以次退出。
上在昌德宮。停常參·經筵。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李敏采曰,傳香承旨馳詣社稷,奉審摘奸以來。
李敏采啓曰,明日方物封裹看品,處所,以何處爲之乎?敢稟。傳曰,便殿爲之。
傳于李洪載曰,左承旨入侍。
以禮曹坐不坐單子,傳于李亨元曰,吏判事,豈不未安乎?此窠旣爲三銓之階梯,則是豈每政必通無人不爲之職也?然而有闕則輒留窠,寧有如許事體乎?諸曹佐貳之毋得留窠,自是格例,而政院亦不敢開口可否,近日銓官,雖有大於此之做錯,當之者當看作無妨乎?無端留窠,不請推之該房承旨,從重推考,進不進單子,勿施,仍令該曹口傳差出。
傳于李敏采曰,右副承旨入侍。
李敏采,以吏曹言啓曰,禮曹參議,今當差出,而擬望之人乏少,承旨,竝擬以入之意,敢啓。傳曰,知道。
吏曹口傳政事,以李勉兢爲禮曹參議。
以黃海監司李敬一狀啓,唐人漂到白翎鎭事,傳于李敏采曰,各別嚴飭救療事,回諭。
以忠淸監司朴宗岳狀啓,各樣災結,特許準數劃給事,令廟堂稟旨,分付事,傳于李敏采曰,依狀請施行事,分付。
李洪載啓曰,今此試官望中,時無職名人,令該曹口傳付軍職,何如?傳曰,允。
兵曹口傳政事,副司果李太亨·閔昌爀。
以漢城府坐不坐單子,傳于徐榮輔曰,堂上中在外人,許遞。
傳于李祖源曰,左副承旨·同副承旨入侍。
李亨元,以訓鍊都監言啓曰,本局哨官金樂祐,冬至正使軍官,啓下矣。哨官之任,今姑改差,何如?傳曰,允。
李亨元,以訓鍊都監言啓曰,濟州出身洪汝直,以加設哨官,啓下矣。今此哨官有闕之代,卽當陞實,而馬兵哨官,曾無出身塡差之例,步軍哨官中前虞候鄭宅興移差,其代以洪汝直陞實之意,敢啓。傳曰,知道。
行大司憲具㢞,執義林道浩,掌令李泰賢,持平柳,正言朴崙壽啓曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府設鞫得情。請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上所謂天主學,卽一悖理之外道,而惑世誣民之最甚者也。年前自朝家嚴禁之後,庶幾永絶根本,而閭巷之間,潛自慕效者,間或有之云,此已萬萬怪駭,而近聞湖南之珍山郡,有以士爲名者數人,專治其學,甚至於傷倫悖義之事,不一而足,邑倅嚴加拘囚,通文至及太學,一世喧藉,擧切驚惋,勿論京外,被其誑惑,漸多陷溺,則駸駸然將入於禽獸之域,其爲習俗之憂,容有極哉?不可不嚴加打破,期於拔本塞源之道,請珍山郡拘囚者,爲先令道臣另加嚴覈,快施當律,京中則使京兆嚴甘五部,更加申飭,如有現發者,則火其書而罪其人,以爲正民心杜亂源之本。答曰,不允。末端事,依啓。何必上煩處分?付之道伯,以其罪如法痛繩,以尊倫常,而年前以異端之橫流,爲由於正學之不明,十行判批,言之重複,庶幾其間,有不明者漸明,橫流者寢息之效矣。風傳雖難盡信,臺言必有的據,其在牖惑戢迷之方,宜有申加防闢。大抵中原,則六合之外,猶多不盡之地界,設或與吾儒背馳者,蘖芽其間如螢爝之於太陽,不屑爲禁,無足貽害,而我國不然,風土之所偏塞,山川之所阻閡,憎玆多口,釀成事端,此所以朝家之必欲嚴禁者也。太學卽首善之地,而走作之放心,客氣不能制恃,往往有出位越俎之擧,朝家不忍任渠猖恣,不得不略示警責,則竝與口耳之絃誦之業,幾乎闕如,堂堂黌舍之間,守而居之者,非年八十老學究,則乃西北覉蹤之數三縫掖,此固萬萬寒心,而異言詖說之淬礪畏憚,其責未必在於庠序科目之類,惟其藜藿不採之勢政,須於林下讀書之士,而緣予緇衣之誠未篤,雖使君子在野,鄕黨州閭之中,苟以獨善爲恥,父敎其子,兄勗其弟,以及姻親知舊,力之所遍,講而明之,交相切磋,則其爲效益,將見家家人人,目不接不經之書,口不道非聖之訓,豈不休哉?予雖否德,在於君師之位,當以是自勉,而兼有望於林下飭躬之士,各思勉旃也。
行大司憲具㢞,執義林道浩,掌令李泰賢,持平柳啓曰,請爲奴罪人金壽賢·河翼龍,竝令王府設鞫得情,夬正王法。措辭見上答曰,不允。
正言朴崙壽啓曰,請爲奴罪人金壽賢·河翼龍,竝令王府設鞫得情,夬正王法。請金甲島爲奴罪人克觀,古今島爲奴罪人克泰,更令王府嚴鞫得情,夬正王法。請逆賊尙魯,亟施孥戮之典。請亟寢五啓還給之命。措辭見上答曰,不允。
辛亥十月十六日辰時,上御重熙堂。右副承旨·同副承旨入侍時,右副承旨李敏采,同副承旨徐榮輔,記事官李海淸,記注官金良倜·承膺祚,以次進伏訖。上曰,都承旨入侍。出榻敎賤臣承命出傳,都承旨李祖源進伏。上命書臺啓批答,又命讀公事,書判付訖。命退,承史以次退出。
上在昌德宮。停常參·經筵。
儒生殿講製述罷後,內閣·政院·藥房口傳問安。答曰,知道。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
以平市市直手本,傳于李義弼曰,當該提調遞差,官員汰去,市民,令刑判通衢開坐,嚴刑定配。傳于李敏采曰,觀此書啓,上齋生進過半百,泮長之申飭有效,雖可嘉也,疏錄儒生之不爲觀科者,旣欲嚴禁,則何儒入參,何儒倖漏,以致渠輩之雜說乎?令大司成一從疏錄,使之今日一竝應試,名係疏錄,而稱在外者,行査該道,與家長卽其地方定配事,令成均館知悉。凡事不爲則已,旣始之後,豈可無端中止乎?如是申飭之後,宜有示信之擧,今日日次殿講時,上齋生,依到記例,當以製述試取,而試官,更爲磨鍊,雖至差晩,生進皆爲整齊後入稟事,分付。雖是疏錄之外,豈可禁止乎?此意亦爲分付,製述處所,弘化門爲之。
傳于李義弼曰,平市提調前望單子入之。平市提調前望單子入之,金尙集落點。
傳于李敏采曰,入格儒生,明日待令。
李敏采,以禮曹郞廳左參贊意啓曰,御覽方物還下白細綿紬二十二疋,紫紬綿紬四疋,黃細綿紬九疋,黃細苧布七匹,白細苧布十六疋,水獺皮二令,白綿紙六百四十二卷,極擇改備,其餘物種,一一看品,同爲封裹之意,敢啓。傳曰,知道。
李亨元,以禁衛營言啓曰,今十月十七日,弘化門親臨上齋儒生試所時,依兵曹節目,西營入直鄕軍四十名內,除營直十名,元入直將官率領仍直,新營入直京標下軍二十六名,鄕軍三十七名內,各除營直十名,各該將官領赴訓鍊都監都領,排立於設布帳外,而西營則待標信擧行,事畢後,竝還入直之意,敢啓。傳曰,知道。
李亨元,以御營廳言啓曰,依兵曹節目,親臨弘化門儒生試所時,東營·集春營入直軍一哨內,營直各留十名,待標信除出,新營入直軍一哨內,除營直十名,竝京標下軍二十一名,入直千摠鄭殷誠,把摠安思烈,哨官金鼎猷·印時彦,領赴于訓鍊都監都領,設布帳外排立,而事畢後,各還本處入直之意,敢啓。傳曰,知道。
行大司憲具㢞,執義林道浩,掌令李太亨,持平柳,正言朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府設鞫得情。請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
行大司憲具㢞,執義林道浩,掌令李泰賢,持平柳啓曰,請爲奴罪人金壽賢·河翼龍,竝令王府設鞫得情,夬正王法。措辭見上答曰,不允。
正言朴崙壽啓曰,請爲奴罪人金壽賢·河翼龍,竝令王府設鞫得情,夬正王法。請金甲島爲奴罪人克觀,古今島爲奴罪人克泰,更令王府嚴鞫得情,夬正王法。請逆賊尙魯,亟施孥戮之典。請亟寢五啓還給之命。措辭見上答曰,不允。
全羅監司鄭民始疏曰,伏以,上天申命,十年之昌期載屆,御眞圖寫,邦休維新,八域切祝華之忱,滿廷遂瞻天之幸,臣以昔年董事之人,又廁閣臣之列,而獨滯藩守,未得隨諸臣之後,以自效微誠,抃賀之餘,不任下懷之悵缺。仍伏念,臣才器駑劣,知識謭庸,不足以備淸朝任使之末,而厚蒙誤恩,猥叨重藩,觸事憒憒,惟譴何是俟,重以廉謹之操,無稱於世,篤信之行,未孚於人,和嶠之癖,擧世滔滔,則如臣汚下,亦何能免俗,而第古之士夫,專尙相敬之義,每從忠厚之風,假使有黷貨者,稱之曰簠簋不飾而已。未嘗直斥之以愛錢,向者備局關文中,論本道移轉之弊,而有曰,道臣·閫帥,必皆以不愛錢者差遣,然後方可責之,十年如是,二十年如是,方可以有效,此豈可成之事乎云。噫,按藩之任,亦自不輕,眞知其人之愛錢,則卽當斥而去之,不然則亦當稍存體貌,而今乃直驅之於愛錢之科,不免爲蠹國病民之歸,以何顔面,靦然處於長吏之首哉?臣方羞愧欲死,卽又伏見朝紙,臺啓中有曰,俵災之際,該吏加報守宰,守宰加報營門,營門加報備局,及至分給也,自營門下至該吏,次次除半,盡歸私橐,至請別遣繡衣,公平分給爲言,臣於是,益覺瞿然赧然,有不可一日而居是任也。自古居藩任而犯贓汚者,亦或有之,而獨未聞災結之犯用,其勢無奈故也,災結頒俵之法,廟堂以其數,行會道臣,道臣以其數,知委列邑,文蹟昭載,數爻班班,守宰知之,吏民知之,雖使攫金之夫居是職,決無以除出而歸私,且災結不可徒取,必也徵納其結,出於民田,然後始可爲已有矣。爲道臣者,以何名色,督徵於列邑,爲小民者,亦肯以非公賦非官需,而無名之賦,輸納於營門乎?此箇事理,瞭如指掌,凡今之在朝著,無非曾經營邑之任者,其言之當否,其事之有無,自當知之,臣不必多辨,而彼臺臣者,似不敢以虛詤之說,至登白簡,妄陳於君父之前,未知於何聞見,而爲此說乎?誠莫曉其故也。第臣之所自傷者,忝居不稱之職,得此不屑之目,乃與下邑之奸胥,比而同之,竝歸於偸食公結之科,此正臣何足言,有辱朝廷者也,尙可以淟涊冒沒,更以俵災之事,上請於朝家,下行於列邑乎?矧又今年災政,專委道臣,則人之爲言,尤當以爲如何,揆以私義,決不敢蹲據,以益其汚衊,雖以國事言之,名曰道臣,而愛錢偸災,惟是爲務,則承流宣化,更不足責,此等道臣,將焉用哉?以公以私,勢難苟冒,玆敢略具文字,仰瀆崇嚴。伏乞聖慈,亟賜鐫遞,以幸公事,以靖私義,千萬幸甚。答曰,省疏具悉。卿其勿辭察任。
辛亥十月十七日辰時,上御重熙堂。左副承旨與京畿監司入侍時,左副承旨李敏采,記事官李海淸,記注官金良倜·承應祚,京畿監司徐鼎修,以次進伏訖。上命書榻敎曰,在外玉堂許遞,前望單子入之。又命書榻敎曰,未肅拜兵曹堂上許遞,前望單子入之。
辛亥十月十七日辰時,上御熙政堂。方物看品入侍時,行都承旨李祖源,行左承旨李洪載,行右承旨李亨元,左副承旨李義弼,右副承旨李敏采,同副承旨徐榮輔,記事官李海淸,假注書趙台榮,記注官金良倜·承膺祚,檢校直提學朴祐源,檢校直閣李晩秀,以次進伏訖。上曰,方物諸品,諸承旨一一看審,而如有欠頉者,則這這拔去,可也。洪載等以次看品訖。上曰,考官戶曹判書趙鼎鎭代,行禮曹判書鄭昌順爲之。出榻敎仍命試官行禮,引儀唱儒生·殿講試官以下入就位行四拜禮。考官,行兵曹判書吳載純,行禮曹判書鄭昌順,工曹參判李時秀,大司成金方行,兵曹參知尹長烈,副司果李太亨·閔昌爀,以次入就位,行拜禮,進伏訖。命開講,儒生李肇源等,以次進講,講訖。通禮跪告禮畢。命退,諸臣以次退出。
辛亥十月十七日午時,上御弘化門。儒生製述試所入侍時,行都承旨李祖源,行左承旨李洪載,行右承旨李亨元,左副承旨李義弼,右副承旨李敏采,同副承旨徐榮輔,記事官李海淸,假注書趙台榮,記注官金良倜·承膺祚,檢校直提學朴祐源,檢校直閣李晩秀,以次侍立。上具翼善冠·衮龍袍,乘輿出永淸門·明政門,詣弘化門,降輿陞座,承·史·閣臣退就位,行四拜禮,還入進伏。上曰,儒生使之入場,試官仍卽行禮,可也。榮輔承命出,分付。上曰,讀券官領府事李福源代,行兵曹判書吳載純爲之,吏曹判書金文淳代,左尹申光履爲之。出榻敎引儀唱試官以下入就位行四拜禮。讀券官,行兵曹判書吳載純,行副司直李祖承,左尹申光履,對讀官,行副司直尹行元·徐邁修,副司果閔昌爀·尹光普,以次入就位,行四拜禮,進伏訖。上曰,館堂入侍。賤臣承命出傳,同成均李,大司成金方行,承命進伏。上曰,名入疏下諸生中,未及赴試者,爲幾人乎?曰,原在外外,二十一人,未及待令矣。方行曰,今此時刻甚急,故知委於諸生,而去來間或有回報之未及者矣。上曰,擧案親呈,則無異於赴擧也,以此意知委於未及齊到之儒生,使之來呈擧案,而限以再明日夕食堂,捧擧案後,草記。令不可不信,如或有在外者,則自本館,行會於各其道査處,而若其非在外稱在外,如是下敎之後,終不入來者,是自抵罪戾也,朝家豈無處分之道乎?竝依此擧行,其中或有倖漏之人,則必有自是之談,尤豈成說乎?大抵,近來諸生之自侮尤甚,殊極慨惜也。不念出位之嫌,替行臺閣之事,固已萬萬可駭,而名以儒疏,見逐於守門將,抱匭還歸,寧有如許士子乎?此則可謂四百年所無之事也。門禁之設置,卽予不得已之擧,而儒疏之體重,果何如,則乍封旋歸,寧有是也?予亦粗聞待士之道,今於待士之道,亦豈歇後乎?亦非不知解停後,使之赴擧,而今若以見逐於門將之士,豈可容易解停乎?大司成,以此筵敎,一一曉諭諸生,可也。仍命等退出。命祖承·光履書表題,仍命揭之。敎榮輔曰,此非節製,而特爲臨門者,卽爲渠輩之赴擧,而皆出敎育之意也。多少下敎,已諭館堂於食堂時,自當承聞,而今此殿座,當於畢試後還內,殿座,豈可許久爲之乎?斯速製呈事,分付,方外生,各於題頭,書方外二字事,一體分付。少頃,成均館官員,進呈收券單子。命載純科次,考試訖。以三下林漢浩等出榜訖。命書傳敎曰,爲日次儒生分製講之試取,豈至於臨門?昨於臺批,亦已示意,近日之士習,果正乎否乎?面飭參錄諸人,別取方外之儒者,意在於激彼而勸此,方外生製述居首生員林漢浩,有特敎賜第,法文亦足可據,直赴殿試,之次進士李在寧,給一分。講則居首不過通栍,令政院依例捧傳旨,其餘通栍以下,今番竝勿論。參於疏錄,未及入場者,在外則自可査處,而姑無去來者,不過若干人,此則令大司成,依筵敎更加尋訪,如在京,一體捧擧案,草記事,分付。命試官以下先退。上乘輿,入明政門·永淸門,還內。諸臣退出。
上在昌德宮。停常參·經筵。
李敏采啓曰,來二十一日,輪對日次矣,敢稟。傳曰,爲之。
李亨元啓曰,來二十一日,朝參日次矣,敢稟。傳曰,停。
李亨元啓曰,來十八日,專經武臣殿講日次矣,敢稟。傳曰,待下敎爲之。
李義弼啓曰,訓鍊大將趙心泰,明日本營習陣出去矣,兼帶右邊捕盜大將命召及大將牌·傳令牌,何以爲之?敢稟。傳曰,仍佩往來。
傳于李敏采曰,入格儒生入侍。
傳于李亨元曰,下直閫帥留待。
傳于李亨元曰,留待閫帥入侍。
備忌記,黃海水使李禹鉉下直,長弓一張,長箭一部,片箭一部,筒兒一箇,賜給。
傳于李敏采曰,右副承旨入侍。
李敏采啓曰,新除授弘文館副校理申馥,時在慶尙道安東地,經筵入番事緊,斯速乘馹上來事,下諭,何如?傳曰,依爲之。
李敏采啓曰,校理姜忱,修撰金熙采牌不進罷職傳旨,今方捧入,而副校理申馥在外,玉堂上下番俱空,已至經宿,事甚未安,未差之代,政官牌招,開政差出,待下批,仍卽牌招,以爲推移入直之地,何如?傳曰,允。
有政。吏批,判書金文淳,參判朴祐源,參議徐龍輔進,右副承旨李敏采進。以尹光普爲校理,以李晴爲修撰,以金翰東爲副修撰,以李敬玉爲工曹判書,閔台爀爲右尹,申禹相爲宗簿正,張錫胤爲典籍,李魯在爲平市直長,故郡守沈鼎之贈領議政,靑城尉沈能建考,左尹閔台赫,右尹申光履。
兵批,判書吳載純進,參判洪檢,參議李夔病,參知尹長烈入直,左副承旨李義弼進。副護軍成德雨,副司直閔鍾顯·李鼎運·徐有成·李敬心,副司果金熙朝·申獻朝·韓光植,竝單付。
以京畿監司徐鼎修狀啓,災實分等停代分數條列後錄,令廟堂稟旨分付事,傳于李敏采曰,竝依狀請施行事,分付。
李亨元,以都摠府言啓曰,今日入直,內三廳武兼禁軍及軍兵等,當爲中日習射,而親臨日次儒生殿講相値,不得爲之之意,敢啓。傳曰,知道。
李亨元,以兵曹言啓曰,今十月十七日,武臣堂上朔試射日次,而親臨日次儒生殿講相値,不得爲之之意,敢啓。傳曰,知道。
李亨元,以訓鍊都監言啓曰,本局哨官柳晦源,身病甚重,勢難察任,改差,何如?傳曰,知道。
徐榮輔,以刑曹言啓曰,因平市署市直手本,傳曰,該提調遞差,官員汰去,市民,令刑判通衢開坐,嚴刑定配事,命下矣。依傳敎,臣等通衢開坐,四穀廛市民行首所任等,各嚴刑一次後,上米廛行首朴枝昌,慶尙道靈山縣,所任李益文,全羅道興德縣,金昌奎,咸鏡道德源府,下米廛行首金致郁,高原郡,所任韓師珖,慶尙道眞寶縣,金泰興,咸鏡道文川郡,門外米廛行首成道寬,平安道江西縣,所任曺文星,咸從府,李東曄,全羅道長城府,雜穀廛行首吳道彬,茂長縣,所任朱景信,慶尙道新寧縣,趙慶,仁同府,竝定配所,卽爲押送之意,敢啓。傳曰,知道。編配名數夥然,更觀來頭處置次,只行首發配,餘則先爲收贖,可也。
李洪載,以司饔院監膳提調意啓曰,漁夫貢人等呼訴內,卽今冬節已屆,魚族隱入,設網屢日,終未捉得,闕供生事,迫在朝夕云,每年如此之時,以他可合之魚及活鷄,例有參半代封之規,而莫重御供,自下不敢擅便,惶恐敢啓。傳曰,代俸。
正言李顯道疏曰,伏以,臣於今月初九日,猝聞臣弟病亟之報,馳往審視於麻田之地矣,忽伏奉薇垣除旨,繼以馹召有命,臣聞命蒼黃,未敢爲淹留之計,卽又登程,昨纔入來,而赴報踵至,臣之八十四歲老父,方在楊州地,憂念熏灼之中,繼聞此報,悲疚昏塞,氣息綿綴,若不保朝夕之狀,當復如何?臣情到此,雖欲按住,其勢不能自由,玆敢忙陳短章,更尋鄕路。伏乞聖明,察臣情私之難强,亟命鐫削臣職名,俾便救護,仍治臣瀆擾之罪,以肅朝綱焉。臣無任屛營祈懇之至。踏啓字。
執義林道浩,掌令李泰賢·鄭弼祚,持平韓永逵·柳,獻納李庚運,正言朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·會遂·李觀源,竝令王府設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上請物故罪人國榮,亟施孥籍之典。措辭見上請梟示罪〈人〉明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。措辭見上答曰,不允。
執義林道浩,掌令李泰賢·鄭弼祚,持平韓永逵·柳啓曰,請爲奴罪人金壽賢·河翼龍,竝令王府設鞫得情,快正王法。措辭見上答曰,不允。掌令李泰賢又啓曰,外邑奸吏之滋長於刀筆,害及小民者,糶糴爲尤甚之中,至有倉穀許多虧逋之弊,畢竟歸徵於無辜之族隣,哀彼窮民,何以爲生?爲縣吏者,何嘗不徵捧於逋吏,永除吏案,而終必復屬,仍襲不悛之習,則國穀之欠失依舊,民生之呼冤如前,可勝痛惋。請令各道道臣嚴關列邑,逋吏之復屬者,一一査出永汰,始自今後,若有現發,則當該守宰之不能束吏遵令之罪,從重勘斷,有松田營邑之禁松長養者,專係於戰艦需用之政,則以備陰雨之地,法意有在。且自各其營門,嘗有其禁亦不從之慮,雖云時送褊裨巡禁之行,所謂褊裨之行,不無行賂之弊,仍以踵其褊裨之行狼藉,芟刈其許多最大者,以充用賂之屢倍,其伐百年長養之木,每患如此童濯之境,其所痛駭,已莫甚焉。此實自前藉藉之傳說,而雖以近來言之,安保其必無是慮哉?其中湖西之安眠島,尤爲船材專賴之處,不可不嚴加禁斷,請令廟堂各別關飭,以爲痛禁。答曰,不允。衙前永勿復屬事,裨將痛禁受賂事,問諸當問處變通,可也。
獻納李庚運,正言朴崙壽啓曰,請爲奴罪人金壽賢·河翼龍,竝令王府,設鞫得情,快正王法。措辭見上請金甲島爲奴罪人克觀,古今島爲奴罪人克泰,更令王府嚴鞫得情,快正王法。措辭見上請逆賊尙魯,亟施孥戮之典。措辭見上答曰,不允。
上在昌德宮。停常參·經筵。
藥房都提調洪樂性,提調李,副提調李祖源啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
李亨元啓曰,禁衛營將官來言,今日本營軍兵,日次。私習云矣,敢啓。傳曰,知道。又啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐龍輔曰,左副承旨入侍。
徐龍輔啓曰,玉堂上下番俱空,已至多日,事甚未安,副校理申馥在外,未差之代,政官牌招,開政差出,待下批,仍卽牌招,以爲推移入直之地,何如?傳曰,允。
以吏曹參議徐龍輔牌不進罷職傳旨,傳于李洪載曰,只推。
傳于李洪載曰,同副承旨許遞,前望單子入之,待下批,牌招察任。
承旨前望單子入之,徐龍輔落點。
兵曹口傳政事,副司直徐榮輔。
傳于李洪載曰,右副承旨·同副承旨許遞。
有政。吏批,判書金文淳,參判朴祐源進,參議未差,同副承旨李敏采進。以李萬榮爲正言,李太亨爲校理,申獻朝爲修撰,韓光植爲副修撰,鄭東浚爲工曹參判,張至冕爲奉常判官,沈養之爲典牲奉事,兼養賢主簿單張錫胤。
兵批,判書吳載純進,參判洪檢,參議李夔病,參知尹長烈入直,左副承旨李義弼進。以李文喆爲內禁將,姜德恒爲五衛將,李潤集爲武兼,李蓍明爲武兼,副司果李顯道。
以校理李太亨,修撰申獻朝,副修撰韓光植牌不進罷職傳旨,傳于李洪載曰,只推,更爲牌招。
傳于徐龍輔曰,拜表之西璧替行,五六十年以後所未聞之前例云,纔有進參之傳諭於左相,而大臣旣造朝,明日次對,仍令拜表前來會事,招致備郞,分付。
傳于徐龍輔曰,日前箚批,卿必見之,決知其合下怡然,而都堂之坐,西壁替行,招問府錄事,對以大臣有身病,未知昔疾之如何。替行之擧,適在箚引之後,玆遣史官,先問愼節,仍以明日拜表參班之意,使之傳諭,卿其知悉。
李亨元啓曰,明日次對,兩司長官,當爲進參,未肅拜大司諫申耆,待開門牌招,何如?傳曰,允。
事變假注書任㸁書啓,臣敬奉聖諭,馳往傳諭于南部誠明坊二間屛門契議政府左議政蔡濟恭所住處,則以爲,臣於日前恩批之下,不敢更以私義,仰瀆天聽,而賤疾適會添傷,賓廳日次,政府査對,俱未能祗赴,惶悚悶蹙,惟大何是俟。卽者史官儼臨,別諭誕宣,先問昔疾之加減,又命拜表之進參,臣以首頓地,感涕自逬,恩敎旣如此,臣雖擔舁,安敢不趨參於班行乎云矣,敢啓。傳曰,知道。
李亨元,以兵曹言啓曰,今十月二十日,文臣朔試射日次,而冬至兼謝恩使拜表相値,不得爲之之意,敢啓。傳曰,知道。
李亨元,以禁衛營言啓曰,本營哨官金箕昶,冬至正使軍官,啓下矣。哨官之任,改差,何如?傳曰,允。
李洪載,以忠勳府言啓曰,本府書寫忠義衛姜致周瓜滿,代嫡長忠義衛沈景文差下,依例以假郞廳稱號,何如?傳曰,允。
李洪載,以成均館大司成言啓曰,參於疏錄,未及入場者,在外則自可査處,而姑無去來者,不過若干人,此則令大司成,依筵敎更加尋訪,如在京,一體捧擧案,草記事,命下矣。臣依聖敎,參於疏錄,未及入場者,一一抄出,在京諸儒,則嚴飭於各其泮主人,更加尋訪,傳宣聖旨,自昨日朝食堂,至今日夕食堂,進士趙學榮·閔令儒·李日煒·崔壽亨·尹浣,生員金好淳·尹鼎鉉·權禔·朴大和·李義和·李燝·柳·鄭淞·沈翼賢·南象一·金鎰·睦仁圭·禹升謨·任希復等,相續來到,書呈擧案,入參食堂。進士朴道永·金鋼·黃鍾五·李翼,生員朴道采·任天常·鄭澣,或有拘忌,或因身病,有親呈擧案者,有言送實故者,其餘在外及鄕儒之已爲下去者,竝卽發關各道,另加査實,待其回移齊到,更爲草記計料,雖今日之後,若於行査前來到者,恐不無區別之道,隨其入來,亦令勸入,何如?傳曰,允。在京未參朴道永等七人,來呈擧案,或言送本館,則與直稱情勢,大有間焉矣。至於在外者之稱托與否,査問之命,欲知眞箇在外與否,而更思旣不以情勢二字爲說,則是不可以規避言,諸儒事,可謂都無事,行査諸道,徒煩酬應,置之,可也。
執義林道浩,掌令鄭弼祚,持平韓永逵·柳,獻納李庚運啓曰,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑,措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
執義林道浩啓曰,請爲奴罪人金壽賢·河翼龍,竝令王府設鞫得情,夬正王法。措辭見上答曰,不允。
獻納李庚運啓曰,請爲奴罪人金壽賢·河翼龍,竝令王府設鞫得情,夬正王法。措辭見上請金甲島爲奴罪人克觀,古今島爲奴罪人克泰,更令王府嚴鞫得情,夬正王法。措辭見上請逆賊尙魯,亟施孥戮之典。措辭見上請亟寢五啓還給之命。措辭見上臺啓奏語,何等重大,而昨日憲臣之所陳兩條,何其猥屑之甚也?下吏汰屬,不過邑宰之事,褊裨禁戢,只是道帥之責,則如此鄙瑣之說,無難登徹,揆以臺體,萬萬未安,請掌令李泰賢施以罷職之典。答曰,不〈允〉。末端事,依啓。
上在昌德宮。停常參·經筵。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐龍輔曰,三使臣留待。
傳于李亨元曰,大臣·備局堂上引見。
李亨元啓曰,工曹判書李敬玉,除拜後,過三日,不爲出肅,依定式推考警責,仍卽牌招察任,何如?傳曰,允。
傳于徐龍輔曰,當該承旨竝遞差,前望單子入之,待下批,牌招察任。
承旨前望單子入之,申大顯·徐郁修落點。
傳于徐龍輔曰,今聞承宣,因大臣言微稟,六曹査對,堂上不可不備員,未肅拜及懸病諸堂牌招,先進去後謝恩,實病及在外人許遞,與未差之代,前望單子入之,待下批牌招,一體先進去後謝恩。判尹·吏曹參議·禮曹參議前望單子入之,判尹鄭存中,吏曹參議沈煥之,禮曹參議尹行元,落點。
李亨元啓曰,新除授吏曹參議沈煥之,方在罷散中,何以爲之?敢稟。傳曰,敍用。
傳于徐龍輔曰,左副承旨入侍。
以吏曹參議沈煥之牌不進罷職傳旨,傳于徐龍輔曰,只推。
李亨元啓曰,吏曹郞廳來言,臺諫有闕,政事,取稟。傳曰,當日爲之。
李祖源啓曰,左承旨李洪載,今日不爲仕進,卽爲牌招,何如?傳曰,許遞,今日政差出。
有政。吏批,判書未差,參判朴祐源進,參議沈煥之牌不進,行右承旨申大顯進。啓曰,判書未差,參議沈煥之牌招不進,小臣獨政未安,何以爲之?敢稟。傳曰,仍爲之。以李爲吏曹判書,李集斗·沈晉賢爲承旨,金孝眞爲掌令,閔昌爀爲校理,金熙朝爲修撰,壯勇營提調單金持默。
兵批,無政事。
以禁府都囚徒,傳于李亨元曰,捧供。
李亨元,以都摠府言啓曰,今日入直,內三廳武兼禁軍及軍兵等,當爲中日習射,而冬至拜表相値,不得爲之之意,敢啓。傳曰,知道。
申大顯,以禮曹言啓曰,郊壇四孟朔,遣禮郞,看審有無頉,自該曹草記事,定式矣。發遣郞廳,風雲雷雨壇·先農壇·先蠶壇·雩祀壇·祈雨壇·司寒壇·漢江壇·厲壇,次第摘奸,則各壇壇上及紅箭門墻垣階砌,俱爲無頉,而此後看護等節,着實擧行事,申飭之意,敢啓。傳曰,知道。
李亨元,以刑曹言啓曰,依下敎,四穀廛行首等四名,纔已發配,而所任等八名,贖錢還爲出給,依前配所,一體發配之意,敢啓。傳曰,知道。
禮曹參議尹行元疏曰,伏以,臣於杜門跧伏之中,忽伏奉春官佐貳之命,繼而天牌儼臨,驚惶感激,罔知攸措。第臣與本曹判書臣鄭昌順,有親査應避之嫌,揆以法例,在下當遞,玆敢隨詣禁扃,援例陳懇。伏乞聖明,俯賜鑑諒,亟命遞改,以存公格,以安私分,不勝幸甚云云。踏啓字。
大司諫申耆疏曰,伏以,臣爲人極鹵劣,受遇最隆渥,以踐歷則罔非踰濫,有罪負則輒被寬假,惟殿下天地於臣,父母於臣,此生此世,報答無階,乃者薇院新除,忽下於纔遞近密之餘,如臣疏末,何以得此?聞命惝怳,莫省攸措,在臣義分,固當卽肅恩命,粗伸叩謝之忱,繼上辭本,仰暴不稱之實,而臣於向年,忝叨納言之職,至遭刊改之斥,臺端一步,鐵限在前,坐犯違傲,未蒙例勘,虛帶淸銜,亦已多日,惶悶轉甚,有此自列。伏乞聖慈,俯垂諒察,將臣職名,亟賜鐫削,俾伸廉防焉。臣方乞免不暇,豈敢有所拖及,而向日雷異之後,我殿下惕然儆省,洊下責躬之敎,廣布求言之旨,此誠帝王之盛節,臺閣之幸會,顧何忍自諉情勢,徒懷泯默,以負我聖上求助之盛意也哉?仍念臣區區愛君之誠,不後於人,頌戴我殿下令聞,期望我殿下德政,願依日月之光,思見馨香之治者,十年于玆矣。一日二日,聖志因循,今歲明歲,朝象玩愒,唐·虞大猷之盛,決難挽回,漢唐少康之休,反亦不逮,臣誠愚昧,莫識其由,靜居思惟,徒增永歎,顧今言路不開,直切之風,久已寂寥,賓對屢曠,簿書之期,亦多稽忽,文體之委靡也,未聞鳴國之盛,軍籍之殆空也,全抛陰雨之備,字恤之政,非不勤摯,而實惠未究蘇萆之擧,非不講磨,而積瘼依舊,用人之道,不可謂量能授職,節財之策,不可謂計入以出,保合大和屢勤布諭,而搢紳之列,尙多携貳,謹嚴科場,每申飭禁,而逢掖之徒不改舊習,凡此數者,殿下之所嘗俯燭,諸臣之亦或仰陳,臣不敢更煩膚淺之說,以瀆崇高之聽,以臣耳目所及,時憂俗習,如水漸漬,日甚一日,今至於莫可救藥者,蓋有四焉。其一曰,紀綱之陵夷也。凶魁亂孽,迄未就誅,而三司之啓,已成故紙,貪官汚吏,暋不畏法,而小民之貨,自歸私橐,名在丹書者,事端寢久,則輒懷伸雪之計,爲世擯棄者,歲月稍換,則敢生匪分之望。御藥關係莫重,而家蔘僞作,終不現發,燕行自有禁物,而金珠輕寶,便同應入。京外落訟之民,籍鳴金而脅官長,遐土鄕戰之輩,造浮言而達京國,奴主之名分截嚴,而事不如意,則無難背叛,貴賤之衣裳有制,而家或稍裕,則俱犯踰濫。常漢之凌辱宰相,視同常事,奸徒之謀逐地主,作爲妙方,此豈不大可憂哉?其二曰,風俗之敗壞也。世族大家,初無矜式之行,公集私會,但有諧謔之語,慶弔相問,禮俗之疏節,而或至廢却,患難相救,鄕約之厚誼,而絶然無聞。一經州縣,廣置田宅,而頗有廉聲者,指之爲迃闊。初入臺省,競學脂韋,而稍欲言事者,目之以不緊。隨時浮沈,君子所恥,而小關利害,朝東暮西,乘機擠陷,小人攸爲,而略有嫌端,搆虛捏無,倖科多而黨塾無讀書之士,仕路雜而閭巷少守分之人,此豈不大可歎哉?其三曰,生理之窮乏也。竊念邇者生齒繁殖,農工廣作,田無不闢之野,歲無洊歉之災,是宜八域殷富,萬姓樂生,而公藏之匱竭,今年甚於去年,私計之艱難,今日倍於昨日,紅腐貫朽,尙矣無望,生民日用,每患不足,粟米絲麻,固宜翔貴,魚醯柴菜,亦奚騰踊?有世業者,轉就脧削,無食根者,竟至流散,都邑繁華之象,莫覩於聖代,閭里凋殘之形,無異於荒年,而豪右昧施與之義,隣戚絶借貸之路,京城如此,外方可知,班戶如此,小戶可知。然則爲士者,安得固窮而讀書,爲吏者,安得廉而不貪,無恒心者,安得不無所不爲乎?且況堂下軍銜,久未霑祿,鄕居承召之人,便若登樓去梯,軍門斗料,皆屬有勢,旅托求仕之類,殆近行路乞食。潛商滋多,而象譯有難支之弊,亂廛無禁,而市民無應役之勢,此豈不大可悶哉?其四曰,人才鮮少也。竊念我國取士之法,專用科目,官人之規,徒尙門閥,比古之立賢無方,旁求俊乂,尙云局矣。然伊昔盛際,則科目之內,或有經術之士,門閥之中,亦多才諝之人,雖在韋布,已負重望,及其宦達,各展素蘊。挽近以來,俗尙不古,未第也,習程文以爲準的,旣第也,視方冊殆同筌蹄。榮塗進取之心,橫着肚裏,民國經濟之策,抛置度外。父兄之詔子弟,不過潤屋之計,先進之勉後生,只是涉世之方,而間或有稍脫俗臼者,亦皆空言大談,迃闊無當而已。聖明在上,誰與共國事也?群下之顚末長短,殿下默識之矣。文學政事,人器相稱者,果有其人乎否?況復內官外職,朝除夕遷,職掌事例,猶未周知,公私利病,何暇商量?雖今國家昇平,朝野無事,以此人物,爲此世道,尙難苟且承乏,萬一壃場有警,安危立判,則應接措置,茫然沒策,雖謂國無人,可也,此豈不大可懼哉?古人有言曰,生弊之原,雖由於下,矯弊之道,誠在於上,今殿下苟患紀綱之陵夷也,惟宜奪發大志,廓揮乾斷,天誅之自干者,亟施當律,贓墨之尤甚者,竝置常典,輦路呼籲,或涉冒濫,則照法嚴繩,以絶希覬,宦塗級引,若係阿私,則許令駁正,俾伸公議。藥院捧退,十分敬愼,而無以賄成,灣府搜檢,一倍嚴束,而先使律己,餘外犯分蔑法之弊,另飭京外,次第嚴懲,則朝令信而國綱振,刑期無刑之治,可以致矣。詩云,勉勉我王,網紀四方,今殿下苟患風俗之敗壞也,惟宜導之以德,齊之以禮,自朝廷至于鄕黨,奬進忠厚之士,斥遠浮薄之輩,薦紳之班,俾無駭矚之擧,委巷之間,使知尙質之風,大吏小官,惟廉直是勉,新進少年,以風節自任,趨利翻身之徒,不齒儕類,投間傾軋之習,一切淘洗,設科必稀,毋啓徼倖之望,除職必愼,以祛淆雜之歎,則澆風去而淳俗成,回眞返朴之化,不難做矣。詩云,爾之敎矣,民胥傚矣,今殿下苟患生理之窮乏也,惟宜政先崇儉,禁申趨末,衣食侈濫之習,戒自貴近,公私儲蓄之方,均飭內外,勸農之敎,期有實效,糜財之源,倍加嚴防,一絲一粒之無故浪費,慮其爲暴殄天物,輕徭薄征,克講損益之宜,富室貧戶,皆有資賴之道,龍斷罔利之痛加禁戢,忠信重祿之俾各勸勉,擧一世艱食失業之種種弊端,細究其源,另行釐改,則民食裕而家計給,利用厚生之休,此可見矣。詩云,民之質矣,日用飮食,今殿下苟患人才之勘少也,惟宜尊尙道學,選擧遺逸,籲俊之誠,如渴之飮,育才之方,如木之養,每軫所寶惟賢,切勿爲人擇官,薦用之法,專以經學爲主,經學之中,亦以識務爲先,竊位素餐者,次第屛斥,慮國忘家者,委任責成,雖在平常無事之時,每有如恐不及之慮。且於新進中,博選讀古書惜身名者,先試於郞署字攸之任,俾習乎兵農財賦之政,觀其能否,隨長擢用,則人自勸而才日進,掄選儲養之方,得其要矣。詩云,豈弟君子,遐不作人,今臣所陳四條之中,人才之簡拔,最爲切時之務,儻殿下得賢而弘功,則何患乎紀綱之不立也,風俗之不古也,生理之不敷也?且伏念,輔導元良,有國之長策,苟非端方正直之士,則莫與於賓僚,顧今元子宮初度已過,良如漸長,擧國臣民,日夜顒祝者,惟在於博求幽隱,寵進儒雅,以俟講習之期,而側聽屢月,尙未有聞,下懷憂菀,當如何哉?無好人三字,古人所戒,而以臣愚淺之見,則竊謂今日廷臣,允合於輔導之任者,或恐其十無一二也。然則預選林下讀書之士,延之以禮,待之以誠,惠我元良,薰陶德性,爲萬世貽燕之謨,決不可時日少緩也。夫士者,國之元氣,上不可以遽加摧折,下不可以自棄廉防,向來疏儒處分,旣是過中之擧,則疏下諸生之不入泮齋,不赴殿講,固其勢然也。殿下必欲其不敢自引,于于而來,則始擬投竄之律,爲之威焉,終設無名之科,爲之餌焉。又從以論罪家長之意,嚴敎洊下,儒生之有父兄者,莫不蒼黃震懾,相率入庭,竟至有格外賜第之擧,此非昭代之美事,而豈無後世之譏議耶?伏願聖上,俾軫旣往之悔,且爲方來之戒焉。日昨兩司以天主學事,略有論啓,至承兪音,十行絲論,昭揭日星,諄諄以衛聖道闢異端爲敎,是誠聖人之言,斯文之幸,屢回莊誦,不勝讚歎。然而臣於此,竊有所駭惑者,惟彼權·尹兩賊,以儒爲名,亦有來歷,只使渠主張妖學,背馳斯道,固已萬萬痛惡,而神主則恣意燒毁,親屍則不知去處,此實網常之罪人,而不可一刻容息於覆載者也。兩司諸臣,亦當聞此,但以惑世誣民,傷倫悖義等說,草草論列,此等凶醜,何所顧畏而然耶?況其無君無父之學,兼以視死如歸之心,則安知不誑惑愚民,募聚黨與,梗化而犯紀,如關東役鬼之賊,海西生佛之妖耶?且聞京外無識之類,暗地傳授,轉相濡染者,不止已發之兩賊,而甚至於試屋對策,掇拾其文者,亦或有之云,其爲世道隱憂長慮,容有旣哉?臣謂更下飭諭於湖南道臣,權·尹兩賊,嚴刑得情,依律勘斷,無論京外,潛尙此學者,令攸司另加嚴覈,隨卽痛繩,火其書人其人,以爲拔本塞源之地焉。京外山訟,爲今痼瘼,而私掘之習,尤係駭痛,死者入地復出,生者抱冤莫伸,此不但有關國綱,亦足以仰干天和,而人心漸悍,相繼犯科,到配狀本,無邑無之,殿下深軫此弊,必欲嚴防,至有不禁守令論罪之命,自是之後,邑宰雖或報營,營門難於登聞,畢竟勘罪,不過略施刑杖,定配道內而已。止禁之意,反歸寬緩,人不知戢犯者愈多,豈細故也哉?大抵,私掘之擧,輒在落訟之後,而受刑遠配,亦非人人可堪,故一家之內,擇其貧寒無依,東西亦客者,集錢資裝,使之自當,其爲設計,吁亦痛矣。指使者爲首,旣載律文,從今以往若有,發掘墳塚之事,則造謀加功,一竝嚴刑島配,勿揀赦典,守令論罪,更勿擧論,以爲定式焉。邊地守令文武交差之法,載在國典,其後廢却,不知始自何年,而當初設法之意,則蓋深且遠矣。臣於向年,客遊江邊,略聞民邑之弊,而九年之後,獲彼恩補,更到其地,文武交差之邑,則民役官用,少無增減,其外諸邑,比前判異,官入雖敷,民力愈困,豈其文官則廉約,武臣則貪黷而然哉?交差之法旣存,則文官猶恐見侮,武臣或慮露醜,各自謹愼,不敢爲非法之事故也。西關如此,北路可以反隅,臣謂西北邊邑守令,一竝以文武交差,以爲民受其益之地,斷不可已也。臣於治疏之際,次對有命,天牌儼臨,情踪如右,末由趨承,尤不勝悚惶之至,臣無任屛營祈懇之至。答曰,省疏具悉。諸條所陳,當留意,附陳異端之弊,卽日前臺批,已詳言者,而其中兩件罪犯,果如傳說,則其罪尤無可言,何異於禽獸夷狄乎?令廟堂嚴飭道伯,照法痛繩,京外潛尙之類,亦爲依請申加嚴禁,隨現科斷,朝筵大臣,亦有筵奏,仍令廟堂枚擧嚴禁。爾其勿辭察職。
辛亥十月二十日卯時,上御熙政堂。大臣·備局堂上引見入侍時,行左承旨李亨元,假注書趙台榮,事變假注書任㸁,記注官安經心·承膺祚,左議政蔡濟恭,左參贊金華鎭,行禮曹判書鄭昌順,吏曹判書金文淳,行副司直李柱國,刑曹判書金尙集,戶曹判書趙鼎鎭,行大司憲具㢞,訓諫都正趙心泰,行副司直李邦一·徐有大,執義林道浩,掌令鄭益祚,持平柳·韓永逵,獻納李庚運,正言朴崙壽,以次進伏訖。濟恭曰,數日日氣稍寒,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,臣於近來,區區情私,自然有不安之端,而適又賤疾侵尋,雖不至委頓床席,無日不痛。故日昨政府坐起,未能進參,政切惶悶,意外史官臨宣聖敎,至問賤疾之加減,臣於是,尤不勝惶隕感激。拜表時東壁之替行,亦無其例云,故擬爲進參矣,繼有次對來會之命,玆敢强疾登筵矣。上曰,大體卿之辭巽過矣,卿亦豈無斟量者乎?今番事,適因事會而出矣,此外又或有云云,而抉摘文字,亦有所不可,故仍而置之,而至於臺語,則有獨賢燮理等句語及必備其位之說,無以對策之以備員爲設弊,得人爲救條,故予亦思之又思,不得已有所下敎矣。濟恭曰,臣於臺言,何敢爲處義之計哉?臺言之必備鼎席云者,卽是臣自道之辭,猶以臺言之不卽聽納,爲憂歎,況乎反以爲自引乎?上曰,遂事勿說,陳達廟謨,可也。濟恭曰,近日以來,聖心必欲廣開言路,飭諭兩司,逐日詣臺,各有所言,此固聖世之美事,而但其所言,有若日課,實有難繼之患,故自多不擇之辭矣。以啓語之朝紙所出論之,經幄儒臣,斷之以僅辨魚魯,這箇四字,是何等至庸至劣之目,而遽以加之於論思之地乎?向日堂疏,以聖上之低視群下,爲陳戒,臣則知聖上平日實無低視之事,而近臣之不辨魚魯,果如臺啓中所論列者,則雖欲不低視,誠末由也。若然則臺啓所論,實導殿下以低視,其可乎哉?雖然此則猶可屬之不擇,而數昨府啓之論及各邑衙前及營閫褊裨者,尤係瑣屑,臺啓如此,故批旨自不得不然,而答曰之下,直接以衙前永勿復屬事者,或涉如何,所謂衙前之永勿復屬,道伯或可發關屬邑,而雖廟堂,體面所在,不當以此發之於關辭之中,況可以登諸啓語,至徹睿覽乎?朝廷貴在尊嚴,使八方民庶,仰之以如在日月之上,然後國可以爲國,而今乃以此等瑣屑之事,頒示中外,臣固爲臺臣慨然,而若究其所以致此,則實臺廳日課之難繼而然也。臣意則臺臣雖逐日詣臺,無可言則傳啓而已,有可言然後言之,不必强使進言,有若束縛之爲矣。毛擧細故,本傷治體,臣於此,適有愚見,敢此陳達,惟願俯賜察納矣。上曰,近日之申飭兩司,特有激而發,自見向來聯箚,爲兩司,欲令一番湔其恥,如是之際,日督課程,誠有束縛之嫌,卿之所奏,甚好矣。大抵,納汚藏疾,自納汚藏疾,屑屑瑣瑣,自屑屑瑣瑣,則有不可偏此而忽彼,此後必求底可績之言,勿拘課程,隨事獻替事,方欲面飭於入侍兩司諸臣,亦以卿所奏,出擧行條件,可也。出擧條上曰,兩司諸臺,今皆登筵,以此知悉。如有昌言,則雖曰日陳,無或以瑣屑之事,更爲論啓,可也。濟恭曰,世道日下,人心陷溺,所謂西洋學之惑世誣民者,又復出矣。以日前臺啓見之,湖南一二人之悖倫滅法,自陷於夷狄禽獸者,言之汚口,書之汚筆,豈料聖明之世,有此倫常之變乎?十行聖批,旣嚴且懇,深得扶正學闢邪說之要道,臣實欽歎,蓋元氣壯實,則客邪不得侵犯,正學猶元氣也,洋學則客邪。如欲使客邪消滅,莫如扶植我元氣,聖敎大旨,要不出此,固無用加勉,而第其眞贓綻露者,必亟加重律,然後庶不違於不與同中國之義,而人亦畏法,自有所懲創矣。上曰,依爲之。濟恭曰,有眞贓者,誅之殛之,固無不可,而但所謂西學,別無形象摸捉之端,人若以敲撼之心,指不干之人,謂之曰彼亦嘗爲此云,爾則此實爲難明之事,而未必不爲他日世道之慮矣,此則惟在聖上明以察之而已。愚見如此,安敢不悉陳乎?上曰,若於不干之人,有敲撼之計,則此常情之外,如有此等之弊,卿亦隨現執奏,則當査實嚴處矣。出擧條濟恭曰,頃因東萊別騎衛等呈訴,別騎衛試取時,之次十人論賞之法中廢委折,關問該道矣。慶尙監〈司〉鄭大容報辭,枚擧東萊府使柳焵牒呈,以爲別騎衛之次十人施賞之規,始於康熙己亥,依關西別武士例磨鍊,而賞格則以營門射軍木劃給矣。中間廢閣,未知何故,而丁卯,因備局啓下關,復舊施行,己巳,本府獨鎭後別騎衛覆試時,之次十人,不爲施賞。蓋本府別騎衛之設,一如西北別武士之規,實出於朝家重邊備激武士之意,則目今慰悅之道,不過復設舊例,而十人論賞之中廢不行,參以事情,宜有稱冤之端爲辭矣。萊府別騎衛賞格之或行或寢,雖未知其故,大抵邊上武士,以賞格之古有今無,爲稱冤之端者,亦不可不矜念,依道臣所報,之次十人施賞之規,特許復設,恐無妨矣。上曰,依爲之。出擧條濟恭曰,卽見開城留守具庠報備局辭緣,則以爲,本營所在常平廳會付大米,只餘七石零,春牟與租,旣無用下之處,而牟爲八百三十九石,租爲一千一百七十三石,今此兩穀,民人之本非願受者,故每以作米之意,有所呼訴,牟與租,從民願作米,以爲公私兩便之地爲辭矣。牟租旣無緊用之處,民情皆願作米,則朝家不必靳持,依民願許施,恐無妨矣。上曰,依爲之。出擧條濟恭曰,務安等邑拯活人論賞一款,關問該營後,更爲稟處之意,覆啓行會矣。卽見全羅右水使卞至健所報,則以爲羅州居船人文榮水·崔永孫·金公善,良人李貴同,務安居良人朴道長·金得水,京江果川居李重祥,皆願加資,而京內北部居徐春福,以年少貧寒之致,只願米布爲辭矣。帥臣所報如此,各人等加資與米布,竝從自願許施,何如?上曰,依爲之。出擧條濟恭曰,頃因內需司單子判付,荏子島牧場移合許新便否及民人上言文蹟有無,關問該道矣。卽見全羅監司鄭民始所報,則枚擧靈光郡守·羅州牧使牒呈,以爲靈光則荏子島馬場周回,洽滿三十餘里,可以播植百穀,而山底平衍處,名曰終達坪,幅圓爲四里許,於此作畓,則當爲數百年結,今若以牧馬一百五匹,移合於押海島,則鎭民生理,大有所益,民情擧切移場許耕之願云。羅州則以爲,設場畜馬之各分處所者,必有料量,則今不可移此合彼,沃土之廢耕,馬群之傷稼,彼此無間,馬匹之多寡,島民之苦歇係焉,則今又添一牧場,實爲島民難支之端云。上言文蹟,則曾無見存者,押海島則本有弊端,移此合彼,恐似難便爲辭矣。荏子島,雖曰可合起耕之地,以其牧馬,移之押海島,則押海民人,看作移疾,皆不願受,道臣之以爲難便,必有意見而然矣,廟堂何可厚於靈光,而薄於羅州乎?上曰,置之,可也。出擧條濟恭曰,近來帽稅一款,廟堂無主管之人,故象譯輩視之以諺所稱官猪腹痛,其所減縮,初不憂念,帽出漸少,稅納轉減,則今番使行,稱以公用銀二千餘兩,有所不足,來訴廟堂,要得關西銀子,故臣果叱退,而其所稱不足二千餘兩之中,一千餘兩,卽渠輩所貸用者。臣分付秋曹,數日之內,先徵三百餘兩,送于灣府,而若此不已,則日後公用六十兩,安知不責出於公家乎?事之痛駭,莫此爲甚,此後則帽稅數爻,使臣亦必照管,俾無疎漏之言,永爲定式,如是而象譯輩若以公用不足,復請銀子,則繩以重律,斷不饒貸,然後庶可嚴畏,以此亦爲定式。且聞廛人許,有無稅帽二百隻許劃之事,故當稅之帽,憑藉於此,作爲無稅之弊,近多有之云。奸習誠極痛惡,此亦各別嚴禁之意,申飭使行與灣府,何如?上曰,依爲之。出擧條上曰,右副承旨·同副承旨入侍。㸁承命出傳,右副承旨李義弼,同副承旨李敏采進伏。上敎濟恭曰,米穀廛人事,卿亦聞之否?年前堂疏之後,市直手本,每置於政院,而日昨以手本,査準於行賣時直,則大不相似云,故事極怪駭,廛民欲使之定配,而姑令保放矣。更聞昨日政院査奏之語,則城內外市上,絶無米穀云,寧有如許民習乎?自政院有請罪該署之啓,而姑不賜批,該署提擧,進奏委折,可也。尙集曰,日前廛民刑配之後,再昨日市直,加給二升,則京外米商,不但不爲運米入市,反皆馱出城外,以至市上之絶米云。此則民情似乎無怪,故臣敢據張詠增價許賣之事,昨夕以依時直行賣之意,申諭市民,米馱,自今日漸多入市矣。濟恭曰,昨聞閭巷間言,則以市直之加給二升米,謂以有朝令申飭之效,歡聲四騰云矣。今者刑判,反又以時直行賣之意,諭其廛漢,則不但民情之更爲抑蒙,朝家政令,豈可只行於一日,而仍爲廢却耶?其在聽聞,誠爲駭然,而至如市上絶米之擧,尤極痛惋,此皆市民操縱市直之所致矣。尙集曰,若令低價行賣,則京外米商,初不入來,此則物情之所使然,更以時直許賣云者,慮有此弊也,豈其得已哉?上曰,大抵,市直之高低,非所以自朝家分付者,而日前刑配之擧,卽爲手本與行賣價相左之罪也,而伊後二升之加給,或謂以朝令之效,已自大臣,知以如此,則小民之妄度,尤可推知也,本意雖不如此,下民之知以朝令者,今忽降之二升,則下民之視朝令,當謂何如耶?此則提擧未免有不審之失矣。濟恭曰,始令市民加給二升米,而今以市上之絶米,更許依前價行賣則此無異牽於市民,而仍置前直者然,寧有如許示弱之擧乎?若此不已,則此後市民,無論某事,必欲角勝於朝令矣。尙集曰,雖曰加給二升,輒皆削升以給,反不無冒虛名之歎,故不得已許令時直放賣,而至於手本之添報升數者,卽是自前之謬例矣。上曰,如許謬例,誠極駭然。當該提擧,不可無論罪之擧,而大體本意,今於小民,無以家喩戶稅,則大臣所奏是矣,使米穀忽然減價忽然增價,殆同皆由朝令,是豈成說乎?且前日之加給,何不以一升,而直加二升,今日之減給,又何不以一升,而直減二升耶?此皆提調不善擧行之致矣。濟恭曰,臣於今曉詣闕之時,聞下吏所告,則昨有減價之下敎,故自今日市直,當依前行賣云矣。上曰,寧有是也?或者承宣有誤傳之擧耶?義弼等曰,昨日初無減價之下敎,則臣等何敢妄傳乎?上曰,政院如不誤傳,則外間豈有云云乎?仍敎尙集曰,自今日更爲申諭市民,俾有次次減價之效,可也。以此以彼,廛民之所爲,誠極痛駭,保放諸人,一竝卽爲發配事,分付,提擧先退,竝卽擧行,可也。命書傳敎曰,手本與行賣之相左,專由任其襲謬,不能察飭而然云,年前堂疏以後,平市當該提調,竝施罷職之典。今又聞於筵席時,提擧之輕許增價,大是做錯,當該提調,亦爲越俸一等。濟恭曰,昨見完伯疏本,則以臣之回啓中文字,作爲引義之端,此道臣之如是云云,恐似過矣。上曰,以愛錢二字,作爲引義乎?濟恭曰,然矣。大抵,今世之人,孰不愛錢乎?無論諸道穀包之山邑積峙,沿邑空虛,皆由於從高價發賣之致,此豈非前後道伯愛錢之所由乎?且臣之回啓,卽是泛論也。原弊之矯革,難責於一二道臣,故上自四五十年前,以至後來之道伯,則此道伯,何必獨引乎?臣則都付之一哂矣。上曰,人性不同,故似有此過引之擧矣。昌順曰,愍貞嬪造版日,遣官致祭事,已爲啓下,而造版日,今已涓吉云,當以禮官擧行乎?上曰,獻官以掌令鄭弼祚進去,諸執事,亦以漢南等諸宗子孫中參祀者,勿拘白徒塡差事,分付該道,可也。出學條命書榻敎曰,掌令鄭弼祚許遞。昌順曰,凡京外孝烈,每歲首,自京兆別單啓下,移送本曹,三堂各具意見,稟議大臣,論理抄啓,自是法例,日前,故相臣金熤孝行,搢紳章甫,呈單京兆,而以其大臣事體,與他有異,不待歲首,移送本曹,大臣行誼布諸見聞,與匹庶之行,本自不同,況在當宁朝任使之大臣乎?此大臣孝友之行,諸臣之亦嘗屢聞而欽歎者也。今此狀中所請,卽旌閭之典,事係恩典,下詢大臣處之,何如?上曰,大臣之意,何如?濟恭曰,此大臣平日孝友之行,臣亦稔聞之矣。今當公議齊發之日,旌閭之典,豈有他見乎?上曰,依爲之。出擧條昌順曰,向來物膳臘猪,爲軫民弊,特許代封,而嶺南十二月令朔膳中,生猪獨漏於代封中,故本道,當以本色,依前擧行,移文於本曹。凡物膳封進,皆自惠廳知委,俄者惠堂,欲爲陳達,徑退未果。封進日字,聞在迫近,故玆敢仰達矣。上曰,北道朔膳,亦命特除,則獨於本道,如是遺漏,其時惠堂事,難免不審,貢膳定例釐正時,當該惠堂罷職,原冊已料其似此做錯,姑留中,亦自備局,卽爲釐正,可也。出擧條有大曰,本營軍色從事官申馥,一向在外,尙不上來,方當新捧之時,勢難等待,改差,何如?上曰,依爲之。出擧條㢞曰,臣才識鹵莽,言議巽軟,本不合於淸朝耳目之任,而適當我聖上遇災修省,飭勵三司之時,不敢逡巡,黽勉冒膺,草草數啓,未免陳腐,自顧慙恧靡所容措,及登筵席,大臣以近日臺啓之畏雜瑣屑,盛加非斥,雖不當着於臣身,臣旣無昌仰副求助之聖意,則壞了臺風,貽羞淸朝之罪,臣實爲首。況忝風憲之長,尤切同浴之媿,其何可一刻仍冒於臺次乎?請命遞斥臣職。上曰,勿辭,亦勿退待。㢞曰,玉堂不備,故三司合啓,不得仰奏矣。㢞·庚運等曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府設鞫得情。上曰,不允。㢞·庚運等曰,請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。上曰,不允。㢞·庚運等曰,請物故罪人國榮,亟施孥籍之典。上曰,不允。㢞·庚運等曰,請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。上曰,不允。㢞等曰,請爲奴罪人金壽賢·河翼龍,竝令王府設鞫得情,夬正王法。上曰,不允。庚運等曰,請爲奴罪人金壽賢·河翼龍,亟令王府設鞫得情,夬正王法。上曰,不允。庚運等曰,請金甲島爲奴罪人克觀,古今島爲奴罪人克泰,更令王府嚴鞫得情,夬正王法。上曰,不允。庚運等曰,請逆賊尙魯,亟施孥戮之典。措辭竝見上上曰,不允。㢞曰,臺閣論啓,或有指的者,或有泛稱者,而向來臺啓中僅分魚魯四字,雖曰專着於玉署之臣,亦異指斥一人之論,而諸玉堂以此引義,有除輒違,便成難進之大防,臺言雖沒商量,指意本出泛論,則豈可深看而過引乎?若此不已,則歇泊無期,而以致館直之久空,合辭之連闕,揆以事體,殊極未安,請當該臺臣從重推考,諸玉堂申飭行公。上曰,依啓。㢞曰,向來前司諫成德雨之疏,歷論諸家,以及於黃鍾五,而其所謂利其資裝,意慾不滿云者,太沒裁擇,且出臆逆,有傷於士夫之口氣,貽羞甚大。臣竊惜之也,不可以事屬旣往,置而不論,請前司諫成德雨施以譴罷之典。上曰,依啓。濟恭曰,向於黃鍾五事收議判付中,委曲宛轉四字,臣不勝欽歎萬萬,臣所云居內居外之說,卽不過引用古文,而旣書於此,又驟看則果爲如何,而聖敎如是洞諭,實爲萬幸矣。上曰,且令黃哥,若許降妾,則彼十三家結姻,將何以爲之乎?此尤不可許者也。濟恭曰,第今李敏行,在於非兩班非中人之間,此後結婚無路云,特以無物不遂之意,別下絲綸,以示無礙結婚之道,恐似好矣。上曰,此後敏行,自當無礙於結姻班族,何煩下敎乎?禮判亦陳意見,可也。昌順曰,大臣所奏,誠是矣,特下傳敎,以明其敏行之班族,然後可無拘礙矣。上曰,然則當有下敎,而此後李敏行之子若孫,間或有登第者,皆爲掌令等官職乎?濟恭曰,敏行後孫,如得科第者,當分館於國子,至拜禮兵等郞官矣。道浩·永逵曰,臣等之庸愚譾劣,不堪耳目之任,固已聖明之所俯燭,而飭敎之下,怵分畏義,冒沒詣臺,向來遇災求言之日,略陳愚見,而至於僅分魚魯一句,不過泛論其大體矣,及登筵席,長僚以沒商量,至有請推之擧,以何顔面,一刻晏然於臺次乎?請命遞斥臣等之職。上曰,勿辭,亦勿退待。曰,臣姿性庸愚,言議巽軟,本不合於淸朝耳目之任,而及登筵席,都憲以同臺鄙瑣之說,旣有避嫌之事,臣之去就,與都憲無異,請命遞斥臣職。上曰,勿辭,亦勿退待。亨元曰,持平柳避嫌,未承批之前,徑先退出,揆以臺體,極爲未安,從重推考,何如?上曰,做錯非細,遞差,可也。出擧條庚運曰,臣之疲劣無似,已不堪於耳目之責,而前後嚴飭之下,不敢爲逡巡之計,猥隨諸臺,冒沒登筵矣。憲長以向日憲啓中一句語,雖沒商量,至有其時憲臺請推之擧,臣於是,實不勝瞿然而慙悚也。臣亦其日,雖不參憲啓,而當初啓語,初以合所懷,謄傳臺廳,則不可以不參啓,獨自晏然也,明矣,其何以抗顔仍冒乎?請命遞斥臣職。上曰,勿辭,亦勿退待。庚運曰,新除授正言李萬榮,時在京畿安城地,請斯速乘馹上來事,下諭。上曰,依啓。上曰,三使臣入侍。出榻敎㸁承命出,與正使金履素,副使李祖源,書狀沈能翼,偕入進伏。上敎履素等曰,今者卿等銜命於萬里,善爲往還,可也。近聞門禁蕩然,科外雜物,恣意出入云,寧不駭然?今番之行,必祛其太甚者,書狀亦須另念禁飭,可也。履素曰,臣今方出疆矣,所帶本營提調之任,自是緊重,況且軍兵放料等節,所關尤不輕,不可一時曠任,至如印信等事,亦無區處之道,敢此仰達矣。上曰,有餉色,則亦當有軍色,而軍色之尙未差出,由於未遑,兵房職名,雖曰權稱,事務旣掌軍總,自今兵房,例兼軍色提調,而此後餉色提調,若値在外或未差之時,權令兼察,定式施行,可也。出擧條命退,諸臣以次退出。
辛亥十月二十日午時,上御重熙堂。左副承旨入侍時,左副承旨徐龍輔,假注書趙台榮,記注書金良倜·承膺祚,以次進伏訖。上命書傳敎曰,今日班列擧案中書進字,故前望點下矣,今聞尙不承牌,可知其不進而書進,右副承旨徐郁修罷職。又命書傳敎曰,今聞大臣與禮判之言,李敏行及與敏行連婚之家,來頭婚班,方在非兩班非中人之間,須有朝家一番飭令,可以無礙云,旣聞之後,在朝家無物不遂之政,豈靳一張傳敎乎?令該曹以此分付,俾各依此知悉,莫敢於此,更有爭端。命退,承史以次退出。
上在昌德宮。停常參·經筵。
沈晉賢啓曰,大司憲具㢞,執義林道浩,持平韓永逵呈辭,掌令金孝眞在外,掌令一員未差,持平一員未差,監察茶時之意,敢啓。傳曰,知道。
李亨元啓曰,來二十五日,朝參日次,而國忌齋戒相値,頉稟之意,敢啓。傳曰,知道。
傳于李集斗曰,輪對官入侍。
以京畿監司徐鼎修狀啓,水原府軍餉太已分給中限二千石作米事,傳于沈晉賢曰,依狀請施行事,回諭。
以咸鏡監司李文源狀啓,淑陵曲墻地臺石動退處修改擇日與香祝,令該曹磨鍊下送事,傳于李集斗曰,曲墻修改,以可合數日,擇吉下送,卿爲獻官將事,仍卽董役,期於未寒前畢役,祝文親撰下送。卿其知悉事,回諭。
李亨元,以禮曹言啓曰,前掌令鄭弼祚,愍貞嬪致祭事,今十月二十二日,當爲辭朝受香祝,忠淸道忠州地下去,而時無職名,令該曹口傳付軍職,以爲受香進去之地,何如?傳曰,允。
李亨元,以壯勇營言啓曰,名武子枝之屬於本營額外壯勇營者,過六朔,則其中有薦人與宣薦內禁衛及額外內禁衛,通融擬望於官職事,曾已筵稟定奪矣,以此意分付該曹,捧承傳施行,何如?傳曰,允。
李亨元,以禁衛營言啓曰,本營騎士別將具世勣,身病猝重,勢難察任,改差,何如?傳曰,允。
吏曹啓目,粘連觀此行承政院都承旨臣李祖源上疏,則以爲臣今已辭陛矣,所帶喉院之職,係是夙夜保護,不宜一刻暫曠,特命遞改亦爲有臥乎所,知申重任,有非出疆之臣所可仍帶,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
行都承旨李祖源疏曰,伏以,臣今已辭陞矣,一出春明,便是天涯,區區下情,不勝戀結之忱,臣之所帶喉院之職,係是夙夜保護,不宜一刻暫曠,玆敢援例陳章。伏乞聖明,特許遞改,以便公私,千萬幸甚,臣無任云云。答曰,省疏具悉。疏辭下該曹稟處。
司諫李彦祜啓曰,請爲奴罪人金壽賢·河翼龍,竝令王府設鞫得情,夬正王法。措辭見上請金甲島爲奴罪人克觀,古今島爲奴罪人克泰,更令王府嚴鞫得情,夬正王法。措辭見上請逆賊尙魯亟施孥戮之典。措辭見上請亟寢五啓還給之命。措辭見上答曰,不允。
辛亥十月二十一日辰時,上御熙政堂。輪對官入侍時,右副承旨李集斗,同副承旨沈晉賢,記事官李海淸,記注官金良倜·承膺祚,吏曹佐郞鄭最行,中樞都事洪掄,軍器寺正金燨,養賢庫直長李泰熙,內贍寺直長金健柱,以次進伏訖。上曰,以次進前,可也。最行等以次進前。奏職姓名職掌。上曰,如有所懷,其各陳達,可也。最行等曰,別無所懷矣。命讀公事,書判付訖。命退,諸臣以次退出。
上在昌德宮。停常參·經筵。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。
沈晉賢啓曰,吏曹判書李,除拜後,過三日不爲出肅,依定式推考警責,仍卽牌招,何如?傳曰,允。
傳于徐龍輔曰,左副承旨入侍。
沈晉賢啓曰,吏曹郞廳來言,臺諫有闕,政事,取稟。傳曰,當日爲之,參議未差之代,前望單子入之,待下批,牌招參政。
傳于李亨元曰,右副承旨入侍。
吏曹參議前望單子入之,李集斗落點。
沈晉賢啓曰,卽者吏曹郞廳來言,政事當日爲之事,命下,而判書李,參判朴祐源病不來,參議李集斗傳旨未下,不得開政云,判書·參判,竝卽牌招,何如?傳曰,允。
沈晉賢啓曰,吏曹判書李,參判朴祐源,牌不進推考傳旨,今方捧入,而開政命下之後,如是違牌,不得擧行,事甚未安,更卽牌招,何如?傳曰,允。
沈晉賢啓曰,吏曹判書李,參判朴祐源,再牌不進推考傳旨,今方捧入,而開政命下之後,連事違召,不卽擧行,事甚未安,所當更請牌招,而係是一日三牌,何以爲之?敢稟。傳曰,今以諸案完決,至今酬應,則政官之無端請牌,至再至三,添一煩勞,承宣之畏銓官,何太若是之甚,原傳旨勿施,此啓辭還給。
有政。吏批,判書李,參判朴祐源進,參議李集斗傳旨未下,右副承旨沈晉賢進。以洪秀輔·李百亨爲承旨,韓興裕爲掌令,丁若鏞爲持平,朴奎淳爲校理,沈煥之爲禮曹參議。
兵批,判書吳載純,參判洪檢病,參議李夔入直進,參知尹長烈病,行左承旨李亨元進。副司直單李致中·李祖源·李洪載·李義弼·李敏采·李勉兢·尹行元·柳,副司果單曺夏彬。
沈晉賢啓曰,校理閔昌爀,修撰金熙朝牌招啓辭未下,副校理申馥在外,玉堂上下番俱空,已至多日,事甚未安,新除授校理朴奎淳,卽爲牌招,以爲入直之地,何如?傳曰,允。
以校理朴奎淳牌不進罷職傳旨,傳于沈晉賢曰,只推。
申大顯,以禮曹言啓曰,咸鏡監司李文源,以淑陵曲墻地臺石動退處修改事狀啓判付內,曲墻修改,以可合數日,擇吉下送,卿爲獻官將事,仍卽董役,期於未寒前畢役,祝文親撰下送,卿其知悉事,判下矣。修改吉日,令日官池日賓推擇,則來十一月初二日午時,初八日午時,十一日午時,俱吉云,以此日時中推移擧行,而先告事由祭,修改當日曉頭設行,所用雜物,令逢授官磨鍊進排之意,竝以分付,何如?傳曰,允。
以刑曹囚推罪人金得良文案,傳于沈晉賢曰,此文案,必於廳坐時入啓,而過午之後,始乃登聞,當該承旨推考,司謁令政院査實以啓,如果司謁之遲滯,當該司謁,決杖六十度。
沈晉賢,以刑曹言啓曰,依下敎,當該司謁安福大,決杖二十度後,四十度則收贖放送之意,敢啓。傳曰,知道。
刑曹啓目,南部金得良,刺殺其妻朴召史辭緣,箇箇承款,依例結案取招後,稟處,何如?判付啓,前此夫殺妻之獄情,猶有可原,跡不無可恕者,多付之傅生從輕之科者,非欲低昂於三章,反以究之死者之心,死者心內,必以渠夫之由渠償命,以爲冤,不以爲快。大抵償命也者,所以洩其鬱而慰其狂,則妻爲夫之心,生死固無間然,然而膠守常典,不思闊狹,殊乖聖王制刑之本意乙仍于,十之八九,一例屈法是如乎。此獄段,其情也絶可惡,其跡也尤難掩,結髮數十年,同室契活,忽地因醉下手,竟成殺越之變,虛謊極矣,憯毒甚矣,不可以渠之窮窶,便作失性,有所參量於其間,況旀大辟之律,但當論其跡而已,情之一字,決難容易議到,而細觀文案,且求其本情於形跡之外,一言而蔽之曰,渠無必殺之本情,而所以行兇者,由於醉也,由於失性也。此而不以情較跡,則曾往之當死而不死者,一一追理,竝置之一律,然後可無斑駁之嫌兺不喩,渠之本曹推覈也,不待屢次加訊,卽於會推一招,節節承款者,尤可見良心之不泯,於是乎依他囚已施之例,用次律,不至於太失刑乎?罪人金得良,加刑三次,絶島減死,永定官奴,初檢官推考爲良如敎。又啓目,西部呂士玉踢殺孫珍郁事辭緣,更加嚴刑,期於得情,何如?判付啓,起鬧者朴東春也,下手者朴東春也,爲東春之妻娚呂哥士玉稱名者,代逞而替當,竟至於償命之換定士玉者,可謂太不識工謀之計,以近來俗樣之拔一毛利天下,猶不爲,渠能捨命於爲妹夫雪憤之擧者,宜乎見笑大方,難免落科是置,先犯者似士玉,而士玉先犯之前,安知不有東春之先犯,猛踢者似士玉,而東春猛踢之勢,亦安知不若士玉之猛踢乎?不可以東春則覉蹤,士玉卽土着,而且其私和之跡,乞附之狀,箇箇綻露於渠招他供,遽有擬換於惟首惟從之別,獄貴審克,疑出屢閱,卿等十分理會,無疑處索疑,索疑處還索無疑,更又以情跡較解,以强弱較看,以輕重較試,以先後較考,以證參較究,以言貌較稽,以供案較證,於此七者之中,無一分可疑之端,然後定執元犯,仍具意見,草記稟處爲良如敎。又啓目,中部許俶打殺金光範辭緣,更加嚴刑,期於得情,何如?判付啓,大凡殺死之獄,先看詞證之備與不備是如乎。此獄段所謂辭連諸人與干犯人,無非鳶是一邊,雖使所謂爲正犯者,有十口百舌,難以輕易掉脫,而取見原案,反覆理會,被告是在許俶之爲此獄正犯,無待乎詞證,而合置當律,不須更容他說。大抵醉目雖無天子,酒中亦見眞情,則觀於行兇器杖,由於故犯,明若觀火是置,非刃非杖,不踢不嚙,而拾取塊石於袖裏,直向額角,盡力當下者,其情其跡,可謂綻且露矣。人所切忌而切諱者,坐地家門之侵貶逼辱,則死者言內,汝不過馬直之子七字,激起斗憤,而加之酒政所使添却與爭出板之麤氣,其烈急於火,不怕不顧,卽地逞毒,以渠兇獰,不施當施之律,其可曰,殺人有代死之典乎?罪人許俶段,除尋常,更加箇箇各別嚴刑,期於捧直招以聞爲旀。干犯是在金性行段,頭撞眉稜之說,無異自服兺不喩,勸與偕往者渠也,初起鬧端者渠也。特以渠非馬直之子,打非必殺之物,雖免於償命之科,而渠雖幺麽賤校,亦與褦襶常賤,猶有界限,則頭戴喪笠,會飮戲謔之狀,可謂兩罪俱發。各別嚴刑一次照律,以尊風化爲旀。參證是在高行敏·鄭來秀等段,雖不共參於下手之際,持纕之說,亦在於文案,則本事之外,其爲有關名敎,不可以無識無恥,有所寬假於無倫之習,竝只捉來,照法痛治爲旀,干連是在朴昌彬段,渠可謂逋逃藪窩主也。非汝牛角,何壞我墻,亦非渠斷案而何?況旀醉鬪之擧,不幸出於渠家,被打垂死之漢,渠旣接置是隱,則渠當盡心看護之不暇是去乙,初再檢招,殊無驚怯救活之語者,其矣所爲,節節痛惡,設令正犯許俶之犯手,有一分可蘇之勢,渠之一晝夜看護,如彼其歇後,則死者之促其死,亦安知不在於渠乎?如許頑悖之類,若不嚴法重治,何以正民習杜後弊乎?昌彬身乙,嚴刑一次,遠地充定軍役爲良如敎。
司諫李彦祜,持平韓永逵啓曰,請遲晩後物故罪人啓能,亟施孥籍之典,趾賤等凶種,快施邦刑,養遂·獻遂·李觀源,竝令王府設鞫得情。請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。持平韓永逵啓曰,請爲奴罪人金壽賢·河翼龍,竝令王府設鞫得情,夬正王法。措辭見上新除授掌令金孝眞,時在京畿廣州地,請斯速乘馹上來事,下諭。答曰,不允。下諭事,依啓。
司諫李彦祜啓曰,請爲奴罪人金壽賢·河翼龍,竝令王府設鞫得情,夬正王法。請金甲島爲奴罪人克觀,古今島爲奴罪人克泰,更令王府嚴鞫得情,夬正王法。請逆賊尙魯,亟施孥戮之典。請亟寢五啓還給之命。措辭見上答曰,不允。
大司諫臣具㢞疏曰,伏以,臣於見職,夫豈有一分堪承之望,而倉卒冒膺,鎭日盤礴,間多詣臺,至經賓對,而草草陳腐之說,不足備一日之責,罪積尸素,冞增媿恧,而況臣老母,年今七十二矣,宿抱痰眩之症,長在床褥,而夏秋之交,重經泄痢,屢朔危篤之餘,眞元澌脫,兼以毒感彌留,寒熱交作,蛔氣用事,凶膈衝亘,往往有若將昏窒之時,數日以來,升降頻數,浸灌藥餌,得以救急,臣方晝宵焦遑,左右扶將,當此飭勵之時。不容一刻虛靡,而萬無離捨供職之望,玆敢疾聲呼籲於天地父母之前。伏乞聖慈,俯賜矜察,亟許鐫遞,以便救護,千萬幸甚。臣無任屛營祈懇之至。答曰,省疏具悉。卿其勿辭,救護母病。
吏曹參議沈煥之疏曰,伏以,臣猥忝銓地,人不稱器,招官謗而辜國恩,蓋亦自揣之熟矣。乃者參論政注,瘡疣大著,仰想聖明,俯燭無餘,惶恧逡巡,薄被例勘,月猶未半,又伏蒙特除,以臣爲是官,繼有敍命,牌及城外,驚越感激,措躬無所,而仍伏念,趨膺亦有所不敢者矣,遂犯違傲之科,洊被涵宥之私。嗚呼,以臣無似,何有得此於聖上者乎?第臣有咫尺之義,何敢自隱,而畏罪徊徨也?近嘗伏見政院·臺閣之啓辭,斥論銓注得夫,而或謂通擬之不愜物情,而甄注之多駭公議也,或謂甄分淑慝之鑑識不明也。蓋自臣入銓以後,冒參政席者,非止再三,則凡於人言譏斥之來,固不宜諉諸長銓,獨爲脫然,而甄分淑慝,豈但長銓之所可專者乎?又況通擬之政,實三銓之所主者乎?夫數月之內,政注所通望者,三銓也,國子也,而三銓則臣之見通者也,國子則臣之議通者也。若其物情不愜,臣應居一於此,而竊恨啓辭之不曾明白說道也。噫,近世士大夫學識言行,固不敢自方於古人,而乃若聖朝官職淸選之方,寧有古今之殊哉?人雖庸闇,官則峻顯,而辭受進退,抑有大關於世道之盛衰,風俗之汚隆也,則臣亦不敢以不斥言,有所恬然冒居者矣。且今本曹判書李,卽臣之四寸妹壻也,法不得竝居僚席,而臣職當遞。伏乞聖玆,亟令先遞臣所帶之職,仍命永鐫臣名於三銓之望,以存公格,以全微分焉,臣無任云云。省疏具悉。聞有親嫌,本職許遞。
上在昌德宮。停常參·經筵。
夜五更,月暈。
李百亨,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
申大顯啓曰,禁衛營將官來言,今日本廳軍兵,日次私習云矣,敢啓。傳曰,知道。
申大顯啓曰,御營廳將官來言,今日本廳軍兵,日次私習云矣,敢啓。傳曰,知道。
李百亨啓曰,校理朴奎淳,旣有只推之命,更卽牌招入直,何如?傳曰,允。
傳于沈晉賢曰,右副承旨入侍。
傳于申大顯曰,右承旨入侍。
以吏曹參議李集斗牌不進罷職傳旨,傳于李百亨曰,只推,更爲牌招。
以吏曹參議李集斗牌不進罷職傳旨,傳于李百亨曰,只推。
傳于徐龍輔曰,左副承旨入侍。
傳于李百亨曰,承旨房仍,右承旨爲軍士房。
傳于申大顯曰,未下直守令,皆令明日辭朝。
傳于李百亨曰,同副承旨入侍。
傳于李百亨曰,飭已施,戶曹郞廳及監役官定配者,分揀。
以黃海水使尹範行狀啓,白翎鎭漂到唐人問情事,傳于李百亨曰,漂蕩大洋,一死二生,可矜且可幸,還歸願由陸路,則不可不別般救療,厚給衣糧,定差員,順付於使行,雖於渡江前,先爲入送鳳城本地方事,分付道帥臣處。沿路供饋各別嚴飭事,關西伯處,令廟堂亦爲申飭。
以朴瑞源囚單子,傳于沈晉賢曰,生疎所致,分揀放送。
李百亨,以禮曹言啓曰,因京畿監司徐鼎修啓本判付內,成·愼兩家墳山修治後,溫陵告由祭吉日,令日官池日賓推擇,則今十月二十六日爲吉云,以此日擧行,何如?傳曰,允。
申大顯,以兵曹言啓曰,今十月二十一日,武臣賓廳講書時,宣傳官李尙德,將鑑第一卷不通,宣傳官權逴,將鑑第二卷不通,部將鄭聖翰,將鑑第一卷不通,竝依定式推考警責,何如?傳曰,允。
申大顯,以備邊司言啓曰,卽見黃海監司李敬一狀啓,則以爲白翎鎭漂到彼人物件中,可以帶去者,使之帶去,不欲帶去者,折價厚給事,請令廟堂稟旨分付矣。物件中可以運致者,替給刷馬,許令帶去,難於運致,不欲帶去者,從優折價以給,破傷船隻,棄置什物,彼人所見處,使之燒火,已例卽然,今亦依此擧行之意,分付道帥臣處,亦令槐院撰出咨文,別定禁軍,騎撥下送于灣府,順付於今番節使之行,而漂人入送,若在使行渡江之前,咨文一體入送之意,分付,何如?傳曰,允。
禁府啓目,魚用謙原情云云。傳敎問目內辭緣,惶恐遲晩,莫重祀享,旣犯規避之罪,屢次納供,敢生粧撰之計者,論其所犯,萬萬痛惋,有難以前日所勘之律,循例擧行,各別從重勘斷,何如?判付啓,傳曰,依允。
刑曹啓目,殺獄罪人許湛再招云云。更加嚴刑,期於得情,何如?判付啓,馬直子三字之聞與不聞,無足輕重於此獄,而金性行之非原犯,明若觀火,朴昌彬之不下手,無人不知是隱,則此獄首犯,非渠而何?況旀昨下判辭,反復丁寧,如渠無情者,宜不敢盡其辭是去乙,觀此更推招供,發明新反,竝與諱不得掩不得處,一直抵賴,反不如初覆檢會推。求諸招之半呑半吐,特敎究問之下,本曹擧行,未免前例板,揆以事體,殊甚未安。後次訊推時,如前除良,箇箇各別嚴刑,期於捧遲晩以聞爲良如敎。
司諫李彦祜,持平韓永逵,獻納李庚運啓曰,請遲晩後物故罪人啓能亟施孥籍之典,趾賊等凶種快施邦刑,養遂·獻遂·李觀源,竝令王府設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。措辭見上答曰,不允。
持平韓永逵啓曰,請爲奴罪人金壽賢·河翼龍,竝令王府設鞫得情,快正王法。措辭見上噫嘻,近來西洋學之邪說,未知出自何時,傳自何人,而其爲惑世誣民,滅倫亂常,豈有如珍山郡權·尹兩賊者哉?雖以禽獸言之,蜂蟻猶知君臣之分,虎狼亦有父子之戀,而惟彼兩賊,抑何心腸,酷信無倫之悖書,做出滅綱之極變,廢祭之不足,焚其祠版,拒弔之不已,棄其親屍了。此泚顙返虆之意,是可忍也,孰不可忍也?以其惡生樂死之心,有此窮凶絶悖之事,究厥罪惡,何可容貸於覆載之間乎?如此凶賊,委之郡獄,實是失刑之大者。且以該邑倅論之,一境之內,此何等變怪,則其在秉彝,固宜馳報按治,不容少緩,而略無驚動之意,一以伈泄爲事,反致儒通之先及於太學,其爲滅倫,莫甚於此。近聞朝士洪樂安,儒生成永愚,各發長書,傳通於搢紳章甫之間,永愚書,臣未及見,而第見樂安書一通,則其所爲言,難以遍擧,而其中有曰,昔之畏憚邦禁,暗室屯聚者,今則白日恣行,公肆播傳,昔之蠅頭細書十襲囊篋者,今則肆然刊行,頒諸京外,又曰,其中敎主,便是渠帥,又其言曰,速歸天堂爲極樂,死於刀刃爲至榮,又曰,指吾道爲異端,而吾道之不齒士類者,適中渠輩之至願,又曰,敢爲邪學,欲繁其徒,自爲先矛以嘗試,至曰如是十年而無變,則伏妄言之罪云云。臣見之未半,不覺心寒而骨冷,所謂敎主與其徒,旣有發書者,則一按可知,請珍山郡拘囚罪人尹持忠·權尙淵等,亟令法曹嚴覈得情,快正邦刑,該郡守爲先施以竄配之典,前別檢洪樂安,進士成永愚,亦令該府·該曹捧口招,以爲査出痛繩之地。答曰,不允。末端事,待道伯査事決末,處分矣。
司諫李彦祜,獻納李庚運啓曰,請爲罪人金壽賢·河翼龍,竝令王府設鞫得情,快正王法。措辭見上請金甲島爲奴罪人克觀,古今島爲奴罪人克泰,更令王府嚴鞫得情,快正王法。措辭見上請亟寢五啓還給之命。措辭見上異端邪說之惑世誣民者,其禍殆有甚於洪水猛獸,在昔聖賢之必以距詖息邪爲一治者,良有以也。噫,彼西洋學之爲書,未知出自何時,傳自何人,而其滅倫悖義,窮凶絶憯,乃至於權·尹兩賊事而極矣。天倫之理,雖在夷狄,而亦有不以禽獸而或泯,則爲兩賊者,抑獨何心,酷信凶悖不經之說,做出倫常罔測之變,棄親屍而不顧,毁木主而又燒,了無一點泚顙之意?是可忍也,孰不可忍也?是將無父無君,竟至於移禍世道而後已,究厥罪惡,寸斬猶輕,此等凶頑之賊,付之郡獄,其爲失刑,莫甚於此。雖以該邑言之,百里之內,有此無前之極變,則秉彝所在,固當驚心顫骨,馳報聲罪之不暇,而不此之爲,伈泄度日,反致儒通之先及太學,如此不知倫紀之類,不可一日置之於字牧之任。且念此學一播,擧世漸溺,苟有人心,孰不痛惋?近聞朝士洪樂安,儒生成永愚,至發長書,而永愚之書,臣等雖未及見,第見樂安之書,則有曰,其中敎主,便是渠帥,苞苴山積,命令惟意,一有通告,則急於置郵,晝夜通行,村閭騷動,又曰,白日恣行,公肆播傳,肆然刊行,頒諸京外,又曰,速歸天堂爲極樂,死於刀刃爲至榮,又有敢爲邪學,欲繁其徒,自爲先矛嘗試等語,而末乃曰,如是十年而無變,則伏妄言之罪云云。其所爲言,難以遍擧,臣等見之未半,不覺體粟而膽粟。其所謂敎主與其徒,樂安必知之,永愚亦知之,一番按問,罪人可得。請珍山郡拘囚罪人尹持忠·權尙淵等,亟令法曹嚴覈得情,快正邦刑,該郡守,爲先施以竄配之典,前別檢洪樂安,進士成永愚,亦令該府·該曹捧口招,以爲査出痛繩之地。答曰,不允。末端事,異端之害,甚於洪水猛獸,若不隨現嚴懲,其爲世道斯文之憂,當如何?此所以有日前別下十行也。然傳說不可一一盡信,無倫罔赦之罪,設如傳說,鄕曲幺麽一二箇悖常干憲之類,其所處置,一道臣足矣,正其律而誅之可也,明其罪而刑之可也。此在究覈以後事,而至於令法曹替行該道之事,不但有實事弄眞之歎,聖人豈不言攻乎異端斯害也已乎?攻之爲言,專治之謂也,以專治爲事,反有違於中國不事戎狄之意。於其已露者,旣付之道伯嚴覈,則設或有未及摘發者,不必窮搜極覓,以遏其自新之路。又如洪樂安等事,以私書句語問之,不特有關國體,安知別般機關,又在這裏乎?該倅事,以此以彼,事在本邑,亦豈可無罪乎?當待査事決末,處分矣。
府啓中尹持忠等事,處分間姑停,院啓中尹持忠等事,處分間姑停。
辛亥十月二十三日辰時,上御重熙堂。左副承旨入侍時,左副承旨徐龍輔,記事官李海淸,記注官金良倜·承膺祚,以次進伏訖。上命讀公事,仍書判付訖。仍命退,承史以次退出。
上在昌德宮。停常參·經筵。
藥房提調李,副提調洪秀輔啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來敢〈問〉安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
傳于李亨元曰,左承旨·右副承旨入侍。
傳于徐龍輔曰,左副承旨入侍。
李百亨,以禮曹言啓曰,卽接溫陵令所報,則今十月二十六日行本陵告由祭享時,兩官當爲備員將事,而參奉李仁行,以其親病,慶尙道榮川地下去,未及上來云,莫重祭享,兩官不可不備,在外參奉,今姑改差,其代卽令該曹口傳差出,以爲備員將事之地,何如?傳曰,他陵官口傳換差。
吏曹口傳政事,溫陵參奉李仁行,孝陵參奉梁好仁相換。
李百亨,以內醫院都提調·提調意啓曰,年例各殿進上臘藥所用牛黃九十四部三分三里,麝香一百八十二部五分,竝令戶曹·宣惠廳進排,而丙申新定式加進上牛黃二十二部三分,以本院春秋兩等元貢中,取用,何如?傳曰,允。
李百亨,以兵曹言啓曰,訓鍊院別入直抄啓文臣沈能迪,今日習射時,柳葉箭二十巡,得中三十二矢矣,謹依今月二十日所奉傳敎,自今日出直之意,敢啓。傳曰,知道。
申大顯,以訓鍊都監言啓曰,抄啓文臣崔璧,昨日習射時,二十巡得中三十矢矣,謹依今月二十日所奉傳敎,自今日出直之意,敢啓。傳曰,知道。試射期限在近,嚴飭肄習各所,使之限內成就,可也。
沈晉賢,以義禁府言啓曰,時囚罪人魚用謙,以草記考律勘放事,命下矣。魚用謙原情公事結語內,莫重祀享旣犯規避之罪,屢次納供,敢生粧撰之計者,論其所犯,萬萬痛惋,有難以前日所勘之律,循例擧行,各別從重勘斷。罪取考律文,則大明律制書有違條有曰,凡奉制書,有所施行而違者,杖一百,詐僞條有曰,若奉制推按問事報上不以實者,杖八十徒二年,名例有曰,二罪俱發,以重者論,大典通編推斷條有曰,犯私罪杖一百以上之罪,決杖告身盡行追奪,雜令條有曰,王府決杖者,代以金贖,大明律犯罪存留養親條有曰,凡祖父母·父母老疾應侍者,若犯徒流,收贖矣。魚用謙,其母年八十七歲云,從重論,告身盡行追奪,杖八十,徒二年定配,收贖放送,何如?傳曰,允。如有功議,各減一等,可也。
沈晉賢,以義禁府言啓曰,魚用謙告身盡行追奪,杖八十,徒二年定配,收贖照律草記批旨內,如有功議,各減一等可也事,命下矣。魚用謙十一代祖世恭,敵愾功臣云,功減一等,杖七十徒一年半收贖,告身盡行追奪,放送之意,敢啓。傳曰,知道。
沈晉賢,以義禁府言啓曰,飭已施,戶曹郞廳及監役官定配者,分揀事,命下矣。慶尙道機張縣定配罪人兪駿柱,江原道歙谷縣定配罪人朴絅壽,卽爲放送事,分付各該道臣之意,敢啓。傳曰,知道。
刑曹啓目,初檢官南部都事南鶴玄,發緘取招云云。傳旨內辭緣,惶恐遲晩,從重論,杖八十收贖,公罪是白乎味,以右律施行,何如?判付啓,依允爲旀,功減一等爲良如敎。
司諫李彦祜,持平韓永逵,獻納李庚運啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府設鞫得情。請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬·奴傔·連伊夫妻,竝嚴鞫得情,夬正典刑。請物故罪人國榮,亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
持平韓永逵啓曰,請爲奴罪人金壽賢·河翼龍,竝令王府設鞫得情,夬正王法。措辭見上答曰,不允。
司諫李彦祜,獻納李庚運啓曰,請爲奴罪人金壽賢·河翼龍,竝令王府設鞫得情,夬正王法。請金甲島爲奴罪人克觀,古今島爲奴罪人克泰,更令王府嚴鞫得情,夬正王法。請逆賊尙魯,亟施孥戮之典。請亟寢五啓還給之命。措辭見上答曰,不允。
左議政蔡濟恭箚曰,伏以,昨伏見兩司俱發之啓,闢異之論,實令人懣然心服,而其所爲言,專以洪樂安長書,爲信契明驗,所謂長書,卽抵於臣者也。臣旣知裏面,安可默然而止乎?臣竊惟,異端邪說,孰如楊·墨,而楊則自附於義,墨則自附於仁,曷嘗自以爲君可無而父可無也?非孟子之辭以闢之,其禍之至於無父無君,人未易識也。今之所謂西洋學,肆然以遺親後君,爲一副當義理,欲以盡賊夫天下人之子,其爲禍實百倍有浮於楊·墨之說矣。臣嫉其學如嫉仇讎,嘗作書而明辨之矣,每對人而切戒之矣。又於再昨歲登筵,反覆陳達,冀有以永塞其源,此聖明想記有之矣。乃於樂安書,至始知有湖南權·尹兩漢燒燼祠版之事,其心驚膽掉,必欲亟行天討者,何遽在樂安之後哉?第闢異,雖可尙,若因是而有浸淫滋蔓之患,則此君子所宜戒也。善乎唐臣韓愈之言曰,人其人火其書廬其居,異端之書,固可火也,異類之居,固可廬也,獨於異端之人,不曰誅其人,而曰人其人,此豈愈之不嚴於闢異而然哉?蓋人若羞前之爲,則以非人而可以人矣,人若革面革心,則以非人而可以人矣,人若懷刑而有所不敢,則以非人而可以人矣。昔賢之著書立言,以開人自新之路者,不亦意深而旨遠也哉?今者權·尹之罪,若果如傳者之說,則此夷狄之不若也,禽獸之不若也,不可以人而人之,則國有常刑,無容更議,而惜乎樂安之書,語言而不擇,漫及題外者有之,魯酒薄而邯鄲圍,張公喫酒而李公醉,此千古無理之言也。樂安年尙少,固不足深責,而其爲言,何若是無憑也?且況聖明在上,朝著寧謐,域內無狗吠之警,而乃以張角·白蓮等說,張皇恐動,有若國家禍變之迫在朝夕者然,雖以急斥異端之心,語無所斟量,而獨不念八方人心之易致驚惑乎?今其爲書,遍行一世,臺閣之啓,至以急書爲言,是樂安之自取也。大抵邪學,則固當痛嫉嚴誅,無使易種,若有甚麽之意,侵及於不干他人,則未必不爲世道之憂,故日前聞有樂安輩發通,而中及剩語,則臣使賤息割名,後聞改其措語,只誅權·尹,則又使賤息同錄,其一割一錄,臣則自以爲略有權度,而亦不可不以此仰贊我殿下執兩端用厥中之政,故玆敢陳之,惟殿下嚴以處之,明以照之,以昭無偏之治焉。念臣濫居台輔,不能淑人心而培正學,使倫常之變,累淸明之化,如欲淬礪一世,其所責飭,宜自臣先。伏乞亟遞臣相職,仍降威罰,以正風敎,以安私分,千萬幸甚。取進止。答曰,省箚具悉卿懇。卿於小報,見昨日臺批乎?異端云乎者,非獨老爲然佛爲然楊爲然墨爲然荀爲然莊爲然申爲然韓爲然,凡諸子百家,有萬其類之書,少拂於正經常道,而非先王之法言,皆是也。故孔子之世,邪說之橫流,不至如孟子之時,孟子則斥之以洪水·猛獸·亂臣賊子,孔子只似泛說其爲害者,蓋所遇之不同,而易地則必皆然。今人以小人之腹,度聖人之心,認之若湯誓·泰誓,裕與迫之各有間然者然,可謂太不識孔子,竝與諸子百家未入於眞箇異端者流,猶且創立異端之目,揭訓而預防,論語本旨,何嘗不尤嚴,而愈厲於好辯章耶?況今距孔·孟爲千有百年,其所闡發闢廓之責,不在於吾黨之小子乎?予常語筵臣曰,欲禁西洋書之學,先從稗官雜記禁之,欲禁裨官雜記,先從明末淸初文集禁之。大抵正其本者,若迃緩而易爲力,救其末者,雖切至而難爲功,今予所欲禁者,未必不爲正本之一助,若使孔子得位而行道,諸子百家之說,不得與經傳竝行,則孟子何苦,而費盡多少大說話,以取時人好辯之譏哉?適因卿箚,更申臺批未罄之輪囷,卿居廟堂籌謨之地,須以明末淸初文集及稗官雜記等諸冊,投之水火當否,與諸宰爛加講究,而此若以令不便爲嫌,赴燕使行購雜書之禁,在所申明,卿意云何?至於所謂西洋學之爲痼弊,卿箚中至以嫉其學如嫉仇讎,作書而明辨,對人而切戒云爾,則卿之以不早正人心明聖學,反以爲自引,誠過且過矣。予在君師之位,尙不能先事導迪,化行俗美,何有於卿?又若洪樂安輩私書中一二取譬之句語,昨於臺啓,果見之,爲念四方聽聞之起惑,勿頒於具書,使卽釐改,年少新進利口之病,卿何乃一任之?此則還爲之慨然于卿。自餘在造朝日面討,卿須安心勿辭,卽起視事。仍傳曰,此批答,遣史官,傳諭于左議政。大臣箚子,何等體重,而申牌後到院者,與他公事同入,以致侵暮取見,呼燭宣批,當該司謁,爲先汰去,不卽提稟之承宣,從重推考。
辛亥十月二十四日辰時,上御重熙堂。左承旨·右副承旨入侍時,行左承旨李亨元,右副承旨沈晉賢,記事官李海淸,記注官金良倜·承膺祚,以次進伏訖。上命讀公事,仍書判付訖。命退,承史以次退出。
上在昌德宮。停常參·經筵。
沈晉賢啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,早食後來會。
傳于洪秀輔曰,奉命在外承旨許遞,前望單子入之,待下批,牌招察任。承旨前望單子入之,林濟遠落點。
沈晉賢啓曰,今日次對,兩司長官,當爲進參,大司諫申耆,卽爲牌招,何如?傳曰,允。
傳于沈晉賢曰,大臣·備局堂上引見。
傳于徐龍輔曰,右承旨入侍。
傳于沈晉賢曰,推考房承旨入侍。
吏曹口傳政事,以尹寅基爲孝陵別檢。
沈晉賢,以刑曹言啓曰,因殺獄罪人呂士玉完決啓目,判付內,起鬧者朴東春也,下手者朴東春也,爲東春之妻娚呂哥士玉稱名者,代逞而替當,竟至於償命之換定士玉者,可謂太不識工謀之計。以近來俗樣之拔一毛利天下猶不爲,渠能捨命於爲妹夫雪憤之擧者,宜乎見笑大方,難免落科是置,先犯者似士玉,而士玉先犯之前,安知不有東春之先犯,猛踢者似士玉,而東春猛踢之勢,亦安知不若士玉之猛踢乎?不可以東春則羇蹤,士玉卽土着,而且其私和之跡,乞附之狀,箇箇綻露於渠招他供,遽有擬換於惟首惟從之別。獄貴審克,疑出屢閱,卿等十分理會,無疑處索疑,索疑處還索無疑,更又以情跡較解,以强弱較看,以輕重較試,以先後較考,以證參較究,以言貌較稽,以供案較證,於此七者之中,無一分可疑之端,然後定執元犯,仍具意見,草記稟處事,判下矣。殺獄論斷,孰非審愼,而此獄之定執元犯,實爲疑眩。蓋呂·朴兩囚之爲首爲從,只爭毫髮,會推換犯,積費商度,而及伏承七條開示之聖敎,有以仰一視哀矜之德意,臣等更閱文案,益竭心思,反覆索疑,而終未敢有別般意見。以情則兩人之於珍郁,雖有一時之憤,未見其有必殺之心則一也,以跡則東春救藥,似或謂之自怯,而士玉圖和,終不免爲現贓。以强弱,則羇贅者,客而弱也,原居者,主而强也。以輕重也先後也,則乘憤擧足,兩人交踢,雖使被踢者自言,尙難區別其孰重孰輕。以事理推之,請援而助勢者,其心愞矣,應募而勇赴者,其氣銳矣,愞銳之分,輕重可判。又況東春之踢先踢重,初無槪見於諸招,惟是者斤采三四踢之說,似當歸重,而質諸金世得繼一踢之供,大相矛盾,公證猶可信也,而童觀不足準也。以證參則趙旕乭·申召史,皆見士玉之擧足,而不見東春之犯手,謂東春同踢者,獨世得,而亦謂士玉先踢,反覆究詰,三人一辭,則彼此詞證,可謂具備。以言貌則痴獃無知,兩人惟均,而東春之庸蠢,或似內黠,士玉之峭毒,難掩外表。至於前後供案,則東春之會推變辭,雖甚可惡,而其所爲說,不無所據,士玉之一直粧撰,非不欲巧,而遁辭抵賴,自歸破綻。要之兩人所犯,一言以蔽曰,騃與妄耳。信聽士玉之言,輕自輸款,至有爲妻娚代死之擧,則東春直騃耳,要洩東春之憤,先爲犯手,自陷爲妹夫捨命之科,士玉誠妄矣。聖敎中士玉先犯之前,安知不有東春之先犯,東春猛踢之勢,亦安知不若士玉之猛踢乎三十二字,求之於情法詞證之外,斷自淵衷,出尋常萬萬。以是論斷,則東春之倖免,眞所謂罔之生也,而若以讞獄之體,執跡按法,用以一切之律,則士玉所犯,雖似橫罹,而實無傅生之路。區區微見,竊以爲,呂則重而朴則輕,呂爲首而朴爲從,元犯之以士玉換定,亶由於此。今於判付之下,實無他見,惶恐敢啓。傳曰,兩囚更加嚴刑,如有疑端,草記稟處,又或有釋疑之端,亦卽指一論理草記,可也。
辛亥十月二十五日巳時,上御熙政堂。禮房承旨·推考房承旨入侍時,右副承旨沈晉賢,同副承旨李百亨,假注書趙台榮,記注官金良倜·承膺祚,以次進伏訖。上曰,次對入侍,可也。賤臣承命出,與行左承旨申大顯,事變假注書任㸁,左議政蔡濟恭,禮曹判書鄭昌順,行副司直李柱國,吏曹判書李,刑曹判書金尙集,戶曹判書趙鼎鎭,訓鍊都正趙心泰,行大司憲具㢞,司諫李彦祜,持平韓永逵,偕入進伏。濟恭曰,夜來風寒稍緊,朝又日氣尙寒,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。上曰,卿之箚子,每入於夕時,而昨箚又値對盤,呼燭賜批,以至夜深,故以本草使之傳諭矣,或無誤字與疊字處乎?濟恭曰,去夜二更後,伏奉批旨,曉間又見承宣所錄送者,則有一二處誤字,而第今一場怪事出,而致煩酬應,政切惶悚。雖不得不冒上一箚,而又値侵暮,以至宣批於水刺進御之際,此尤臣罪,益切惶恐之忱矣。上曰,此何必過引乎?大抵正道明而聖學行,則豈有如許邪說之傳播乎?此所以爲世道有深長慮者也。當初臺啓之合奏,雖或過當,臺臣旣聞之後,此等事,豈不論啓乎?但攻乎異端,斯害也已,則聖人之微意可見。且中國不事夷狄,雖不可使五胡入關,而亦不當如秦漢之窮兵病國,故日前臺批,果有所裁量者。外人見之,必以予爲緩治異端,而異端如夷狄,亦豈可窮治之乎?大抵近來含默之世,洪樂安之長書,果何意耶?若如臺言誠爲危悖,則樂安以言語傳說於卿,有何不可,而必以長書爲之乎?我國事,皆勇於私鬪,則樂安之書,必有所以,臺批中機關二字,意有在焉。卿亦見其書而不言,何也?日昨賓對,以敲撼二字仰奏,予亦料其有微意矣。顧今已著者,不可不亟令嚴治,使未著者,以開自新之路,而猶復誑惑者,卽自干典章者,亦復奈何?至於卿箚中張角等說,尤涉太過,而第今正學日微,世道日非,而以此邪說,說去說來,則徒致詿誤。以卿地處,若欲彌綸,使之自滅,豈無其道,而以至於書之文字,傳播一世,而一直任他乎?此予所以不能無慨於卿者也。朝家處置之道,何以則爲好耶?今日乃齋戒日,故次對初不欲爲之矣,專爲此事,使之來會矣。濟恭曰,昨伏見批旨下者,始覺論語本旨,益嚴於好辯章,於此尤不勝欽頌聖學之高明,而今者西洋學之書,其害豈勝言哉?其實與佛書大同小異,而在前則以其邪說也,故人不取看矣,近來則俗尙浮薄,好看異書,故往往有迷惑不知返者矣。珍山兩囚事,雖未詳聞,聞該倅之抵其兄書,則尹持忠之火其主棄其屍之說,果是傳者之誤也。送終之時,不得備禮云,貧者之不備禮,固其勢也,此則無怪,而祠版則不爲新造,舊主則猶自在云,至於權尙淵,則其族尙熺來見臣曰,爲拜其祖先祠版,往尙淵家,則祠版不在,驚問尙淵,則謂以置之無益,已爲區處云,故問其區處之所,則稱以投水則恐爲人所得,埋地則諸族必當掘出更奉,故別般區處爲言,似是燒火云,誠極凶惡,而今若査問,虛實可辨矣。上曰,方自本郡査實乎?濟恭曰,然矣。上曰,已現者不可不依法處之,而臺啓中旣有敎主徒黨之語,雖不自朝家査問,卿若私問於樂安,則必當知之矣。濟恭曰,此皆難知之事,今雖有爲此學者,冠儒冠衣儒衣,有難以外面査得,且如樂安之書,必欲窮治,則生變必矣。大抵本事,是何等綱常之變,而今若未捉其跡,指人而謂曰,爾爲西洋學者云爾,則人於此,豈有自服之理哉?如此則面質究詰之際,株連逮捕,便成大獄,今於淸平世界,安有如許事乎?且誣人反坐,自有其律,被告者,如或見原而不死,則誣人者,豈不反坐而當死乎?雖以樂安之書觀之,搢紳章甫之間,爲此學者十居八九云,寧有是理乎?上曰,所謂西洋學,果何如,而誑惑人心,至此之極耶?濟恭曰,其學自是佛家之一類,故專主天堂地獄之說,本意似由去惡爲善,而流弊終至無父無君,其所謂父事者有三,尊上帝爲第一父,此則猶屬西銘乾稱父之義,至於以造化翁爲第二父,所生父則反居第三云,已是無倫悖義之說,無君云者,其國之俗,本無君長,擇於凡民中純陽者,立而爲君云,尤極凶惡。且曰,人死之後,爲善者,歸於天堂,爲惡者,入於地獄,然則雖設祭,歸天堂者,必不肯來享,入地獄者,亦不得來享,無益之祭,不必爲之云。我國禮義之邦,乃反迷惑於妖說者,誠可絶惡而絶悖也。上曰,顧今息邪距詖之責,專在於卿矣,何以則使之自起而自滅,皆得自新之路哉?濟恭曰,今於其學,別無行之者,亦無盤結之形,則惟當從現者治之,火其書人其人,則自然寢息矣。上曰,雖欲使其書,投諸水火,如其潛自藏置者,則何以搜出乎?濟恭曰,在昔秦始皇之威令,猶不能盡禁書冊,四書三經,至今傳來,則私自藏置者,何以盡禁乎?且立法太嚴,斷以一律,則反不得行焉,都不如明示禁條,使自磨滅之爲愈也。至於樂安書中速於置郵,繹騷民間等句語,誠爲過當,此乃年少輩語不稱停之致,本事則本不若是其極也。箚批中一任之敎,臣豈無仰體之道乎?大抵每事激則生事,今之黨論,亦由相激之所致,姑令置而勿問,使之自滅,好矣。本事元無足仰煩聖慮也。上曰,予之所以使卿致此位者,以卿所執之義,不以爲非,故欲使一洗百年之恥。今則靑黃黑白之色,庶無偏廢之歎矣,今此異端之學,忽出於卿之秉軸之時,而攻之者爲之者,亦皆卿所知之人,卿於此,未能調劑,則卿安得辭其責乎?靜鎭之道,惟在於卿,卿須闢邪斥異,拔本塞源,使世道復振,人心大定,則豈非大幸耶?至於敲撼之患,惟予是恃,可也。樂安則其言專爲闢異端,不可以妄言罪之,而不爲面陳,有此長書者,誠非善爲之事,故欲問於都承旨,而未果矣。至於珍山兩囚,則査實之後,如或冤枉,何必罪之?該倅則爲人可謂老學究,亦何足深責乎?濟恭曰,兩囚之罪,問之可詳,而若冤枉而被罪,則豈不可矜乎?該倅則非但自許經學,曾在禮山時,亦以此等事,或治或敎,嚴加申禁,而今以此事,若至被罪,則非渠本心矣。上曰,此事誠係世道之憂,而臺批中下敎,予亦有斟量者,諸宰之意,以爲如何?各陳所見,可也。華鎭曰,臣於乙巳年待罪秋判也,誑惑尤甚者,一竝刑配,仍焚其書,而伊時中人十餘人,爭自首實,願受刑配,其誑惑之極,不畏刑法可知。今番珍山兩賊事,比前尤倍,聞極驚心,不可不亟加嚴治矣。濟恭曰,近聞中人,無爲此學之人云矣。昌順曰,臣於臺言出後,得見樂安之長書,則所謂西洋學,窮凶絶悖,固無可言,而樂安書中搢紳章甫之漸染十居八九云者,旣云知舊,則豈有擧一世迷惑之理哉?至如冊子刊行,誠極驚駭,亟令査出,宜矣。權·尹兩囚事,旣是綱常之賊,則孔·孟所謂亂臣賊子,是也。大臣旣見長書,何不奏達於筵席乎?濟恭曰,筵奏何等莫重,則豈可以風傳,遽然仰達乎?擬欲詳悉後仰奏矣。曰,異端邪說,卽無異洪水·猛獸,則有難一刻容置於國中,而第念窮治,亦有難便之端,聖批中以開自新之敎,誠至當矣。柱國曰,臣於本事,雖未詳裏面,先從已現者,卽令嚴治後,俾各自滅,似宜矣。尙集曰,聞渠輩以刑戮爲榮云,其學之妖誕,誠不可一任其熾蔓,而特以王者不事夷狄之意,一付大臣,以爲自起自滅之地,亦好矣。鼎鎭曰,見道査後,果如傳說,則不可不嚴治,而其餘未現發者,姑開自新之路,以爲靜鎭之方,似好矣。心泰曰,聞外邑傳說,則農夫愚民,互相傳道,無異常茶飯云,如此而漸至熾盛,則此非細慮矣。上曰,左相旣在大臣之位,凡於靜鎭之方,務盡其道,使過者抑之,不及者改之,卿之力所及處,必思所以衛道之方,可也。勿論爲其學者與攻其學者,一以靜鎭,一以牖惑,皆是左相之責也。批旨中一任云者,實有意焉,卿旣在揆地,凡係此事,竝皆自任,可也。濟恭曰,其所靜鎭之方,臣不敢辭避,而今此邪說,必當自起而自滅,恐不足過費聖慮矣。上曰,都承旨·左副承旨入侍。出榻敎㸁承命出,與行都承旨洪秀輔,左副承旨林濟遠,偕入進伏。上敎濟恭曰,雜冊申禁事,昨批已言之,而近日士子之病,專由於不讀經書,好看奇文之致,故所謂經學,入於天主,文章,出於明末淸初文集,是豈尋常看過處乎?欲救此弊,則彼國雜冊,勿令貿來,似爲急務,諸臣之意,何如?濟恭曰,聖敎,誠至當矣。我國所在書秩,猶不勝堆積,亦何必更貿唐冊乎?稗官雜記等書冊,申飭使行,使之一竝禁止,宜矣。華鎭曰,書冊之出來,昔非不足,申飭使行及灣尹處,使之禁止,宜矣。昌順曰,明淸文集,則亦或有考見事蹟者,恐不可竝禁矣。曰,如稗官雜記,則嚴加禁斷,恐好矣。鼎鎭·尙集等曰,雜書貿來之弊,不可不嚴禁矣。上曰,諸承旨,亦奏所見,可也。秀輔曰,我國書冊,不患不足,而每每購貿於燕市者,必求其新出奇僻之書,故其弊至於西洋書之爲害矣。自今以後,雜書貿來之弊,各別申禁,似好矣。濟遠曰,明淸文字,雖無設禁之事,爲使者,旣知朝家本意,則自可無如前買來之弊矣。晉賢曰,稗官雜記,固當痛禁,而至於明淸文集,爲害旣小。且伏聞燕肆儲書,以待朝鮮使行云,蓋以我國之右文也。今若設禁,不爲貿來,則恐使彼窺我淺深也。百亨曰,近來爲文之士,競尙小說雜記,誠一痼弊,書冊中,凡係無益於心身,有害於程式者,一截嚴禁,宜矣。上曰,自廟堂關飭使行及灣尹處,使之申禁雜冊出來之弊,可也。仍命濟恭奏廟務。濟恭曰,頃因同副承旨李義鳳所啓,淸風府宮房火田從實執災以報之意,覆啓行會矣。卽見忠淸監司朴宗岳所報,則以爲,本邑所在和柔翁主房火田三十結,每年收稅上納,而今年則田農到處歉荒,至於火粟,被災尤甚,準摠徵納,其勢末由。且正田被災者,特蒙蠲稅之恩,其在恤民之政,宜蒙一視之澤,火粟田災十二結四十六負七束,特許減稅爲辭矣。今年峽邑火田之被災歉荒,事勢固然,道臣査報,旣據其實,宮房火田十二結零,許令減稅,俾蒙一視之澤,何如?上曰,依爲之。出擧條濟恭曰,頃因嶺南京試官徐榮輔書啓,忠州所在宣禧宮·宗親府折受火田陳廢白徵與否査實論報之意,覆啓行會矣。卽見忠淸監司朴宗岳所報,則以爲,宣禧宮火粟出稅起田十二結九十四負四束,宗親府火粟出稅起田七結一負,皆在於本州山尺·東良兩面,而土薄稅重,民不起墾,今則永無形止,名雖起田,便作虛錄,數多結稅,指徵無處,以其山下居民,分排徵捧,其來已久,此誠民邑之大弊。上項兩條出稅田,竝以續陳許頉,隨起隨稅,則民無白徵之冤,庶有起墾之道云矣。折受名色,事面雖重,虛錄白徵,民弊宜念,宮府火粟合十九結九十五負四束,依所報,竝續陳許頉,以爲隨起隨稅之地,何如?上曰,依爲之。出擧條濟恭曰,卽見江華留守柳戇狀啓,則以爲,癘疫死亡恤典,竝依傳敎擧行,而其中五人,則旣有家屬可以納還,莫重軍餉,不可一例蕩滌,請令廟堂稟旨,分付矣。恤典雖行,軍餉亦重,五人家屬,可以納還,則不必一例蕩滌,以此分付,何如?上曰,依爲之。出擧條昌順曰,孝陵參奉梁好仁,昨日相換溫陵參奉,而別檢申溆,初無受由之事,已作下鄕之行,目今入直無人,纔已差送假官矣。莫重陵寢,鎭日曠直,誠爲可悶,別檢申溆,今姑改差,仍令該曹口傳差出,何如?上曰,依爲之。拿問處之,可也。出擧條柱國曰,今番京畿尤甚·之次邑還餉,分等停退,而至於部內北漢,則非道臣所可分等者,初不入於停退中,未蒙一視之澤,故敢此仰達矣。上曰,大臣之意,何如?濟恭曰。所居雖曰部內,還餉則一也,恐不可不施以一視之澤矣。上曰,依爲之。出擧條鼎鎭曰,梁山郡北面及尾魚坪土地事,因本道道臣査啓,臣曹覆啓判付,依前爲之事,命下矣。尾魚坪,則邑牒道啓,旣以民弊爲言,固當依下敎置之,而至於北面,則不過爲三結零,而本是明禮宮折受土地,別無爲民弊之端,此則移屬宮房,少無所妨,故敢此仰達矣。上曰,依爲之。出擧條㢞曰,臣骪骳巽劣,耳目之任,本不近似,而冒膺於飭勵之時,盤礴於求助之日,前此數啓,未免爲塞責之歸,靦然周行,無面可顯,而日昨伏見大司諫申耆疏本,以臣等西洋學發啓之草草論列,盛加非斥,至以顧畏目之,臣誠訝惑,繼之以慙恧也。噫,彼權·尹兩囚,實是倫常之罪人,吾道之亂賊,不可比論於尋常異端之惑世誣民者,則其所聲討,不容少緩,而罪惡若欲臚列,則實有汚穢筆舌之羞,事實只憑傳聞,則宜思奏御謹嚴之體,雜之以傷倫悖義,請之以夬施當律,嚴討之義,自在其中,而顧畏二字,誠是意慮之所不到,身忝臺地論此凶醜,而受人疑怪至此,其爲貽羞,顧何如哉?此莫非臣平日言議,不能見孚於同朝之致,而隨參之兩司,旣以此引義,則臣以主論之長官,其所難安,有倍於諸臺,卽宜引避,以俟處分,而獲蒙恩暇,由限未過,縮伏多日,今始來避,所失尤大,以此情踪,其何可一刻仍冒於臺端乎?請命遞斥臣職。上曰,勿辭,亦勿退待。㢞曰,今日是齋日,故臺啓以所懷,只陳合啓矣。㢞·彦祜等曰,臣等謂遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府設鞫得情,宜矣。上曰,不允。㢞·彦祜等曰,臣等謂夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑,宜矣。上曰,不允。㢞·彦祜等曰,臣等謂物故罪人國榮,亟施孥籍之典,宜矣。上曰,不允。㢞·彦祜等曰,臣等謂梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法,宜矣。上曰,不允。永逵曰,臺諫去就,自是不輕,而向來天主學合啓諸臺,旣遭諫長顧畏之斥,則一番避嫌,在所不已,而憲長,則今雖登筵引避,至承勿辭之批,而其餘隨參臺臣,日前聯入臺廳,書傳避辭,因喉院之退却而還出云。職在惟允,雖有不可捧入之事,而此等避辭,有何難捧之事,而還爲退却乎?承宣事,終涉未安,臣謂伊日當該承宣,從重推考,宜矣。上曰,先出大槪,呼望還給,則廉隅已伸,承宣,有何所失?爾言未免抉摘,爾則推考,承宣事,勿論,可也。永逵曰,臣之前後做錯,非止一再,而飭敎截嚴,賓對有命,不敢逡巡,冒沒登筵,以承宣之不捧臺避,略有所論矣。及承聖批,以未免抉摘,至有特推之命,臣撫躬慙惶,不知所以自措,以何顔面,一刻晏然仍冒於臺次乎?請命遞斥臣職。上曰,勿辭,亦勿退待。上曰,刑曹參議入侍。出榻敎㸁承命出,與刑曹參議安廷玹,偕入進伏。上敎尙集·廷玹曰,朴東春獄事,呂士玉之原犯,果無疑乎?尙集等曰,以臣淺見論之,則士玉之原犯,似無異見矣。廷玹曰,以判付中七條下敎,反復思索,終無更疑之端,故草記中,亦不得更陳他見矣。上曰,然則更加訊推,以觀來頭,可也。仍命書刑曹草記批旨。上曰,許俶則情狀絶可惡,代死之外,無他道,金得良之殺妻,亦極凶毒,事難傅生,而從前如此者,皆用次律,故果如是處之耳。命次對諸臣先退。敎秀輔曰,聞洪樂安,卽卿之至親云,其所長書之時,何不挽止乎?卿以年以位,宜禁此等之弊,而乃有此事,爲卿嘅然者此也。顧今物我無間之時,未見保合大和之效,反有此等岐貳之弊,尤極駭歎也。秀輔曰,臣於近日,病伏不知世事,故此等事,漠然未聞,長書出後,招致樂安,申加責諭矣。上曰,權·尹兩囚,罪關倫常,當待道啓,以法繩之,而又如樂安之言,則卿之知舊中,似多爲此之人,豈不可怪乎?秀輔曰,臣之知舊中,果多有之云,實是羞恥之事矣。上曰,樂安書語,似多不擇,若或蔓及多人,亦甚可悶。頃日臺批中機關二字,固是臆料,而又安知無挾雜相傾之弊乎?予之所慮,專在於此,此後鎭靜之責,委之於卿矣。予旣以痛禁邪學之責,付之左相,而如樂安輩過中之論,則卿宜防遏,可也。秀輔曰,樂安,自來親密於大臣,當初不爲面言,代以長書者,未知何故,而其意似欲令大臣,先發懲討權·尹之論,以曉一世,特以語多過激,故大臣之奏,如此矣。上曰,大臣之言,則曰事若無實,雖反坐樂安,亦無不可云,而予意,則樂安,決不可罪矣。秀輔曰,邪學之害人,孰不痛斥,而樂安,本來峻攻,曾於儒生時對策,亦盛言之。今番事,亦無他意,專出於闢廓痛斥之意矣。上曰,痛斥非不好矣,而若以此立隻,延及未著之人,則其弊亦多,故靜鎭之道,亦不可不念,予意亦非不嚴斥,而今番大臣箚批,旣示正源之道,俄於賓筵,又有言及大臣者,此也。然此輩若或以此敎,謂之或緩於嚴禁,則非予本意,卿可領會,而惟以調劑過激之論,爲主,可也。命退,諸臣以次退出。
上在昌德宮。停常參·經筵。
洪秀輔啓曰,右承旨徐龍輔,今日不爲仕進,卽爲牌招,何如?傳曰,允。
傳于徐龍輔曰,右承旨入侍。
以江原監司尹師國狀啓,莊陵丁字閣諸處修改畢役事,傳于徐龍輔曰,觀此狀啓,可謂巨役,其中最勞土校帖加成給次,指名狀啓,匠手中有最勞人,卿其施賞事,回諭。
傳于李百亨曰,祥原郡守,令該曹口傳差出。
吏曹口傳政事,以李邦祐爲祥原郡守。
傳于林濟遠曰,留院公事,入之。
申大顯,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
林濟遠,以兵曹言啓曰,依傳敎,訓鍊院別入直抄啓文臣金履載·鄭魯榮·金履喬,竝出直之意,敢啓。傳曰,知道。
林濟遠,以訓鍊都監言啓曰,抄啓文臣今日習射時,洪秀晩,十巡得中十五矢,朴宗京,十巡得中二十三矢矣。謹依今月二十日所奉傳敎,自今日,竝爲出直之意,敢啓。傳曰,知道。
林濟遠,以訓鍊都監言啓曰,抄啓文臣洪秀晩,十巡十五矢得中,朴宗京,十巡二十三矢得中,故今日出直之意,纔已草記矣。又伏奉劃記判付,韓商新移送城北屯之意,敢啓。傳曰,知道。
申大顯,以禁衛營言啓曰,來十一月,當四番左部中司屬忠淸道五哨軍兵逢點實數六百五十二名,已爲點閱整齊,來十一月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
申大顯,以禁衛營言啓曰,來壬子正月,當五番左部右司屬忠淸道五哨軍兵,來十二月二十五日京中逢點,依例準二朔立番之意,本道監兵使處,預爲知委,何如?傳曰,允。
申大顯,以御營廳言啓曰,本廳來十一月·十二月兩朔應立中部前司屬全羅右道五哨軍兵六百五十二名,已爲逢點整齊矣。十一月初一日,與左部後司軍兵,替代立番後,舊軍放送之意,敢啓。傳曰,知道。
申大顯,以御營廳言啓曰,本廳來壬子正月·二月兩朔應立中部左司屬全羅右道五哨軍兵,辛亥十二月二十五日,京中逢點,正月初一日,與前司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
申大顯,以御營廳言啓曰,謹依城北屯別入直抄啓文臣習射劃記判付,金羲淳,今日出直,而鍊戎臺入直抄啓文臣徐有榘,北營入直抄啓文臣韓商新,竝入直於城北屯,自明日各別肄習之意,敢啓。傳曰,知道。
申大顯,以摠戎廳言啓曰,依下敎,鍊戎臺別入直抄啓文臣李明淵·李羲甲,今日出直,徐有榘,送于城北屯之意,敢啓。傳曰,知道。
掌令韓興裕疏曰,伏以,臣之向來遭羅,至今追思,夢魂猶驚,幸賴聖明在上,照燭無餘,人以潛售已私爲言,而諭以適然,曲加原恕,人以晏然西麾爲罪,而許以解紱,俾伸廉隅,此誠天地之仁,咸容乎衆棄之物,日月之明,無遺乎至幽之地,雖使臣自爲之計,何以加此,臣於是,感極而涕,死且無恨,曾未幾何?除旨荐降,恩渥愈隆,臣是何人,乃得此於君父之前也?累叨見職,粗伸懲討之義,三及禁門,輒致阻却之歎,玆將未徹之章,更暴自引之實。噫,臣素無他技,粗業科工,譬如學稼者之積知艱難,每以不耕而獲者,助苖之長者,屬之不祥,輒自爲戒,豈意泮試循私之誚,波及臣家?不幸之科,致成竊鈇之疑,莫暴守株之執,此臣所以撫躬悼衋,直欲溘然而無吪也。雖以臺疏之言之,旣曰初不對讀,眞跡未露,直以慫慂結介等說,驅人於䵝䵢之科者,何其言之自其衝決也?言之者,雖甚容易,當之者,豈不迫隘?第臣之所悔恨者,見識甚短,智思未周,祗爲課工而肄業,任其隨衆而赴試,意不到於僥倖得失,故慮不及於遠避嫌疑,不料浮言之必至,未能先事而禁止,以致瓜李之譏,莫非滄浪之取,一則臣罪,二則臣罪,尙誰怨尤?顧臣自靖之道,惟當杜門屛跡,攢頌聖恩,何敢以時日之稍久,自同無故之人,揚揚復廁於衣冠之列哉?新除之下,承膺無路,玆不得不略暴危衷,仰干崇聽。伏乞聖慈,特垂諒察,亟命鐫削臣職名,仍令選部,勿復檢擬,以伸私義,以謝人言,千萬幸甚。臣雖不以見識自居,而顧今聖意切於來言,臺規幾乎復舊,臣若以區區情勢,含默而已,則是辜負我殿下求助之德意也。玆於乞免之章,略此附陳焉。噫,開言路三字,爲今日急先務也。自有飭敎以後,喉院不煩請牌,合辭幸免闕啓,今日詣臺,明日詣臺,始可以碎首而明大義也,刺口而論時政也,宜其務積誠意,格回天心,前後處分,不日反汗,新舊禁令,卽地收還,而竊觀近日擧措,依舊向來,因循如是,而亦可曰復舊規而應聖旨耶?噫,虛襟之聖德方恢,而含糊之俗習已痼,間或有一二應文者,强覓無弊之言,率歸苟且之科,不誠甚矣,是徒有開言路之名,而終無開言路之實也。且況臺閣之責與庶官有異,不以殫竭筋力爲職分,不以奔走晨夕爲己任,上而衮職闕遺,下而官師規箴,大以亂賊誅討,小以言議可否,不懷無隱,寧激無渝者,此其任也,誠如是也。雖使其身不詣於臺廳,其跡不到於城所,無愧乎稱其職,而近日以來,待漏勤仕,有若郞署之卯酉,逐日督課,殆近書生之工程,而至於懲討之義理,直截之風采,慮有奎角,不欲開口,今日言路閉塞,誠亦無如之何矣。臣愚死罪,敢以求言之不得其要,來諫之未盡其道,不能無憾於大聖人翕受之德也。伏願殿下,毋責其趨走之恭,必勉其蹇諤之風,事係所必爭者,則無以犯禁而罪之,言有不可已者,則無以不槪而忽之,以是而爲待臺閣之第一道理,則今日群下,雖欠誠實,孰不勉思淬礪,俾振風裁,惟聖明念哉?噫,世道之變,妖怪之作,從古何限,而豈有如珍山兩賊之窮凶絶悖者乎?日昨兩司之啓,論列之已盡,聲討之已嚴,臣不敢更謄其說,復事煩瀆,而論其罪犯,思之痛惋,此等凶賊,卽開闢後初有也,覆載間難容也。楊·墨之術,以其昧於仁義之用,故終歸於無父無君之罪,老·佛之道,以其淪於空寂之學,故終陷於戎狄禽獸之類,而亦何嘗蔑親犯淪,肆然無忌憚,若此賊之爲哉?況其作賊而煽妖者,俱是衣冠之族,而有異鄕曲愚蠢之輩,則其爲難言之憂,無窮之慮,容有極哉?按覈有命,焉逭綱常之律,而其外士族之傳法妖學,誣惑流俗者,不可不一一嚴處,至於愚氓之不幸染汚者,亦不可不牖其迷而導之正也。向日傳敎中明正學三字,最是息邪說之當務也,方今聖人出治,吾道闡明,惟彼黃秦佛漢之弊,萬萬無其慮,而大抵明學而導正者,亦惟在於太學之敎也。夫太學之不古久矣,虞庠之敎胄,周卿之賓物,尙矣無論,凡所謂成均敎士之法,庠序崇敎之制,一切視之爲迃闊古朴之風,而黌舍所誦習者,非詩賊科文,則乃稗書雜體,此今之太學所以不古者也。近者國子長之特命另擇,責以久任者,乃先王之舊制也。臣實欽仰,而第朝廷之所勉飭者,多士之所期望者,不過以科臼之體格,爲丕變之機,而若其孝悌忠信之訓,詩書禮樂之敎,則姑未聞有古規遺制之追復者,當此擇儒長闡文敎之日,宜審本末輕重之序,先立德行才藝之分,其間節目之詳,修明之典,有非愚臣所敢容喙者。伏願申飭泮長,毋徒以功令文字爲務,必取程伊川看詳學制之法,以復太學敎人之規,恐爲今日衛道闢異之要也,臣無任激切屛營祈懇之至。答曰,省疏具悉。開言路三字,爾言切實矣。附陳事,待該道査究,考其虛實,然後可以正倫正律。其餘士族之傳法,愚氓之染汚,是豈等閑看者?昨日特行次對,以此事付之廟堂禁戢矣。昔在仁廟朝癸未,肅廟朝丙寅,亦有西洋學事出,而其時文蹟,可按而考。在異國流來者,廟堂猶請移文捉送。況今爲弊之設,旣登於臺啓臺疏,其所隨現洞治,豈待爾言乎?爾其勿辭察職。
上在昌德宮。停常參·經筵。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李晩秀曰,左副承旨入侍。
傳于徐榮輔曰,右承旨入侍。
以冬至兼謝恩使狀啓,方物白綿紙一馱,太半沾濕,差使員東里僉使金重玉罪狀,令攸司稟處事,傳于李晩秀曰,卿等推考。
李晩秀啓曰,初一日輪對日次,誤以二十一日書稟之罪,該房已被恩勘,而初一日,又是景慕宮冬享大祭齋日,則臣等不審之罪,去而益著,尤不勝惶恐,而來初一日輪對日次,以齋日相値,頉稟之意,敢啓。傳曰,當初誤書,猶可諉之不審,莫重齋日,焉敢曰忘置乎?可謂罪上添罪,當該承旨罷職,在院承旨,一竝遞差,前望單子入之,待下批,牌招察任。
承旨前望單子入之,越尙鎭·李洪載·李祖承·李晩秀·徐榮輔·申耆落點。
趙尙鎭啓曰,新除授右副承旨申耆,方在罷散中,何以爲之?敢稟,傳曰,勿施。
傳于李祖承曰,右承旨,聞其實恙,勢難供劇,許遞,與未差之代,前望單子入之,待下批,牌招察任。
以工曹判書李敬玉初度呈辭,傳于李祖承曰,判堂老病果然,亞堂聞有實故,竝許遞,其代,今日政差出。
李祖承啓曰,玉堂上下番俱空,已至多日,事甚未安,今日政新除授玉堂,待下批,仍卽牌招入直,何如?傳曰,允。
李晩秀,以御營廳言啓曰,城北屯別入直抄啓文臣徐有聞,今日習射時,二十巡得中爲三十五矢,金達淳,二十巡得中爲五十一矢,韓商新,十巡得中爲十五矢,謹依今月二十日所奉傳敎,竝出直之意,敢啓。傳曰,知道。金達之二十巡五十一矢,足可謂勝於武弁,文兼現窠,已有處分,而射所只餘徐有榘一人,有榘可謂下愚不移,朽木不可雕也,今日亦爲出送,可也。
吏批有政。判書李進,參判朴祐源受由,參議李集斗陳疏入啓,行都承旨趙尙鎭進。以權以綱爲大司諫,朴宗來爲校理,徐浩修爲工曹判書,閔鍾顯爲禮曹參判,李亨元爲工曹參判,李在學爲同成均,吳載純爲典醫提調,趙鼎鎭爲內資提調。
再政。以李運春爲海南縣監。
以文兼望筒,傳于李晩秀曰,觀此御營廳草記,抄啓文臣金達淳之二十巡五十一矢,近來宣傳官廳射劃之所罕見,飭敎之下,如是成功,極爲嘉尙,此窠除授,以勸他人試亦不藝之類。
兵批,判書吳載純進,參判洪檢,參議李夔病,參知尹長烈入直,行左承旨李祖承進。以姜五成爲副摠管,金樂水爲訓鍊僉正,許礛爲東里僉使,副護軍朴瑞源單付,副司直洪秀輔單付。再政。文兼單金達淳。
以慶尙監司鄭大容狀啓,道內各邑災實分等,令廟堂稟旨,分付事,傳于李晩秀曰,竝依狀請施行,而停退條件,不言新還二字,以語訓雖或領略,無以的知其信然,停還一事,屢下飭敎,則疎忽若此,當該道臣,從重推考,朝家一視之政,遐邇無間,城餉之捧留與輸納,何必施加分數?一竝捧留事,令廟堂三懸鈴行會。
以慶尙監司鄭大容狀啓,十一月令薦新進上生靑魚,限內不得封進,惶恐待罪事,傳于李晩秀曰,勿待罪事,回諭。
以平安監司洪良浩啓本,別武士都試居首人開錄事,傳于李晩秀曰,申飭之下,以未滿五十步以上者,照例請賜第,該道事,雖甚未安,然規矩旣從矢數,則原狀啓不必還下送,令該曹回啓稟處,而已矢中如有三矢,俱過百五十步者,雖單技,後錄狀聞,此後道內,以科試爲名者,六兩之三矢,超於遠射者,雖於規矩之外,指名狀聞,仍以爲式事,令廟堂兵曹知悉,仍令行會道帥臣處。
以咸鏡監司李文源狀啓,進上生文魚·生大口魚,限內不得封進,惶恐待罪事,傳于李祖承曰,勿待罪事,回諭。
徐榮輔,以戶曹言啓曰,卽伏見冬至正使金履素,副使李祖源狀啓啓下刑曹謄本,則方物白綿紙所載馬匹,到黃海道瑞興府,誤致顚蹶,白綿紙一百二十卷沈水,分付該曹,封裹下送於臣等渡江前事,爲請矣。方物紙地,旣已沈水,不可不改備,故臣鼎鎭,馳進本曹,新捧白綿紙中一百二十卷,各別極擇,仍卽封裹出付京畿差使員重林察訪洪周賓處,待城開門發送,使之趁期下去,而所經黃海·平安兩道,亦爲定差員,預待境上,次次替運,以爲傳致于冬至使行後狀聞,而冬至使臣祗受後形止,亦卽狀聞之意,一體分付,何如?傳曰,允。當初若堅封下送,則豈有沾濕之事乎?其委折,卿其知之乎?
徐榮輔,以御營廳言啓曰,依城北屯別入直抄啓文臣出直草記批旨,徐有榘亦爲出直之意,敢啓。傳曰,知道。
徐榮輔,以觀象監提調意啓曰,本監釐正條例,依筵稟定奪,成節目以進,而自明年壬子正月爲始,施行之意,敢啓。傳曰,知道。
徐榮輔,以義禁府言啓曰,孝陵前別檢申溆拿問處之事,傳旨啓下矣。申溆京畿長湍地下去云,依例發遣府羅將,拿來,何如?傳曰,允。
觀象監釐正節目,一才不稱其官,勞不稱其俸,凡令之百執事,何莫不然,而雲觀最甚,蓋治曆明時,爲王政之先務,故設始之際,壯其規制,厚其餼廩,以至貂裘更醞,極其奬勸之方,而國初則崔天衢·李茂林數人以外,寥寥無聞,近來所謂推步,則不過憑依立成,乘除段目而已。如曆理前·後編中輪之大小,行之高卑圓積之爲平行,角度之爲實行,則茫然不如爲何說,蓋因立成易解,法原難曉,而徒竊料布,不欲費心思者,滔滔皆是也。至於命課學,則專掌諏吉,如朝賀·封冊·讌享·動駕·試士·閱武等涓擇,俱係至重至敬之事,而培養之道,訓課之方,又不如天文學,尤豈不寒心?今此講定節目,釐正宿弊之命,實出於激勵作威之聖意,前之以薄料輪回者,今則人各有恒廩,前之以十五年一遷東班者,今可四十五朔一遷,前之以三年一赴燕者,今爲間年一赴,比之醫·譯,反復勝焉。如是而人才猶不興,術業依舊樣子,則怠忽節目之辜,提擧之臣,敎訓之官,安可逭也?玆以釐正之條例,一遵筵稟定奪,謹撰次如左。一,三學料布,天文學則三曆官單料二十四窠,朔布二十四疋,堂上官祿二窠,交食術者祿一窠,敎授·訓導·遞兒敎授·兼敎授料合五窠,日課監印·星經監印料合三窠,大統推步官料四窠,聰敏官料二窠,取才料九窠,地理學,則敎授·訓導料合二窠,看山司勇·和會司勇料合二窠,取才料二窠,命課學則訓導·遞兒敎授·星經監印料合三窠,擇日遞兒司果料一窠,朔布五疋,取才料二窠,舊以和會司勇與遞兒敎授,地理·命課兩學,輪回替付,和會與遞兒,均是司勇,旣無優劣,而彼此輪回,徒繁文牒,自今以和會司勇,定爲地利學窠,以遞兒敎授,定爲命課學窠,以除替付之式爲白齊。一,故相臣金堉,以觀象提調,啓于仁祖朝,以大統曆漸差,請用時憲曆新法,至孝宗朝,始用日躔月離新法,肅宗朝,始用五星新法,先朝初年,始以撱圓法,推步躔離交食,蓋大統法數,仍襲授時,而但變曆元至元辛巳,爲洪武甲子,而已行之屢百年,交食往往不驗,恒星歲差又多,不得不改曆也。夫旣改用新法,則舊法之不驗者,理當勿爲隷習,而設廳置員謂之大統推步官者,誠莫曉其故也。或謂大統卽是皇明曆,姑存數以寓愛禮之義云,而大統法數,出於郭太史守敬,時憲法數成於徐閣學光啓,溯考元明史,可知二法之源流,以元太史之法數爲可愛,而不貴皇明輔臣之法數,何其名實之相舛也?又況所謂推步官,皆以提擧之顔私,苟充白徒,作一游食之淵藪,每當冬至,寫進日課七政數卷而已。終年無所事,空費四窠料,如欲汰冗,莫先於此,自今大統推步廳,永爲減省,大統日課,則修述官,兼管推步,冬至進曆時,同爲寫進,而大統七政,則減省料四窠,則二窠付之修述官,二窠付之命課學爲白齊。一,每年印曆之數,進獻及各司分兒,本監私件,通爲一萬四千六百七十軸,過此則誠有太賤而難售,臘前未及區處之慮,然命課學實官之恒廩其薄,不可無別爲沾漑之道。天文·命課兩學,旣用新法方書,不可無勸奬之資,待令日官之勤勞,甚於文任,不可不區劃丘價,官廳每年別下欠縮之數,不可不充補,大統推步官十員所受之五百軸,卽一萬四千六百七十軸以內也。今付之官廳,而取息二百五十兩,就中八十兩,以天文·命課四等勸奬賞錢,留官廳,一百二十兩,以待令日官丘價,移送命課學,五十兩,以別下欠縮充補條,留官廳,一萬四千六百七十軸以外,加印六百三十軸,劃給命課學實官,依三曆官例,各分九十軸,而此後則以一萬五千三百軸爲定式,加印一款,永爲嚴禁爲白齊。一,依右列條例,則地理學原料爲窠,取才料爲二窠,命課學原料爲六窠,而又有番布五疋,取才料爲二窠,地理學則比舊別無所增,而命課學則比舊稍優,然以此勸奬,難期其頓然興起,若以三學輪回之兼敎授,專屬命課學,作爲四十五朔出六窠,地理學乙丑裁減之番布五疋,復舊磨鍊,則以天文學言之,旣有四十五朔一遷之兼敎授原窠,失此十五年一遷之輪回窠,別無大段損益,以地理學言之,以十五年一遷之兼敎授,換得每朔所受之番布五疋,亦是目前實計。至於命課學,則精選七人,有料有布,恒俸足以濟數三口,且得四十五朔出六之兼敎授,而遷轉東班,則庶可爲聳勸鼓動之方,自今三學輪回之兼敎授一窠,專屬命課學,每四十五朔出六遷轉,地理學番布每朔五疋,亦爲復舊,自兵曹磨鍊爲白齊。一,三學科試及取才書名,天文學則步天歌·天文曆法,地理學則靑烏經·錦囊經·明山論·胡舜申,命課學則袁天綱·徐子平·應天歌·範圍數,地理學之四書所學,固其所用,而天文學則今用時憲曆,而乃講太初·大衍,命課學則今掌諏吉,而專講祿命,所學旣非所用,安可望其作成之效哉?科試卽是法典所載,有不敢遽議通變,而取才則自今勿論祿取才,取才天文學,以數理精蘊,曆象考成,命課學,以協紀辨方·象吉通書,而舊所講書名,竝除之,地理學則仍舊。至於天文學科試之七政內篇,不可不改以七曜新法籌,步天歌,不可不改以新法步天歌取才,亦同爲白齊。一,地理·命課兩學,本無定額,勿論已科入仕,則便稱實官,淆雜太甚,勸奬全疎,人才之不出,寔由於此,今宜精選簡取,以反前規,兩學實官名定七員,皆以登科人塡差,而依天文學例,毋得兼帶別選官,地理學則方書仍舊,誦習已久,不待更爲勸奬,而自可應試。至於天文·命課兩學,方書旣變爲新法,必有訓課勸奬,然後始可漸次通鍊,命課學則首任爲訓長,每月一次協紀辨方·象吉通書,訓課廳中六人,天文學則首任爲訓長,三曆官·修述官中通曉曆理者,爲訓副,以三曆官·修述官及前銜已科中有才可敎者,擇定三十員,每月一次數理精蘊·曆象考成訓,而兩學各考其栍等,紀之井間至四季朔,提調試取,通計三朔晝數,各抄三人,以勸奬錢十兩施賞,而居首五兩,之次三兩,之次二兩式,天文學則年終都計十二朔晝數,三曆官中居首,則兼敎授待窠塡差,修述官中居首,則三曆官待窠塡差,前銜中居首,則修述官待窠塡差爲白齊。一,冬夏兩等祿取才三學時仕之無料人員,竝爲許赴,而六月則天文學,以七曜籌·數理精蘊取,地理學,以錦囊經·明山論試取,臘月則天文學,以七曜籌·曆象考成試取,地理學,以靑烏經·胡舜申試取,命課學,則兩等但以協紀辨方,象吉通書試取,天文學之三曆官·修述官·別選官·赴燕官取才,皆用七曜籌及數理精蘊·曆象考成中一書,地理學之實官及別選官取才,皆用舊所講四員中二書,命課學之實官·別選官·赴燕官·兼敎授取才,皆用協紀辨方,象吉通書,而祿取才則提調一員與禮曹堂郞,眼同試取,其餘別取才,則領事或一二提調試取爲白齊。一,古規則赴燕官,每年差送,而近來以三年一送爲式。夫天文學之治曆,命課學之諏吉,專資中國之方書儀器,而往來稀闊,聞見謏寡,縱有才智,末由開發,顧今監生輩術業之鹵莽,安知不因於此?今復古規,以天文·命課兩學輪回,每年差送,而一次則取才差送,一次則從座目差送,天文學之日課監印爲二窠,而此亦腴窠,不可太無格例,任其紛爭,一窠則依前以三曆官新付者塡差,一窠則以本學赴燕取才之次及本學座目,次第輪回塡差爲白齊。一,賞罰兼行,然後勸懲乃著,今此命課學之變通,專爲國家諏吉之方,則關係至嚴,凡揀選黜陟之際,尤宜十分詳審,今番釐正時,則監生等,旣未習新法方書,不得不以曾有名稱者及年少聰敏者,一二提調合座抄擇,而向後七人中,有關則依節目試取塡差,每於諏吉後,禮曹以某日官推擇書啓,訓長籍記,以驗能否,一錯則越布,再錯則越布越料,三錯則拔之兼敎授取才,至於屢錯而終不可勝任者,草記刊汰爲白齊。一,三學實官中,或以永付,或以越等,或以造故,而有餘料餘布,則權屬取才窠,以待還付爲白齊,一,天文學之三曆官三十五員,修述官六員,地理·命課兩學之實官各七員中,有闕則取才塡差後,依兩等祿官例啓下,方外未科人中,或述業卓異者則筵稟,然後始乃塡差,天文學之別選官三十員,聰敏官十員,地理·命課兩學之別選官各十員,只取才塡差爲白齊。一,天地渾圓,度里相應,地之經緯,各拒二百里,而天之經緯,必差一度。故以北極之高低,而晝夜時刻相差,以赤道之東西,而節氣早晩相差,此時憲曆所以先取燕京節氣時刻,與日出入時刻,爲經緯之準,而更列各省節氣時刻與日出入時刻者也。我國東西一千餘里,南北二千餘里,以鳥道計,則經差當過數三度,緯差當過四五度,而雲觀推步,但依曆象考成所載,漢陽北極高度與偏東度,以極度推漢陽日出入時刻,以偏度加燕京節氣時刻而已。至於諸道北極高度與偏東西度,則旣無測驗之立成,故疇人輩不知以漢陽節氣時刻與日出入時刻,爲之加減,是卽京畿以內之曆,而非八路通用之曆也。曩奉上諭若曰,假使漢陽立春,在子初三刻之末,則偏東過一度之地,應後一日,在子正初刻之初,則偏西過一度之地,應先一日。立春乃是兩年交界,所關尤重,聖人一言,包括曆象之綱維,可與帝典賓餞之旨相表裏,猗歟盛哉。今因聖訓而推衍,依輿圖直道,用百里尺量定。關北,北極高四十度五十七分,偏東一度。關西,北極高三十九度三十三分,偏西一度一十五分。海西,北極高三十八度一十八分,偏西一度二十四分。關東,北極高三十七度六分,偏東一度三分。湖西,北極高三十六度六分,偏九分。嶺南,北極高三十五度二十一分,偏東一度三十九分。湖南,北極高三十五度一十五分,偏西九分。皆以觀察營所治爲據,而求節氣時刻,則一度得時之四分,偏東者減,求日出入時刻,則半經與本地北極高弧之正切線,若本日距緯弧之正切線與赤道正弦,以之變時,加減卯酉。載諸曆書,自聖上十六年壬子爲始,頒行八道爲白齊。
吏曹參議李集斗疏曰,伏以,臣謝跡銓地,今爲四載矣。從前積困人唇舌者,以是職之猥占也,至今得有臣性命者,以是職之見拔也。以臣情踪,豈有束帶周行之理,而生成大德,無由報答,隕結微忱,惟思殫竭,前後官職,有除輒膺,間嘗蒙恩補郡,緣臣愚騃,自速罪戾,拂拭之眷,愈往愈隆,夙夜之任,一除再除,恩造罔極,頌祝冞深,乃者三銓特授之命,忽及於前席昵侍之除,五內如隕,血淚交逬,滌瑕之恩,未忍終棄,而怯弦之驚,不知所措,蒼黃退出,政牌繼降,冒犯違傲,益增悚惶,豈料此生此職,復及於此身耶?噫,以臣至庸陋無省覺之賤品,徒荷陶甄之澤,濫廁要顯之地,過福之災,信心之行,理宜顚沛,尙誰怨尤?到今年久之後,有罪無罪,聖鑑孔昭,其是其非,公議自在,臣不欲更費論辨。第臣之藉手事君者,惟是明義理以尊朝廷,嚴懲討以徇國家,而同朝之間,誠意未孚,白地之言,驅勒罔測,竟孤洪恩,莫暴素心,此臣所以拊躬慙痛,寧欲無生者,而要其致此,則非分之職,爲之祟也。吹薤之心,夢境猶,守株之志,鐵限愈堅,則僨敗之地,豈宜投足,滓穢之身,難以抗顔,職是刊拔,不可以前任自居,跡又卼臲,何敢以異恩自安?前旣不量,而妄入匍匐之井,今又不懲,而更蹈睢盱之場,則向後坑坎,不啻如前。伏惟我殿下,愛憐臣,父母之慈也,庇覆臣,天地之仁也,已孽之作而包容之,人言之來而昭晣之,必死而生之,旣枯而噓之,積費造化,俾全軀命。今此誤恩之加,雖出收簪之念,憶昨狼狽之初,重爲懷璧之罪,惶隕縮伏,反覆思惟,寧被違慢之誅,斷無冒膺之勢,區區溝壑之諒,非爲臣一身地,誠恐畢竟無幸,終累曲保之德。臣情到此,吁,亦戚矣。苟非然者,進退夷險,生死以之者,卽臣自矢之心,豈敢以支蔓之語,作爲辭巽之套乎?嚴召屢降,叨謝無路,玆不得不披瀝腔血,仰首鳴號。伏乞聖慈,特垂終始之恩,俯察哀苦之懇,將臣見授之職,亟命鐫改,仍治臣冒瀆之罪,以警具僚,千萬幸甚。臣無任屛營祈懇之至,謹昧死以聞。省疏具悉。爾其勿辭察職。
執義林道浩,正言朴崙壽啓曰,請遲晩後物故罪人啓能,亟施孥籍之典,趾賊等凶重,快施邦刑,養遂·獻遂·李觀源,竝令王府設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。措辭見上答曰,不允。
執義林道浩啓曰,請爲奴罪人金壽賢·河翼龍,竝令王府設鞫得情,快正王法。措辭見上答曰,不允。
正言朴崙壽啓曰,請爲奴罪人金壽賢·河翼龍,竝令王府設鞫得情,快正王法。措辭見上請金甲島爲奴罪人克觀,古今島爲奴罪人克泰,更令王府嚴鞫得情,快正王法。措辭見上請逆賊尙魯,亟施孥戮之典。措辭見上請亟寢五啓還給之命。答曰,不允。
辛亥十月二十七日午時,上御重熙堂。右副承旨入侍時,右副承旨沈晉賢,記事官李海淸,記注官金良倜·承膺祚,以次進伏訖。上命書傳敎曰,誤書雖無心,自稟太無難,當該承旨遞差。又命書傳敎曰,許多文臣二品及三品堂上中,近於巡將望,只以吳載紹·李翼晉·洪秉聖三人,殆若磨勘然者,揆以國體,苟艱甚矣,載紹之巡將,訖可休矣。減下當該判堂,從重推考,今日加抄啓下,後復如是苟且,該房察飭事知悉。又命書傳敎曰,政官牌招開政。命退,承史以次退出。
辛亥十月二十七日未時,上御重熙堂。右承旨入侍時,右承旨李敏采,記事官李海淸,記注官金良倜·承膺祚,以次進伏訖。上曰,抄啓文臣徐瀅修,如或入來內閣,使之入侍,可也。賤臣承命出,與成川府使徐瀅修,偕入進伏。上曰,何時上來乎?瀅修曰,入城纔爲四五日矣。上曰,邑弊民瘼,有何可達乎?瀅修曰,關西民庫凋弊之狀,前因繡衣歸奏,軫恤之敎,不啻如傷,凡在分憂之列者,孰不欽仰感歎?思所以對揚,而至若成川一府,以有樓臺江山之勝,民庫糜費,比他邑倍蓰,今至於莫可收拾之境,畢竟民斂,勢所必至。臣自待罪以後,與道臣爛加相議,而以今營邑儲蓄,豈有別般拮据之策乎?惟是中和府,有他邑所無之會外條巡錢穀名色,年年竝耗會錄,別無緊用於公家,而近來反有奸弊,此蓋不關於公私之需者,若於道內句管穀物中,量宜移錄,取耗補用於民庫,則在成川之民,實謂再生之秋,事係民隱,故敢此仰達矣。上曰,與道臣相議,量宜移錄,從便取耗,以爲救弊之地,而仍令該曹,分付該道,可也。出擧條命退,諸臣以次退出。
上在昌德宮。停常參·經筵。
徐榮輔啓曰,禁衛營將官來言,今日本營軍兵,日次私習云矣,敢啓,傳曰,知道。
傳于徐榮輔曰,左承旨·左副承旨·同副承旨入侍。
兵曹口傳政事,副司直朴祐源,副司果金達淳。
傳于李晩秀曰,徐領府事安葬日,遣閣臣致祭,祭文當製下,檢校直閣李晩秀進去。
吏曹參判前望單子入之,李在學落點。
以京畿都事尹羽烈道內公都會試取下直肅拜,傳于趙尙鎭曰,本道農形,大體不得免歉,試邑貽弊,不可不念,退行於來秋固好,而會試在來春,渠輩懸望,亦所當念乎?畿邑雖無四長官初擇之例,欲除民弊,則前例何須論,然此亦有周流營邑之弊乎?都事姑爲退去,令廟堂往復道臣,指一草記稟處。
趙尙鎭,以吏曹言啓曰,本曹正郞高宅謙,除拜後過限未肅拜,依例改差,何如?傳曰,允。
李亨元,以兵曹言啓曰,禁軍別將趙圭鎭,身病猝重,末由蠢動,屢度呈狀乞遞。實病旣如此,領軍重任,不可久曠,今姑改差,何如?傳曰,允。
兵曹,以申大謙爲禁軍別將。
徐榮輔,以承文院都提調意啓曰,交易咨文,纔已出來矣,回咨依例撰出,正書安寶後,定禁軍,騎撥下送于使行所到處,使之同爲齎去之地,何如?傳曰,允。
刑曹啓目,粘連向前罪人許俶更招云云。更加各別嚴刑,期於得情,何如?判付啓,渠有所犯,則以實直告,其生其死,一聽處分,事理之所當然是去乙,因特敎屢次嚴問之下,如是抵賴,極爲痛惡,後次訊推,如前除良,各別嚴刑究覈,期於捧遲晩爲良如敎。
執義林道浩,正言朴崙壽啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府設鞫得情。措辭見上請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典,措辭見上請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
執義林道浩啓曰,請爲奴罪人金壽賢·河翼龍,竝令王府設鞫得情,夬正王法。措辭見上答曰,不允。
正言朴崙壽啓曰,請爲奴罪人金壽賢·河翼龍,竝令王府設鞫得情,夬正王法。措辭見上請金甲島爲奴罪人克觀,古今島爲奴罪人克泰,更令王府嚴鞫得情,夬正王法。措辭見上請逆賊尙魯,亟施孥戮之典。措辭見上請亟寢五啓還給之命。措辭見上答曰,不允。
辛亥十月二十八日辰時,上御重熙堂。左承旨·左副承旨·同副承旨入待時,行左承旨李祖承,左副承旨李晩秀,同副承旨徐榮輔,記事官李海淸,記注官金良倜·承膺祚,以次進伏訖。上命書傳敎曰,咸興·永興本宮事體,至重至敬,而祭享之奠獻,守護之官品,皆不煩有司,自內需司定送官員,稱以別差擧行者,必有定制之聖意,當謹遵流傳之儀式,而以其外臣之不與知,文蹟旣無可據。且以司差輩亦皆職品太卑,雖欲時加申飭,而亦不得直傳於渠輩,以是莫重祭享,至今不知裏面,固已萬萬欠敬,而今日因行祭後單子來呈見之,咸興本宮則器數合爲七百餘,而問其祭需則雖七十器,難以辦備,卽此可知措備之又萬萬欠敬。又問祭器則或木或磁或鍮,或大或小,亦無一定之規云,欠敬之外,欠潔尤當若何?祭品如此,則祭儀可知,祭儀如此,則守護凡事,尤可推知,旣聞知,何可一日任渠輩襲謬乎?若用永興濬源殿例,設官分掌,雖非遵舊之道,至於仍舊制,略整欠敬欠潔之事,豈有一毫不可之端乎?況道伯亦外臣,而猶有從便奉審之例,則況奉命別遣之行乎?檢校直閣徐榮輔,昨年繡衣之行,習知官吏擧行之事情,今明內考出內需司所在可據文蹟,再明日發行,進詣兩本宮奉審後,祭享及守護之節,依筵敎詳問古例及見行之例,各修別單及成冊,還朝日入侍以奏。曾經別差中稍解事者一人,令內需司定送事,分付。上曰,在外吏曹參議許遞,前望單子入之。出榻敎命退,承史以次退出。
上在昌德宮。停常參·經筵。
藥房提調李,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李祖承,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪仁浩啓曰,大司憲具㢞,執義林道浩,持平韓永逵牌不進,掌令金孝眞·韓興裕,持平丁若鏞未肅拜,監察茶時之意,敢啓。傳曰,知道。
李祖承啓曰,兩司行公人員之不得無端呈告,向日飭敎,何等申嚴,而今日憲府,無詣臺之員,揆以事體,萬萬未安,憲府行公諸臺,竝從重推考,仍卽牌招,何如?傳曰,允。
申耆啓曰,工曹判書徐浩修,除拜後,過三日,不爲出肅,依定式推考警責,仍卽牌招,何如?傳曰,允。
傳于李亨元曰,左承旨·同副承旨·同副承旨入侍。
禮曹,來十一月初二日,行景慕宮冬享大祭親祭,取稟。奉敎恭依。
傳于李晩秀曰,初二日景慕宮親享時,出宮門路,以弘化門爲之,時刻則適値朔日,當於眞殿展拜後,出宮以單嚴爲之事,分付。
李祖承啓曰,來初二日景慕宮冬享大祭親祭祭文,當爲製進,藝文提學李命植,卽爲牌招,何如?傳曰,允。
李祖承啓曰,藝文提學李命植牌不進推考傳旨,今方捧入,而祭文製進,一時爲急,如是違牌,事甚未安,更卽牌招,何如?傳曰,許遞,政官牌招,開政差出。
李祖承啓曰,來初二日景慕宮冬享大祭親祭祭文,當爲製進,今日政新除授藝文提學,待下批,卽爲牌招,何如?傳曰,允。
傳于李祖承曰,卿宰罷散,侍從堂上·堂下違牌坐罷人,竝敍用。李晩秀啓曰,玉堂上下番俱空,已至多日,事甚未安,今日政新除授玉堂,待下批,牌招入直,何如?傳曰,允。
以吏曹參議李集斗牌不進罷職〈傳旨〉,傳于李祖承曰,只推。
以香室景慕宮冬享大祭受押單子,傳于李晩秀曰,詣齋殿,當親押。
李祖承啓曰,非弘錄則不得差文兼,乃是受敎定式,而新除授文兼金達淳,旣是參下官,又非玉堂,則昨日特除之下,該曹所當據例稟旨,而直付司果,來呈單子,揆以格例,萬萬疎忽。原單子勿施,當該堂上,推考,何如?傳曰,格例之外,則參上·參下一也。然受敎有所重,敢不遵用,而該廳之風,惟以受敎歸重,故雖是格外之事,如有特敎,則仍爲廳風,屬之受敎特除,有何不可乎?至於該曹擧行,則不稟直付六品,大是做錯,原單置之,該堂推考,可也。
以校理金羲淳牌不進罷職傳旨,傳于申耆曰,只推。
兵曹口傳政事,副司直鄭東浚·徐龍輔·徐榮輔。
以吏曹政官書啓,傳于洪仁浩曰,進幣瓚爵官預差,奠幣瓚爵官實差,不可不備員,竝許遞,今日政,以在京無故人差出,待下批,牌招察任。
趙尙鎭,以吏批言啓曰,藝文提學,今當差出,而前望中無故之人,只有二人,以二望擬入之意,敢啓。傳曰,知道。
有政。吏批,判書李進,參判李在學在外,參議李集斗牌不進,行都承旨趙尙鎭進。以黃昇源爲工曹參判,吳載純爲藝文提學,李運行爲吏曹正郞,金頤柱爲分內醫提調,金羲淳爲校理,成均博士二單,申溥·金乃默,學錄二單,李宗直·金龍見,學諭二單,蔡一祥·崔致翼。
兵批,判書吳載純進,參判洪檢,參議李夔病,參知尹長烈入直,行左承旨李祖承進。副護軍申大顯,副司直李敬五·李洪載·林濟遠·沈晉賢,副司果宋翼孝,竝單付。
吏批再政。以徐龍輔爲吏曹參議。
傳于洪仁浩曰,同副承旨許遞,前望單子入之,待下批,牌招察任。
承旨前望單子入之,李亨元落點。
趙尙鎭啓曰,新除授同副承旨金載翼,以前任報恩縣監,方在解由未出中,何以爲之?敢稟。傳曰,勿施,前望單子入之,待下批,牌招察任。
承旨前望單子入之,申耆落點。
以忠淸監司朴宗岳狀啓,庚戌條貿米,待年豐上納,拯劣米,代錢,限明秋停退,令廟堂稟處事,傳于洪仁浩曰,竝依狀請施行事,分付。
李祖承,以禮曹言啓曰,來十一月初二日景慕宮冬享大祭親行時,省牲省器之節,依例以親臨磨鍊乎?敢稟。傳曰,當親行矣。
李祖承,以禮曹言啓曰,來十一月初二日景慕宮冬享大祭親行時,自上逮至諸享官,例有散齋之節,而正日只隔三日,散齋,勢未及如例擧行,自今日,殿下散齋一日於別殿,致齋二日,一日於正殿,一日於齋殿。凡散齋不弔表,問疾,不聽樂,有司不啓刑殺文書,致齋,惟啓享事。諸享官及近侍之官應從升者,竝自今日,散齋一日於正寢,致齋二日,一日於本司,一日於享所。陪享百官諸衛之屬守衛宮門者,各於本司,淸齋一宿事,知委,何如?傳曰,今日出令,欲爲親享,出令之前,已齋宿,諸臣齋宿,依此爲之,可也。
洪仁浩,以吏曹言啓曰,今此景慕宮冬享大祭堂上執禮,前參議李集斗塡差,而時無職名,令該曹口傳付軍職,何如?傳曰,允。
兵曹口傳政事,副司直李集斗單付。
李亨元,以兵曹言啓曰,來十一月初二日景慕宮冬享大祭親行時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,訓局步軍十哨,馬軍三哨,爲先後廂,禁軍三番隨駕,御營廳留陣,而只率三營外營入直標下軍及外營入直馬步軍,爲之,可也。
洪仁浩,以兵曹言啓曰,依下敎,薄衣禁軍洪禹濟·金樂海,南所傳漏軍士李秀吐里,景秋門傳漏軍士黃周鳳,同門軍士嚴福同·嚴萬己,曜金門軍士金墨九里,永肅門傳漏軍士尹三乭里,敦化門軍士李夫億·金班莫奉,金虎門軍士金貴福·金莫金,宣仁門軍士金彭年·宋大春,集禮門傳漏軍士尹永大,景化門傳漏軍士全福山,建陽門傳漏軍士朴聖太,銅龍門傳漏軍士金世奉,東所軍士沈長金·車太山等處,各木綿一匹,去核二斤式,題給之意,敢啓。傳曰,知道。
洪仁浩,以扈衛大將意啓曰,依下敎,本廳內入直軍官崔宗崙處,正木一匹,去核二斤,考例分給之意,敢啓。傳曰,知道。
洪仁浩,以訓鍊都監言啓曰,依下敎,銅龍門入直軍鄭和澤·朴福世·金壽命·洪仁寬·朴昌得·姜就文,金虎門入直軍李奉春等處,各木綿一疋,去核二斤,考例分給之意,敢啓。傳曰,知道。
洪仁告,以禁衛營言啓曰,依下敎,弘化門入直本營鄕軍李太世等四名處,各木綿一疋,去核二斤,考例以給之意,敢啓。傳曰,知道。
洪仁浩,以忠翊府言啓曰,依下敎,薄衣忠翊衛李得貴處,木綿一疋,去核二斤,題給之意,敢啓。傳曰,知道。
司諫李彦祐啓曰,請爲奴罪人金壽賢·河翼龍,竝令王府設鞫得情,夬正王法。措辭見上請金甲島爲奴罪人克觀,古今島爲奴罪人克泰,更令王府嚴鞫得情,夬正王法。措辭見上請逆賊尙魯,亟施孥戮之典。措辭見上請亟寢五啓還給之命。措辭見上答曰,不允。
正言李萬榮疏曰,伏以,臣至庸極陋,百不猶人,淸朝言責之任,固知萬不近似,而偏沐洪造,屢叨誤恩,居常愧懼,若隕淵谷。不自意薇垣除名,忽下於鄕廬蟄伏之中,繼而馹召有命,蓬蓽生輝,惝怳感激,莫省所措。在臣分義,敢不竭蹶趨承,以伸銜結之忱,而第臣情私,有萬萬焦迫,臣母今年八十一矣。老氣綿綴,疾病沈痼,長委床席,若不保朝夕,而臣本單孑,終鮮兄弟,母子二人,相依爲命。臣母又自月初,重添寒感,別症疊出,元氣益陷,全癈食飮,頓沒省覺,臣方左右挾將,日夜焦煎,勺水之進,轉側之須,非臣在傍,則誰可任之?顧此情理,萬無一刻離捨之望,玆不得不冒犯猥越之誅,仰控疾聲之呼。伏乞天地父母,特加哀憐,亟命鐫削臣職名,以便救護,仍治臣瀆擾之罪,以肅朝綱,千萬幸甚。省疏具悉。爾其勿辭,救護母病。
辛亥十月二十九日午時,上御重熙堂。左承旨·左副承旨·同副承旨入侍時,行左承旨李祖承,左副承旨李晩秀,同副承旨徐榮輔,記事官李海淸,記注官金良倜·承膺祚,以次進伏訖。上命書傳敎曰,太廟躬行夏禴,宮享以待冬享,來初二日景慕宮冬享大祭,當親行,路由館峴,以此分付。命讀公事,書判付訖。命退,承史以次退出。
上在昌德宮。停常參·經筵。
洪仁浩啓曰,大司憲具㢞呈辭,執義林道浩,持平韓永逵傳旨未下,掌令金孝眞·韓興裕,持平丁若鏞未肅拜,監察茶時之意,敢啓。傳曰,知道。
李祖承啓曰,備邊司郞廳來言,今日賓廳日次,而景慕宮冬享大祭親祭齋戎相値,不得來會云矣,敢啓。傳曰,知道。
趙尙鎭啓曰,明日大駕詣景慕宮入齋室後,王大妃殿·惠慶宮問安,何承旨進去乎?敢稟。傳曰,左副承旨進去。傳于李亨元曰,傳香承旨馳詣宗廟·景慕宮,奉審摘奸以來。
傳于李晩秀曰,都承旨·左承旨·右承旨入侍。傳于洪仁浩曰,留院公事入之。
以執義林道浩,持平韓永逵牌不進罷職傳旨,傳于洪仁浩曰,與未肅拜諸臺,許遞。傳于洪仁浩曰,左副承旨入侍。
李亨元啓曰,玉堂上下番俱空,已至多日,事甚未安。校理金羲淳,旣有只推之命,牌招入直,何如?傳曰,宜令一伸廉隅,與未肅拜諸玉堂,竝許遞,政官牌招,開政差出。此後廉隅已伸者,違牌,嚴飭。
李亨元啓曰,玉堂上下番俱空,已至多日,事甚未安。今日政新除授玉堂,竝待下批,仍卽牌招,以爲推移入直之地,何如?傳曰,允。
有政。吏批,判書李進,參判未差,參議徐龍輔進,行都承旨趙尙鎭進。以尹㬦爲大司諫,權恢爲執義,魚錫齡·任長源爲掌令,尹悌東·朴載淳爲持平,宋民載·李羽晉爲校理,李晴爲副校理,吳泰賢爲副修撰,尹光普爲修撰,徐浩修爲分內局提調。
兵批,判書吳載純,參判洪檢,參議李夔病,參知尹長烈入直進,行左承旨李祖承進。副護軍單林道浩·韓興裕·金孝眞,副司直單金文淳·趙宗鉉·李在學·洪義浩·權以綱·金羲淳·閔昌爀·韓永逵·丁若鏞,副司果單金熙朝·尹光普,副司正單金達淳。
以校理宋民載,修撰尹光普,副修撰吳泰賢牌不進罷職傳旨,傳于李亨元曰,只推,更爲牌招。
李亨元啓曰,新除授校理李羽晉,時在京畿富平地,副校理李晴,時在坡州地,經筵入番事緊,竝斯速乘馹上來事,下諭,何如?傳曰,允。
以黃海監司李敬一年分事狀啓,傳于洪仁浩曰,狀辭一見,爲之悶然。雖欲移謄諸道已下之本,此亦不能焉。此無他,知之不能透徹,故言之如是矇眛,其措諸事爲之如所知如所言,可知。唉,彼海西之民,爲一方伯之不得其人,當秋而不得均蒙實惠於俵災之政,臨歲而又不得均蒙實惠於催科之節,若有捐瘠流離,而及其事過罪發之後,雖欲追徵,何益於已捐瘠已流離之類乎?非不知太欠剸理之才,而意謂從容二字,或爲有益於事爲矣。今又從容之弊,至於此極,豈不萬萬駭然乎?大抵,停還一事,初於度支公事判付,不若柶木之劈分者,蓋有意焉。日前申諭,愚夫之所可領會,則今於年分條列狀本,只擧舊還停退,而朝家之爲小民夙宵憧憧之新還停退一事,遍及各邑與否,句語之間,初無依俙槪見者,如許道伯,尙可曰分憂乎?卽欲拿致王府,査問重勘,而更思若用人一已百之工,亦不愈於數遞乎?姑爲十分參酌,先施越俸之典,日前所下傳敎掩置委折,令廟堂關問草記。
傳于申耆曰,發遣吏郞·諸執事,淸齋與否,摘奸以來。
兵曹口傳政事,以李致中爲都摠管,趙宗鉉·李義行爲副摠管,都摠管單趙宗鉉。
李亨元,以內醫院都提調·提調意啓曰,分提調金頤柱,身病沈重,無以入來云,令政院稟旨變通,口傳差出,使之察任,何如?傳曰,允。許遞。
申耆,以備邊司言啓曰,京畿公都會民邑除弊之道,往復道臣,指一草記稟處事,命下矣。依傳敎,問于京畿道臣,則回牒內以爲,若値歉歲,從便退定,便成應行之例,今若待明秋設行,則民邑除弊,誠爲不少,四長官初擇,不特無其例,營邑周流之弊,果如傳敎內辭意,有難遽議云矣。臣意則歉歲退行,雖是應然之事,明春適値式年,監會待秋退行,似不無儒生輩悵然之心,無已則使之都聚營下,道臣主張考試,則民邑可以除弊,而儒生輩裹糧赴京,留連旅店,雖或可念,設令往赴試邑,獨不裹糧,獨不留店乎?以是通變,不害爲差勝之策,而此亦創開之事,有難硬定,如欲遵例而無弊,恐莫如道臣退定之議,以此分付,何如?傳曰,旣爲民邑之弊,則些少格例,不過疏節,待明秋爲之事,分付,可也。
李亨元,以內醫院都提調·提調意啓曰,分提調徐浩修,有實故不得入來云,令政院稟旨變通,口傳差出,使之察任,何如?傳曰,允。許遞。
吏曹政事,以趙宗鉉爲分內局提調。
申耆,以壯勇言啓曰,來十一月,當本營右司屬京畿楊根·加平·砥平等三邑所在一哨軍兵逢點實數一百二十七名,今已點閱整齊,來十一月初一日,本營立番,舊軍放送之意,敢啓。傳曰,知道。
申耆,以訓鍊都監言啓曰,本局哨官李彬,以其親病,受由下鄕,還現無期,改差,何如?傳曰,允。
申耆,以訓鍊都監言啓曰,來十一月初一日景慕宮擧動時,因兵曹節目,南營馬兵四十五名,廣智營軍四十名,北營標下軍三十五名,各其將官領付留陣營,還宮後,各還直所,而竝待標信擧行,南營馬兵,廣智營軍出用,則當夜宮墻外巡邏,無以分排,依例以附近營守直軍,推移行巡之意,敢啓。傳曰,知道。
申耆,以訓鍊都監言啓曰,各軍門軍色從事官,如有可以請仍之人,草記請仍事,曾有傳敎矣。本局前從事官尹光普,今已敍用,仍任從事官,何如?傳曰,允。
申耆,以禁衛營言啓曰,來十一月初一日景慕宮擧動時,西營入直鄕軍四十名內,三十五名出用矣。餘數不多,宮墻外,當夜巡邏,勢難分排,出番鄕軍二十名添入,使之警巡之意,敢啓。傳曰,知道。
申耆,以御營廳言啓曰,來十一月初一日景慕宮擧動時,東營·集春營入直軍,各留五名,餘皆留陣出用矣。當夜宮墻外巡邏,以五名軍,勢難分排,新營入直步軍四十名,依例除標信,除出各二十名,添入於東營·集春營,使之合力警巡之意,敢啓。傳曰,知道。
洪仁浩,以刑曹言啓曰,因殺獄罪人呂士玉等獄案稟處草記批旨內,兩囚更加嚴刑,如有疑端,草記稟處,又或有釋疑之端,亦卽指一論理草記,可也事,命下矣。臣等於昨日訊推時,更閱文案,更稽言貌,反覆索疑,多般究覈,而兩囚所供,一如前招,實無釋疑歸一之道,者斤采之牢執一說,雖似有據,而究其跡則終涉挾雜,朴東春之屢變其招,極爲巧惡,而原其情則實爲哀矜,惟是金世得所云士玉先踢之說,眩於左右者,大是疑端,而實因傷痕,在右而不在左,則渠供中昏夜紛沓中,不無誤見云者,亦非異事。凡此數條,終未見有釋疑之端,依前竝推,期於得情,何如?傳曰,後日次,令亞堂亦爲別出意見,究覈論理草記,可也。
大司諫權以綱疏曰,伏以,臣濫叨見職,非止一再,而絲毫蔑補,愧懼徒積,向來除命,適在鄕廬跧伏之時,旋以在外,獲蒙恩遞,惶感之忱,祗今靡已。匪意新除,又下此際,臣固當竭蹶趨承,以伸叩謝之忱,而第臣痰癖之症,當寒添劇,頭疼而寒熱迭攻,膈痞而食飮專却,以此病狀,實難供職,明日陪班,亦無由趨參,虧分闕禮,惶隕益切,玆敢冒死仰籲。伏乞聖慈,俯垂矜察,亟遞臣職,仍治臣瀆擾之罪,以肅朝綱,不勝大願。臣於乞免之章,不宜贅及他說,而竊有所憂憤者,敢此附陳焉。噫,異端之害,從古何限,而豈有如西洋學之至悖至誕,惑世誣民之甚者哉?背馳吾道,譸張邪說,傷倫蔑義之事,不一而足,其爲世道之憂,容有極乎?惟彼權·尹兩漢,惑信無倫之書,做出亂常之變,燒埋其祠版,廢却其祭禮,自歸於夷狄禽獸之域者,抑何心腸?其所絶悖之擧,果如傳者之說,則此實斯文之亂賊,名敎之罪人,兩司之聲討迭發,十行之批旨繼降,庶可以嚴覈其罪,快施當律,而至於其學之禁戢,莫如先火其書,其書絶則其道熄矣。日前臺啓,引洪樂安長書句語,有冊字刊行之說,噫,邪學之肆無忌憚,一至此哉?誠有是也,已印之書,雖令投火,其板不毁,則其傳無窮,且刊書之事,工役浩繁,擧措張皇,非一二人之咄嗟間可辦者,其必有董工之人,設局之處。樂安,旣以是登諸文字,則亦豈無目覩而手執者乎?臣謂一問於樂安,尋其根脈而後,毁其板而誅其人,以爲拔本塞源之地,斷不可已也。臣無任云云。省疏具悉。近日處分之姑無稜角者,以私書異於公證,欲待完査之出場也。爾旣拈出刊冊二字,疏請査實如此,此則爾言得體,不若向來僚臺啓語之全謄泛陳,令政院,以刊冊之何人所爲,問于前假注書洪樂安處,以啓。
辛亥十月三十日辰時,上御重熙堂。都承旨·左承旨·右承旨入侍時,行都承旨趙尙鎭,行左承旨李祖承,右承旨李亨元,記事官李海淸,記注官金良倜·承膺祚,以次進伏訖。上命書傳敎曰,懸頉摠管許遞,令該曹口傳差出。又命書傳敎曰,承旨房,仍右承旨爲禮房,同副承旨爲軍士房。命退,承史以次退出。
上在景慕宮。停常參·經筵。
大駕詣景慕宮,入齋室後,內閣·政院·藥房口傳問安。答曰,知道。
展拜後,省器省牲後,內閣·政院·藥房口傳問安。答曰,知道。
王大妃殿·惠慶宮,朝夕遣承旨問安。答曰,知道。
親祭罷後,內閣·政院·藥房·朝廷二品以上·六曹堂上·兩司長官口傳問安。答曰,知道。
李亨元啓曰,司僕內乘來言,捲簾毛帳,取稟。傳曰,捲三面。
傳于李亨元曰,侍衛軍兵毛具,李晩秀啓曰,臣,王大妃殿·惠慶宮問安進去,下直之意,敢啓。傳曰,知道。
李亨元啓曰,禮貌官來言,百官稟旨就次。傳曰,知道。
趙尙鎭啓曰,王大妃殿·惠慶宮夕問安,何承旨進去乎?敢稟。傳曰,右承旨進去。
李亨元啓曰,臣,王大妃殿·惠慶宮夕問安進去,下直之意,敢啓。傳曰,知道。
兵曹,以白東俊爲都監中軍。
李祖承,以兵曹言啓曰,今日動駕時,禁軍別將申大謙,當爲領率禁軍侍衛,而素抱關格之症猝發,雖已擔來,實無赴陣之勢云。病狀旣如此,則領軍重任,不可暫曠,改差,何如?傳曰,允。
兵曹,以李明運爲禁軍別將。
李祖承,以兵曹言啓曰,依下敎,隨駕禁軍及駕後禁軍武藝別監內吹兼內吹近仗軍士,標下軍兵等處,設粥以饋之意,敢啓。傳曰,知道。
申耆,以壯勇營言啓曰,來壬子正,當本營左司屬京畿二番左哨軍兵,來十二月三十日,京中逢點,依節目,準二朔立番之意,本道監司處,預爲知委,何如?傳曰,允。
申耆,以壯勇營言啓曰,依下敎,本營隨駕將校軍兵等處,設粥分饋之意,敢啓。傳曰,知道。
申耆,以訓鍊都監言啓曰,依下敎,隨駕將校軍兵等處,設粥分饋之意,敢啓。傳曰,知道。
申耆,以禁衛營言啓曰,依下敎,左邊屛門十二處,將則以新營入直騎士十四人,軍則以新營入直京標下軍十六名及鄕軍三十二名定送,與前把守將卒,替代把守,而還宮後,依例撤罷,還入直之意,敢啓。傳曰,知道。
申耆,以禁衛營言啓曰,依下敎,隨駕本營槍劍軍等處,設粥分饋之意,敢啓。傳曰,知道。
申耆,以御營廳言啓曰,依標信,宣傳官安橚,口傳下敎,留陣出用外,各營入直馬步軍兵,卽爲罷送,各還直所,臣邦一,留營於新營,而還宮時,只率旗鼓,祗迎於引化門下路屛門,把守將則亦以東營入直騎士十六人,定送之意,敢啓。傳曰,知道。
申耆,以御營廳言啓曰,依下敎,隨駕駕前別抄兼內吹等處,設粥分饋之意,敢啓。傳曰,知道。
辛亥十一月初一日辰時,上詣景慕宮。親行冬享大祭入侍時,行都承旨趙尙鎭,行左承旨李祖承,行右承旨李亨元,左副承旨李晩秀,右副承旨洪仁浩,同副承旨申耆,記事官李海淸,假注書趙台榮,記注官金良倜·承膺祚,原任直閣鄭東浚·徐龍輔,以次隨駕。上具遠遊冠·絳紗袍,乘輿出永淸門·明政門,降輿乘輦,出弘化門路,由館峴,詣館前路,降輦步過,仍乘輦,詣降輦所,降輦乘輿,入宮大門,詣齋殿,改具冕服,出就板位,行再拜禮,入廟內奉審,還詣齋殿,改具省牲服詣省器位省器,詣省牲位省牲訖。上曰,掌牲令全不識擧行節次,誠駭然矣。命書榻敎曰,當該掌牲令汰去。上還齋殿,命亨元書傳敎曰,初六日毓祥宮酌獻禮,每年仰體聖意而行焉。今年亦當親行,以此分付,少頃日暮時至,敎亨元曰,懸燈起刁斗,取稟,竝依例爲之,可也。有頃,行祭時至,上具冕服,出就板位,行再拜禮,詣盥洗位盥洗,詣神位前三上香,執酌獻酌奠幣,大祝讀祝訖,上降復位,亞獻官左議政蔡濟恭,終獻官光恩副尉金箕性,以次行亞·終獻禮訖,上詣飮禮位飮福,降復位行再拜禮,徹籩豆訖,又行再拜禮,詣望燎位,望燎訖,通禮告禮畢,上還詣齋殿,諸臣退出。
上在昌德宮。停常參·經筵。
夜自二更至初三日開東,灑雨下雨,測雨器水深四分。
上詣還宮後,內閣·政院·藥房口傳問安。答曰,知道。玉堂不備。
洪仁浩,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李晩秀啓曰,來初五日朝參日次矣,敢稟。傳曰,停。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,臺啓若値動駕時及齋日,則例以姑停呼望,而昨日姑停,初不呼望,揆以臺體,極爲未安,兩司行公諸臺竝推考,何如?傳曰,允。此皆下吏不能提醒官員之致,其關係則至爲不輕其在杜後弊之道,諸臺不可推考而止,下吏令法曹照法重治後,草記。
洪仁浩啓曰,校理宋民載,修撰尹光普,副修撰吳泰賢,牌不進罷職傳旨今方捧入,校理李羽晉,副校理李晴·申馥俱在外,玉堂上下番俱空,已至多日,事甚未安,未差之代,政官牌招,開政差出,待下批,仍卽牌招,以爲推移入直之地,何如?傳曰,違牌玉堂只推,更爲牌招。
以校理宋民載,修撰尹光普,副修撰吳泰賢等,牌不進罷職傳旨,傳于洪仁浩曰,只推。
傳于洪仁浩曰,右副承旨·同副承旨入侍。
洪仁浩啓曰,校理宋民載,修撰尹光普,副修撰吳泰賢,牌不進罷職傳旨,今方捧入,校理李羽晉,副校理李晴·申馥俱在外,玉堂上下番俱空,事甚未安,未差之代,政官牌招,開政差出,待下批,仍卽牌招入直,何如?傳曰,違牌玉堂只推,更爲牌招。
傳于李祖承曰,左承旨入侍。
李祖承啓曰,假注書趙台榮,身病猝重,勢難察任,今姑改差,何如?傳曰,允。
李晩秀啓曰,今初六日毓祥宮酌獻禮親祭祭文,當爲製進,藝文提學吳載純,待明朝牌招,何如?傳曰,允。
以冬至使金履素等狀啓,方物差使員東里僉使金重玉罪狀,令攸司稟處事,傳于洪仁浩曰,後弊所關,豈可拿問而止?罷黜,可也。
以全羅監司鄭民始狀啓,道內災結摠執之數,準此許施,令廟堂稟處事,傳于申耆曰,依狀請施行事,回諭。
申耆,以兵曹言啓曰,今十一月初六日大駕詣毓祥宮,親行酌獻禮時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,以訓局步軍十哨,馬軍三哨,爲先後廂,禁衛營留陣,禁軍二番,隨駕,可也。
申耆,以兵曹言啓曰,卽接昭義門入直部將手本,則南邊門隻下丈夫鐵,磨碎蹲縮,難於開閉云。發遣將校,使之看審,則果如該門部將所報,丈夫雖破傷,足以閉門堅鎖云。令分授禁衛營,嚴飭該監,待明朝修改,而城門體重,限修改間,把守軍兵,令該軍門量宜定送,與本門將卒眼同,嚴加守直之意,分付,何如?傳曰,允。
申耆,以禁衛營言啓曰,昭義門南邊門隻下丈夫鐵修改間把守軍定送事,自兵曹草記矣。本營出番鄕軍二十名,哨官一員率領,限明朝修改間,與入直部將·守門軍等眼同,着實把守之意,敢啓。傳曰,知道。
申耆,以刑曹言啓曰,因承政院兩司行公諸臺推考啓辭,傳曰,允。此皆下吏不能提醒官員之致,其關係則至爲不輕,其在杜後弊之道,諸臺不可推考而止,下吏令法曹照律重治後,草記事,命下矣。取考律文,則大明律制書有違條有曰,凡奉制書,有所施行而違者,杖一百,兩司當該掌務書吏等,依此律,各嚴杖一百,放送之意,敢啓。傳曰,如是歇治之故,臺體臺啓,漸歸屑越,而諸臺避嫌措語之章皇,亦由於歇治,此草記,勿施,可也。
行大司憲具㢞,司諫李彦祐,獻納李庚運,正言朴崙壽啓曰,臣等愚迷昏謬,許久蹲冒於臺地,觸事生疣,醜拙莫掩,而至於昨日姑停之不爲呼望而極矣。喉院之請推,猶屬末勘,臣等固已聚首悚恧,而卽下批旨,辭敎截嚴,臣等則罰止問備,乃有下吏照法重治之命。噫,臺啓之値齋姑停,雖曰,下吏之依例呼望者,卽是臺閣之所當察飭,則臣等俱以行公之人,昨日之當出姑,停只信下吏之擧行,終歸於莫重啓辭之無所下落,此實前後臺端所未有之事也。關係不輕,當杜後弊之敎,尤增臣等乖損臺例之罪,其不可諉之於一時做錯也明矣。臣等竊不勝惶愧戰懍之至,揆以私義,不容一刻晏然,玆敢相率來避,請命遞斥臣等之職。答曰,出槪足矣。捧納承旨推考,卿等勿辭察職。
司諫李彦祐,掌令魚錫齡啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密唱凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大此之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後言言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本,則能賊也,逆範懷刃之凶,究其本,則能賊也。特以凶頑之故,忍杖徑斃,王章未伸,擧國同憤,今以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一款,乃渠之結案,旣已遲晩後物故,則不可以未及結案,置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?法令有限,而事變無窮,常事守法,處變貴權,從古聖賢,不能無義起者,所以善處變於法外之意,得其時中之權也。今殿下以自我防之,自我啓之,爲持難之端,其防也固是守法之常也,其啓也,豈非處變之權,而一向膠守,不卽處分,則豈不有欠於懲亂逆防後患之大經大法耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,李觀源以啓能之壻,兼有師生之義,啓能凶慘不道之謀,決無不知之理,而以蒙騃爲敎,遽然酌處,有乖獄體,請遲晩後物故罪人啓能,亟施孥籍之典,趾賊等凶種,夬施邦刑,養遂·獻遂·李觀源,竝令王府,設鞫得情。噫嘻痛矣,從古亂逆何限,而豈有如今番夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不寒心?到今追究之道,惟在於親屬奴傔之及時訊鞫,而章疏之請,俱未蒙允,治逆之律,不當如是,且爲此賊之支屬者,若使一日留置於天壤之間,則今日廷臣,尙可謂有人理臣分乎?只緣臣等不忠無狀,懲討後時,應行适·雲之例,尙且得請於半年之後者,其於復讎討賊之義,自顧慙恧,無以抗顔於人世,而尙幸成命之下,少洩神人之憤,及伏見傳敎之下該府者,有夏賊子女囚禁待年之命,臣等驚惶抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?今至今日,年限已過,則尤不可晷刻容貸於覆載之間矣。夏賊之外,豈復有夏賊,而今者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥潴宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之問,則夏·恭兩賊之黨與同情,萬無不知之理,目今究覈之道,惟在於此,而雖以今番連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是出其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫,以國榮之亘萬古所無之窮凶劇逆,而得保首領,臥斃牖下,朝廷之刑政紊矣,神人之憤鬱深矣。古今天下,寧有是耶?噫,彼榮賊貪天爲己之罪,怙寵自恣之惡,屈指而不可枚擧,罄竹而難以盡書,權傾人主,而威福在手,鉗制朝紳,而淵膝惟意,八方爭輸貨賂,百官多出門下,而及其黜退之日,所引洛誥首章一句語,卽不道之亂言,劇逆之斷案,此在渠,猶屬薄物細故耳。廣儲嗣一事,最是宗社之計,臣民之望,而渠而渠敢肆然以此事不可再擧之說,咆喝公座,略無顧忌一行半刀割凶肚莫掩,至於製給凶疏,沮遏大計,則有浮於逆莽,煽動人心,潛圖國脈,則百倍於凶溫,論其罪惡,尤萬萬極凶極獰,而只緣其身之徑斃,未及天誅之顯加,臣民痛惋,厥惟久矣。到今賊復正法之後,逆節益著,輿情愈激,惟其伸王法討國賊之道,只施追施一款,則凶如此賊,逆如此賊者,決不可以常例論,請物故罪人國榮亟施孥籍之典。噫嘻痛矣,明謙之凶謀逆節,實是百萬古所無之賊也。身爲閫帥,四字刀割已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,十字刀割逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以王法,萬萬失當。以謙以逆復之子,傳襲其父之凶圖,九字刀割鉤覈之路,惟在此賊之盤問,而半夜特敎,出付縣獄,鞫體之乖損,刑政之顚倒,已無可言,今乃不加究覈,不捧結案,遽爾用刑,只施應坐,古今天下,寧有是耶?籍産之典,雖已擧行,而收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而今此好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽,待年與否,今無可論,宇鎭以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,一行刀割之計,明白納招,甚至於干涉善復自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。今於兩賊伏法之後,獨使此賊,得逭王章,古今天下,寧有是哉?今此酌處之命,已是萬萬乖當,而不有臺啓,遽下特敎,半夜之間,勒令押付禁堂,承宣俱未與知,自有鞫獄以來,豈有如許非常之擧乎?已輸款之凶逆,決不可酌處,未盡究之情節,尤不容不覈,時偉性本陰譎,行又凶悖,賊翰之餘論,無不主張,東馨之悖疏,明有指揮,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而今此島棘之典,可謂失之太輕。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。答曰,不允。
掌令魚錫齡啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止,爲奴罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人金壽賢·河翼龍,竝令王府,設鞫得情,快正王法。新除授執義權恢,時在忠淸道洪州地,掌令任長源,時在京畿廣州地,持平朴載淳,時在忠淸道陰城地,請竝斯速乘馹上來事,下諭。答曰,不允。下諭事,依啓。
司諫李彦祐啓曰,大靜縣爲奴罪人金壽賢,以幺麽宦寺,交結士夫,終爲凶賤之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋,興陽縣爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人金壽賢·河翼龍,竝令王府,設鞫得情,快正王法。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,古今島爲奴罪人克泰,更令王府,嚴鞫得情,快正王法,逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬一有日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典,府啓院啓中五條還給之命,何爲此非常之擧也?臺言旣發之後,允可與靳持,惟在體諒之聖心,而至於還給一事,實是在昔未有之例,請亟寢五啓還給之命。答曰,不允。
辛亥十一月初二日辰時,上御重熙堂。左承旨入侍時,行左承旨李祖承,記事官李海淸,記注官金良倜·承膺祚,以次進伏訖。上命書榻敎曰,抄啓文臣,今十一月朔親試,明日爲之,秋等試射兼行,命讀公事,書判付訖。命退,承史以次退出。
辛亥十一月初二日子時,上詣還宮入侍時,行都承旨趙尙鎭,行左承旨李祖承,行右承旨李亨元,左副承旨李晩秀,右副承旨洪仁浩,同副承旨申耆,記事官李海淸,假注書趙台榮,記注官金良倜·承膺祚,厚任直閣鄭東浚·徐龍輔,以次隨駕。上具遠遊冠·絳紗袍,乘輿出宮大門,詣乘輦所,降輿乘輦,詣館前路,降輦步過,仍乘輦。亨元曰,侍臣班次,在於駕前不遠之地,獻納李庚運,騎驢參班,揆以事體,極爲未安,所當論勘,而本院請推之外,無他可施之罰,何以爲之乎?上曰,推考,可也。出擧條駕入弘化門,降輦乘輿。上曰,朝廷經宿問安及翌日問安,勿爲之。出駕前下敎駕入明政門·永淸門還內,諸臣退出。
上在昌德宮。停常參·經筵。
自開東至午初,灑雨下雨,測雨器水深五分。
藥房提調李,副提調趙尙鎭啓曰,閟宮親祼,誠禮克伸,徹宵將事,侵曉回鑾,伏未審夜間,聖體,若何?寢睡·水刺之節,何如?勞動旣多,不瑕有損?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
洪仁浩啓曰,大司憲具㢞,掌令魚錫齡,牌招啓辭未下,執義權恢,掌令任長源,持平朴載淳在外,持平尹悌東未肅拜,監察茶時之意,敢啓。傳曰,知道。
李亨元啓曰,抄啓文臣親試處所,以何處爲之乎?敢稟。傳曰,便殿爲之。
以鄭尙愚爲假注書。
申耆啓曰,假注書鄭尙愚時無職名,令該曹依例,口傳付軍職,冠帶常仕,何如?傳曰,允。
傳于李亨元曰,雨雪如此,試射待晴爲之,以親試詣閤。
兵曹,以申大顯爲摠戎中軍。
洪仁浩啓曰,近日處分之姑無稜角者,以私書異於公證,欲待完査之出場也。爾旣拈出刊冊二字,疏請査實如此,此則爾言得體,不若向來僚臺啓語之全謄泛陳,令政院以刊冊之何人所爲,問于前假注書洪樂安處以啓事,命下矣。問于前假注書洪樂安處,則以爲,專昧守口之戒,徒懷衛道之心,至以私書句語,屢煩天聽,致有此問啓之命,惶隕震越,不知所達,臣於戊申廷對盛斥邪學之後,爲西學者,嫉臣如仇,聲聞之隔絶,無異異域,渠輩之刊印與謄翻,何以詳知,而近聞此學之又復熾盛,翻謄之書,間多傳播,而活字刊行之說,亦有入耳,臣固未敢遽信矣。月前前承旨臣李秀夏,自湖上京,來住於臣家,適與之言及西學事,向臣憂歎曰,吾鄕則此患尤甚,翻謄之書,不特家家藏置,間亦有活字印行之書云。吾未目擊,雖難專信,可知其極熾矣,吾亦觀勢陳疏云云。臣之從前所傳聞,雖是下賤婦孺輩無足憑之言,而以此參彼,可知其必有苗脈,故果爲泛言於抵大臣書中矣。臣若預料其傳播一世,至登白簡,則豈不謹愼於一字半句之間,而亦豈敢拖及於耳聞目擊之外哉?臣之抵書大僚,只出無間之義,敢爲忠告之言,故至以依俙傳聞之言,歷言無遺,送書之際,又裁小札,以要後卽還,臣亦不敢傳眎一人矣。不料大臣之旣不作答,又爲轉示他人,至及數日,求見者甚多,或云自大僚家已爲略見云爾,則臣亦不得牢諱,始爲借示,而乃以遍行一世,歸咎於臣,則臣亦莫曉也。又於日前,大臣委送其子,問臣以刊書人言根,故臣答以設有刊行者,禁令之後,必當掩跡,吾非有司,何以探得云矣?繼有臺章之請問,必欲歸臣於虛妄之科,臣之所言,本是私書,設有讆言,有何關係,而今之欲按此事,當問於專治此學之人,則刊印與否,一按可知也。臺臣爲聖朝耳目之官,豈其專昧於爲此學者一箇名姓,而必欲借聽於如臣聾瞽者,不亦異哉?臺臣旣已難言,則臣請陳之,刊印尙屬餘事,蓋有隨其父專對之行,廣聚屢百卷邪書,以誤年少可敎之人者,卽平澤縣監李承薰是也。臣與承薰,固有情好,而自是之後,嫉如私仇矣。承薰果有乙巳春自辨於秋曹之擧,而猶不知悛,乃於丁未冬,潛入泮村,誑誘少年,廣張其敎,臣之友前持平李基慶,目擊而歸,向臣憂歎,臣以爲,泮中是何等地,豈容此輩之作此事耶?卽欲倡率同志,上章嚴討,承薰卽爲驚走矣。臣未及陳章,仍陳於對策之文,今之邪學至此之極者,莫非承薰爲之俑也。刊書與否,承薰萬無不知之理矣,臣旣無以的執刊行之證,又爲延及於題外之言,尤增死罪云矣,敢啓。傳曰,知道。日前次對之特設也,以闢廊之事,彌綸之責,面諭於大臣,大臣之爲其刊冊人之斯得,而送子質問於渠者,大臣苦心,可以見矣。況諫長之疏際出,而請覈刊冊之人,則其在衛正道熄邪說之道,其言烏可不從,欲從之,不問於渠而何?觀此對辭,刊冊一款曰,以不得目擊,竝與所傳之李秀夏,而只聞傳說爲言,然則渠之私書中刊冊云云,果以道路之傳,摸索提說乎?否則渠之詳說於長書,漫漶於對辭者,抑何故也?萬一無其事而有是言,渠自歸於妄率之科,此啓辭勿施,更自本院,招致啓板前,反覆査問,使之從實條對,至於李承薰,不可置之䵝䵢之科,令該府拿問,捧原情以啓,可也。
洪仁浩啓曰,問啓事,命下矣。問于前假注書洪樂安,則以爲,臣前伏承問啓之命,旣無的據之證,又値夜深之時,草草仰陳,致勤責敎,措躬無地,不知死所,臣之私書中刊冊一事之不能手執目覩者,固已仰陳,而臣之所聞於前承旨李秀夏者,更問秀夏,則一如前言,秀夏所居,卽湖西之保寧縣也。邪學尤熾,該縣監李日運,懲治十許人,而亦無效益,故每欲執其刊本,以爲眞贓,而以其祕之甚密,終未執捉云云。且其冊子之盛行湖中者,非但秀夏之言爲然,珍山郡守申史源前任禮山時,收聚民間之妖書,付之官吏云者,前旣向臣言之,又於今番答臣書中,有曰,禮山村氓輩,諺翻或謄書者,卽付刑吏樻中,而其中聖敎淺說·萬物眞源二冊,皆有證據云云。臣未知二冊則刊與謄之何居,而至及於村氓,其盛可知也。其盛如此,則暗地刊出,亦非意外也。且於丁未冬李承薰之說法泮中也,亦有冊子之帶去,果爲李基慶之目覩,亦有往復之書,牘問於基慶輩,則可知其槪,此雖非刊印之左契,而其爲私藏禁書,則一也。臣之可對,不過如斯,若以不能目擊,而登諸私書爲罪,則臣固無辭,而第伏念,臣之所論,其本則私書也。私書一句語,設有差爽,有何關係,而臺臣之必以此語,拈出爲說者,無乃明知其刊書一款,則滅跡藏蹤,有難摸捉,故旣以此一款,付之烏有,則臣之全書辭意,不難辨矣。臣自有此書以來,姻黨遠跡,知舊見絶,甚者目之以禍心,臣方冤結恨積,如窮無歸,以此蹤跡,從何探得於此事之虛實也?嚴敎之下,惶隕冞切,抑臣有區區愚見,敢此仰陳,邪學之極熾,不係於刊行與謄書,而只就其方,爲敎主者,一番懲戢,則庶爲效益,臣旣聞其人,焉敢諱之?楊根士人權日身,不但已發於臣之書中者,此是播騰一世,無人不道,故前都正睦萬中所製通文及進士睦仁圭抵書士林,以斥其自作敎主之罪焉,日身卽故同知臣安鼎福之女壻也。鼎福經術儒行,卓然爲學者師,嘗作天學考及天學問答,論其流爲大患,至比於風角符水,又以入燕貿冊,歸咎承薰,故日身之於鼎福,無異相絶,而日身之子三人,卽其外孫也。居在一舍之地,皆不見外祖之入地,則其爲自居敎主,無出於此矣。又有禮山民李存昌者,已經本邑之刑治,而一向不悛云,其所梗聖化而敗民紀者,恐有浮於刊冊之事矣。如是之故,畿湖之間,邪說之害最甚,今欲究覈,卽有司之一擧手事也。臣憂慨弸中,又復妄言,僭猥之罪,無所自逃云矣,敢啓。傳曰,知道。冊子事,眞贓若現發,則朝家但當付之有司,以其法處之而已,豈可枉費酬應,以甲者之言,拿査乙者,以乙者之供,捉覈甲者乎?今番之事,一付之廟堂,意有所在,以此問啓,招致備郞,傳于廟堂,卽令廟堂,招問洪樂安及樂安對語中所證諸人,所謂冊子肯綮,指一草記,楊根權日身事,雖不關於刊冊,所謂敎主二字,旣發於奏對之語,此豈可比之完査之權·尹乎?爲敎主之證案,問于抵書發通之人,令該曹究覈正律以聞,禮山民人所爲,誠如是也,極爲痛惡,付之道臣處置,足矣。其罪可誅也,則登聞,其情可竄也,則直決事,兮付該道,可也。
傳于申耆曰,宣傳官試講,明日兼行,試官,訓將·禁將爲之。
洪仁浩,以兵曹言啓曰,禁軍來春夏等都試,政府及本曹,連因有故,不得設行,今已過時矣。在前如此之時,有仍停都試代行祿試射之例,今亦依此擧行,何如?傳曰,允。
洪仁浩,以兵曹言啓曰,五衛將李運永,素抱痰癖之症,當寒添劇,時月之內,無望供職,呈狀乞遞,實病旣如此,則宿衛輪番之任,不可久曠,改差,何如?傳曰,允。
洪仁浩,以刑曹言啓曰,因兩司掌務書吏等,嚴杖草記,傳曰,如是歇治之故,臺體臺啓,漸歸屑越,而諸臺避嫌措語之章皇,亦由於歇治,此草記勿施可也事,命下矣。取考律文,則大明律詐僞條有曰,報上不以實者,杖八十徒二年,右人等,以此律旁照,而杖則旣已決杖,司憲府書吏朴以錫,黃海道遂安郡,司諫院書吏尹宗莘,江原道平昌郡,竝徒二年定配,卽爲押送之意,敢啓。傳曰,知道。
李亨元,以義禁府言啓曰,平澤縣監李承薰,拿問捧原情以啓事,傳旨,啓下矣。李承薰時在任所云,依例發遣府羅將拿來,何如?傳曰,允。
辛亥十一月初三日辰時,上御熙政堂。抄啓文臣親試入侍時,右副承旨洪仁浩,同副承旨申耆,假注書趙台榮,記注官金良倜·承膺祚,以次進伏訖。引儀唱親試試官以下入就位,行四拜禮,試官一提學吳載純,檢校直提學朴祐源,原任直閣鄭東浚·徐龍輔,檢校直閣李晩秀入就位,行拜禮,以次進伏訖。上命晩秀讀奏策問題,仍命懸題訖。上曰,見今雨勢如此,諸文臣詳細謄題後,各歸私第明日製呈,而明日若復快晴,則試射當爲之,應射入來時,其各呈券事,分付,晩秀命分付訖。命退,諸臣以次退出。
辛亥十一月初三日午時,上御重熙堂。左承旨入侍時,行左承旨李祖承,假注書鄭尙愚,記注官金良倜·承膺祚,以次進伏訖。上命讀公事,書判付訖。上曰,左副承旨入侍。賤臣承命出傳,左副承旨李晩秀進伏。上曰,紋緞之禁,不但修明先朝禁制,以我國右用之需,貿此尙侈之物,糜財莫甚,近來之人,詐僞日滋,如眞箇大緞之有紋,雖勒令貿着,決不肯爲所可切痛者,婚具日用婦女所着之俗,所謂可只紬有紋抗羅·有紋皺紗等價,稍歇於有紋大緞,而緊用於常着者也。年前申禁之擧,政在於此數品,至若軍服之大緞有紋者,一號令可以禁戢,而最是可只紬等物種,藏卜不難,購取容易,而使行不能盡心致察之故,京外市肆,依舊行賣,婚具服着,非此品不欲用之,此豈令前出來者,至今積在而然乎?凡命令不出則已,旣出之後,若不能行於幺麽紬品之貿來,則我國紀綱,其可使聞於隣國乎?自今番更加申禁,又欲觀來頭京外服着用此與否,有現發則此非空中浮來之物,其罪使行與灣府之當之,烏可逭乎?眞贓雖未捉,申禁以後,首譯下送灣府,嚴棍三十度,回示邊人,減死用次律,灣校灣屬,限死嚴棍,捧直招,以其律快施之,斷不饒貸,此意一體知悉。仍命晩秀,書冬至使處有旨曰,筵敎一通,後錄書送,卿等祗受後,與灣尹另加察禁,近來邊禁蕩然,使行設有嚴禁之效,安知無他逕潛出之弊乎?趁來年回還行,別遣暗行御史,帶去伶俐捕校,凡係禁令物件,如雜書及紋緞各別探搜,犯者如律重繩,姑捨之,不能致察之灣尹,卽其地方限己身充軍,使臣亦當重勘,以此知悉。惕念遵行,以此別諭及筵話,大書揭板於宣化堂·運籌軒·鎭邊軒。仍命退,承史以次退出。
上在昌德宮。停常參·經筵。
藥房提調李,副提調趙尙鎭啓曰,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。
洪仁浩啓曰,行公臺諫之無礙請牌,飭敎截嚴,而合辭方張之時,無端不爲詣臺,事甚未安,兩司行公諸臺,竝推考,仍卽牌招,何如?傳曰,允。
洪仁浩啓曰,大司憲具㢞,牌不進,掌令魚錫齡受由,執義權恢,掌令任長源,持平朴載淳在外,持平尹悌東未肅拜,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
以獻納李庚運牌不進罷職傳旨,傳于申耆曰,只推。
掌令魚錫齡疏曰,伏以,臣之八耋偏母癃病之狀,前後煩瀆,已極萬萬惶悚,而自秋重經風痺之後,委頓床褥,仍成癃廢,雖非添劇之時,氣息凜綴,實有難保之慮,而臣無他兄弟,孑孑單身,刀圭之任,食補之節,躬自看檢,每多失宜,煎灼罔措,垂泣度日矣。柏府除命,忽下於此際,而宮享有命,動駕隔宵,故不顧情私,暫膺出肅,專爲陪參享班之計,日氣猝寒,看護無人,臣母宿病,一倍添劇,渾身浮脹,泄痢無度,食飮全却,眞元澌脫,奄奄昏瞀,少無省覺,似此症勢,雖少壯之年,難期回蘇之望,況且篤老久病之中乎?臣常在傍,左右扶將,而間間有合眼而呼,摸手而索,以此情理,萬無離側供職之勢,玆敢疾聲呼籲於天地父母之前。伏乞聖慈,曲加矜憐,遞臣之職名,以便救護,治臣之瀆擾,以肅朝綱,千萬幸甚,臣無任云云。省疏具悉。爾其勿辭,救護母病。
辛亥十一月初四日卯時,上御中日閣,抄啓文臣試射,宣傳官射講入侍時,行左承旨李祖承,行右承旨李亨元,左副承旨李晩秀,右副承旨洪仁浩,同副承旨申耆,記事官李海淸,假注書鄭尙愚,記注官金良倜·承膺祚,試官檢校直提學朴祐源,刑曹參判李時秀,行副司直沈晉賢·洪義浩,行副司直徐有大·趙心泰,以次侍立。上具平戎服,乘輿出永肅門·北挾門,降輿陞座,命試官射員行禮,引儀唱行禮訖。上曰,開場,可也。耆跪啓請宰樞執鼓,射員以次呼名,放射訖,命宣傳官開講,宣傳官以次應講訖,命抄啓文臣頒賞訖,命射無分·講居不宣傳官,竝記過拿入,命宣傳官傳下敎曰,名曰宣傳官,射則無分,講則居不,如許宣傳官,將焉用哉?令番則以三令五申之意參酌,而此後爾廳射會,若又如此,則當重勘,着意隷習,可也。竝命拿出。耆曰,宣傳官試講親臨時,給冊等節,能麽兒實郞廳例爲擧行,而今日初不待令,事未前有,極爲駭然。不能檢飭之堂上,從重推考,當該郞廳,所當重勘,而本院請推之外,無他可施之罰,何以爲之乎?上曰,堂上罷職,該郞爲先汰去,令訓將從重決棍,可也。出擧條晩秀曰,帳殿咫尺,應講宣傳官,擧措駭妄,而將臣試官,無一言察飭,揆以事體,不可無警,訓鍊大將趙心泰,禁衛大將徐有大,竝從重推考,何如?上曰,依爲之。出擧條命書傳敎曰,昌德宮中日閣射砲之直向明禮門近處,誠有萬萬未安者,年前臨試也,甚以爲悚然,伊後至于今未遑,昨因抄啓文臣試射,處所定於中日閣,更思之,旣覺有一分未安,則仍以行之,極涉欠誠,然已出之令,不必移定之故,今日設場之就稍右處者,將欲移定未遑之事也。已有筵敎於兵判及將臣者,中日閣,自後中日附近稍曠處移定,以此意,分付內三廳,俾各知悉。上降座乘輿,還內,諸臣以次退出。
上在昌德宮。停常參·經筵。
申耆啓曰,備邊司郞廳來言,今日賓廳日次,而毓祥宮酌獻禮齋戒相値,不得來會云矣,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
洪仁浩啓曰,大司憲具㢞呈辭,執義權恢,掌令任長源,持平朴載淳在外,掌令魚錫齡受由,持平尹悌東未肅拜,監察茶時之意,敢啓。傳曰,知道。
傳于李祖承曰,左承旨入侍。
申耆啓曰,明日大駕詣毓祥宮,入齋室後,王大妃殿·惠慶宮問安,何承旨進去乎?敢稟。傳曰,左副承旨進去。
李亨元啓曰,玉堂上下番俱空,已至多日,事甚未安,副修撰吳泰賢,疏批已下,校理李羽晉,自鄕上來云,竝卽牌招入直,何如?傳曰,允。
以校理李羽晉,副修撰吳泰賢,牌不進罷職傳旨,傳于李享元曰,只推。
傳于李亨元曰,右副承旨入侍。
申耆啓曰,卽見江界府使權狀啓,則上端初帖,仍書職銜,且其紙尾,全不成樣,所當還下送,而係是民事,雖不得不捧入,該府使不可無警,推考,何如?傳曰,允。
洪仁浩啓曰,因前假注書洪樂安問啓批旨,楊根權日身事,令該曹問于抵書發通之人,究覈正律以聞事,命下矣。今至三日,尙無登聞之事,故査問委折,則謂以待備局草記,批旨之下,始爲推問計料云云。該曹則但當依問啓批旨,卽速擧行,而成命之下,如是稽滯,事未前有,萬萬駭然。當該刑曹堂上,從重推考,當初聽傳敎之郞廳,所當重勘,而本院請推之外,無他可施之罰,何以爲之?敢稟。傳曰,允。堂上旣已推考,郞廳亦爲推考。
傳于申耆曰,內乘處分人,分揀,宣傳官鄭學畊,亦爲分揀。
兵曹,以申大顯爲禁衛中軍。
以京畿監司徐鼎修狀啓,喬桐府充軍罪人李商一,依定式歸葬給由事,傳于洪仁浩曰,旣非重罪,何必給由?放送事,回諭,同罪一體分揀放送。
趙尙鎭,以吏曹言啓曰,今此毓祥宮酌獻禮執禮前校理李太亨塡差,而時無職名,令該曹口傳付軍職,何如?傳曰,允。
洪仁浩,以備邊司言啓曰,因洪樂安問啓,卽令廟堂招問洪樂安,及樂安對語中所證諸人,所謂冊子肯綮,指一草記事,命下矣。臣依傳敎,來坐公廨,刊冊肯綮,招問當問諸人,則洪樂安以爲渠若目擊刊冊,則豈不於問啓之中歷陳之乎?此不過因傳說之言,書之於私書之中,設有錯誤,私書句語,何足爲罪於小人乎?小人所知,只權日身之爲敎主而已。此外別無可達云,李秀夏以爲,渠家在於湖中,而不聞士夫之爲西學者,但聞鹽漢農夫,多有誑惑,心雖痛駭,其勢無以禁戢,上京之後,與親舊語次之間,只說其痛駭之意而已。至於刊冊,不特目所未見,言語亦未及此,實未知何由,而名入於問啓云。以兩人所言論之,刊冊肯綮,別無可以更爲究覈之道,權日身敎主之說,不特樂安問啓中明白說道,今於面供之際,亦齗齗不捨,此不可不明覈虛實,睦萬中·睦仁圭,乃是發通抵書之人,故招問萬中,則以爲,權日身之溺於西學,卽親知之所共聞知,曾於乙巳年,自秋曹推覈金姓中人之際,日身以士夫之子,自入法曹之庭,願與金姓,同被其罪,卽此一款,爲渠斷案,故親舊皆與之相絶矣。所謂敎主,此非官銜,又非帖文,而以其力主之,故愚氓之崇信者,號之以敎主,小人心常絶痛,故果以此發通。賤息仁圭,爲赴應製,自泮中未及還家,故俄纔急送奴馬,而其所抵洪樂安之書,亦以權日身爲敎主者,不過如小人通文中辭意云。又問李基慶,則以爲,渠與李承薰·洪樂安,爲同硏切親之友矣。向於丁未冬,與李承薰同在泮中,所謂西洋書,小人與承薰同爲看閱,若以看書爲罪,則小人與承薰別無異同矣。其書間或有好處,而悖理傷倫之辭,間多有之,故論斥不遺餘力,向承薰亦多勉戒,伊後與洪樂安談話之時,不無以此爲言,此與立證有異,不過朋友間切偲之義而已,豈料以此而入於査問之庭乎云。權日身居在楊根,若發關推捉,則多費日字,姑不得究覈,而大抵,日身之自入秋曹,願被同罪者,大是的贓,明驗其爲妖學之窩主,可以知之,況諸人所供,如出一口,雖於乙巳之後,渠若悔悟自責,復歸正學,則一世之指目,豈至於此乎?此不嚴懲,邪說無以知戢,人心無以底定,權日身,令該曹嚴覈正律,何如?傳曰,允。
申耆,以都摠府言啓曰,今日入直內三廳武兼禁軍及軍兵等當爲中日習射,而毓祥宮親行酌獻禮,齋戒相値,不得爲之之意,敢啓。傳曰,知道。
申耆,以兵曹言啓曰,昭義門·南邊門隻丈夫破傷處,今已修改矣。把守軍兵解送之意,分付,何如?傳曰,允。
申耆,以禁衛營言啓曰,本授昭義門·南邊門隻下丈夫鐵,今旣改修,把守軍兵等,撤罷之意,敢啓。傳曰,知道。
副修撰吳泰賢疏曰,伏以,閟宮親祼,聖孝克伸,侵晨回鑾,玉體萬康,臣民慶忭,大小惟均。仍伏念,臣少嬰奇疾,全廢學業,空疎魯莽之狀,不但通朝之所共知,聖明亦已俯燭無餘矣。猥忝瀛選,于今十稔間,未免夤緣事會,冒沒出肅,而橫經則無所指陳,代撰則全不成樣,顧念職名,羞愧欲死,近年以來,一味逡巡,有除輒違,不敢承膺者,誠以冒叨之愧,反甚於逋慢之罪,故寧欲矢心自劃,要作盛世知恥之一物者,久矣。向來臺評,指斥玉署,斷之以僅分魯魚四字,許多氷銜,未必皆如臣蔑學,則其所爲言,雖或圇,而以臣反求之義,夷考本末,則殆若專着臣身者然。不曰不分,而下一僅字,在於臣身,亦云恕矣。如臣無似,忝居經幄之列,至使竝世之諸學士,混被此箇題目,撫躬慙悼,中夜失寐,千萬匪意,恩除又下,適値玉趾勞動,享禮躬將,凡百有位,莫不駿奔,而顧臣廉義之外,適有實故,末由趨參於齊敬之列,情禮都闕,惶隕彌切,恩勘尙遲,庚牌屢臨,而鐵限當前,荐犯違傲,惶懍窮蹙,罔知攸措,玆敢不避鈇鉞,猥陳衷懇。伏乞聖慈,諒臣自量之義,治臣屢違之罪,亟降威罰,劃卽鐫改,仍命選部,勿復檢擬,以謝公議,以安私分焉。臣雖不敢以見職自居,而事關民情,不容泯默,玆敢附陳焉。今年年事,論以大體,中間水潦,大違始料,晩後晴和,稍弛深憂,比諸先甲,亦云幸矣,而要之三四分是豐,六七分是歉,種種災名,不一而足,均俵之方,不容少忽,停減之政,固宜以實,向者十行恩綸,字字浹髓,凡係災政,無大無小,一委之於道臣,此振古所無之盛德事也。第臣於此,有區區妄慮者,爲今日道臣者,恤費之心,易浮於恤窮,憂民之心,或遜於憂國,人情事勢,亦不得不然,方當年分狀聞之日,未知諸道擧行之果何如,而分數多寡,旣無申請之路,方便區處,都屬已分之事,宜約而不宜濫,欲少而不欲多者,恐是必至之勢也。如是之際,給災也,停糴也,減布也,諸般節目,恐不無先公後民之慮,無朝家別般申飭,則竊恐無前之惠政,反有未究之歎,臣謂卽令廟堂,措辭行會於各道道臣,諭之以寧失之意,申之以均分之方,俾斯民得蒙生死肉骨之實惠也云云。省疏具悉。事有關於益下,其間屢下飭敎,朝紙無一一書出之例,故爾或未聞之,爾其勿辭察職。
辛亥十一月初五日巳時,上御重熙堂。右承旨·右副承旨入侍時,右承旨李亨元,右副承旨洪仁浩,假注書鄭尙愚,記事官金良倜·承膺祚,以次進伏訖。上命仁浩書傳敎曰,上京守令,催促下送。又命書榻敎曰,明日出宮門路,協陽門爲之。仍命退,承史以次退出。
上在昌德宮。停常參·經筵。
大駕詣毓祥宮,入齋室後,內閣·政院·藥房口傳問安。答曰,知道。王大妃殿·惠慶宮,遣承旨問安。答曰,知道。
酌獻禮罷後,內閣·政院·藥房·朝廷二品以上·六曹堂上·宗親口傳問安。答曰,知道。
洪仁浩啓曰,大司憲具㢞呈辭,執義權恢,掌令任長源,持平朴載淳在外,掌令魚錫齡受由,持平尹悌東未肅拜,監察茶時之意,敢啓。傳曰,知道。
申耆啓曰,司僕寺內乘來言,捲簾毛帳,取稟。傳曰,捲三面。
傳于申耆曰,侍衛軍兵毛具。
李晩秀啓曰,臣王大妃殿·惠慶宮問安進去,下直之意,敢啓。傳曰,知道。
以江原監司尹師國狀啓,莊陵丁字閣諸處修改最勞土校等役姓名開錄事,傳于洪仁浩曰,陵屬及本邑吏鄕之首尾效勞者,一體帖加,京看役及工匠,令該曹施賞,邑隷,卿其亦爲施賞事,分付。
李祖承,以吏曹言啓曰,上京守令催捉下送事,命下矣。上京守令處催促,則金川郡守金魯成,身病猝重,通川郡守元羽孫,親病危篤,藍浦縣監丁遇泰,以舟橋排役看役,竝不得下去云。藍浦縣監丁遇泰,姑待事畢下送,而金川郡守金魯成,通川郡守元羽孫,身病親病,雖未知如何,特敎申飭之下,不爲下去,事甚未安,本曹請推之外,無他可施之罰,何以爲之?敢稟。傳曰,通川郡守元羽孫,以當初除拜之意,豈可徒然落職?有職然後初十日誕辰問安,可以進參,便近處相換,金川郡守金魯成,其在惠養之政,宜令帶職畿邑,一體相換,竝令除朝辭赴任,可也。
申耆,以兵曹言啓曰,兼司僕將金履煥,素患痰癖之症,當寒添劇,時月之內,無望供職,屢度呈狀,實病旣如此,則宿衛領軍之將,不可久曠,改差,何如?傳曰,允。
成均館生員宋道鼎·姜在寅,進士鄭來重·李誠儉,生員鄭文淵·李寅默·姜忠永·徐興輔·吳慶元,進士李輪祥·尹致綏·徐有行·徐俊輔·徐有本·李存秀·李繼遠,進士李星源·徐任輔·宋倫載,生員金國鉉·李後秀·鄭東羽·金重淳·宋翼淵·沈能岳·李秉演·徐兢修·李尙愚·洪百淳·李羲淵·徐鼎輔·李羲淳·尹鍾烈·韓繼重·安棨·沈學之·金鍾和,生員尹象烈·任履周·李普漢·金載駿·李顯文·安光宇·金聲國·沈述祚·金原淵,進士安尙默,生員金命淵·林昌鎭·李儒恭·朴宗龜·權燁·元在明·權晙·申漢朝·金坰·李敎明·安周彬·李朝鉉·沈徽永·徐有鎭·申在陽·李魯益·宋賀相·李明孚·姜彙明·趙台雲·尹時東·兪台柱·趙雲會·黃仁紀·金焵·李顯東,進士嚴喆·李期祜,進上權煋·李海寧,生員李鳳采·任希復·林星鎭·宋文箕·孟賢大·尹益烈·辛之洛·柳·洪秀俊·李毅采·韓師獻·洪志爕·沈允之·申百祿·金履祚·閔師膺·洪祜淵·李弘達·沈五賢·洪景箕·李審度·崔在鉉·沈厚鎭·尹涵·蔡宜永·李膺一,進士閔令儒·趙道宇·宋文顯·魚用恒·宋文晦·鄭玄始·李益秀,幼學徐有棨·趙胤鎭·林景鎭·尹顯大·鄭弘善·金益耟·李惟采·李右源·李彦九·韓宅裕·李蓮濟·鄭時夏·韓豐裕·李時鼎·尹匡鉉·趙章煥·宋在璿·鄭宗顯·張濂東·方·金樂宗·任孝曾·朴在益·李日葵·白思煥·權行彦·兪漢敎·韓光演·尹致野·李希榮·李膺宗·兪漢敏·李元模·尹行可·南履徽·李永運·鄭夏容·李永綏·韓養善·李廷益·李永復·朴榮壽·李敬修·任文常·吳履常·洪益聞·李肇源·徐能輔·吳絅常·柳運承·成永魯·郭遠濟·李顯慶·洪秉陽·鄭周榮·金炳文·李永錫·韓用鉉·金思玄·金思黃·李允謙·李觀九·李敦協·李廷龍·成光默·金達五·李廷建·洪聖建·金章玉·桂宗秀·鄭仁壽·李壽龍·金鳳仁·趙祥基·朴龍球·黃有海·白光洽·李長燁·李尙廉·吳明常·安光晉·李東獻·安光翼·李益顯·李在誠·李源誠·申郁顯·沈源祖·金魯淵·元在長·元啓一·李厚五·洪顯圭·洪用圭·任重白·任天白·李義玄·李行儉·沈永錫·尹日鉉·李永漢·李大鉉·宋文圭·金在翼·李原中·申秉顯·李禹儉·李允錫·李廷騎·李憲默·金復淵等疏曰,伏以,異端之說,從古有之,楊·墨·佛·老是已,楊·墨猶學仁義,佛·老猶彌近理,此世俗之所易惑,而其流之害,終必至於無父無君,敗天常禍人國,故聖人有憂之曰,能言距之者,聖人之徒也。韓愈氏斥之,欲投諸水火,永絶根本,誠以邪敎興則正學熄,正學熄則人心陷溺,將必至於人不人而國不國矣。是故君子於事之微漸之萌,猶且惕慮而戒懼之,履霜則憂氷之至,若伊川之民被髮以祭,而辛有謂百年爲戒者,蓋見其漸而憂其末,卽其萌而慮其後者也。臣等竊伏覩近日所謂西洋學者,是果何說也?此說行於世有年,而其書未之見,臣等無由以據其說,一一勘破,而大抵,竊跡其行事,憑聞其傳說,則其大無道者,無父也,無君也。喪而不服衰,廟而焚其主,此乃有天地有人物,所未有所未聞窮凶絶悖之擧也。夫人者,爲天地立心,天敍有典,天秩有禮,無是,夷狄也,禽獸也。彼尹持忠·權尙然,獨非天地之所生,父母之所育也,而爲此大無道至兇悖夷狄禽獸所不忍爲之事,則此天地之大變也。葛伯之仇餉,殷湯固已始征之,況此罪浮於仇餉之萬倍者哉?一鄕之中,一人有不善者,隣里斥之,官長治之,況我殿下堂堂居君師之位,以敎化一世,爲八方之表準,而不幸有此等窮凶絶悖之徒,闖出而肆行者,未敢知聖心之惕然而驚痛者,爲如何哉?人情,天下皆同也。爲惡者,猶尙於常情彷彿之中,差毫而謬千者,有之矣。今此天主之說,苟非狂易喪性之人,決非常人之所可欲學,而蠱好之者也。然而今聞搢伸簪纓之徒,閭里婦孺之輩,千百傳襲,擧相慕效,不令而從之,雖罪而習之,以至於蠅頭之字,升印而布之,暗室之藏,白日而傳之,在在群聚,有所謂敎主之號出焉,則此等事也。事之微者,猶可戒也,漸之萌者,猶可杜也,而今此一世之公傳,而無忌者,不能盡鋤治之道,一任其滋蔓之弊,而殿下所以處之者,亦且失之太寬,此臣等所以不能無憾於天地之大者也。或至今日,則派流已漫,徒黨或繁,至於李承薰之貿冊,乃其作俑之凶也,權日身之敎主,卽是護法之賊也。其餘權喆身·李潤夏,乃轉相傳襲一以王章待之,申史源之守土庇護之罪,宜不容弛緩而不論也明矣。向年則猶在禁令之前,故或有原恕之道,而今日則倡起異敎之外,又添冒禁蔑法之罪,其所以正王法杜亂萌者,尤非向年之比矣。大抵,此學之根本,不可不及時永絶,而且其不畏刀刃,樂死刑禍,尤出常情之萬萬,此而緩之,深長之慮,何所不有哉?迺者我殿下誕發絲綸,諭以闢廓之意,專委廟堂,勉以覈治之責,爲今日承弼輔相之任者,亦必窮覈痛治,以副我聖上委畀之意,而臣等竊觀近日朝著之上,雍容暇豫,專欠救焚拯溺之意,低回顧瞻,太無明目張瞻之意,則又安知今日覈治之擧,反開滋蔓之路,而復蹈向年之轍哉?夫如是也,他日之憂恐有甚於今日,而又不知幾箇持忠·尙然,接踵而起,幾箇承薰·日身,應響而生矣。目今凶徒之姓名顯著者,一一窮査,以正王法,其他黨與之濡染者,隨其輕重而罪之,遍諭八方之愚民,俾不狂惑於邪說,以扶民敎焉。臣等跡忝賢關,義重聲討,玆敢相率仰籲。伏乞聖明試垂察焉,臣等無任云云。答曰,省疏具悉。朝廷之所闢之斥之禁之罪之者,何待爾等之言,亦豈或歇後於爾等乎?大抵朝廷,先觀朝廷之事面也,故昔在先朝戊寅,海西地方,有邪學,幾乎家家人人毁祠廢祀,自海西而至于關東,其徒寔繁,中外頗惶惑,而先朝未嘗槪示於筵席絲綸之間,付之自起自滅之科,有一筵臣,請査其事,始命差遣御史按治,只誅倡言者一人,其時在筵者,故大臣李宗城,故重臣李益輔,以朝廷之不可輕示用力之意,力言勿遣御史,故大臣李天輔,盛論道臣之不早自斷,以貽朝廷之處分,請重勘以懲之,今番事,朝廷之費辭敎,視諸先朝戊寅處分,已倍用力焉,此則竊效論孟訓辭,有緩嚴之別也。爾等在首善之地,聞多口之譁然,恐有累於正道聖學,思陳誅討之說者,其誠可嘉,其心可尙,豈可以數段句作之言,未必一一有中抉摘以爲疵乎?依所請,待査事出場,當分首從,明賜處分,爾等退修學業,益礪衛正斥邪之方。
辛亥十一月初六日卯時,上詣毓祥宮,擧動入侍時,行都承旨趙尙鎭,行左承旨李祖承,行右承旨李亨元,左副承旨李晩秀,右副承旨洪仁浩,同副承旨申耆,記事官李海淸,假注書鄭尙愚,記注官金良倜·承膺祚,檢校直閣鄭東浚·徐龍輔,以次隨駕。上具翼善冠·衮龍袍,乘輿出協陽門,由肅章門,出敦化門,降輿乘輦,至宮門外降輦所,降輦乘輿,至齋殿門外降輿,詣版位行再拜禮訖,詣神位前,三上香,執酌獻酌,大祝讀祝文訖,上還詣版位,行再拜禮訖,仍詣奉安閣,詣版位,行再拜禮訖,入殿內奉審訖,還詣齋殿。命書榻敎曰,今日延祜宮·宣禧宮展拜時,百官行禮,置之。行兵曹判書吳載純曰,能麽兒堂上罷職,當以御營中軍元厚鎭現告,而以禁衛中軍李應爀,誤爲現告,至於中軍之出代,臣之未能覺察,不勝惶悚,而原傳旨,令政院付標以入,禁衛中軍望筒,勿施,何如?上曰,依爲之。出擧條上詣延祜宮,詣版位,行再拜禮訖,仍詣宣禧宮,詣版位,行再拜禮訖,命入外辦,左通禮跪啓請外辦,上出齋殿,乘輿出宮門,降輿乘輦,由敦化門·肅章門·協陽門,還內,諸臣以次退出。
上在昌德宮。停常參·經筵。
自申時至人定,灑雨下雨,測雨器水深四分。
人定至初八日開東,灑雨下雨,測雨器水深三寸一分。
李祖承啓曰,來十一日輪對日次矣,敢稟。傳曰,爲之。
李祖承啓曰,來十一日朝參日次矣,敢稟。傳曰,停。
李東顯啓曰,行公臺諫之無端請牌,逐日詣臺,曾有飭敎,而合辭方張之時,兩司無詣臺之員,事甚未安,兩司行公諸臺,竝推考,仍卽牌招,何如?傳曰,允。
李東顯啓曰,大司憲具㢞,牌不進,執義權恢,掌令任長源,持平朴載淳在外,掌令一員未差,持平尹悌東未肅拜,監察茶時之意,敢啓。傳曰,未肅拜臺諫外,在外有情勢人,竝許遞。
李東顯啓曰,大司憲執義·掌令二員,持平一員未差,持平尹悌東未肅拜,監察茶時之意,敢啓。傳曰,知道。
李東顯啓曰,禁衛營將官來言,今日本營軍兵,日次私習云矣,敢啓。傳曰,知道。
李東顯啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李亨元曰,推考房承旨入侍。
傳于李亨元曰,奉命承旨許遞。
申耆啓曰,刑曹判書金尙集,參判李時秀,依下敎來待矣。傳曰,入侍。
傳于李亨元曰,當該承旨洪仁浩遞差,與未差之代,前望單子入之,待下批,牌招察任。
承旨前望單子入之,李東顯·金載翼落點。
兵曹,以申大顯爲御營中軍。
吏曹口傳政事,通川郡守元羽孫,原州判官趙鉉相換,金川郡守金魯成,安城郡守趙祥逵相換。
兵曹口傳政事,副司直李晩秀單付。
李祖承啓曰,吏曹郞廳來言,臺諫有闕,政事,取稟。傳曰,當日爲之。
李亨元啓曰,玉堂上下番俱空,已至多日,事甚未安,今日政新除授玉堂,待下批,牌招入直,何如?傳曰,允。
有政。吏批,判書李進,參判未差,參議徐龍輔,行右承旨李亨元進。以李致中爲大司憲,許晊爲執義,李秉喆爲司諫,金孝眞·權儐爲掌令,朴孝成爲持平,宋翼孝爲獻納,申爲正言,申獻朝爲修撰,權彝性爲司䆃僉正,奉常奉事單金致礪,中學訓導單金景煥,具壽民爲軍器僉正,孫俊民爲判官,崔奎顯爲崇靈殿參奉。
兵批,判書吳載純進,參判洪檢,參議李夔病,參知尹長烈入直,行左承旨李祖承進。以吳命久爲僉知,姜彙喆爲宣傳官,李甲會爲訓鍊判官,李源爲慶熙將,李台一爲五衛將,南履五爲兼司僕將,副司正鄭尙愚單付,副司勇金在默單付。
禮曹,今十一月初十日王大妃殿誕日陳賀時,應行節目,令該司照例擧行,何如?判付啓,旣承慈敎,以進表裏磨鍊爲良如敎。
辛亥十一月初七日辰時,上御重熙堂。推考房承旨入侍時,右副承旨洪仁浩,記事官李海淸,記注官金良倜·承膺祚,以次進伏訖。上命讀公事,仍書判付訖。命退,承史以次退出。
辛亥十一月初七日午時,上御重熙堂。刑曹堂上入侍時,同副承旨申耆,假注書鄭尙愚,記注官金良倜·承膺祚,刑曹判書金尙集,參判李時秀,以次進伏訖。上命讀公事,書判付訖。上曰,昨日政院請推秋堂,故循例批下,而當初問啓判付中,上端則屬之廟堂,下端則屬之秋曹,卿似誤看矣。尙集曰,臣實誤看於判付辭敎矣。上曰,權日身已捉來乎?尙集曰,今日間似當捉來矣。上曰,以洪樂安問啓觀之,渠之眞贓已露矣。尙集曰,名以士子,悖倫亂常之書,渠旣惑信,自稱敎主,至於翁壻之相絶,況其身入秋曹,請與金姓人同罪者,已是渠斷案,渠亦當無辭發明矣。時秀曰,渠以敎主自任,則必當有所受之處,亦當有所敎之人,敎主二字,當爲究問矣。上曰,今又見完伯査啓,尹持忠·權尙然之燒主一款,渠旣自服,豈有如許凶悖者乎?大抵世無經術矜式之士,故人多漸染詿誤之歎而然也,爲世道豈不可憂乎?在昔先朝戊寅年間,所謂生佛出於海西,命送御史,只誅其魁,而未嘗槪示於絲綸矣。予於今番事,多費辭敎,卽竊效論孟訓辭,有緩嚴之別也,此意已言及於儒疏批旨矣。蓋今番事,多出於左相知舊中,故外間似或謂予觀左相顔面,而此實關於衛正闢邪,予豈爲一大臣而歇治乎?今若一一査出,人人究覈,則殆近於不敎而刑矣。但當用懲一礪百之典,已現發者,以法繩之,則是爲生道殺人矣。如是之後,曉諭坊曲,嚴立禁條,斷不可已也。尙集等曰,聖敎誠至當矣。上曰,洪樂安之長書,以跡言之,豈眞出於衛正之心,亦豈渠一人之自辦乎?予非不欲處分,事關闢異,故姑不明言,而渠之本末,終當綻露矣。頃日賓對時,諸備堂無一言,獨秋判以樂安爲妄人矣。予於此事,誠慨然於左相矣,箚本中疾之如仇讎云云,卽是怯也,末又非斥樂安,誠莫曉也。至於明而察之之言,亦未知其何意,且其擧條中敲撼二字,尤豈不慨然乎?眞有敲撼之人,則但當以其罪罪之,豈可以敲撼二字,書諸擧條,頒示八方,有若先發者然乎?蓋本事多關於大臣親知,則大臣亦豈無蹤跡之嫌乎?聞儒疏發通,卽睦仁圭,而末乃以疏語之侵逼大臣,割名而出云。當初發通之人,及爲割名而出,眞所謂呑文書也。蔡弘履始爲李秀夏·李基慶,又無難爲之,誠可駭矣。尙集曰,大臣所奏明察之言,臣亦聽之,而誠未知其意矣。時秀曰,推問日身時,刊冊一事,自當入於問目中矣。上曰,冊若現納,則無論刊與謄,投諸火中,然後可以永絶根本矣。此事難以刑政專治,闢邪學莫如明正學,故日前策題中,以明末淸初文集事,盛言之,大體明淸之文,噍殺奇詭,實非治世之文,而袁中郞集,爲其最矣。近來俗習,皆未免捨經學而趨雜書,故世無有識之士,而愚氓無以觀感矣。故予於小說,一不披覽,內藏雜書,皆已無之,此可知予苦心矣。尙集等曰,此實衛正斥邪之先務矣。命退,諸臣以次退出。
上在昌德宮。停常參·經筵。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
李東顯啓曰,新除授承旨金載翼,以前任報恩縣監,方在解由未出中,何以爲之?敢稟。傳曰,勿施,前望單子入之,待下批,牌招察任。
承旨前望單子入之,李集斗落點。
傳于李亨元曰,右承旨入侍。
申耆啓曰,刑曹判書金尙集,參判李時秀,持全羅道囚推罪人尹持忠·權尙然擬律公事,來待矣。傳曰,推考房承旨同爲入侍。
申耆啓曰,同義禁趙心泰,持李承薰草供,依下敎來待矣。傳曰,入侍。
李亨元啓曰,玉堂上下番俱空,已至多日,事甚未安,今日政新除授玉堂,待下批,牌招入直,何如?傳曰,允。
李祖承啓曰,右副承旨申耆,今方入侍,臣吏兵批兼進之意,敢啓。傳曰,知道。
有政。吏批,判書李,參議徐龍輔進,行左承旨李祖承進。以鄭東愼爲持平,朴奎淳爲副修撰,沈興永爲司成,宋啓來爲楊根郡守,宋煥箕爲珍山郡守。
兵批,判書吳載純,參判洪檢,參議李夔病,參知尹長烈入直進,行左承旨李祖承進。副護軍權恢·任長源,副司直具㢞·洪仁浩·朴載淳·尹悌東竝單付。
兵曹,以南憲喆爲摠戎中軍。
趙尙鎭,以吏曹言啓曰,平安都事崔履亨呈狀內,矣身素患痰癖之症,一倍添劇,萬無起動之望,斯速入啓遞改云,實病旣如此,則有難强令赴任,今姑改差,何如?傳曰,允。
申耆,以備邊司言啓曰,因慶尙監司鄭大容狀啓,有草記稟處之命矣。卽見其狀本,則枚擧榮川郡守沈喜永,咸陽郡守尹光碩,黃山察訪沈鏶,安奇察訪沈選之牒呈,以爲榮川末巖面新川里堤內,人家爲數百戶,田畓百餘結,今年潦水,處處潰決,大爲千餘步,小爲二三百步,而較量民力,闔境煙丁,雖終歲使役,萬無訖工之勢,安東等五邑附近民丁,量宜調發,限一日赴役,以爲完築之地云。咸陽邑基,環山抱川,故築堰養藪,五百餘戶邑民,累百餘戶田士,奠居耕食,而今年大水,十里防堤一是潰決,看審役處,則以本郡民力,無望告訖,安義等三邑附近面民丁,待開春限一日赴役,使之完築云。黃山處在洛江都水口之地,汎濫之患,無歲無之,往在戊申,調發隣邑軍丁,先築東堰,未及西堤,今夏潦水,新築舊堰,擧皆潰決,田畓沈覆爲一百五十餘結,若得五六千名之力,則庶有東西堤完築之望,附近邑軍丁,準此特許調給,趁春始役云。安奇自是枕溪濱川之地,夏秋大水,堤防頹潰,四十餘石落位土,渾成沙川,景色愁痛,依壬寅水災例,以附近義城等三邑煙丁六千名,調給完築云,而兩邑·兩驛水患之狀,巡過時果爲目擊,今若難於役民,不卽改築,則邑民驛卒,無以奠厥,竝依所請,借丁助役,使之完築,而先觀民力之慘舒,參以道里之遠近,酌量均劃,待春擧行事,令廟堂稟旨,分付爲辭矣。歉歲役民,大是難事,而土地所以養人之具,以養人之故,使之役人,在王政係是不可已之事,且隣里顧助,三代厚風,雖以渠輩言之,居在隣境,目見隣境之人,顚連在卽,爲其一日之勞,或有口咀之事,則其可曰,風俗之厚乎?況前此已例,不啻屢遭,此非創下之令也。道臣所請,竝依狀辭許施,恐合事宜,若其酌量遠近,平均分排,使民不至繹騷,惟在道臣之嚴束,守宰之盡心,以此另加申飭,俾無一毫放心,但念今年水災,嶺南爲最,雖非被災之民,豈有餘糧之儲,而鄰邑云者,卽指百里內外之地也。以此度之,赴役雖曰,一日,合其去來而計之,則當爲三日勞苦,姑無論裹糧之資,不其難乎?凡其隣邑赴役之民,自各其所居官,量減其煙戶雜役中最苦一役,以示別般優恤之意,則赴役者似或有樂赴之意,亦令道臣爛商以處,恐似無妨,以此竝爲分付,何如?傳曰,允。
申耆,以刑曹言啓曰,楊根罪人權日身罔夜捉送事,自臣曹祕關畿營,自畿營知委該郡,今至四日,尙不捉送,稽滯緣由,亦不報來,特敎擧行,萬萬駭然。當該郡守,令該府拿問處之,何如?傳曰,道臣推考,當該守令,事在渠邑,不卽摘發禁戢或報營,而發關推捉之下,如是遲滯,可謂兩罪俱發,爲先罷職,仍令該府,拿問勘處,可也。
申耆,以義禁府言啓曰,罪人李承薰口招公事判付內,削其職放送徐圖自效事,命下矣。臣等依筵敎,謹將判付內辭意,罪人李承薰處曉諭後,削其職放送之意,敢啓。傳曰,知道。
行大司憲李致中,司諫李秉喆,獻納宋翼孝啓曰,請遲晩後物故罪人啓能亟施孥籍之典,趾賊等凶種快施邦刑,養遂·獻遂·李觀源,竝令王府,設鞫得情,夏賊子女亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑,物故罪人國榮,亟施孥籍之典,梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,快正王法。措語見上司諫李秉喆,獻納宋翼孝啓曰,請爲奴罪人金壽賢·河翼龍,竝令王府,設鞫得情,快正王法。金甲島爲奴罪人克觀,古今島爲奴罪人克泰,更令王府,嚴鞫得情,快正王法。逆賊尙魯,亟施孥戮之典,亟寢五啓還給之命。措語見上新除授正言申時在忠淸道忠州地,司憲府執義許晊時在京畿振威地,掌令權儐時在長湍地,持平朴孝成時在廣州地,請竝斯速乘馹上來事,下諭。答兩司曰,不允。答院曰,不允。下諭事,依啓。
刑曹啓目,粘連依下敎,發遣本曹郞廳,問議于大臣是白乎,則左議政蔡以爲,尹持忠·權尙然窮凶極惡之罪,傳說藉藉,而臣則意以爲,苟具人形,同得秉彝,渠亦人耳,其惡何至若是之甚?竊有其然豈然之意,今覽道臣査啓,棄其親屍,雖是浪傳,燒却祠版,俱爲自服,噫,異端邪說之賊夫人子,從古何限,而如許凶獰至悖惡之事,自有生類以來未之聞者,妖說之惑人,何以至此?人之牿失秉彝,亦何以至此?覽之未竟,心骨俱冷,不能自定,此不施以極律,無以淑人心而正倫理,臣謂尹持忠·權尙然兩賊,分付道臣,衆民所見處,不待時處斬,懸首五日,使億兆群生,咸知綱常之至爲重,邪學之絶可戒,斷不可已矣,伏惟上裁云矣。臣等謹考律文,則大明律禁止師巫邪術,有曰凡一應左道亂正之術,或隱藏圖像,燒香集衆,夜聚曉散,佯修善事,煽惑人民,爲首者絞,同律發塜條曰,毁父祖神主者,比毁屍律,二罪俱發,從重論,不但名例所載,今此尹持忠·權尙然等,妖書邪術,潛相傳習,甚至於父祖祠版,手自焚毁,窮凶絶悖,人理滅絶,而査廷覈問之時,其所供招,節節凶獰,決不可一刻容置於覆載之間?依下段毁屍律施行,令該道道臣具格結案取招啓聞後,正法,何如啓。依所照律施行爲良如敎。
刑曹啓目,罪人權日身原情云云。更加嚴刑,期於取服,何如啓。洪樂安所爲敎主云者,未必是聚徒設敎,似指沈惑而崇信是置,渠之再供中,此非理外之邪說云云。可見情實之自綻,然於三推之後,始以乖人五倫,至廢祭祀,爲邪學等語納供,則正若儒言墨行,爲吾道之罪人,足可謂立跡於斥邪,藉令渠口然而心不然,有此隨問漫對之擧,詆辱之說,出自渠口,渠所枉用之十年工夫,自歸於氷崖之見晛曰消,幾何不心與眞箇相應乎?王政所務,莫如人其人矣。家藏雜書,別定官差,登時搜驗取來,焚於曹庭,其矣身段,待拷訊限滿,更加各別嚴刑,減死棘置爲有矣。仍令牧使,朔望點考時,以文以言,必捧毁斥邪學之跡,頻送廉察,考其行止,萬一有依舊不悛,或誑惑他人,牧使親執訊推,直捧結案,先斬後啓事,嚴飭分付爲旀,若或泛忽,致有現發於來頭別遣之暗行,當該牧使,拿致王府,刑推得情,斷不可已,亦令道伯時遣摘奸,各別防戢,俾無詿誤島俗之弊爲良如敎。
禁府啓目,粘連向前申溆,亦身爲齋郞,初無受由之事,而擅作下鄕之擧,莫重陵寢,至有曠直之境,論其罪犯,極爲可駭,以此照律,何如?啓依允。又啓目,孝陵別檢申溆原情云云。傳旨內辭緣,泛稱遲晩,刑推得情,何如啓。除刑推議處爲良如敎。
持平尹悌東疏曰,伏以,臣蒙騃譾劣,最居人下,耳目重任,自來不稱,只緣恩造罔極,義分是懼,有除輒膺,不敢辭避,惟其言議之拙訥,見識之迷錯,早晩狼狽,非但臣心之素自料度,抑亦聖明之所當俯燭者,而果於昨冬,隨諸臺後,聯陳一箚,疎闇之失,始被銓罰,規警之論,又有臺參,公議之來,受以爲罪,聖恩天大,薄勘旋敍,至今追思,惶汗浹背,杜門縮伏,祗訟愆尤,千萬不自意柏府除旨,忽及於此際,歷日虛縻,冞增惶愧,而第伏念,臣所被罪名,非比尋常做錯,則以此情悰,臺端一步,萬無趨承之望,揆以廉防,理難復膺,而且今臣之偏母,宿抱貞疾,越添寒感,飮痰全却,神息綿綴,奄奄床褥,雜試藥圭,拖至屢日,有加無減,臣方左右扶將,方寸煎灼,跬步離側,其勢末由,玆敢疾聲呼籲,仰首自列。伏乞天地父母,察臣危蹙之情,諒臣懇迫之私,將臣職名,亟賜遞改,以嚴朝綱,以安私分,不勝幸甚,臣無任云云。踏啓字。
生員睦允中等疏曰,履元·柳遠鳴·李㷞·權應錫·金秀臣·兪孟煥·睦祖訥·睦仁圭·李是釬等疏曰,淞等疏曰,伏以,異端之害,從古何限,而未有甚於近日所謂西洋說者也。臣等雖未嘗得見其書,而槪以傳聞之言論之,此不過西方夷狄之一法耳。毁經非聖,其弊也,惑世誣民,亂常滅倫,終歸於無父無君,其窮凶絶悖,至於兩山兩罪人而極矣。祠版焚埋之變,喪禮廢棄之罪,道路之傳說狼藉,臺閣之疏章迭發,此實覆載之所難容,神人之所共誅者也。況今聖明在上,化理淸明,冠儒服儒之徒,莫不咸囿於菁莪樂育之中,而豈意此一種詖淫之說,肆行於千年禮義之邦,干天常而亂人紀,所可幸者,日月所燭,魑魅莫逃,道査有命,王法將加,斯誠扶正學抑邪說之一大機會也。此而不嚴加究覈,亟施誅戮,則將何以壹民志而折亂萌耶?至若權日身,則自爲敎主之說,久被鄕黨之指目,挺身秋曹之擧,已有籌司之勘斷,窮査得正,施以當律,斷不可已也。噫嘻痛矣,楊·墨·佛·老,俱是異端之戎首,聖賢於此,辭而闢之,惟恐隄防之或忽,況此法之爲害,較諸楊·墨佛·老,不啻倍蓰,蓋惡生樂死,楊·墨之所無,而此輩則倡說之,遺親後君,佛·老之通患,而此輩則有甚焉。苟使浸漬漸多,誣惑不已,則將見人不人而國不國矣。思之至此,豈不大可畏哉?因伏念,微者事之機也,漸者物之萌也。其在防杜之道,合有懲癉之方,雖不可以難明無形之目,混及於平民,而又不可以許改自新之說,原恕其彰露者,明矣。爲今之道,莫若懸法象魏,別立禁條,苟或不有邦典,復染銓惡,則豈可空言闢之,人類治之乎?嗚呼,聖學不明,故習俗漸漓,習俗漸漓,故異說橫流,終至於敗亂倫綱之賊,主張邪敎之類,孽牙其間者有年矣。若使董仲舒大一統之說,復行於今日,國焉興學立師,而章甫之所誦法者,純然一出於正,鄕焉有序有塾,而父兄之所敎詔者,莫不從事於斯,以至愚夫愚婦之賤,皆有以全其秉彝之性,守其本分之業,則一二梟虺之凶,自速斧鉞之誅而已,夫焉敢亂斯文而惑世道乎?臣等跡忝首善之地,久沐培養之化,其衛道斥邪之誠,尤有倍於他人,故自聞珍山之變,卽爲通諭於太學,以爲同聲齊討之計矣。齋任亦因臣等之發通,果有治疏之擧,臣等齊赴泮中,欲參疏班,而及見疏草,則罪人聲討之外,數段句語,與臣等之意,有所不同,故累日往復,三次塗改,而辭與前無異,終難苟合,臣等不得已以各疏之意,言于齋任,至割名字,往詣闕下,齊聲仰籲。伏願聖明,穆然深思,廓揮乾斷,使邪說永熄,吾道增重,千萬幸甚,臣等無任云云。以生員睦允中等十二人上疏,傳于申耆曰,聞承宣言,館儒封章詣闕人只十二,亦無太學通文云。十二人聯疏,前所未聞,儒疏何等體重?士習自有規度,則乃敢如此乖悖猥雜之擧乎?欲賜處分,取見原疏,十二之中,睦姓爲三,其中所謂仁圭,卽見其名於草記及問啓者,而又忽不入於昨日錄名,投跡於今日疏下,李基慶之二三其說,猶以爲駭急,名以士子,擧措若是其無常,豈不痛惡乎?疏頭儒生睦允中,爲先停擧,仁圭,禁其擧業,逐送鄕土,更勿接跡於城闉之內事,分付本館及該府。
辛亥十一月初八日午時,上御熙政堂。刑曹堂上入侍時,行都承旨趙尙鎭,右副承旨申耆,同副承旨李東顯,假注書鄭尙愚,記注官金良倜·承膺祚,刑曹判書金尙集,參判李時秀,以次進伏訖。上命讀全羅監營査啓判付訖。尙集曰,全羅監營囚推罪人尹持忠·權尙然等文案回啓,旣有依所照律施行事,判下矣。大臣收議及臣曹照律,處斬則一也,而有待時不待時之異,何以擧行乎?敢此仰達矣。上曰,依大臣議施行,可也。尙集曰,兩賊正律,不可一刻遲緩,自臣曹知委本道,一邊捧結案啓聞,而卽爲擧行,斷不可已,更此仰達矣。上曰,依爲之。出擧條命耆書傳敎曰,湖南囚尹持忠·權尙然用大辟,旣從獄官之議律,而渠之絶悖至凶,無係乎不埋葬一款之浪傳,毋論焚與埋,用意下手於祠中之版者,是可忍孰不可忍?猶屬歇語,以今民志之日渝,正學之日蕪,猶不料有此滅倫敗常之擧,亦豈但曰,不遜而不親乎哉?戊寅海西之事,特不過村氓野婆輩無知沒恥之犯,而權·尹兩豎,尤與賤類自別,則其爲彝常之變,當如何?此所以判下曹案也。先以治化之未敷,瞿然發歎者,其在明天倫正人心之道,宜有別般懲惡之典,事屬綱常,何拘格例乎?全羅道珍山郡限五年降縣,置之五十三官之末,該守令任其作罪,其敢曰,在官不知乎?不可以渠先摘發,有所寬恕待決末處之爲批,該郡守先罷其職,仍令該府拿問,照法重勘,至於火其書之請,旣從刑官筵奏而使之火之,寧有徒法自行之理乎?家藏者告官自首,自首者勿問,自今日屬之昧爽以後者,施以重辟,竝家長勘罪,斷不饒貸事,載之金石之典,而自廟堂先自部內坊曲,嚴明知委,外方一體頒示,今則處分旣嚴,而所謂邪學事,可謂出場,復以如此如彼之說,登徹於公車,致煩酬應,反非不事之義,以此分付。向於臺啓相箚之批,申申以衛正學三字,爲闢邪說之急務,言似迃遠,意實深長,今於兩豎用大辟之後,其所扶植闡發之策,不可以迃遠而忽之,昨見抄啓文臣對策中,有一券之以林下隱跡者,先試郞潛邑吏爲救措,此說深有槪焉,欲待査事出場,而用其言矣。珍山見窠,以抄選中人差遣事,分付銓曹,又於筵席,語到端本之方,大臣請以學習經傳,尊尙程·朱,固窮不染於流俗者,拔例晉擢,大臣之言誠好矣。令廟堂抄選讀書之士以啓,式年不遠,此其時也。道內飭躬修行之士,亦令廟堂,嚴飭諸道方伯,勿循前套,實心對掦,先試郞潛而可堪,次試字牧而可合,推以至於備顧問,亦足當其任者,式年原薦外,雖一二人,各別搜訪,期於歲前登聞事,分付。尙集曰,湖南兩罪人,旣用大辟,明正典刑,不但一方人士庶幾知戢,毋論京外,設有傳習邪學者流,必有大懲創之效,而至於拔本塞源之道,終莫如痛禁其書,其書不傳,則其學自絶,臣意則遍搜坊曲,投諸水火,而自首者,則付之令前,一竝勿問,若或有不卽現納,從後被捉者,自臣曹依律勘斷之意,預先嚴飭,何如?上曰,依爲之。火其書,豈待卿言,而年前禁西學事,備局回啓判付中,名曰,火其書,一有見漏,反損法紀爲敎者,出於令出惟行之意,而今則近於干戚,暋不知畏,烏可不用重典?當別下傳敎定制,自卿曹爲先知悉。京中限二十日,諸道各計令到二十日之限,家藏者告官焚之,昧爽以後,若有現發於匿置者,自有當律,卿其嚴飭坊曲,俾無不聞知之弊,外方一體行會,限後犯科,監司守令,竝當坐論,亦爲分付,可也。出擧條命尙鎭書傳敎曰,左副承旨聞有應避之親嫌,許遞,前望單子入之,待下批,牌招察任,命書榻敎曰,政官牌招開政。命退,諸臣以次退出。
辛亥十一月初八日申時,上御重熙堂。推考房承旨入侍,禁府堂上同爲入侍時,同副承旨申耆,假注書鄭尙愚,記注官金良倜·承膺祚,同義禁趙心泰,以次進伏訖。上命讀奏李承薰供辭。上曰,渠之所作闢異文,果現納乎?心泰曰,本草在平澤縣,不爲持來云矣。仍命書判付訖。命退,諸臣以次退出。
辛亥十一月初八日申時,上御重熙堂。左承旨入侍時,行左承旨李祖承,記事官李海淸,記注官金良倜·承膺祚,以次進伏訖。上命讀公事,仍命書判付訖。命退,承史以次退出。
辛亥十一月初八日二更,上御重熙堂。右副承旨入侍時,右副承旨申耆,假注書鄭尙愚,記注官金良倜·承膺祚,以次進伏訖。上命讀公事,書判付訖。上曰,刑曹草供如入來,持入,可也。賤臣承命出,回奏曰,姑未入來云矣。上曰,催促,可也。仍命退,承史以次退出。
上在昌德宮。停常參·經筵。
藥房提調李,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李亨元啓曰,玉堂上下番俱空,已至多日,事甚未安,修撰申獻朝疏批已下,牌招入直,何如?傳曰,允。
李亨元啓曰,校理李羽晉·宋民載,副校理申馥,修撰尹光普·申獻朝,副修撰吳泰賢,牌不進罷職傳旨,今方捧入,副修撰朴奎淳,牌不進傳旨未下,副校理李晴在外,玉堂上下番俱空,已至多日,事甚未安,未差之代,政官牌招開政差出,待下批,仍卽牌招入直,何如?傳曰,違牌玉堂只推,更爲牌招入直。
申耆啓曰,刑曹判書金尙集,參判李時秀,依下敎,來待矣。傳曰,入侍。
傳于申耆曰,明日次對,進定於今日。
申耆啓曰,今日次對,兩司長官當爲進參,大司諫尹㬦,卽爲牌招,何如?傳曰,允。
傳于申耆曰,大臣·備局堂上引見。
傳于李祖承曰,左承旨入侍。
以京畿監司徐鼎修啓本判中樞府事兪彦鎬祿捧不爲領受事,傳于李東顯曰,令地方官更爲輸送。
申耆,以兵曹言啓曰,本曹佐郞趙鎭井,身病猝重,屢度呈狀,勢難行公,宿衛重地,不可久曠,今姑改差,何如?傳曰,允。
申耆,以刑曹言啓曰,罪人崔敦行,嚴刑一次後,以誤入邪學,捧遲晩,全羅道靈巖郡楸子島,定配所卽爲押送,而到配時,令該道臣加刑一次,嚴飭該邑該島,使之另加察飭,俾無誑惑島民事,一體分付于該道道臣之意,敢啓。傳曰,知道。
申耆,以義禁府言啓曰,前珍山郡守申史源拿問照律重勘事,傳旨啓下矣。申史源時在任所云,依例發遣府羅將拿來,何如?傳曰,允。
申耆,以義禁府言啓曰,前楊根郡守李昌郁,仍令該府拿問勘處事,傳旨啓下矣。李昌郁時在任所云,依例發遣府羅將拿來,何如?傳曰,允。
李祖承,以漢城府言啓曰,生員睦仁中等上疏,傳曰,聞承宣言,館儒封章詣闕人,只十二,亦無太學通文云。十二人聯疏,前所未聞,儒疏何等體重?士習自有規度,則乃敢爲此乖悖猥雜之擧乎?欲賜處分,取見原疏,十二人中睦姓爲三,其中所謂仁圭,卽見其名於草記及問啓者,而又忽不入於昨日錄名,投跡於今日疏下,李基慶之二三其說,猶以爲駭惡,名以士子,擧措若是其無常,豈不痛惡乎?疏頭儒生睦仁中,爲先停擧,仁圭,禁其擧業,逐送鄕土,更勿接跡於城闉之內事,分付本館及本府事,命下矣。因傳敎,睦仁圭,逐送於京畿通津府,更不得接跡於城闉事,另加嚴飭之意,敢啓。傳曰,知道。
申耆啓曰,奏御文字,何等敬謹,而卽見漢城府所呈睦仁圭逐送事草記,則多有誤書落漏之處,揆以事體,極爲未安,當該堂上,從重推考,何如?傳曰,允。
刑曹啓目,良人梁德潤原情云云。旣施一次刑訊,嚴飭放送,何如啓。渠以崔哥之學徒而捉來乎?淺深眞僞,卿等詳査,可以刑放則刑放,可以刑配則刑配,必捧自渠口,斥邪說之遲晩直招,然後回粘決處爲旀,所謂冊子段,當刻內一一收聚,曹庭燒火爲良如敎。
禁府啓目,孝陵別檢申溆矣本府議啓內,身爲齋郞,初無受由之事,而擅作下鄕之行,莫重陵寢,至有曠直之境,論其所犯,極爲可駭。以此照律罪,杖一百收贖,告身盡行追奪,私罪奉敎依允爲旀,功減一等爲良如敎。又啓目,平澤縣監李承薰原情云云。只以數段句語,草草納供,不成體段,事極可駭,所當請刑是白乎矣,旣有捧草供以入之命,上裁,何如啓。數百卷不加多也,數十卷非必歇也。渠之受藏歸篋,携來繙閱,渠亦不得發明,此一款,卽渠之罪然,而渠父會族人,悉焚其書,渠又作詬詆厥學之詩與文,以明其心跡,其事昭載於乙巳査案,其書經眼於該曹判堂,及今刊本事脫空之後,更以已付丙之書冊事,挑起已灰之宿煙,不惟情實不稱當,揆以法理,自有令前令後之區別,別無更問之端兺不喩,至於李基慶同爲之說,雖似爲證左,問啓與草記太相反,彼基慶二三其說者之從炎從涼,何足爲信乎?此囚段只當以雜冊受來罪重勘,而此亦有合商量者,大抵厥冊之出來我國者,已屢百年,自芝峯類說,已有評騭之語,而弘文館藏書之閣,亦有之,近來京外之流播,不可勒歸之於渠所歸傳,本律良中減一等,爲先削其職放送,徐圖自效爲良如敎。
同成均李在學疏曰,伏以,天降景祿,國有大慶,睿質克嶷,尺衣漸長,聖主享無憂之樂,宗社奠永固之勢,吾東方億萬斯年之休,猗歟盛哉?仍伏念,臣不孝無狀,獲罪神明,一歲之中,失怙失恃,備經人世所無之禍變,而猶不知死,苟延視息,星霜居然屢改,喪制次第奄闋,冠服卽吉,人理都絶,悠悠穹壤,豈有如臣命途,如臣情境者哉?嗚呼,先臣自在宮僚,荷聖上特達之知,伊來十數年間,厚被恩眷,位至隆顯,每對家人,說道國恩,未嘗不感激而流悌也。精白一心,以效殫竭之義,訓飭不肖,克守謹愼之規,思所以報答隆渥之萬一者,實是先臣平日志事,伏惟日月之明,庶或照燭矣。訃聞之日,惟我聖上,衋然念舊,特下隱卒之敎,首尾七十有九言,字字鄭重,逈出尋常,給需庀葬,又是格外殊典,非但遺孤之哀煢交切,先臣有知,亦必隕越于冥冥中矣。興言及此,五內如割,惟有淸血之被面而已。臣雖至頑,亦非木石,荐剝之餘,殘縷僅存,一切世念,若隔前生,乃殿下特記簪履之舊,又垂雨露之私,中月未盡,除旨荐降,臣雙擎恩誥,告榮無所,以首頓地,不覺失聲長號也。念臣平日仰望我殿下,不啻如弱子之恃慈父,矧今一分自盡之道,惟在移孝,以事赴蹈,猶此不辭夷險,何敢自擇,而第臣之從前所踐歷,萬萬過分,萬萬不稱,非但臣心之夙宵兢懼,亦惟先臣所常悶念也。今於孤露之後,又復出入榮塗,冥行不已,則小器易溢,弱植必顚,大小狼狽,可人而俟,惟殿下憫其情私,憐其孤孑,勿復置之於任使之列,俾得以優游散地,全保身名,上而不累則哲之明,下而無墜家庭之訓,則臣於他日,庶有歸見臣父之顔,此所以攢手蘄祝於仁覆之下也。抑臣又有私心之傷痛憤惋者,世變無窮,亂賊層生,不幸凶逆,出於臣同宗矣。三世五卿,受恩何如,而背君忘國,稔罪積惡,逆節至憯,斷案已具,陰誅先加,輿情久激,此非但朝廷之逆節,卽臣私門之罪人也。臣旣無輔果之先見,徒切隴西之深恥,每一思惟,不禁公私之憤,弸亘于中也。噫,臣之逖違軒陛,三載于玆矣。犬馬之忱,寤寐如結,豈不欲卽謝恩命,少伸區區,而苫塊纔撤,餘哀在心,重理紳笏,情所不忍,又以久嬰疾病,屢朔沈苦,形殼雖存,神精盡銷,陳力就列,亦無其望,玆敢不避干冒之罪,悉暴悲苦之懇。伏乞聖慈,俯賜矜察,亟命遞臣所帶兼銜,俾安微分,仍治瀆撓之罪,以肅朝綱,千萬幸甚,臣無任云云。答曰,省疏具悉。卿其勿辭行公。
辛亥十一月初九日辰時,上御重熙堂。刑曹堂上入侍時,右副承旨申耆,假注書鄭尙愚,記注官金良倜·承膺祚,刑曹判書金尙集,參判李時秀,以次進伏訖。上命讀公事判付訖。上曰,刑曹堂上進前,尙集等進伏。上曰,卿等旣在法官,中人之爲邪學者,隨聞捉來,或懲治或曉諭,以爲改圖自新之地,可也。尙集等曰,聖敎如是,臣等敢不着意擧行乎?命退,諸臣以次退出。
辛亥十一月初九日辰時,上御重熙堂。左承旨入侍時,行左承旨李祖承,記事官李海淸,記注官金良倜·承膺祚,以次進伏訖。上命書榻敎曰,楊根郡守當日辭朝,仍命讀公事,書判付訖。命退,承史以次退出。
辛亥十一月初九日巳時,上御熙政堂。大臣·備局堂上引見入侍時,左議政蔡濟恭,左參贊金華鎭,禮曹判書鄭昌順,行副司直李柱國,吏曹判書李,戶曹判書趙鼎鎭,大司憲李致中,訓鍊都正趙心泰,行副司直李邦一·徐有大,右副承旨申耆,假注書鄭尙愚,事變假注書任㸁,記注官金良倜·承膺祚,司諫李秉喆,持平鄭東愼,以次進伏訖。濟恭曰,數日來日氣溫和,聖體,若何?上曰,一樣,而再昨夜雨,殆同夏雨,故耿耿不寐,昨又以秋曹文案,侵夜酬應矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。上曰,予當先言之,近日中山之謗書盈篋矣。濟恭曰,今承下敎,知有人言,臣則不聞不知,而惶恐不知所達矣。上曰,昨日湖南査啓判付後,有所傳敎,而以治化未敷爲言矣。濟恭曰,世豈有如權·尹兩賊之滅倫悖常者乎?伏見傳敎,以五品不遜,十行絲綸,誕敷責躬之敎,臣固欽仰,而此實臣之罪矣。此輩皆是與臣素有聲息,間多有爲臣侍生者,臣若常時責勉,則豈有是事乎?臣實抗顔無地,而外面言之,非胥命之事,非引義之事,故今雖登筵,而不勝靦然,臣面欲削之矣。大抵渠輩無歸宿處,而有此事矣。上曰,予不待卿言,已言及於刑官,此學果始熾於癸卯·甲辰以後,而今則雖賞之,不竊矣。第此事難以刑政專治,眞贓之已現發者,以法繩之,而其中漸染詿誤之類,若善爲牖迷,則豈無覺悟而歸正者乎?不可日日以此酬應,故昨已收殺,今日以後,非自朝家用力處也。調劑之道,頃筵旣一任於卿,未然之前,猶付之於卿,已然之後,尤當屬之於卿,且卿旣以於渠輩,素有聲息爲言,則豈不責勉於卿乎?士族則卿足可禁斷,使之自起自滅,至於中人以下,使刑官或爲懲治,或使曉諭,如此然後,自可爲防戢矣。濟恭曰,凡係士族,則臣敢不責之禁之,以爲止息之方乎?此事足可自下禁止,而今至於推上朝廷矣。上曰,自下掩置,故乃至推上朝廷,而推上朝廷,亦安知不有益乎?但不如早爲自禁止,初無是事之爲愈也。且申史源,誠有罪矣,渠爲一郡之命吏,若有嚴禁,則豈至於此乎?仍命耆,讀李承薰供辭訖。上曰,此似緩治,而旣無罪案之綻露,買來之冊,卽不過一種,其後又作闢異文云。特用寬典,使渠改圖自新,好矣,何必深治乎?濟恭曰,聖敎誠至當矣。自此渠於邪學,攻之必倍於他人矣,不然則豈可曰人乎?第臣有一慮焉,承薰供辭中,有禍心等語,此供若傳播,則恐有惹鬧之端矣。上曰,已有所飭敎,此後則似不敢爲矣。昨聞承宣言,有一疏章到院,而不捧云矣。上曰,儒生處分傳敎,卿果見之乎?濟恭曰,俄始見之矣。上曰,只十二人聯疏,果何故也?濟恭曰,渠輩初欲同參矣。見疏本後,以爲吾輩當別爲治疏云,而終若不爲,則有竝與斥異端而不爲之嫌,故末乃爲之云矣。上曰,其中睦仁圭,卽當初發通人也。發通何意,割名又何意?卿等所知之輩,所爲誠若魑魅,難以知之矣。濟恭曰,此則臣未知之矣。上曰,俄又見一疏本,以李東郁書狀時雜書出來之故,直請回示,其律名豈不怪駭乎?回示,卽用於軍中之律也。灣尹非但二品職,書狀卽是兼臺,兼臺,豈可回示乎?其疏語,可謂貽羞極矣,所謂闢異之論亦如此,豈不慨然乎?灣尹欲回示,兵使當爲之乎?監司當爲之乎?渠可自爲乎?如許玉堂,古豈有之乎?其言可謂使人大慙矣。原疏捧納承旨,卽灣尹之四寸也。旣非大義滅親之事,則律名如是,而不爲引嫌,循例捧入,似如何矣?濟恭曰,堂疏之直請回示,誠怪駭矣。上曰,次對爲之。濟恭曰,此平安監司洪良浩狀啓也。以爲各邑災報,今纔齊到,而慈山等十四邑,皆以無災報來,平壤等二十八邑,各樣田畓災,合爲一千一百二十九結零,請令廟堂稟旨,分付矣。執災分俵,旣命一委道臣,依狀辭許施之意,分付,何如?上曰,依爲之。出擧條濟恭曰,此黃海監司李敬一狀啓也。海州等七邑,置之尤甚,金川等十邑,置之之次,長連等六邑,置之稍實,仍以爲,各邑災摠,今玆釐正,而各樣田畓災,通計爲四千六百五十三結十二負三束,禾穀豆太失稔尤甚邑,限折半,之次邑,限三分一,稍實邑,限四分一,以相當穀準折代捧,待明秋還作本色,數三便民之方,開錄于後,竝令廟堂稟處爲請矣。其一,管理營所管大興山城軍餉糶糴,失稔之年,捧留本郡,已多其例,今年姑爲捧留該郡事也。其一,尤甚邑,限明秋勿定配所事也。其一,牙兵冬三朔輪防停止事也。其一,推奴徵債,限明秋防塞事也。分等·災摠·還穀等事,已於他道狀本,竝許依施,海西不可異同,餘外管理穀捧留該邑,尤甚邑勿定配所,巡牙兵輪防停止,推奴微債防塞等事,亦係便民之政,竝依狀請施行之意,分付,何如?上曰,依爲之。出擧條濟恭曰,江界蔘弊,爲宵旰西顧之憂者,已有年矣。前此省減之恩,姑無論,試以今年所減言之,例貿體蔘,旣除五斤。又因江倅陳疏說弊,自廟堂方擬加除十斤,付之倭廳,從便區劃,而聖意以未盡副江民之願,猶有所熲熲者,故以此書問於箕伯及江倅,其答次第來到,而江倅則以爲,今年見減十五斤之外,更除五斤,則江州蔘弊,庶可釐革,箕伯則以爲,稅蔘例貿,均是任土之貢,則有請輒減,特恩隆摯,何敢每每希望乎?假如江倅之言,又減五斤,則今此先減十斤之價,艱辛自別備中區劃,更無着手之處,五斤價八千八百兩之逐歲本錢,從何辦出乎?末又以爲,聖慮猶復懇摯,尙以今年十五斤之減,爲不足,則在下仰體之道,豈敢膠守己見,不思措處之方乎?仍以貿蔘條餘剩,有所云云矣。臣因是而百計思量,聖意必欲盡除江弊,而江倅亦以加除五斤,爲救弊之要,則何可以五斤價直之無所出處,寢而不行,使九仞之山,有一簣之虧乎?朝家之劃給年例貿蔘價米,恰爲九千一百十五石零,而一千一百二十石,則以今春蠲減五斤價條,年年計除,別件還錄,以待前頭需用之時,而實在猶爲七千九百九十五石零矣。前日所云各項小米發賣條,竝取餘剩,以補蔘價者,聖敎之以爲國體苟簡,誠至當之敎也。此則雖不可更議,而至若年例貿蔘價,卽江民口吻中物,以渠口吻之物,除其骨髓之冤,揆之事理,旣甚穩便,論以國體,亦無苟簡,夫蔘一錢,以錢十一兩爲定,則五斤價當爲八千八百兩矣。今以貿蔘條米七千九百九十五石零,發賣於列邑納還之民,則常年價直,決無不滿四兩之理,如値歉歲,則雖五兩六兩,亦所當捧,詳定外餘剩,若只以一兩爲式,則必優優有餘地矣。就七千九百九十五石之數,推其餘剩一兩,則錢亦當爲七千九百九十五兩,且詳定元數之以例貿元價出給者,本以錢四兩二錢,爲一錢蔘之價,則其錢亦爲三千三百六十兩,以上項餘剩錢七千九百九十五兩,都合元給錢以計,則爲一萬二千一百六十兩,就此中計除五斤價八千八百兩,則餘數爲三千三百六十兩,又有雲坡店稅五百兩之年年添補者,則每年餘數,當爲三千八百六十兩,凡此數爻,自箕營詳悉無遺,每年八百八十兩,計給倭廳之後,餘數則報于備局,封不動以置,有若勅庫錢之不敢遷動,以待意外之需,則加除五斤之恩,可以永祛江界之弊,而其所區處,綽綽有餘裕矣。第有一事之可以弛張者,戊申年,因信蔘價八萬兩之捧留江府,就此條中,次次計除,例貿蔘價,而元價米發賣,則姑令停止,拖至再明年,更當作錢,而見在江府之錢,尙餘四萬餘兩,此則仍作留條,以待有用,而例貿價米,則不待年限,自今年如例作錢,詳定元數,則以例貿元價,出給餘剩條每石一兩,則添補於五斤價,然後可無掣礙之端矣。如是區處,則江民之一年所擔者,只是稅蔘十五斤,例貿體蔘十五斤,都合三十斤而已,廢四郡四五百里之內,雖或有蔘荒之時,所採者寧有不滿三十斤之理乎?此後則無論道伯邑倅,更不當敢以蔘弊二字,煩浼於九重之聽,於公於民,誠莫大之幸也。米錢數爻,語甚猥屑,似不宜條陳筵席,而蔘政卽爲民大事也。不如是,則京外擧行,或有疎漏之慮,日後遵守,易致稽忽之患,故不避煩瀆,敢此細陳,而亦當自京,成出節目三件,一則送于箕營,一則送于江界,一則置之倭廳,以爲京外互相照管,永久惕念遵行之地,何如?上曰,依爲之。出擧條曰,自今朔當爲儲窠矣。郡守以上窠,則京職中可擬之人,每患苟簡,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條柱國曰,本廳軍校放料,專以還耗與保米頒給矣。今年則皆以錢代捧,如此之歲,留庫米中取用,已有前例,下詢大臣處之,何如?上曰,大臣之意,何如?濟恭曰,事勢如此,姑以留庫米推移放料,明春以錢分還,待秋還作本色,恐好矣。上曰,依爲之。出擧條濟恭曰,聞戶判言,今年收租,足比豐年摠數云。今年益下之惠澤,至矣盡矣。至於田災,尤是曠絶之特恩,而收租如此,可知各道年事之稍稔矣。上曰,災政,一付之道臣,故似然矣。濟恭曰,聖敎誠然矣。自朝家若許劃,則給災之數,必夥多矣。上曰,凡事付諸當之者,則果有其效,故今番禁邪學,亦付諸卿,意有所在矣。耆曰,備堂畢奏事之後,兩司諸臺,宜卽傳啓,而及夫諸宰旣退之際,始乃進前,事甚未安,入侍兩司諸臺,竝推考,何如?上曰,依爲之。出擧條致中·秉喆·東愼等曰,臣等衰朽魯鈍,本不合於淸朝耳目之任,而飭敎之下,冒沒出肅,隨參賓對矣。未及周旋,不卽傳啓,至有承宣請推之擧,壞損臺體,已無餘地,臣等以何顔面,一刻晏然於臺次乎?請命遞斥臣等之職。上曰,勿辭。耆曰,致中·秉喆·東愼等,一日再啓煩瀆,退待物論矣。上曰,知道。出擧條命書榻敎曰,未肅拜玉堂竝牌招。仍命退,諸臣以次退出。
上在昌德宮。停常參·經筵。
大殿·惠慶宮·中宮殿,內閣·政院口傳問安。答曰,知道。王大妃殿,內閣·政院單子問安。答曰,知道。大殿,朝廷二品以上·六曹堂上·大司憲口傳問安。答曰,知道。王大妃殿,朝廷二品以上·六曹堂上·大司憲單子問安。答曰,知道。
申耆啓曰,大司憲李致中引避退待,執義許晊,掌令權儐在外,掌令金孝眞未肅拜,持平朴孝成在外,持平鄭東愼引避退待,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李亨元曰,左承旨入侍。
傳于李東顯曰,同副承旨入侍。
以校理李羽晉·宋民載,副校理申馥,修撰尹光普·申獻朝,副修撰吳泰賢·朴奎淳,牌不進罷職傳旨,傳于李亨元曰,只推。
以校理李羽晉·宋民載,副校理申馥,修撰尹光普·申獻朝,副修撰吳泰賢等再招不進罷職傳旨,傳于李亨元曰,只推,更爲牌招。
以副修撰朴奎淳,牌不進罷職傳旨,傳于李亨元曰,只推,更爲牌招。
李亨元啓曰,明日常參·經筵,取稟。傳曰,停。
以全羅監司鄭民始啓本罪人李益文興德縣到配事,傳于申耆曰,不過申飭,特從三令五申之意,與同罪諸漢放送,此後手本,一依買賣實數以啓事,令該署提調嚴飭。
申耆,以備邊司言啓曰,因慶尙監司鄭大容,以昌原量田勿施事狀啓,有草記稟處之命矣。朝家改量之令,初豈出於損下益上之意乎?只爲其釐正經界,公而無漏稅之患,私而絶白徵之弊,而守令之見識到此者,未知有幾人乎也。今以嶺伯狀啓觀之,昌原前府使梁塤事,萬萬駭然。豪右兼竝,奸吏幻匿,若能嚴搜明剔,屬之於公,則夫誰曰不可,而此則不然,不思恤民,惟務加摠,勒陞等數,强幻田形,抑增尺數,新結之加於舊結,恰爲一千二百餘結。昌原雖曰,府使,幅圓不甚廣大,則千餘結之舊無今有,實是理外,衆怨安得不朋興乎?當此扶杖聽詔者,皆願少須臾無死之日,獨使昌原一邑之民,無樂生之心者,此豈可成說乎?今年改量,明春又量,決是行不得之政,如欲解其倒懸,姑令依舊量施行,然庶可以慰悅民心,依狀辭許施之意,分付嶺伯,稍待年事豐登,民力蘇完,更令經紀改量,係是不可已之事,以此竝爲分付,梁塤罪狀,不可仍置,令攸司勘處,何如?傳曰,允。矇然磨勘之道臣,事當重勘,而一則旣遞,一則自首,姑爲減等,晩時自首,使朝家本意,不免欺吾民之歸,不可以功掩罪,爲先越捧十等,以謝昌原之民,可也。
申耆,以備邊司言啓曰,舟橋今將始役,而句管無人,行副司直金文淳備局堂上還差,使之仍察舟橋之任,何如?傳曰,允。
申耆,以舟橋司言啓曰,舟橋排設吉日,今月十一日爲吉云。當日臣文淳,率都廳朴基豐,出去始役之意,敢啓。傳曰,知道。
申耆,以刑曹言啓曰,依下敎,罪人崔敦行,不爲發配,放送之意,敢啓。傳曰,知道。
辛亥十一月初十日辰時,上御重熙堂。左承旨入侍時,行左承旨李祖承,記事官李海淸,記注官金良倜·承膺祚,以次進伏訖。上命讀公事,書判付訖。上曰,左議政已出去云耶?祖承曰,未及聞知矣。上曰,大臣如或未及出去,姑爲留待事,招致錄事,分付,可也。賤臣承命出傳。仍命退,承史以次退出。
上在昌德宮。停常參·經筵。
夜自一更至四更,灑雨下雨,測雨器水深五分。
李在學啓曰,明日常參·經筵,取稟。傳曰,停。
李祖承啓曰,大司憲李致中,持平鄭東愼引避退待,執義許晊,掌令權儐,持平朴孝成俱在外,掌令金孝眞未肅拜,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
趙尙鎭啓曰,右承旨李亨元,今日不爲仕進,卽爲牌招,何如?傳曰,許遞,前望單子入之,待下批,牌招察任。
承旨前望單子入之,李在學·徐龍輔·金載翼落點。
傳于申耆曰,輪對官入侍。
傳于李在學曰,左承旨入侍。
傳于李在學曰,權·尹兩囚處斷文書,權日身初供判付,令該曹謄關,嚴明措辭於箕伯灣尹及三使臣處,俾各益知西冊之禁,年前西學雜冊之出來,未必伊時使行之獨爲不掩之致,而異國不輕之書,三使臣之無難受幣,貽羞莫甚,又不但其時使行如此,其前其後使行之受來西冊者,看作例事,尤豈成說?此後各別嚴飭,無或更犯事,一體行會。
以京畿監司徐鼎修啓本,邪學冊字禁斷之意知委各邑事,傳于李祖承曰,與下廟堂傳敎,一體曉諭防曲事,回諭。
李在學,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
申耆,以兵曹言啓曰,景福宮衛將金聖龜身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
李祖承,以刑曹言啓曰,今日自臣曹,罪人鄭儀赫·鄭麟赫·崔仁吉·崔仁成·孫景允·玄啓溫·許涑·金啓煥·金德愈·崔必悌·崔仁喆等十一名,一倂捉來,或施威或嚴刑,以西洋邪學絶意不復更事之意,發問目申申曉諭,則鄭儀赫·金啓煥·金德愈等,最初平問之時,言下卽服,以快覺邪學不敢復爲納招,崔仁吉·崔仁成兄弟,初頗堅持,强而後,以更不爲邪學納招,孫景允·玄啓溫·許涑三人等,或刑三四度,或刑十餘度,然後始以西洋邪學不敢復爲,口呼納招,故謹以傳敎內辭意布諭後,竝嚴飭放送,而最可痛者,崔必悌之其父涕泣哀乞,而終不回悟,崔仁喆·鄭麟赫之兄弟歸順,而獨自頑忍,準次嚴訊,一味牢拒者,人理滅絶,誠極痛惡,而旣有出付其父兄,使之開諭之命,故捧侤音出付,三日後來告事,分付。邪書十四卷,竝爲收聚,燒火曹庭之意,敢啓。傳曰,知道。權日身推訊限滿,在明日云,而明日以後,連値坐齋,退限十日,使渠獄中更圖自新,崔必恭亦爲仍囚,日身若自新,則必恭亦當自新,兩囚等,卿等今日開坐時,更爲捉致曹庭,曉以義理還囚,而不服三人等,各其家長捉來,其間改心與否嚴問,至於詿惑中人之魁首,無出於必恭,必恭處,先以中人之同學者京鄕幾人,施威嚴問,如有指告者,草記後捉來,依前此捉來人例擧行,今此中人等詿惑者,必欲掃蕩窩窟者,一則欲人其人,一則寓化民成俗之意。大抵中人輩,非兩班非常人,居於兩間,最是難化之物,卿等知此意,各別査究,如或一人倖漏,一人誤罹,要之皆期於革舊圖新,則卿等可謂效一日之責,惕念擧行,朝家則以礪俗敦風之憧憧一念,不能暫弛,早朝臨殿,問卿等赴衙與否,卿等尙在家,有司者恪勤之意,果安在哉?卿等爲先從重推考,雖以防曲曉諭一事言之,期限二十日,出於寬緩,卿等擧行太沁泄,未聞一人一冊燒火或自現者,各部官,發牌嚴飭,可也。
李祖承,以刑曹言啓曰,因鄭儀赫等論理草記,傳曰,知道。權日身考訊限滿,在明日云,而明日以後,連値坐齋,過限十日,使渠獄中更圖自新,崔必恭亦爲仍囚,日新若自新,則必恭亦當自新,兩囚等,卿等今日開坐時更爲捉致曹庭,曉以義理,定日還囚,而不服三人等,各其家長捉來,其間改心與否嚴問,至於詿惑中人之魁首,無出於必恭,必恭處,先以中人之同學者京鄕幾人,施威嚴問,如有指告者,草記後捉來,依前此捉來人例擧行,今此中人等詿惑者,必欲掃蘯窩窟者,一則人其人,一則寓化民成俗之意,大抵中人輩,非兩班非常漢,居於兩間,最是難化之物,卿等知此意,各別査究,如有一人倖漏,一人誤罹,要之皆期於革舊圖新,則卿等可謂效一日之責,惕念擧行,朝家則以礪俗敦風之憧憧一念,不能暫弛,早朝臨殿,問卿等赴衙與否,卿等尙在家,有司者恪勤之意,果安在哉?卿等爲先從重推考,雖以坊曲曉諭一事言之,期限二十日,出於寬緩,卿等擧行太沁泄,未聞一人一冊燒火或自現者,各部官,發牌嚴飭可也事,命下矣。依下敎,罪人權日身,更於曹庭,以前後判付內辭意,及覆曉諭,則所供內以爲,遲晩納招之前,雖不免心口不相應之罪,而旣已遲晩,今於傳敎之下,安敢更瞞朝家,重得罪於聖明之世哉?所謂耶蘇之學,卽是妖邪不正之道,壞人心術之言,今乃大覺,悟其前罪云,察其言貌,顯與前日强應之時,有渠自呼寫,別無難色,又以開曉崔必恭同被好生之德申諭,則以爲,敢不竭力言及,而渠於必恭,在當初則雖是同志,而今則渠雖覺悟,必恭則迷惑如前,便是楚越,雖言之而未必見聽從,故期於退限前力勸開悟之意,更加申飭,崔必恭則不但平問與施威而已。使其叔其弟,躬入曹庭,使之勸悟,則其叔與弟,無數涕泣懇乞,而一味牢拒,無意聽從,嚴問其同學幾人,則噤口結舌,一如前日,凶忍頑毒,誠不可以人類責之,待明日栲限,加刑取服計料,崔仁喆,其兄仁吉來告內,以爲,皆已革心棄邪云。故竝致曹庭,使渠口納供,則崔仁喆所供內,以爲再昨日訊推之下,爲邪學所惑,終是抵賴,迷不知悟,歸家二日,老母兄弟,多般泣諭,必欲日新,故亦知前日之非,今於官庭,以耶蘇之學,妖邪不正,不敢復爲之意,遲晩云。鄭麟赫,其父道弘,其兄儀赫,同爲率來,麟赫所供內,以爲,崔必恭卽渠同姓五寸姑母之子,而玄啓溫卽渠同生弟麟赫之藥局同事人,故渠兄弟,其時與崔玄兩漢逐日相從於麟赫之藥局,習聞兩漢之邪言,漸漬日深,戊申三月,遂至誤入邪學之境,日日講論,迷不知返,故昨年十二月,渠父道弘及渠兄師赫,抵死禁斷,至親族屬,萬端開諭,而猶爲酷信邪學,末如之何,權日身則己酉春間,必恭來言,到渠家而盛稱高學,故卽爲往見,則天堂地獄等說,多般敎諭,益信其學,至於冊子,則袖珍一冊,切要上一冊,實義二冊,自證四冊,亦爲借見於必恭處,而其中袖珍一冊,邪學中日課者,故手自抄謄四十餘張,以爲日誦之計,渠同姓三寸叔道凝,居永同地,而昨年九月上來時,亦聞必恭及渠兄弟之言,亦以爲好,今年正月下去時,實義二冊,自證四冊,袖珍一冊及諺書抄翻袖珍,竝爲持去,切要一冊,盡見後還授於必恭,而袖珍中又抄出小紙,入於囊中輪誦者,今初九日朝前,燒火家中矣。耶蘇與敎主,今覺前非,甚於殺父之讎,渠等今日之心,欲食耶蘇之肉,寸斷敎主之肝,若於今後,更有崇邪學之心,則與禽獸一類云。崔必悌,其父宗益來告內,昨今兩日,渠之夫妻,涕泣哀乞,親黨諸族,多般勸諭,則必悌亦涕泣而言曰,姑觀今宵,更當思量云。當初定限,旣在明日,故使之待明來待,五部官員,卽爲發牌,以邪學自首,邪書現納,使之星火擧行事,另加嚴飭,鄭麟赫所供中,旣以八卷邪書,其叔道凝,持去永同地云。上項道凝,自該道卽爲捉來,所持去冊子,一一搜納,燒火營庭,道凝之邪學與否,嚴加究覈,如卽開悟,以不復爲耶蘇邪學,嚴捧侤音後,卽爲放送事,分付道臣之意,敢啓。傳曰,知道。權日身,爲先除拘繫事,分付。欲與崔必恭酬酢開諭,亦勿禁止,渠等族屬親知之爲曉惑來見者,依俄者口傳下敎,切勿防禁,必恭亦於過齋後,加刑取服,可也。
申耆,以刑曹言啓曰,依下敎,兩司掌務書吏等,各決杖一百,放送之意,敢啓。傳曰,知道。
江界府使權疏曰,伏以,前月十八日,惠慶宮誕辰,元子宮初度,同日兩慶,實往牒未有之事,我國無疆之休也。滿朝卿宰,咸造候班,在外侍從,亦多赴京,而臣於是日,蒼黃在途,瞻望忭祝,反顧怵惕,臣之情事,尙何言哉?仍伏念,臣罪臣自知之,辜恩負心,死猶難贖,我殿下誠欲罪臣,于嶺于海,何地不可使禦魅,而乃反授以臥內之符,假鎭邊之節,俾典保障雄府,而以弊邑之復舊樣,添書別諭,申加飭責,臣雖愚昧,豈無所以仰揣也哉?江界之弊,已至無奈之境,賤臣之材,本無可試之能,聖上非無俯燭,而特遣廟堂之臣,則泮渙之民心,或可倚重,創許疏啓之路,則切急之事情,或可備悉,故姑以包容之念,指示報效之道耳,臣受命以後,不暇訟愆,只益銜恩,力疾驅馳,無少休息,冒炎雨越阻,發行第十五日,得抵本府境內,見一民人,則輒問疾苦,對一校吏,則多費講究,先將聞見所及,參以愚淺所量,治上一疏,庸體九重曲察蔀屋之念,竊附古人圖上流民之義,而不拘格例,語多煩屑,伏惟恕察焉。臣於入境之後,擁馬而訴於道,抱牒而造于庭者,率皆年踰六七十之民,而貌多樸直,言出悃愊,曰此邑之累萬民戶,今爲數千戶,而餘者尙此荷擔而立者,專出於貿蔘之弊,而軍田糴三,大弊隨之,無論官府村閭,百弊千瘼,歲增月滋,勢將空邑乃已,昨年自朝家,特蠲一千三百陳田之結,仍令隨起隨稅,今年又減貿納條體蔘五斤,尾蔘二十斤,如天惠澤,入于骨髓,雖是遐外無知之類,豈不欲感戴國恩,效死勿去,而目下罔措之勢,來頭必至之憂,與前別無異焉,終必難保而已。今者格外遠莅,將何計策,救焚拯溺也?臣正色責諭曰,朝家之軫恤汝輩,至矣盡矣,何乃苦不知足,不思招集奠安之道,而反歸忘恩背德之科也?民人曰,入山之節,點丁錄案,出山之時,搜括秤量,已成挽近法例,故當年所採,不滿一根,而未捧者與多採者,推移通計,則所謂利採之年,京司各營稅納條十五斤外,或有斤兩之餘,以補於例貿條,失採之年,稅或不足例貿,則受本價,斂錢添貿,勢所不已。蓋甲辰別貿條,丁未信蔘條,雖不得不依卜定準納,而分三等戶斂之錢,不知爲幾萬兩,闔境蕩竭,繹騷逃散,殆無餘地,其後三年例貿條三十餘斤,年年未準納,而不得督責者,雖欲斂錢,實無奈何故也。例貿條之三年未準納,或半或過半,又成近例,故今年體五斤,尾二十斤之特減,愚民反不覺其目下爲惠者此也,國家軫念之澤,寧或不知而然乎?淚隨言下,眞情可見,譬猶重縛倒懸者,特或寬緩,感固有之,全體未解,懸則如故耳。臣因此而思之,天下事未始非良法美制,而久則弊生,弊有可以漸次蘇救者,有可以一切矯革者,我國蔘貿之專責於江民,本非良法美制,而弊生之後,漸次蘇救,亦已多矣。然且愈救而愈痼者,未得一切矯革也。自前爲蘇救之責者,輒曰減數,滅之又減,乃至于此,此如芟其枝而枝益蕃,根未拔而根益固,臣則曰,姑息之政也。又曰,添價,朝家雖不恤經費,從時價許貿,若使江民貿納,則江之蔘價,日增月加,江民終必斂錢,臣則曰,難繼之道也。有爲矯弊之策者曰,分定於關西·北産列邑,一如嶺東·南之邑邑貿納,苟然則在江民祛弊,而朝家自前以移轉,難之,臣不敢强請也。臣伏念事遵經法,然後謀始洽末,俱得其正,凡係土産,自外進獻,凡係需用,作貢策應,國之經法也。蔘之萊府所用,國之交隣重需,捨經法而專責江民,未免不善謀始,今當矯弊,捨經法而又何可以治末哉?一言蔽曰作貢,而作貢之議,非臣獨見,夫孰曰不可,而其法視恒價給優利,然後乃可爲也。萊府所用,不過中品細蔘,今以體蔘一戔價十三兩,尾蔘價七兩,設貢於本道監營,則西北蔘商風趨雲集,雖年久之後,必無刁蹬之弊矣。江界例貿條,自今年爲體蔘三十斤,尾蔘五斤,本價當給者,爲二萬二千四百四十兩,此外添得四萬五千五百六十兩,則可以作貢,而三倍之價,不犯經費,區劃無路,故前後矯弊之議,無得以作貢爲言,而前道臣沈頤之,始以折半作貢事論啓,其區劃設施之道,以本營別備條一萬五千兩,會付耗條五千石爲請,則廟堂以耗損穀簿,難之,姑寢不行矣。臣亦有聞見,豈不知許多添價,無以從經費中劃出,而竊謂生財之道,不必遠求,自本道之上不犯經費,下不斂民戶,有可以每年取用,用之不竭者,道內小米,全耗會付,而穀多則反害民,故毋論經費補用與各司請得,年年作錢,其數不貲,每作錢令出京司差人,左右請囑,圖得下來,營下監色,操縱排定,以分其利,列邑吏胥,減報市直,以幸料賴,今世所稱不勞而橫財者,卽干涉於關西作錢事,此曷故哉?以其詳定一石三兩外,有許多剩餘故也。槪聞道內物情,則雖平年,小米一石,價過三兩者,固多矣。穀貴之歲,則爲六七八兩者居多,如再昨年,則或踊至十有餘兩云。作錢無槪限,市直有高下,而假令每年發賣爲數萬石,詳定外剩餘,當爲幾萬石乎?此若生穀之民,掌簿之吏,些少口吻中物,則在朝家,或可勿問,而發賣惟貞之穀,取用時價之錢,名正言順,則何必曰,詳定剩餘,而使許多公貨,不在上不在下,從中消瀜於牟利輩冗費乎?無名無義,莫此爲甚,臣謂自今以後,作錢石數,自京司行關本道,而勿送差人,自本營探察穀裕邑,市直酌定,行關作錢,收捧後詳定上納外,剩餘多小,別立貿蔘庫,儲置需用於貿蔘添價,則平年數萬石之剩餘,洽可當四萬五千餘之添價,或値穀貴之年,則貿蔘庫當充羡,不可勝用矣。且萊府所用,隨入隨送者,而曾聞地部所儲,每年除縮,此非省費之道也。每年從所入,責納於本道蔘貢,則體三十斤,尾五斤,不必爲每年準例,豐歲少貿,歉歲多貿,則此又理財之道也。至於別貿蔘信使蔘,不恒有之需也。百年之內,僅二三出,則煞異於年例需用之作貢策應嶺東·嶺南·關北産蔘則一也,而東·南以品佳之故,邑邑責納,西北以品劣之故,無邑貢之規,國之重需,一時貿納,雖或價不相當,視東·南無足以爲弊言,臣謂別貿條信使條當其時量入,排定於關西·關北産蔘之邑,而比他邑稍優,分定於江界,則江民以一時役重,不必困而至於逃也。然則例貿條,屬之蔘貢,別貿條信使條,屬之分定,惟稅蔘京司各營納十五斤,自在江界矣。以見在民戶,計其丁口多少,分三等排定十五斤之數,無論採納與貿納,以戶役年年收捧,江民之遷而還入者,三年除役後,徵下戶之蔘,他邑民之新入者,五年除役後,徵中戶之蔘,入山者不必點閱,出山者不必搜括,任渠自往自來自納,應納之外,自作己物,俾作生涯,此聚民之道也。江民之十年間移避者,初非高飛遠走,北踰薛罕嶺,姑接於長津新府,踰狄踰嶺,分處於熙寧等邑,時常往來耘田曰,棄此多出粟之饒地,溧泊他鄕,豈樂爲哉?廢農採蔘,不私一毫,而終亦斂錢,錢亦難辦,隣族之徵又至,畏此不還,其言絶可悲矣。時居民之粗解官府事者曰,甲辰·丁未許多斂錢後,江民蕩散,一國所知,故戊申以後三年例貿條,太半未準納,而尙不督責者,似出姑息之政,而若令準納,則餘民將去,又若別貿條信使條之責納,如甲丁之爲,則此邑必空,其言亦不誣矣。今方入把之節,逐日盈門者,老病逃故未頉之訴也。蔘丁從軍額中出,而許多雜頉,無丁可代,民則日縮,蔘則歲縮,必至之勢也。此臣到邑十餘日內,所耳聞目覩,蓋以事理推之,的然易知故也。朝家以貿蔘三條,姑付之日縮歲縮之地,而不思及今變通,則江民聚散,姑捨是,來頭不得不用之需,營邑,何以責納?地部,何以區劃?廟堂,何以議處?此臣所大憂者也。以此之故,臣於諸般邑務,未暇察理,先思三貿條之矯革,停餐而思之,減睡而思之,思之又思,欲發心,自以爲思得者,右所陳作貢之規,生財之道,分定之法也,亦出於萬不獲已,則非敢曰,七停八當,要行卽行,而或有槪於聖心之萬一,則不煩詢議,直下處分焉。今臣所言,事係更張,孰不以爲迃且妄,而殿下於江州事,憧憧憂念,屢勤辭敎,臣所仰聆也。臣到江州,明知江州事勢之決不可因循彌縫,而不以實告之,則是負殿下也。招集民戶,固知爲目下當務,而三貿條,一味仍置,則江民,由前而如鳥傷弓,由後而如虎忌穽,居者尙此重足,往者,何望旋踵?雖日事勞徠,其積畏約之心,猝難感回,故從前朝家蠲減之澤,官府撫恤之政,別無效益者此也。似此實狀,臣豈欺殿下哉?至若軍田糴三弊,何邑無之,而此邑最甚,他邑則三弊各有源流,而此邑則蔘弊爲三弊之源,蔘弊之故也,民小之弊也。民小而元田之結稅,不可縮也,民小而元額之軍摠,不可減也,民小而元數之糶分,不可廢也。於是乎隣族之徵,歲以爲例,有實之民,最先移避,餘存之民,困益困而不得不逃也。今若源弊祛,而民戶還集,則田可復闢,額可漸充,糶可均分,此如腫根一拔,新肥自生也。今殿下若祛源弊之痛革,則三弊蘇理之策,臣謹當次第條陳也。臣受恩如天,而未效絲毫之報,負罪如山,而反受民社之托,此正臣效死殫竭之地也。見今江民聚首相告曰,上有特遣之旨,下有直啓之路,此太守之莅此地,吾輩再生之秋也。然而官府無蘇救之新策,朝家無矯革之新令,則江民解體,當一倍於前,雖日來告去,臣以何辭慰撫而挽執乎?殿下雖令臣渡浿水,促入禁門,臣將何顔進伏於咫尺前席乎?臣罪到此,萬死不可贖,雖以臣私計言之,如窮人無歸,情亦慽矣。言不知裁,尤增死罪云云。答曰,省疏具悉。自見疏本,爲江民必欲溝壑而袵席之,其策無出於作貢與給價,而作貢之利害,無以逆覩,給暇之方略,自有其路,但各衙門發賣穀剩數之取用,國體萬萬苟艱,此則卿言難從,問于廟堂,別般彌論,本府納例貿蔘,前此省減外,今年所減者爲二十斤,餘不過十餘數,自此可以粗紓西顧之念,卿其知此爲江民之苦心至誠,民戶之之他者,安集招徠,田野之汚萊者,勸令墾闢,能復櫛比之舊樣,卿可謂不負特畀之眷,更須惕念對揚。
獻納宋翼孝疏曰,伏以,臣猥以無似,濫蒙洪造,出入三司,于今五六年矣。絲毫莫效,愧懼徒積,不意薇垣新命,忽下於病伏涔涔之中,繼以飭敎截嚴,臣驚惶震惕,不敢言私,章皇出肅,粗伸義分,而第臣素患咳喘之症,近成癃痼之疾,痰火交攻,氣息澌綴,自値寒節,每致沈困,昨夕歸路,重觸風冷,頭疼如碎,身寒如束,達夜叫苦,目不交睫,神眩昏瞀,欲起旋仆以此病狀,束帶赴公,萬無其望,不得不冒入文字,略暴微懇。伏乞天地父母,俯垂諒察,亟遞臣職,仍治臣瀆撓之罪,以肅朝綱焉。臣旣乞免,何敢以言責自居,而事在目下,不容泯默,敢此附陳焉。嗚呼,異端之說,孰非傷倫敗俗,而古今天下,豈有如持忠·尙然之窮凶極惡者哉?道臣之査,秋堂之啓,俱已言之,臣不欲復汚筆舌,而苟究邪說之所起,必有妖書之所傳,臣向伏見洪樂安問啓奏對,平澤縣監李承薰,於其父東郁燕行時,購來數百卷書,携入泮中,聚會講隷,以此承薰,方在置對,未知處分之如何,而大抵,專對之臣,雖在象譯輩尋常禁物,惟當痛禁之不暇,噫,彼東郁,身爲行臺,遠求妖書,授之其子,蔓滋火煽,遂使愚迷,擧被誑惑,至有兩賊,毁棄倫常,自干天討之地,其所賊人子而陷人心者,胡至此極?不惟是也。方其購求之時,若有燕市之人,或以爲堂堂禮義之邦,亦取邪悖之書云爾,則其爲國家之羞,尤當如何?方今聖明在上,吾道丕暢,如日中天,螢爝莫照,惟彼一種邪孽,何足爲深慮,而若其齎來妖說,傳習愚夫,始而貽羞於中國,終焉爲害於世道,究厥罪狀,不下於兩賊之學其書而惑信者,臣謂義州府尹李東郁,嚴問得情,繩以重律,則不但邪學之先治根柢,庶使殊俗之人,咸知吾東方儒化大闡,邪學莫售之休矣。伏願殿下,穆然深思,廓揮乾斷,毋惜一人之誅,以濟群愚之溺焉。臣於是,又有所駭惋者,蓋此妖書,莫非斁倫悖常之說,則有何可好,而謂之間有好處云者,陽斥陰護,語意詭祕,全無深絶之意,復啓踵習之計者,極爲痛惡,前持平李基慶,姑先施之以刊改之典,斷不可已也云云。以獻納宋翼孝上疏,傳于申耆曰,旣曰,行臺,則行臺亦臺侍,又稱灣尹,灣尹卽二品也。臺侍與二品宰臣,加之以回示二字者,已涉貽笑之一端,使卽釐改律名之後,但當卽日來避見任而已,豈可隨敎卽改,慌忙刀擦,不念臺體之益壞乎?然律名不審,從他不審,苟有用意購來之跡,李東郁之重勘,烏可已也?聞其事實,西學諸冊,西人以弊均傳於三使,而三使皆受來,初意則其時三使臣,竝欲處分矣。追見刑曹文案,所謂冊名,皆是國中流行書目之所已在,非自其行創出來者,此所以姑且參酌,而尾陳李基慶罪狀,言果好矣。渠之瞬目擧足,不以龍斷爲恥者,實所切惡,而不堪正視,然渠輩何足責乎?由後而雖有其言之可取,由前而貽笑之罪,不可仍置,獻納宋翼孝,罷職,同堂之於同氣,特五十步百步,除非大義滅親之事,豈或遽議於越嫌破格乎?疏中有回示後當律及無惜一人之誅等語,雖緣倥傯,未及省看之致,不諉於代房之他僚,難免巽軟之失,當該承旨,遞差。
副修撰吳泰賢·朴奎淳等箚曰,伏以,大司憲李致中,司諫李秉喆,持平鄭東愼等,俱以等,衰朽魯鈍,本不合於淸朝耳目之任,而飭敎之下,冒沒出肅,隨參賓對矣。未及周旋,不卽傳啓,至有承宣請推之擧,壞損臺體,已無餘地,臣等以何顔面,一刻晏然於臺次乎?請命遞斥臣等之職,引嫌而退,做錯雖云非細,例推不必深引。請大司憲李致中,司諫李秉喆,持平鄭東愼竝出仕。取進止。答曰,省箚具悉。處置事,依施。
辛亥十一月十一日辰時,上御熙政堂。輪對官入侍時,同副承旨李東顯,記事官李海淸,記注官金良倜·承膺祚,宗廟令李齊賢,工曹正郞丁志德,尙衣直長鄭厚東,西氷庫別檢宋煥章,義盈奉事李顯正,以次進伏訖。上曰,右副承旨入侍。出榻敎賤臣承命出傳,右副承旨申耆進伏。上曰,輪對官以次進前,可也。李齊賢進前奏職姓名。上曰,職掌奏達,可也。齊賢曰,廟內修掃,五日奉審矣。命退,丁志德進奏職姓名。上曰,職掌,何事也?志德曰,山澤司矣。命退,鄭原東進前奏職姓名訖。命退,宋煥章進奏職姓名。上曰,與珍山郡守爲幾寸乎?煥章曰,爲六寸矣。上曰,何時上來云耶?煥章曰,姑無消息矣。上曰,守令下送,旣有促敎,予於山林禮待,豈或歇後?旣爲守令,則體面與山林有異,須以從速上來,肅命下去之意,卽爲書報,可也。命退,李顯正進前奏職姓名。仍命退,命耆讀公事,書判付訖。命退,承史以次退出。
辛亥十一月十一日午時,上御重熙堂。右副承旨入侍時,右副承旨申耆,假注書鄭尙愚,記注官金良倜·承膺祚,以次進伏訖。上命讀公事,書判付訖。上曰,今日則寒意頗緊,雪花又飛,冬令行矣。耆曰,近來日氣連爲調順矣。命退,承史以次退出。
上在昌德宮。停常參·經筵。
申耆啓曰,大司憲李致中呈辭,執義許晊,掌令權儐,持平朴孝成俱在外,掌令金孝眞未肅拜,持平鄭東愼傳旨未下,監察茶時之意,敢啓。傳曰,知道。
傳于徐龍輔曰,左副承旨入侍。
傳于李祖承曰,園所植木,春植勝於秋植,待來春爲之矣。園屬之自採自植,檜木爲三百七十二株,松木爲三萬九十七株,一等將校嘉善黃啓淸,監官折衝盧大喆,各米一石,木三疋,守護軍房德彬所採過千株,米五斗,木三疋,本書員一名,京書員一名,守僕四名,庫直一名,各米五斗,木二疋,二等守護軍九名一人所採各過六七百株,各米四斗,木二疋,三等守護軍十九名,各過四五百株,各米三斗,木二疋,四等守護軍七十三名,各過二三百株,各米三斗,木布一疋,五等守護軍十八名所採爲百株內外,各米二斗,木一疋賞給,米則以該府大同米會減,木布則令度支送于畿營下送,以此傳敎,下諭于本府使及畿伯,而園官處,一本亦爲書送,府使與園官,眼同分給後形止狀聞事,一體下諭。
傳于李祖承曰,當該司謁,推考。
李祖承,以弘文館言啓曰,修撰尹光普上疏批旨內,本館所在西洋書燒火事,命下矣。主敎緣起二冊,進呈書像一冊,臣等於館庭,卽爲燒火之意,敢啓。傳曰,知道。
申耆,以兵曹言啓曰,五衛將尹致宖,素患痰癖之症,近益添劇,時月之內,無望供職,呈狀乞遞,實病旣如此,則宿衛輪番之任,不可久曠,改差,何如?傳曰,允。
申耆,以刑曹言啓曰,罪人崔必悌,出付其父宗益,使之開諭,昨日又以下敎,招送邪學遲晩諸人,使之期於勸戒回悟矣。卽者宗益來告內,必悌今已自新云。故捉來取招,則以爲,惑於邪學,迷不知變,渠之父母,三晝夜涕泣開諭,同學諸人,亦皆悔過自新,申申面戒,始覺其爲耶蘇邪學之所誤,從前罪狀,實無所逃,旣悟之後,何敢更爲邪學乎云?納招之際,觀其辭色,迫於父母之至情,不無强應之意,而比之當初受刑時頑忍牢拒之狀,顯有異焉。姑爲拘置,而必悌旣以不爲邪學,渠自納供,鄭麟赫·崔仁喆·孫景允·白尙玉等,竝爲放送之意,敢啓。傳曰,更爲退限三日,渠之親屬及同惡諸人處逢授出付,期於革面又革心之地,眞所謂匹夫之心難奪,此非桁楊之下,威令勒捧之事,嚴飭逢授諸人等處,使之竭力歸正,而鄭哥等四人外,前已遲晩諸人,亦卽招來,更又面稽言聽後,其所快悟,與鄭哥諸人,果無異,則必悌勸諭等節,同力爲之事,嚴飭分付,一體逢授,而或有其中口然心不然之人,依必悌例,更爲定限,出給於同學諸人,渠之親屬後,草記,聖訓不言敎不倦乎?朝家之所願,不但在學孔子,卿等職在士師,亦不以願學契·皐陶爲心乎?雖一命之士,苟存心於愛物,於人必有所濟,況於變夷爲華,幻鬼爲人之際,寧以支離爲苦,或忽於終始之澤乎?明日以後,以齋日當不赴衙,雖於在家之時,念念於牖頑一事,而凡有陳聞之事,勿拘齋日,須卽草記,權日身·崔必恭等,若尤快悔,令獄官來告,卿等草記,班之魁日身,中之首必恭,若痛自尤悔,歸於正學,則其徒不過遇風之鴻毛,卿等益思對揚此意之道,可也。
申耆,以刑曹言啓曰,依下敎,發送曹吏於楊根地,罪人權日身家所藏邪書,使之一一搜來矣。回告內以爲,所有書冊,無遺搜閱,而別無關於邪學冊子,只有辛亥瞻禮爲名長廣數寸一冊書帖冊後面,列錄邪學諸書名目一冊及邪書目錄謄書紙一片,而其外又有璇衡分野圖一冊,蒼頡篇一冊,玉樞經一冊,故竝爲持來云。曹吏未回之前,自畿營移送日身家,所搜來玟瑰經爲名一冊,故臣等更爲詳考,則璇衡圖·蒼頡篇·玉樞經三冊,俱無關於邪學,待結末出給計料,其外則一倂依前燒火之意,敢啓。傳曰,知道。
申耆,以刑曹言啓曰,卽者司譯院生徒趙之和自現來告內,渠之外三寸,卽鄭儀赫·麟赫兄弟也。往來外家之時,爲儀赫兄弟所敎,學習邪學六七朔矣。自今年三月,因父母之責,始覺耶蘇之爲邪學,雖棄而不爲,今於嚴令之下,不敢自隱,玆以來現,而冊子則不文之故,只授時看儀赫等所看冊子而已,元無所藏云。聽言觀貌,可知其出於眞情,仍爲曉諭放送之意,敢啓。傳曰,知道。
申耆,以刑曹言啓曰,卽者西部都事金喆淳牒報內,前禁漏官李載謙,以不爲邪學自首云。故自臣曹招問,則以爲,渠於四五朔前,果與白尙玉·崔必恭等,偶與相從,得聞邪學之說,又見必恭所持小冊子,幾近一朔,以無識之故,只授之言,終不解得,自然無味,仍以棄置,今番後益知其爲妖邪之事,而雖暫時,旣有所犯,故果爲自首,而冊子則借見於必恭處,旋卽還給,元無所藏云。察其言貌,果是眞情,嚴飭,仍卽放送之意,敢啓。傳曰,知道。
修撰尹光普號曰,伏以,臣姿性庸陋,學識鹵莽,登筵不能開發經旨,代撰未嘗宣揚王言,立朝八年,一味憤劣,抑亦聖明之所俯燭也。廼者憲臺之斥,雖若混圇說去,而臣則自顧慙恧,無異於專指臣身,不曰,不分魚魯,而下得一僅字,不無幾於顧藉爽實之歸矣。自玆以後,累被恩除,庚牌日降,而廉防所在,抗顔無地,一未承膺,輒皆違逋,雖幸聖度包容,罰止例推,臣之自速逋慢之罪,實合萬戮,昨夜又伏見自政院傳敎下者,有若慈父之詔迷子,臣聞命踧踖,且惶且感,不知所以仰對也。第念臺言一出,洗滌無期,諸僚之有文識者,亦皆引義,則如臣空疎,豈可以一遞一罷,自以爲粗伸精勢,揚揚出肅,殆同無故者哉?且臣右臂大腫,今至十餘日,纔試鍼藥,毒氣益肆,浮高刺痛,不能屈伸,雖欲感激恩私,竭蹶趨承,其勢亦末由矣。不得已略將實事,書呈政院,而擔歸私次,臣罪至此,尤難原貸,玆敢冒入文字,仰瀆崇嚴。伏乞天地父母,諒臣難安之情,察臣疾痛之呼,亟命遞斥臣職,因令選部,勿復檢擬於論思之官,以肅朝綱,以安私分,不勝大願,臣旣不以見職自居,則不宜贅陳他說,而第於目下事,有不容泯默者,玆敢附陳。伏惟殿下澄省焉。夫邪正之反對,有若陰陽之遷嬗,故君子道長則小人道消,正學廢則異端起,此必至之理也。惟我東方,雖僻在海隅,華人稱之曰小中華者,以其服習父師之敎,誦法孔·朱之書,衣冠文物,燦然有可觀故也。噫,彼西洋學云者,不過利虜悖理之說,臣旣未見其書,則不知其所謂者何狀,而夫何惑世誣民,一至於此?詖邪浮於楊·墨,誕妄甚於佛·老,將至於牿天性滅人理後已,此豈非骨顫膽掉處耶?今幸罪人斯得,兩賊伏法,窮覈徒黨,痛加刑配,而十行絲綸,辭敎鄭重,深軫人其人火其書之義,此莫非我聖上至仁至明,好生洽民之盛德也。匝域臣民,孰不仰天地之大,日月之明也哉?雖然此等邪說之作,莫不由於正學之寢微,今欲永絶邪說根脚,莫如扶植正學源頭,正學之源,不在乎他,在乎山林經術之士,近年以來,山林之稱,人皆諱避,曰師曰弟子者,蔑蔑無聞,而狐狸自恣,鰌鱔皆舞,不經之書,無倫之言,投間抵隙,誑惑人心,此其故何哉?無乃尊尙山林之方,猶有所未盡,學校敎人之法,亦或有闕遺而然耶?臣愚死罪,竊以爲,廈氊之上,益講崇儒重道之義,草野之間,廣求守志敦倫之士,俾得治隆於上,俗美於下,則惟此鎖鎖邪說,自歸於陰谷之自瀜,爝火之旋熄,何憂乎愚夫愚婦之樂其誕而喪其眞乎?更伏望申飭京外,必求純正篤厚之士,推以爲家塾之訓長,敎之以先王之法言,齊之以天敍之大猷,凡於爲人師表,道可以範世俗,學可以拒詖淫者,特加崇奬之典,以爲觀感之資,則其爲世道裨益,容有極哉?抑臣又有區區仰告者,日昨傳旨有弘文館,亦有西洋書之敎,其下更無發落,竊恐閭巷無知之輩,得見朝報,妄以爲其書自古有之,不甚驚動,私家之藏,或緩於搜焚之擧也。臣謂亟命有司,推出弘文館所藏進呈書像·主敎緣起二冊,燒之通衢,仍飭五部官員,曉諭坊坊曲曲,凡係西洋之書,一竝搜出,聚而火之,使八城臣民,咸知此書之不可一刻留置,則亂萌庶可以自絶,人心庶可以歸正矣,臣無任云云。省疏具悉。首陳事,當體念,次陳弘文館所藏西洋諸書燒之通衢事,爾言甚是,何必遠出通衢?卽令館中燒火,爾其勿辭察職。
辛亥十一月十二日辰時,上御重熙堂。左副承旨入侍時,左副承旨徐龍輔,記事官李海淸,記注官金良倜·承膺祚,以次進伏訖。上命書傳敎曰,承旨房,仍左承旨爲戶房,左副承旨爲工房,右承旨爲禮房,仍命讀公事,書判付訖。命退,承史以次退出。
上在昌德宮。停常參·經筵。
李祖承啓曰,自今十三日至十六日,國忌齋戒正日相値,視事頉稟之意,敢啓。傳曰,知道。
洪仁浩啓曰,大司憲李致中呈辭,執義許晊,掌令權儐,持平朴孝成在外,掌令金孝眞未肅拜,持平鄭東愼傳旨未下,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李祖承曰,禮房承旨馳詣永陵,奉審摘奸以來。
趙尙鎭啓曰,新除授承旨金載翼,以前任報恩縣監,方在解由未出中,何以爲之?敢稟。傳曰,勿施,與未差之代,前望單子入之,待下批,牌招察任。
傳于洪仁浩曰,右副承旨入侍。
以去三十日吏曹參判望筒,傳于李祖承曰,前望單子入之。
吏曹參判前望單子入之,李在學落點。
承旨前望單子入之,李洪載·洪仁浩落點。
以右承旨李洪載牌不進推考傳旨,傳于趙尙鎭曰,聞其實病,尙難供劇云,許遞,前望單子入之。
傳于申耆曰,右副承旨入侍。
吏曹口傳政事,以鄭養善爲平澤縣監。
傳于徐龍輔曰,左副承旨入侍。
申耆,以備邊司言啓曰,頃因傳敎新還停退事,傳敎掩置委折星火論報之意,査問於黃海道臣矣。卽見該道臣李敬一所報,則以爲,新還區別停退事關文,十月十五日到付,卽其時知委列邑,無田土貧殘丐乞之類,使之精抄,新還分數停退,被災民區別,尤甚之次新還身布蕩減或停退,待其齊報登聞計料爲辭矣。道臣以新還區別停退之意,已爲知委列邑,則此與掩置有異,而莫重年分狀本擧行形止,不能明白論列,致勤申諭,所當重勘,而旣有越捧之命,則一事疊勘,恐涉如何?此後擧行等節,各別惕念,俾無如前疎忽之意,申飭,何如?傳曰,允。
趙尙鎭,以吏曹言啓曰,今此宗廟望祭獻官預差,前承旨李亨元塡差,而時無職名,令該曹口傳付軍職,何如?傳曰,允。
兵曹口傳政事,副司直李亨元單付。
申耆,以吏曹言啓曰,今此宗廟景慕宮望祭大祝時,無職名人員,令該曹口傳付軍職,何如?傳曰,允。
洪仁浩,以刑曹言啓曰,臣等伏奉草記批旨下者,不勝惶恐感激,謹依傳敎內辭意,崔宗益處,出付其子必悌,以退限三日,另加曉喩,期於飜然回悟之意,更爲分付,外此已遲晩鄭儀赫·麟赫兄弟,崔仁吉·仁喆·仁成三兄弟,白尙玉·許涑·玄啓溫·孫景允·梁潤德·崔敦行等十一人,亦竝招來,以傳敎內辭意使之至前面諭,快悟與否,從容詰問,則皆以爲,旣已遲晩之後,何敢一毫欺隱乎?傳習其學,雖各有久近之不同,方其傳習之時,自以爲是,一朝豁然覺悟,雖不敢質言,朝家旣恕其罪,以開自新之路,父母兄弟,擧皆涕泣勸勉,故認爲邪學,不敢復爲發諸口而盟於心,心豈可二用乎?齊聲以對,言出眞情,似無矯飾,比之日昨遲晩之時,擧止色辭,頗似顯勝,謂之革心則未快,而革面則可謂優矣。更以自明日,偕往必悌之家,或開曉必悌,或交相勉礪,論其痼蔽之淺深,較其覺悟之遲速,期無一點渣滓之留着胸中,使之十七日朝,一齊來告,權日身·崔必恭處,亦以德意,反覆開諭,則必恭之頑忍,與前無異,而日身言內以爲渠雖多般曉解,終始噤口,有問無答,實爲悶迫云。故以必恭之回心與否,益驗汝心之眞正覺悟,特敎退限,尙餘多日,竭力懇勸事,申申面飭,該署入直官員,亦爲發牌進來,權·崔兩囚之動靜,這這探察,如有必恭開悟之端,卽爲來告事,一體分付之意,敢啓。傳曰,知道。朱干玉戚之官,豈可擬議於梗化蔑倫之徒,而今番必欲以言語感悟之者,惟御極以後所決之案,無非法之一字外,無可容他說者,此所以或慮冤濫,未嘗不夜起彷徨,至於今番事,渠輩本情,非出於窮凶極惡,而猶有一條感化之路,則寧忍一直以法律驅之乎?觀此草記所謂感悟之徒,優於革面,不及於革心云。宥還稍久,更或拭頂誦習,則前功豈不可惜?亦非眞箇生道殺人之意?苟如此,初不若以法從事,無相傳汚之爲省事,卿等雖赴衙招致,未及革心之類,以此判付,更加曉諭,其中殺無惜而尤罔赦者,卽許涑也。往在辛卯,以唐冊事,渠家所被果何如,則渠以渠家之人,復罹於唐冊事,是誠禽獸之不若,渠祖曾有熟使之事,故辛卯年別加致恤,渠亦必聞知於家間,渠有一分人心,渠名之入於諸招,卽渠萬死之斷案,尤焉敢抵賴於曹庭,以致一問再問,殆若無故人之反覆曉諭者然?本罪之外,人理可謂滅絶。且以此草記觀之,渠亦未革心中一人,以此以彼,眞所謂化外之物,罷齋後勿問覺悟與否,先施嚴刑一次,捧供,可也。
洪仁浩,以義禁府言啓曰,罪人李基慶咸鏡道慶源府,勿限年定配,勿干赦典事,承傳啓下矣。李基慶,以承傳內辭意,具罪目,依例發遣府羅將,卽爲押送配所之意,敢啓。傳曰,知道。
辛亥十一月十三日辰時,上御重熙堂。左副承旨入侍時,左副承旨徐龍輔,記事官李海淸,記注官金良倜·承膺祚,以次進伏訖。上命書傳敎曰,守令有闕之代,口傳差出,仍命讀公事,書判付訖。命退,承史以次退出。
辛亥十一月十三日巳時,上御重熙堂。右副承旨入侍時,右副承旨洪仁浩,假注書鄭尙愚,記注官金良倜·承膺祚,以次進伏訖。上命書傳敎曰,十五日永陵忌辰祭受香後,當更遣承旨奉審,而今日旣遣承旨,十五日則地方官進詣奉審後,祭物申飭精備,諸執事捧擧案與祭單監封狀,聞地方官出自正卿,故有此奉審之命,卿以此意知悉擧行事,下諭于坡州牧使。又命書傳敎曰,朝筵承宣,以李基慶稱以草土罪人,投疏院中云,今日是何日?瀆撓於此時坐齋,臣分都虧,然如非事機之迫急,必無疏擧,知若不知,付之未決之科,殊非近日處分之苦心,取而見之,前此傳敎中二三其說云云。始覺失之太歇,千億變化,卽渠着題之目,大抵渠疏所稱自辨之肯綮,專在於渠之對辭,與草記措語,各有相左,更取草記及渠疏,左右較看,未過數行,不堪正視,唉哉?渠何自批乃爾?渠疏曰,常觀其書,草記亦然。渠疏曰,其書間有好處,草記亦然。渠疏曰,豈知今日爲作證?草記亦然。至於渠疏中變起朋友之說,隱然以洪樂安,歸之告變人,此則添言草記所不言者,渠雖身具萬口,辯如懸河,徒見其欲巧反拙之跡,則曳衰到朝房,敢於此時爲此擧,卽此渠罪可謂罔赦,況渠疏中所引厥書句語,極爲悖戾,其云世人但知得親,不知顧復更勝於親,但知得君,不知宰御更勝於君等說,無難書之,設令渠曾有涉眼者,此正耳可聞口不可道之不經之詖辭,則渠亦人耳,焉敢筆之於莫重奏御文字乎?在渠罪,此皆薄物細故,外此尤有浮於此之萬萬痛惡者,邪學所謂領洗二字,卽汚穢鄙褻夷狄禽獸之行也。將仲子鶉之奔奔諸篇,猶不講御於經筵,則渠固不足道,名忝法從之列者,雖欲急於詬辱作隻之李承薰,豈忍敢以此等之說,生心泚筆乎?雖使承薰,甘爲鬼蜮,樂爲畜物,不棄舊學,潛自誦習,此特一承薰可竄可誅之罪而已,豈必爲累貽笑於朝廷,而渠之此疏,不可但以朝廷之羞恥言,其爲世道之變,搢紳之辱,當如何?究其用心下意,雖謂之無所難事,似非過語,苟有與樂安同歸之心,樂院開坐也,何故對大臣呑吐俯仰,今又何故反戈叫嚷,不怕不畏乎?如許無恥蔑法之類,不以重辟從事,將使淸朝衣冠之倫,率入塗泥之中,其在爲世道淑人心之方,不可以時値坐齋,任其躑躅,草土罪人李基慶,姑從末勘,咸鏡道慶源府,勿限年定配,勿干赦典。命退,承史以次退出。
上在昌德宮。停常參·經筵。
藥房提調李,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠敬宮氣候,何如?臣等不任區區伏慮,敢來問安,竝此仰稟。答曰,知道。
洪仁浩啓曰,大司憲李致中呈辭,執義許晊,掌令權儐,持平朴孝成在外,掌令金孝眞未肅拜,持平鄭東愼傳旨未下,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李祖承曰,禮房承旨馳詣宗廟景慕宮,奉審摘奸以來。
李祖承啓曰,左議政蔡濟恭,爲承候來待矣。傳曰,入侍。
李祖承啓曰,時原任閣臣,爲承候來待矣。傳曰,入侍。
傳于徐龍輔曰,左副承旨入侍。
趙尙鎭啓曰,右副承旨洪仁浩疏批已下,卽爲牌招,何如?傳曰,允。
申耆,以刑曹言啓曰,臣等會于公廨,招致昨曉諭諸人,謹以批旨,詳細布諭,自觀此草記,至更加曉諭八十八字,尤爲明釋曉告,則崔必悌所告以爲,昨夜歸而更思,益覺從前所爲之罔測,遲晩納招,最後諸人,其罪尤重,而同被寬典,雖極愚頑,豈不知莫大之恩乎?耶蘇邪學,從今以往,更不敢一毫留着於胸中云。許涑所告內,以爲,渠之罪犯,萬戮猶輕,而所被聖恩,天地罔極,雖頑如禽獸,亦有一分人心,豈不知感激乎?胸中更不敢留一點渣滓,快覺耶蘇之爲邪學云。崔仁吉·崔仁喆·鄭麟赫·玄啓溫·崔敦行·梁潤德·孫景允·白尙玉等,皆以爲,渠等所犯,萬死無惜,而不但不加之罪,反覆開諭,屢煩聖敎,從今以往,痛自悔責,快覺耶蘇之爲邪學,更不敢一毫留着心中云。一齊納招,言貌色辭,又異於昨夜,顯有感激恩造,牽戀至情,不自知其日遷之意,不惟臣等之見如此,傍觀吏隷,亦莫不以爲釋然,今則足可謂之革心,竝令退去,更加交相戒告,仍又身造獄中,以渠輩快悟革心之意,勸誘崔必恭,期於同被竝生之聖化事,申諭以送,鄭儀赫則以渠叔處邪書推來次,下往永同地,崔仁成則以年幼病重,未得一體布諭,許涑則待過齋依判下,加刑捧供之意,敢啓。傳曰,知道。
右副承旨洪仁浩疏曰,伏以,臣之父子兄弟,保有性命,尙廁朝籍者,秋毫皆我殿下賜也。迷昧冥墑,而屢煩指導之諭,匍匐坎井,而輒加濟拔之恩,雨露霜雪,無非至敎,頂踵毛髮,都歸造化,臣雖頑如木石,冥若豚魚,豈忍仰負必欲全保之聖渥,自就無知妄作之嚴誅也哉?第自丙午。戊申以後,臣之踪地難安,疑毁易集,入而承筵席之誨責,出而受知舊之嗔謗,閉影息處,惟思自靖,而一自說破之後,大僚以初不介懷爲言,臣亦以自處如舊爲心,元無絲毫介滯之事者,亦嘗仰徹於聽卑之天,伏想聖明,已記有矣。今番洪樂安之長書出,而臣則晩後得聞,取見其草本而已及其兩次問啓之時,則適在院中,出納俱從臣手,然遂事後始爲質議之狀,樂安之私書,固自在矣。樂安則自以爲,闢異斥邪,出於苦心,而若其援引證據之辭,臣旣茫無所知,亦何由指揮參涉乎?今月初七日,樂安又因李秀夏對語之失實,欲爲自明,陳疏到院,而臣旣屢承調劑之筵敎,故方當遞出之時,手自摺疊疏本,還傳樂安,伊時實狀,院僚皆知,卽此一款,寸心可質,至於李基慶,則草記納供之語,謂有相左,渠以疏辨之意,書告揆地,繼又抵書喉院之由,樂安來傳於臣,故臣曰,基慶苟欲自辨,則固非他人之所可勸沮,而抵書喉院,事未前聞云云。及夫宋翼孝疏批之下,樂安又爲來言曰,今則基慶不可以方在草土之故,終不一暴云云。臣果應之曰,實狀果甚冤枉,則草土陳疏,亦非無例云云而已。未嘗與渠往復,見其疏草,則又豈料其疏之冒呈於齋日,辭多悖戾,意在乖激,無所逃於嚴正之處分也。蓋臣與樂安,爲至親情好之間,而樂安視基慶,爲同志之人,故始旣援證於奏御之辭,終又愍念其惶隘之狀,凡以基慶事,酬酢於臣,臣輒隨問隨應者,槪以渠輩秉執,專出於闢邪衛正,臣亦不以爲疑故也,而今日登筵,荐承嚴敎,五內震剝,求死不得,噫,基慶之疏,有甚機關,被誰桃咬,甘爲此轉輾葛藤之擧,臣亦惡之,而臣之答樂安一語,究其情,則雖無他腸,顧其跡,則難免失口,以臣形跡之嫌,全昧緘默之戒,終自陷於受疑難白之科,一則臣罪,二則臣罪,扣心咋舌,悔將何及?逬出前席,驚惶崩迫,闔門聚首,罔知攸措。伏況指示生路,終始曲保之恩敎,此乃臣生死人鬼之關也。臣若一毫與知基慶疏之別有機關,則其在仰酬恩造,俯全微命之道,固當披瀝指陳之不暇,豈忍依違顧藉,重被欺罔之誅乎?天日在上,臣焉敢誣?此則基慶在焉,一按可知,使臣言而毫分假飾,則卽日誅殛,亦無所恨,衷情未暴之前,無非席藁待死之日,玆敢血泣哀籲於慈覆之下。伏乞亟命而下臣司敗,仍與基慶對質,嚴覈得實,俾伸至冤,千萬幸甚,臣不勝涕泣祈懇之至,謹昧死以聞。答曰,省疏具悉。矜之欲活,首實之辭,可見良心之不泯,特付昧爽以前,勿辭察職。
辛亥十一月十四日辰時,上御誠正閣。大臣·閣臣·藥房承候入侍時,左議政蔡濟恭,一提學吳載純,檢校直提學朴祐源,檢校直閣徐鼎修·鄭東浚·徐龍輔·李晩秀,藥房提調李,副提調趙尙鎭,右副承旨洪仁浩,記事官李海淸,假注書鄭尙愚,記注官金良倜·承膺祚,醫官金光國·李敬培·朴春源,以次進伏訖。濟恭曰,今日載屆,追慕冞切,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,伏見李基慶處分傳敎,則基慶誠怪鬼輩矣。上曰,昨日卽淸齋之日,則渠豈敢以自明之疏,忽地投呈,而疏中又有不經之詖辭,豈不萬萬駭悖乎?其疏擧,彼承宣,豈有不知之理乎?昨筵已嚴敎於承宣,而予於此承宣三父子,曲保何如,則莫體予意,乃敢參涉於機關,渠輩之或長書或發通與疏擧如是做出,豈不痛駭乎?予則爲承宣猶矜憐,而有此下敎,承宣若欲自全,則出而思圖活之道,可也。濟恭曰,江界蔘弊,今旣釐革,而但念此後,或値蔘豐之時,公納三十斤之外,更有餘剩,亦非異事,而自本官如前管領,以元定價四兩二戔貿取,則是府使旣自榷利,而實惠未及於民矣。若然則豈朝家爲江民辛勤釐弊之意乎?從今以後,嚴立科條,三十斤外,勿論多少,凡有剩數,無得官貿,竝付於所採之民,使渠任自買賣,如是定式之後,如有犯者,道臣另加廉探,卽爲狀聞,施以懲貪之律,斷不可已,故敢此仰達矣。上曰,依爲之。如是出擧條,定式之後,更或有犯,而不卽摘發,該倅抵罪之外,該道臣難免其責,亦當時遣御史,考其勤慢,以此載之節目,仍令本府,前下擧條及此擧條與節目,揭板常目事,分付,可也。出擧條上曰,見刑曹草記,權日身亦感化云,而連以草記批答,酬應誠勞矣。濟恭曰,臣亦謄見刑曹草記,而渠輩之當初抵賴者,卽以渠口,不欲稱邪學二字也。今乃悔悟,言言以邪學承款,莫非聖化之感及豚魚矣。上曰,渠輩革心之道,予旣付卿,卿又自當,必善爲調劑,可也。濟恭曰,此後則似無慮,而連以此事,致煩酬應,臣不勝惶悶矣。曰,御藥事體,何等至重,而今番江界所納戶蔘,率多劣品,事之寒心,莫此爲甚,蓋本府封進之規,元無吏校領納之例,專付於戶曹收稅下去計士,而來納本院,所謂計士,若能另擇善棒,則豈有如此之理乎?當該計士,不可無懲礪移送秋曹,從重勘處,何如?上曰。缺
辛亥十一月十四日午時,上御重熙堂。左副承旨入侍時,左副承旨徐龍輔,記事官李海淸,記注官金良倜·承膺祚,以次進伏訖。上曰,右副承旨洪仁浩到院,辭職上疏入之。出榻敎賤臣承命出持入,上命龍輔讀奏,仍書批答訖。命退,承史以次退出。
上在昌德宮。停常參·經筵。
洪仁浩啓曰,大司憲李致中呈辭,執義許晊,掌令權儐,持平朴孝成在外,掌令金孝眞未肅拜,持平鄭東愼傳旨末下,監察茶時之意,敢啓。傳曰,知道。
傳于徐龍輔曰,左副承旨入侍。
承旨前望單子入之,李在學落點。
傳于申耆曰,樂安郡守之代,令該曹口傳差出,待下批,明日辭朝。
吏曹口傳政事,以洪采疇爲樂安郡守。
辛亥十一月十五日辰時,上御重熙堂。左副承旨入侍時,左副承旨徐龍輔,記事官李海淸,記注官金良倜·承膺祚,以次進伏訖。上命讀公事,書判付訖。命退,承史以次退出。
上在昌德宮。停常參·經筵。
李祖承啓曰,明日常參·經筵,取稟。傳曰,停。
申耆啓曰,備邊司郞廳來言,今日賓廳日次,而以國忌齋戒,不得來會云矣,敢啓。傳曰,知道。
申耆啓曰,大司憲李致中呈辭,執義許晊,掌令權儐,持平朴孝成俱在外,掌令金孝眞未肅拜,持平鄭東愼傳旨未下,監察茶時之意,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本營軍兵,日次私習云矣,敢啓。傳曰,知道。
李祖承啓曰,左議政蔡濟恭,爲承候來待矣。傳曰,入侍。
李祖承啓曰,時原任閣臣,爲承候來待矣。傳曰,入侍。
李祖承啓曰,藥房提調李,副提調趙尙鎭,爲承候來待矣。傳曰,入侍。
傳于趙尙鎭曰,右副承旨許遞,前望單子入之,待下批,牌招察任,承旨前望單子入之,金載翼落點。
趙尙鎭啓曰,新除授承旨金載翼,以前任報恩縣監,方在解由未出中,何以爲之?敢稟。傳曰,勿施,前望單子入之,待下批,牌招察任。
承旨前望單子入之,尹㬦落點。
趙尙鎭啓曰,新除授承旨尹㬦,方在罷散中,何以爲之?敢稟。傳曰,敍用。
以咸鏡監司李文源狀啓,今十一月令朔,膳中生靑魚·生瓜魚不得封進,惶恐待罪事,傳于趙尙鎭曰,勿待罪事,回諭。
申耆,以刑曹言啓曰,今月十五日,典獄署官員持罪人權日身呈訴,來見臣等,其呈訴曰,矣身沈惑異端,不知末流之弊,終至於滅倫亂常,有甚於夷狄禽獸,將使家敗身亡,不免凶禍,矣身之罪百死難贖,而至今假息,國恩罔極,粉骨碎身,無以報答,惟有改悔前非,以副愛欲生之至意,人其人之聖念,八耋老母,奄奄號絶,兄弟無辜,竝被縲絏,矣身於此,眞是得罪於五倫,忽忽念此,不覺叩心而泣血,日前口招,矣身旣以耶蘇之學,妖邪不正,納供,則心跡之判作兩截,自當洞屬無餘,心爲主宰,百體從令,則心然故口然,實無表襮之異,至於崔必恭開諭事段,官司之刑訊而不屈,骨肉之泣懇而不從,誠不可以常情責之矣。身亦萬端開諭,靡不容極,而無異木石,回心無望,若以崔必恭之不服,爲矣身之罪,則矣身有死而已,方當白骨之傳肉,枯楊之生梯,凡有可生之路,殫竭無遺,則矣身豈有不盡心力而然哉?玆後自新之道,惟有羞前之爲,將功贖罪,雖姻婭族黨之沈惑不返者,使之幡然改悔,棄邪歸正,咸囿大聖人敎化之中,讀孔·孟之書,盡死生之禮,而庶幾父子兄弟,歌詠聖澤於蓬蓽之中也。今又聞八十老母,自矣身事後,驚悸成疾,氣息奄奄,矣身不孝之罪,到此益著,而人子情理,吁亦窮矣。玆敢不避猥越,陳情仰達,庶副獄中自新之聖敎,伏乞處分云矣。臣等謹依下敎,會于公廨,罪人權日身·崔必恭等處,更爲究問,則日身以爲,感祝朝家指導全活之恩,遲晩以後,痛自刻責,方圖自新,今日呈訴悉暴哀情,今豈有他說乎?至於開諭崔必恭事,不但爲渠,實關自己性命,晝夜勸曉,今已多日,如水投石,不惟不聽,轉益扞格,誠爲萬萬悶隘云。納供之際,自呼自書,斥邪之說,悔罪之色,顯與前異,而崔必恭則閉目噤口,一如前日,或誘或喝,聽若不聞,末梢數段,强對,依舊,是迷頑抵賴之言,似此凶忍,終不可以言語開曉,待再明開坐,依前下敎,嚴刑取服之意,敢啓。傳曰,日前屢次悔罪覺誤之供,猶未知心面之同然,使之還囚,更令獄官,來告形止於卿等矣。觀此草記,可見良心之不泯,而卿等亦以渠言辭貌色,判異於前,如是論理覆奏,則益驗其眞箇歸正,況渠又以讀孔·孟之書,盡死生之禮,至于他人之沈惑不返者,使各幡悟等說,自證而質言,在獄中上書於刑官,則此而不曰革心,是豈王政人其人之義乎?然從前沈惑,非比尋常,姓名至登公車,査推屢閱曹庭,今雖怳然犂然,日遷善而不自知,前所誤入之罪,決難容易白放,且渠立跡效力之方,正在於後款,罪人權日身,比前律減一等,湖西地方有邪學云云處,限開惑間定配所下送,以渠能文能言,若竭心誘悔,則其爲官長之有勞,渠之來頭無累,豈非公私之幸?此意卿等知悉,日身處曉諭後,依此擧行,仍又嚴飭配所官,畢開惑後,使卽報營狀聞,至於崔必恭,惑之甚而化之難,雖似諸囚中爲最,此有不然者,無識也故惑甚,秩卑也故化難,大抵桎梏桁楊之於導俗化民,末也。旣化許多之囚,獨於必恭,以輸情之稍後,不堪燥悶,日次加訊,竟或不服而庾斃,則前此幾日苦口開譬之擧,歸於一簣之虧,寧不可惜?必恭爲先解枷保囚,曹內亦勿加刑,每於開坐之時,間日或間數日平平究詰,略略開誨,俾渠曉然知革面又革心,然後可以脫出法曹一步之地,則渠亦人耳,亦豈無歸正自新之日乎?必恭遷善之前,卿等亦無敢求遞於見任事,竝爲知悉。以此草記及批旨,謄布朝紙,亦使爲邪學而未及發露者,各有觀感之效,可也。
申耆,以刑曹言啓曰,臣等齊會公廨,謹以草記批旨內辭意,一一曉諭於罪人權日身·崔必恭等處後,日身則忠淸道禮山縣定配所押送,而以給暇十日,使之歸見其母,發配時勿爲着枷事,依下敎,分付於京畿監營,必恭則使之來前,以前後好生之德意,反覆開曉,頑拒如前,無一毫感悟之意,究厥情狀,萬萬凶獰,而亦爲依下敎,解枷後,曹內保囚之意,敢啓。傳曰,知道。
辛亥十一月十六日辰時,上御誠正閣。大臣·時原任閣臣·藥房承候入侍時,左議政蔡濟恭,一提學吳載純,檢校直提學朴祐源,檢校直閣徐鼎修·鄭東浚·徐龍輔·李晩秀,藥房提調李,副提調趙尙鎭,左副承旨李鼎揆,記事官李海淸,假注書鄭尙愚,記注官金良倜·承膺祚,醫官金光國·李敬培·朴春源,以次進伏訖。濟恭曰,連日淸齋,追慕冞切,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,元子宮氣候,何如?上曰,近間行步漸進,而言語則勝於行步矣。濟恭曰,今承下敎,睿質之嶷嶷,尺衣之漸長,可以仰知,下情不勝歡忭之至。曰,醫官待令,診察聖候,何如?上曰,不必診候矣。命尙鎭讀刑曹草記訖。上曰,權日身,日前以悔悟自新納供,又自獄中呈所志於刑官,而言言悔過,自責可知,其眞箇覺悟矣。濟恭曰,前後牅迷之聖敎,不啻丁寧,可以孚豚魚而及禽獸,故渠果感激恩造,而快爲革心,莫非聖化攸曁矣。上曰,彼承宣之除拜,意有所在,嶺人中獨無邪學云。嶺南素稱鄒魯之鄕,故然而誠幸矣。第下道則或不無云云,未知傳說之信然,而承旨似當詳知,果何如乎?鼎揆曰,臣之所居,卽下道而姑無之,近地亦未聞之矣。上曰,未然之前,解惑爲好,承旨擔當,一一曉諭之地,可也。仍命退,諸臣以次退出。
上在昌德宮。停常參·經筵。
李祖承啓曰,明日常參·經筵,取稟。傳曰,停。
李祖承啓曰,來二十一日輪對日次矣,敢稟。傳曰,爲之。
李祖承啓曰,來二十一日朝參日次矣,敢稟。傳曰,停。
趙尙鎭啓曰,右承旨徐龍輔,今日不爲仕進,卽爲牌招,何如?傳曰,允。
申耆啓曰,大司憲李致中呈辭,執義許晊,掌令金孝眞,持平朴孝成未肅拜,掌令權儐在外,持平鄭東愼傳旨未下,監察茶時之意,敢啓。傳曰,知道。
申耆啓曰,禁衛營將官來言,令日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,卽見咸鏡監司李文源狀啓,則昨年親騎衛都試沒技出身金大龍,從自願加資之意,按例馳啓,而加資尙未頒下云,故査問委折,則果卽下批,而尙不下送,經歲之後,有此該道之狀請稟處,該曹擧行,極爲稽忽,其時當該堂上,推考,何如?傳曰,當該堂上,越俸一等,今日內下送。
傳于趙尙鎭曰,諸承旨持公事入侍。
傳于趙尙鎭曰,承旨前望單子入之,待下批,牌招察任。
承旨前望單子入之,沈煥之落點。
趙尙鎭啓曰,樂安郡守洪采疇辭朝事,命下矣。兩司俱未署經云,憲府則除在外·傳旨未下外,未肅拜呈告人員,竝卽牌招,諫院則大司諫獻納未差,司諫李秉喆傳旨未下,正言李萬榮·申在外,無以備員署經,何以爲之?敢稟。傳曰,竝許遞,今日政差出。
趙尙鎭啓曰,今日政新除授兩司諸臺,竝待下批牌招,以爲守令署經之地,何如?傳曰,允。
傳于趙尙鎭曰,吏曹參議前望單子入之。
吏曹參議前望單子入之,曺允大落點。
申耆,以兵曹言啓曰,五衛將洪致後,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
有政。吏批,判書李,參判李在學進,參議未差,行都承旨趙尙鎭進,以洪檢爲大司憲,金翊休爲大司諫,朴宗來爲執義,柳雲羽爲司諫,洪彦爕·李日運爲掌令,高宅謙·李尙友爲持平,金翰東爲獻納,韓致應·朴載淳爲正言,李勉兢爲禮曹參議,李濟萬爲工曹參議,蔡濟恭爲司饔都提調,洪樂性爲軍器都提調,李福源爲司譯都提調,洪樂性爲御營都提調,洪樂性爲司僕都提調,金熙朝爲軍資正,金復根爲尙衣僉正,呂駿永爲兵曹佐郞,朴龍培爲莊陵令,金羲淳爲中學敎授,申馥爲南學敎授,尹致性爲西學敎授,徐在修爲童蒙敎官,鄭華淳爲平壤庶尹。
兵批,判書吳載純進,參判洪檢,參議李夔病,參知尹長烈入直,同副承旨申耆進。以具世勣爲都摠管,羅潤祿爲五衛將,尹在咸爲景福將,李秉道爲訓鍊僉正,李潤吉爲訓鍊主簿,李彦敬爲宣傳官,同知李〈祖〉源單付,副護軍鄭學畊·趙文彦,副司直李洪載·李集斗·洪仁浩·李東顯。
以京畿監司徐鼎修狀啓,楊根郡守宋啓來到任事,傳于趙尙鎭曰,旣令卿面飭下送,而該倅擧行,太涉相反,村閭繹騷,害及鷄犬,甚至官差怯辱婦女,許多駭惡之事,不一而足,非獨本郡爲然,隣邑亦多此弊,已入於按察之行,雖欲發明,其可得乎?當該守令等,所當重勘,而今番事,皆以刑期無刑,各圖自新爲規,違令之守令,則亦姑勿論,卿其將此有旨,申加嚴飭,湖西亦然云。以此有旨,一體下諭于錦伯,而招詰捉問之際,回心遷善之方,畿伯已承筵敎,卿其往復消詳期使遐邇之處決,京鄕之用律均齊方平事,一體下諭于錦伯。
以冬至兼謝恩正使金履素,副使李祖源狀啓,歲幣木欠縮,令該曹罔夜下送三道,差使員地方官,隨其現發,令該府照法重勘,領來譯官洪義福等,待回還,令該曹從重科罪事,傳于趙尙鎭曰,似此之弊,雖曰非今斯今,年前以白綿紙紙束落張事,飭敎,何如,則纔過十數年,又有此狀本,此蓋近來專對之臣,此等處不能照檢而然,卿等爲先從重推考,一行凡事,行臺莫不糾察,則些少雜頉,今行何其相續?亦爲從重推考,其餘竝依狀請施行,木品如此,紙束可知,各別照檢,無或貽笑外國事,回諭。査治事,自廟堂嚴査指名,卽爲草記事,招致備郞,分付。近年赴燕日字之進定,旣遵皇旨,則今番若或因此遲滯,殊非示信之意,嚴飭該曹,今日內定禁軍星火下送,必依近年例入去事,使臣處,一體下諭。
以咸鏡監司李文源狀啓,昨年親騎衛都試沒技出身金大龍,加資尙未頒下,令該曹稟處事,傳于申耆曰,下批已久,該曹尙今遲滯下送,事之可駭,莫此爲甚,當該堂上已有處分,敎旨卽爲傳給事,回諭。
李祖承,以承文院都提調意啓曰,院寫字官預差訓長彭得大有頉,代以上護軍安思賢差定,以爲依前勸奬之地,何此如?傳曰,允。
申耆,以戶曹言啓曰,伏見冬至正使金履素,副使李祖源狀啓,啓下備邊司者,則以爲,歲幣方物,物種逐卜點閱,歲幣木,間有一馱或五六疋或七八疋欠縮,合以計之,則欠縮之數,生上木爲五十疋,白上木爲八疋,分付該曹,罔夜下送,俾及於臣等未渡江之前事爲請,而判付內,有依狀請施行,今日內定禁軍星火下送之命矣。臣聞極驚駭,馳進本曹,生上木五十疋,白上木八疋,各別擇捧,作爲八隻,堅封踏印,出給禁軍李國邦處,使之分載於撥馬,領運下送,傳致使行,而使臣祗受形止星火狀聞事,分付之意,敢啓。傳曰,知道。
申耆,以兵曹言啓曰,卽接慶熙宮衛將李〈祖〉源牒報,則北所前中松一株,爲風所落云,令該所依例斫去之意,敢啓。傳曰,知道。
申耆,以義禁府言啓曰,因慶尙監司鄭大容狀啓,刑曹粘目內,昌原前府使梁塤,移本府處之事,允下矣。梁塤今方待命,卽爲拿囚之意,敢啓。傳曰,知道。
禁府啓目,前楊根郡守李昌郁原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,昌原前府使梁塤原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
右副承旨沈煥之疏曰,伏以,臣卽伏奉除旨,以臣爲承政院右副承旨,召牌踵臨,臣隨詣闕下,而左承旨臣李祖承,以臣妻姪,有應避之嫌,臣之職在法當遞。伏乞聖明,亟令攸司,照例遞改,以存公格,千萬幸甚,臣無任云云。省疏具悉。疏辭下該曹稟處。
辛亥十一月十七日辰時,上御誠正閣。諸承旨持公事入侍時,行都承旨趙尙鎭,行左承旨李祖承,右副承旨李鼎揆,同副承旨申耆,記事官李海淸,假注書鄭尙愚,記注官金良倜·承膺祚,檢校直閣李晩秀,以次進伏訖。上命讀奏公事,書判付訖。命尙鎭書傳敎曰,政官牌招開政。仍命退,諸臣以次退出。
上在昌德宮。停常參·經筵。
李祖承啓曰,明日常參·經筵,取稟。傳曰,停。
申耆啓曰,大司憲洪檢,牌不進,執義朴宗來傳旨未下,掌令洪彦爕·李日運,持平高宅謙·李尙友俱在外,監察茶時之意,敢啓。傳曰,知道。
傳于李祖承曰,下直守令入侍。
承旨前望單子入之,沈晉賢·李百亨落點。
以執義朴宗來牌不進罪職傳旨,傳于申耆曰,只推。
傳于趙尙鎭曰,諫院行公臺諫,只有一人云,在外中正言一員許遞,前望單子入之,待下批,牌招署經,一司除署經,皆令當日下送,而辭朝後仍爲留待事,分付。
正言前望單子入之,李運行落點。
以兵曹禁軍官弓試射入格別單,傳于申耆曰,禁軍矯弊草記,姑爲留中者,以其間多合商量,欲於歲前判下,而在渠輩,未必爲拔貧爲富,除殘爲蘇之方,則名以矯弊,近於文具,此所以至今留中者也。向日草記後,卿或更聞可矯之弊,亦爲草記,今日試射,出於奬勵之意,三中五分一羽閑良李仁郁,三中四分一丙閑良尹敬文,拔例特爲直赴殿試,令宣傳官待開門,多率吹囉赤,與直赴兩人待令。
以江原監司尹師國狀啓,道內癘氣九·十月之交,又復日熾事,傳于趙尙鎭曰,觀此狀辭,癘氣之尙熾,萬萬切悶,況値此隆沍,若不自官各別顧恤,其能免於死亡,未可必,言念東民之事,豈或食息弛心乎?令廟堂今日內,星火嚴飭,該道伯,使之着意救活,道伯之滿瓜後仍任,以其擧行之過於詳細,未見其怠忽處也。今於救活病民之政,若有一毫泛忽,使此十行申諭,歸於文具,惠未下究,道伯之不職,難逭其責,其所勘過,亦宜倍於他道,竝以此意嚴飭,續當發遣按廉之行,亦令知悉。
以平安監司洪良浩狀啓,鴨綠江上下流處處合氷事,傳于趙尙鎭曰,觀此狀辭,江水已皆合氷云。寒威之不竝以南,可推而知,彼淸北諸邑穡事告歉處,當寒殿屎之狀,如在目中,況荐飢之處,甁盎當俱空,停退代捧,亦依別下有旨,分等排比,無一民之捐瘠,無一戶之流散乎?卿須勿以例飭知之,蚤夜惕念,各別董飭,毋或有一毫不謹未盡,以致現發於繡行事,卽爲回諭。
趙尙鎭,以吏曹言啓曰,贈諡忠列公祥原君世寧延諡,今月十九日,定行於京畿交河地云矣,敢啓。傳曰,知道。
吏曹啓目,粘連觀此承政院右副承旨沈煥之上疏,則以爲,行左承旨臣李祖承,爲臣妻姪,有應避之嫌,亟令該曹照例遞改,亦爲白有臥乎所,相避之法,在下當遞,右副承旨沈煥之,依例改差,何如?判付啓,依允。
申耆,以刑曹言啓曰,因殺獄罪人呂士玉等獄事,稟處草記批旨內,後日次,令亞堂亦爲別出意見,究覈論理草記可也事,命下矣。此獄元犯,自初疑眩,終難歸一者,蓋緣呂·朴兩人,同毆共犯,而先後輕重之分,無以明覈故也。當其鬪鬨之際,時値暮夜,衆隣紛聒,孰打孰踢,亦未必詳知,則或先或後,又何能的記乎?各以臆料,倉卒納供,一供之後,又不敢變其前說,轉輾滋惑,莫適爲從,只從事理以論之,則當初起鬧者,東春也。珍郁之使酒狂酗,又在東春之家,則東春之發惡逞憤,必倍於爲妹夫解紛之士玉,豈有退坐菁田,一任士玉獨踢之理乎?珍郁病重之時,躬至珍郁之家,灌以狗糞水淸心丸之屬,劻勷奔走,眞情自露者,東春也。珍郁致命之後,密囑尹三金,乞以珍郁自撞石橋之說,納招檢庭,暗地粧撰,欲巧反拙者,東春也。終始驅士玉於元犯者,卽一金世得,而先踢左腹之說,與右肋實因,大相逕庭,左右旣不分明,則先後未必眞的,末後誤見之招,亦不足取信,旣曰誤見,則又安知不誤招乎?莫嚴者實因,而實因之相左如是矣。殺獄決折,屍親之言,最爲緊重,而者斤采之以稚騃童子,前後一辭,但曰,東春,而終不肯連及士玉者,必有眞知的見而然,不可以其母私和一事,竝歸之誣罔之科,凡此五段,皆爲東春發明不得之公案,渠亦自初檢時,引而自服,無辭遲晩,及至士玉私和事出,而獄老生奸,則漸次變招,終至有拘於妻母徑自承認等說,乃以哀矜之色,欲爲變幻之圖,聽言觀貌,雖似眞情,好生惡死,人之常情,渠雖至愚,豈肯爲一妻娚不惜性命,自甘於就死乎?求之常理,終不近似,私和一節,實爲士玉眞贓,而當其母乞和之時,但曰,一獄兩死,事甚矜慘,兩人中脫給一人云云。初非分別子婿,欲以士玉之罪,移之於東春也。藉令其母,眞爲士玉,而密囑於金女,則東春獨無密囑三金之事乎?私和二字,又未可專歸士玉之斷案,此獄冤決,在臣待罪本職之前,謹署已成之案而已。伏奉判付之後,前後文案,始爲詳閱,又於日次訊推之時,反覆究詰,則東春當爲元犯,士玉當爲干犯,迷淺之見,槪不外此,東春則各別嚴刑,期於輸款,士玉之加㓛猛踢,致傷人命,一辭牢諱,專欲諉罪於東春者,亦極獰頑,一體嚴刑取服,何如?傳曰,換定正犯者,諸堂之僉議也。今卿云云,卽卿一己之見也。其在從衆之道,不可遽然決折,待他堂新除之時,亦令出意見,嚴刑得情,仍具意見草記,可也。
刑曹啓目,罪人許涑段,依傳敎,嚴刑一次,而旣有捧供之命,上裁何如?判付啓,依允。許涑放送爲良如敎。
正言李運行啓曰,臣見識魯莽,言議巽軟,本不合於淸朝耳目之任,而往在春間,以當日目下事,有所駭憤者,而新入臺地,不善周章,以此之故,其時僚臺,至有請罷之議,伊後銓曹,又有停望之擧,此雖出於同朝規警之意,自玆以後,其於臺端一步,鐵限在前,今因守令之署經,除旨新下,召牌踵臨,不得回避,雖已出肅,以此踪跡,何敢因冒承當,以貽簪紳之羞,重損臺閣之體乎?請命遞斥臣職。答曰,勿辭,亦勿退待。
正言李運行啓曰,請爲奴罪人金壽賢·河翼龍,竝令王府,設鞫得情,夬正王法。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。請逆賊尙魯亟施孥戮之典。請亟寢五啓還給之命。措辭見上新除授司諫柳雲羽,時在京畿衿川地,獻納金翰東,時在慶尙道安東地,正言韓致應,時在江原道原州地,司憲府掌令洪彦爕,時在京畿積城地,掌令李日運,時在忠淸道瑞山地,持平李尙友,時在京畿楊根地,持平高宅謙,時在全羅道昌平地,請竝斯速乘馹上來事,下諭。答曰,不允。五啓還給事,此非如是謄傳之事,自明日更勿煩瀆下諭事,依啓。
領敦寧府事洪樂性箚曰,伏以,臣近患寒感之餘,復忝膈氣之症,胸脅牽痛,寒熱交劇,食飮專却,晝宵呻楚,屢阻日次之班,連闕承候之禮,伏枕惶隕,如添一病,此除伏奉太僕武庫御營都提調之命,驚惶感激,罔知攸措,太僕武庫之任重事煩者,旣非如臣癃聵之所可堪任,而況御營,則臣方忝禁營,而軍門都提,素無疊管之規,故從前大臣之兼除兩營者,亦皆仰懇,輒蒙體諒矣。玆敢倩人構箚,援例仰籲。伏乞聖明,亟賜處分,以存公格,以安私分焉。取進止。答曰,省箚具悉卿懇。愼度奉慮,軍門提擧之無得兼管,非不知有定式,而必須辭懇始許之,便成已例,卿新除御營都提擧之任,今姑勉副,安心勿辭,愼攝。仍傳曰,此批答,遣史傳諭,李領府事爲御營都提調。
辛亥十一月十八日未時,上御誠正閣。都承旨與下直守令入侍時,行都承旨趙尙鎭,記事官李海淸,記注官金良倜·承膺祚,樂安郡守洪采疇,平澤縣監鄭養善,以次進伏訖。上曰,守令進前,可也。采疇進前奏職姓名。上曰,爾爲誰族乎?采疇曰,臣無立朝之近族矣。上曰,何年登科耶?采疇曰,辛卯式年矣。上曰,奏履歷,可也。采疇曰,辛卯爲宣傳官,其後落仕,丙午爲武兼復職,其臘月都政,爲楸坡萬戶,己酉六月,爲從事官遞付,庚戌五月,爲訓鍊判官,其六月都政,爲訓鍊僉正,到今方待罪於此邑矣。上曰,未嘗知其爾爲何狀人矣,今觀相貌,頗爲了了,須殫竭做治,懋爲對揚之道,可也。鄭養善進前奏職姓名。上曰,七事之謄誦,便是文具,當此捧糴方張,須思善爲之道,毋負回諭之意,可也。命守令先退,命書榻敎曰,承旨有闕之代,前望單子入之,待下批,牌招察任。命退,承史以次退出。
上在昌德宮。停常參·經筵。
藥房提調李,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣度,何如?臣等不任區區伏慮,敢來問安,竝此仰稟。答曰,知道。慈殿·慈宮氣候,一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
李敏采啓曰,明日常參·經筵,取稟。傳曰,停。
沈煥之啓曰,大司憲洪檢,執義朴宗來未肅拜,掌令洪彦爕·李日運,持平高宅謙·李尙友俱在外,監察茶時之意,〈敢〉啓。傳曰,知道。
沈晉賢啓曰,禁衛營將官來言,今日本營軍兵,日次私習云矣,敢啓。傳曰,知道。
沈晉賢啓曰,御營廳將官來言,今日本廳軍兵,日次私習矣,敢啓。傳曰,知道。
徐邁修啓曰,左承旨李祖承,今日不爲仕進,卽爲牌招,何如?傳曰,許遞。
傳于李敏采曰,右承旨入侍。
徐邁修啓曰,新除授承旨李百亨,方在罷散中,何以爲之?敢稟。傳曰,勿施。
徐邁修啓曰,李曹郞廳來言,承旨有闕,政事,取稟。傳曰,當日爲之。
吏批,有政。判書李,參判李在學進,參議曺允大在外,都承旨徐邁修進。以李集斗·李敏采·沈煥之·徐邁修爲承旨,鄭來百爲吏曹正郞,南羲老爲長寧殿令,李儀亨爲禁府都事,副護軍許晊·權儐·金孝眞竝單付,副司直李致中·沈愌之·朴孝成竝單付,副司果李萬榮·申·朴載淳竝單付。
傳于李集斗曰,兵曹堂上及承旨前望單子入之,待下批牌招察任。
兵曹參判前望單子入之,李亨元落點。
承旨前望單子入之,李集斗落點。
以承旨房望,傳于徐邁修曰,仍。
以兵曹文臣朔試射試官望單子,傳于徐邁修曰,日寒若此,不緊,置之。
李鼎揆啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
沈晉賢,以兵曹言啓曰,禁軍來壬子春夏等祿試射時沒技人別單中,依例縣註以入之意,敢啓。傳曰,知道。
禁府照目,昌原前府使梁塤矣本府議啓內,觀此供辭,千餘結加摠,乃是還起,加耕與漏卜及瘠土之變爲沃畓者,執等比高而然,初無之土虛加之事是如爲白乎,及一自改量之後,衆怨狼藉,狀訴紛紜,邑牒道啓,民情可見兺不喩,陞等增尺,强幻田形,旣出於任事之招,則今不可以囚供之自明,有所曲恕,以此照律罪,杖一百收贖,告身盡行追奪,徒三年定配,私罪奉敎依允爲旀,功減一等爲良如敎。又啓目,前楊〈根〉郡守李昌郁矣本府議啓內,身爲守土之官,邑子邪學,不能禁戢,罪人捉送,屢日稽滯,論厥罪狀,俱極可該,以此照律罪,杖八十收贖,奪告身三等,私罪奉敎依允爲旀,功議各減一等爲良如敎。
沈煥之,以義禁〈府〉言啓曰,時囚罪人梁塤杖一百收贖,告身盡行追奪,徒三年定配,照律啓目判付內,功減一等事,命下矣。梁塤功減一等,杖九十收贖,告身盡行追奪,江原道洪川縣蓮峯驛,徒二年半定配,而以議啓內辭意,具罪目,依例發遣府書吏,押送配所,何如?傳曰,允。
禁府啓目,前珍山郡守申史源原情云。傳旨內辭緣,泛稱遲晩,刑推得情,何如?判付啓,除刑推議處爲良如敎。
辛亥十一月十九日辰時,上御重熙堂。右承旨入侍時,右承旨李鼎揆,記事官李海淸,記注官金良倜·承膺祚,以次進伏訖。上命書傳敎曰,門鑰事體,何等至重,則旣放旋收,暫收又還放者,事未前聞,該房承旨,拿問處之,身爲一院之長,不能檢飭,亦不登時引罪,當該都承旨,亦爲遞差。仍命退,承史以次退出。
上在昌德宮。停常參·經筵。
李集斗啓曰,明日常參·經筵,取稟。傳曰,停。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
徐邁修啓曰,右承旨李敏采,今日不爲仕進,卽爲牌招,何如?傳曰,待明朝,牌招。
徐邁修啓曰,左副承旨申耆拿處事,命下矣。依定式,遞差傳旨捧入之意,敢啓。傳曰,知道。
李敏采啓曰,大司憲洪檢,執義朴宗來,牌不進,掌令洪彦爕·李日運,持平高宅謙·李尙友俱在外,監察茶時之意,敢啓。傳曰,知道。
傳于沈晉賢曰,大臣·備局堂上引見。
以輪對官望單子,傳于李集斗曰,後日次來待。
徐邁修啓曰,右副承旨沈煥之,自鄕上來云,卽爲牌招察任,何如?傳曰,允。
以大司諫金翊休,執義朴宗來,司諫柳雲羽,正言李運行,牌不進罷職傳旨,傳于沈煥之曰,只推。
傳于徐邁修曰,未下直守令,當日辭朝。
沈煥之,以訓鍊都監言啓曰,本局中軍白東俊,身病甚重,勢難察任,改差,何如?傳曰,允。
兵曹,以申大顯爲訓鍊都監中軍。
沈煥之,以刑曹言啓曰,依下敎,罪人崔必恭使之入處曹內民家溫堗,飮食亦令善饋,凡係救療之節,曹吏處另加申飭之意,敢啓。傳曰,知道。
辛亥十一月二十日辰時,上御熙政堂。大臣·備局堂上引見入侍時,左議政蔡濟恭,左參贊金華鎭,禮曹判書鄭昌順,行副司直金文淳,吏曹判書李,戶曹判書趙鼎鎭,訓鍊都正趙心泰,行副司直徐有大·李邦一,副修撰吳泰賢,同副承旨沈晉賢,假注書鄭尙愚,事變假注書任㸁,記注官金良倜·承膺祚,以次進伏訖。濟恭曰,近日稍寒,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,冬雪最宜於麥農,而近日下雪,外方則比京中尤多云,爲麥農誠甚幸矣。上曰,次對爲之。濟恭曰,此忠淸監司朴宗岳狀啓也。枚擧扶餘縣監韓謩牒呈,以爲,本縣還穀中己酉·庚戌兩年當捧條各穀一千三百九十八石,未及收捧,而皆以已捧反作,己酉縣監成鼎柱,庚戌縣監李圾冒禁反作之罪,竝令攸司稟處。反作各穀,刻期準捧,不容但已,而該縣以被災尤甚之邑,民情遑急,應納之還,猶有難辦,流來反逋,一時竝督,其勢末由,待年豐準數收殺事,令廟堂稟旨,分付矣。還穀反作,旣已現發之後,不可仍置,扶餘當該縣監成鼎柱·李圾,竝令該府拿問勘處。其所反逋,事當卽令收捧,而當此歉歲,本邑適入尤甚新還之外,有難竝督舊逋,依狀辭待年豐收殺之意,分付,何如?上曰,依爲之。出擧條濟恭曰,頃因江原都事尹致性書啓,高城·通川兩邑價布上納時爲弊委折,有所關問矣。卽見該監司尹師國所報,則以爲,高·通兩邑,素非産麻之地,故每每轉貿於嶺西及北關,往來冗費,幾至倍蓰,而駄價則各邑元無會減之事。但襄陽·杆城·蔚珍等邑騎兵價布駄價元數中除減,而人情雜費,則所捧後錢太半不足,色吏等牌,自備擔當之弊,擧皆同然,今若以純錢代納,則駄價從以減數,點退之患,不期無而自無。若使高·通兩邑,得蒙代錢之惠,則襄陽·杆城·歙谷等三邑,亦非産麻之邑,其在一視之下,宜無異同云矣。高城·通川納布民人切痼之弊,旣如是可矜,而都事書啓,道臣狀辭,皆以爲,若令純錢代納,則其弊自祛矣。旣欲爲民除弊,則設有些少妨礙於京司,猶不當爲拘,況以布以錢,其爲需用,別無異同,則於軍門無損失之端,在窮民爲莫大之澤者乎?高·通兩邑,如是變通,則襄陽·杆城·歙谷等處,俱非産麻之邑,則不可使有向隅之歎,五邑所納麻布,今年則旣已辦備云,自明年爲始,竝以純錢收捧上納事,永爲定式,以此分付該道及各衙門,何如?上曰,依爲之。出擧條濟恭曰,頃因畿伯所奏,朔寧死節人尹慶元贈諡當否,使之問議大臣矣。當壬辰倭賊充斥之際,尹慶元之躬冒白刃,立慬行間,與沈岱·姜壽男諸忠臣,同功一體,而沈·姜皆已賜諡,尹則以職贈都憲,故未應諡法,一祠之中,或諡或不諡,事係未遑,今當聖懷追感,立祠賜祭之日,尤宜有別般表章之擧,臣意則故忠臣尹慶元加贈賜諡,有不可已,故敢達矣。上曰,依爲之。出擧條濟恭曰,因尹慶元賜諡事,臣又有可達者矣。故忠臣金弘翼,卽故名臣金弘郁之弟也。當丙子之亂,以連山縣監,從觀察使鄭世規勤王之行陣于險川,及其賊騎衝突,張拳冒刃,罵賊不屈,竟至橫屍陣前,而持印小童,抱屍同死,其忠節之凜然,百世之下,足令人起敬,其時同死諸臣,無不被節惠之典,而獨未及於此人,實未遑也。嘗於忠良子孫入侍之時,自上特問其後孫曰,汝祖諡號爲何,對之以姑未諡矣。自是以後,其後孫輩尤以爲冤,在朝家表章節義之道,有不可一味因循,臣謂金弘翼,特命加贈賜諡,宜矣。上曰,依爲之。出擧條濟恭曰,日前使臣狀啓中歲幣木欠縮事,誠怪駭矣。臣意則決是封裹時,戶曹役人輩之幻弄,而似非沿路見失矣。且聞外封印跡與圖署宛然云,以此推之,亦非閪失於外邑矣。上曰,印跡宛然云云,卽灣尹之言乎?濟恭曰,灣尹私書中云云矣。上曰,印跡若宛然,則欠縮之罪,當歸戶曹,戶判則云何?鼎鎭曰,封裹時役人輩幻弄,或不無其慮,而臣於書狀時見之,則方物卜駄,多不遵大路而行,或從山峽間路,差員則不爲領運,或先或後,只使聚齊於站上,故中路奸弊,種種有之,白綿紙張數之自前見縮,亦緣於此。雖以今番白綿紙事言之,中路水沈,改備下送,卜駄若從使行所去之路,則豈至水沈之境乎?濟恭曰,伏見關西各鎭堡弊瘼狀啓,則還穀中腐朽者,已蒙恩澤,特命蕩減,而至於年久反逋事,誠難處矣。流來反逋,今則似難懲捧,道伯邑倅之請置停捧秩者,蓋不敢言蕩減故也。上曰,舊還萬石,亦或有蕩減,則久遠反逋,豈可屬之停捧,年年侵徵於至殘之鎭民乎?至於江界兩鎭合竝事,非但遞付窠之有難遽減,自前設置之鎭,不可革罷,且此後他鎭,若有民戶之凋殘,則豈可次次革罷乎?蠲其雜役,另加撫恤,凡係奠接之道,着意爲之,則民戶自當增加,更使江倅,商確好道理,可也。鼎鎭曰,頃有海伯越俸之命,以幾等越俸乎?上曰,越俸三等,可也。上曰,刑判進前。尙集進伏。上曰,崔必恭有悔悟之意乎?尙集曰,日前草記批旨,寔出於大聖人無棄人之德意,臣謹將聖敎,詳細曉諭,則言語氣色,不無感服底意。聞參判昨日赴衙,又爲開誨,則還爲如前云,可謂迷惑之甚,而聞渠身世窮獨,無所顧戀,故亦似無樂生之心而然矣。上曰,今番處分,意有在焉。眞贓之不可容貸者,以法繩之,而其餘皆欲牖迷遷善,旣化許多之囚,而獨於此囚,以刑政專治未歸正而使之徑斃,則前功豈不可惜乎?卿須體此意,善爲誨諭,使之覺悟,可也。尙集曰,聖敎如是勤摯,臣敢不仰體乎?上曰,舟橋堂上進前。文淳進伏。上曰,舟橋之役,何間當訖乎?文淳曰,念後似當完役矣。上曰,今番旣非新設,工役似歇,而物力無分定於經費衙門者乎?文淳曰,無一分定,而只鐵索十餘把,造來於軍門矣。上曰,予意於舟橋役事,雖微細之物,不欲貽弊於他司,鐵索所入雖些少,不必取用於軍門,左相量宜,以穀物劃給,可也。邦一曰,正鐵本是軍門遺儲,而自前取用於國役矣。上敎文淳曰,此後舟橋之役,務從省費,而如非筵稟,無或分定,可也。上曰,諸將臣進前。心泰·邦一·有大等進伏。上曰,以宣傳官射會事,使卿等收議,而昨見卿等收議,則意見參差,無甚適當,此蓋勸奬之事,亦取其優等,或加資或陞六,則便是國試,不可無定制,卿等商確,歸一以奏,可也。命退,諸臣以次退出。
上在昌德宮。停常參·經筵。
李集斗啓曰,明日常參·經筵,取稟。傳曰,停。
李集斗啓曰,來二十五日,朝參日次矣,敢稟。傳曰,停。
沈煥之啓曰,大司憲洪檢,執義朴宗來,持平李尙友未肅拜,掌令洪彦爕·李日運,持平高宅謙俱在外,監察茶時之意,敢啓。傳曰,知道。
傳于徐邁修曰,都承旨·同副承旨入侍。
傳于李集斗曰,明日出宮門路,以協陽門爲之。
兵曹,以申大謙爲御營中軍。
傳于李集斗曰,左承旨入侍。
以平安兵使李漢豐狀啓,彌串鎭充軍罪人梅潤文放送一款,令該曹稟處事,傳于沈煥之曰,放送事,回諭。
以李圾囚單子,傳于沈煥之曰,日寒如此,此囚不問可知爲犯科,令該府今日內考律,功議區別,勘放後,草記。
李集斗,以備邊司言啓曰,四軍門舟橋所入鐵索物力,自廟堂劃給事,命下矣。鐵索之役,斷手已有日,而聖意不欲以舟橋之事,貽弊軍門,特命還報,其在對揚之道,不可不從優區劃,以嶺南穀多邑作錢條中大米一千二百石,四軍門各給三百石,則較諸所入物力,不止爲相當,必將優優有餘地,至若船艙改築時所入二百兩錢,亦以作錢采條七十石劃給之意,分付四軍門及該道道臣,何如?傳曰,允。
李鼎揆,以備邊司言啓曰,外方徵債防塞時,京司一體擧行,而年分回啓後,自本司草記知委事,因特敎定式矣。今年外方徵債,旣已限明秋防塞,京司徵債,亦爲一體防塞之意,分付法司,何如?傳曰,允。
李鼎揆,以備邊司言啓曰,因慶尙左水使崔東岳狀啓樓船六隻改以龜船事,有草記稟處之命下,樓船·龜船之疾鈍懸殊,狀中所陳,旣詳且悉,而本營之當初設始,樓爲十隻,龜爲五隻,亦必有所以然矣。樓船四隻外,餘外六隻,換作龜船,似涉過多,待限改造之時,樓船十隻內三隻,改爲龜船,則樓·龜數爻,似爲適中,諸將之意,亦皆如此,以此分付,何如?傳曰,允。
李敏采,以兵曹言啓曰,今十一月二十六日大駕詣永禧殿,二十七日冬至祭親行時,以何營軍兵隨駕,何營軍兵留陣,而禁軍及馬步軍,幾番幾哨磨鍊乎?敢稟。傳曰,訓局步軍六哨,馬軍二哨,爲先後廂,禁軍二番隨駕御營廳留陣,可也。
李敏采,以兵曹言啓曰,卽接景福宮衛將尹在咸牒報,則去夜閑雜人五名,自神武門近處,踰越入來,落葉偸去之際,一名爲守直軍所捉,四名逃走,故卽通當部,一名今又執捉,而三名仍爲逃躱云。無賴輩之恣意越城偸竊之狀,萬萬驚駭,逃躱三名,令攸司捉得,竝與先捉二名,照法重繩,何如?傳曰,寒如折綿,綿貴如金之時,以此被捉,不可以越墻之當律論,卿其參酌,懲罪放送,可也。
李敏采,以御營廳言啓曰,今十一月二十二日景慕宮展拜時,依兵曹節目,銅龍門·集春營入直軍各五十名除出,大將臣李邦一率領,弘化門外分左右排立,東營入直軍三十名除出,入直把摠申協率領,宮大門外把守,而竝待標信出用,解嚴後各還本處入直之意,敢啓。傳曰,知道。
李敏采,以義禁府言啓曰,扶餘前縣監成鼎柱·李圾等拿問勘處事,傳旨啓下矣。李圾今方待命,卽爲拿囚,而成鼎柱下去京畿坡州地云,發遣府羅將拿來,何如?傳曰,待其待命拿囚後,依李圾例擧行後,草記,可也。
李敏采,以義禁府言啓曰,時囚罪人李圾,考律功議區別,勘放後,草記事,命下矣。李圾傳旨內,還穀中己酉·庚戌兩年當捧條各穀一千三百九十八石,未及收捧,而皆以已捧反作,冒禁反作之罪,旣已現發之後,不可仍置,拿問勘處,罪取考律文,則大典通編倉庫條有曰,反作守令,徒三年定配,又五年禁錮,推斷條有曰,犯私罪杖一百以上之罪,告身盡行追奪,徒流以下之罪,喪前所犯,喪後發覺者,從勘斷時收贖矣。李圾告身盡行追奪,又五年禁錮,徒三年定配,以喪前所犯收贖,而其五代祖珝,扈聖功臣信城君五寸親云,功議各減一等,徒二年定配,收贖,告身盡行追奪,又五年禁錮,放送,何如?傳曰,允。
禁府啓目,前左副承旨申耆原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付啓。傳曰,依允。又啓目,粘連向前申史源,亦異端邪學,邦禁截嚴,而身爲守土之官,不能禁戢,致有權·尹兩賊綱常之變,究厥罪狀,萬萬痛駭,以此照律,何如?判付啓。傳曰,依允。
禁府照目,前珍山郡守申史源矣,異端邪學,邦禁截嚴,而身爲守土之官,不能禁戢,致有權·尹兩賊綱常之變,究厥罪狀,萬萬痛駭,以此照律罪,杖一百收贖,告身盡行追奪,私罪奉敎,初何心而嚴戢於禮山云爾,再何故而釀成於珍山是隱喩,人家祠中櫝內之事,若彼其詳知,則法有已行未行之別,又何以不卽禁斷於未行之前,使倫之變,作於渠邑乎?究厥擧措,似剛明似昏暗,恰似紫陽書中半生半死然者,一言而蔽之曰,厥罪惟均,如許守宰,豈可以尋常告身追奪之律,擬方之乎?不審議讞是在,越坐諸堂,從重推考,不識名例,是在律官,令該曹決杖一百,罪人申史源,卽其正刑兩賊作罪,地方定配,仍令該曹,限該邑復舊陞號間,加施禁錮之典,以勵他守宰當官不職,納羞獻恥於朝廷者之戒爲良如敎。又照目,承政院前左副承旨申耆矣,門鑰事體,何等至重,則旣放旋收,暫收又還放者,事未前聞,拿問處之罪,杖八十收贖,奪告身三等,私罪奉敎,不當呼,而徑呼放鑰,其罪已不輕,則焉敢旣呼旋收,甘犯罪上添罪乎?削職放送爲良如敎。
辛亥十一月二十一日未時,上御重熙堂。都承旨·同副承旨入侍時,都承旨徐邁修,同副承旨沈晉賢,記事官李海淸,記注官金良倜·承膺祚,以次進伏訖。上命書傳敎曰,永禧殿祭享,用俗名日,而正朝與眞殿親祭相値,寒食亦與春仲朔本殿酌獻禮,或多相値時,此所以近年多以冬至祭親行者也。今二十七日永禧殿冬至祭,當親行,以此分付該曹。又命書傳敎曰,明日當由逌瞻門展拜,該房知悉。命退,承史以次退出。
辛亥十一月二十一日申時,上御重熙堂。左承旨入侍時,左承旨李集斗,記事官李海淸,記注官金良倜·承膺祚,以次進伏訖。上命書傳敎曰,先朝甲子,特頒式令,若曰,此後章奏及凡文書言天處,間字書之,仍以肅廟朝故事,如此爲敎,近來此規廢却,是豈先朝定制之盛意乎?肅廟朝先朝兩朝下敎,不但如此,國初故事亦然,觀於碑石印文,可知矣。此後申復舊典,大小奏語及日用文簿場中試劣公私印寫書冊凡言天處,無敢連書事,令政院謄頒朝紙,仍令廟堂知委京外衙門,宣布坊曲。命退,承史以次退出。
上在昌德宮。停常參·經筵。
李集斗啓曰,明日常參·經筵,取稟。傳曰,停。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李敏采曰,侍衛軍兵毛具。
持平李尙友啓曰,請爲奴罪人金壽賢·河翼龍,亟令王府,設鞫得情,快正王法。答曰,不允。
辛亥十一月二十二日辰時,上詣景慕宮。展拜入侍時,都承旨徐邁修,左承旨李集斗,右承旨李敏采,左副承旨李鼎揆,右副承旨沈煥之,同副承旨沈晉賢,記事官李海淸,假注書鄭尙愚,記注官金良倜·承膺祚,檢校直提學朴祐源,檢校直閣李晩秀,以次隨駕。上具翼善冠·衮龍袍,乘輿出協陽門,由建陽門·弘化門·逌瞻門,入齋殿,少頃,由東挾門,詣神門外版位,行再拜禮訖,仍詣廟內奉審訖,還詣齋殿,命本宮提調入侍,海淸承命出,與本宮提調鄭昌順偕入進伏。昌順曰,臣頃爲南城巡審之行,周覽城堞役處,則體城及女堞改築,爲四百餘堞,城門暗門,爲十八處,殿宇修補,倉舍改建,合爲一百二十餘間,工役頗浩,監董雖勤,此在渠輩,亦是職分內事,則初不敢爲請賞計,其中不可不酬勞者,欲以空名帖塡給,其外木布賞給之類,亦自本營措備施賞,而都廳將校朴守觀·李彦植兩人,終始監董,最著勤勞,至於空名帖塡名,亦皆不願,今若全然無賞,日後恐難激勸,守觀則前以植木勞,已蒙賞資,彦植則似當加資,而事係軍情,敢此仰達矣。上曰,朴守觀邊將除授,李彦植加資,可也。出擧條仍命退後,命入外辦,通禮跪啓請外辦,上出齋殿乘輿,上曰,宮司一人不爲祗迎,何故乎?敏采曰,奉事徐謙淳,有實病,不得入來云矣。命書駕前下敎曰,本宮奉事徐謙淳他司相換,仍進輿出逌瞻門,由弘化門·建陽門·協陽門,還內,諸臣以次退出。
上在昌德宮。停常參·經筵。
李集斗啓曰,明日經筵,取稟。傳曰,停。
李集斗啓曰,今二十七日永禧殿冬至祭親祭,祭文當爲製進,藝文提學吳載純,待明朝牌招,何如?傳曰,允。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈晉賢曰,都承旨·同副承旨入侍。
傳于徐邁修曰,吏房承旨入侍。
以忠淸監司朴宗岳狀啓,洪州鎭逃失賊漢等,譏捕愆限前營將洪龍運更爲決棍事,傳于李敏采曰,如是而豈有止泊之時乎?時任營將遞付京職,以前營將姑令仍察,使之限內捉納,又復愆限,拿致嚴棍事,回諭。
徐邁修,以吏曹言啓曰,贈諡忠烈公祥原君世寧延諡,今月二十四日,定行於京畿交河地云矣,敢啓。傳曰,知道。
李鼎揆,以義禁府言啓曰,時囚罪人申史源照律啓目判付內,卽其正刑兩賊作罪地方定配,仍令該曹,限該邑復舊陞號間,加施禁錮之典事,命下矣。申史源,卽其正刑兩賊作罪地方全羅道珍山縣定配,而以判付內辭意,具罪目,依例發遣府羅將,押送配所,加施禁錮之典事,分付該曹之意,敢啓。傳曰,知道。
沈晉賢,以義禁府言啓曰,扶餘前縣監成鼎柱拿來草記批旨內,待其待命拿囚後,依李圾例擧行事,命下矣。成鼎柱今方待命,纔已拿囚,而傳旨內還穀中己酉·庚戌兩年當捧條各穀一千三百九十八石,未及收捧,皆以已捧反作,冒禁反作之罪,旣已現發之後不可仍置,拿問勘處,罪取考律文,則大典通編倉庫條有曰,反作守令徒三年定配,又五年禁錮,推斷條有曰,犯私罪杖一百以上之罪,告身盡行追奪矣。成鼎柱告身盡行追奪,又五年禁錮,徒三年定配,而其五代祖櫟寧國原從功臣慶安君異姓四寸親云。功議各減一等,告身盡行追奪,又五年禁錮,忠淸道公州牧敬天驛,徒二年定配,而以傳旨內辭意,具罪目,依例發遣府羅將,押送配所,何如?傳曰,允。
沈晉賢,以刑曹言啓曰,卽者忠淸道永同縣居出身鄭道凝來告內,以爲,渠於庚戌九月上京時,在同生弟道弘家,三寸姪儀赫·麟爀等,崇信邪學,敎以實義二冊,自證四冊,而無識,故眞書不能通曉,諺書袖珍抄一卷,略略解見,又聽儀赫及四寸妹子崔必恭歡諭之言,愚迷所致,只信其言,借得眞諺八冊,袖歸永同,或逢鄕曲解文字之人使覽之,則皆言平生所不見之書云,故只就諺書,日課抄二十行,朝夕誦讀矣。十一月以後,自監營本官,嚴禁邪學,且聞珍山凶賊消息,今月十二日,搜出所藏八冊,一時燒火矣。今月十六日夜,同生弟道弘,三寸姪重赫·儀赫等,忽然來到,問邪學八冊所在,告以火燒緣由,又聞重赫之言,則所謂邪學敎主,實同豚犬禽獸,耶蘇無異冒頓夷狄,如此無據無狀之邪學,今始覺得,燒火之時,已爲斷念,如或更爲萌心,則與豚犬禽獸同歸,而當初誤入邪學之罪,萬死無措,遲晩納招云矣。道凝卽鄭儀赫之叔,而年已六十九歲,且無知識,觀其供辭,實出眞情,邪學冊子,業已盡爲燒火云,仍爲曉諭放送之意,敢啓。傳曰,知道。
持平李尙友啓曰,請爲奴罪人金壽賢·河翼龍,竝令王府,設鞫得情,快正王法。措辭見上答曰,不允。
辛亥十一月二十三日辰時,上御誠正閣。都承旨·同副承旨入侍,都承旨徐邁修,同副承旨沈晉賢,記事官李海淸,記注官金良倜·承膺祚,以次進伏訖。上曰,右副承旨·禮房承旨入侍。出榻敎賤臣承命出傳,右副承旨沈煥之,左承旨李集斗,以次進伏。上敎集斗曰,冬至祭報府,何至今不爲修納云耶?集斗曰,卿宰堂上堂下,多有坐罷之人員,無以排比云矣。上曰,遠陵則明日可以受香,而祭報府之尙不修納,是豈成說乎?仍命書傳敎曰,冬至享日不遠,亦有明日受香處,祭報府尙不修納,該曹當該堂上從重推考,卿宰侍從堂上堂下,差祭苟簡云,不敍以下罪名,竝敍用。命退,承史以次退出。
辛亥十一月二十三日未時,上御重熙堂。吏房承旨入侍時,都承旨徐邁修,假注書鄭尙愚,記注官金良倜·承膺祚,以次進伏訖。上命讀公事,書判付訖。上曰,祭報府修整與否,知入,可也。賤臣承命出,回奏曰,姑未修整云矣。上曰,承旨出去催促,可也。仍命退,承史以次退出。
上在昌德宮。停常參·經筵。
藥房提調李,副提調徐邁修啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
李敏采啓曰,明日冬至望闕禮習儀,再明日永禧殿親祭齋戒,三明日動駕相値,視事頉稟之意,敢啓。傳曰,知道。
以香室永禧殿冬至親祭受押單子,傳于李敏采曰,親押。
趙尙鎭啓曰,右副承旨沈煥之,今日不爲仕進,卽爲牌招,何如?傳曰,許遞,前望單子入之,
承旨前望單子入之,李晩秀落點。
李敏采啓曰,新除授右承旨李晩秀,卽爲牌招察任,何如?傳曰,允。
傳于李敏采曰,同副承旨入侍。
傳于李敏采曰,差祭都承旨·左承旨·右承旨·同副承旨竝許遞,前望單子入之,近聞嶺土海西,獨不染於邪學,百世之下,猶賴先正遺風,曠感倍切,伊人未見,宜求典刑於其後承,承旨李鼎揆,從二品待窠擬入,邊地僉使李恒林,瓜近水使改差,今日政擬入,先正文純公子孫奉祀人問名,亦令今日政,初仕作窠調用。
傳于李敏采曰,承旨前望單子入之,待下批,牌招察任。
承旨前望單子入之,趙尙鎭·李洪載·金載翼落點。
傳于李敏采曰,親享事體至重,六曹堂上不可不備員,陪享差祭人員,竝許遞,今日政差出,待下批,牌招察任。
李敏采啓曰,新除授承旨金載翼以前任報恩縣監,方在解由未出中,何以爲之?敢稟。傳曰,勿施,前望單子入之,承旨前望單子入之,安廷玹落點。
傳于李敏采曰,差祭兵曹堂上許遞。
傳于李敏采曰,差祭往還間禁衛大將,都提調摠察,左邊捕盜大將,他邊大將兼察,仍佩往來及聽傳敎,依近例爲之。
以都摠府寶劍望筒,傳于李敏采曰,差祭及老病時帶詞訟軍門人竝許遞,前望單子入之,待下批,牌招察任。
都摠管前望單子入之,都摠管申思運·安昌君燝·金箕性,副摠管閔百奮·金夢華·李得濟·元厚鎭落點。
李敏采,以都摠府言啓曰,今此永禧殿冬至祭親行時,寶劍侍衛,不可不備員,而都摠管金箕性,差顯隆園冬至祭申思運,副摠管閔百奮·金夢華·元厚鎭,俱以在外,侍衛將不得備員,合有變通之道,令政院稟旨變通,仍令該曹口傳差出,以爲備員侍衛之地,何如?傳曰,允。二品每云苟簡,猶不知若此,今日始詳知,獻官亦以將臣通融差遣,則豈有摠管可擬之人乎?差祭外竝許遞,前望單子入之,亞三銓最久人,承旨中加資最久人,添書以入,可也。
都摠管前望,具庠·閔鍾顯,添書入之,具庠落點,副摠管前望徐龍輔·李集斗·宋鍈·李東顯·李鎭復·李義弼·金履禧,添書入之,徐龍輔·李集斗·宋鍈落點。
傳于趙尙鎭曰,新除摠管中罷散人敍用。
傳于李敏采曰,開城留守待開門擬薦,仍令交龜後肅命。
以兵曹侍衛節目,傳于李敏采曰,日寒如此,亦有前例,隨駕軍兵等應着甲冑者,竝除之,斥堠伏兵·扈衛軍官·有廳軍官等亦爲除之。
以李德鉉·趙台榮爲假注書。
李洪載啓曰,差祭承旨竝許遞事,命下矣。左副承旨李敏采,右副承旨李鼎揆,竝卽牌招入直何如?傳曰,允。
李敏采啓曰,明日傳香禮房承旨當爲齊宿,左承旨李洪載,所當牌招,而拘於廳規,不得請牌,何以爲之?敢稟。傳曰,牌招。
有政。吏批,判書李,參判李在學進,參議曺允大在外未肅拜,行都承旨趙尙鎭進。以李致中爲工曹判書,鄭昌順爲知經筵,安重默爲濟原察訪,洪檍爲分內局提調,安經心爲兵曹正郞,李鼎揆爲兵曹參判,李志淳爲禧陵參奉。兵批,判書吳載純進,參判李亨元,參議李夔,參知尹長烈病,右承旨李敏采進。以南有寬·李良玉爲五衛將,尹範會爲都摠都事,僉知李台一·羅潤祿單付,副司直徐浩修·洪檍·趙尙鎭·李祖承·徐龍輔·尹㬦·李百亨·徐郁修竝單付,洪州營將洪龍運仍察事承傳,副司正柳肅之單付。
傳于李敏采曰,下敎之下,極爲駭然,吏判越俸一等,參政政官,推考。
趙尙鎭,以吏曹言啓曰,今此各陵冬至祭獻官中,時無職名人員,令該曹口傳付軍職,何如?傳曰,允。
趙尙鎭,以吏曹言啓曰,珍山縣監宋煥箕催促下送事,命下矣。問于邸吏,則姑未上來云,故該道道臣催促上來事,更爲發關之意,敢啓。傳曰,此時守令,不可一刻曠官,拔例差送之後,如是逡巡,揆以事理,極涉未安,百里之任,不過是往役,則尤豈可乃爾乎?更自本曹嚴飭,斯速上來赴任,可也。
李敏采,以舟橋司言啓曰,舟橋排設,今日畢役之意,敢啓。傳曰,知道。
辛亥十一月二十四日辰時,上御重熙堂。同副承旨入侍時,同副承旨沈晉賢,記事官李海淸,記注官金良倜·承膺祚,以次進伏訖。上命書傳敎曰,政官牌招開政,仍命讀公事,書判付訖。命退,承史以次退出。
上在昌德宮。停常參·經筵。
李敏采啓曰,備邊司郞廳來言,今日賓廳日次,而議政府冬至望闕禮習儀相値,不得來會云矣,敢啓。傳曰,知道。
李敏采啓曰,禁衛營將官來言,今日本營軍兵,日次私習云矣,敢啓。傳曰,知道。
李敏采啓曰,御營廳將官來言,今日本廳軍兵,日次私習云矣,敢啓。傳曰,知道。
李敏采啓曰,臣以冬至望闕禮習儀進去,下直之意,敢啓。傳曰,知道。
李敏采啓曰,明日大駕詣永禧殿入齋室後,王大妃殿·惠慶宮問安,何承旨進去乎?敢稟。傳曰,同副承旨進去。
李敏采啓曰,副修撰吳泰賢·朴奎淳,以入直纔已差祭出去,玉堂上下番俱空,事甚未安,除在外·未肅拜人員,竝卽牌招,以爲推移入直之地,何如?傳曰,允。
傳于李敏采曰,右承旨入侍。
傳于李敏采曰,左承旨·左副承旨入侍。
李敏采啓曰,明日擧動時,寶劍侍衛,不可不備員,新除授副摠管徐龍輔·李集斗·宋鍈,竝卽牌招察任,何如?傳曰,允。
備邊司,以鄭存中爲開城留守。
傳于李敏采曰,開城留守當日辭朝。
以江原監司尹師國狀啓高城郡守鄭國仁,洪川縣監李始源爲先罷黜,其罪狀令攸司稟處事,傳于李敏采曰,莫重御藥蔘品之因差員守令推諉愆期,有此狀聞者,卿事何其巽軟乎?守令所犯之如許,姑捨是,卿所差送者,亦不過是郵官,卿亦難免不察,大抵民弊自民弊,國體自國體,事關國體處,民弊亦有不暇顧者,此所以微物之供御,若不察,則封進官之譴罷,或至十餘人,二十餘倅之時,近來此等事太闊略,故有此犯科,當該差員,不可罷拿而止,高城郡守鄭國仁,卽其地方定配,至於洪川縣監李始源,亦不可無加等勘罪,加施削職之典,卿則推考事,回諭,此時民事,豈可一刻曠官?兩邑守令之代,令該曹口傳差出,當日辭朝,依狀請給馬下送。
吏曹口傳政事,以金復根爲高城郡守,申韺爲洪川縣監。
傳于尹行元曰,承旨前望單子入之,待下批,牌招察任。
承旨前望單子入之,李勉兢·李翼晉落點。
傳于尹行元曰,刑曹參議前望單子入之。
刑曹參議前望單子入之,李義弼落點。
副摠管前望單子入之,李鼎揆落點。
兵曹參判前望單子入之,李洪載落點。
傳于尹行元曰,政官牌招開政。
李敏采啓曰,今日齋宿,承旨當爲備員淸齋,而同副承旨李翼晉,牌不進,左副承旨李勉兢在外,合有變通之道,何以爲之?敢稟。傳曰,竝許遞,今日政差出。
李敏采啓曰,今日政新除授承旨,待下批,竝卽牌招,以爲淸齋之地,何如?傳曰,允。
李敏采啓曰,明日動駕時,侍臣當爲備員,今日政新除授兩司諸臺,待下批,竝卽牌招,以爲淸齋之地,何如?傳曰,允。
傳于李敏采曰,副摠管宋鍈差祭,許遞,今日政差出。
趙尙鎭啓曰,校理李羽晉·宋民載,副校理申馥,修撰尹光普·申獻朝,牌不進罷職傳旨,今方捧入,而玉堂上下番俱空,事甚未安,未差之代,今日政差出,待下批,仍卽牌招入直,何如?傳曰,允。
傳于李敏采曰,明日動駕,侍臣不可不備員,在外及未肅拜三司竝許遞,今日政差出。
李敏采,以司僕寺一二提調意啓曰,明日動駕時,本寺正,例爲進輿差備,而正鄭東觀,差祭出去矣。今姑改差,其代令該曹口傳差出,使之差備之地,何如?傳曰,允。
吏曹口傳政事,以閔昌爀爲司僕寺正。
有政。吏批,判書李,參判李在學進,參議曺允大在外未肅拜,行都承旨趙尙鎭進。開城留守單鄭存中,以尹行元·李晩秀·李義鳳爲承旨,洪檍爲漢城判尹,沈煥之爲禮曹參議。
兵批,判書吳載純進,參判李洪載入直,參議李夔,參知尹長烈病,右承旨李敏采進,以李祖承·邊得讓爲副摠管,副司直單李晩秀。
趙尙鎭啓曰,新除授開城留守鄭存中,有當日辭朝之命,而如是逡巡,不卽承膺,事體所在,誠極未安,所當重勘,而本院請推之外,無他可施之罰,何以爲之?敢稟。傳曰,守臣無異藩臣,交龜有關紀律,則當日午前,辭朝有命,而言送於政院之說,已極䙝慢,又有此政院啓辭,事體所在,萬萬駭然,當該留守鄭存中,爲先罷職,其代更卽擬薦,使之申刻前交龜。
備邊司薦望,以李時秀爲開城留守。
以開城留守望筒,傳于李敏采曰,崔必恭遷善之前,無得除遷,雖有下敎,近聞必恭優於革面,特以姑不革心,尙在曹中,而其實則已出場,且廟薦異於銓擬,故點下於首望,新除授開城留守李時秀,卽令入來,辭朝後交龜。
吏批,再政。開城留守單李時秀,以李身晦爲執義,李秉喆爲司諫,權儐·任長源爲掌令,尹九宗爲持平,金熙采爲獻納,尹悌東爲正言,閔昌爀爲校理,宋民載爲副校理,李貞運爲修撰,朴長卨爲戶曹參議,閔師宣·柳爲吏曹正郞,姜文會爲吏曹佐郞。
傳于李敏采曰,司僕正之代,兵曹郞廳中,令該曹口傳擬入,吏批三政,以李集斗爲刑曹參判,李冕膺爲司僕正,朴崙壽爲兵曹佐郞。
以主梗官單子,傳于李敏采曰,主梗官每不擇差,自今嚴飭,此單勿施。
傳于尹行元曰,明日出宮門路,以協陽門爲之。
以平安監司洪良浩狀啓,停退代持分等排比別諭有旨祗受事,傳于趙尙鎭曰,所憧憧於夙夜者,卽本道民事也。年來邑吏,無一介自好廉財之稱,而大贓小貪,無邑不然,生民之嗷嗷,不啻若倒懸於塗炭之中,每一念及,豈遑寧處?加之京外利竇,在於賣穀,於是乎民食不敷,又或多積,處厲莫甚,如是而民之親官長,烏得不如視仇敵乎?此所以屢下較戶量穀之命,先從民食,而除此多彼寡之弊,兼欲另行懲貪之典,而穀簿一事,道伯有何慳吝之端?今年亦不銳意釐正,竝與去太去甚之政,而其效尙無入聞,且以墨倅言之,吳大益·趙鎭明,踵相接出,爲道伯者,一味闔眼而閉口,如是而朝命將何所施乎?今此祗受狀啓中所謂惕念擧行云云,安知非依舊不欲惕念之前例判說話乎?貪汚守令之令後更犯者,若不懸首於大同門,豈有一分知戢之理乎?然道伯若不以實報聞,則亦何以用其當律乎?本道一番再闢,然後民邑可以支保,卿欲束帶反面於香案,則另察道內之大贓小貪,勿以小而闊略,毋以大而趑趄,除非約己厭貨之人,雖擧一道一竝論勘,切勿顧惜,而穀簿則先從京發賣,毋敢與小民征利,然後次及於鐵山等諸邑飢民之救活,可也。不如是之前,雖以似此祗受狀啓逐日登聞,決無循例啓下之事,原狀啓還下送,待依此回諭,一一對揚,姑以擧行實蹟狀聞事,自政院成送有旨于平安監司。
以忠淸監司朴宗岳狀啓,常賑耗·營賑耗限十年特許劃給事,令廟堂稟旨分付事,傳于李義鳳曰,旣與還劃條異焉,於京於鄕,別無所損,依狀請施行事,回諭。
趙尙鎭,以吏曹言啓曰,今此各陵殿宮園廟冬至祭獻官大祝諸執事中,時無職名人員,令該曹口傳付軍職,何如?傳曰,允。
兵曹口傳政事,副司直單李亨元·李集斗·沈晉賢·徐邁修·沈煥之。
李義鳳,以吏曹言啓曰,糴政方張,冬至陪箋差使員,皆令當日內,除朝辭下送後,草記事,命下矣。順川郡守尹頤東,平海郡守吳徹常,眞寶縣監金獻祚,懷仁縣監卞緯鎭,陽智縣監李述源,洪原縣監丁志元,任實縣監李潤瑞,金郊察訪洪夏俊,竝當日下去之意,敢啓。傳曰,知道。
李敏采,以兵曹言啓曰,來十二月壬子正月當上番騎兵二百五十名,依定式,本曹點考後,仍令該曹,襦衣題給之意,敢啓。傳曰,知道。
李敏采,以兵批言啓曰,古城前僉使遞付京職事,命下矣。時無相當窠,依例付軍職之意,敢啓。傳曰,知道。
李敏采,以兵曹言啓曰,明日擧動時,守宮及各差備,當爲備員,而佐郞一員有闕之代,令該曹以在京無故人口傳差出,以爲進參之地,何如?傳曰,允。
李敏采,以都摠府言啓曰,新除授副摠管李鼎揆,時無職名,令該曹口傳付軍職,以爲肅謝之地,何如?傳曰,允。
兵曹口傳政事,副司直單李鼎揆。
李敏采,以備邊司言啓曰,御營大將李邦一,明日動駕時,當以留陣大將,領率軍兵,進去陣上,而今以雲劍,蒙點侍衛矣。留陣無領率大將,以本營中軍申大謙,使之權察擧行,何如?傳曰,允。
李敏采,以舟橋司言啓曰,本司凡節,旣有昨年已例,又有成置節目,則只當按行惟謹,不敢擅自移易也,明矣。都廳朴基豐,自處以曾經是役,自稱以慣熟凡事,縱恣無忌,少不難愼,雖以鐵索一事論之,昨年之所不爲者,忽地創出,卜定於各軍門,其數夥然,貽弊多端,已萬萬駭痛,而外此許多擧行,專立渠見,欺瞞爲事,愚濫之習,不一而足,此等之人,決不可因仍置之於都廳之任,該都廳朴基豐,爲先汰去,其罪狀,令該府拿問從重嚴繩,臣待罪提擧,矇未覺察,致有此一任放肆之境,誠不勝惶恐俟勘之意,敢啓。傳曰,苟欲有如是草記之心,則次對日提問也,卿敢笑語相雜,初則漫漶,末因諸武將首實之後,僅爲苟同曰,以有是而今於過次對已屢日,工役已告成之後,忽地投呈草記於更鼓已深之後者,抑何意思乎?舟橋凡事,皆欲除弊,不煩經費之苦心,非獨本司所屬之皆知,卽廷臣之所領會,則雖微事定式外,豈敢不稟擅爲乎?向筵給代各軍門之擧,在卿爲何等悚懼之端,而又焉敢佯若不知乎?若以今日筵敎爲覺夢,而欲爲此草記,則本司旣有都提擧,當以此意,言于都相,使之請罪,亦或一道,而自請己罪,放恣甚矣。況朴基豐之於卿,旣有親嫌,拘於顔私,事事顧藉,馴致至此,今忽臚列罪狀,有若卿則全昧本事,基豐獨自犯科者然,亦豈誠實底道理乎?卿之近日擧措,不特舟橋事爲然,當銓也,掌賦也,無不搖搖,若風中之旌,太不識堪任之方者已久矣。前此負乘之戒飭,徒歸空言,本司擧行,雖不過一號令間除弊者,而所可悶者,惠局重任,又若前令尹之毁劃,當觀勢差遣御史,另査惠局各廳,而如卿者,決不可仍置,由前由後,卿之罪卿當知之,非不欲嚴賜處分,而朝家何可替行舟橋司·宣惠廳都提擧之公事乎?此草記勿施,更令都提擧,明日草記勘罪,至於基豐,如渠微弁,何足誅也?事過後當處分矣。惠廳事可悶,前堂之犯罪未久,新堂之僨事倍甚,一向留窠,殊涉非此莫可之嫌,揆以國體,苟且甚矣。刑曹判書金尙集,特差其代,使之勿效近來謬習,隨事誠心奉公事,申飭,可也。
安廷玹,以義禁府言啓曰,高城前郡守鄭國仁,卽其地方定配事,承傳啓下矣。鄭國仁時在任所云,以承傳內辭意,具罪目,依例發遣府羅將,卽其地高城郡定配之意,敢啓。傳曰,令該道擧行,可也。
安廷玹,以刑曹言啓曰,依下敎,假引儀張思恭捉來,崔必恭所囚處,一體保囚之意,敢啓。傳曰,降定曹吏,可也。
敎開城留守李時秀書。王若曰,松京畀管轄之任,責丕居留,楓宸揀保釐之才,望叶剡擧,與我共理,捨卿伊誰?惟卿,珪璋令譽,瑚璉美器,服家庭之嘉訓,忠孝相傳,襲館閣之世聲,文華益著,內以榮塗之歷踐,而眷注冞篤,外則藩臬之連試,而才猷具彰。眷彼勝國遺都,卽我配京大鎭,潮通沁府,緩急咽喉之形,壤接海藩,表裏唇齒之勢,人物貨寶之攸萃,殆同漢三輔繁華,甲兵錢穀之最殷,實是宋二京制度,任專管鑰,軍容倣兩局之規,勢壯金湯,地利控三路之阨,玆授卿以開城府留守兼管理使,卿其祗服寵章,毋替隆寄。美哉山河寶,克殫保障晉陽,蔚乎文寶材,期致作楨周室,管理衆務,益思威重之自持,懷綏小民,貴在寬猛之咸適,自餘裁稟,用有典常。於戲,暫離近班,想切戀禁闥之悃,便養閑局,佇見遵民俗之效,故玆敎示,想宜知悉。右副承旨安廷玹製進
辛亥十一月二十五日辰時,上御重熙堂。左承旨入侍時,行左承旨李洪載,假注書趙台榮,記注官金良倜·承膺祚,以次進伏記。上命書傳敎曰,副摠管具世勣許遞,前望單子入之。上曰,兵曹參判前望單子入之,待下批,牌招察任。出榻敎上曰,都承旨入侍。出榻敎賤臣承命出傳,行都承旨趙尙鎭進伏。命書傳敎曰,近來國綱,此輩壞之,有何獲罪自劃之端?深夜點下,侵曉出牌,則乃敢偃然違拒,究厥所爲,萬萬駭痛,副摠管徐龍輔,新除陞品職名,還收,降補古城僉使,渠以何面目,重入脩門,拜辭前陛乎?仍令除朝辭騎撥赴任,計其日字,若過限內,令帥臣直於卽其地方,定配後狀聞,時任僉使,遞付京職,以爲無禮無嚴者之戒。命退,承史以次進出。
辛亥十一月二十五日未時,上御重熙堂。右承旨入侍時,右承旨李敏采,假注書趙台榮,記注官金良倜·承膺祚,以次進伏訖。上曰,差祭吏曹郞廳改差。出榻敎命書傳敎曰,糴政方張,冬至陪箋差使員,皆令當日內除朝辭下送後,草記。又命書榻敎曰,抄啓文臣中時帶兵郞人,本職改差。命退,承史以次退出。
上在永禧殿。停常參·經筵。
大駕詣永禧殿,入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。
王大妃殿·惠慶宮,朝夕遣承旨問安。答曰,知道。親祭罷後,內閣·政院·玉堂·藥房·朝廷二品以上·六曹堂上·兩司長官口傳問安。答曰,知道。
傳于李晩秀曰,今日出宮,二嚴後先行親押,次傳廟宮陵園香祝,親押處所,以仁政殿月臺爲之,該房知悉。
李晩秀啓曰,司僕寺內乘來言,捲簾毛帳,取稟。傳曰,毛帳爲之,捲三面。
李敏采啓曰,明日冬至望闕禮,依例爲之之意,敢啓。傳曰,知道。
傳于李晩秀曰,右副承旨馳詣宗廟·景慕宮,奉審摘奸,受香諸處,一體奉審以來。
傳于李晩秀曰,侍衛軍兵毛具。
李敏采啓曰,禮貌官來言,百官稟旨就次。傳曰,知道。
李義鳳啓曰,臣王大妃殿·惠慶宮問安進去,下直之意,敢啓。傳曰,知道。
傳于李晩秀曰,侍衛雨具。
傳于李晩秀曰,日寒如此,挾輦軍六十名,槍劍軍二十名隨入,其餘解嚴,還宮時待令隨駕留陣軍兵中薄着之類,依宣傳官口傳下敎解送後,以其實數,草記事,分付。
趙尙鎭啓曰,王大妃殿·惠慶宮夕問安,何承旨進去乎?敢稟。傳曰,王大妃殿問安,都承旨進去,惠慶宮問安,同副承旨進去。
李晩秀啓曰,禁衛都提調洪樂性遞免事,命下矣。本營摠察之任,不可一刻暫曠,何以爲之?敢稟。傳曰,訓鍊大將兼察,牌招聽傳敎。
李晩秀啓曰,卽者敦寧府錄事來言,領敦寧洪樂性以爲,嚴敎之下,萬萬惶懍,萬萬震越,求死不得,走伏金吾門外,恭俟鈇鉞之誅云矣,敢啓。傳曰,勿待命事,遣史官傳諭。
李晩秀啓曰,領敦寧洪樂性,又使錄事來言,雖伏承勿待命之敎,罪著萬死,益增震剝,泥首席藁,惟願遄被嚴誅,仍爲胥命云矣,敢啓。傳曰,勿待命,卽爲還第事,遣史官傳諭。
李晩秀啓曰,大臣胥命金吾門外,則禁府都事來言政院,例也,而領敦寧洪樂性,至有再次胥命之擧,而尙無來言之事,該府擧行,誠極駭然。當該都事,所當重勘,而本院請推之外,無他可施之罰,何以爲之?敢稟。傳曰,拿問嚴處。
李晩秀啓曰,卽者義禁府都事來言,領敦寧洪樂性,今方待命於金吾門外云,係是大臣去就,敢啓。傳曰,知道。
李晩秀啓曰,領敦寧洪樂性,又使錄事來言,連伏承勿待命之敎,至有還第之命,而益不勝惶蹙罔措之至。此時屢瀆,尤增死罪,而未蒙嚴誅之前,不敢晏然退歸,冒萬死仍爲待命云矣,敢啓。傳曰,勿待命事,更遣史官傳諭。
傳于李晩秀曰,禁喧郞廳汰去,令該曹口傳差出。
吏曹口傳政事,以趙鎭井爲兵曹佐郞。
傳于李晩秀曰,藥房提調前望單子入之。
藥房提調前望單子入之,洪檍落點。
李晩秀,以備邊司言啓曰,園幸之際,凡在責應,如係定式之外,雖一物,不欲貽弊於各軍門各衙門之聖意,不特在廷臣僚,竊自仰認,輿儓莫不知之,況舟橋鐵索,何等巨役,而初不稟旨,任自創成,都廳之罪,固萬萬駭痛,而雖以堂上言之,向筵下詢之際,初不明白仰對,終因諸武將首實。始曰,有是,致有自上追償所入物力之命,當初擅斷,末終擧措,俱極未安,而至若昨日草記,不以事實,告知於臣,任自呈徹於齋殿更深之後,其爲疎率顚倒,莫甚於此,都廳朴基豐之罪,旣有事過後當處分之敎,不必更請,而堂上金文淳之節節僨事,不可置而不論,施以譴削之典,何如?傳曰,允。卿以都提擧,早不禁止,難免不審,而今於論罪之辭,以疎率顚倒好題目,磨勘疎率之失,僅可當問備,顚倒之罪,只合於遞罷而已,不但有罪輕律重之歎,甚爲卿慨然矣。
李晩秀,以兵曹言啓曰,依下敎,龍虎營拘留禁衛營敎鍊官朴道訥等十二人,放送之意,敢啓。傳曰,知道。
李晩秀,以兵曹言啓曰,隨駕禁軍中朴斗弼·鄭晩赫薄着,故依傳敎解送之意,敢啓。傳曰,知道。
李晩秀,以兵曹言啓曰,依下敎,侍衛駕後禁軍及武藝別監內吹兼內吹等,療飢之意,敢啓。傳曰,知道。
李晩秀,以兵曹言啓曰,依下敎,隨駕禁軍及駕後禁軍·武藝別監·內吹兼內吹標下軍兵等處,設粥以饋之意,敢啓。傳曰,知道。
李晩秀,以壯勇營言啓曰,依下敎,本營隨駕衛內將校軍兵等處,饒氣之意,敢啓。傳曰,知道。
李晩秀,以壯勇營言啓曰,依下敎,本營隨駕將校軍兵等處,設粥分饋之意,敢啓。傳曰,知道。
李晩秀,以訓鍊都監言啓曰,依傳敎,挾輦軍中一百四十名,今姑解嚴,使之還宮時待令,而隨駕軍兵中薄着之類,一一看審後,馬兵二名,步軍一名抄出,解送之意,敢啓。傳曰,知道。
李晩秀,以訓鍊都監言啓曰,依下敎,衛內將校軍兵等處療飢之意,敢啓。傳曰,知道。
李晩秀,以訓鍊都監言啓曰,依下敎,衛內衛外將校軍兵等處,設粥分饋之意,敢啓。傳曰,知道。
李晩秀,以禁衛營言啓曰,依下敎,隨駕本營槍劍軍等處,療飢之意,敢啓。傳曰,知道。
李晩秀,以禁衛營言啓曰,依下敎,隨駕本營槍劍軍等處,設粥分饋之意,敢啓。傳曰,知道。
李晩秀,以御營廳言啓曰,依傳敎,本廳留陣軍兵中鄕軍二名薄着,故解送之意,敢啓。傳曰,知道。
李晩秀,以御營廳言啓曰,依下敎,駕前別抄兼內吹等處,療飢之意,敢啓。傳曰,知道。
李晩秀,以御營廳言啓曰,依下敎,駕前別抄兼內吹及留陣將校軍兵等,設粥分饋之意,敢啓。傳曰,知道。
辛亥十一月二十六日辰時,上詣永禧殿。冬至祭親祭入侍時,行都承旨趙尙鎭,左承旨李晩秀,右承旨李敏采,左副承旨尹行元,右副承旨安廷玹,同副承旨李義鳳,假注書李德鉉·趙台榮,記注官金良倜·承膺祚,原任直閣鄭東浚,以次隨駕。上具遠遊冠·絳紗袍,乘輿出協陽門·肅章門,入仁政門,詣仁政殿月臺,降輿陞座,藥房提調李進前奏曰,早朝勞動,聖體,若何?上曰,一樣矣。仍詣板位,南向跪,親押永禧殿親祭祝文訖,仍又親傳廟宮陵園冬至祭香祝。敎曰,觀此代押,則字樣或大或小,點劃又皆欠精,寧有如許事面乎?專由守僕輩不善擧行之致矣。晩秀曰,莫重代押,所當十分審愼,而點劃欠精,大小不一,揆以事體,萬萬未安,其時該房承旨及當該香官,不可不重勘,而本院請推之外,無他可施之罰,何以爲之乎?上曰,竝推考守僕,事過後科治,可也。出擧條上降自東階,詣祗迎所,祗迎香祝訖,乘輿出仁政門,降輿乘輦,出敦化門。上曰,兵曹判書從重推考,當該禁喧郞廳,令該府處之。出駕前下敎駕詣永禧殿洞口紅箭門外,降輦乘輿,詣齋殿,改具冕服,就板位,行四拜禮,詣殿內奉審,還詣齋殿。上曰,禮·兵換房。出榻敎上命晩秀進前。敎曰,觀此兵郞望筒,以李敬心爲首擬矣。蓋敬心,自朝家雖有滌用之擧,吏判之每政輒擬,抑何心腸乎?吏判招致帳外,査問委折以達,可也。晩秀承命出,回奏曰,問于吏曹判書李處,則以爲,以在京之人,將爲排擬,故偶然擬首也,非敢有他意云矣。上曰,屢百兩司,不患無人,則雖於持正望筒,必以敬心照擬,此必用意而然也。且敬心,一自滌用之後,固宜潛伏而已。近或以言事觀之,則顯有跳踉之跡,誠不駭痛乎?今玆之敎,亦非永枳敬心也,謂其隨政必擬之故也。況今臨此地,仰惟第五室平蕩之治,則吏判焉敢若是無憚乎?更加嚴飭,使之直陳委折,可也。晩秀承命出,回奏曰,李以爲,臣受恩罔極,得至今日,臣抑何心腸,敢爲此孤恩負國之計乎?嚴敎之下,卽欲溘然無知云矣。命書傳敎曰,昨日嚴敎之後,惟當俟勘而已。朝於駕前,進前問候,已涉唐突,目下擧措,萬萬寒心,雖以禮使之意,不欲一一索言,揆以國綱,焉逭重勘?吏曹判書李,亟施不敍之典,少頃日暮時至。上曰,起刁斗懸燈竝除,取稟爲之事,分付,晩秀承命出,分付,有頃行祭時至,上具冕服,入就板位,行四拜禮,詣盥洗位,盥洗訖,詣第一室神位前,三上香獻爵,次詣各室,如初禮降復位,亞獻官左議政蔡濟恭,終獻官昌城尉黃仁點,以次行亞·終獻禮訖,上詣飮福位,飮福訖,降復位,行四拜禮,又行四拜禮,詣望瘞位,望瘞訖,還齋殿。敎曰,都承旨進詣殿內,看審修掃後復命,可也。命退,諸臣以次退出。
上在昌德宮。停常參·經筵。
大駕還宮後,內閣·政院·玉堂·藥房口傳問安。答曰,知道。大殿·王大妃殿·惠慶宮·中宮殿,內閣·政院·玉堂·朝廷二品以上·六曹堂上·兩司長官單子問安。答曰,知道。大殿·王大妃殿·惠慶宮·中宮殿,藥房口傳問安。答曰,知道。
李敏采啓曰,明日常參·經筵,取稟。傳曰,停。
傳于李敏采曰,右承旨入侍。
傳于趙尙鎭曰,明日朝廷翌日問安,勿爲事,分付,傳于安廷玹曰,今日卽亞歲日也,依近例,各司禁牌,傳于尹行元曰,時囚先放送後,草記。
李敏采,以禮曹言啓曰,今此冬至陳賀諸道所封箋文中,慶尙道右水使李潤慶,京畿水使李潤彬,永宗防禦使吳毅常,以應封官兼別軍職,故各爲封箋矣,一體看審捧入之意,敢啓。傳曰,知道。
獻納金熙采啓曰,臣於再昨,猥叨見職,召牌繼降,而親祭隔宵,方差享官,不敢言私,章皇出肅,粗伸駿奔之誠,而臣之從父臣翊休,方任本院之長,私義難安,公格當遞,其何敢因仍蹲冒於臺次乎?昨緣陪享,今始來避,所失尤大,請命遞斥臣職。答曰,依啓。
辛亥十一月二十七日午時,上御重熙堂。右承旨入侍時,右承旨李敏采,記事官李海淸,記注官金良倜·承膺祚,以次進伏訖。上命讀公事,書判付訖。命退,承史以次退出。
辛亥十一月二十七日丑時,上詣還宮入侍時,行都承旨趙尙鎭,左承旨李晩秀,右承旨李敏采,左副承旨尹行元,右副承旨安廷玹,同副承旨李義鳳,假注書李德鉉·趙台榮,記注書金良倜·承膺祚,原任直閣鄭東浚,以次隨駕。上具遠遊冠·絳紗袍,出齋殿,乘輿詣紅箭門外,降輿乘輦,駕詣敦化門外,命晩秀出標信解嚴,仍勞問挾輦軍,駕入敦化門·肅章門,降輦乘輿,入協陽門,還內,諸臣退出。
上在昌德宮。停常參·經筵。
大殿·王大妃殿·惠慶宮·中宮殿,內閣·政院·玉堂·藥房還宮翌日口傳問安。答曰,知道。
藥房提調洪檍,副提調趙尙鎭啓曰,眞殿親享,侵曉回鑾,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
安廷玹啓曰,大司憲洪檢,掌令權儐,持平李尙友呈辭,執義李身晦,掌令任長源,持平尹九宗俱在外,監察茶時之意,敢啓。傳曰,知道。
李敏采啓曰,來初一日輪對日次矣,敢稟。傳曰,爲之。
李敏采啓曰,玉堂備員間視事頉稟之意,敢啓。傳曰,知道。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹行元曰,左承旨·左副承旨入侍。
傳于李晩秀曰,奉來各陵祭品奉審,健元陵·宣陵·靖陵·溫陵·泰陵·徽陵·元陵果品皆精備,熟手各給木一疋,穆陵果品最精備,典祀官紙一卷賜給,熟手加給米斗,順陵果欠精,熟手令該堂決杖五十,懿昭廟果尤爲欠精,熟手嚴囚,令刑判爲別嚴杖懲治。
傳于李晩秀曰,該寺提調從重推考。
李敏采啓曰,校理閔昌爀,謂有情勢,陳疏徑出,原疏已爲退却矣。所當直捧禁推傳旨,而此與無端徑出有異,推考警責,仍卽牌招,副校理宋民載,副修撰吳泰賢·朴奎淳,俱以行公,不爲入直,事體所在,誠極未安,竝推考,一體牌招,以爲推移入直之地,何如?傳曰,允。
李敏采啓曰,卽者副修撰吳泰賢,旣入闕中,不爲入直,無端出去,依定式,禁推傳旨捧入之意,敢啓。傳曰,牌招入直。
以副修撰吳泰賢牌不進罷職傳旨,傳于李敏采曰,許遞。
李敏采啓曰,校理閔昌爀,副校理宋民載,副修撰朴奎淳,牌不進罷職傳旨,今方捧入,而玉堂上下番俱空,已至多日,事甚未安,未差之代,政官牌招開政差出,待下批,仍卽牌招入直,何如?傳曰,允。
李義鳳啓曰,吏曹參判李在學,牌不進推考傳旨,今方捧入,而開政命下之後,如是違牌,不卽擧行,事甚未安,更爲牌招,何如?傳曰,待開門牌招。
吏曹口傳政事,監察白泳鎭,訓鍊副正李旭祥相換,宗廟令李齊淵,中部令李潢相換。
李晩秀,以司僕寺一二提調意啓曰,今日擧動時,本寺正,例爲進輿差備,而新除授正李冕膺,差祭在外矣。今姑改差,其代,令該曹口傳差出,以爲差備之地,何如?傳曰,前正仍任兵郞,令該曹口傳差出。
吏曹口傳政事,以李庚運爲司僕正。
安廷玹,以刑曹言啓曰,因義禁府珍山前郡守申史源照律啓目,不識名例律官,決杖一百事,判下矣。依判下,當該律官李允迪,決杖一百之意,敢啓。傳曰,知道。
安廷玹,以刑曹言啓曰,依下敎,傳命不善擧行司謁李元相與崔必恭,一處保授之意,敢啓。傳曰,知道。
李晩秀,以御營廳言啓曰,前軍色從事官李庚運,旣已敍用,仍爲差下,使之察任,何如?傳曰,允。
李晩秀,以御營廳言啓曰,去夜四更量鍾巖近處,武藝別監扈英哲,犯夜被捉於本廳巡邏將卒處,而係是掖屬,不敢擅便,何以爲之?敢啓。傳曰,各陵園官處頒曆次,因公幹出去分明,放送,申飭有效,本廳巡邏之如是捉納,可嘉,該牌將,卿其施賞,可也。
李晩秀,以御營廳言啓曰,依本廳草記批旨,犯夜被捉武藝別監扈英哲,卽爲放送,該牌將申命龍,木二疋施賞之意,敢啓。傳曰,知道。
安廷玹,以義禁府言啓曰,時囚先放送後,草記事,命下矣。時囚罪人朴命燮·李儀亨,卽爲放送之意,敢啓。傳曰,知道。
大司諫金翊休,掌令權儐,持平李尙友,正言尹悌東啓曰,請遲晩後物故罪人啓能亟施孥籍之典,趾賊等凶種快施邦刑,養遂·獻遂·李觀源,竝令王府,設鞫得情。請夏賊子女亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請物故罪人國榮亟施孥籍之典。請梟示罪人明謙,正刑罪人以謙,亟施孥戮之典,逆復庶子好石,亟施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
掌令權儐,持平李尙友啓曰,請爲奴罪人金壽賢·河翼龍,竝令王府,設鞫得情,夬正王法。指辭見上宗廟冬至祭·享時祭監監察白泳鎭以爲,獻官李義行,不能趁時升班,及其入就拜位,已爲四更二點,廟享事體,何等重大,則未得及時行祀,事未前有,極爲駭然云。監臺呈課旣如是,則不可置而不論,請獻官李義行罷職,新除授執義李身晦,時在全羅道全州地,掌令任長源,時在京畿廣州地,持平尹九宗,時在忠淸道忠州地,請竝斯速乘馹上來事,下諭。答曰,不允。李義行事,聞甚悚然,設令義行,昧禮蔑識,若念朝家一心,憧憧於享祀,則寧有如許犯科,而今其所犯若此,此而若不嚴法重勘,何以使職在駭奔之列者,有所敬謹乎?其委折,招問於伊日廟司,而詳知之四更一點就外位,仍入就位,又行四拜,次詣樽所,如是之際,已根二點云。以此所對,較量事勢,拜禮則似行於一點,然義行之稱以吃羹啜水,以致公然遲滯於前刻就班,究厥擧措,可謂前所未聞,義行亟施湖沿投竄之典,近來臺監,無非仗馬,其爲貽辱於殿中之稱,久矣。此人以新進武臣,能爲文蔭所不爲之擧,職不愧於權熻·林懋遠,極爲可嘉,此等人,宜有拔例嘉奬,令該曹今日內二副正,口傳相換,可也。下諭事,依啓。
大司諫金翊休,正言尹悌東啓曰,請爲奴罪人金壽賢·河翼龍,竝令王府,設鞫得情,夬正王法。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。請逆賊尙魯,亟施孥戮之典。措辭見上答曰,不允。
李義鳳啓曰,傳啓與停啓同時書入,自是例也,而今日院啓書入許久之後,亟寢五啓還給之命事停啓,今始呼望,其在臺體,極爲未安,諫院詣臺諸臺,竝推考,何如?傳曰,允。
大司諫金翊休,正言尹悌東啓曰,臣等朝者詣臺,自政院,以今日院啓中亟寢五啓還給事,不敢捧入之意言送,而臺啓停連,事體至重,未敢遽停,依例連傳矣,半日相持,終不捧入於他啓入啓之時,亦不可置之不連不停之科,纔已停啓呼望,而臣等身在臺地,見輕喉院,旣不得如例入啓,又不能固守臺規,旣傳旋停,霎時之間,擧措顚倒,體例虧損,貽羞臺閣,無復餘地,喉院不諒事勢,至有請推之擧,以此以彼,其何敢一刻仍冒於臺次乎?請命遞斥臣等之職。答曰,勿辭,亦勿退待。
領敦寧洪樂性箚曰,伏以,南殿躬祼,聖孝克伸,侵晨回鑾,玉體萬康,臣民欣忭,曷有其極?伏念臣衰聵昏耗,去而益甚,有職皆瘝,無往非罪,輒蒙恩庇,幸逭大戾,至於再昨日之事,臣之罪狀,尤益罔赦矣。聖度天大,曲加涵貸,薄遞未幾,又復收還,罪重如山,恩深如海,臣聞命以來,益不勝悚隕惶蹙,罔知措躬之所,不知如臣衰朽賤品,何以獲此於聖明也,惟有瞻天攢祝,淚汗交逬而已。且今離次經宿,冒寒將事之餘,憧憧下誠,固當竭蹶趨參於翌日候班,仰承起居,少伸微忱,而第臣寒感,跨朔彌留,膈症數旬苦劇,晝宵叫楚,眞元漸脫,須人轉側,蠢動無路,又不得自力趨承,臣罪至此,尤合萬殞,玆敢疾聲號籲於天地父母之前。伏乞聖明,亟降威罰,重勘臣罪,以爲居官不職者之戒焉。取進止。答曰,省箚具悉卿懇。卿其勿辭,安心調攝。仍傳曰,此批答,遣史官傳諭。
刑曹參判李集斗疏曰,伏以,日南至之節,殿享親行,聖慕伸而玉體益康,宮線方添,天休滋而尺衣漸長,忭祝之忱,有倍他辰。臣於千萬夢想之外,忽伏奉摠府晉擢之命,繼而有秋曹亞堂之除,感惶之忱,叩謝是急,差享之役,辭巽不得,聞命卽膺,若固有之,恧蹙之心,無面可顯,震剝之情,措躬無所。仍念極愚陋而文質不當者,未有如臣,至孤疇而墻壁無依者,亦未有如臣,慈育之仁,最憐迷子,涵濡之澤,偏沾枯荄,華顯之揚歷而屢煩拂拭之恩,醜拙之莊匿而輒費造化之功。祗緣癡騃之性,動生釁尤,隕結之報,反歸幸負,十丈坑坎,誰爲拔出?一身滓穢,那由洗濯?倘非我聖上,臨之以日月,置之以袵席,則無臣身矣。前後狼狽之蹤,不容於公議,內外官職之除,皆出於特旨,至於向日三銓之復授,而滌瑕之恩,起廢之念,愈往愈隆,若臣怵焉兢畏之心,略暴於伊時辭疏,或祈慈覆之矜諒,未幾而又有此宰班擢授之寵,不識聖明,何取於無狀賤臣,而終始眷庇,若是其過分也。噫,以臣僨敗,以臣憂畏,雖使閑置散,有退無進,猶不足爲息補之圖,況此命德之器,何等難愼,而忽地冥升,遽出人望之外,臣若諉之以生死向前,進退惟命,而冒當其不敢當之恩,則人將謂何?臣實有靦,玆敢披瀝肝血,冒入文字。伏乞聖慈,天地父母,特垂體下之德,曲察由中之懇,臣新授資秋秩,亟行收還,以重官方,以全微諒,千萬幸甚,臣無任屛營祈懇之至。答曰,省疏具悉。卿其勿辭行公。
副摠管李鼎揆疏曰,伏以,臣魯莽空疎,百無一能,而釋褐以後,祗以先蔭,猥蒙寵擢,論思近密,已極踰分,而諫長之除,負者乘也,西邑之命,曲爲地也。人孰無君上祖先,而世豈有如臣之偏荷殊渥,獨被遺澤者哉?每有恩除,撫躬踧踖,且感且恧,而一二年來,蟄伏鄕廬,率族姓而歌詠聖世,課子弟而誦習家塾,有時北望,徒切感祝而已。迺者水部恩命,遽下夢想之外,拚誥震惶,章皇就途,入城肅命,曾未幾何,重入銀臺,積違之餘,依近耿光,非惟寸忱之得抒,更增一身之叨榮,其爲感結,當如何哉?忽於在院之日,伏承傳敎下者,以嶺土之不染邪說,思先正之丕闡吾道,想像典刑,命擬臣亞卿,騎曹新除,自天卽隕,摠府恩銜,不日繼下,循墻無路,冒沒叩謝,顔之騂矣,措躬無所。夫亞卿,命德之器也,有學術才諝而後,方可擬議,非人人所可序陞,則顧臣之顚末長短,天鑑已俯燭無餘矣,何嘗有人器之可堪於是選,而遽行以謬恩也哉?至若典刑,則於臣,尤無一半分之依俙彷彿者,言其文學,則早習功令,口讀而已,言其資稟,則生長遐土,鄕闇而已。只以謹拙二字,世世相守,以是保家,以是事君,無至罪過,其亦幸矣。夫我東國,以先正爲吾道指南,高山於是,景行於是,而大嶺以南,素稱鄒魯之鄕,慕仰誦法,最爲親切,書必讀經傳,言必稱程·朱,門路趨向,旣正且明,淫辭詖說,罔或奸于其間,則先正倡明之化,如太極萬川之月,無往不在,其云典刑者,非指容貌聲色也,卽父不得以與子者也。如欲求之,必在於今世之私淑諸君子,不在於其家之不肖雲孫也,明矣。殿下求典刑於如臣之千不近萬不似,臣是何人,受此誤知於上者如此,臣若視以儻來,晏然居之,臣雖淟涊不愧于心,人皆以臣身爲麒麟楦,指點之笑罵之,其如玷名器辱朝廷何?臣到此,跡愈蹙而情愈迫矣。衷實中出,言非外飾,略具文字,仰暴情悃。伏乞聖慈,特賜照察,更加體諒,亟命還收所授恩資,仍削所叨職名,以重官方,以安私分,幸甚,臣無任屛營祈懇之至。答曰,省疏具悉。卿其勿辭行公。
牛峴僉使柳文養疏曰,伏以,臣百無肖似,最居人下,濫濟緋玉之列,長在喉舌之職,恩至渥也,涯已溢矣。頂踵毛髮,都歸造化,糜粉殞結,不足酬報,秪緣稟賦之天,直遂爲病,懲討之地,衷憤倍激,至於兩翰林聯疏之越例謄布,而臣之妄率之罪著矣。倡論者臣,勒頒者臣,孽由自作,理難倖逭,而薄罷旋敍,恩除遽辱,辭疏未徹,譴補有命,諭之以喫苦贖罪,責之以還弊釐正,臣聞命惶懼,蒼黃赴鎭,而重嶺疊嶂,島道之僅通,絶塞荒戍,獠俗之爲隣,寒宵警柝,自憐隻影,曉漏趨甎,若隔前塵,逖違旣久,戀結冞切,夜夜淸夢,長繞於玉樓高處而已。仍伏念各鎭還弊,已成積痼,餉穀之虛耗,邊民之逃散,至於莫可收拾,則有非一朝一夕所可更張,聖念每軫於裒益,道啓終歸於因循,迄未有措處之方,如臣不解事者,有何智慮,挈其要領也哉?藉曰釐正,不善對揚,則將不免罪上添罪之歸,臣用是憂懼,夙宵靡懈,又況峽農慘歉,民勢倒懸,殿屎之憂,迫在朝夕,其所慰撫之擧,有不容少緩,迺於乘障之日,先以我聖上如傷之德意,一一布諭,使居者安堵,逃者還巢,則鶉衣鵠形,于于盈庭,咸曰,糴簿之擁虛,鎭民之難支,旣蒙聖明之俯燭,又値近密之特補,此誠吾屬再生之秋,擧皆歡欣蹈舞,北望撍祝,臣於是,一倍兢惕,十分殫竭,而莅任屬耳。還弊民瘼,未能周知,探諸物情,參以見聞,則列鎭弊源,皆由於穀多民少,每戶所受,多或至數十包,少不下十餘石,每當催科無告,轉而之四,及其勘簿,未捧多至屢百,由是而倉穀歲縮,民戶日少,則目今救弊之要,無出於較戶量穀,而必先的知其實穀之爲幾何,虛錄之爲幾何,然後裒益可議,故査櫛之政,先自本鎭,採探之方,旁及隣鎭,如同境之車嶺·阿耳·山羊會·雲山之委曲等鎭,倉簿戶摠,一體考閱,則本鎭元還穀摠折米爲五千九百七十石零內,各年未捧停退合爲三千五十五石零,留庫及今年當捧竝耗爲三千一百七十八石零,民戶爲三百七十六,車嶺鎭元還穀摠折米爲一萬三十石零內,各年未捧停退合爲六千一百四十六石零,流來反作爲八百六十九石零,錢還分給爲五百四石,留庫中腐朽全棄與不至全棄荒麤空殼合爲四百七十七石零,精實完石四十九石零及今年當捧竝爲二千七百八十五石零,民戶爲三百二,阿耳鎭元還穀摠折米爲六千二百四十八石零內,各年未捧停退合爲一千四百六十一石零,庚戌反作爲十石零,私分爲三石零,陳腐全棄爲八石零,留庫及今年當捧竝爲五千五十八石零,民戶爲二百九十三,山羊會鎭元還穀摠折米爲一千七百八十石零內,各年未捧停退合爲四百五十九石零,流來反作爲一百七十七石零,私分爲一百三石零,留庫及今年當捧竝爲一千二百五十七石零,民戶爲一百五十一,委曲鎭元還穀摠折米爲二千六百二十二石零內,各年未捧停退合爲一千十三石零,流來反作爲一百六十三石零,私分爲一百六十石零,留庫及今年當捧竝爲一千五百四十二石零,民戶爲九十九,此其各鎭査正之梗槪也。原其爲弊,山沿雖殊,論以大體,齊楚惟均,停退未捧,姑舍是,反作私分,滔滔皆然,夤緣舞奸,比比有之,而惟彼車嶺一鎭,百弊蝟集,已作膏肓。號曰,萬餘石元還,而餘數不滿三千名,以五百包時留,而實數僅爲五十,又有五百餘石錢還之弊,則倉儲之大縮,還政之無實,幾爲列鎭之最矣。蓋此五鎭,以其穀摠而觀之,則昔非不多,就其實餘而論之,則存者無幾,邊門關防之地,餉需之若是枵然,誠萬萬寒心,停退未捧,則已屬舊還,自可待年收殺,而唯是反作一條,卽各年未捧之未勘者,此皆吏民之流逋臥還也。其中虛名加錄,轉相掩匿者有之,流亡絶戶,指徵無處者亦有之,今若不辨其吏逋民還,一例督捧,則徵族侵隣,村閭騷擾,必至之勢也。況値沿峽荐歉甁罌俱竭之時,當年實分,猶難盡捧,反作之一時竝督,恐是行不得之政也。臣之愚見,則使其主鎭官,溯考年條,區別虛實,民還之指徵無處者,則査出蠲減,只抄其時存者,姑付之停退秩,差待年豐,定限分捧,吏逋之虛名加錄者,究厥所爲,誠極痛惡,此則嚴治督徵,俾知懲畏,恐合事宜,至於腐朽塵土荒麤空殼,殆同虛留,無補於備豫之儲,徒滋奸竇,適足爲病民之端,亦令地方官眼同該鎭將,可合簸揚者,簸揚而取精,可合改斛者,改斛而就實,其餘斛縮及塵土腐朽之無一實粒者,旣係年久,又値歉荒,改色分徵,俱無其路,公穀虧欠,雖甚可悶,曠絶之恩,已施於咸陽一境,蕩減之典,又及於平·馬兩鎭,等是疲氓殘卒,俾霑一視之澤,亦唯係於特恩,此非一鎭將所敢仰請,而糴法至嚴,且關後弊,其時傳與傳受之鎭將監色,則一倂摘發,照法重繩,斷不可已也。大抵穀摠減少,然後積弊可祛,糶分精約,然後責捧不難,今於五鎭穀簿中,除却未捧停退反作腐朽等名色,只以時留及今年當捧,定執實摠,試以大中戶六五石,小殘戶四三石,定爲假令,量其應分條,較諸各鎭戶,則如車·牛兩鎭,幾乎相當,其餘三鎭,穀邊差剩,而當捧條中,又除今年停退,則分數多寡,姑難預度,民穀之通同較量,當在冬等磨勘之後矣。今此五鎭之弊旣如此,則他餘諸鎭,亦可反隅,受弊淺深,臣雖未詳,而其所矯救之方,似不外是,然而年事之豐歉不同,穀有贏縮,鎭民之聚散無恒,戶有增減,諉以一番釐正,如不隨時損益,則將見列鎭之弊,又復如前,若其減此增彼,量宜均齊之道,惟在道臣措劃之如何,而今雖酌量磨鍊,年年耗條,依舊添付,不爲區處,則必至於耗上殖耗,又生穀多之弊,此不可不念者,道臣所請移送一款,誠爲得宜,臣無容更議,如是定式之後,申嚴分留之法,更杜偏峙之弊,雖一包穀,無得添錄於鎭堡之意,嚴成節目,永久遵守,則餉穀可以無欠,逋民可以復還矣。凡此釐革之方,道臣已皆條列,今臣所論,殆近疊床,而辭陛之日,旣承陳疏之命,有不敢泯默,謹此馳進營下,爛加商確,略贅迷見,恭俟處分耳。臣於救弊之方,又有一二管見,敢此附陳焉。列鎭還弊,有甚於列邑者,靜究厥由,實有其本,彼鎭將輩,亦一守邊之命吏,而以其人微識蔑之故,徒損體貌,不畏法紀,國穀何等至重,而認同私橐,看作奇貨,庫留則恣意犯用,價踊則潛賣立本,如是之際,吏卒之符同濟私,倉屬之憑藉售奸,尤無可言,似此濁亂之弊,實是鎭堡之通患,當此矯革之日,徒規規於裒益之政,而不思所以大變通大振刷,則是不過救得眼前瘡而止,臣愚以爲,各鎭堡還穀,使其地方官管轄,如外倉例,每於封庫及畢分後,躬往反閱,考察其捧留虛實,而穀物出納,勿委鎭將之手,春糶秋糴,必使成冊報來,開金字折,亦令臨時受去,則典受之道稍嚴,而擅弄之患可除矣。又若各鎭民斂之弊,尤極駭然。以其鎭況凋殘,全不成樣,大小冗費,着手無路,名以別音,收斂民間者,不一其端,而每以倉穀而先貸,付之還袟,而添出每戶所斂之數,比諸元還,殆居其半,磽确菑畬之地,終歲矻矻,所獲不滿䃫石,則括如龜毛,責之無奈,竄若獸駭,去者相望,反作之年年彌縫,未捧之每每夥多,亦由於此,鎭將則畏罪而不敢明言,道臣則知弊而莫可矯救,事涉瑣細,雖不敢枚擧,而臣出自邇列,一任抛置,則厥罪惟均,孤負甚大,若其事關本鎭,爲弊最甚者,臣方從長釐改,其他徭役之偏重者,亦已論報營門,折半蠲減,而至於他鎭民斂之弊,以臣所聞,亦皆同然,及今釐革,在所不已,此在一道臣一帥臣所可擅便者,固不足煩聞,而痼弊相仍,已至難醫,苟非奉朝令嚴飭,則難責其實效,請令道帥臣,收聚各鎭堡民斂使例,往復相議,凡係名色之不正,誅求之無節者,一倂減剋,嚴立科條,成給冊子,如有犯者,隨現重勘,無或容貸,則其於還弊釐正之方,亦可謂一大關捩也。伏願聖明,竝加財幸焉。臣無任瞻天望聖屛營祈懇之至。省疏具悉。爾鎭及隣鎭還弊,纔見道狀,又閱爾疏,其所矯救之擧,豈容但已?非不欲特下處分,而揆以一視之政,當與他各鎭均齊指劃,方令廟堂,另究益下蘇殘之方,回啓以聞,爾須以此意先諭民間,俾各恃以安接,尾陳各鎭堡還穀,使地方官句檢事,亦令廟堂稟處,次陳科外徵斂杜弊事,爾言甚好,然如無別般科條之嚴立,豈有鎭長遵行之實效?此則令道帥臣往復停當,具由狀聞事,亦令廟堂行會該道,而爲鎭民之弊,穀簿付之該倅,管轄戶斂,付之道伯剋削,則彼鎭將之掛命於殘鎭薄況者,皆將握空拳而往,捲赤身而歸,債負積堆,妻孥啼飢,則於是乎窮斯濫而無所不爲,別鑿前無之弊竇,民之受困,必有加而無減,此不可闊略看過處。大抵加分耗穀之屬給營邑,卽予一副苦心,而有妨於經費,所係者關石,荏苒鄭重,姑且置之,至於各鎭如干耗條,勿論遠近諸道,除非嗣歲滋穀之需以外,劃給鎭將,俾得沾漑,未必不爲養廉之一端,眞箇救弊,似無出此,但道各異例,本道各鎭沾益之道,果可得力於此一款乎?亦今道帥臣拔例料度,亦勿規規於給耗一事,得其行之公私有助之策,條列狀聞,爾其勿辭察職。
辛亥十一月二十八日辰時,上御重熙堂。左承旨·左副承旨入侍時,左承旨李晩秀,左副承旨尹行元,記事官李海淸,記注官金良倜·承膺祚,以次進伏訖。上曰,都承旨入侍。出榻敎賤臣承命出傳,行都承旨趙尙鎭進伏。上命諸承旨,分讀公事,書判付訖。命退,承史以次退出。
上在昌德宮。停常參·經筵。
藥房都提調洪樂性,提調洪檍,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任區區伏慮,敢來問安。答曰,知道。
王大妃殿·惠慶宮·中宮殿,藥房口傳問安。答曰,知道。
李晩秀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
李敏采啓曰,校理李殷模,時在京畿驪州地,副修撰韓光植,時在安山地,經筵入番事緊,竝斯速乘馹上來事,下諭,何如?傳曰,允。
傳于李敏采曰,禮房承旨馳詣宗廟景慕宮,奉審摘奸以來。
傳于尹行元曰,左副承旨入侍。
傳于李晩秀曰,明日當由逌瞻門展拜,該房知悉。
傳于李晩秀曰,明日眞殿展拜後當出宮,而門路則待下敎爲之,黃柑,明日還宮後,遣文任設行,弘文提學,待開門牌招,仍令通方外事,分付。
李晩秀啓曰,明日黃柑,弘文提學待開門牌招事,命下矣。弘文提學未差之代,政官牌招開政差出,何如?傳曰,前望單子入之,弘文提學前望單子入之,吳載純落點。
有政。吏批,參判李在學進,參議曺允大在外,行都承旨趙尙鎭進。以吳載純爲吏曹判書。
吏批啓曰,新判書命招,同參政事,何如?傳曰,允。又啓曰,判書吳載純,牌不進,參議曺允大在外未肅拜,小臣獨政未安,何以爲之?敢稟。傳曰,仍爲之。
再政。以徐浩修爲兵曹判書,崔烜爲司諫,李羽晉爲獻納,李殷模爲校理,沈興永爲副校理,金羲淳爲修撰,韓光植爲副修撰,吳載純爲同成均,李宗烈爲禮曹正郞,故監役李進源贈吏參例兼,故監察李錫老贈吏議,故通德郞李恒坤贈僕正,以上刑曹參判李集斗三代追贈。
三政。以沈養之爲宗廟直長,訓鍊都監提調單徐浩修,禁衛提調單徐浩修,御營提調單徐浩修。
兵批,無政事。
李晩秀啓曰,新除授兵曹判書徐浩修,卽爲牌招,傳授命召,何如?傳曰,允。
李晩秀啓曰,兵曹判書徐浩修,牌不進推考傳旨,今方捧入,而命召傳授,一時爲急,如是違牌,事甚未安,更卽牌招,何如?傳曰,允。
李晩秀啓曰,兵曹判書徐浩修,再牌不進推考傳旨,今方捧入矣。明日展拜有命,本兵重任,不可一刻暫曠,而連事違召,不卽承膺,事體所在,誠極未安,所當更請牌招,而係是一日三牌,何以爲之?敢稟。傳曰,與吏戶判時判異,有蔡弘履事後,揆地嫌避,衆所共知,如許情勢,從前行公於銓任者,果何限?點下之時,豈無料量而爲之乎?此重臣處地,義當不擇燥濕,追先叔未卒之志,可也。聞此下敎,不卽入肅,非常情之所出,此啓辭勿施,仍以前牌催促,斯速受符。
兵曹口傳政事,副司果嚴耆。
傳于李晩秀曰,同副承旨疏批已下,牌招察任。
尹行元,以賑恤廳言啓曰,中部大廟洞契任掌金光弼,今十一月二十七日本洞路傍,得二歲遺棄男兒,洞里居良女朴召史,欲爲收養,貧不自食,願爲受料,告于本部,自該部同月二十八日牒呈,故依節目給料,使之乳養之意,敢啓。傳曰,知道。
安廷玹,以刑曹言啓曰,卽者本曹郞廳來言,曹內保囚罪人崔必恭,以革面改悔之意,欲有所告達云,故卽爲招致面前,使之悉陳所懷,則以爲,渠沈溺邪學,愚迷不悛,前後罪犯,萬死猶輕,而特蒙天恩,曲貸常憲,旣不加之鈇鉞,乃反免諸桎梏,曉諭而軫恤之,靡不用極,慮其寒,則置諸煖室,憫其飢,則命之善饋,至今生活,罔非國恩,安得不感激銘骨,思所以自新,以效萬一之報乎?初雖惑信邪說,崇信耶蘇之學,一直遵守,迷不知變,而自被恩造以來,中夜思之,國恩如是,而若一向頑拒,終不覺悟,則家而爲悖子,國而爲逆臣,自今以後,永棄邪學,革面改心,以爲一分報答之道云矣。上頂·必恭,於邪學諸人中愚惑最甚,嚴訊溫諭,一味抵賴,殆近一朔,而今忽飜然改圖,快悟前非,乃以永棄邪學,斥言納供,少無留難,察其言貌,非復舊樣,信乎至誠所及,豚魚亦感,而但念其從前沈惑頑拒,凶忍不服之罪,決不可以末稍遲晩,有所容恕,姑爲依前保囚,以待處分之意,敢啓。傳曰,是豈感孚豚魚?卽卿誠心對揚,無論如此如彼,頑如必恭者,不惟革面,乃能革心,又不惟革心,其言外之意,油然有眞箇披覩之良心,從前罪狀,雖曰,殺無赦,向化歸正之後,追理前罪,甚非大學所謂新民之義,爲先放送,限京外邪學快息間每月一兩次捉來,叩其眞情,若於貌稽言聽之際,有日覺前罪之效,永爲放送,仍作平民,卿之實病,旬日間似難供劇,今則本事帖然,所帶本任,特爲許遞,可也。
安廷玹,以刑曹言啓曰,頃因全羅監司鄭民始啓本,米廛市民李益文與德縣到配事,傳曰,不過申飭,特從三令五申之意,與同罪諸漢放送事傳敎,據四穀廛市民等竝放送事,發關各道矣。卽接慶尙監司鄭大容移文,則道內靈山縣,卽是尤甚邑,而尤甚邑勿定配所,纔已狀請蒙允,故本邑到配罪人朴枝昌,還爲押送,移定配所云矣。諸罪人放送關文未到之前,該道還送罪人,致有此中路相違之擧,而朴枝昌,旣在蒙放中,則移配一款,今無可論,卽爲放送,何如?傳曰,允。
安廷玹,以刑曹言啓曰,順陵果品欠精,熟手令該堂決杖五十,懿昭墓果,尤爲欠精,熟手嚴囚,令刑判各別嚴杖懲治事,命下矣。順陵進去熟手金得永,決杖五十度放送,懿昭墓進去熟手姜興載,嚴杖懲治次,爲先嚴囚之意,敢啓。傳曰,知道。姑爲保放。
安廷玹,以刑曹言啓曰,香室守僕金斗樞捧供啓目判付內,請守僕一竝嚴杖六十,放送事,判下矣。守僕金斗樞·李潤恒·金昌得等,箇箇考察,各嚴杖六十度,放送之意,敢啓。傳曰,知道。
安廷玹,以義禁府言啓曰,獻官李義行,亟施湖沿投竄之典事,承傳,啓下矣。李義行忠淸道唐津縣投竄,而以承傳內辭意,具罪目,依例發遣府書吏,押送配所,何如?傳曰,允。
刑曹啓目,香室守僕金斗樞,亦旣已遲晩,自臣曹考律科罪,何如?判付啓,諸處守僕之中,最無狀卽渠輩,莫重擧行,專不小心,前此所犯,不一而足,今番事亦由於渠輩,諸守僕一竝捉致,嚴杖六十,箇箇考察,治罪放送爲良如敎。
持平李尙友,正言尹悌東啓曰,請遲晩後物故罪人啓能,亟施孥籍之典,趾賊等凶種,快施邦刑,養遂·獻遂·李觀源,竝令王府,設鞫得情。措辭見上請夏賊子女亟施顯戮之典,斗恭親屬應坐之類,一依适·雲例擧行,英材·斗恒及夏賊親屬奴傔·連伊夫妻,竝嚴鞫得情,夬正典刑。措辭見上請物故罪人國榮,亟施孥籍之典。措辭見上請梟示罪人明謙,正刑罪人以謙,亟施孥戮之典,逆復庶子好石,竝施處絞之律,遲晩罪人宇鎭,荐棘罪人時偉,設鞫得情,夬正王法。措辭見上答曰,不允。
持平李尙友啓曰,請爲奴罪人金壽賢·河翼龍,竝令王府,設鞫得情,夬正王法。措辭見上答曰,不允。
正言尹悌東啓曰,請爲奴罪人金壽賢·河翼龍,竝令王府,設鞫得情,夬正王法。措辭見上請金甲島爲奴罪人克觀,古今島爲奴罪人克泰,更令王府,嚴鞫得情,快正王法。措辭見上請逆賊尙魯,亟施孥戮之典。措辭見上答曰,不允。
左議政蔡濟恭箚曰,伏以,臣於昨日二更,因宗廟署守僕來告,始知太室冬至享禮,以四更二點行事,臣不勝驚駭悚慄之至。夫王朝亨獻,自有成法,遲速進退,非敢議到,凡於享祀之際,漏報三更一點,諸享官趁起寢呼唱,一齊盥櫛,至三點成班聽位以待時,至及奏時官告四更一點,以入卽事,若使起寢如期,成班如期,雖欲違越正時,其可得乎?以是詰問守僕,守僕對以獻官起寢差遲,啜羹艱步,以至是耳。嗚呼,莫嚴者,淸廟之禮也,莫謹者,駿奔之節也。詩云,神之格思,不可度思,今乃因獻官之不能宿戒,致有蹉失正時之事,此實前所未聞,惟我聖上,嚴恭寅畏,夙夜憧憧,罔不在享先諸節,而閟宮之內,有此至未安之擧,究厥所由,莫非如臣昏憒,忝居都提擧之任,不能以禮董率之致。伏願聖上,先降威罰,以肅頹憲焉。獻官李義行,旣命投竄,無容更議,而至若廟署諸員之不卽使守僕,依定式,趨告閤門臺監呈課,憲臣發啓而後,始達聖聽,其全掩匿覆蓋之罪,不可以罰直與誦習祭式,勘斷而止,一竝譴罷其職,斷不可已,發啓憲臣之只以罷職論斷,獻官不無巽軟之失,亦命譴罷,恐宜矣。取進止。答曰,省箚具悉卿懇。卿何曰不能以禮董率?予之誠意,若使諸臣孚感,豈有李義行者,肆然犯罪?官隷所謂趁一點行事之說,亦不可取信,此所以至今悚然者,其掩匿之罪,諸官惟均,而旣有伊日之當該該官,罷職諸官推考,憲臺事,依施,卿其安心勿辭,視事。仍傳曰,此批答,遣史官,傳諭于左議政。
同副承旨李義鳳疏曰,伏以,臣空疎疲劣,猥叨出納之任,感激恩造,力疾承膺,而早晩瘡疣,臣亦自料,臣昨見院啓停連,有違格式,不得已據例請推,諫臣不思自反,乃反責臣以不諒事勢,臺啓體例,至嚴且重,其連其停,在己不在人,始旣欲連,則所當因間前見,終焉欲停,則亦當同時呼望,太多商量,始終顚倒,此可諉之於事勢乎?停連之同時入啓,自是不易之規,而申前傳啓,迫曛停啓,恐不可歸之事勢,責人以不諒矣。然若使臣平日言行,見孚於人,則豈有是哉?自顧循省,有難仍冒,玆不得不短章自列,徑出禁扃。伏乞聖明,亟治臣擅離之罪,以肅朝綱,不勝幸甚,臣無任云云。答曰,省疏具悉。爾其勿辭察職。
辛亥十一月二十九日辰時,上御誠正閣。藥房入診,左副承旨入侍時,藥房都提調洪樂性,提調洪檍,副提調趙尙鎭,記事官李海淸,記注官金良倜·承膺祚,檢校直閣李晩秀,左副承旨尹行元,假注書趙台榮,醫官金光國·李翊臣·李敬培·張宅祚·李惟鑑,以次進伏訖。
上在昌德宮。停常參·經筵。
大駕詣景慕宮。入齋室後,內閣·政院·藥房,口傳問安。答曰,知道。展拜後,內閣·政院·藥房,口傳問安。答曰,知道。還宮後,內閣·政院·藥房,口傳問安。答曰,知道。
李義鳳啓曰,來初五日,朝參日次,而國忌正日相値,頉稟之意,敢啓。傳曰,知道。
李義鳳啓曰,大司憲洪檢呈辭,執義李身晦,掌令任長源,持平尹九宗俱在外,掌令一員,持平一員未差,監察茶時之意,敢啓。傳曰,知道。
李義鳳啓曰,卽見兵曹草記,今日三字缺單子,宣傳官姜彙喆,誤以李彙喆□□□於蒙點,改付標以來矣。臣之矇然捧入,不勝惶恐,而當該堂上,從重推考,何如?傳曰,允。
趙尙鎭啓曰,副校理沈興永,修撰金羲淳,牌不進罷職傳旨,今方捧入,而玉堂上下番俱空,已至多日,事甚未安,校理閔昌爀,副校理宋民載,副修撰朴奎淳,竝卽牌招,以爲推移入直之地,何如?傳曰,允。
以副校理沈興永,修撰金羲淳,牌不進罷職傳旨,傳于趙尙鎭曰,只推。
趙尙鎭啓曰,副校理沈興永,修撰金羲淳,旣有只推之命,一體牌招,以爲推移入直之地,何如?傳曰,允。
傳于趙尙鎭曰,吏·兵房承旨,持歲抄入侍。
趙尙鎭啓曰,弘文提學吳載純,旣已承牌,藝文提學未差之代,政官牌招,開政差出,待下批,仍卽牌招,以爲同參考試之地,何如?傳曰,允。令該曹口傳差出。
傳于李義鳳曰,輪對官,後日次來待。
傳于李義鳳曰,侍衛軍兵毛具。
傳于李義鳳曰,右副承旨持此御題,與弘文提學,偕往泮宮,試取以來。
李義鳳啓曰,中官鄭國允,闕中往來之際,行步太慢,帶隷亦多,萬萬駭然。所當重勘,而本院請推之外,無他可施之罰,何以爲之?敢稟。傳曰,令內侍府各別嚴治,可也。
傳于趙尙鎭曰,四入一出之同副,每日不知去處,此亦壞損院規之一端,推考,牌招入直。
傳于趙尙鎭曰,科次入侍。
趙尙鎭啓曰,傳敎頒布,何等審愼,而今月二十一日所下傳敎,姑爲依下敎留置,啓板則漢城府之遽然捧甘於各部,事甚未安,當該堂上推考。該府郞廳之諉以聽傳敎,尤萬萬不誠,所當重勘,而本院請推之外,無他可施之罰,何以爲之?敢稟。傳曰,大抵至高無上,太上莫尊,觀於掃地之祭,聖人制禮之微意,可知矣。然則字行之極行書,間字書,豈必大有所關,而定式之兩朝受敎,有以仰益使人知所尊敬,近有爲異端邪說之徒,全昧眞箇尊敬之義,甘歸亂常蔑則之科,不得不付之有司,以刑法制之,如是之際,問目也,對招也,語多犯逼,一見悚然,再見悶然。昔在先朝筵臣,有以風氣之甚惡爲奏,特加處分事,詳載於狀誌,則近來文案之肆用至尊至敬之語,豈不褻慢之甚乎?筵臣或以此時,發此令,恐有不先不後之慮云,而此則大不然。以此時也故,必欲發此令,不然則揆以無上莫尊之義,中間久廢之規,不必更創也。此時申明舊典然後,亦可以紓近所悚然悶然之心矣。敬天二字,卽帝王之令節,我朝之家法也。蓋欲示此吾所謂尊敬之擧,以明彼邪說之無倫無嚴,于今申明,有何毫分不可之端乎?誠如說者之言,竝與敬天二字,諱不敢提到乎?惜乎,筵臣之識未到此。然言天處,間字書之,雖曰舊典,或不無人名官號之掣礙之處,欲博考前例,而更爲措辭,頒示原傳敎,姑勿謄布,則徑自捧甘於場曲,豈成說乎?若非政院之不爲傳示,京兆,何以知之乎?該府堂郞請罪,揆以事理,甚爲不然,竝勿論,其時坐直承旨罷職,院吏,令該曹嚴加科罪後,草記。先以此意,令廟堂分付各司及坊曲,俾知朝廷本意。
承旨前望單子入之,金載翼落點。
趙尙鎭啓曰,新除授承旨金載翼,以前任報恩縣監,方在解由未出中,何以爲之?敢稟。傳曰,前望單子入之,待下批牌招察任。
傳于趙尙鎭曰,左承旨·右承旨許遞。
承旨前望單子入之,徐有成·尹弘烈·沈晉賢·李師濂落點。
以京畿監司徐鼎修啓本,西平府院君墓碑閣畢役事,傳于李義鳳曰,道內附近邑文臣堂上守令,曾經承旨人中,爲獻官,香祝,令畿伯定差員,受香下去,以除廚傳之弊,祭文當親撰。鈴原府院君墓碑閣造成後,亦依此例擧行事,分付畿營及該曹。兩家狀誌文字中可觀者,送于內閣,以爲入啓之地事,內閣一體知悉。
趙尙鎭,以禮曹言啓曰,今十二月十三日,中宮殿誕日陳賀,異於常時,不得循例磨鍊之意,敢啓。傳曰,知道。
李義鳳,以吏曹言啓曰,藝文提學,今當差出,而前望中無故之人,只有二人,以二望擬入之意,敢啓。傳曰,知道。
吏曹口傳政事,以徐浩修爲藝文提學。
李義鳳,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。本曹久任郞官,與各司久任郞官,明日來待,可也。
李義鳳,以兵曹言啓曰,今日監軍單子中,宣傳官姜彙喆,以李彙喆書入受點矣。莫重監軍單子,不能審察,有此誤書,不勝惶恐,而原單子,改付標以入之意,敢啓。傳曰,知道。
李義鳳,以訓鍊都監言啓曰,今十一月二十二日,景慕宮展拜時,因兵曹節目,銅龍門軍三十名除出,把摠李琦鉉,哨官具綱率領,挾輦侍衛,銅龍門軍五十名,哨官洪範源率領,出付排立,當次營門,還宮後,還入直所,而竝待標信擧行之意,敢啓。傳曰,知道。
李義鳳,以御營廳言啓曰,來十二月初一日,景慕宮展拜時,依兵曹節目,集春營入直軍五十名,新營入直千摠具紞,領付于訓鍊都監都領陣,該入直哨官李休,率該哨標下軍七名,仍爲入直,東營入直軍三十名除出,該入直把摠李在淵率領,宮大門外把守,而竝待標信出用,解嚴後,各還本處入直之意,敢啓。傳曰,知道。
正言尹悌東啓曰,大靜縣爲奴罪人金壽賢,以幺麽宦寺,交結士夫,終爲凶賊之根柢,而況其窮凶極惡之語,敢欲潛售亂逆之心,究厥罪惡,萬戮猶輕,情節未盡究覈,輿情莫不憤惋。興陽縣爲奴罪人河翼龍,做出叵測之說,作爲眞諺之書,潛投深嚴之地,欲售危逼之計,究厥情狀,亘古所無,決不可一刻容貸於覆載之間。請爲奴罪人金壽賢·河翼龍,竝令王府,設鞫得情,夬正王法。罪人克觀·克泰,以妖任之同氣,凶謀逆節,爛熳同參,而嚴訊之下,抵賴不服,未究覈,未及承款,王章莫伸,輿憤莫泄。請金甲島爲奴罪人克觀,古今島爲奴罪人克泰,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,此有一日後惡逆之如尙魯,窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。答曰,不允。
都摠管具庠疏曰,伏以臣,於居留之日,伏奉敎旨下者,以臣爲資憲大夫都摠府都摠管者,瞻聆攸及,一府咸聳,驚惶之極,五內如失,歷屢日而不知所以自措也。夫臣子之於君父,免一罪則輒曰再造,而臣則不啻九死十生,拜一官則輒曰感激,而臣則秪覺有淚無言。從古人臣之遭罹者,何限,而如臣者有幾,知遇者,何限,而如臣者有誰哉?噫,臣之得有今日,實非念想攸到,前後閱歷,必知無幸,而天實保之,左右叢鏑,必欲甘心,而天獨憐之,有時匪怒之敎,還是玉成隨處曲全之恩,可感木石,枯骨傅肉,未足以喩其仁,顚木復蘗,未足以喩其榮,是則身固父母所生,而立朝以後,生之又生,不一生而已者,一則造化,二則造化,此生此世,將何以報答也哉?噫,臣之平生,臣自知之,可謂死猶餘罪,有何官爵可論,而起之積廢,以開前路,是誰之賜也?忘其釁穢,加以薰沐,復誰之賜也?天曹前望,尙覺驚心,分司重任,亦是匪分,而況更進一步,有若循例久次者,一邊攢祝,一邊震懍,此身此銜,尙可以承當也哉?噫,遷職秩則辭禮也,有情勢則辭義也,雖在微末庶僚,人器相稱者,猶以逡巡爲貴,況此八座之列,古所稱上卿者乎?又況如臣無狀,不但以人器情勢言之者乎?臣之自在宮僚,事我殿下,今幾年所,中間毁譽,虛舟推盪者,亦已久矣,長短姸醜,有無虛實,天日在上,固知莫逃,臣何敢復事覶縷,而惟是進一分,則添一說,退一分,則減一說,一說添,則卽自䧟於孤負之科,一說減,則亦或可爲塵刹之報,到此地頭,秪有息影爲矢,結草爲期,卽是八字之符,可謂一言以蔽,而此豈但爲身謀爲家計哉?生逢聖明,飄纓結綬,卽臣之願,不避燥濕,赴湯蹈火,卽臣之分,而情有時乎居寵若驚,義有時乎慢命爲恭,至於峻秩疎才之不輕不合,猶屬餘事,有不暇言,臣情到此,吁亦慽矣。納符體重,未免入肅而因仍冒據,決無是理。玆不得不追入文字,略暴血懇。伏乞聖上,試思誤恩之不可輕下,仍諒臣言之非出例讓,亟收臣新授資級,以重公器,以安私分,千萬幸甚。臣無任云云。答曰,省疏具悉。卿其勿辭行公。
辛亥十二月初一日辰時,上詣景慕宮。展拜入侍時,行都承旨趙尙鎭,左承旨李晩秀,右承旨李敏采,左副承旨尹行元,右副承旨安廷玹,同副承旨李義鳳,記事官李海淸,假注書趙台榮,記注官金良倜·承膺祚,一提學吳載純,檢校直提學朴祐源,以次隨駕。上具翼善冠·衮龍袍,乘輿出拱辰門,由月覲門,詣館前路,降輿步過,仍乘輿,由觀旂橋,入宮門,詣神門外降輿,入就板位,行再拜禮。詣廟內奉審,還詣齋殿。少頃,乘輿出齋殿宮大門,詣觀旂橋,住駕。敎晩秀曰,泮界頭頭人召入。晩秀承命出召入。敎晩秀曰,泮村定界,今至多年,而閭家尙不櫛比,是何委折?如有滋益之道,當許施,爾等悉陳所懇事,問奏,可也。晩秀曰,問於泮民處,則以爲外邑貿販,如令更設,則渠輩俱得資生之路云矣。上曰,此則渠等,皆不願故,故相旣筵稟革罷,則今何可更設乎?爾等往告都提調,如有某般效益之道,以爲使卽變通之地,可也。仍詣館前路,降輿步過,乘輿,入弘化門·明政門·永淸門還內。諸臣退出。
辛亥十二月初一日辰時,上御眞殿齋室。吏兵房承旨持歲抄入侍時,行都承旨趙尙鎭,左承旨李晩秀,假注書趙台榮,記注官金良倜·承膺祚,以次進伏訖。上命尙鎭·晩秀,讀奏吏兵批歲抄。命以吏曹歲抄前照訖,考講試官沈象奎,試所摘奸史官徐有聞·洪樂游,書傳敎曰,五啓雖停,尹永僖從宦之前,與共去就,已有設言於渠,不可以渠異於常時,有所闊狹,待永僖出場間仍,徐有聞則亦當與象奎·永僖,仍則同仍,否則共否。至於洪樂游,非渠所與替當奊詬,袍幅太廣,轡長而踐,如許沒覺喜事之徒,亦不可遽議於疎釋。況未承批辭疏之越格頒布,卽乃父之事,而宰臣不敍,書下仍字,渠之處義,尤無可論。有聞·樂游,亦置仍秩。近聞鎭安倅尹永僖,稱以臺啓未收殺,引義不出,捧糴簽丁,許多民事,專委於兼官。已以申飭察任,有下敎於筵席,完伯似當擧行,而今則臺啓收殺,況外補守令,焉敢若是乎?察任形止,卽爲狀聞事,下諭完伯。又以吏曹歲抄,前熙川郡守李得臣,前三水府使許溟,命書傳敎曰,昨年關西還穀之多少未捧,不是異事,軍餉體重,雖不闊狹,若待三等之盡解,過矣。李得臣蕩滌敍用。該邑無異關西,熙倅蕩滌,則三倅,何異?許溟亦爲蕩滌敍用。又以兵曹歲抄別單,前車嶺僉使李東蕃,命書傳敎曰,與熙川倅李得臣,不可異同,蕩滌敍用。又命書傳敎曰,吏·兵批歲抄點下者,分等捧傳旨。上曰,弘文提學牌去來,知入。賤臣承命出,回奏曰,弘文提學吳載純纔已違牌矣。命書傳敎曰,弘文提學事,萬萬寒心。今日適値眞殿朔焚香,早起酬應,命牌之出送,在於未明,則今已晏朝,一味違傲,揆以分義,寧或以無情勢自來行公之人,如是逡巡,以致冒寒駐輿,可乎?弘文提學吳載純,爲先從重推考,雖十牌,決無呼望之理,仍以前牌催促,斯速膺命。又命書傳敎曰,弘文提學,更爲牌招,申飭承牌。向於館學疏儒停擧之後,疏錄諸生,因申飭,一齊赴擧,疏頭疏色輩,尙今坐停,獨不冤乎?一體解停,使之赴擧。又命書傳敎曰,中月砲放之直向明禮門,殊違敬謹之義,雖令移設試場,而聞墻外民家略撤然後爲之云,故使之更待下敎,昨因輦路出泰秋門,始見其欲爲移設處,訓禁將事,極爲疎忽。墻內綽有可爲之地,則泛及墻外,已不可,況園洞近處,民家稀闊,猶患其多未募入,豈可減其戶數乎?且以試場事體言之,傳箭於場外,亦豈成說乎?當初不審之失,不可無飭。兩武將,從重推考,其時兵判,亦爲推考。皆由於奉命別軍職不善擧行之致,問名爲先汰去,中日閣,更定於墻內稍曠處事,分付戶·兵曹。命退,承史以次退出。
辛亥十二月初一日酉時,上御誠正閣。科次入侍時,右承旨李敏采,記事官李海淸,假注書趙台榮,記注官金良倜·承膺祚,讀券官弘文提學吳載純,藝文提學徐浩修,對讀官左承旨李晩秀,左副承旨尹行元,兵曹佐郞朴崙壽,以次進伏訖。上命載純·浩修,分考試券。上曰,都承旨入侍。賤臣承命出傳,行都承旨趙尙鎭進伏。上曰,卿旣經副提學,亦爲考試,可也。載純等,承命分考。考訖,以三中鄭東簡等,以次坼名訖,命書傳敎曰,柑製居首三中進士鄭東簡,直赴殿試。之次三下進士李致薰,直赴會試。草三下尹玄錫,給一分。次上進士金文欽等,紙筆墨,考例施賞。又命書傳敎曰,入格儒生,明日待令。又命書傳敎曰,知申入侍,雖有命,而旣申退,則但當微稟而已,豈敢替詣閤外煩稟乎?當該承旨遞差,前望單子入之,待下批,牌招察任。命退,諸臣以次退出。
上在昌德宮。停常參·經筵。
李師濂啓曰,大司憲洪檢呈辭,執義李身晦,掌令任長源,持平尹九宗俱在外,掌令一員,持平一員未差,監察茶時之意,敢啓。傳曰,知道。
尹弘烈啓曰,御營廳將官來言,今日本廳軍兵,日次私習云矣,敢啓。傳曰,知道。
沈晉賢啓曰,校理閔昌爀,副校理宋民載·沈興永,修撰金羲淳,副修撰朴奎淳,牌不進罷職傳旨,今方捧入,而玉堂上下番俱空,已至多日,事甚未安,未差之代,政官牌招,開政差出,待下批,仍卽牌招,以爲推移入直之地,何如?傳曰,允。
傳于趙尙鎭曰,入格儒生入侍。
趙尙鎭啓曰,前承旨李晩秀仍任事,命下矣。左承旨李晩秀,卽爲牌招,何如?傳曰,允。
沈晉賢啓曰,戶曹·兵曹·刑曹·漢城府·成均館·宣惠廳·司僕寺·掌樂院·軍資監·廣興倉·備邊司·訓鍊都監·禁衛營·御營廳久任郞廳,依下敎來待矣。傳曰,入侍。待開門,宜卽入稟,而趁臨殿,始爲書入,近來政院怠忽之習,若此,當該承旨推考。
李晩秀啓曰,久任郞廳入侍時,備邊郞元永卨,關西穀簿下詢之下,平壤小米,以十三萬石零仰對矣,筵退後,考問實數,則全不相稱。筵席奏對,何等嚴重,而初不記誦,臨時臆對之狀,極爲駭然。揆以事體,不可不重勘,而本院請推之外,無他可施之罰,何以爲之乎?敢稟。傳曰,不知,則但曰不知,可也,焉敢若是乎?事雖微細,官亦卑微,而擧措甚不直,令兵判決棍,降定內禁衛,使之計仕。
沈晉賢啓曰,副修撰韓光植,自鄕上來云,卽爲牌招入直,何如?傳曰,允。
以副修撰韓光植,牌不進罷職,傳于沈晉賢曰,只推。
沈晉賢啓曰,副修撰韓光植,旣有只推之命,一體牌招,以爲推移入直之地,何如?傳曰,允。
有政。吏批,判書吳載純,參判李在學進,參議曺允大在外未肅拜,行都承旨趙尙鎭進。以金星甲爲掌令,李益恢爲持平,申馥爲校理,李貞運爲副校理,金翰東爲修撰,具庠爲刑曹判書,朴祐源爲刑曹參判,徐浩修爲軍器提調,柳肅之爲典牲奉事,學生李憲一贈吏參例兼,學生李實中贈吏議,學生李德祚贈司僕正,以上前兵曹參判李鼎揆三代追贈。
兵批,判書徐浩修,參判李洪載病,參議李夔入直進,參知尹長烈病,左副承旨尹弘烈進。同知二單申㬚·尹在咸,副護軍元厚鎭·卞至健·南志默·李光燮·林泰遠·任聖尹·許溟·洪健祚·洪檊·李日運·洪彦燮·柳雲羽,副司直李秉模·金尙集·鄭存中·具庠·洪聖淵·李得臣·李勉兢·李翼晉·尹行元·安廷鉉·李晴·金翰東·金熙采·高宅謙,副司果尹光普·吳泰賢·韓致應,竝單付。
沈晉賢啓曰,新除授修撰金翰東,時在慶尙道安東地,經筵入番事緊,斯速乘馹上來事,下諭,何如?傳曰,允。
以副修撰韓光植,再牌不進罷職傳旨,傳于沈晉賢曰,只推,更爲牌招。
以校理申馥,副校理李貞運,牌不進罷職傳旨,傳于沈晉賢曰,只推,更爲牌招。
傳于沈晉賢曰,惠郞,是果內閣乎,湖堂乎?瀛圈乎,銓郞乎?卽不過監守錢穀之庫子,上不着蠅頭之吏也。以是在初大同設廳與均役分廳也,所謂郞官,亦不過入直武兼,而世道漸下,士夫不知廉恥,次次殆作名宦,厥闕一出,關節紛如,雪花之飄空,武窠變爲蔭窠,蔭窠改爲郡守以上窠,而猶不知止,從又指窠分排於黑白,甚至餘一窠,又未免弱之肉,强之食,似此鎖屑鄙悖之說,至發於肅肅公堂,予自幼時,聞此言,必絶憎而切惡之。丙申初二日,提此事,屢飭該堂,終無其效,始不得不以絲綸,形諸文字,然猶依舊粉飾,名雖遵令,其實則換其窠而已。如是之故,有近日葛藤,此胡大事,而浮於此之名宦,偕沐建極之化,莫敢出一口氣,獨於惠郞微官,迄不洗陋而革汚,便作牢不可破之偏黨,事事駭痛,孰甚於此乎?廉恥之虧壞若此,而以此等人,出按藩寄,雖欲不貪,得乎?入典銓衡,亦欲無私,得乎?大抵此事,推上朝廷之不足,乃敢肆發於筵席,又且不足致煩,破去謬習之飭敎,一味不悛,若使此規不革,其可曰朝令行乎?年前飭敎以後,換窠巧差之惠堂,一竝施以不敍之典。欲寓內擧之意,先擧所知,則五郞皆可,又欲惟人是取,則參錯於東西南北亦可。此後,更或爲之者獨爲,前所不爲者不爲,又或不純同,又或有排比,則是用意於不屑之腴窠,兼售偏黨之習也。如許擔却廉恥之人,豈令紆紫拖朱,揚眉吐氣,行呼唱於道路乎?該堂隨現,繩以違令之重典。然誰是這,這是誰,朝廷何以知之?此則在於都相之對揚察戢,以此意,發牌該郞,嚴明分付,使卽歸傳該堂,莫敢違越。
以忠淸監司朴宗岳狀啓,因刑曹關,自禮山移接天安是白在,李存昌身乙,卽爲捉致臣營,初加嚴杖,而抵死不服,故積日囚禁,多般曉諭,期於感化是白乎則,渠乃怳然大覺,斥呼西學曰妖術,有悔過歸正之意是白乎所,姑爲仍囚,連加戒飭,明知其十分無疑然後,自臣營,酌量決處計料事,傳于李晩秀曰,難化如崔必恭,雖已歸正,畿湖間難化者,卽李存昌,今則存昌又怳然悔罪,攻斥邪學,至謂妖術,其覺悟,可知。然漸染則旣久,遷善則日淺,此後渠之眞箇歸正與否,以渠立功自效之勤慢,觀而決之,爲先放送。仍令地方官,限隣近邑,解惑間,時加招詰,稽之言辭之外,考之貌色之間,無一毫渣滓之內滯外見者,永爲放送,夬作平民。又使渠,竭力曉諭於未覺之愚氓,從後以其緣由報營,卿其卽爲狀聞事,回諭。
尹弘烈,以兵曹言啓曰,因政院·備邊司郞廳元永卨請罪啓辭,傳曰,不知則但曰不知,可也,焉敢若是乎?事雖微細,官亦卑微,而擧措甚不直,令兵判決棍,降定內禁衛,使之計仕事,命下矣。依傳敎,備邊司郞廳元永卨,決棍十度後,降定內禁衛,仍令計仕之意,敢啓。傳曰,知道。
尹弘烈,以兵曹言啓曰,依下敎,差備照羅赤興才,房直世良,軍士分善·古道·金福乭伊·甲福·奇才·千年·興得·成福·言默·昌福等,各決棍七度後,喬桐府爲奴次,出付京畿監營之意,敢啓。傳曰,知道。
尹弘烈,以訓鍊都監言啓曰,依下敎,備邊司郞廳李性林,決棍十度之意,敢啓。傳曰,知道。
李師濂,以刑曹言啓曰,因承政院啓辭,傳敎徑頒院吏,令該曹嚴加科罪後,草記事,命下矣。取考律文,則大明律制書有違條有曰,凡奉制書,有所施行而違者,杖一百。承政院書吏朴孝行,依此律,嚴杖一百放送之意,敢啓。傳曰,知道。
領府事李福源箚曰,伏以國之大政,莫如考績,中外磨勘,皆在是月,而臣之見叨本兼諸司,緣臣癃廢,將未免一例頉稟,病裏惶惕,罔知攸措,怠慢之誅,竦息以竢。且臣之曠官病公,不但考績一事也。臣於譯院之任,曾以等第取才之病難擧行,箚乞變通,卽蒙準許,其後數年之間,一未試取,窠缺積滯,而臣之衰益甚,病益篤,昔所不能,今豈可論?況今象譯事勢,十分可憂,救弊之策,成才之方,正須提擧之得人,如臣疎迂昏耄,決非其任,至於軍門事務,尤屬緊重,非臣憒憒,所能照管。年前禁營之辭免,亶出自量之已審,禁營·御營等耳,辭彼受此,亦涉無謂,晏然仍冒,非心所安。噫,臣宜退未退,尙寄朝籍,漫無事爲,空縻餼廩,前後廢職闕禮,罪不勝記,而煩猥是懼,不敢隨輒請譴,惟是虛帶之職名,理合漸從刊落,不容一任瘝曠。玆敢略具短籲,仰瀆崇聽,欲望聖明,俯垂諒察,將臣所兼司譯院·御營廳·軍資監·惠民署提擧之任,竝行鐫免,以幸公私焉。取進止。答曰,省箚具悉卿懇。考績之未能及期磨勘,何足辭巽?譯院事,奬藝之政,蘇弊之策,決非等閑看過處,月前對敎授,有多少辭敎,卿或得聽否?至於等第取才,尤非多用力大費精之擧,斯速設行。御營兼管事,非卿莫可,亦豈有辭彼受此之嫌乎?但惠民提擧,卽一時權兼,何難曲諒?所請依施。仍傳曰,此批答,遣史官傳諭。
辛亥十二月初二日辰時,上御熙政堂。各司久任郞廳·入格儒生入侍時,行都承旨趙尙鎭,左副承旨尹弘烈,右副承旨沈晉賢,記事官李海淸,記注官金良倜·承膺祚,宣惠廳郞廳李廷恢·金基厚·尹㬘·尹光濩·林浚浩,兵曹正郞李冕膺·朴命燮,御營軍色郞廳李庚運,糧色郞廳金處純,戶曹正郞具膺,司僕僉正南公轍,判官韓大裕,禁衛軍色從事官金熙朝,餉色從事官吳文常,刑曹正郞朴華源,漢城判官朴趾源,直講洪秉臣,掌樂主簿李涑,備邊司郞廳元永卨·宋綸元·李性林·李文道·李雨龍·金翰周,軍資直長張僴,廣興副奉事鄭時養,進士鄭東簡·李致薰,生員尹玄錫,以次進伏訖。上命書傳敎曰,入格儒生,昨夜有來待之命,而自上凌朝臨殿,儒生多有晩到者,國體士習,不可無飭,當該大司成,從重推考。此皆政院,不能分明分付之致,坐直承旨遞差。上曰,前承旨李晩秀仍任。出榻敎上曰,左承旨入侍。出榻敎賤臣承命出傳,左承旨李晩秀承命進伏。上曰,儒生進前,可也。鄭東簡進伏,奏姓名。上曰,年爲幾何?東簡曰,三十七矣。上曰,前後所做表,爲幾首耶?東簡曰,爲四百首矣。上曰,柑製異於他科,爾其製進,進退表,以長三短四爲之,可也。仍命呼新來,李致薰進奏姓名,命退。尹玄錫進奏姓名。上曰,爾父眼病,今則何如?或有分減耶?玄錫曰,別無加減矣。上曰,爾須留意於科業,以承爾父之跡,可也。命退。上曰,各司郞廳,以次進前,可也。具膺進奏職·姓名及職掌訖。命退。李冕膺進奏職·姓名及職掌。上曰,遺在,幾何?冕膺曰,木四十五同十五疋,錢一萬二千三百十四兩矣。上曰,何如是少也?冕膺曰,或有未捧者,又或有他色貸去者,故如是矣。上曰,旣有定式,使他色不得貸去,則依舊濫下,何也?冕膺曰,他色亦因時急公用,來請貸用,故不得不上下矣。上曰,然則殊非大臣筵奏定式之本意。以出於可矜之民者,豈可歸於不緊之用?爾於近來兵郞中,最有稱譽,予甚嘉尙矣。今番惜其徑遞,姑且仍任,而年旣多矣,豈可久在於郞潛?須與判堂,從速相議,講究有益之道,來待政院,則當召接矣。命退。朴華源進奏職·姓名,命退。朴趾源進前奏職·姓名及職掌訖,命退。李廷恢進奏職姓名及職掌,仍奏遺在,各種遺在,多有誤讀。上曰,錢穀之數,朝家,何必欲知之,而久任郞廳之召見,蓋欲試其勤慢之意也。所對如是誤錯,極爲駭然矣。尹光濩進奏職·姓名及職掌。上曰,遺在,幾何?光濩曰,臣近有母病,不欲行公,故遺在未及知之矣。上曰,不欲行公,則自初不出,可也,如欲行公,則永爲出仕,可也,今乃或行或否,豈有如許處義?所爲極爲駭然,而特念爾父,姑從末勘,處分止於汰去,爾其知悉,可也。金基厚·林浚浩·尹㬘亦以次進奏職·姓名及職掌訖。晩秀曰,宣惠廳郞廳李廷恢,各種遺在,無不誤對,筵席擧措,亦多顚錯,揆以事體,萬萬駭然。所當重勘,而本院請推之外,無他可施之罰,何以爲之乎?上曰,誤讀之外,見其擧措,極爲荒雜,可知其衰憒所致,爲先汰去,令該府,拿問處之,可也。晩秀曰,宣惠廳郞廳尹光濩,遺在下詢之下,以親病,不欲行公等說,肆然仰奏,萬萬猥屑。所當重勘,而本院請推之外,無他可施之罰,何以爲之乎?上曰,萬萬駭妄,姑從末勘,爲先汰去,可也。晩秀曰,宣惠廳郞廳金基厚·林浚浩,遺在誤對,推考警責,何如?上曰,此輩亦士夫,宜責廉恥,徒知厚俸之關心,不知職掌之記誦,以致承宣之請推,何必推考?汰去,可也。出擧條南公轍進奏職·姓名及職掌。上曰,何必問遺在?爾則退去,務爲學業,可也。韓大裕進前奏職·姓名。上曰,除遺在,退去也。尹光普·金熙朝·李庚運,以次進奏職·姓名,命退。朴命燮進奏職·姓名。上曰,相貌頗了了矣。命退。鄭亮采進奏職·姓名。上曰,今番莊陵配食書院陪享人,爾之幾代祖乎?亮采曰,臣之十二代祖矣。上曰,爾於圃隱,爲幾代孫乎?亮采曰,爲十四代孫矣。上曰,爾其奉祀孫乎?亮采曰,然矣。上曰,予未嘗知爾爲奉祀孫矣。果爲致祭乎?亮采曰,姑未蒙致祭之命矣。上敎晩秀曰,後日提稟,致祭,可也。徐有悌進奏職·姓名。上曰,爾於徐文重,爲幾代孫乎?有悌曰,爲玄孫矣。上曰,相貌好矣。李琦鉉進奏職·姓名,命退。張僴·李涑·鄭時養·吳文常·洪秉臣等,以次進奏職姓名,命退。元永卨進奏職姓名。上曰,所掌,何道也?永卨曰,平安道矣。上曰,道內穀簿,雖未盡知,平壤穀簿,幾何?永卨曰,小米爲十三萬六千八百石矣。上曰,厥數,分明如此乎?永卨曰,未能詳知矣。上曰,不知,則但曰不知,可也。豈敢若是乎?承旨筵退後,考見實數,可也。宋綸兌進奏職·姓名,命退。李文道進奏職·姓名。上曰,所掌,何道也?文道曰,黃海道矣。上曰,道內尤甚邑,幾何?文道曰,海州·延安·白川·載寧·信川·安岳矣。上曰,穀簿爲幾何?文道曰,臣果未能詳知矣。上曰,如不知,則宜乎如是仰對矣。金翰周進奏職·姓名。上曰,所掌,何道也?翰周曰,咸鏡道矣。上曰,尤甚邑,幾何?翰周曰,三水·甲山矣。上曰,穀簿,幾何?翰周曰,道內還穀之數,爲五十三萬六千石矣。上曰,所對最爲了了,誠可嘉。仍命書傳敎曰,備邊郞金翰周所對精確,聰明亦勝於他郞,特賜內下弓一張。李性林進奏職·姓名。上曰,向來辭敎,旣是截嚴,則今日筵席,何敢晏然登對乎?特以水原之人,故姑令置之於備郞,而所爲極爲放恣矣。仍敎宣傳官洪䘩曰,出付訓將,決棍十五度,可也。李雨龍進奏職·姓名,命退。晩秀曰,諸臣之入禁中者氅衣,例必着靑色,而掌樂主簿李涑,袍底着白衣,肆然登筵,揆以事體,萬萬駭然。所當重勘,而本院請推之外,無他可施之罰,何以爲之乎?上曰,從重推考,可也。出擧條命退,諸臣以次退出。
上在昌德宮。停常參·經筵。
沈晉賢啓曰,大司憲洪檢呈辭,執義李身晦,掌令任長源·金星甲,持平尹九宗·李益恢俱在外,監察茶時之意,敢啓。傳曰,知道。
徐有成啓曰,自明日至初九日,國忌齋戒正日相値,視事頉稟之意,敢啓。傳曰,知道。
尹弘烈啓曰,禁衛營將官來言,今日本營軍兵,日次私習云矣,敢啓。傳曰,知道。
尹弘烈啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙尙鎭曰,右副承旨入侍。
沈晉賢啓曰,戶曹判書趙鼎鎭,依下敎來待矣。傳曰,入侍。
傳于趙尙鎭曰,左承旨入侍。
禮曹來正月初一日,行社稷祈穀大祭,親祭,取稟。奉敎敬依。
傳于李師濂曰,禮曹判書前望單子入之。
禮曹判書前望單子入之,鄭好仁落點。
傳于尹弘烈曰,今日卽故相尺疏叫閽,而先大王大加褒奬,特加陞擢,仍命代以旌閭,致祭其家先之日也。今則故相不在,可謂九原難作,其在念舊之意,豈可虛度此日?故領府事徐命善家,遣正卿致祭,祭文製下,正卿則吏判進去事,分付。
傳于李師濂曰,昨冬處分,私也,是日是除,公也。新除授禮曹判書鄭好仁,牌招察任。記昔乙未此日,凶徒請覈言根,倘非先大王至仁至明,危如一髮,今日爲東土臣子者,大官小官,能知此意乎?故相及承宣,若無從傍力奏,雖以日月之明,何以俯燭乎?其時承宣,今方收用,而不可忘者,故相也。故相李溵子,令該曹今日內,準瓜守令,單付下送,俾其家先祠板,官以享之。
吏曹口傳政事,茂長縣監李學彬單付。
尹弘烈啓曰,守禦使鄭昌順,以前任惠堂事,不敍傳旨捧入矣。將兵之任,不可一刻暫曠,何以爲之?敢稟。傳曰,前守禦使,領敦寧摠察,把摠發牌,聽傳敎。
備忘記,行吏曹判書吳載純,爲守禦使。
兵曹,守禦使單吳載純。
尹弘烈啓曰,新除授守禦使吳載純,卽爲牌招,密符及敎諭書,傳授,何如?傳曰,允。
傳于沈晉賢曰,日前處分,不過尊國體,旣稱其兄之樹立,高城郡定配罪人鄭國仁,卽爲放送事,分付。
開城留守李時秀狀啓,白魚進上,日氣姑未隆寒,限內未得封進,惶恐待罪事,傳于沈晉賢曰,勿待罪事,回諭。
以江華留守柳戇狀啓,長寧殿冬至祭,無事設行,而身病猝重,不得進參,惶恐待罪事,傳于李晩秀曰,勿待罪事,回諭。
趙尙鎭,以吏曹言啓曰,今此崇陵忌辰祭大祝,以前持平張至顯塡差,而時名職名,令該曹口傳付軍職,何如?傳曰,允。
李師濂,以備邊司言啓曰,因江原監司尹師國狀啓,有稟處之命矣。取見其狀本,則其一,楊口所掘白粘土,去浮土時,雇價區劃事也。掘土之爲本邑民人切苦之弊,道啓論列,與傳聞不爽,在朝家若保之政,固宜拯救之不暇,而但石數之不宜減定,道啓所論,誠甚得宜,就加闊狹,非所可議。惟去浮土給價,庶或爲一分息肩之方,而道啓則以爲浮土雇價,有妨事面,莫如自詳定添給正土價,以準二百兩之數云,而但念正土雖增價,浮土旣無價,則蚩蚩之類,不知浮土價之添入於正土價所增之中,日後呼冤,未必不如今日之爲。況掘正土之民,雖曰去浮土之民,去浮掘正之際,同是一民,有不可必,則安知無其中,亦有不得沾漑者乎?朝家之特軫民弊,創給去浮之價,以臣之見,未見其有妨事面,自明年爲始,自詳定,出給二百兩錢於本縣民人處,俾爲裹糧之助,恐爲得宜。其二,白土運納四邑之說弊,與加掘之定以幾石事也。稅穀惟正捧上之際,猶有節制,況此白土,何可一任分院下屬之恐喝濫捧,至以二石,僅充一石當納之數,以貽關東民人刻骨之弊乎?自今定式,斛上加數,以三斗爲定,外此而數一斗,如有濫捧,則道臣廉察狀聞,當該燔造官,施以違制之律。至於加掘之勒徵一百二百之數,尤極無義,加掘數爻,定以五十石,與元掘,同時上納,如或有催促之事,則分院論報廚院,廚院關飭原營,如是定式之後,分院如或如前發送差使,以貽民弊,則用以違制之律,如上所陳。其三,卽嶺西各邑砲保木,永爲代錢事也。關東一路,土不宜綿,軍保之願以代錢,誠亦無怪,而但念砲保價木,事面不輕,有難永定代捧,且此路一開,他道亦必援例爲請,此豈非事之難處乎?民情雖矜,軍需亦重,此則不可許施,雖於此後,如値綿貴之歲,則許令道臣,以實狀狀聞,而該營大將,毋得一例防塞之意,預爲分付,何如?傳曰,允。
李師濂,以刑曹言啓曰,依下敎,崔必恭招致曹庭,以眞心悔悟與否,及曉諭他人事,更爲詳問,則渠以快悔前非之意,書納原情,而以爲以冥頑無知之姿,犯莫重難貰之罪,而聖恩曠絶,好生之德,刑期無刑,若保之恩,匪怒伊敎,以必死之罪,傅可生之議,生出犴狴,一則聖恩,二則聖恩。雖以土木爲形,鐵石爲腸,豈敢不鏤骨銘髓,感祝圖報哉?業已棄邪歸正,革面革心,斷斷一心,可質神明。旣以不世之洪恩,許作昧爽以後之人,則惟當益堅遷善之心,仰報特恩之萬一云,而至於曉諭他人事,則渠之蒙放,爲日未久,前日同事邪學之人,姑未相接,不得有所開諭,而此後則謹當隨見隨誨,期於同歸正道,以爲一半分報效之道云矣。觀其原情,聽其所供,則衷曲畢露,情實俱到,油然有良心之自發,而雖以辭色容止觀之,頓無前日邪辟之態,顯有日遷不知之效,稍待日後,更爲招致審問之意,敢啓。傳曰,知道。
副司直金尙集疏曰,伏以臣之衰憒鈍滯,豈有一分可堪於淸朝任使之末,而日昨惠堂特差之命,遽下於千萬夢想之外,噫嘻,此何事也?以臣身而擬是任,夫豈其人?手擎恩言,感涕如瀉,非不知疎闇之性,終自䧟孤負之科,而感激恩造,亦不敢爲辭遜之計,逡巡縮伏,今已有日矣。昨果以郞官差出之不卽擧行,屢勤飭敎,此已萬萬惶悚,而至於前判官任希厚,則遭故已累朔,而臣果漠然不知,深夜倉卒,信口排擬,以至入啓,晩始得聞,惶汗浹背,臣之昏不事事之狀,卽此可驗,決不可以一時做錯論,如是而尙可厭然冒據,强所不强,辱聖簡而玷公議哉?希厚望單,自當勿施,而不審之罪,臣實難逭。玆敢略陳短章,恭竢處分。伏乞聖明,亟命攸司,重勘臣罪,以爲昏謬不職者之戒焉。臣無任云云。答曰,省疏具悉。一時做錯,原單勿施,卿其勿辭行公。
辛亥十二月初三日申時,上御重熙堂。右副承旨入侍時,右副承旨沈晉賢,記事官李海淸,記注官金良倜·承膺祚,以次進伏訖。上命書傳敎曰,京而崔必恭,畿內而權日身,湖中而李存昌,皆歸正向善,自餘轉相告戒,可期次第維新。以此以彼,本事可謂出場,而雖人其人,不火其書,又安知無潛匿偸看者?此所以旣始之,不可草草句當。納書焚書之限,已過於再昨,雖欲現納,或付丙,勢誠末由,特從申令之意,京外各退限三十日,仍令廟堂,將此傳敎,申諭中外。命退,承史以次退出。
上在昌德宮。停常參·經筵。
沈晉賢啓曰,大司憲洪檢呈辭,執義李身晦,掌令任長源·金星甲,持平尹九宗·李益恢俱在外,監察茶時之意,敢啓。傳曰,知道。
趙尙鎭啓曰,刑曹判書具庠,除拜後,過三日不爲出肅,依定式,推考警責,仍卽牌招察任,何如?傳曰,允。
沈晉賢啓曰,守禦使吳載純牌不進後,陳疏到院,故原疏纔已退却,推考傳旨,今方捧入矣。密符及敎諭書傳授,一時爲急,更卽牌招,何如?傳曰,允。
傳于沈晉賢曰,右副承旨入侍。
李晩秀啓曰,戶曹判書趙鼎鎭,依下敎來待矣。傳曰,入侍。
傳于沈晉賢曰,刑曹判書入侍。
傳于趙尙鎭曰,不爲仕進承旨許遞,前望單子入之,待下批,牌招察任。
承旨前望單子入之,洪仁浩落點。
傳于沈晉賢曰,坐直承旨竝遞差。
傳于沈晉賢曰,初欲於明日行次對,聞卿有所愼,姑趑趄,今聞卿往問故相徐領府云。始則擊節而歎賞,旋又嘖舌而稱善。日前諡會後,致慨之心,不翅水流而雲空,如非卿量大心洪,國耳公耳,只知有明義錄大義理,不知其他,則寧或爲此人所不可爲之擧,而强疾衝寒,奮然作行乎?於是乎益覺予之知卿,非錯矣。如使故相有知,愧負卿如許誠忠誠大矣,以傾信薈蔚之說,必多尤悔,恨不使逝者起而謝。卿觸冒往來,能無添損節?明日兼値齋日,次對不欲爲之,特遣史官,傳予此意,卿須知悉事,遣史官傳諭于左議政。
注書李海淸書啓,臣敬奉聖敎,馳往傳諭于南部會賢坊二間屛門契,議政府左議政蔡濟恭所住處,則以爲臣是乙未十二月初三日,與故相徐領府,同爲入侍於集慶堂者也。日月回薄,聖心興感,乃於昨日親製文,致祭於故相靈几,此欲使明義錄大義理,撐揭宇宙,愈久而愈嚴也。臣於平日,造次惟明義錄,顚沛惟明義錄,臣身未死之前,當以明義錄二字,藉手事聖君而已,餘外事,何足置腔子裏也?況臣與故相,前日雖有不相能者,此不過屬自己事耳。當此聖上興感明義之日,安敢顧七八年前說來說去之嫌,而人造卬否乎?臣之往吊故相,非特故相是思,惟明義錄是重,此固臣子職分內當爲,何嘗或近於人所難能之事歟?千萬夢外,史官儼臨,傳宣聖諭,而不虞之褒,字字隆重,有非無似賤臣所敢安承,伏地九頓,惶汗浹背。臣適齒齦作痛,奄奄無生人意,附奏鳴謝,亦不能如意,尤不勝惶懍悚蹙之至云矣,敢啓。傳曰,知道。
李晩秀,以義禁府言啓曰,江源道高城郡定配罪人鄭國仁放送事,承傳啓下矣。鄭國仁卽爲放送事,分付該道道臣之意,敢啓。傳曰,知道。
守禦使吳載純敎書。王若曰,氷銜長奎閣之步,端笏宿譽,玉帳闢漢水之陽,杖越新望。玆頒十行紫泥之誥,庸界三輔靑油之權。惟卿,溫溫恭人,謙謙君子,風儀凝如端玉,而文章卽其緖餘,襟度坦若虛舟,顧雅俗可以坐鎭。職淸三館,世爭艶其家傳,任專兩銓,予欲矯夫俗套,惟前後歷試也久,而內外何適不宜?眷彼南漢金湯,卽我左輔屛翰。山河襟帶,控東洛之咽喉,壁壘旌旗,壯南門之鎖鑰,城堞旣鞏,寔仰列朝經遠之謨,地望最隆,久爲宰相兼領之職。予政須君陳之釐洛邑,卿可任尹鐸之治晉陽。玆授卿以南漢山城守禦使,卿其益殫遠猷,祗服寵命。雅量素裕,母懷任重之憂,戎務自繁,須思固圉之策。錢穀甲兵庤積,宜先紀律之申嚴,陰雨桑土綢繆,莫曰昇平之已久。於戲,時則有文恬武嬉之歎,卿宜念地利人和之方,祭征虜之雅歌投壺,豈專美於前代?羊叔子之輕裘緩帶,可復見於今辰。故玆敎示,想宜知悉。
辛亥十二月初四日未時,上御重熙堂。戶曹判書入侍時,行都承旨趙尙鎭,右副承旨沈晉賢,假注書趙台榮,記注官金良倜·承膺祚,戶曹判書趙鼎鎭,以次進伏訖。上敎鼎鎭曰,香榼樻子,皆令改造乎?鼎鎭曰,昨承下敎之後,方令改造矣。上曰,宗廟則十二朔望祭與五大享也,紫袱之每年上下,容爲無怪,而其他陵園,則似不必一例上下矣。鼎鎭曰,果如聖敎矣。上曰,傳香時,以香封,竝裹於祝板,香榼則勿用,常時奉安于欌中,而祝板及外樻與欌,竝爲刻字以表之,俾無相混之弊。禮房承旨,必於春秋孟朔日奉審,摘奸有無頉,一一修啓,而以此諸條,成出節目,以爲入啓,可也。上曰,刑曹判書入侍。賤臣承命出,與刑曹判書具庠偕入進伏。上曰,未知古有是事,而見今卿之四父子,俱爲崇品,誠壯矣。庠曰,感祝惶懍之極,不知所達矣。上曰,思卿前日事,豈意卿位至見職乎?庠曰,日前辭疏,已暴衷懇,而臣之得保今日,一則造化,二則造化矣。命退,諸臣以次退出。
上在昌德宮。停常參·經筵。
藥房提調洪檍,副提調趙尙鎭啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿,藥房口傳問安。答曰,知道。
沈晉賢啓曰,大司憲洪檢呈辭,執義李身晦,掌令任長源·金星甲,持平尹九宗·李益恢俱在外,監察茶時之意,敢啓。傳曰,知道。
李晩秀啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李晩秀啓曰,禁衛營將官來言,今日本營軍兵,日次私習云矣,敢啓。傳曰,知道。
李晩秀啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙尙鎭曰,都承旨·右副承旨入侍。
傳于趙尙鎭曰,承旨前望單子入之,待下批牌招察任。
承旨前望單子入之,李亨元·沈煥之落點。
傳于沈晉賢曰,左承旨入侍。
傳于洪仁浩曰,左副承旨入侍。
傳于趙尙鎭曰,公州判官之代,令該曹口傳差出,待下批,仍令明日辭朝。
吏曹口傳政事,以權彝性爲公州判官。
傳于李亨元曰,湖西李存昌,悔悟之口供,令該曹,分付錦伯,一通謄送以來後,草記,仍自政院,頒布朝紙,俾各曉然知之事,分付刑曹。
以忠淸監司朴宗岳狀啓,異樣船漂到洪州牧問情譯官一員,令廟堂分付下送事,傳于李亨元曰,厚饋煖着,由旱由水,一從渠願,斯速發送事,回諭。
以咸鏡監司李文源狀啓,明川府使鄭宇朋,富寧府使李汝節,慶源府使李顯宅,限明年麥秋,特爲仍任,令廟堂稟旨分付事,傳于趙尙鎭曰,依狀請施行事,回諭。三邑外,如又有賙恤之邑,自今番都政,限麥秋,勿爲遷轉事,申飭該曹,以其邑名,趁開政前狀聞事,一體回諭。
以原任直閣古城僉使徐龍輔到防狀啓,傳于李晩秀曰,幺麽賤卑之僉使,焉敢狀啓?雖然,狀啓又焉敢自書?雖欲自書,又焉敢不具格式乎?狀啓之初帖書之,大違格式。原狀啓,還下送,使之星火改修正上送。本鎭之近來作爲厭避之窠,糊口猶難云,是豈古人設鎭之意,爲弊之由,救弊之策,議于帥臣,兼具意見,狀聞。隣鎭隣邑,今年停還之果有實效及還穀有弊無弊,亦卽探問狀聞事,回諭。
辛亥十二月初五日午時,上御重熙堂。左承旨·左副承旨入侍時,行左承旨李亨元,左副承旨洪仁浩,假注書趙台榮,記注官金良倜·承膺祚,以次進伏訖。上命亨元等讀奏公事,仍書判付訖。命退,承史以次退出。
上在昌德宮。停常參·經筵。
李亨元啓曰,大司憲洪檢呈辭,執義李身晦,掌令任長源·金星甲,持平尹九宗·李益恢俱在外,監察茶時之意,敢啓。傳曰,知道。
洪仁浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪仁浩啓曰,御營廳將官來言,今日本廳軍兵,日次私習云矣,敢啓。傳曰,知道。
以副校理李貞運,再牌不進罷職傳旨,傳于李晩秀曰,只推。
沈晉賢,以內閣言啓曰,抄啓文臣課講,詩傳講義分排次數,修正入啓之際,更爲一一考準,則或有條問則二條,而條對則合作一條者,或有條問則一條,而條對則分作二條者,甚至御製條問漏落,而初不仰對者,至於誤書落字,不一而足,或有全句數字塗抹而不塡處。御製講義,事體何等至重,條對之際,所當十分致愼,況當初頒布時,旣以正書冊字,輪示諸文臣奉謄以去,自止條數,又有目錄件記,則今此諸文臣條對,混錯漏落,至於此多,事未前有,萬萬駭然。臣之初不致察,矇然捧入,不勝惶悚,而當該諸文臣,令該府拿問處之,原講義,還爲出給,更定時限,使之改修正,入啓,何如?傳曰,允。申星模·嚴耆二人外,無人不犯,渠輩若有一分嚴畏之心,寧或乃爾乎?尋常奏御文字,猶不敢然,況程式功令乎?又況御製文字,事體何等嚴重,則渠輩又焉敢恣意偸拔乎?此不但講製設置以後所未聞,其爲關紀綱,誠亦非細。如許無狀無嚴之輩,豈可拿處而止乎?二三處,偶未照察者,爲先削職後,拿問定罪,十處內外者,竝施定配之典,使渠輩,少知紀綱,可也。
李亨元,以訓鍊都監言啓曰,去夜五更量,部將皮載祺犯夜,被捉於本局邏卒處,依例移送義禁府之意,敢啓。傳曰,棍問草記,可也。
李亨元,以訓鍊都監言啓曰,謹依草記批旨,犯夜被捉部將皮載祺,決棍十度盤問,則所供內,以爲有十歲兒子,猝然得病,症形危急,欲尋醫問藥,而拘於巡邏,坐而待夜,夜色已闌,意以謂,更鼓已撤,果爲出往矣。竟至被捉於巡邏之境,此外無他可告之辭云矣。旣有棍問草記之命,仍爲拘留之意,敢啓。傳曰,放送,可也。
李亨元,以訓鍊都監言啓曰,謹依草記批旨,犯夜被捉部將皮載祺,放送之意,敢啓。傳曰,知道。
上在昌德宮。停常參·經筵。
夜一更,月暈。
洪仁浩啓曰,大司憲洪檢呈辭,掌令任長源未肅拜,執義李身晦,掌令金星甲,持平尹九宗·李益恢俱在外,監察茶時之意,敢啓。傳曰,知道。呈告及在外人,竝許遞,政官牌招,開政差出,可也。
沈晉賢啓曰,來十一日,輪對日次矣,敢稟。傳曰,爲之。
沈晉賢啓曰,來十一日,朝參日次矣,敢稟。傳曰,停。傳于沈煥之曰,右副承旨,同副承旨入侍。
傳于洪仁浩曰,左副承旨入侍。
傳于沈晉賢曰,刑曹參議前望子入之。
刑曹參議前望單子入之,尹長烈落點。
以抄啓文臣削職後拿處傳旨,傳于沈煥之曰,其中,尹寅基·金履載·李明淵最輕,削職後拿處,改以罷職後拿處,金履喬尤最輕,改以罷職,原傳旨改付標。
兵曹口傳政事,副司果徐日輔。
李亨元啓曰,兵曹判書徐浩修,牌不進推考傳旨,今方捧入,而特敎開政之下,如是違牌,不卽擧行,事體所在,誠極未安,更卽牌招,何如?傳曰,允。
李亨元啓曰,兵曹判書徐浩修,再牌不進,陳疏到院,纔已退却,推考傳旨,今方捧入,而特敎開政之下,連事違召,不爲擧行,揆以事體,極爲未安,所當更請牌招,而係是一日三牌,何以爲之?敢稟。傳曰,原疏捧入。
有政。吏批,判書吳載純進,參判李在學式暇,參議曺允大進,行都承旨趙尙鎭進。以申應顯爲大司憲,朴宗來爲執義,權坪爲掌令,鄭東愼·張至顯爲持平,申獻朝爲副校理,李祉永爲修撰,鄭存中爲知春秋,洪檍爲宗廟提調,朴祐源爲尙衣提調,洪檍爲典醫提調,申應顯爲惠民提調,尹塾爲繕工提調,李洪載爲典牲提調,宋載經爲司譯提調,李義弼爲禮曹參議,李貞運爲中學敎授,趙華錫爲典牲主簿,兼慶源府使李顯宅,富寧府使李汝節,明州府使府使鄭宇朋,以上仍任事,承傳。兼春秋單李宗烈。
兵批,判書徐浩修進,參判李洪載病,參議李夔入直進,參知未差,行右承旨李亨元進。以閔台爀爲副摠管,鄭益祚爲曹司五衛將,李亨復爲忠翊將,權就一爲訓鍊判官,副司直李義鳳·李思濂·徐有成·尹弘烈,副司果鄭東愚·李弘源·李憲儒·尹龜錫,副司正趙惠鎭,以上竝單付。
趙尙鎭,以吏曹言啓曰,本曹佐郞鄭行呈狀內,脚病沈痼,骨節浮高,實無時月之間,起動之望,斯速遞改云。身病旣如是,則不可强令察任,今姑改差,何如?傳曰,允。
洪仁浩,以刑曹言啓曰,依下敎,崔必恭招致公廨,以永永覺悟與否,及渠之同學之人中,其間逢見誰某,而以如渠感化之意,果爲曉諭事,更加詳問,則必恭,袖納原情其辭,以爲矣身當初,以邪學爲業者,矣身身勢,無處無子,無田無宅,此生此世,無一分榮樂之望,故意思窮極,欲求後世天堂之福,論其情則慽也,而究厥罪則萬死猶輕,幸蒙不世之聖恩,尙今偃息於覆載之間矣。日前本曹堂上,以傳敎內辭意曉諭曰,汝之身世,至窮至獨之致,至於此境,汝若棄邪歸正,亦豈無好道理乎?矣身雖䧟於夷狄禽獸之中,豈不感悟而掩泣乎?然日月在上,神明可質,矣身豈爲好道理而改心哉?聖恩浹骨,感激所致,已覺邪學之爲妖術,自玆以往,永滌邪心,耶穌邪學,思之如仇讎,視之如夷狄,而近日所聞,則皆以爲矣身,佯以改心爲言,其實不然。以水洗頂,以油洗背,則邪學如前云,世間豈有如此虛無孟浪無據不測之說乎?果如世人之言,則豈不於當初不下一杖,以改心邪學等說,卽爲納招,放出後,行此洗頂洗背之法,而乃以血肉之身,重被刑訊,牢囚獄中,至於抵死刑戮之境哉?矣身備知邪學之法,而一番開口,發不爲二字,則已無寬免之道,是邪學之本規,若有一毫隱匿,則矣身棄市寸斬,懸首街上,以示萬民,以杜邪學云云,而至於曉諭同學一事,渠姑未出入,人亦姑無來見,故未及言之,而聞中村之人,皆已革心,渠於來頭病差,如可行步,則雖至扶杖,尋見此類,當以渠永永覺悟之道,申申面誨,與之同歸於正云矣。臣始聞邪學之䧟溺人心者,已久已痼,不勝深憂痛疾,及聞此類,多有感化,又不勝欣喜。今見必恭之原情與所供,則果然革心,觀其色辭,頓然若渣滓之不存,卽以渠所謂邪學之規,一句言之,深知其雖欲復爲,更無其道,則眞心歸正,有可以知,稍待日後,更爲招問,復審其眞僞,仍探同類開諭與否之意,敢啓。傳曰,知道。今則過於三令,渠供亦可見出自眞情,然而一向招問,一向草記,揆以事面,近於屑越。自今永爲放送,許作良民。渠之役名,卽醫生,而前判堂,主按此事,備志顚末,適兼醫司之任,望所養,望恒心,制以恒産之方,使之留心,以爲人望人之地事,申飭該司,可也。
領敦寧洪樂性箚曰,伏以昨伏承各司貶坐申飭之命,有以仰重考績之聖意,臣固當竭蹶奉行之不暇,而第臣宿病諸症,近益添劇,强策赴坐,末由自力,成命之下,擧行無路,伏枕惶隕,岡知攸措。當此大小諸司,靡不奔走承命之時,臣所帶衙門則毋論緊漫,緣臣衰病,考績大政,一竝廢却,臣之癏官之罪,違命之誅,於是益著,尤無所逃。兹敢短箚自列,冒瀆崇嚴。伏乞聖明,俯垂諒察,亟遞臣所帶諸任,仍治臣不職之罪,公私幸甚。取進止。答曰,省箚具悉卿懇。考績事體,非不嚴重,朝家每念敬禮之意,年老大臣,兼管衙門,自前雖在申飭之時,例賜曲諒,卿之箚辭,不亦過乎?安心調理。仍傳曰,此批答,遣史官傳諭。
兵曹判書徐浩修疏曰,伏以臣仲父之沒,行且半年,泉壤永隔,萬事已訖,而宸衷記同德之會,恩綸奬扶義之疏,是日賜祭,榮遍幽明,百僚致問,充動隣里,伏況恩誅二百餘言,字字惻怛,曠絶今古,不但臣之仲父,得此以歸,永有辭於百世,抑亦一部明義,將有可讀之地,闔門聚首,銘鏤感泣,莫省所以報答。臣於日昨,伏奉本兵除旨,庚牌踵臨,促臣受符,而自劃有素,株守難變,荐犯違逋,恭俟譴何,及伏承傳敎下自,十行絲綸,極其鄭重,諒臣情踪之難安,諭臣處義之不然,至以追乃叔未卒之志爲敎,臣奉讀未半,涕淚無從。嗚呼,恩敎至此,而猶復逡巡却顧,不思叩謝之道,則是豈臣分之所敢出哉?且値動駕在曉,部務甚急,更鼓已深,瀆擾是懼,不得不冒沒出肅,而第臣秋初遭罹以後,情私痛迫,念絶榮途,自分爲屛退之物,跡阻朝端,今已幾箇月,間嘗一再仕進於內閣·尙方,皆因事係莫重,義同往役,而至如水部閑局,亦必遞乃已,則區區微諒,庶幾日月之明,俯燭無餘。今於中權要地,諉以宿趼,夤緣一出,淟涊不辭,罔念去就之郞當,厚招一世之嗤點,則縱臣不自恤,柰辱淸朝之四維,何哉?況臣之向叨東銓也。大政隔旬,堪承無望,猥控由中之懇,終荷體下之仁,均是銓衡人物之任,大政迫近之時,而前旣力辭於東銓,今乃蹲冒於西銓,則便宜之嫌,放倒之譏,臣亦無以自解,人誰能曉其惑哉?至於僚堂間難安之端,有不敢煩陳,而當遞之義,亦其一也。玆敢略構短章,仰暴情懇。伏乞聖慈,俯垂矜察,亟遞臣職,以幸公私,千萬顒祝。臣無任屛營祈懇之至。傳曰,旣出脚,又尋章,處義近於戲邊,如使故相有知,曰是乎否乎?還給,不識爲先廕之至意者,將來以何顔,歸見故相乎?去就,使之自量決之事,分付。若欲承牌,以前牌催促。
辛亥十二月初七日辰時,上御重熙堂。右副承旨·同副承旨入侍時,右副承旨沈煥之,同副承旨沈晉賢,記事官李海淸,記注官金良倜·承膺祚,以次進伏訖。上命書傳敎曰,今日卽我貞聖聖后誕辰,而壬申又是誕降之年,今年洽爲百年,且予小子生年之適當聖后周甲之年,偏蒙聖后止慈之德,逢此日,益切孺慕之感。時値隆冬,軍民之弊,不可以所重而忽之,謁陵展誠之禮,雖不得擧以行之,亦豈可虛過此日?達城府院君·岑城府夫人祠宇,遣承旨致祭,承旨中,時無達城家族親,獻官以前都承旨徐邁修進去,祭文當親撰矣。聞其奉祀孫無職名云,爲先令該曹口傳付軍職,待窠甄用。命退,承史以次退出。
辛亥十二月初七日巳時,上御重熙堂。左副承旨入侍時,左副承旨洪仁浩,假注書趙台榮,記注官金良倜·承膺祚,以次進伏訖。上命仁浩,讀奏領敦寧洪樂性箚子,仍書批答訖。命退,承史以次退出。
上在昌德宮。停常參·經筵。
沈晉賢啓曰,禁衛營將官來言,今日本營軍兵,日次私習云矣,敢啓。傳曰,知道。
沈晉賢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李亨元曰,禮房承旨馳詣受香所,奉審摘奸以來。
沈晉賢啓曰,今日拜辭廣興奉事柳明觀,以主梗官下直,而單子則以趙明觀書呈,臣之矇然捧入,誠不勝惶恐。原單子勿施,該官員之不察錯誤,萬萬駭然。所當重勘,而本院請推之外,無他可施之罰,何以爲之?敢稟。傳曰,數昨監軍望中,姜彙喆,誤以李彙喆受點,旋以其本姓,使之改付標,今亦依右例施行。
傳于李晩秀曰,右承旨入侍。
持平前望單子入之,朴崙壽落點。
傳于洪仁浩曰,何時出牌,今始入來?向來飭敎之後,焉敢如是乎?持平朴崙壽,同福縣監除授,當日辭朝。
以全羅監司鄭民始狀啓,鎭安縣監尹永禧,特敎申飭之下,不爲行公,有旨知委,事體自別,而托以引義,使公兄替呈公牒者,萬萬痛駭。其罪狀,令攸司稟處事,傳于沈煥之曰,近來士夫廉恥不古,以官俸之異於家食,若得一麾之名,則親朋栢悅,家屬攢賀,如是之故,外補之典,卽行遣之減一等者,而渠所自待,人之視之,不以爲罪譴,此習亦從無恥中出來,誠不可使聞。今之尹永僖事亦然。渠以新進,雖不識格例,認以爲眞箇官職,在巡營規飭之道,何可任渠所爲乎?渠之職品堂下,而爲堂下窠守令,故渠必看作階除職而然,渠之生疎,不足深誅,揆以朝體,寧容乃爾?永僖,移補加里浦僉使,使之銳意修擧,快蘇宿弊後,令帥臣狀聞,當內遷,以此申飭道帥臣處,該鎭僉使,令該曹依例遞付京職。此狀啓,還下送。
兵曹口傳政事,加里浦僉使單尹永僖。
吏曹口傳政事,以朴華源爲鎭安縣監,同福縣監單朴崙壽。
洪仁浩,以備邊司言啓曰,因全羅監司鄭民始,稅穀船運變通定式事狀啓,有卽爲草記稟處之命矣。稅穀再運之弊,京試官別單,與道臣狀辭,旣已陳列,廟堂不必架疊,而今此救弊之論,專以先運遠邑,次運近邑爲第一要道,臣雖未能的知其日後有弊無弊與否,而第以狀辭中論列利害者,反覆參究,其言的確精實,可以致用。但念湖西列邑之以皆屬再運,以爲不便,容或無怪,而若果行此之法,以致稅船無臭載之患,經費有便利之益,則人見之各自不同,亦何可盡恤乎?狀中所請先運再運等節,竝令依此擧行,後,錄合行條件,亦爲分付於舟橋司及各該衙門,何如?傳曰,允。
洪仁浩,以壯勇營言啓曰,本營來壬子春等試射時,將官以下各技入格優等人姓名,別單書入之意,敢啓。傳曰,知道。
沈煥之,以右邊捕盜廳言啓曰,去夜初更量,別監姜守忠,着白衣酗酒犯夜,被捉於巡邏軍官處,而係是掖隷,不敢擅便之意,敢啓。傳曰,前後申飭之下,如是犯罪,萬萬駭痛。爲先除名,各別嚴棍,不能檢飭之司謁及頭目掖隷,令該曹嚴杖懲勵,可也。
沈煥之,以右邊捕盜廳言啓曰,謹依草記批旨,犯夜別監姜守忠,各別嚴棍十五度後放送之意,敢啓。傳曰,知道。
辛亥十二月初八日辰時,上御重熙堂。右承旨入侍,北道本宮奉審閣臣同爲入侍時,右承旨李晩秀,記事官李海淸,記注官金良倜·承膺祚,檢校直閣徐榮輔,以次進伏訖。上敎榮輔曰,咸興·永興兩本宮奉審形止,詳細陳達,可也。榮輔曰,咸興·永興兩本宮奉審形止,臣在北時,已具馳啓,而竊伏念本宮建置,其來久遠,而祭禮,亦與太廟祀典不同,聖意所在,有非如臣愚淺,所敢窺測,雖或有一二謬規,亦未敢容易妄議,而祭品·祭儀之不無欠敬欠潔者,臣與道臣,屢次面議,反復商量,謹具意見,敢此仰達矣。祭品之多寡,排器之高下,初無酌量一定之制,故別差官吏輩,增減惟意,隆殺隨勢,魚肉之易辦者,輒盛以大器,菓品之希貴者,或單用一箇,或少或夥,未有分數意義之可據,揆以事體,極涉未安。及今參以禮意,指一的定,恐不可已矣。上曰,大抵本宮體貌,用原廟之制,外臣未嘗照察管檢之致,別差輩,供務之節,草率屑越,聞多欠敬,今番特遣奉審之行者,專爲是耳。今聞爾言,更聞其所未知者如是,而能無如不祭之歎乎?彼別差輩,卑微之類,何足責也?旣聞之後,豈可一刻任渠所爲?自今所謂內饌名色,各別嚴禁,祭物中,差差之私自販貿於京肆之謬例,亦爲嚴禁,自今當自內廚,下送物種數爻,開錄狀聞事,分付道臣,而祭卓見樣,已上來,就此卓樣造成,鍮鑄祭器。至於祭品,亦不可不略加商量釐正,待圖式書下,依度支定例之規,別成一冊,藏于該道監營,自京亦各分藏于史庫及內閣·禮曹·內需司,以此意下諭於道伯,以爲依此遵行之地,可也。出擧條榮輔曰,祭祀之致敬,專在於執事者,薦裸興俯拜跪周旋之中節與不中節耳。本宮行祀之時,其所擧行,唯有一別差與無識守僕數三人而已。今使祭品·祭器,克致其蠲潔,圖式笏記,皆合於禮節,特朝廷一轉移事,無甚爲難,而若夫將事肅敬,不失其儀,則是在於宮差宮屬,而非造次之間,敎之使熟。道臣之意以爲,朔望祭,使別差擧行,大享與節祭,道臣·地方官,輪回進參,如有故則附近邑守令中,差定爲好云,而臣又謹按肅廟丙子,神德王后追袝時,故判書臣李光夏,以其時道臣,實爲兩本宮獻官,而諸執事,亦以道內守令分差,此卽外臣將事之已例也。今此道臣所言,恐亦有理。若得依此變通,則恐合事宜,事係更張,不敢質言,下詢禮官處之,何如?上曰,道臣及地方官之輪回將事,固好,事係莫重儀節,更合商量。至於大臣或禮堂年例奉審行下去之時,如値朔望祭享及大小別享,則爲獻官將事之意,定式,令禮曹載之見用禮書謄錄,仍令道伯及本宮別差,各載謄錄,依此遵行,今番則祭器造成,享圖修潤,事體自別,豈可只令別差將事乎?香則以先爲下送,奉安者用之,而待祭器奉詣,道伯祗受,躬詣奉安于本宮,來四月大享日,道伯爲獻官事,下諭,可也。出擧條榮輔曰,陳設圖式,皆出於別差輩一時臆見,初非法典所載不刊之籍也。故舊例與見行之例,各自爲式,曾無優劣之可言,而近來又因卓床之狹窄,因勢從便,苟且推移,顚錯架疊,事極未安。臣意則祭品旣用時食褻味,雖無一依典禮所載,至於略爲釐正,去其泰甚,則恐無不可。笏記雖有流來儀節,亦非朝家所酌定也,則圖式釐正之時,亦爲一體照管,有違則改之,無差則仍舊,務歸至當,恐合事宜矣。上曰,依爲之。笏記則仍用,可也。出擧條榮輔曰,祭祀之禮,多係於守僕之熟與不熟,而本宮守僕則元無肄習之例,故率皆臨事齟齬,而不識東西,今若使之誦讀圖式·笏記,使之平居而目習於是,手慣於是,則承事之際,自然嫺熟,而無苟且固陋之患。道臣之意,亦以爲道臣春秋奉審時,親自受講,考其勤慢,以施賞罰爲好云,此一款,令道臣成出節目,以爲擧行之地,恐好矣。上曰,依爲之。出擧條榮輔曰,祭享擧行,專係於守僕之能否,而以其無聊賴之資,故便作厭避之窠,輒使渠輩中,新屬者充定,常行儀節,每患生疎,今若定給恒料,俾皆樂赴,則亦可爲矯弊之一策,令道臣就北小米中,量宜區劃,永爲定式,其中又有祭監·祭廳直名色,祭監,比守僕較重,而祭廳直則又掌祭物熟設之事,其爲緊重,亦不下於守僕,竝爲一體定給常料,似好矣。上曰,祭監及守僕·祭廳直爲幾名,而若磨鍊料米,則當用何例乎?榮輔曰,祭監一人,守僕三名,祭廳一名矣。渠輩聊賴無他策,惟有出料一條,而穀物區劃,又將於北小米中取用,實涉重難,不可不斟量磨鍊,濬源殿令料米,每朔六斗,此亦近來新創。田米雖不如造米,宮吏比殿司,亦有官吏之別,似當一倂以六斗磨鍊矣。上曰,道內穀簿,雖曰不敷,爲所重,豈可不爲區劃乎?每人以六斗料磨鍊分給,無論北小米及他條穀物,令道伯從長拮据,而先自今朔給料。道內應有穀物中,如難劃出,本道京納內需司奴婢,或本宮別差年例進上條米中,區劃爲可乎。竝令道伯,指一狀聞,可也。出擧條榮輔曰,祭器以鍮器·木器·磁器,互相錯用,體樣大小,亦無定制,固是未遑之典,而目今器品之欠敬,專由於磁器一種。臣謹按故例,祭器名色中,以木器用之者,年久破傷,則以磁代用者間多有之,此已失當初分排磁木之本意,而雖以磁器言之,每五年,自內司改備以送,而磁器易傷,輒不能耐及五年,故其間別差之所,自備充用者,皆用北路所蟠沙器,生性未精,用之於至敬之地,誠有未安。大抵鍮木磁三色之中易傷者,莫如磁器,易傷而無以續續改備,則其勢不得不苟充,而致欠敬欠潔之弊矣。此一款,恐合速卽釐正矣。上曰,爾說不但如此,取來磁木各器奉審,則其爲悚然,莫甚於此,早知其如此,則豈至今因循乎?至於儀節間事,雖不敢輕議更張,莫重祭器,不容一時仍舊,且器皿各品,磁木相混於鍮鑄,揆以事面,尤有萬萬苟艱者。自今一倂以鍮鑄之品純用,而當趁來四月大享造送,先以此意,令道伯知悉,可也。出擧條
辛亥十二月初八日辰時,上御重熙堂。左承旨·右承旨入侍時,行左承旨李亨元,右承旨李晩秀,記事官李海淸,記注官金良倜·承膺祚,以次進伏訖。上命書傳敎曰,鎭安縣監之代,令該曹口傳差出。其間曠官許久,民邑豈不受弊,況三政方張之時乎?待下批,仍令當日辭朝。又命書傳敎曰,守令署經一司則爲之,一司則尙未備員云,未肅拜持平許遞,前望單子入之,待下批,牌招擧行。又命書傳敎曰,禮兵換房。命退,承史以次退出。
上在昌德宮。停常參·經筵。
李晩秀啓曰,明日常參·經筵,取稟。傳曰,停。
沈晉賢啓曰,禁衛營將官來言,今日本營軍兵,日次私習云矣,敢啓。傳曰,知道。
沈晉賢啓曰,御營廳將官來言,今日本廳軍兵,日次私習云矣,敢啓。傳曰,知道。
沈晉賢啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
傳于李晩秀曰,右承旨入侍。
傳于李亨元曰,左承旨入侍。
吏曹口傳政事,以金履翼爲兵曹參知。
辛亥十二月初九日辰時,上御誠正閣。右承旨入侍時,右承旨李晩秀,記事官李海淸,記注官金良倜·承膺祚,以次進伏訖。上曰,昨日抄啓文臣課試科次時,元子在予傍,見諸券,欣然色喜,便取朱筆,左右揮灑,運腕超健,氣像誠可觀,取其試券見之,則李明淵·金羲淳·金達淳·安廷善等試券也。尋常游嬉,事甚希貴,昨日處分,容有可恕矣。仍命書傳敎曰,承宣旣知之,抄啓文臣李明淵·金羲淳·金達淳·安廷善等處分,特爲分揀。若此則豈可一放一否?一體分揀,以事係莫重也。故十分咨且,而更聞事實,非故犯,可知,李義行亦爲放送。命退,承史以次退出。
辛亥十二月初九日巳時,上御重熙堂。兵曹判書入侍時,行左承旨李亨元,假注書趙台榮,記注官金良倜·承膺祚,兵曹判書徐浩修,以次進伏訖。上敎浩修曰,本曹二軍色釐弊之擧,旣令該郞,從詳爲之矣。今皆釐定云耶?浩修曰,聞該色郞李冕膺言,則幾皆矯正云矣。上曰,釐正後,成出節目,以爲永久遵行之地,可也。浩修曰,謹依下敎,退與該郞,更爲商確矣。浩修曰,本曹參知,見方有闕,而番次苟艱,褒貶當前,事多掣礙,令該曹口傳差出,何如?上曰,依爲之。出擧條命浩修先退。亨元曰,大小祀典所用之香,所重何如,而無論沈香·紫檀香,一任香室守僕輩,私自出納,揆以事體,極爲未安。臣意則從今以後,關東所封紫檀香,戶曹所進沈香,當其捧上之時,禮房承旨進詣香室,詳審監捧後,入盛樻座,着銜封鎖,至於封香之際,亦爲親進擧行,恐合事宜,敢此仰達矣。上曰,依爲之。出擧條命退,承史以次退出。
上在昌德宮。停常參·經筵。
藥房提調洪檍,行左承旨李亨元啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
趙尙鎭啓曰,明日常參·經筵,取稟。傳曰,停。
以輪對官望筒,傳于李敬五曰,後日次來待。
傳于沈晉賢曰,大臣·備局堂上引見。
宗廟提調前望單子入之,李落點。
景慕宮提調前望單子入之,宋載經落點。
傳于趙尙鎭曰,右承旨許遞,前望單子入之,待下批牌招察任。
承旨前望單子入之,李敏采落點。
李亨元啓曰,新除授承旨李敏采,方在罷散中,何以爲之?敢稟。傳曰,勿施,前望單子入之。
承旨前望單子入之,金載翼落點。
李亨元啓曰,新除授承旨金載翼,以前任報恩縣監,方在解由未出中,何以爲之?敢稟。傳曰,勿施,前望單子入之,待下批牌招察任。
承旨前望單子入之,李敬五落點。
以承旨房望,傳于李亨元曰,仍。
吏曹,延豊君單李。
兵曹口傳政事,副司直李晩秀單付。
李亨元啓曰,吏曹郞廳來言,臺諫有闕,政事,取稟。傳曰,當日爲之。
以司僕判官韓大裕拿處傳旨,傳于李亨元曰,日昨見仕記,已報瓜,如是之故,擧行如是稽忽,且思之,該寺事,雖近於問東答西,郞官處分之後,一提調必難安,此傳旨,姑爲勿施,釐弊間仍任。
沈晉賢,以兵曹言啓曰,新除授忠翊衛將李亨復,前任統虞候,時在任所,而上來間,本廳番次苟艱云,今姑改差,何如?傳曰,允。
有政。吏批,判書吳載純進,參判李在學病,參議曺允大病,行都承旨趙尙鎭進。以李景溟爲持平,李晴爲副修撰,韓商新爲吏曹佐郞,金孝建爲兵曹佐郞,尹序東爲司成,李英遠爲司䆃僉正,司饔僉正李集星,司宰僉正金履仁,相換。再政。以徐簡修爲戶曹正郞。兵批,判書李秉模病,參判閔台爀病,參議未差,參知李師濂入直進,同副承旨沈晉賢進。以李長煜爲忠翊將,尹敬喆爲滿浦僉使,武兼單李蓍漢,副護軍金星甲·李身晦,竝單付。副司直洪檢·尹九宗·李益恢,竝單付。以京畿監司徐鼎修啓本,判中樞府事兪彦鎬,祿俸不爲領受事,傳于李敬五曰,令地方官,更爲輸送。以京畿監司徐鼎修啓本,爲奴罪人興才等,喬桐府到配事,傳于沈晉賢曰,放送事,分付。以全羅監司鄭民始啓本,罪人朴志溫,興陽縣到配事,傳于沈煥之曰,鹿島太近,渠之生出獄門,可謂倖逭,豈於近地定配所乎?更令道臣捉來,加刑發配事,分付。以咸鏡監司李文源狀啓,十一月令,薦新生靑魚·生瓜魚,不得一時封進,惶恐待罪事,傳于沈晉賢曰,勿待罪事,回諭。以江界府使權狀啓,疏批有旨祗受事,傳于沈晉賢曰,卿疏宣批,伊後民情之如何,姑未聞之,方以爲紆菀,朝筵聞大臣言,今番變通之後,不無來集之意云,誠如傳說,爲江民,何等萬幸?更以目下所見,來頭所料,詳細條列狀聞,以紓宵旰之念事,回諭。傳于沈晉賢曰,坐直承旨入侍。李亨元,以成均館大司成意啓曰,四學學製,分四等設行,而若有過限之事,則當等季朔旬間,以限內,不得爲之之意,自本館草記事,曾已定式矣。今年四學學製,中學則春夏等設行,秋冬等姑未設行,其外三學則春夏秋冬等,俱未設行,而兼中學敎授李貞運,兼西學敎授尹致性未肅拜,兼東學敎授申馥,兼南學敎授李冕膺,姑未擧行,今當歲末,俱未得限內設行,令政院稟旨申飭擧行,何如?傳曰,依定式,捧傳旨,可也。以中學敎授李貞運,西學敎授尹致性,東學敎授申馥禁推傳旨,傳于沈晉賢曰,拿處,及未肅拜學敎授,竝遞差。以李貞運·尹致性·申馥囚單子,傳于沈晉賢曰,付過放送。李亨元,以觀象監一二提調意啓曰,本監命課學兼敎授,以前判官池景泌差下,使之付軍職,冠帶常仕,何如?傳曰,允。沈晉賢,以觀象監言啓曰,依下敎,注書李海淸,禁漏參下官差下,仍令入直之意,敢啓。傳曰,知道。沈晉賢,以司僕寺一二提調意啓曰,濟州前牧使李鴻運,三次封進雄馬二匹,雌馬二馬,俱不合於御乘,故依初下敎,該牧使,卽其地定配,該監牧官,捉來嚴棍,遠地充軍事,草記批旨內,關問該道伯,如果故犯,依草記施行可也事,命下矣。謹依下敎,發關査問於該道伯處矣。卽接全羅監司鄭民始所報,則枚擧濟州牧使李運彬牒呈,以爲本州判官李徽祚,大靜縣監李麟臣,旌義縣監許湜,山馬監牧官金世珍牒報,及該監色所告內,莫重御乘馬,不善擇封,致勤査問之命,不勝惶懍,伏地竢勘。三次封進之際,國屯私養,一一看審,則毋論雌雄,無一可合,本道牧馬之法,異於陸地,放送山野,使之自飮自吃,則其盛其衰,似不在牧人之勤慢,而若有瘦病之馬,則設廐立養,自是馬政之緊節,而今則法久解弛,雖有設廐之名,而初無立養之事,冬寒雪積之時,故斃比前有倍。以閪失代徵之馬言之,不思擇封之道,惟以備數爲計,良種亦豈不殆盡乎?究厥弊源,非一朝一夕之故,到此惶悚,罔知攸措云。牧使到任屬耳,姑未知馬政之如何,而以報辭及該監色所告觀之,則良馬絶之,可以推知。若有一分可合者,則豈有匿而不封之理乎?以此推之,其非故犯之狀,可以洞燭。前牧使以罪名不改論報,至今稽滯,甚所惶悶,只憑邑報,枚擧馳報云。同州處在絶海之外,良馬之有無多寡,雖未的知,今以報辭觀之,則封進之馬,擧皆孱劣,似非前牧使之故犯,而從前以來,不勤申飭,以致良種之絶之,莫重封進,未免苟充,揆以事體,誠極寒心。着實攻駒,俾有實效之意,嚴關申飭於該牧使處云矣。本州馬政,近甚解弛,元摠則漸就耗縮,體品則擧皆孱劣,年例貢馬,不成貌樣,其來久矣,而至於今番,則特敎封進,事體自別,該牧擧行之道,固當十分審愼,而屢次封進,連勤飭敎,近來牧政,雖云凋弊,近萬馬匹,苟欲爲拔尤之政,何患無極擇之理,而由前由後,擧行若是慢忽,道臣査報,雖以非故犯爲辭,其在重事體徵後弊之道,不可置而毋論。依初下敎,該牧使李鴻運,卽其地定配,監牧官金德亨,捉來嚴棍,遠地充軍,斷不可已,而雖以該道臣報辭見之,馬政緊節,無出喂養而廢却不行,閪失代徵,所當擇捧,而苟然充數,蓋其良種之絶乏,專由牧養之不誠,以此觀之,從前不勤,亦可推知。其在懲勵之道,不可不從重嚴治,前後不勤牧養之守令·監牧官,令該道臣詳査摘發,捧現告重勘,何如?傳曰,允。旣有關問該道,如果故犯,卽其地定配之命,則配與不配間,不爲指一草記,故朝有飭敎矣。觀此草記,旣云非故犯,該牧使用減一等律,牧官,令新牧使,嚴棍懲治,可也。
沈煥之,以義禁府言啓曰,忠淸道唐津縣投竄罪人李義行放送事,承傳啓下矣。李義行卽爲放送事,分付該道道臣之意,敢啓。傳曰,知道。副司直宋鍈疏曰,伏以臣,門寒族鮮,根植甚孤,才謭識蔑,文質無當,又不幸而早竊科第,分守迓拙,望絶榮途,而立朝四十年之間,居然至下大夫之列,銀臺諫長,澆濫已極,絲毫塵刹,報答無階,重以近年以來,父子兄弟,相繼通籍,門闌動色,雨露若偏,蒙騃之未了事而謬加湔拂,匍匐之將入井而曲費生成,毛髮皆歸於造化,身家一聽於陶甄,每父子相對,仰戴洪私,未嘗不感極而涕被面也。乃者摠府陞擢之命,忽及於千不近萬不似之臣身,臣中夜聞命,若夢非直,闔門感泣,坐而達朝。命德之秩,初非意想之所到,冥升之懼,不啻淵谷之若臨,矧又人器之不稱,踐履之無素,不惟臣自知者明,抑亦聖朝之所俯燭。臣雖欲不揆踰濫,冒沒承當,而其於玷名器而壞廉防,何哉?只緣亞歲隔日,動駕有命,卽地承牌,旋又持被,入脩門而怵惕靡措,顧班聯而愧懼冞積,幸蒙恩遞,退伏私次,惶感恧蹙,歷累日而尤無所容,劃卽陳懇,唐突是懼,仍因冒膺,廉愧亦重。玆不得不追入文字,仰暴情實。伏乞天地父母,深軫嚬笑之必愼,曲諒負乘之必敗,亟收臣新授資級,以重公器,以安私分,千萬幸甚云云。答曰,省疏具悉。卿其勿辭行公。吏曹判書吳載純疏曰,伏以臣,於千萬夢想之外,伏奉守禦使特授之命,臣震駴爽惑,罔知所以自措也。受符體重,召牌荐降,不敢一味違傲,冒沒膺命,而物議之嗤點,廉隅之虧壞,已無餘地矣。竊念是任,有南城保障之重,卽漢制扶翊之職也。將官軍卒之管轄鍊撫,器械糗糧之繕修經理,不啻責重而任鉅也。是以從前膺是命者,率皆極一時之選,曷嘗有如臣無似而濫竽者哉?臣疎迂迷鈍,百無一能,至於經事綜物,雖在少壯之時,不但自分蔑如,抑亦一世之所共知,矧今年紀衰頹之後,尤何可擬議於是職乎?臣於向日前席,躬承恩諭,鄭重諄複,有若慈父之敎迷子,不知魯莽賤品,何以得此於聖明也?中夜靜夜,不覺感淚之被面矣。噫,臣眷遇之隆,恩渥之深,轉益曠絶,逈出尋常,苟有一分堪勝之望,敢不竭誠殫力,不擇夷險,思所以鞠瘁乃已,以爲報效萬一之圖,而顧臣近年以來,衰朽轉甚,精神常患昏忘,言語有時顚錯,以至事爲之間,往往顚倒謬妄,照檢不得,尙何由剸理重務,酬應機變哉?臣若徒感恩寵,全昧量己,晏然冒據,則畢竟顚沛,必無幸矣。臣身狼貝,固不足恤,而其於孤聖簡而僨國事,何哉?此臣所以自蒙恩除,祈免一念,如縛求解,而連値齋日,泯默以度,尤增憫塞,今始略綴未徹之章,仰瀆崇嚴之聽。伏乞天地父母,諒臣言之非出飾讓,念重任之不可虛縻,亟命鐫改臣守禦之銜,以幸公私,不勝大願。臣無任云云。答曰,省疏具悉。卿其勿辭行公。
辛亥十二月初十日辰時,上御熙政堂。藥房入診,大臣·備局堂上引見入侍時,藥房提調洪檍,行左承旨李亨元,檢校直閣李晩秀,記事官李海淸,記注官金良倜·承膺祚,左議政蔡濟恭,左參贊金華鎭,行副司直李柱國,禮曹判書鄭好仁,戶曹判書趙鼎鎭,訓鍊都正趙心泰,行副司直李邦一·徐有大,掌令任長源,副校理申獻朝,同副承旨沈晉賢,假注書趙台榮,事變假注書任㸁,醫官金光國·李翊臣·李敬培·張宅祚·李惟鑑,以次進伏訖。濟恭·檍進前奏曰,數日寒威暫解,此時聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。上曰,卿之所愼,近果差可乎?濟恭曰,齒痛猝劇,至於艾灸,旣灸之後,大勢稍減,而久未登筵故,玆敢入來矣。上曰,右副承旨入侍。出榻敎㸁承命出傳,右副承旨沈煥之進伏。濟恭曰,頃以江界戶蔘事,問于該倅矣,纔聞回報,則果無不精之弊云矣。上曰,與前提調所奏,有異乎?濟恭曰,然矣。上曰,然則自內局,依例捧上事,分付,可也。檍曰,醫官旣已入侍,使之入診,何如?上曰,置之,可也。濟恭曰,此濟州牧使李運彬災實分等狀啓也。以爲三邑農形,僅得免歉,而新舊還,一時竝督,其勢誠難,舊還停退,新還期於準捧,各司奴婢身貢米,每一口二斗內,減一斗,男丁米每口五升內,減一升,軍兵操鍊,今姑停止,逃老故病廢之類,隨闕充定,待明春,從附近哨司鍊,而凡此擧行,固當稟旨,恭俟處分,而一番往來,動費累朔,姑先擧行,事涉擅便,誠極惶悚,爲辭矣。分等,依狀請施行,其餘舊還停退,奴婢身貢與男丁米減給,逃老故充定後,待明春操鍊等諸條,若待稟旨蒙允後爲之,則絶海之外,必有未及之患,一竝依狀請擧行之意,分付,何如?上曰,依爲之。出擧條濟恭曰,坡州前牧使李師濂,月前報本司,以爲本州以孔路劇邑,每年各樣應下,少不下數百餘石,而會付元穀,自來不敷,無以繼用,常賑租三千石,太三百石劃給,以爲取耗支繼之地爲辭,而以其不爲時急,姑未覆奏,今牧使李敏輔,又以此爲請矣。元穀無多,應下難繼,則孔道之邑,事屬可悶。旣知其如此,則朝家宜有區劃,而本邑常賑穀,如未優足,則必當於隣邑,移轉輸致,此亦不可不念其貽弊。三千石,雖不準許,似可支用,常賑租二千石,太三百石,特爲劃給,使之取耗繼用之地,何如?上曰,依爲之。出擧條濟恭曰,向日牛峴僉使柳文養上疏中,鎭還變通事批旨中,有令廟堂稟處之敎矣。其疏以爲,列鎭還弊,甚於列邑者,鎭將輩,不畏國穀,認同私槖,庫留則恣意犯用,價踊則潛賣立本,吏卒之濟私,倉屬之售奸,尤無可言。各鎭堡還穀,使其地方官管轄,如外倉例,每於封庫及畢分給後,考察其捧留虛實,而穀物勿委鎭將之手,春糶秋糴,必使成冊報來,開金字折,亦令臨時受去,則典守之道稍嚴,而擅弄之患,可除云矣。鎭還之弊,誠如疏中所論,其所矯救之策,不可謂不爲縝密。但念鎭將,亦以官爲名,倉庫開金,納之本官,字折等節,亦皆受來,則此一箇典守庫子,官雖微,其在朝體,待之不宜若是迫切。批旨中,形容得可矜情狀,不啻畫出,此固非立談間,可以變制。且道臣狀啓,今方自廟堂,商量覆奏,似有從長釐革之道,疏中所請,姑爲置之,何如?上曰,依爲之。出擧條濟恭曰,日前廣禮橋住輦問瘼後,有大臣商量覆奏之敎矣。臣招致宮底泮民,問其所願欲則皆濫猾猥屑,無一可施渠輩,何足責?此必無賴閑雜之類,從中慫慂而爲之也。雖甚可痛,若因是而不思所以利益奠安之道,則亦非對揚問瘼之聖意。大抵廣禮橋新設懸房,卽宮底募入築室,泮民資生之道,而近聞館中,原居泮民中,有稱以頭目者,奪取新懸房之屠販,以渠等之子若孫,冒錄於新懸房案中,都執其利,而宮底泮民則七十餘戶內,參案者不過二十家,其餘四十五家,以其不得入參之故,資生無路,不無渙散之心云,此豈當初爲渠輩新設之本意乎?自今爲始,築室泮民,依定式從家座次第,使之屠販,館中泮民族屬之憑藉冒錄於新懸房者,一竝還屬原懸房,俾不得奪取其利,則廣禮橋·泮民,自當奠居樂業,興利祛瘼之要道,恐無出於此矣。雖然,新懸房,原懸房,或拔或錄之際,必有爭鬨之端,且不無弱肉强呑之患,此則使大司成,親自照檢,俾無一分疎漏之弊事,另加申飭,何如?上曰,依爲之。出擧條濟恭曰,臣之招問時,渠輩所對,無非猥濫,至以吉祥島,特令割給爲言,民習誠極痛駭。又如宮門外居十戶之民,每每煩訴,復事圖囑,尤切駭歎矣。上曰,此則左參贊,似可知之矣。故重臣鄭昌聖,已有劃給之擧,而又此煩聒,民習誠可痛矣。華鎭曰,在前果以七百兩錢,劃給於宮底十戶之民,而又有此云云,民習誠可駭矣。濟恭曰,近聞江界府民家,稍稍來集,至若北民之移來者,奄成一村,又其前日流散之類,擧思還入云,此實由於向者蕩減蔘稅之特恩,出尋常萬萬也。從今民戶漸多,則戶役自減,在江民,誠爲萬幸矣。上曰,果如卿言,則誠可幸也。本倅,亦自優餘於是邑矣。濟恭曰,然矣。濟恭曰,顧今都政在近,似聞兵批多出虛司果云。在前都政時,自上矜悶其虛司果,使之當日區處,則有實職者,公然落仕,仍未復職云,此則反似如何矣。上曰,此豈每政必有之事乎?濟恭曰,文忠公柳成龍子孫,特命收用,此實出常之聖德事,臣不勝欽仰,而文翼公李德馨,事業也,勳勞也,無減於文忠公,今其子孫貧寒,香火幾至難繼云,一體錄用,恐似得宜矣。上曰,從當商量下敎矣。柳成龍子孫,名字,誰也?濟恭曰,今司宰奉事柳,卽其後孫,而則非但文識,至於數理之學,亦能通透云矣。上曰,司宰奉事柳,使之待令,可也。㸁承命出傳。濟恭曰,今者貶坐當前,而宗廟則提調洪檍,以其子,嫌不得爲之,景慕宮則提調未差,司饔院則以副提調之有故,俱不得爲之云矣。上曰,宗廟提調洪檍許遞,與景慕宮提調未差之代,前望單子入之。出榻敎㸁承命出,持宗廟提調·景慕宮提調望筒進伏,上命入之,宗廟提調李,景慕宮提調宋載經落點。亨元曰,新除授宗廟提調李,方在罷職中,何以爲之乎?上曰,敍用,與新除授景慕宮提調宋載經牌招,使之進參貶坐,可也。亨元曰,宗廟提調李,時無職名,令該曹口傳付職,何如?上曰,依爲之。出擧條上曰,都承旨亦使之進參貶坐,可也。鼎鎭曰,今番各陵園墓改備祭器奉來奉審,則新造與添鐵改造件,鐵品及製造,竝無欠處,而修補件中,禧陵爵二坐,敬陵爵二坐,元陵爵一坐,昭寧園爵二坐,鑞色外露,所見未安,此則當更爲新造,而臣不能察飭,致有此莫重祭器不善修補之事,臣則惶恐待勘,而工曹當該郞廳,拿問處之,該掌下吏及本曹看役計士,竝移法司,從重科治,何如?上曰,依爲之。工曹該色首郞汰去,其餘拿處,卿則從重推考,可也。濟恭曰,陵寢祭器不善修補,至下聖躬自責之敎,國體所在,不可只罪該郞而止,工曹當該監造判堂,施以罷職之典,何如?上曰,依爲之。出擧條上曰,戶判,夏間以宗廟事,至承處分,而又於莫重祭器,有此僨誤,誠可駭也。當初改造爵下送時,若或躬檢,豈至於此乎?卿之一任郞官,專不照檢者,已涉未安。至若元陵則尤何等自別,而爵如是有頉,誠不勝悚然也。予之誠意,若能孚格於卿等,豈有此事乎?健元陵·元陵爵,則遣郞官奉審後,三爵竝爲一新改造,可也。左相盛陳其弊,故丙申以後,雖無摘奸之擧,今番正朝,方欲遍送摘奸,卿須知悉,俾無執頉之擧。正朝受香時,禮房承旨,亦爲提稟,可也。工曹該郞,卽誰也?鼎鎭曰,李晉秀也。上曰,此等事,李晉秀,何以擧行乎?心泰曰,臣於捕廳事,有仰達者矣。近來竊發之患,終不止息,非但本廳校卒,漸不如古而然也,亦由校卒之不得出部字內外故也。雖有可以譏詗之事,不得擅自出送,自今更爲定式,限百里使之出送,以爲譏詗之地,恐合事宜,而事係變通,下詢大臣處之,何如?上曰,左相之意,何如?濟恭曰,當初定式,果爲便好,則外邑除弊,誠爲不少,到今有難變改矣。上曰,近多竊發之患否?濟恭曰,至於穿踰之弊,可謂無時無之矣。上曰,捕校之毋出部外,卽非當宁受敎,有難輕議移改,且雖使限百里出去,賊徒亦必逃在百里外,其難捕則似一般矣。濟恭曰,果如聖敎矣。上曰,如有不可不出送外邑者,關由廟堂後,使之出送,似便好矣。濟恭曰,若如是定式,則誠好矣。長源曰,三司合啓,兩司合啓院啓,以諫臺不備,不得仰奏,只陳府啓矣。長源曰,請爲奴罪人金壽賢·河翼龍,竝令王府,設鞫得情,夬正王法。上曰,不允。長源曰,新除授掌令權坪,時在京畿楊州地,請斯速乘馹上來事,下諭。上曰,依啓。命次對諸臣先退。上曰,司宰奉事柳入侍。㸁承命出,與柳偕入進伏。上命奏職·姓名訖。上曰,年今幾何?曰,六十二歲矣。上曰,爾是文忠公幾代孫乎?曰,爲六代孫矣。上曰,文忠公子若孫,皆爲何官乎?曰,文忠公子則官止長水察訪,孫子則至縣監而已,曾孫則翊贊,玄孫則敎官,五代孫亦官縣監矣。上曰,年前安東老人入侍也,盛稱爾名字,故予尙今記有矣。本道內飭躬行修,莫汝若也,誠爲嘉尙。且古人典刑,難爲想見,故特命召見矣。故相之遺風,尙今流傳,則爾家與他有異乎?曰,世德日遠,故顧今凡事,別無與他家有異矣。上曰,爾之入仕,自何時耶?曰,臣之入仕,卽今年五月,而臣之七寸姪,卽文忠公之奉祀,而以年老故,特命以支孫收用,臣初拜禁都,又以在外他司相換,今五月肅謝於本職矣。上曰,自今,爾須着意從宦,可也。朝廷用人,務求世德,則爾亦日後,豈無與他自別之道乎?今日之召見,意有在焉。爾須知悉,可也。上曰,爾之所業經學功令,何者爲主乎?曰,凡此數者,俱不自信,無以指的仰對矣。上曰,數學亦果何如?曰,雖有管見,未能自試,有難遽爾仰奏矣。命先退,命亨元等,書公事判付。上曰,李義行放送傳旨,何時入啓乎?晉賢曰,昨日申前入啓矣。命書傳敎曰,放送傳旨,有此遲滯,當該中官推考,當該司謁,從重推考。上曰,司僕草記,何承旨捧入乎?如果故犯,則該牧使,卽其地定配,曾有成命,則今以拿問定罪,爲結語,亦何委折乎?此草記,還給,使之改措語入啓事,分付。仍命書榻敎曰,司僕草記捧納承旨,從重推考,該郞拿處。命退,承史以次退出。
辛亥十二月初十日申時,上御重熙堂。同副承旨入侍時,同副承旨沈晉賢,假注書趙台榮,記注官金良倜·承膺祚,以次進伏訖。上曰,右副承旨入侍。出榻敎賤臣承命出傳,右副承旨李敬五進伏。上曰,景慕宮提調,果違牌乎?晉賢曰,有身病,纔已違牌云矣。命書傳敎曰,聞其老病,勢難行公云。景慕宮提調宋載經許遞,前望單子入之。命退,承史以次退出。
上在昌德宮。停常參·經筵。
李亨元啓曰,來十六日,儒生殿講日次矣,敢稟。傳曰,爲之。
李亨元啓曰,明日,乃是小寒,自明日日暖間,視事頉稟之意,敢啓。傳曰,知道。
沈晉賢啓曰,禁衛營將官來言,今日本營軍兵,日次私習云矣,敢啓。傳曰,知道。
沈晉賢啓曰,御營廳將官來言,今日本廳軍兵,日次私習云矣,敢啓。傳曰,知道。
以大司諫金翊休,司諫崔烜,獻納李羽晉,正言尹涕東·李運行,執義朴宗來,持平張至顯,牌不進罷職傳旨,傳于洪仁浩曰,只推。
傳于李敬五曰,左副承旨·同副承旨入侍。
傳于洪仁浩曰,右承旨入侍。
傳于洪仁浩曰,園幸凡事,不欲一毫貽弊,抑亦愚夫之所知,諸般事役,不煩民力,而最是治道一事之省費便民,在守令之勤慢,此非廣除闊治之謂也。橋之圮者亟繕,雪之積而卽掃然後,臨時可除倍用力之弊,而近見奉命史官書啓,廣州所管地方之一味委置,無異昨年云,此蓋距山城遼遠,官令不能行而然。然昨年處分之後,焉敢若此?當該府尹李家煥,令該府拿問處之,其代,仍令廟堂,以道內有聲績秩高守令中擬薦,待下批,除朝辭赴任,以爲蘇弊之地。果川則雖不若廣州,多未檢飭,該倅病不視務而然云。該縣監金履中,爲先從重推考。凡事有懲則有勸,雪花飄空,畚鍤盈道者,衿倅之勤勵,而必躬執董功之事,不亟不徐,此人之可用,稔知於壐郞時。昨年奬勞之褒諭,渠能至今不負,外此治績,決非草草人物,衿川縣監尹光垂,過園幸後外補,近道府使窠,待窠差送事,分付銓曹。
以忠淸監司朴宗岳狀啓,洪州牧漂到異樣船,由早由水,一從渠願事,有旨祗受事,傳于沈晉賢曰,何時下諭,今始祗受云者,焉有重邊情之意乎?中間稽滯,亦由於卿之不能檢飭,卿則推考,明是漂船,則何待譯官下去?卽爲從願,從便爲之事,回諭。此狀啓,還下送。
以忠淸水使金明遇啓本,洪州牧漂到異樣船所載物件,搜閱馳啓事,傳于沈晉賢曰,由旱路由木道,旣有從願之命,則事當反覆詳問,指一報來,而別諭之下,該帥擧行,昧然不知東西若此,如殘弁老蔭之虞候·牧使等不事事,何足責乎?此啓本,還下送,更令嚴飭地方官,誠心曉諭於渠輩,必以從陸駕海之間,從長決定後,從陸則其所折賣物件等事,若不別加優厚。其可曰柔遠而交隣乎?駕海則輪接煖堗,俟便發還,發還時,亦須造給衣袴事,令廟堂嚴飭該帥臣處,亦自政院,枚擧此意,下諭道伯。
傳于趙尙鎭曰,當該差祭銓官,禁推。
以漢城府坐不坐單子,傳于洪仁浩曰,判堂時帶內局,京兆本任許遞。
李晩秀,以弘文館言啓曰,新除授副修撰李晴,時在京畿坡州地,經筵入番事緊,請斯速乘馹上來事,下諭。傳曰,依啓。
沈晉賢,以兵曹言啓曰,新除授忠翊衛將李長煜,前任公州營將,時在任所,而上來間,本廳番次苟艱云,今姑改差,何如?傳曰,允。
李亨元,以承文院都提調意啓曰,院寫字官彭得大·金孝儉·吳命養·皮宗鼎有頉代,肄習洪聖老·趙箕杓·李師伋·郭興玄,依例陞補,付軍職冠帶常仕,童蒙李希泌·崔安鎭·彭祖同·朴宗復·安宗人·李希奎·李希豐·朴世郁筆才,頗有成就之望,屬于本院肄習,使之鍊業,何如?傳曰,允。
洪仁浩,以刑曹言啓曰,因右邊捕盜廳啓辭,犯夜別監姜守忠,除名嚴棍,不能檢飭司謁及頭目掖隷,嚴杖懲礪事,命下矣。依傳敎,司謁車大興,行首別監高文福等,各嚴杖一百,懲礪放送之意,敢啓。傳曰,知道。
洪仁浩,以義禁府言啓曰,司僕寺草記批旨內,旣有關問該道,如果故犯,卽其地定配之命,則配與不配間,不爲指一草記,故朝有飭敎矣。觀此草記,旣云非故犯,該牧使,用減一等律事,命下矣。該牧使李鴻運,卽其地定配,減一等,黃海道松禾縣維安驛,徒三年定配,而以草記及批旨內辭意,具罪目,依例發遣府書吏,押送配所,何如?傳曰,允。府吏下送有弊,到城外,定府吏押送,可也。
洪仁浩,以刑曹言啓曰,今初五日傳敎內,湖西李存昌悔悟之口供,令該曹分付錦伯,一通謄送以來後,草記,仍自政院,頒布朝紙,俾各曉然知之事,分付刑曹事傳敎,據李存昌供辭謄報之意,發關本道矣。卽接忠淸監司朴宗岳移文,則存昌供辭一通謄送,而取考其供招,則以爲矣身,自以癡騃之年,素有固滯之病,流入異端,沈惑其事者,今至數年之矣。今承縷縷之明敎,勤勤之指誨,恍然覺悟,犁然騂恧。大抵其學,非我東方正學也,卽西洋國邪學也。至妖至誕,極虛極謊,無父無君,傷倫傷義,天生萬民,各有其業,非士則農,非工則商,夫豈有天堂,亦豈有地獄乎?矣身如不能生逢今日,而不幸就死於未覺之前,將無歸見父祖於泉下之顔矣。今日矣身之覺得,一則國恩,二則國恩,從此以後,歸伏故土,感祝國恩,目之所覩,耳之所聞,父子有親,君臣有義,夫婦有別,長幼有序,朋友有信也。五倫大義,恒着肚裏,甘作聖世之良民,先祖之肖孫矣。覺之則生,不覺則不生,覺之則利,不覺則不利,覺之則爲人,不覺則爲禽爲獸,似此義理,矣身今幸洞覺。古有五十而知四十九歲之非者,又有人孰無過,改之爲貴之古語,矣身將以此意,歸詑鄕隣,如有未及快覺之人,則矣身決當誠心開釋,以爲感化之地,計料云矣,敢啓。傳曰,知道。觀於其言之近理,騐得其心之歸正,李存昌永爲放送,許作無辜之平民,使未盡怳然之愚氓,轉相依倣,有甘遷善不自覺之效事,分付道臣,可也。
刑曹啓目,計士李圭說,工吏朴仁舜等,亦俱已遲晩,自臣曹,考律重勘,何如?判付啓,依允。
掌令任長源啓曰,妖宦壽賢之締結一種嗜利之凶徒,爛熳和通之狀,渠旣明白納招,則豈可一日容貸於覆載之間乎?今此酌處之命,雖出好生之德意,而三尺至嚴,不可島縣爲奴而止。爲奴罪人河翼龍,敢以罔測之說,做作眞諺之書,暗投宮禁之中,欲售危逼之計,究其所爲,萬萬窮凶,決不可一刻容貸於覆載之間。請爲奴罪人金壽賢·河翼龍,竝令王府,設鞫得情快正王法。新除授持平李景溟,時在忠淸道禮山地,請斯速乘馹上來事,下諭。答曰,不允。下諭事,依啓。
辛亥十二月十一日辰時,上御重熙堂。左副承旨·同副承旨入侍時,左副承旨李敬五,同副承旨沈晉賢,假注書趙台榮,記注官金良倜·李宗烈,以次進伏訖。上命晉賢,書忠淸監司朴宗岳狀啓,唐人問情事,判付訖。上曰,此狀啓,還卽下送,水使狀啓辭語,亦與道伯狀啓無異,則自政院,直爲還下送,可也。命退,承史以次退出。
上在昌德宮。停常參·經筵。
洪仁浩啓曰,大司憲申應顯疏批未下,執義朴宗來,持平張至顯未肅拜,掌令權坪,持平李景溟在外,掌令任長源呈辭,監察茶時之意,敢啓。傳曰,知道。
李亨元啓曰,禁衛營將官來言,今日本營軍兵,日次私習云矣,敢啓。傳曰,知道。
李亨元啓曰,御營廳將官來言,今日本廳軍兵,日次私習云矣,敢啓。傳曰,知道。傳于趙尙鎭曰,禮房承旨入侍。
傳于李亨元曰,右承旨入侍。傳于洪仁浩曰,當該引儀竝拿處。
傳于趙尙鎭曰,承旨前望單子入之,待下批牌招察任。
承旨前望單子入之,李祖承落點。
傳于趙尙鎭曰,此後陵園祭器修改時,屢於卓上所用器皿,則戶判親爲奉審下送,以其緣由,皆令草記。
以廣州府尹薦望,傳于趙尙鎭曰,昨日傳敎中,道內秩高有聲績守令移擬云者,卽指坡牧,而今見薦望,以昨年遞免之楊牧首擬,此必坡牧則過年限,又是補外故然矣。更思特除,則非外補不可,此薦望,更爲擬薦事,招致備郞,分付。
備邊司薦望,以徐有臣爲廣州府。
有政。吏批,判書吳載純,參判李在學進,參議未差,行都承旨趙尙鎭進。以沈煥之爲吏曹參議,李致中爲刑曹判書,趙宗鉉爲漢城判尹,徐有成爲刑曹參議,李晩祥爲刑曹正郞,閔垠爲工曹正郞,曺允精爲尙衣僉正,任希問爲監察,李殷模爲中學敎授,鄭東觀爲東學敎授,尹序東爲南學敎授,韓光植爲西學敎授,韓光會爲景慕宮提調,洪樂正爲刑曹佐郞,李普源爲司僕主簿。
兵批,判書徐浩修褒貶進,參判李洪載入直進,參議李夔,參知金履翼褒貶進,右副承旨洪仁浩進。副護軍崔光浩·徐有龍,副司直具庠·尹長烈·鄭東愼,竝單付。
以吏曹參議沈煥之,牌不進罷職傳旨,傳于趙尙鎭曰,只推。承旨前望單子入之,徐有成落點。
李祖承,以內醫院都提調意啓曰,提調洪檍,時無職名,令該曹口傳付軍職,何如?傳曰,允。
兵曹口傳政事,行副司直洪檍,單付。
李亨元,以備邊司言啓曰,因忠淸監司狀啓,有草記稟處之命矣。取見其狀本,則洪州地漂到彼人,以旱路,斯速發送爲辭矣。漂到人,旱路水路,從所願發送,自是朝家柔遠人之政,則今此道臣之依水軍虞候所報,欲令從旱路還歸者,固出於從其所願,而第觀其問答措語,欲從旱路者,俱是船中雜人,魂喪魄失於風波震盪之餘,不顧船中許多東西物種,惟謀自己便宜,而若其解事數人,語及從旱之際,淚欲盈睫。槪以其虞候所報,船中物件論之,米包恰過百數,他般日用的器具,亦且不貲,如欲變賣作銀,以聖朝厚往之政,雖曰從優折定,在渠輩,終不免爲半失,豈不可矜乎?湖西之去登州,本不甚逴遠,若令徐徐待風還,尋一帆所經之路,則其必有天幸,可坐而策,似此利害,若令譯舌,從容開導,善爲說辭,則其墮淚者,必如癢得搔,其喪魄者,必如醉得醒。若然則在渠輩,豈不爲有益而無失乎?此非慮旱路之有些少貽弊,實爲渠輩曲盡思量者。令道臣知悉此意,申飭問情譯官,使之從長擧行,恐合事宜。然若以廟堂覆奏之如此,勒令驅遣,拂其所願,使萬死一生之人,含冤而去,則實非朝家本意,此意倂爲知委,俾無一毫不善擧行之患,何如?傳曰,允。草記論理,曲盡事情,以此嚴飭道臣,一從渠願,俾勿一毫抑勤,可也。
李亨元,以兵曹言啓曰,僉知中樞府事金順行,身病猝重,時月之內,無望供職,呈狀乞遞。西樞雖是閑局,不可一向虛縻,改差,何如?傳曰,允。
洪仁浩,以義禁府言啓曰,廣州前府尹李家煥拿問處之事,傳旨,啓下矣。李家煥,已上來待命,佩符之人,例不得拿囚,待其交代後拿囚,何如?更思檢飭,道路凡事,不可許久曠官,若待永興前倅之上來,將至歲飜,人固得人,有難遲待,況本府有莫重處築筒之役,亦豈可付之生手?永興前府使徐有臣仍任,此草記,還給,可也。
備邊司薦望,以鄭益祚爲廣州府尹。
禁府啓目,工曹佐郞趙儀逵原情云云。傳旨內辭緣,泛稱遲晩,刑推得情,何如?判付啓,以草記勘放爲良如敎。又照目,吏曹前參議曺允大,莫重享官,不審愼差,推考罪,杖八十收贖,奪告身三等,私罪奉敎,依允爲旀,功減一等爲良如敎。
辛亥十二月十二日巳時,上御重熙堂。禮房承旨入侍時,行左承旨李亨元,記事官李海淸,記注官李宗烈·承膺祚,以次進伏訖。上命書傳敎曰,貶坐在郞,吏曹堂上禁推人改差,政官牌招,開政差出,待下批,牌招察任。近日入啓公事,皆以亞堂替行,刑曹堂上中,尋單及呈告人許遞,亦令今日政差出,待下批,一體牌招察任。命退,承史以次退出。
辛亥十二月十二日未時,上御重熙堂。右承旨入侍時,右承旨洪仁浩,假注書趙台榮,記注官金良倜·承膺祚,以次進伏訖。上命書榻敎曰,當該坐直承旨遞差,前望單子入之,待下批牌招察任。上曰,當該差祭銓堂,推考。出榻敎又命書公事判付訖。命退,承史以次退出。
上在昌德宮。停常參·經筵。
洪仁浩啓曰,大司憲申應顯疏批未下,執義朴宗來,持平張至顯未肅拜,掌令權坪,持平李景溟在外,掌令任長源呈辭,監察茶時之意,敢啓。傳曰,知道。李亨元啓曰,來十六日,日次儒生殿講爲之事,命下矣。處所,以何處爲之乎?敢稟。傳曰,便殿爲之。日字,以開坼殿座日進定,可也。傳于李祖承曰,左承旨入侍。以平安監司洪良浩狀啓,義州人金炫弘等,拯出人命事實査啓事,傳于徐有成曰,拯活人命之功,極爲可尙,且其實事,果然云,何待回啓?依例加資,今日內口傳下批,仍卽成送敎旨事,分付該曹。洪仁浩,以義禁府言啓曰,時囚罪人趙儀逵原情公事判付內,以草記勘放事,命下矣。趙儀逵傳旨內,改備祭器,鑞色外露,所見未安,拿問處之,罪取考律文,則大明律造作不如法條有曰,凡造作不如法者,笞四十,制書有違條有曰,凡奉制書有所施行而違者,杖一百,名例有曰,二罪俱發,以重者論,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖矣。趙儀逵從重論,杖一百收贖,告身盡行追奪放送,何如?傳曰,首郞則只汰去,次郞之獨爲奪告身,有關刑政,以公罪勘放,可也。洪仁浩,以義禁府言啓曰,時囚罪人趙儀逵,杖一百收贖,告身盡行追奪,照律草記批旨內,以公罪勘放事,命下矣。趙儀逵杖一百,以公罪收贖放送之意,敢啓。傳曰,知道。
大司憲申應顯疏曰,伏以臣,於病伏中,忽伏承都憲新除之命,且惶且感,莫省攸措,而此是臣向來遭彈之職也。傷弓之怯,懲羹之戒,交切于中,惝怳抑塞,實欲鑽地以入而不可得也。臣於其時,請討之義,豈與諸臺有異,而特以名字之書與不書,意見有所參差,行遣之罰,臣獨倖免,至今思之,尙切愧恧,伸救之疏,見格門將,避嫌之啓,又阻喉院,莫非臣疲軟見輕之致,臣所自訟,而向來憲臣,未諳事實,發啓論列,初無簡通,而曰,屢度簡通,終始巧避,卽日疏救,而曰見阻之疏,作爲免謗,結之以不誠莫甚,其所爲言,何其不諒如是耶?特蒙聖明之俯燭,臺批及臣子疏批,昭釋無餘,雖使臣自明而自解,何以加此?闔門感祝,不知死所。然刊削之啓,雖云已停,僨敗之地,不宜復叨,何敢以時月之稍久,天日之洞燭,爲一刻蹲冒之計哉?次對有命,庚牌儼臨,而承膺無路,短章呼籲。伏乞天地父母,俯賜諒察,亟許鐫免,仍治臣逋慢之罪,以肅朝綱,以安微分,千萬幸甚。如臣情踪,豈敢開口論事,而彼竄配諸臺不誠之罪,雖係難恕,所言之事,有關懲討,聖世無棄物,雷霆不終朝,而自秋徂冬,歲律將改,其中亦有情理之切可矜惻者。至於承宣之覆難,因其職也。近地移配,雖出曲諒,病勢沈痼,通朝所知,以殿下至仁之德,豈不思轉圜之道耶?此臣前疏未徹之語,敢此附陳,伏願竝命,宥還以光聖德焉。答曰,省疏具悉。所請,不允。卿其勿辭行公。
辛亥十二月十三日辰時,上御重熙堂。左承旨入侍,稟事閣臣同爲入侍時,行左承旨李祖承,記事官李海淸,記注官金良倜·承膺祚,京畿監司徐鼎修,以次進伏訖。上命讀公事,書判付訖。敎鼎修曰,有何稟達之事乎?鼎修曰,楊州鎭營,聞於年前,移設他邑,而本州處東北之交,物衆地廣,爲畿內大都會,戢盜之政,不容少忽,依前設置鎭營,恐合便宜,故敢此仰達矣。上曰,依爲之。出擧條命退,諸臣以次退出。
上在昌德宮。停常參·經筵。
徐有成啓曰,大司憲申應顯,執義朴宗來,持平張至顯未肅拜,掌令任長源呈辭,掌令權坪,持平李景溟在外,監察茶時之意,敢啓。傳曰,知道。
徐有成啓曰,禁衛營將官來言,今日本營軍兵,日次私習云矣,敢啓。傳曰,知道。
徐有成啓曰,御營廳將官來言,今日本廳軍兵,日次私習云矣,敢啓。傳曰,知道。
趙尙鎭啓曰,左承旨李祖承,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,李集斗落點。
申耆啓曰,新除授承旨李集斗,方在罷散中,何以爲之?敢稟。傳曰,勿施。
傳于申耆曰,禮房承旨馳詣宗廟·景慕宮,奉審摘奸以來。
傳于申耆曰,未下直守令,皆令明日辭朝。
申耆啓曰,今此試官望中,時無職名人,令該曹口傳付軍職,何如?傳曰,允。
傳于徐有成曰,拿處引儀放送。傳于申耆曰,差祭玉堂許遞。
下備忘記于徐有成曰,院相,卽摠攝國政之任也,其體貌與禮遇,果何如,而不幸間有事故者,盤劍未嘗輕加,此卽我朝敬大臣之家法也。此人亦然,年前臺論之峻發也,只施譴罷之典者,意豈徒爾?今聞其長逝,若無拔例之擧,烏在其別視院相之意乎?前領府事金尙喆,罪名蕩滌,以大臣禮葬擧行。情固可誅,三尺有時或屈者,蓋於常法之中,參以造化之,權化之,權也,其當不當,何足較看?濟州牧減死荐棘罪人宇鎭,特爲放送,卽許歸葬。
趙尙鎭啓曰,諸承旨有稟達事,來詣閤外請對矣。傳曰,斯速退去。
趙尙鎭啓曰,諸承旨雖伏承退去之命,而衷情轉益罔措,更爲冒萬死求對矣。傳曰,無論可爭不可爭,傳敎中間執置,而詣閤請對,大關後弊,卿等爲先從重推考。
趙尙鎭啓曰,諸承旨雖伏承重推之命,而俄下備忘,萬無頒布之路,衷情震懍罔措,更爲冒萬死求對矣。傳曰,俄下備忘記,豈無深量而然乎?以如許之干犯,有若此之處分,此豈爲其人其家?一則曰,示朝廷寬大之政,一則曰,念院相體任自異也。此箇委折,已詳言於備忘記中,備忘記若不頒布,則外廷,何以知處分之本意乎?斯速頒布,更勿煩籲。傳于沈晉賢曰,承旨李亨元所爲,萬萬駭然,罷職。
趙尙鎭啓曰,諸承旨雖伏承啓辭還給,斯速退去之命,而衷情轉益抑塞,冒萬死更爲求對矣。傳曰,焉敢若此乎?卿等禁推,爲先遞差。
傳于沈晉賢曰,承旨前望單子入之,待下批牌招察任。
承旨前望單子入之,徐邁修·李晩秀·林濟遠·金翊休·沈煥之·徐榮輔落點。
徐榮輔啓曰,諸閣臣雖伏承請對啓辭還給之命,而衷情轉益抑塞,更爲冒死求對矣。傳曰,退去。
徐榮輔啓曰,諸閣臣雖伏承啓辭還給,斯速退去之命,而衷情轉益抑塞,冒萬死更爲求對矣。傳曰,一提學之入來如此,萬萬非所知,於此閣臣,極爲慨然。一提學當施譴罷之典,斯速退去。
徐榮輔啓曰,玉堂上下番有稟達事,來詣閤外請對矣。傳曰,傳敎政院,姑不頒布,爾等知何事詣閤乎?其委折,令政院問啓。
徐榮輔啓曰,問啓事,命下矣。問于校理申馥,修撰李祉永處,則以爲臣等雖未見備忘下者,而伏聞有逆賊尙喆罪名蕩滌,逆賊宇鎭,特令歸葬之命,衷情驚懍,罔知攸措,敢爲相率求對云矣,敢啓。傳曰,斯速退去。
徐榮輔啓曰,領府事李福源有稟達事,來詣請對矣。傳曰,凡事自有次第輕重,則政院之覆逆,雖過,抑有說,臺諫之責,雖小事,猶許爭難,而大臣去就,關係,何如,則此事如是請對,若加於此,則將如何爲之?萬萬慨歎。卿之本任,爲先免解,卿其知悉。
徐榮輔啓曰,領敦寧洪樂性,左議政蔡濟恭,有稟達事,來詣閤外請對矣。傳曰,自有朝廷體貌,何如是乎?似此處敬禮,有所不暇顧,況領府以此遞免,則揆以處義,卿等亦必難於獨爲晏然,以此以彼,勢難引接,此非忽於敬大臣也。卿等退待處分事,承旨傳之。
都承旨徐邁修,左承旨李晩秀,右承旨林濟遠,右副承旨沈煥之,同副承旨徐榮輔,伏閤啓曰,伏以今日處分,此何擧也?以喆·宇兩賊,情節之至憯,斷案之已具,尙使之假息於覆載之間,刑政之失,已無可言,而王章未伸,鬼誅先加,牖下之斃,益激輿情,其在明義理,嚴隄防之道,惟當亟行追施之律,仍允三司之啓,以少洩神人之憤,而不意今者,尙喆蕩滌,宇鎭放釋之命,千千萬萬無前非常之擧乎?此敎一下,大臣近臣,論思言責之臣,莫不憂憤震惶,相率齊聲,冀回天聽,以我殿下聖明,庶幾幡然悔悟,亟命反汗,而終日守閤,尙靳一兪,譴罷相續,聽聞驚惑,臣等相顧抑塞,更此冒籲。伏乞聖上,亟收朝下備忘,使亂賊懲畏,人心底定焉,敢啓。傳曰,欲反汗,則豈渙宣乎?似此不誠之擧,莫如早停之爲省煩,爾等退去。
校理李殷模·申馥,副校理李貞運·申獻朝,修撰李祉永,伏閤啓曰,今此逆賊尙喆罪名蕩滌之命,逆賊宇鎭特放歸葬之敎,實是意慮之所不到,伏未知殿下,何爲而有此萬萬非常之擧也?噫嘻,痛矣。喆賊父子之罪,可勝誅哉?惟彼尙喆,以妖慝之性,據勻軸之地,背却國恩,力護凶賊,耉·輝復出之說,龍妻援比之奏,情跡難掩,手脚盡露,而宇鎭之彌天罪惡,實由於其父之傳襲而然也。啓草之構成,擬帥之凶謀,卽渠父子同惡相濟之斷案,半行刀割姻附賊復,而除助聲勢,及夫宇鎭之就拿也,與同死生之說,旣已遲晩,顧瞻他日之計,明白納招,則兩賊之尙今容貸於覆載之間者,已是失刑之大者也。今此喆賊,未加天討,先及鬼誅,目下之所當先,惟有喆賊之追施當律,宇逆之嚴鞫正法,而備忘忽下,擧措非常,凶如尙喆而貸之以院相,逆如宇鎭而許之以歸葬,以至於禮葬之命,放還之敎,尤是意外,義理由是晦塞,倫綱由是斁絶,臣等竊恐此敎一頒,則環東土數千里,其將胥淪於夷狄禽獸之域矣。臣等謂宜還收物故罪人尙喆罪名蕩滌及禮葬,遲晩罪人宇鎭放還歸葬之命,仍令王府,亟施尙喆,追律之典,特允宇鎭嚴鞫,正法之請。答曰,斯速退去。
傳于徐榮輔曰,旣有禁推之命,如是守閤,豈有如許擧措乎?守閤承旨·閣臣·玉堂,無論已處分未處分,一竝令該府拿問,捧口招以聞,其中一提學,罷職。
傳于徐榮輔曰,南所衛將羅潤祿,假承旨差下。
傳于羅潤祿曰,假承旨,焉敢啓辭乎?拿處?傳于羅潤祿曰,東所衛將李台一,假承旨差下。
傳于李台一曰,假承旨入侍。
傳于李台一曰,備忘記之不爲頒布,旣犯禁令,且關後弊之故,纔有處分之擧矣。事雖苟簡,當用權道處,何拘細嫌?已令假承旨頒布,俾俗見無所礙,今則事旣出場,出納別無難處,則在院擧行,無間於此承旨他承旨。承旨若此,則諸閣臣亦然,處分承旨·閣臣·玉堂,竝分揀,可以授符者,牌招授符。
李台一啓曰,吏曹郞廳韓商新,謂以尙喆父子,負犯至重,傳敎之下,死不敢奉承云,傳敎終不擧行,事體所在,萬萬駭然。所當重勘,而本院請推之外,無他可施之罰,何以爲之?敢稟。傳曰,韓商新所爲,萬萬放恣,萬萬無嚴,萬萬駭悖。幺麽該曹郞官,焉敢肆惡於閤外,對假承旨,無難咆喝乎?亟施投竄之典。
李台一啓曰,卽者義禁府都事來言,前領中樞府事李福源,今方待命於金吾門外云,係是大臣去就,敢啓。傳曰,知道。
李台一啓曰,卽者義禁府都事來言,領敦寧洪樂性,左議政蔡濟恭,今方待命於金吾門外云,係是大臣去就,敢啓。傳曰,知道。
李台一啓曰,卽者中樞府錄事來言,前領府事李福源以爲,沬血求對,未蒙賜接,責諭諄勤,免職有命,惶懍之極,走伏金吾門外,恭俟鈇鉞之誅云矣,敢啓。傳曰,不當求對,而先爲求對,所失在卿。況朝廷自有體貌,則不顧格例,而替行三司之事,其責亦有在。於卿縱曰先到,由於家近,其爲壞損事體,卿實爲首,此所以不得不遞免西樞之任也。他大臣則旣承退待之批,胥命固宜矣,而卿則以已遞無職名之大臣,隨僚相,又爲胥命,豈非壞例中又壞例,一節深於一節者乎?見今風聲撼屋,寒威栗烈,雖使少壯者觸冒,易致傷損,況如卿等耆耋大臣乎?領敦寧及左相處,若下勿胥之命,則慮有陳箚或求對之擧,待出場,姑不願賜批,卿則安心,卽爲還第事,遣史官傳諭。見還第然後,復命事,嚴飭送之。大臣之破壞格例若此,則彼新進少輩,何足深責?然所惜者三百年臺體也。不許晉接,則當以啓爭之,啓又路阻,則又當以箚以疏,而其身則伏閤,其言則捨啓尋箚者,往古來今,焉有如許格例乎?且況箚非一日屢瀆之事,則隨批下更尋箚,殆若赫蹄往復者然,屑越,甚矣。此等處,若或一味任他,則所謂格例,擔却笆邊而後已,豈可曰細故也?今日伏閤陳箚兩司,一竝罷職。玉堂雖異於兩司,而如當伏閤之時,聯參於臺官之下,亦不易之格例也。政院則求對不得,乃能以啓代爲,惟玉堂,徒知箚子二字,擧措之顚錯,萬萬寒心,諸玉堂爲先從重推考。
傳于李台一曰,兵曹郞廳汰去,其代,令該曹口傳差出。
吏曹口傳政事,以鄭東愼爲兵曹佐郞。
吏曹口傳政事,禁府都事李儒亨,監察李宗明,相換。
傳于李台一曰,似此事,以不得擧行之意,有司之草記,藩臣之狀啓,大是無於古之謬習,故年前申禁之命,何如,則今又以宇鎭不得放送事,有此草記,若此則金石之典,一承宣惟意闊狹乎?當該承旨,畿沿定配,在院承旨遞差,當該堂上,爲先遞差,其代,政官牌招,開政差出,待下批牌招擧行。
李台一啓曰,吏曹判書吳載純,參判李在學,牌不進推考傳旨,今方捧入,而開政命下之後,如是違牌,不卽擧行,事甚未安,判書·參判,更爲牌招開政,何如?傳曰,允。
傳于李台一曰,判堂之以閣職待勘,違牌似然矣,參判之無端逡巡,何也?參判李在學遞差,參議前望單子入之,待下批牌招察任。
吏曹參議前望單子入之,曺允大落點。
李台一啓曰,新除授吏曹參議曺允大,方在奪告身中,何以爲之?敢稟。傳曰,蕩滌敍用。李台一啓曰,新除授吏曹參議曺允大,以前任平壤庶尹,方在解由未出中,何以爲之?敢稟。傳曰,勿拘。
傳于李台一曰,大司憲遞差。
傳于李台一曰,來日,來無盡,何必深夜守閤乎?當該承旨竝遞差,今日政,新除授承旨,待下批牌招察任。
有政。吏批,判書吳載純牌不進,參判未差,參議曺允大進,假承旨李台一進。啓曰,判書吳載純,牌招不進,參判未差,小臣獨政未安,何以爲之?敢稟。傳曰,只出緊任。以閔鍾顯爲大司憲,李勉兢爲大司諫,李彦祐爲執義,柳雲羽爲司諫,鄭弼祚爲掌令,宋俊載爲持平,鄭來百·韓致應爲正言,具庠爲工曹判書,廣州府尹鄭益祚單付,永興府使徐有臣仍任事,承傳,以李得濟·申大謙·黃昇源·李壽咸·李秀夏爲承旨。
兵批,判書徐浩修內閣進,參判李洪載,參議李夔病,參知尹長烈入直進,假承旨李胤謨進。副護軍觀,副司直趙尙鎭·李亨元·李敬五·洪仁浩,竝單付。
傳于李胤謨曰,閣職一空,閣臣中罷散人員敍用,仍差檢校牌招,推移入直。
兵曹口傳政事,副司直李秉模單付。
以黃海監司李敬一狀啓,白翎鎭唐船漂到事。
傳于李胤謨曰,從願卽爲還送,而厚饋加着,以示撫恤之意事,令廟堂嚴飭,星火,分付。
李胤謨,以禮曹言啓曰,前副修撰韓光植,西平府院君墓致祭事,今十五日,當爲受香祝,京畿安山地下去,而時無職名,令該曹口傳付軍職,以爲受香進去之地,何如?傳曰,允。
李胤謨,以兵曹言啓曰,依下敎,政院書吏金性說等五人,各決棍三度之意,敢啓。傳曰,知道。
獻納李羽晉疏曰,伏以,臣伏聞有逆賊尙喆罪名蕩滌,逆賊宇鎭放送之命,噫嘻,此何擧也?宇賊通天之罪,亘古之逆,凡有血氣之倫,孰不欲食肉寢皮,而臣於此賊之獄,適忝問郞,且見妖慝之狀,耳聽凶憯之招,忠憤所激,直欲手刃,至有沬血抗言之擧,其所痛惋之心,實有倍於他人。蓋締結逆復,紹介妖愷,援引賊偉,釀成滔天之變者,實爲衆逆之根柢,群凶之窩窟,而至於顧瞻他日,群不逞得志之供,則凶謀盡綻,反形已具,尙逭三尺,偃處海島,而荏冉六載,無一介碎首刳心,爲殿下死者,誠可謂國無法矣,國無人矣。且尙喆之負犯何如,聲討何如,而王章不加,鬼誅先及,神人之憤,已無可言乃,反以院相之故,遽貰其罔赦之罪,至命蕩滌其罪名,況以宇賊之劇逆大憝,竝加放釋之命,古今天下,寧有是耶?臣僇人也。三司一步,已成鐵限,而天地之恩,偏厚於一物,五朔之內,除命四下,頑如木石,一味違傲,伏地悚蹙,惟俟鈇鉞之誅,尙何敢自居言地,出口論事,而竊附國人曰殺之義,瀝血陳章,仰瀆崇聽。伏乞聖明,亟加三思,特寢尙喆罪名蕩滌,宇鎭放送之命,仍從執法之請,夬施當律焉。臣無任云云。省疏具悉。勿煩。
上在昌德宮。停常參·經筵。
藥房提調洪檍,行左承旨李得濟啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中官殿,藥房口傳問安。答曰,知道。
李得濟啓曰,今日殿座,承旨不可不備員,而同副承旨李秀夏在外,合有變通之道,都承旨未差之代,政官牌招,開政差出,何如?傳曰,許遞,前望單子入之。
李得濟啓曰,備邊司郞廳來言,今日賓廳日次,而大臣方在胥命中,不得來會云矣,敢啓。傳曰,知道。
李得濟啓曰,禁衛營將官來言,今日本營軍兵,日次私習云矣,敢啓。傳曰,知道。
李得濟啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李得濟曰,吏·兵房承旨,持褒貶啓本入侍。
黃昇源啓曰,試官李在學,時無職名,令該曹口傳付軍職,何如?傳曰,允。
兵曹口傳政事,副司直李在學單付。
傳于李得濟曰,侍衛軍兵毛具。
承旨前望單子入之,尹㬦落點。
李得濟啓曰,新除授右副承旨尹㬦,卽爲牌招察任,何如?傳曰,允。
李得濟啓曰,諸承旨有稟達事,來詣閤外請對矣。答曰,退去。申大謙啓曰,兩司諸臺有稟達事,來詣閤外請對矣。傳曰,退去。
申大謙啓曰,諸玉堂有稟達事,伏閤請對矣。傳曰,退去。
大司憲閔鍾顯,大司諫李勉兢,執義李彦祐,掌令鄭弼祚,持平宋俊載,正言鄭來百等啓曰,臣等伏見昨下備忘,有物故人尙喆罪名蕩滌,遲晩罪人宇鎭放送歸葬之命,驚惶崩迫,相率求對,而尙未借方寸之地,衷情抑鬱,轉益罔措。噫,彼劇逆父子,陰結諸賊,讎視國家,窮凶絶悖,情節畢露,臺閣之啓,鞫庭之招,斷案已成,擧國同憤,凡在含生之倫,孰不沬血飮泣,爭欲手磔口臠,而逆喆則顯戮未加,鬼誅先及,逆宇則徑加酌處,偃息海島,已是失刑之大者,而今於逆喆物故之後,忽有此萬萬非常之處分,噫嘻,此何事也?殿下以逆喆之爲院相,謂可以屈法,而自點之謀逆,未聞以院相而貸死,許積之負犯,未聞以院相而傅生,今獨於逆喆之徑斃,豈可以院相之故,少加容貸也哉?至於逆宇,卽一已結案未正法之劇賊也。夫遭喪歸葬,卽指流徒以下之輕罪耳,雖在鞫獄干連之類,初不可議到,況於今古所無之劇逆,遽爾放送,使之歸葬,古今天下,寧有是也?此而奉承,則其可曰,國有典憲,廷有臣子乎?臣等且伏見昨日傳敎有曰,其當不當何足較看?然則殿下,亦已知其事之不當矣。天下事,豈有不當而可爲之者,亦豈有知其不當而遂爲之者哉?今於萬萬不當之事,强拂群情,力拒公議,大僚遽加遞免,諸臣相繼被譴,命令失當,聽聞駭惑。嗚呼,此豈臣等平日所仰望於聖上者哉?臣等伏承退去之命,尤不勝驚遑抑塞,如不欲生,守閤聯陳,不暇緩殾。伏願淵然深思,幡然改圖,亟寢逆喆罪名蕩滌,宇賊放送歸葬之命,尙喆追施當律,宇鎭夬正王法,俾彝倫無至永斁,亂賊有所知懼焉。答曰,勿煩。
校理李殷模·申馥,副校理李貞運·申獻朝,修撰李趾永等,伏閤啓曰,臣等誠意淺薄,言辭拙訥,昨陳三啓,終靳一兪,徹夜守閤,尤忱倍激。噫,殿下,視今日爲何如時耶?義理晦塞,倫彝斁絶,危亡之形,迫在呼吸,臣等不敢知殿下何爲而有此非常之擧也。以喆·宇之凶逆,而蕩滌之,放還之,殆若尋常罪囚之宥貸者然,天下寧有是哉?備忘所敎,明是必不可行之事,臣等所爭,明是必不可易之義,以殿下之明聖,亦必念及於此,而强費不可行之辭敎,欲詘不可易之公論,大僚求對,遽命解任,臺閣陳箚,次第被譴,以至於承宣銓郞之相繼投竄,尤是萬萬過中之擧,滿朝波蕩,景色愁沮,是豈臣等所仰望於殿下者哉?顧今隄防潰裂,國勢綴旒,此誠臣子汲汲遑遑之時,而誠未回天,時已經夜,莫非臣等不忠無狀之罪。此敎未收還之前,有死而已,不敢爲退去之計。伏願聖明,赫然深思,亟寢昨下備忘喆·宇兩賊,仍施當律,俾王章伸而亂賊懼焉。答曰,勿煩。
校理李殷模·申馥,副校理李貞運·申獻朝,修撰李趾永等,伏閤啓曰,臣等徹宵守閤,待朝陳啓,冀承反汗之命,而及奉批旨,迺有勿煩之敎,臣等自慙誠薄,無以仰回天聽,此莫非臣等不忠之罪也。嗚呼,臣等此請,豈可已而得已也哉?凶逆之如尙喆而臥斃牖下,妖賊之如宇鎭而假息島中者,已是失刑之大者,而今於尙喆物故之後,乃有此萬萬非常之擧,至以情固可誅,而三尺有時或屈爲敎,噫,殿下旣知其情之可誅,則三尺,卽四百年關和金石,殿下何得以屈之乎?殿下旣屈三尺之法,而諉之以造化之權,苟如是,則書所謂天討有罪五刑五用之義,將焉用哉?絲綸一播,聽聞驚惑,亂賊無所懲畏,國勢漸就岌嶪,思之及此,直欲痛哭。臣等雖無似,亦具彝性,目見義理之將至晦塞,危亡之迫在呼吸,不思所以沬血張膽之道,則其可曰今日之臣子乎?玆敢不避瀆擾,更陳危懇,伏願亟寢昨下備忘,仍擧兩賊當施之律,少洩輿憤焉。答曰,勿煩。
以三司伏閤再啓,答曰,勿煩,啓辭留中。
傳于李得濟曰,承旨前望單子入之,待下批牌招察任。
承旨前望單子入之,申大顯落點。
注書李海淸拿處,代以金達淳爲假注書。
傳于李得濟曰,昨日徐有成之不當捧之草記捧入,及其下問,游辭入稟,已可駭,今日尹㬦之陞殿,無一言,直出閤外,不召而入,欲開口爭執,又豈不可駭?不可以本來柔善,過加寬恕,或竄或拿,而更思,決不可深責。定配罪人徐有成,時囚罪人尹㬦,竝以奪告身之律,勘放。
傳于李得濟曰,雖有憲府都吏啓曰之故事,未聞武弁承宣之院議啓辭,此已濫矣,又焉敢守閤乎?行左承旨李得濟,雲山郡守除授,行右承旨申大謙,陽川縣令除授。旣非勒逐,使之退待臺廳,則此胡不得擧行之事?䝱囑武承宣,無難煩稟,有若傳喝然,大司憲閔鍾顯,慈山府使除授,大司諫李勉兢,榮川郡守除授,皆令當日辭朝。時任守令,居中居下者外,令該曹遞付京職,長官旣被譴,隨參三司,勢難晏然,一竝許遞。
傳于申大顯曰,以今日所爲,李得濟之雲山,過矣。麻田見窠除授,纔已辭朝出去,仍令除朝辭赴任。
吏曹口傳政事,社稷令李敦源單付。
以平安道今秋冬等褒貶啓本判付內,啓下吏曹爲旀,飭令,果何等截嚴,則出自經幄者,題目若此乎?驗其不能善治,大抵文學政事,本非一致,題語之帶得褒評者,殊非令下戢念之意,道臣推考,該倅改差,其代,必以可堪者差送爲良如敎。
江原監司尹師國,監營屬中軍以下褒貶啓本判付,啓下兵曹爲旀,酬勞自酬勞,堪任自堪任,如彼其不堪任,則從他酬勞,亦可改差,差代,如衛將等閑窠,待窠付祿爲良如敎。
忠淸水使金明遇,邊將褒貶啓本判付,啓下兵曹爲旀,安興僉使呂從周題目,旣曰民怨,則何可置最?關問該閫,草記勘罪爲良如敎。
平安兵使李漢豐,邊將褒貶啓本判付,啓下兵曹爲旀,平南·外怪·馬馬海三鎭將特除之後,又能上考,可知其不卑殘鎭。依前下傳敎,準瓜善地陞遷一款,惕念擧行,其中外怪萬戶成鎭殷題評,得廉字之目,在關西,可謂大暵之雲霓,此等人收用,何待準瓜?今都政貶窠守令,陞遷差送事,知悉爲良如敎。
以忠淸水使金明遇啓本,原譯官問情一通及發送日字,待其報來馳啓事,傳于申大顯曰,路程記,依筵敎,令廟堂措辭行會,漂人之接置南別宮,雖曰前例,日寒若此,一日遲滯可悶。渠輩歸心,亦當如矢,渡江後,直送弘濟院館舍,令備郞依例問情後,卽爲發送,而沿路西邑諸道,亦令廟堂,預爲申飭,各別接待在前漂人出來時,我國閒雜人,成群圍帀,貽羞莫甚,今番雖一箇雜人,若有雜亂之弊,四道道臣,難免重責,預爲嚴飭。
申大顯,以敦寧府言啓曰,府郞廳等矣,今秋冬等褒貶等第,當爲磨勘,而首堂上身病,限內不得爲之之意,敢啓。傳曰,知道。
申大顯,以中樞府郞廳,以判府事言啓曰,今秋冬等褒貶,當爲等第,而領府事臣李福源有身病,限內不得磨勘之意,敢啓。傳曰,知道。
申大顯,以吏曹言啓曰,曹所屬宗簿寺官員等,今辛亥年秋冬等褒貶,當爲等第,而因本寺提調有故,不得磨勘之意,敢啓。傳曰,知道。
申大顯,以戶曹言啓曰,本曹郞廳及所屬各司官員,今辛亥秋冬等褒貶,依前例磨鍊以入,而軍資監·司宰監·司䆃寺·內贍寺,因都提調·提調有故,不得磨勘,去春夏等褒貶時,軍資監,因都提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
申大顯,以禮曹言啓曰,宗廟署各陵殿園墓·本曹郞廳·四學童蒙敎官,通禮院·掌樂院·東西氷庫·典牲署·惠民署·典醫監·禮賓寺·圖畫署官員等,今辛亥年秋冬等褒貶等第以入,而社稷署·景慕宮·內醫院·觀象監·司譯院·弘文館·藝文館·春秋館·成均館·奉常寺·東西活人署·東南關王廟·承文院官員等,各其司領事·都提調·提調及堂上有故,不得一體磨勘之意,敢啓。傳曰,知道。
申大顯,以禮曹言啓曰,今此本曹秋冬等褒貶等第時,陵官啓本中一處,通禮院官員啓本中二處,刀擦之意,敢啓。傳曰,知道。
申大顯,以禮曹言啓曰,今此本曹所屬各司官員等褒貶時,康陵令李禾,與參議臣李義弼,有應避之嫌,不得同爲磨勘,別啓以入之意,敢啓。傳曰,知道。
申大顯,以兵曹言啓曰,本曹今辛亥年秋冬等褒貶等第,磨鍊以入,而曹所屬司僕寺·軍器寺·典設司·訓鍊院官員等矣,褒貶,因各其司提調及堂上有故,不得一體磨勘之意,敢啓。傳曰,知道。
申大顯,以兵曹言啓曰,本曹今辛亥年秋冬等褒貶啓本中,刀擦三處之意,敢啓。答曰,知道。
申大顯,以刑曹言啓曰,今秋冬等褒貶,當爲磨勘以入,而參判臣朴祐源,方在俟勘中,未得赴坐,參議未差,限內不得爲之之意,敢啓。傳曰,知道。
申大顯,以工曹言啓曰,本曹郞廳,今辛亥年秋冬等褒貶,及屬司尙衣院·掌苑署,今辛亥年秋冬等褒貶,合三度磨勘以入,而屬司繕工監·瓦署·造紙署·典涓司,今辛亥年秋冬等褒貶,因各該司提調之有故,限內不得磨勘,屬司造紙署,今辛亥年春夏等褒貶,亦因該司提調之有故,限內不得磨勘,其時官員,亦多有遷轉者,依近例蕩滌之意,敢啓。傳曰,知道。
申大顯,以耆老所言啓曰,本所堂上,多有身病,今辛亥秋冬等褒貶,限內不得磨勘之意,敢啓。傳曰,知道。
甲大顯,以宣惠廳郞廳,以都提調言啓曰,本廳郞廳等,今辛亥秋冬等褒貶等第,磨勘以入之意,敢啓。傳曰,知道。
申大顯,以忠勳府言啓曰,今辛亥年秋冬等褒貶,當爲磨勘,而本府有司堂上綾恩君臣具允明有病故,限內不得爲之之意,敢啓。傳曰,知道。
申大顯,以弘文館官員,以提學言啓曰,今秋冬等本館褒貶,當爲等第磨勘,而以領館事大提學未備,限內不得爲之之意,敢啓。傳曰,知道。
申大顯,以壯勇營言啓曰,本營郞廳及將官以下褒貶,當爲磨勘,而郞廳則餉色,提調臣金履素赴燕,不得備員擧行,將官則依下敎,兵房官職定制前,姑勿爲之,只以將校·馬步各哨頭目軍及統首等,勤慢等第啓本,三度書入之意,敢啓。傳曰,知道。
申大顯,以濬川司郞廳,以都提調言啓曰,本司都廳及郞廳,今辛亥年秋冬等褒貶,當爲等第,而公事提調未差,限內不得磨勘之意,敢啓。傳曰,知道。
申大顯,以訓鍊都監從事官,以都提調言啓曰,今辛亥年秋冬等褒貶,磨勘以入之意,敢啓。傳曰,知道。
申大顯,以禁衛營從事官,以都提調言啓曰,本營從事官及諸將官,今辛亥秋冬等褒貶,當爲等第,而臣樂性,有身病,限內不得磨勘之意,敢啓。傳曰,知道。
申大顯,以御營廳言啓曰,本廳從事官及諸將官,今辛亥年秋冬等褒貶,當爲等第,而都提調臣李福源有身病,限內不得磨勘之意,敢啓。傳曰,知道。
領府事李福源疏曰,伏以,臣昨伏見備忘下者,有尙喆罪名蕩滌,宇鎭放送之命,驚惑之極,蒼黃求對,擬以刑法隄防之萬萬不可奉行之意,畢陳前席矣。未蒙召接,遽承遞免,震懍逬出,走伏金吾,鈇鉞之誅,竦息以俟,誨責又降,勿胥有命,以恧以惶,不省攸措。噫,王章不嚴,恩每掩法,負犯甚重,干係不輕之類,傅輕從寬,前後非一,而豈有如此賊父子之罪惡,而生屈當施之法,死加不當施之恩,壞邦憲而拂輿情,一至於此乎?夫締結賊復,七字刀割鞫情證引,固已狼藉畢露,至於一句凶供,便是結案,而牖下臥斃,島中假息,三尺之蕩然,久矣。今又假以禮葬,許以全釋,有若尋常罪過之因事疏滌者然,天下寧有是哉?自初酌處時,輒以院相爲敎,而事有輕重,法有大小,此等劇逆,尙可以曾經院相,有所低昴哉?況今國法未伸,鬼誅先加,大義益晦,輿憤轉激,而備忘之中,又以院相二字,爲沮遏衆論之地,刑政絲綸,一擧兩失,以我殿下聖明,何不念及於此也?見方擧朝驚遑,箚啓迭上,沬血之請,國論所同。雖以雷霆之威,荐下責罰,而莫嚴者懲討,難屈者義理,竟當格而不行,不如初無是命。臣雖身無見職,誠切秉彝,壞例小嫌,有不足恤,敢於泥首之中,冒陳求對之意,伏望聖明,俯賜察納,亟寢昨下備忘,以伸刑法,以嚴隄防,不勝幸甚。答曰,省疏具悉卿懇。勿煩。卿其安心還第。仍傳曰,旣解樞任,該郞不可傳諭,此批答,招致備郞,傳諭。
判府事具允鈺等疏曰,伏以,臣等昨伏見備忘下者,有逆賊尙喆罪名蕩滌,宇鎭特令放送之命,此何擧也,此何事也?噫嘻,兩賊之負犯何如,關係何如也?締結逆後,陰蓄異圖,四字刀割已輸情款,此卽兩賊至凶至憯,萬剮猶輕之情節也。君讎國賊,不可一日共戴,而王綱太恢,常法不行,逆喆則終令臥斃牖下,妖宇至今假息島中,刑政之失,莫大於此,輿情憤菀,愈久愈激,豈意千萬意慮之外,又有此非常之擧也?惟我殿下,所法者祖宗之事也,所守者關石之典也。昔在肅廟朝,逆臣積,以曾受顧命之院相,及其罪著,終至賜死,以肅廟聖德,豈不念及於院相,而有此處分也耶?誠以逆不可縱,法不可屈也。今夫喆·宇之惡,有浮於積·堅,則殿下何不以祖宗朝已行之典,行之於今日,而乃令葬之以禮,殆同無故之相臣,放之以歸,有若微眚薄譴,古今天下,寧有是哉?喉院之繳納,三司之求對,乃其職耳,遞罷相續,景色愁沮,竟令假差之承宣,乃至頒布而後已,不意聖明之世,有此萬萬乖當之擧也。臣等旣不能碎首前陛以回天聽,相顧罔措,如不欲生。玆敢來詣闕外,瀝血齊籲。伏乞聖明,穆然深思,亟將所下傳敎,先爲收還,仍允三司之請,快伸王法,以洩神人之憤,千萬幸甚。答曰,省疏具悉。勿煩。
司諫柳雲羽疏曰,伏以,殿下,何爲而有此萬萬過中之擧耶?古今天下,安有亂臣賊子之禮葬歸葬者乎?噫嘻,痛矣。尙喆·宇鎭之窮凶極惡,已悉於合辭中,而顯戮未加,王法莫伸,尙使偃處,畿甸假島,已是刑政之失平,臣子之共憤,而今此備忘所下者,卽國朝以來,所未聞所未有之事也。凡事,有可以行之者,有不可以行之者,惟義而已矣。惟義而可以行之者,則雖愚夫之言,可以行之,惟非義而不可以行之者,則雖人君之命,不可以行之,是故聖明之世,有一兪一咈,曰辟曰宥之美,只一義字故耳。今日朝廷諸臣,不能明目張膽,克致天討,使亂逆容在覆載之間,致此非常之擧,此固諸臣等之罪也。今日朝廷,其可謂無人矣,故殿下視朝廷以無人,行此行不得之事,然今日朝廷,擧是人也,人皆受秉彝之性,知君臣之義,今日過擧,夫孰有奉承擧行者乎?震之以雷霆,壓之以萬勻,決不爲之。雖殿下獨勞於上,萬無有應於下者,如此則徒駭四方之瞻聆,尤增一國之憂憤而已。伏願亟收昨日所下備忘,仍施刑章,以懲亂逆焉。夫君使臣以禮,君子愛人以德,而殿下每有過擧,必差假承旨,使之擧行,彼皆無識武夫,惶怯威命,奉承傳敎,彼固不足言,而以體群臣之聖德,或欠使禮愛德之道,臣常慨然。仍念臣所叨見職,非一再,而不敢一出,累犯違慢者,以其有刋改之臺評,尙今悚蹙,今者新除,聞命惝怳,況此何等時?當隨諸臣之後,伸駭憤之忱,顔雖十甲,足難一武,有難忘廉冒出,略具文字,悉暴衷情。伏乞聖慈,特垂照察,更諒情跡,亟削臣職名,仍治臣罪戾,以肅朝綱,以安私分,千萬幸甚。答曰,省疏具悉。勿煩,爾其勿辭察職。
吏曹參議曺允大上疏曰,伏以,我聖上今日處分,此何爲也?絲綸一下,擧朝驚惶,大臣諸臣之相率求對,未蒙晉接,俱承嚴敎,臣於此不能無憾於天地之大也。噫嘻,痛矣。宇鎭之負犯,何如,關係,何如?其千罪萬惡,一筆難旣,而至若父子綢繆,締結凶徒,八字刀割思之骨驚,言之膽掉,凡今日北面於殿下之庭者,孰不欲千剮萬戮,食肉寢皮,而尙喆之得斃牖下,宇鎭之姑置島中,是可謂國有典章乎?尙不能碎首天陛,得伸王章者,已是群下忨愒之罪,而今乃復其父職,放出其子,義理晦塞,亂賊縱橫,其將以國不國,而人不人矣。以我殿下之明聖,何不念及於此,而乃有此萬萬非常過中之擧也?臣憂憤弸中,實不欲與賊俱生,以人得共誅之義,詣閤請對,見阻喉院,深夜陳章,冀格天聽。伏乞聖明,特收成命,廓揮乾斷,亟正典刑,以洩神人之憤焉。以吏曹參議曺允大上疏,傳于申大顯曰,還給。
兵曹參知金履翼上疏曰,伏以,嗚呼,以殿下之明聖,何爲此萬萬過中之擧也?逆如宇鎭父子,惡如宇鎭父子,而生而未正王章,死而特蒙恩典,則亂逆其將接踵,而義理無復餘地矣。嗚呼,使我殿下,有今日無前之擧者,此莫非滿庭臣僚,恬視戴天之讎,致稽藁街之律而然也。一則臣等之罪,二則臣等之罪也。言念至此,實欲溘先無知,而第臣敢恃日月之明,恐孤雨露之澤,玆敢泣血而陳之。伏願殿下,廓然改圖,特收成命,仍令亟正典憲,俾凶逆知戢,神人洩憤焉。仍伏念臣,適値持被之日,目覩非常之擧,大臣皆被遞解,臺閣竝遭斥罷,甚至近密之地,居然一空,宿衛之士,或多曠闕,肅肅淸禁,氣象愁沮,蠢蠢愚隷,憂慨惟均,嗚呼,此何擧也,此何爲也?臣自朝至夜,抑塞罔措,而出位是懼,含言未吐,到今更漏已深,禁扃已閉,則在外諸臣沬血之章,路已阻矣,而朝下過中之敎,殆若遽爾出場者然矣,古今天下,寧有是哉?此臣所以冒死呼籲,以效人得以誅之義者也。深夜擾聒,致煩酬應,臣罪至此,尤合萬死,亦乞付臣司敗,以治臣罪焉。以兵曹參知金履翼上疏,傳于申大顯曰,還給。
辛亥十二月十五日辰時,上御熙政堂。褒貶開拆,日次儒生殿講同爲入侍時,行左承旨李得濟,行右承旨黃昇源,行左副承旨申大謙,右副承旨李壽咸,記事官李海淸,假注書趙台榮,記注官金良倜·承膺祚,檢校直提學李秉模,以次進伏訖。引儀唱試官以下,入就位,行四拜禮,考官知中樞府事具允鈺,禮曹判書鄭好仁,吏曹參判李在學,參考官禮曹參議李義弼,大司成金方行,副司果李太亨,司成尹序東,入就位,行拜禮,以次進伏訖。上曰,褒貶開拆先爲之,次開殿講,可也。得濟·大兼以次讀奏褒貶啓本訖。得濟曰,卽伏見江原監司尹師國,黃海監司李敬一,全羅監司鄭民始,慶尙監司鄭大容,咸鏡監司李文源,今秋冬等褒貶啓本,則守令無一人居下,殊無嚴明殿最之意,竝推考警責,何如?上曰,依爲之。出擧條大謙曰,卽伏見今秋冬等褒貶啓本,則京畿水使李潤彬,忠淸水使金明遇,慶尙監司鄭大容,慶尙左水使崔東岳,所管邊將,無一人居中居下,江華留守柳戇,全羅左水使趙㠎,右水使卞至健,平安監司洪良浩,統制使李潤,慶南兵使李仁秀,所管邊將,無一人居下者,殊無嚴明殿最之意,竝推考警責,何如?上曰,依爲之。出擧條上曰,前例判付,不能書之,事涉駭然矣。仍命書榻敎曰,行右承旨黃昇源遞差。秉模曰,喆·宇貫盈之罪惡,滿廷臣僚,無不知之,而臣則又於伊時,待罪獄官,故其所逆情,尤有所詳知者。與同死生之說,顧瞻他日之供,明白納招,則今豈可以禮葬之典,歸葬之敎,遽下於如此凶逆乎?逆喆之爲逆,非由於其子之爲逆賊,宇之爲賊,亦非緣於其父之賊,皆有手犯之眞贓,則雖欲曲貸,豈可得乎?伏願亟加三思,昨下備忘,卽令收還焉。上曰,予之酬應,勞矣。卿等擧措,亦駭然矣。卿之閣銜,亦令遞改,斯速退去,可也。仍命書榻敎曰,檢校直提學李秉模,閣銜遞改。允鈺·義弼等,以次進前。上曰,體貌自別,則三品以下官之隨卿宰進前,殊涉可駭,其卽就坐,可也。允鈺等曰,喆·宇兩賊之負犯,何如,關係,何如,而尙今假息於覆載,已是今古所無之寬典,則昨日下敎,又何爲而遽下乎?若以賊喆之凶逆而禮葬之,妖宇之劇賊而宥放,則天下寧有是事乎?伏願亟加三思,所下備忘,卽令收還焉。上曰,卿等之爭執,亦已料及,而卿等卽非言官,則不有體貌,何必如是煩達乎?仍卽開講,可也。允鈺等曰,今者處分,實爲萬萬過中,則臣等何顧職名之有無乎?至如開講,猶屬第二件事,備忘之反汗,如不得請,則臣等惟當不知止矣。上曰,在古則法令寬大,故以許積之院相而不害爲至於賜死,近來則法令迫隘,不得不用此拔例之擧矣。且其爭執,雖在講畢之後,亦未晩也。卿等就坐開講,可也。儒生等,以次進講。尹㬦進前,以備忘還收事,將欲仰奏。上曰,俄者肅單進呈之後,旋卽退出,退出有頃,而今忽無端入來,敢欲爭執,寧有如許不誠之事乎?誠萬萬駭然矣。命書傳敎曰,右副承旨尹㬦,爲先下義禁府,推考。儒生講畢,命書傳敎曰,今日殿講,見應講生次第問族派,至于此講生隨問,擧對其父名也,頗異之。語及念舊,其擧措之感動,傍觀,幾不能收拾精神,在筵諸臣,爲之代感,皆不覺涕盈眶,渠於平日所存之篤於愛親,可以知之。且於整頓應講之後,誦亦善誦,得純通栍,似此之人,可謂罕見。日次講賜第,其例雖罕,古有孝廉之科,此等人,在所拔例嘉奬。幼學林景鎭,直赴殿試,之次六通一略儒生李肇源,直赴會試,通儒生給一分,略以下,今番竝勿論。通禮跪告禮畢。命退,諸臣以次退出。
上在昌德宮。停常參·經筵。
李邦榮啓曰,大司憲·執義·掌令一員,持平一員未差,掌令權坪,持平李景溟俱在外,監察茶時之意,敢啓。曰,知道。與諫臺竝許遞。
宋鍈啓曰,卽者扈衛廳所任軍官來言,大將洪樂性,方在罷職中,印信來納,何以爲之?敢稟。傳曰,大臣去就,事體,何如?疏批只有將爲之意,捧傳旨亦無捧入,則以罷職樣,有此啓辭,大是做錯。該房承旨遞差,此啓辭勿施,傳旨誤捧承旨,亦爲遞差。
李邦榮啓曰,卽者禁府都事來言,前吏曹正郞韓商新投竄事命下,而判義禁李命植未肅拜,次堂例不得擧行云,何以爲之?敢稟。傳曰,令次堂擧行。
傳于宋鍈曰,兵曹判書記過,薦取才明日設行事,嚴飭,吏兵曹開拆坐起,亦令今日設行事,分付。
宋鍈啓曰,卽者兵曹郞廳來言,明日武臣堂上祿試射時,試官望,當爲擬入,而判書徐浩修方在待勘中,不得擧行云,何以爲之?敢稟。傳曰,令次堂擧行。
傳于宋鍈曰,大政隔日,遠方武士等待之弊,不可不念,屢下飭敎,擧行單子,尙不書入,兵判事,萬萬駭然。若不爲之,則當依俄下口傳下敎施行。爲今日臣子,聞此敎,不爲擧行,在他人,猶不敢,況忠憲家子姪乎?以此嚴飭,擧行與否,卽爲知入。
傳于李邦榮曰,院隷檢飭事,實注書李海淸放送後,草記事,分付該府。
宋鍈啓曰,吏曹郞廳來言,承旨·臺諫有闕,政事,取稟。傳曰,當日爲之。
宋鍈啓曰,玉堂上下番俱空,事甚未安,今日政,新除授玉堂,竝待下批牌招,以爲推移入直之地,何如?傳曰,允。
有政。吏批。判書吳載純病,參判未差,參議曺允大進,假承旨羅潤祿進以洪秀輔·宋鍈·李東顯·李邦榮·趙鎭宅·李思祚爲承旨,李爲大司憲,李在學爲大司諫,李殷模爲執義,權恢爲司諫,鄭東觀·李日運爲掌令,朴孝成·沈奎魯爲持平,張至冕·李升運爲正言,柳匡天爲獻納,姜忱爲校理,金翰東爲副校理,申獻朝爲修撰,李祖承爲禮曹參判,李亨元爲工曹參判,李翼晉爲刑曹參議,鄭好仁爲知經筵,洪檍爲同經筵,具庠爲掌樂提調,宋景煥爲奉常正,洪彦喆爲司僕正,崔景岳爲右通禮,鄭㝡行爲吏曹佐郞,郭龍濟爲兵曹正郞,徐有沂·洪鳳周·李邦仁爲兵曹佐郞,李之英爲宗簿正,姜碩龜爲吏曹佐郞,趙彦喆爲掌樂正,朴載淳爲吏曹正郞,李命植爲判義禁,鄭存中爲知義禁,洪聖淵·李亨元爲同義禁。
兵批。判書徐浩修病,參判李洪載病,參議李夔入直進,參知金履翼病,假承旨羅潤祿進。副護軍李彦祐·鄭弼祚,副司直黃昇源·李祖承·徐邁修·沈晉賢·李晩秀·沈煥之·林濟遠·徐榮輔·李秀夏·李殷模·申馥·李貞運·申獻朝·宋俊載,副司果李趾永·鄭來百,竝單付。
傳于宋鍈曰,吏·兵曹郞廳在外及未肅拜人,竝改差,令該曹口傳差出,使之入直。
傳于宋鍈曰,在外衛將改差,令該曹口傳差代。
傳于宋鍈曰,五衛將曺翰振·閔修顯,改差與未差之代,以遐方醇謹人,口傳差代,令次堂擧行。
兵曹口傳政,以李長春爲曹司五衛將,林大元·高殷泰爲五衛將。
李邦榮啓曰,右副承旨李思祚,所當牌招,而纔以巡將受牌出去,何以爲之?敢稟。傳曰,與未肅拜承旨許遞,前望單子入之,待下批牌招察任。
承旨前望單子入之,李百亨·林濟遠落點。
宋鍈啓曰,御牌傳授,所關甚重,而二所巡將李文會,輕信下隷,循例傳授之說,直詣該廳,致有煩稟之擧,事體所在,誠極未安,所當重勘,而本院請推之外,無他可施之罰,何以爲之?敢稟。傳曰,先罷後拿。
李邦榮,以義禁府言啓曰,前承旨徐有成·尹㬦,以告身律勘放事,命下矣。徐有成·尹㬦告身盡行追奪之意,敢啓。傳曰,知道。
宋鍈,以禁衛營言啓曰,依下敎,申大顯,本營哨官加設差下,入直建陽門之意,敢啓。傳曰,流涎於昨日,兩武承宣補外,而乃敢效嚬詣閤,不但可駭,且以人事道理言之,不揆僭猥,冒罪欲爲請對,則昨夕門限前,承牌入來,夜未三更,赤脫穩睡於東壁房,今於日高三竿之後,忽爲上來請對,此無他,新除注書金達淳入來,衝動所致。渠雖武弁,名是兩班,則其所爲之無據若此?降補哨官,失之太寬。申大顯,施以充軍之律,亦何必遠充外邑之鄕軍乎?以卿營京軍充定後,具役名草記,可也。事異常格,勿出朝報。
宋鍈,以禁衛營言啓曰,依草記批旨,申大顯充定帳幕軍之意,敢啓。傳曰,別破陣充定,可也。
左議政蔡濟恭疏曰,伏以殿下,何爲而有近日萬萬過中之擧也?喉院·三司之臣,伏閤以爭之矣,卿宰搢紳之列,交章以叫之矣。下以至諸司吏隷,委巷民庶,驚遑相告,顯有憂嘆之殾,人心秉彝,大可見矣,而獨臣泥首金吾,情踪惶縮,尙不得一陳沬血之辭,泯默度日,有若不知天經地義之不容但已者然,雖在庶僚,罪不勝誅,況以大官爲名者乎?俯仰慙恧,生不如死。玆於席藁俟勘之地,敢效獄中上書之例,飮泣而言之,惟聖明察焉。嗚呼,國之爲國,刑政而已,無刑政而天下國家,猶可以治也,則舜·禹,何苦以言五用,無懲討而亂臣賊子,猶可以戢也,則夫子何苦以作春秋乎?似此義理,非深奧難知,夫人皆知之,夫人皆言之,況我聖上幾年典學,窮格殆盡,凡於天討之當行,寧有纖微之遺照,而今此所下備忘,乃與群下之所期望者,實有不相似者,此其故何也?殿下之於尙喆,生而使全保其首領,死而欲蕩滌其罪名,徒以院相之故,而以臣之見,厥罪之窮宙貫盈,罔可容貸者,亶在於院相二字也。大臣之職,夫孰不與國休戚,而院相則尤有別焉。以其爲別也,則乃心王室,生死以之,宜無所不至,而噫,彼尙喆,中懷貳心,暗地指揮者,今可以略數之也。構成啓草,欲售嘗試之計,尙喆非謀主而何?四字刀割暗滋叵測之圖,尙喆非窩窟而何?以賊宇爲子,以逆復爲査,凡所綢繆,罔非包藏,有國三尺之法,以其院相也故,尤不可不加倍用之也,明矣。至若宇鎭之千妖萬惡,罄竹難書,而護法於其父,連腸於賊復,夙夜經營,專在於潛移國脈,及其賊復承款之後,渠亦掩諱不得,至以三字缺輸情於鞠庭平問之下,嗚呼,春秋之法,人臣無將將則必誅,四字凶招,奚特爲無將之誅而已?絶海減死之命,乃在半夜倉卒之際,王章莫伸,輿情沸鬱者,于玆有年,孰謂至今日,而遽有此全釋歸葬之命也?噫,國法,非殿下之法,實四百年王府卽有之法也。殿下雖欲弛之於不當弛之地,有大臣三司在焉,刑官道臣在焉。其孰肯奉殿下之命,致殿下之令,以凶賊父子,或蕩滌而禮葬之,撤棘而放還之乎?雖嚴敎日降,罪罷相續,決知其萬萬行不得矣。如是之際,上下相持,大則王法幾乎斁矣,小則朝象無以靖矣。以殿下之明聖,何不穆然深思,渙然開悟乎?伏乞亟回千慮之失,尙喆蕩滌,宇鎭歸葬之命,劃卽收還,使亂賊有所懲畏,喉院·三司所被罪罰,亦竝還寢,以光聖德,仍治臣不能匡救之罪,以肅朝綱,以靖私義,千萬幸甚。答曰,省疏具悉。古之大臣,必將順其美,今之大臣,欲逢迎其非,如是而其可曰協贊而匡弼乎?雖無今番之處分,如卿等在大官之列者,以尙寬之政,解網之澤,納約自牖,期於感悟,卽古大臣事君之道也。卿等近日擧措,視古大臣處事,果欿然乎,不欿然乎?果犁然乎,不犁然乎?況朝廷之上,所觀者,體貌是已,待命未承批,尋章言事,尋章未承批,出令賓啓,往古來今,未聞有如許體貌。噫體貌云也者,豈直今日朝廷之體貌?卽流來不刊之綱紀也,卿乃欲自卿一人之手,壞之毁之乎?漫之漶之,卿將何顔待予乎?於是乎敬禮有不暇顧,卿則施以罷職之典。仍傳曰,此批答,使備郞往傳。聞此下敎,卿宰雖一人,在闕外近處,當該兵曹堂上·京兆尹,當嚴處,以此,分付。
領敦寧洪樂性疏曰,伏以噫嘻,凶喆妖宇,罪惡之貫盈,何如,情節之憯毒,何如,而不伏王章,尙今假息者,爲今日臣子之已萬萬腐心痛骨,而日昨罪名蕩滌,放送歸葬之敎,忽下於千萬夢想之外,伏見備忘,不勝驚惑,心膽俱掉,詣闕求對,願借方寸之地,畢陳嚴討之義,冀賜反汗之音矣。未蒙許接,遽承嚴敎,惶懍屛退,泥首金吾,日夕俟勘,而第念今此傳敎,廷臣若或奉行,義理晦塞,倫綱斁絶,人不得爲人,國不得爲國,而亂臣賊子,無所畏憚,其將接踵而起,豈不大可懼哉?天討之大義莫伸,猥越之小節難顧,敢於批旨未下之前,玆效古人獄中上書之例,冒萬死仰陳,伏乞聖明,俯垂諒察焉。噫,喆·宇父子兩賊,相濟其惡,潛圖不軌,締結於賊復,而凶謀七字刀割而逆節狼藉,喆實凶黨之巨魁,宇是結案之罪人,殿下朝廷,若有碎首沬血之人,豈令老賊,臥斃牖下,妖豎容息海島哉?此莫非群下不忠不誠之罪,自顧惶恧,莫省攸措。若使此賊,竟至赦宥,則刑法之壞,隄防之隳,無復可言,古今天下,寧有是理哉?殿下每以院相體貌之尊敬自別,欲爲屈法伸恩之道,而此則有大不然者。雖以議親議功之法論之,尋常罪戾,苟可減宥,而至於凶賊,雖有至切之親,莫大之功,無所容議於其間,則況一時適會院相者,豈可以其細瑣之禮貌,蕩滌凶逆之罪犯乎?且以國朝故事言之,逆堅之父賊積,旣經院相,亦伏邦憲,而逆宇之凶,有浮於堅,而賊喆之惡,百倍於積,則殿下何不念及於此,而有此過中之擧耶?伏願淵然深思,廓然夬斷,亟命還收前下備忘,仍允三司之請,俾杜絶奸萌,闡明綱常,宗社幸甚,臣民幸甚。答曰,省疏具悉。多少備言於左相疏批,卿義難獨免,當與左相,同捧傳旨,卿須知悉。仍傳曰,此批答,敦寧府郞廳,發牌出給,使之往傳。
上在昌德宮。停常參·經筵。
宋鍈啓曰,來二十一日,輪對日次矣,敢稟。傳曰,爲之。
宋鍈啓曰,二十一日,朝參日次矣,敢稟。傳曰,停。
宋鍈啓曰,禁衛營將官來言,今日本營軍兵,日次私習云矣,敢啓。傳曰,知道。
宋鍈啓曰,御營廳將官來言,今日本廳軍兵,日次私習云矣,敢啓。傳曰,知道。
宋鍈啓曰,臣左承旨宋鍈,今日正朝,望闕禮習儀進去下直之意,敢啓。傳曰,知道。
傳于林濟遠曰,望闕禮進去承旨許遞,與未差之代,前望單子入之。
承旨前望單子入之,趙尙鎭·李在學·李亨元落點。
林濟遠啓曰,三司諸臣有稟達事,來詣閤外請對矣。傳曰,入侍。
傳于李百亨曰,閣臣之遞改者,武承宣之充軍者,倂分揀。
傳于李百亨曰,聞今日之敎,而區區已給之葬需,敢欲猶豫首鼠,反忽於王法公議,眞所謂逐鹿不見泰山,萬萬可駭。承旨趙尙鎭·李亨元·李在學,長湍府定配,與未差之代,承旨前望單子入之,待下批,牌招察任。
承旨前望單子入之,徐邁修·李東顯·李義弼·李晩秀·沈煥之·徐榮輔落點。
傳于徐榮輔曰,未肅拜判義禁許遞,前望單子入之,待下批,牌招察任。
判義禁前望單子入之,吳載純落點。
下備忘記曰,判義禁已出肅矣,將請密旨,發遣金吾郞云,而大臣姑未出仕,無以書出密旨,則勢將入侍擧行,近日酬應之餘,又豈可以不緊之事召接乎?自初欲從臺請,故今番處分之前授密旨,發遣都事,已久矣,事近苟且之故,直命放送矣。更思之,公議旣如此之後,不可不勉屈,以重王法,朝筵雖收還備忘,而計其程途,今日卽都事候風登海之日也,何必更送都事?卽令王府,祕關都事處,星火拿來事,嚴飭府屬,則貽弊甚鉅,民邑不堪。雖一吏一隷,都事已帶去者外,若或有憑藉出使之弊,則令三道道臣,預爲知悉。卽其地方,捉囚嚴刑,使卽報營後狀聞事,令該府,三懸鈴行會。
都承旨徐邁修,左承旨李晩秀,左副承旨沈煥之,同副承旨徐榮輔啓曰,伏以日昨備忘之後,擧朝沸盪,鎭日呼籲,而天聽愈邈,臣等忝居近密,益不勝憂憤欲死,卽伏見傳敎下者,有逆賊宇鎭,依兩司所請拿來之命。噫,彼宇賊,卽已承款之賊,拿來之後,自當依律正法,王章從此可伸,輿憤從此可洩,而至於葬需代禮葬以給之敎,殿下何爲而有此敎耶?喆賊窮凶逆節之不可以院相而有所容貸,臣等已悉陳於院啓閣箚,而萬古天下,豈有逆如尙喆,凶如尙喆,而施之以禮葬之典,用之以代送之例乎?殿下旣允宇賊拿來之臺啓,又有尙喆蕩滌,自在反汗之敎,而獨於葬需代送,援引千萬不當引之事,欲行千萬無於前之擧,苟如是則安在其拿來宇賊,夬施顯戮之義哉?此敎一頒,則國體墜壞,人心之憤惑,無異於大小守閤之時矣。伏望原傳敎中,代送葬需一款,亟爲收還,三昨備忘,亦卽竝許反汗,以光大聖人不吝改之德,千萬顒祝,惶恐敢啓。傳曰,俄下傳敎中提說代送之由者,亦出於敷示之意,則今於送之已久之後,雖欲收還,得乎?然今日傳敎以後,皆以帖然爲期,此啓之從施,有何多費直之勞?特爲依施。至於三昨備忘事,無異反汗之敎,卽反汗之意,則又請反汗,殊不滿一哂。三項條件,旣從公議,又於何事,更令反汗乎?如爾等昧例之人,爲承宣故,國綱日卑,爾等知之。
傳于徐榮輔曰,再昨以承宣外補人,分揀。陽川則蕞爾拳邑,營賑方張,難付生手,前縣令李敦源仍任,除朝辭下送,麻田之代,令該曹口傳差出,明日辭朝。
吏曹口傳政事,以許晊爲麻田郡守。
傳于徐榮輔曰,發遣吏郞,諸執事淸齋與否,摘奸以來。
以平安監司洪良浩狀啓,道內之次邑中,渭原等七邑,無異尤甚,渭原郡守李栢然,碧潼郡守徐有鳳,昌城府使姜膺煥,朔州府使白師謹,德川郡守宋銓,孟山縣監徐配修,寧遠郡守白泓鎭等,限明年麥秋,勿爲遷轉事,令廟堂稟處事,傳于徐邁修曰,依狀請施行事,令該曹分付。如龍川·肅川·雲山等邑守令,以今民事,不可一刻曠官,勿拘常格,口傳各別擇差下送,待下批,仍令當日辭朝。以咸鏡監司李文源狀啓,文川郡守洪樂淵在喪之代,令該曹各別擇差下送事。
傳于徐邁修曰,令該曹口傳差出,待下批明日辭朝。
吏曹口傳政事,以金爔爲肅川府使,柳光國爲龍川府使,宋景煥爲文川郡守。
傳于徐榮輔曰,當該承旨罷職,當該承旨遞差。
傳于徐榮輔曰,承旨前望單子入之,待下批牌招察任。
承旨前望單子入之,蔡弘履·洪聖淵·曺允大·權以綱·尹履相·兪彦脩落點。
徐榮輔啓曰,新除授承旨曺允大,以前任平壤庶尹,方在解由未出中,何以爲之?敢稟。傳曰,勿施。前望單子入之。
以都承旨蔡弘履,牌不進推考傳旨,傳于洪聖淵曰,許遞。
洪聖淵啓曰,平安監司洪良浩,守令褒貶啓本判下內,該倅改差,所當以泰川縣監李東稷捧傳旨,而誤以德川郡守宋銓,混捧傳旨,原傳旨中,宋銓勿施,其所做錯不審之失,不可無警責,而事在僚員,不得循例請罪,何以爲之?敢稟。傳曰,當該承旨罷職。
以忠淸監司朴宗岳狀啓,傳于洪聖淵曰,旣有不待回下,由陸由水,使之從願擧行之命,則虞候·守令,果何罪乎?道伯狀辭,大是不審,從重推考,此狀啓,還下送。
記注官李宗烈書啓,臣敬奉聖諭,馳往傳諭于西部南門外磐石坊蓮池契領敦寧府事洪樂性所住處,則以爲,臣昨以沐浴之義,猥效古人獄中上書之例,妄陳一疏,誠未格天,伏承批旨,誨責截嚴,惶懍震越,不敢偃處城闉,逬出脩門,恭俟鈇鉞之誅矣。不意史官臨宣入城之敎,伏不勝驚惶感泣,而今臣情踪,萬無晏然重入之望,惟願遄蒙嚴誅云矣,敢啓。傳曰,卿有何情踪之難安乎?本事帖然,則卿亦當進身而已,更作如何層節,始可以勉膺乎?此意,更遣史官,傳諭左相,則竝與書啓,而惶悚不敢爲,有此附奏者,尤萬萬過矣。然則疏批,竝還收,卿其入城事,此史官,一體傳諭于左議政。
吏曹口傳政事,以兪鉉章·鄭㝡成爲吏曹正郞,韓致應爲佐郞,李景溟爲兵曹正郞,鄭觀輝·李東塡爲佐郞,金處純爲雲山郡守。
兵曹口傳政事,以全膺舜·黃處中爲五衛將。
記注官李宗烈書啓,臣敬奉聖諭,馳往傳諭于西部南門外磐石坊石橋契議政府左議政蔡濟恭所住處,則以爲,臣於昨日尺疏之叫閽,賓啓之出令,雖出於沬血明目之義,而若其壞損體貌之罪,嶺海猶輕,聖度天大,十行溫批,誨責諄動,末乃以譴罷薄罰,使之知罪,臣惶慄感激,逬出都門,繞壁之憂,雖爲治世,匪據之地,自幸永謝,千萬不自意,史官荐臨,旣諭以抹去譴罷二字,又敎以卽日入城還家,以首頓地,不勝感涕。本事比數昨,不可謂不爲帖然,臣何敢更事引義,以待層節,而第伏念王言,懸如日月,一出之後,不可更收,今乃以慰藉賤臣之故,昨下批旨,至命還寢,此固在臣,爲萬萬添罪之端,萬萬難進之義。且臣三昨胥命之啓,祗納命召,而以批旨不下,命召下落,尙不承聞,臣依舊是待命之身,安敢諉以職秩如舊,晏然還家,自同無故之人乎?聖諭之下,無以祗承,尤不任伏地俟勘之忱云矣,敢啓。傳曰,知道。政院事,萬萬該然。當初命召之來納也,勿令藏于密匣,待出場,仍卽往傳,而頻問承宣之持而往來,則對以云然,信之不疑,今日初次傳諭時,意謂齎傳矣。今聞附啓之辭,始覺尙今不傳,不傳而勸令還第,何異於欲其入而遮其路乎?若無屢次提問之事,則予固不勝瞿然,而本事委折之相左如右,其在尊朝體敬大臣之道,不可不嚴處。當該承旨,罷職。雖以坐直承旨言之,見此書啓,宜卽微稟,而今於門鼓已闌之後,只以正書書啓入啓,其前其後,無一言警咳,亦甚駭然。一竝遞差。院吏,令本院科罪,城門留門命召,卽令史官往傳。
傳于洪聖淵曰,當該煩稟承旨遞差,與未差之代,前望單子入之,待下批牌招察任,其中如有罷散人,敍用。
承旨前望單子入之,洪明浩·李喆模·李頣祥·李翼晉·閔台爀·李鎭復落點。
記注官李宗烈書啓,臣敬奉聖諭,馳往傳諭于西部磐石坊石橋契議政府左議政蔡濟恭所住處,則以爲,臣俄於附奏之啓,敢陳難進之由,千萬意外,城門留鑰,史官儼臨,傳宣別諭,仍授命召,不知負罪賤臣,何以得此?伏地九頓,感淚被面。第念以臣之故,銀臺夙夜之臣,被罪居多,臣實惶蹙不安,措躬無所。雖然聖諭敦勉,若是勤摯,安敢不奉承德意乎?今夜調將病軀,待明日,謹當還入私次云矣,敢啓。傳曰,知道。
洪明浩,以吏曹言啓曰,今此宗廟·社稷臘享大祭,及永禧殿臘享祭,景慕宮臘享大祭祭官中,時無職名人員,令該曹口傳付軍職,何如?傳曰,允。
洪明浩,以吏曹言啓曰,今日本曹開坼坐起時,考見諸道褒貶啓本,則康津縣監李寅植,以嗇則或苟,容宜速斥爲目,興德縣監申晤,以邑如亂絲,政欠肯綮爲目,則竝宜置下考,而置諸中考,殊無嚴明殿最之意,道臣推考警責,兩邑守令,竝罷黜,何如?傳曰,允。
兵曹口傳政事,副司直李義弼·沈煥之單付。
洪明浩,以吏曹言啓曰,良才察訪李甲龍,以三年窠察訪,兩次居中,其間一中,雖因赦令蕩滌,其不治可知,依例罷黜,何如?傳曰,允。
閔台爀,以兵曹言啓曰,拆見諸道今辛亥年秋冬等褒貶啓本,則平安兵使李漢豐啓本中,委曲僉使盧尙心,以事或欠愼爲目,黃海兵使吳載徽啓本中,所已萬戶金啓默,以微疵姑恕爲目,全羅左水使趙㠎啓本中,鉢浦萬戶金益奎,以細疵宜恕爲目,則竝宜置下考,而置諸中考,殊無嚴明殿最之意,各該帥臣,推考警責,委曲僉使盧尙心,所已萬戶金啓默,鉢浦萬戶金益奎,竝下考施行,何如?傳曰,允。
閔台爀,以兵曹言啓曰,高山里僉使具達遠,三年內,二等褒貶居中,其不職可知,依例罷黜,何如?傳曰,允。
閔台爀,以訓鍊都監言啓曰,本局中軍,今當差出,而擬望之人乏少,外任竝擬,何如?傳曰,旣有分揀之命,則此草記,豈可爲之乎?卿則推考。
李翼晉,以義禁府言啓曰,前吏曹正郞韓商新投竄事,承傳,啓下矣。韓商新平安道慈山府投竄,而以承傳內辭意,具罪目,依例發遣府羅將,押送配所,何如?傳曰,允。
李翼晉,以義禁府言啓曰,慶尙監司鄭大容狀啓,據刑曹粘目內,咸昌前縣監羅烈,移本府處之事,允下矣。羅烈下去忠淸道大興地云,依例發遣府羅將,拿來,何如?傳曰,待待命拿囚。
奉朝賀鄭存謙疏曰,伏以臣,於床簀尸居之中,伏聞日昨處分,萬萬非常,大臣求對而嚴敎荐降,諸臣迭陳而譴責隨下,追伏見備忘下者,有尙喆罪名蕩滌,宇鎭放送之命矣。噫嘻,此何事也?喆·宇兩逆,畢露之情節,已成之斷案,其得死牖下,假息島中,已是失刑,尙可以容議於蕩滌,而放送也哉?夫院相之別例視遇,固當施之於無故之人,豈可以擬議於如許凶逆者哉?處分一下,擧國驚遑,聽聞駭惑,已無可言,而隄防蕩柝,將至何境?以聖上高明之學,豈不念及於此,而今乃以一國臣子,決不奉承之事,威罰鉗制,使之頒布,此豈平日所期望於聖明之朝也?臣尙延縷喘,伏聞此萬萬非常之擧,不遠之復,伏枕顒俟,今至累日,尙靳反汗,驚憂之極,永夜耿耿,竊附畢義願忠之忱,僅收精神,略此冒籲。伏乞聖明,淵然深思,亟賜察納,收還日前所下備忘及前後傳敎,以正人心,以嚴王章焉。臣無任云云。
前領府事李福源疏曰,伏以,臣求對未蒙召接,胥命未蒙勘處,陳章又未蒙開納,仰而憂歎,俯而惶惕,徊徨屢日,不遑寧息,卽伏見前左相疏批,以臣等之不能仰贊,尙寬解網,深加誨責,臣於此,竊有可以仰覆者,寬莫如堯·舜,而有流放竄殛之典,有天討五刑之訓,曷嘗當嚴而尙寬也?殷湯之解網,只解三面而祝曰不用命者,入吾網,臣而爲逆,其爲不用命者也,大矣。天網雖恢,理無倖漏,而況於解之乎?喆·宇兩賊之負犯,昭載鞫案,森布朝紙,國人傳之,滿廷討之,雖以我殿下之至仁大度,而亦無以掩其已著之逆節,脫其自輸之凶款,特不過以院相二字,曲費辭敎,以拒沬血之衆口也。夫朝家之遇待院相,固自優異,細故可略也,薄眚可赦也,顧安有一經院相,便同鐵券,雖有彌天之大罪,輒用宥世之寬典之理哉?此敎一下,流弊無窮,典常漸致陵夷,亂賊將無懲懼,不止於一時刑政之失也,可不惜哉?今又以諸臣之不能將順,責敎荐降,威罰相續,殿下試思之,日昨備忘之下喉院,卽爲頒布,三司都無爭覆,爲大官者,又從而默不一言,則將成何等朝廷,寧有如許道理?今日諸臣,雖乏古人之氣節,亦皆知明義之重,隄防之嚴,奉令承敎,決無其人,上下相持,徒傷國體。夫屈己從人,聖王之盛節也,惟其言,莫予違,衰主之所樂也。臣之所望於殿下者,在於聖王,而衰主之事,有不敢論,忠愛所激,又犯瀆撓。伏乞聖上,穆然深思,亟寢前命,以嚴王章,以光聖德焉。臣與兩大臣,旣同求對,胥命陳章,亦皆與同,而兩臣被譴,臣獨罰止免職,惶蹙之中,尤增慙恧,乞賜重勘,以安私心焉,臣無任云云。答曰,省疏具悉卿懇。卿等觀於俄下傳敎,可以知之,卿其安心。仍傳曰,此批答,遣史官傳諭。
生員李啓遠·吳慶元,進士鄭文淵·任履周,生員洪祜淵·尹浣·李永老,進士徐俊輔,生員林昌鎭,進士沈應奎,生員權燁,進士金重淳,生員李在翼,進士徐鼎輔,生員宋雲載·沈鍈·沈徵永·李朝鉉·李羲淵·黃仁紀·申鳳朝·韓容冕·徐有行·閔致福·李洪柱·金厚淵·權丕應·安周彬·魚用恒·徐任輔·徐有望·金鎭·安鼎鎭·沈樂源·李漢德·趙鉐·丁載祿·閔師膺·鄭來重·安光集·韓啓重·宋翼鼎·柳·趙泰雲·趙彦一·李明孚·金濟默·權馨復·韓錫倫·李弘達·辛之洛·吳霑·林翰儒·趙道宇·李德運·韓師獻·李日煒·金鎰·李秉濂·洪履黿·李復心·李寅默·閔令儒·李漢崇·金處巖·宋道鼎·崔壽亨·李宗明,進士元在明·朴宗龜·宋文箕·宋翼淵·林星鎭·尹益烈·金坰·申在陽·尹宗基·李海寧·李允謙·權晙·沈能岳·閔命爀·金載駿·李敎明·沈述祖·任希復·朴履默·洪秀俊·孟賢大·朴道采·韓廷維·朴道永·安光宇·尹載厚·尹行簡·柳·申百祿·李是銧·朴燦玟·金台煥·金顯運·柳晦文·權大觀·趙夢寅·金履祚·李·權煜·李述明·李永臣·柳之羽·金碩鉉·李光顯·宋文顯·成致商·李章垕·權禔·姜忠永·任壽益·朴思臣·李鳳采·李鼎基·李魯益·徐興輔·徐應輔,幼學沈能愈·沈能獻·沈能秀·尹性東·李度中·尹九東·李度坤·金人淳·金民淳·李時鼎·沈能愚·徐有檠·洪顯圭·趙鍾永·宋冕載·金埻·尹顯大·李肇源·鄭玄妃·鄭時翼·金孝進·沈文永·尹星烈·尹致永·鄭夏容·金炳文·柳仁根·韓用鉉·權大應·曺鴻振·趙胤鎭·洪鎬基·李長克·嚴錫麒·李仁勛·李榮翊·柳雲路·柳運翔·宋持宇·柳運永·鄭敏祚·尹愼·金燧·李元默·金鎾·任喆常·林東鎭·李廷益·林毅鎭·李海橙·張灝·李海晶·宋在赫·李海平·宋在俊·柳石鳴·朴彙根·洪在儒·曺錫倫·朴基運·曺錫正·朴在運·金鍾完·朴龍球·李錫運·鄭尙臣·鄭潤·鄭宗顯·白光潝·李顯慶·李尙廉·安復休·宋在璿·桂亨茂·李彦九·金玒·韓宅裕·權傛·鄭時夏·趙章煥·李惟采·鄭泌·金宗燮·鄭弘善·徐鳳輔·安慶柱·李承烈·成永魯·朴奇壽·李廷觀·李膺宗·任文常·姜俊欽·李廷仁·鄭亮臣·洪祜淵·李元模·兪漢敏·兪漢敎·李羲玄·李羲植·李羲溫·李羲敏·尹行可·兪肯柱·宋在珪·宋在元·金載珨·李羲仁·李益秀·李敦協·東方·權行彦·金樂宗·朴思默·任孝曾·金景亮·朴在德·金麟修·車敬著·白思煥·李壽龍·金鳳仁·康麟祥·趙象基·洪樂玄·沈能鍾·朴宗益·朴必淳·朴志發·李根成·金成仁·洪明喆·金弘仁·宋大賢·申光謹·宋耔玉·沈云弼·李樂慶·趙星漢·李得慶·趙冕漢·鄭弼東·權任·權永錫·權彝錫·宋文奎·李章慶·李寅慶·李廷駿·李廷騏·李廷煥·趙景漢·趙材成·趙材良·李廷胤·沈能達·沈能直·沈能述·李彦會·鄭元忠·鄭元紀·李峙鼎·李漢鼎·李光淵·李翼淵·韓相憲·李英學·李翊運·尹匡鉉·李一誠·李光葵·慶華國·趙洛源·尹忠東·尹孝東·李海魯·李在民·金魯瞻·金彝普·沈尙泰·沈衡泰·李鎭華·柳鎭洪·李厚夔·沈樂賢·崔益尙·金致簡·田光仁·朴東益·李明九等疏曰,伏以臣等,居處於夫子之宮,作成於文王之化,所業者,絃誦也,所講者,名敎也。至於朝廷之擧措得失,縉紳之言議是非,有非衣布食藿者所敢知也。苟有大義理關係處,則不以草野之賤,或忽宗國之憂,憂憤於鴟張,沬飮於鸇逐者,非越俎也,乃分也,非出位也,亦任也,此陳東·歐陽澈諸賢,所以倡論於黌舍,而抗言於君門者也。臣等學問知識,雖不敢彷彿於古太學賢士,而目見綱紀之墜弛,凶逆之豢養,而身處明倫之地,不識扶義之論,則是縫掖而左袵也,臣等豈忍爲此哉?館學封章,事面不輕,謹稽成典所載,幸値無事之時,或十年二十年不一封疏,不幸當可言之時,則或逐朔而治疏,或鎭日而伏闕,近年以來,館學諸生之倡率同志,呼籲天陛者,殆乎無歲無之,此豈臣等可已而不已也哉?秪緣誠意淺薄,言辭拙訥,每一叫閽,輒承嚴敎,至以替行三司之事,誨諭勤懇,開示丁寧,臣等不敢自是,而且惶且感,汗顔有靦,含口相戒,竊自爲自勉之道矣。乃者凶喆罪名之蕩滌,妖宇棘囚之放釋,忽在於積憤未洩之中,王言一播,擧國如沸,莫不曰,吾君至明也,王法至嚴也,何爲而有此擧耶?此殆天理明晦之關,國體興替之分,在位卿大夫百執事,奔走遑遑者,固其職耳,至於閭閻市井愚夫愚婦,具彝性有知覺者,失色而驚愕,叩心而憂歎,如不欲生,輿情所同,天心庶回,而一日二日,今爲三日,廷臣之被罪,相繼辭敎之過中,轉加,臣等以儒爲名,讀聖賢書,苟以向日之嚴敎爲畏,而泯默守業,則豈徒負聖明也,亦何顔拜聖廟乎?於是乎相告破戒,來伏闕外,略陳必爭之義焉。噫嘻,喆·宇父子窮凶極惡,萬剮猶輕之罪,夫人皆言之,臣等之頃年疏論,臚列無餘,今不欲更汚筆舌,而就以聖敎所下者,反覆而論之。夫院相之爲任,卽古昔百官摠聽之冢宰也。眷遇之以禮,恩數之有別,自古已然,而苟有驥賢操溫之類,辜恩負德,凶于國而害于家,則凡上之所以處之者,抑將以任位之隆重,不以法置耶?臣等之所腐心而痛骨者,名爲院相,而負國忘君如逆喆者,當用加倍之律,痛懲權凶之罪,而今殿下,於其生也,旣貸首領,於其死也,又屈常憲,竝與滔天大罪而蕩滌之無難,又以葬大臣之禮,加之於賤臣,臣不敢知殿下,以今日臣子,謂無一箇忠憤者,而有此擧耶?假使滿廷臣工,擧國人士,徒知嚴畏而不知義理,沁沁泄泄,惟命奉承,則殿下其果以莫予違,以謂槪心乎,否乎?若宇鎭則嵩之蕃也,點之龍也。逆情已輸,妖領尙戴於海島,無法極矣,失刑久矣。孥戮方急而遽命全釋,跽斬未施而乃令歸葬,殿下胡爲而行此行不得之事,使人心搔擾,朝象愁慘耶?臣等衷情震迫,按住不得,瀝血呼天,庶幾之改,聚首而祝。伏乞聖明,幡然而思,亟還日昨所下傳敎,臥斃之賊,假息之逆,卽命有司,依律處之,使凶徒不敢覬覦,群情有所止泊,千萬幸甚。臣等無任云云。答曰,省疏具悉。爾等退修學業。
前提學吳載純,前直提學徐浩修·朴祐源,前直閣徐鼎修·鄭東浚·尹行任等疏曰,伏以臣等,伏見無前之過擧,憂憤弸中,毛骨俱竦,屢次求對而未借方寸之地,冒陳聯箚而尙靳一字之兪,衷情抑塞,轉益罔措。噫嘻,痛矣。尙喆·宇鎭,是何等劇逆也?締結逆復八字缺陰圖,至凶極憯之情節,畢露於前後鞫案,尙今思之,心膽欲墜,恨不能手臠而口啖,少洩神人之憤,而未伏法之尙喆,臥斃牖下,已承款之宇賊,假息島中,莫非臣等不忠不誠,未能孚格之致,古今天下,寧有是哉?失刑之憂方切,全釋之命遽下,此豈所望於聖明之世哉?臣等旣伏承閣銜遞改之命,守閤路阻,逬出禁扃,敢此冒萬死聯陳短章。伏乞聖上,穆然深思,淵然遠慮,亟寢成命,以嚴隄防,千萬幸甚。臣等無任云云。前校理李殷模·申馥,前副校理李貞運·申獻朝,前修撰李祉永等疏曰,伏以臣等,昨見備忘,驚遑震剝,相率求對,未借方寸之地,再陳聯箚,竟靳數字之批,一夜守閤,六啓叫閽,而微誠未格,天聽愈邈,罪著溺職,罰止遞解,臣等相顧愧恧,生不如死。職名旣解,未敢爲伏閤之計,衷情轉激,尤不勝瀝血之悃,不避萬死,更申尺牘,惟聖明垂察焉。噫嘻,痛矣。喆·宇兩賊之負犯,何如,關係,何如?千罪萬惡,已悉於前後箚啓,而八字刀割姻附賊復,而陰助聲勢,與同死生之說,旣已遲晩,顧瞻他日之計,明白納招,尙屈三尺,共戴一天,神人之憤,已無可言,而刑政之失,莫此爲甚。迺於逆喆徑斃之後,蕩滌之不足,許之以禮葬,至今窮凶劇惡,戴頭假息之宇賊,無難放還,特命歸葬,此何擧也,此何事也?嗚呼,當日之事,言之痛心,思之顫骨,變生肘腋,禍迫呼吸者,苟究厥由,一則喆·宇,二則喆·宇,顧今亂逆未鋤,餘憂尙殷,此誠君臣上下明目張膽之秋,而不唯不此之爲,乃反有非常之擧,殿下如以今日臣子,謂有一分秉彝,則寧忍爲此必不可行之事耶?殿下雖以一時之權宜,苟且頒布於無識武夫之手,而今日北面於殿下之廷者,如有奉承昨下備忘之敎者,則是亦國家之逆也。殿下旣知其必不可奉承,而一日二日,徒損國體,譴罷相續,朝著殆空,殿下歷觀往牒,何嘗有如許凶賊,而如許擧措耶?若此不已,則倫綱無藉手之處,亂賊有接踵之慮,此臣等所以終宵繞壁,而痛哭憂歎者也。臣等不敢以職名之遞免,遽歸私次退伏朝房,剪燭構疏,更瀆崇嚴。伏願聖明,淵然深思,惕然改圖,亟允群下之請,使王章伸而亂賊懼焉。臣等無任云云。
前監察姜克成疏曰,伏以殿下今日之廷,亦可謂之有義理有臣子乎?此何等時,而一日二日,只事伈泄,未聞有一箇忠義之士,叫閽牽裾,亟回天心之擧,如是而國安得爲國,人安得爲人乎?其將浸浸然相率,入於禽獸之域矣。臣思之而膽先掉,言之而心已墜,直欲卽地溘然,而不可得也。噫嘻,丙午冬之變,尙忍言哉?逆喆逆復,以相以將,三行刀割凡有血氣之倫,莫不欲手磔口臠,而天網太恢,王法久屈,致令逆喆,偃息近畿,妖宇戴頭島中,每一思惟,痛骨腐心,今於千千萬萬夢想之外,忽有此逆喆蕩滌,妖宇歸葬之命,噫嘻,痛矣。此何事也,此何擧也?逆賊而蕩滌,逆賊而歸葬,古今天下,寧有是也?殿下雖以院相爲敎,而逆點院相也,逆積院相也。事關劇逆,何嘗以院相,而有所容貸耶?粤自近年以來,殿下之過擧,非止一再。再昨年而有一番過擧,昨年而有一番過擧,擧國臣民之噩夢驚魂,尙未底定,而又有此非常之擧,以殿下之聖明,明知其群下之決不奉承,而鉗制之,束縛之,守閤之承宣,陳啓之三司,威怒遽加,譴罰相續,擧國波蕩,小大驚惶,殿下其果以今日廷臣,有一人奉承者,而有此擧耶?此而奉承,滿廷臣僚,其將擧化爲負國護逆之人,殿下豈忍使四百年休養禮使之臣僚,致令自䧟於不忠罔測之科乎?殿下每當懲討之時,必令無知無識之一武夫,權差承宣,出納惟意,頒布惟令,凡於擧行之節,臨之以雷霆,脅之以禍福,或使恇怯巽懦者類,失其所守,顚倒趨承,此豈聖帝明王化俗導美之意哉?噫,半行刀割如不欲生者,厥惟久矣,而此際此擧,又何爲而發也?古人之痛哭流涕,猶屬歇後語也。殿下之有此過擧,于今三日矣。大臣經夜胥命而未有排閤之擧,縉紳逐日封章而不見碎首之人,如是而尙何望其仰格宸衷,亟賜反汗也哉?亂賊決不可使跳踉,義理終不可使湮晦。伏願聖明,亟加三思,幡然改圖,收還日昨所下備忘,以光聖德,以靖人心焉。臣猥以疎賤之踪,目見非常之擧,徊徨煼灼,不勝其憾慨憂憤者,不顧言出位之嫌,略陳人得誅之義,死罪死罪。臣無任云云。以前提學吳載純等,知事尹東暹等,吏曹參議曺允大等,前執義李彦祐等,知義禁鄭存中等,前校理李殷模等,判義禁李命植,前監察姜克成上疏,傳于洪明浩曰,都給。
辛亥十二月十七日巳時,上御熙政堂。三司諸臣請對入侍時,行都承旨趙尙鎭,行左承旨李在學,行右承旨李亨元,左副承旨李邦榮,右副承旨林濟遠,同副承旨李百亨,假注書金達淳,記注官承膺祚·金良倜,行大司憲李,執義李殷模,掌令鄭東觀·李日運,持平朴孝成·沈奎魯,獻納柳匡天,校理姜忱,正言張至冕·李升運,修撰申獻朝,以次進伏訖。上命書傳敎曰,造化之柄,威福是已,於行不得之事,得其可行之要然後,始可言威福二字。今番處分,亦豈不料落落難合,而自有裁擇者存。然趁不勉收初敎,俯屈群言,徒令朝象日益波漾,百工日益委屬,日復日如是度日,則是朝家,先以不誠,導諸臣,予雖否德,汚不欲爲是。大抵如奉拱壁之爲經,若決江河之爲權,權之義,政合試用於今日,區區銷刻,何拘外面乎?三件處分中,禮葬一款,雖在無故之大臣,其家不欲受許之,用此例代送,已久矣。宇鎭宥釋事,終涉遽然,且或怵迫,而有施行之擧,適足爲不干無恙者汚損之資而已,在朝廷未必爲得計矣。宇鎭拿來事,特許兩司之請,示人以重王法而存公議。宇鎭之捕逮有命,則罪名之蕩滌,自歸皮毛間,若此則十四日所下備忘記,不反汗而無異反汗,亦令大臣諸臣,知悉眷眷者,體貌紀綱,雖有譴罷之責,飭今於帖然之後,何必更存層級?三大臣啓批疏批中,遞免譴罷句語,抹去,安心入城還第事,遣史官傳諭。大臣旣參恕,小官之昧式,下足責,侍從二品以下罷散人,亦爲分揀事,分付訖。上命三司諸臣進前聽之。上曰,勉回初敎,俯屈群言之意,傳敎已悉之矣。宇鎭放釋,終甚遽然,傳敎中亦有所云云,大抵以不可成之事,上下相持,實近於以不誠導群下故,特命召見,有此渙宣矣。今則重王法存公議,可謂兩行而不悖,卿等須知之也。曰,大聖人轉圜之量,臣不勝欽仰萬萬矣。濟遠曰,今日處分,實出尋常,而第伏念聖敎於尙喆禮葬事曰,雖無故大臣,其家欲不受,許之,今以逆喆,比擬於無故大臣,於宇鎭事曰,俗習之澆漓渝薄,因機搏擊者然,此等句語,恐致外廷之駭惑。臣於承寫之際,雖不敢覆難,而衷情所激,敢此仰達矣。上曰,改之,何難?此句果不免未暢矣。因命抹改澆漓渝薄因機搏擊等字。曰,逆喆葬需,旣敎以代送,則此與禮葬無異,烏在其反汗之義乎?逆喆何等劇逆,而乃有此非常之擧乎?葬需代送之命,伏願還收焉。上曰,言則無怪,而業已送之,旣送之物,雖欲牧還,得乎?忱曰,殿下於今番事,輒敎以造化之權,權固聖人之所用,而往古來今,焉有治逆而用權者哉?旣復官,又禮葬,逆如尙喆,恩澤至此,天下寧有是也?尙鎭·在學·亨元等曰,葬需代送,豈非千萬過當之擧乎?伏願亟下還收之命焉。上曰,日前傳敎中,三項條件,俱無異反汗,則此等事,殆同緦·小功之察矣。奎魯曰,自上於喆·宇事,過示顧籍之意,雖以今下傳敎言之,句語實多未穩矣。殷模曰,禮葬一節,雖許還收,旣有代送之物,則體貌反有勝於禮葬,此豈可施於劇賊者乎?十四日傳敎,快許還收,今此葬需代送之物,亟爲反汗然後,實有光於聖德矣。亨元曰,從古逆賊,顧亦何限,而豈有如尙喆者乎?一行刀割以若逆節,有若恩數,殆同輕罪大臣之死後疎釋者然,是豈所望於聖明者乎?上曰,三司事,誠爲慨然矣。送之已久,用之已久,縱欲推還,已無及矣。卿等亦知其如此,而强聒不已,卿等事,豈非不誠之甚乎?三司及承旨,速卽就座,可也。曰,傳敎若爲改下,則代送之物,自歸反汗之中矣。奎魯曰,十四日傳敎,亟賜反汗,今此傳敎,亦爲改下然後,臣等始可退去矣。葬需代送之擧,苟非今下聖敎,則外廷,何以知之乎?上曰,自上所爲之事,其可使外廷不知乎?仍敎濟遠曰,年少臺官,不識事面,語多顚錯,承旨,何不察飭也?承旨·三司速爲就座,可也。在學等曰,尙喆逆節,何等至㦧,而至給葬需乎?聖敎之下,屢屢煩聒,極知惶悚,而衷情抑塞,冒死仰達矣。上曰,已用之物,其何可奪還?如此不誠之說,予不欲聞。當初右副,多發不緊之語,致此紛紜,右副承旨遞差事。出榻敎諸臺遞差,速卽退去,只左副·同副進前,可也。上曰,諸承旨就座。有何難事,終始如是乎?左副承旨·同副承旨,亦爲遞差事。出榻敎上曰,諸臺,何不退去乎?關係大事,則雖或有冒昧之例,而此豈如此之事乎?曰,臣等此擧,實關討逆大義,未敢以常例自處,惟願傳敎之還收焉。上曰,三司諸臣,倂削職。出榻敎仍敎曰,三司·承旨,速爲退去。諸臣以次退出
上在昌德宮。停常參·經筵。
金履禧啓曰,大司憲·執義·掌令·持平俱未差,監察茶時之意,敢啓。傳曰,知道。
趙鎭宅啓曰,禁衛營將官來言,今日本營軍兵,日次私習云矣,敢啓。傳曰,知道。
趙鎭宅啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,副校理金翰東,副修撰李晴俱在外,玉堂上下番俱空,事甚未安,未差之代,政官牌招,開政差出,待下批,仍卽牌招,以爲推移入直之地,何如?傳曰,允。
傳于洪明浩曰,都承旨入侍。
傳于洪明浩曰,雲山郡守金處純,兩司除署經下送。
傳于洪明浩曰,違牌及家在城外承旨許遞,前望單子,待下批,牌招察任。
承旨前望單子入之,李得臣·李洪載·具修溫落點。
傳于洪明浩曰,承旨中罷散人,敍用。
傳于洪明浩曰,奉審,當分詣,而院中只有都承旨一人,差祭及未肅拜承旨,竝許遞,前望單子入之,待下批,卽爲牌招。
承旨前望單子入之,尹尙東·申耆·李晩秀·李義鳳·金光岳落點。
洪明浩啓曰,新除授承旨李晩秀,方在罷散中,何以爲之?敢稟。傳曰,敍用。
傳于洪明浩曰,一刻曠官,可悶,豈可等待其上來?文川郡守改差,以在京人,各別擇差,待下批,當日辭朝。
吏曹口傳政事,以崔守忱爲文川郡守。
傳于洪明浩曰,承旨前望單子入之,待下批,牌招察任。
承旨前望單子入之,金履禧·趙鎭宅·金載翼落點。
傳于洪明浩曰,新除授承旨牌招察任。
洪明浩啓曰,新除授承旨金載翼,以前任報恩縣監,方在解由未出中,何以爲之?敢稟。傳曰,勿施,前望單子入之。
承旨前望單子入之,金夢華落點。
洪明浩啓曰,新除授左承旨金夢華,時在慶尙道善山地,斯速乘馹上來事,下諭,何如?傳曰,許遞,前望單子入之,待下批,牌招察任。
傳于洪明浩曰,宣傳官試講,再明日爲之。
傳于李晩秀曰,因狀啓回諭思之,湖西尤甚邑守令貶下之代,不可待都政,以致許久曠官,令該曹口傳差出,待下批,仍令當日辭朝。
以慶尙監司鄭大容狀啓,慶山縣令金鍒在喪之代,令該曹各別擇差下送事,傳于李晩秀曰,此時守令,不可一刻曠官,令該曹口傳擇差,待下批,當日辭朝。
吏曹口傳政事,以申光祜爲慶山縣令,韓世裕爲尼城縣監。
以咸鏡監司李文源狀啓,道內諸邑守令,限明年麥秋,姑勿遷轉事,傳于李晩秀曰,依狀請施行事,回諭,而申飭兩銓,切勿於麥秋前遷轉,旣念北關之民,有此處分,則西民,何異乎?關西已狀請諸邑外,雖於私賑處及民勢顑頷處,各該守令等,亦皆切勿遷轉於麥秋前,竝與受由而嚴禁事,申飭銓曹及該道,而今日內,令廟堂關問該道,使之條列,各該邑,趁都政前狀聞事,星火分付。南邑諸處被水處之冬春民勢,不問可知。行將分遣繡衣,考其賙活勤慢,亦令廟堂,先爲嚴飭道伯,俾各殫誠接濟,或有私賑之處,守令勿爲給由,都政,設或遷轉,狀請仍任事,一體行會。
洪明浩,以禮曹言啓曰,來正月初一日,社稷祈穀大祭親行時,省牲省器之節,依例以親臨磨鍊擧行乎?敢稟。傳曰,當親行矣。
禮曹,來壬子年正朝陳賀時,應行節目,磨鍊擧行,何如?判付啓,祈穀大祭相値,只進表裏爲良如敎。
洪明浩,以吏曹言啓曰,今此社稷臘享大祭,終獻官李得臣,景慕宮臘享大祭,亞獻官李洪載,終獻官沈煥之,薦俎官李義弼,俱無職名,竝令該曹口傳付軍職,何如?傳曰,允。
兵曹口傳政事,副司直李得臣·李洪載·李義弼·沈煥之,竝單付。
趙鎭宅,以備邊司言啓曰,卽見忠淸監司朴宗岳,水使金明遇狀本,則今番漂漢人物件中,卜重難運者,折價留置於洪州牧,以待朝家處分云矣。彼人留置物件,以其問情中,所定之價,統以計之,則銀爲六百五十一兩零,而狀辭中其所劃給之方,於京於外,初不論陳,事極疎忽,該道道臣,從重推考,今則漂人旣到京師,分付戶曹,依數出給,至於留置穀物,仍屬該邑,俾補元還,而穀簿如或有裕,則竝與綿花等物,而從市直作錢,上送戶曹,恐似得宜,以此分付道臣,從便擧行後,使之論報本司,何如?傳曰,允。
趙鎭宅,以備邊司言啓曰,洪州長古島漂漢人,不日當上送矣。入接于弘濟院後,更爲問情,所着衣袴,分付各該司,依例題給,令領來譯官,仍爲領付鳳城,而定差員次次領往事,分付各該道臣,亦令義州府,預先馳通于鳳城將處,以爲渡江後護送之地,卽令槐院,撰出咨文,定禁軍,騎撥下送于灣府,使之傳給鳳城將處,轉致北京之地,何如?傳曰,允。
趙鎭宅,以兵曹言啓曰,宣薦內禁衛取才時,三技以上入格,單子書入之意,敢啓。傳曰,知道。
趙鎭宅,以訓鍊都監言啓曰,本局從事官四員內,尹光普·鄭亮采·徐有悌,俱爲差祭,具膺戶曹入直,今日省記,無以推移,依例以把摠代直之意,敢啓。傳曰,知道。
行左承旨閔台爀,左副承旨李鎭復,右副承旨李喆模,同副承旨李翼晉等,聯名疏曰,伏以臣等,俄伏見院啓批旨,而只緣臣等愚迷昏錯,猶不能仰認快施允從之聖意,深夜草啓,欲爲煩籲之計,致勤非常之敎,辭旨萬萬截嚴,有非臣子所敢聞者,臣等及承此敎,驚惶震剝,五情失守,直欲卽地溘然而不可得。聯陳自列之章,敢暴昏謬之實。伏願聖上,特命有司,亟治臣等之罪,以爲人臣妄錯者之戒焉。臣等不勝惶蹙俟勘之至云云。
以左承旨閔台爀,左副承旨李鎭復,右副承旨李喆模,同副承旨李翼晉等上疏,傳于洪明浩曰,其中閔台爀之擧措,有辱朝廷,何必深責?其餘比之台爀,亦云風斯下矣。台爀削職,其餘皆不敍。所謂自劾之章,還給。
辛亥十二月十八日未時,上御重熙堂。都承旨入侍時,行都承旨洪明浩,假注書趙台榮,記注官金良倜·承膺祚,以次進伏訖。上曰,右承旨入侍。出榻敎賤臣承命出傳,右承旨李晩秀進伏。命書傳敎曰,都承旨馳詣宗廟·景慕宮,奉審摘奸以來,右承旨馳詣社稷·永禧殿,奉審摘奸以來。命退,承史以次退出。
上在昌德宮。停常參·經筵。
李敏采啓曰,大司憲·執義·掌令·持平俱未差,監察茶時之意,敢啓。傳曰,知道。
申耆啓曰,今十二月二十二日,都目政事爲之之意,敢啓。傳曰,知道。
申耆啓曰,宣傳官試講,明日爲之事,命下矣。處所,以何處爲之乎?敢稟。傳曰,春塘臺爲之。
申耆啓曰,明日宣傳官試講時,參考官,以李晩秀·徐榮輔擬入事,命下矣。徐榮輔方在罷散中,何以爲之?敢稟。傳曰,敍用。
承旨前望單子入之,李敏采落點。
李晩秀啓曰,新除授承旨李敏采,方在罷散中,何以爲之?敢稟。傳曰,敍用。
兵曹口傳政事,副司直徐榮輔單付。
金達淳陞六,代以安廷善爲假注書。
以文臣朔試射試官望筒,傳于李敏采曰,不緊矣。日寒置之。
傳于李晩秀曰,近來下御題試泮儒,是何等待士之擧,育才之意,則所應製者,若非原居老學究,多是陞庠年少輩,此似微事,亦關紀綱。卿相子弟之不能嚴飭入送,其責,固在於爲其父兄,外此,身在時仕蔭官者,間或使鬚髮之皤皤者,雜於其中,其有未獲紅牌,則老少無異,焉敢息偃在家乎?以此意,自政院,嚴飭成均館及漢城府,後勿如前怠忽。至於蔭官之有實職,而無端不參者,榜出後,令內閣,相考試券,除非其子若孫之應製,而若有占便者,直捧拿處傳旨事,知悉。
傳于申耆曰,旣帖然,況閔台爀不竄,則趙尙鎭等及韓商新,不必竄,且渠輩適足疎暢民邑徒令受弊,殊非懋實之政,定配罪人趙尙鎭·李在學·李亨元·韓商新等,竝分揀。
傳于申耆曰,在外司僕正改差,前正仍任。
傳于申耆曰,時囚皆以草記,考律勘放。
以慶尙監司鄭大容狀啓,河東府使李謙會,限麥秋仍任事,傳于申耆曰,依狀請施行事,分付。
以慶尙監司鄭大容狀啓,修行之士,各別精抄,追于登聞計料事,傳于李敏采曰,十室之邑必有忠信,千里幅員,近百州縣,豈無一箇飭躬自修之士,而誠心求助之下,托以耳目未周回,以不可拘於期限,乃敢無艱漫漶,狀聞若此,則當初十行綸綍,歸之一張休紙乎?道伯所爲,不特駭然云耳。初欲直爲下于王府,施以違令之律,拿來差送之際,歲將翻矣,歲飜之後,卽式年應薦之年也,烏在其拔例搜訪之意乎?至於本道異於他道,俗尙則稱鄒魯,來歷則衆所知,眞所謂方以類聚,求之無沒捉之歎,得之有一鄕之論,則推諉爲事,敢欲挨免,擧措甚不取。言乎民事則事事後時,怨咨載路,言乎擧行則殆若有恃,怠慢睥睨,況出自邇班者,辜負若此,將以何面目,歸對前陛乎?萬萬無狀。爲先施以越俸十等之典,使嶺以南七十州人士,知朝廷之苦心。嶺南如此,則他道反隅。若或拖至歲後者,依嶺伯例越俸,仍令廟堂,三懸鈴星火嚴飭八道道臣,雖於除夕日封發,皆令莫逾今歲。而朝廷卽四方之表,抄選之命,已久矣,亦卽博採公議,須於今歲內擧行事,言于政府,使一世,曉然知朝廷之興勸正學,作成人才,兼欲踐初言之本意。
傳于李敏采曰,坐直承旨入侍。
李敏采,以備邊司言啓曰,洪州長古島漂漢人入接弘濟院後,使本司郞廳及譯官問情,則與領來譯官鄭思玄問情時問答,別無異同,故正書入啓,而今此漂人,皆願速歸云,卽爲發送,何如?傳曰,允。
申耆,以兵曹言啓曰,慶熙宮衛將李源,身病猝重,時月之內,無望供職,呈狀乞遞。輪番之任,不可久曠,改差,何如?傳曰,允。
申耆,以義禁府言啓曰,定配罪人趙尙鎭·李在學·李亨元·韓商新等,竝分揀事,命下矣。趙尙鎭·李在學·李亨元竝分揀,平安道慈山府定配,罪人韓商新卽爲放送事,分付該道道臣之意,敢啓。傳曰,知道。
辛亥十二月十九日申時,上御重熙堂。右承旨入侍時,右承旨李敏采,假注書趙台榮,記注官金良倜·承膺祚,以次進伏訖。上曰,金虎門·敦義門仍留事,分付。賤臣承命出傳。命敏采,書公事判付訖。命退,承史以次退出。
上在昌德宮。停常參·經筵。
藥房提調洪檍,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
王大妃殿·惠慶宮·中宮殿口傳問安。答曰,知道。
金履禧啓曰,大司憲·執義·掌令·持平未差,監察茶時之意,敢啓。傳曰,知道。
申耆啓曰,備邊司郞廳來言,今日賓廳日次,而大臣身病,不得來會云矣,敢啓。傳曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金履禧曰,蔭官皆當應製,明日輪對待下敎待令。
趙鎭宅,禮曹言啓曰,卽伏聞懿昭墓齋所,有不潔之事,致闕望日焚香之擧云故,極爲驚心。卽地發遣郞廳査實,則守衛官申光升以爲,三登居白哥爲姓者,適與相親,來過直中,病勢危重,出送于守僕房矣。十四日夕時,果爲身死,望日焚香,心甚不安,故未得擧行云。莫重齋所,容接病人,至於此境,已極萬萬駭痛,而況且焚香,何等至重至敬之事,而旣至於闕禮之境,則事當卽爲報本曹,以爲論勘之地,而將欲掩置,尙此不報,此實前所未有之事也,其爲駭痛,莫此爲甚。當該入直守衛官申光升,爲先汰去,其罪狀,令該府,拿問嚴處。以出直官言之,此等事狀,宜無不聞不知之理,而亦爲掩置不報,極爲駭然。一體汰去,其代,令該曹口傳差出,以爲推移入直之地,何如?傳曰,入番官,湖沿徒配,出番官汰去,守僕,令該曹嚴加懲罪,可也。
吏曹口傳政事,懿昭墓守衛官孟源大·申錫祚落點。
申耆,訓鍊都監言啓曰,年終放砲習放,今月二十五日設行於洗馬臺之意,敢啓。傳曰,知道。
申耆,御營廳言啓曰,東郊居本廳待年軍李英元,訓場里近處,中虎一頭,私獵捉納,故依例封進,而木三疋·布二疋爲先施賞,待元軍有闕,陞實付料之意,敢啓。傳曰,知道。
金履禧,義禁府言啓曰,時囚皆以草記,考律勘放事,命下矣。時囚罪人李文會傳旨內,御牌傳授,所關甚重,而輕信下隷,循例傳受之說,直詣該廳,致有煩稟之擧,事體所在,誠極未安。拿處,罪取考律文,則大明律不應爲條有曰,凡不應得爲而爲之事理重者,杖八十,大典通編推斷條有曰,犯私罪,杖八十,奪告身三等,犯枉法受贓外,笞杖竝收贖云矣。李文會杖八十收贖,奪告身三等。李家煥傳旨內,園幸凡事,不欲一毫貽弊,抑亦愚夫之所知,諸般事役,不煩民力,而最是治道一事之省費便民,在守令之勤慢,此非廣除闊治之謂也。橋之圮者亟繕,雪之積而卽掃然後,臨時可除倍用力之弊,而近見奉命史官書啓,廣州所管地方之一味委置,無異昨年云。此蓋距山城遼遠,官令不能行而然,然昨年處分之後,焉敢若此?拿問處之,罪取考律文,則大明律修理橋梁道路條有曰,凡橋梁道路,府州縣官,點視修理,務要堅完平坦,若失於修理者,笞三十,制書有違條有曰,凡奉制書有所施行而違者,杖一百,名例有曰,二罪俱發,以重者論,大典通編推斷條有曰,犯私罪杖一百決杖,告身盡行追奪,雜令條有曰,王府決杖者,代以金贖云矣。李家煥從重論,杖一百收贖,告身盡行追奪,竝放送,何如?傳曰,允。如有功議,各減一等。
辛亥十二月二十日辰時,上御春塘臺。宣傳官試講入侍時,行都承旨洪明浩,左承旨李晩秀,右承旨李敏采,左副承旨申耆,同副承旨趙鎭宅,假注書安廷善,記注官金良倜·承膺祚,檢校直閣徐榮輔,試官訓鍊大將趙心泰,禁衛大將徐有大,御營大將李邦一,以次進伏訖。上曰,左副,何房也?耆曰,推考房。上曰,兵·刑換房,可也。上曰,訓將進前。上曰,年前,聞訓鍊奉事李壽鳳,當去吏批末仕云,故使之仍任,以爲積仕後,依吏批久勤前例,當區處爲敎矣。今聞其瓜限,在於來六月云,今番都政,則邊將中,以爲區處之地,可也。心泰曰,誠好矣。上曰,大抵,本院久勤前例,如何?心泰曰,本院勤仕奉事五十員,以各處出身入屬,而無料隨行十五年以上仕滿後,陞權知奉事實祿窠,而此則無報久勤之例。權知奉事實祿官四十八員內,奉事中一員,以久勤,每都目遷轉,參軍八員內,一二三四參軍恒定權知參軍窠,而久勤一員,六月都政,報吏曹,臈月都政,則報兵曹,此是本院去官。吏批則小各司隨品擬望,兵批則單付訓鍊主簿,擬望邊將,而八員中,奉事最久勤一員,間都目報兵曹,五六七八參軍中,無論軍器寺訓鍊院,若有窠則居首五參軍,單付移差矣。上曰,然則本院去官,與文臣承文院·成均館·校書館分館,次次陞付去官之例,似爲一般矣。心泰曰,誠然矣。上曰,取見久勤冊子,則今番都政,本院久勤報兵曹者,爲二員,何也?心泰曰,一員,六月都政未及區處,故爲陳窠,而一員則今番所報者云矣。上曰,猶未昭詳,更爲詳問於兵曹,宜矣。上曰,自孝廟朝,有鷹司貢物獻雉之規,每歲宣傳官試講日,使之分喫,此是流來美規,而今日卿等,亦入來,故已令備置。訓將及禁將·御將,率宣傳官先去炙食,其餘則分給訓鍊院·軍器寺官員,可也。仍宣饍入侍諸臣。上命書傳敎曰,日次儒生副講書啓,上齋生,旣命應製,而間因酬應甚煩,今始應製箋,三上一進士安光宇,大學具諺解一件賜給,三上二進士尹益烈,䪨書一件賜給,三中進士李德運,三下一生員李寅默,三下進士李光顯等九人,次上生員李允謙等八人,紙筆墨當分等施賞,而皆令泮儒應製頒賞日待令事,分付。洪明浩所啓,同罪未敍人,隨卽提稟事,曾有定式矣。左承旨李晩秀,右承旨李敏采,行副司直李秉模,旣已蒙敍除職,而前承旨李集斗·徐邁修,前宣惠廳堂上鄭昌順·徐有隣·尹蓍東·金文淳,俱是同罪之人,故敢此仰達矣。上曰,竝敍用,可也。出擧條命退,諸臣以次退出。
上在昌德宮。停常參·經筵。
申耆啓曰,禁衛營將官來言,今日本營軍兵,日次〈私習〉云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
申耆啓曰,大司憲·執義·掌令·持平俱未差,監察茶時之意,敢啓。傳曰,知道。
傳于洪明浩曰,都承旨·右承旨入侍。
傳于申耆曰,左承旨·左副承旨入侍。
傳于趙鎭宅曰,明日以後,誓戒及親祭坐齋相値,抄啓文臣·宣傳官年例計劃頒賞及進箋,明日爲之。
內閣啓曰,抄啓文臣頒賞,以明日爲之事,命下矣。處所,以何處爲之乎?敢稟。傳曰,以明光門爲之。
承旨前望單子入之,李集斗·沈晉賢落點。
吏曹口傳政事,以姜文會·金憬爲吏曹佐郞。
兵曹口傳政事,副司直李晩秀,副司果李明淵·鄭魯榮·金達淳竝單付。沈晉賢啓曰,假注書安廷善·趙台榮,身病猝重,勢難察任,今姑改差,何如?傳曰,允。
沈晉賢,以吏曹言啓曰,明日親臨都目政事時,本曹郞官不可不備,而佐郞韓致應未肅拜,佐郞韓商新,投竄分揀後,未及上來,竝改差,其代口傳備擬以入之意,敢啓。傳曰,知道。
李敏采,以義禁府言啓曰,李文會杖八十收贖,奪告身三等,李家煥杖一百收贖,告身盡行追奪,照律草記批旨內,如有功議,各減一等事,命下矣。李文會十二代祖恕長,敵愾功臣,慶恩府院君外曾孫云,功議各減一等,杖六十收贖,奪告身一等,李家煥五代祖尙毅,扈聖原從功臣云,功減一等,杖九十收贖,奪告身四等之意,敢啓。傳曰,知道。
李敏采,以義禁府言啓曰,懿昭墓守衛官申光升湖沿徒配事,承傳,啓下矣。申光升忠淸道唐津縣興世驛,徒三年定配,而以承傳內辭意,具罪目,依例發遣府羅將,押送配所,何如?傳曰,允。
辛亥十二月二十一日辰時,上御重熙堂。左承旨·左副承旨入侍時,左承旨李晩秀,左副承旨申耆,假注書安廷善,記注官金良倜·承膺祚,以次進伏訖。上曰,泮儒應製試券,幾軸入來耶?耆曰,更未入來耳。上曰,今番則欲爲廣取比較,擇其居首施賞矣。耆曰,誠好矣。上曰,今日入直諸臣應製時,玉堂及吏·兵曹入直郞廳,使之應製,而翰·注亦爲製進,可也。命退,諸臣以次退出。
辛亥十二月二十一日未時,上御重熙堂。都承旨·右承旨入侍時,行都承旨洪明浩,右承旨李敏采,假注書趙台榮,記注官金良倜·承膺祚,以次進伏訖。上命書傳敎曰,左承旨·右副承旨許遞,前望單子入之,待下批牌招察任。又命書傳敎曰,泮儒應製,旣揭四題,當各取其魁,而在家之作,異於臨試,不可遽然論賞,每題各取優等二十人,明日進箋殿座時,當別爲試取,定其高下。以此令成均館知悉,使之待令,文任亦令入侍。兩銓長,皆兼文任,與都政相値,都政,以親政爲之事,分付,處所,以進箋處所爲之,該房知悉。上曰,明日殿座,別雲劍外侍衛,以入直擧行。出榻敎命退,承史以次退出。
上在昌德宮。停常參·經筵。
藥房提調洪檍,副提調洪明浩啓曰,節屆隆冬,寒事轉甚,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?元子宮氣候,何如?臣等不任區區伏慮,敢來問安,竝此仰稟。答曰,知道。王大妃殿·惠慶宮·中宮殿,藥房口傳問安。答曰,知道。
李敏采啓曰,大司憲·執義·掌令·持平俱未差,監察茶時之意,敢啓。傳曰,知道。
傳于申耆曰,侍衛軍兵毛具。
傳于洪明浩曰,昨見於試券,知其闋服。都政日,飭諭銓臣也,尋常收錄,猶且不置,況甘盤故人之子乎?前郡守尹守翼復職,見窠擬入事,分付銓曹。
兵曹參判前望單子入之,李集斗落點。
假注書安廷善改差,代以李翊模爲假注書,假注書趙台榮改差,代以李德鉉爲假注書。
吏曹堂上前望單子入之,參判李在學,參議沈煥之落點。
承旨前望單子入,李在學落點。
吏曹參判前望單子入之,朴祐源落點。
以全羅監司鄭民始狀啓,道內人才別薦事,傳于趙鎭宅曰,八道之中,唯完伯,知朝令之不可踰越乎?式年薦三人外,今番別薦命下之後,又以二人,趁都政狀聞,而諸道尙此杳然。勘罪之擧,已有日前傳敎,而先從湖南別薦二人,今日政調用,式年薦中首薦,亦令今日政調用,以示信令之意。
傳于申耆曰,親政入侍。
都政。吏批,以金健柱爲漢城主簿,申大有爲司圃別提,朴瀅源爲敦寧主簿,吳載鎭爲繕工主簿,尹耆東爲綾州牧使,金弘道爲延豊縣監,李英胄爲新寧縣監,金直休爲德山縣監,李鴻運爲稷山縣監,尹序東爲泰川縣監,趙雲衢爲橫城縣監,趙文彦爲竹山府使,李潤吉爲長湍府使,李運昌爲三和府使,權就一爲南海縣監,李潤吉爲陽德縣監,李持淳爲平陵察訪,呂龜周爲保安察訪,洪聖臣爲銀溪察訪,趙錫晦爲幽谷察訪,金膺著爲良才察訪,徐有大爲左尹,蔡廷夏爲工曹參判,李思祚爲刑曹參議,李羽晉爲奉常正,鄭來百爲奉常判官,李秉模爲宗廟提調,李冕膺爲中學敎授,李晴爲東學敎授,李秉淳爲內贍直長,趙用鎭爲敬陵直長,洪履簡爲尙瑞直長,李涑爲英陵令,宋厚淵爲敬陵令,南履範爲昌陵令,金在淳爲敦寧判官,李厚生爲慶基殿令,南羲老爲掌樂僉正,曺允精爲繕工副正,申大有爲工曹佐郞,南達孫爲禮曹正郞,申昕爲藍浦縣監,李宗憲爲泗川縣監,白泳鎭爲咸從府使,金志和爲康津縣監,鄭弼祚爲興德縣監,蔡祉永爲麒麟察訪,朴煋爲平丘察訪,李懋爲三和府使,李義度爲社稷令,朴師默爲吏曹佐郞,鄭昌耆爲掌樂主簿,洪履簡爲引儀,洪大協爲尙瑞副直長,李國柱爲繕工副奉事,林淵浩爲禁府都事,任尙濂爲司饔奉事,金弼龍爲司藝,鄭致綏爲尙衣僉正,李宗明爲長寧殿令,朴瀅源爲監察,李義度爲楊口縣監,趙明師爲新昌縣監,朴祉源爲安義縣監,洪大協爲尙瑞直長,黃道源爲宗廟副奉事,朴世英爲氷庫別檢,尹瑩爲典簿,李英孝爲濟用主簿,申大復爲氷庫別提,申光岳爲典籍,申馥爲司成,趙鎭坤爲漢城判官,李顯采爲判校,成殷柱·鄭璯爲兼引儀,李國柱爲尙瑞副直長,鄭昌耆爲漢城主簿,李鴻祥爲活人別提,金樂海爲造紙別提,金樂禧·柳相文爲司圃別提,李翊模爲宗簿主簿,李德鉉爲典籍,柳得恭爲濟用判官,李翊模爲兵曹佐郞,金基普爲繕工副奉事,吳在鎭爲禁府都事,鄭魯榮爲典籍,李明淵爲宗簿主簿,金世楨爲瓦署別提,洪履簡爲禁府都事,趙華錫爲刑曹正郞,申思益爲工曹佐郞,丁志德爲韓山郡守,李德鉉爲兵曹佐郞,司僕正李庚運,河東府使李謙會,陽川縣監李敦源,泰川縣監李東稷,仍任事承傳,以李明淵爲兵曹正郞,鄭魯榮爲兵曹佐郞,金達淳爲宗簿主簿,韓在中爲典牲主簿,鄭根爲繕工主簿,田斗興爲氷庫別提,李普漢爲三和府使,林懋遠爲固城縣令,典籍二單朴在冀·李泰熙,奉常主簿單李漢喬,以李洪載爲大司憲,金履翼爲大司諫,尹序東爲執義,韓光植·金寅燮爲掌令,崔履亨·李德鉉爲持平,朴瑞源爲獻納,李明淵·金達淳爲正言,成德雨爲校理,李顯默爲副校理,申馥爲修撰,崔景岳爲開城經歷,徐邁修爲禮曹參議,尹東晩爲兵曹參知,尹魯東爲兵曹佐郞,申光直爲工曹佐郞,金晦彬爲兵曹佐郞,柳秉均爲肇慶廟令,宋時淵爲掌樂主簿,尹玄錫爲社稷令,徐日輔爲敦寧主簿,金東覽爲引儀,朴宗明爲東部都事,李彦祐爲軍器正,金鼎國爲右通禮,吳泰賢爲司成,鄭昌耆爲刑曹佐郞,姜克成爲宗簿主簿,泰陵直長趙用鎭,司饔直長李憲圭相換,以李尙寯爲典籍,金壽祖爲英陵參奉,高時良爲齊陵參奉,奇學祚爲敬陵參奉,趙榮錫爲禮賓參奉,韓昇裕爲典獄參奉,沈能鎭·許㬘爲假引儀,鄭燧爲肇慶廟別檢。兵批,以黃昇源·曺允亨·李應爀爲副摠管,閔修益爲忠翊將,李喆懋爲訓鍊判官,李遇爲忠翊將,朴志弘爲訓鍊副正,吳文常爲公州營將,洪龍健爲平安中軍,申光輅爲羅州營將,李運昌爲水原中軍,李宗三爲江原,二字缺許侙爲慶尙左兵使,柳相燁爲統虞候,李明會爲全羅左水虞候,金坊爲別害僉使,李秉道爲高山里僉使,金鼎澤爲東嶺僉使,李應燁爲草芝僉使,韓宗一爲椒島僉使,朴潤蕃爲注文僉使,李東延爲蒜山僉使,李壽榮爲吾叉浦僉使,金聲九爲許沙僉使,柳鎭垕爲委曲僉使,韓興雲爲加背梁萬戶,李光漸·李尙岳爲訓鍊僉正,趙恩錫爲訓鍊主簿,金守基爲北虞候,金始喆爲開雲浦萬戶,李甲會爲宣傳官,沈弘祖爲都摠都事,韓師貞爲訓鍊判官,金擎夏爲薺浦萬戶,李祥僑爲金甲島萬戶,車碩祿爲天城萬戶,丁昌百爲助羅萬戶,劉寬澤爲德津萬戶,鄭光周爲濟物萬戶,金玉良爲在德萬戶,金春光爲撫夷萬戶,朴仁儉爲森森坡萬戶,朴東煥爲造山萬戶,金敏重爲黃龍別將,申益文爲首陽別將,金弘哲爲林土別將,金世徵·金德尙爲慶熙將,李尙德·尹範益·李文道爲訓鍊主簿,金處升爲多大僉使,金鼎爲幕嶺僉使,李弘淵爲所已僉使,林德弘爲長木浦萬戶,崔天逵爲舊所非萬戶,金爔爲訓鍊正,李潤集爲訓鍊副正,李海範爲訓鍊判官,李雲祜爲訓鍊主簿,金孝建爲文兼,元永麟·許浣·田遇聖·黃勉基爲宣傳官,黃仁燁·趙一源·張守初爲武兼,李寬福·尹命信·金麗行·申秉周爲部將,韓澤謨·金振英·崔命鎰·文載玄·崔大雄·李興材·沈學祖爲守門將,柳啓源爲東道參軍,金鎭五爲西道參軍,元永龜爲全羅兵虞候,李光浹爲忠淸水虞候,林懋遠爲訓鍊僉正,金載遂·梁鎭衡爲加設判官,朴思勉·鄭東弼·朴徵憲爲加設主簿,朴廷吉爲五衛將,李魯植爲忠翊將,李衡民爲部將,張東源爲守門將,廣州中軍單李文協,訓鍊僉正方處義,判官金學麟,主簿梁鎭衡·黃在中·李重恒,以上減下,訓鍊主簿單金泰慶,同知單河泳,僉知三單李敬大·李益懋·李胤謨,以朴尙觀爲長水別將,李榮大爲部將,洪棆爲訓鍊僉正,徐潤璞爲中樞都事,金宗喆爲訓鍊主簿,副司直洪秀輔·蔡弘履·趙尙鎭·李亨元·李頣祥·洪聖淵·尹尙東·金夢華·宋鍈·李思祚·林濟遠·李百亨·尹東晩·尹弼秉·具修溫·李義鳳·金光岳·權以綱·金履禧·李羽晉·鄭昌順·尹蓍東·徐邁修,副護軍柳雲羽·權坪·吳文常·申光輅·金世徵·李喆純·金宗洙·李顯益,副司果李箕明·李光逵·郭海濟·李賢運·李彦豐·李毅和·韓祜增·宋碩弼·洪禹九·金聲贊·金尙裕·金光郁·李基成·李德升·吳廷佐,舊乫波知權管李秉訥,江口權管崔宗嶸,楸仇非權管金德信,四巖權管金成見,廟洞權管金邦郁,梁永萬洞權管金起福,以上竝單付。
假注書李翊模陞六,代以金履載爲假注書,假注書李德鉉陞六,代以鄭尙愚爲假注書。
趙鎭宅啓曰,新除授弘文館副校理李顯默,時在京畿長湍地,修撰申馥,時在慶尙道安東地,經筵入番事緊,斯速乘馹上來事,下諭,何如?傳曰,允。
趙鎭宅啓曰,校理成德雨,牌不進罷職傳旨,今方捧入,而副校理李顯默,修撰申馥俱在外,玉堂上下番俱空,已至多日,事甚未安。未差之代,政官牌招,開政差出,待下批牌招,以爲推移入直之地,何如?傳曰,待開門牌招開政。
傳于申耆曰,大抵迎送之際,民反受害,況來者未必百勝於去者,其害尤當如何?湖南二倅,以題目觀之,該曹之降考,雖似然矣,此時守令之數遞,亦甚可悶。康津·興德兩邑守令望筒,竝勿施,其兩倅之堪任與否,仍遞與否,欲問于道臣決之,令該曹,卽爲關問該道,使之狀啓。
以京畿監司徐鼎修啓本,窮經修行人開錄事,傳于趙鎭宅曰,此人,係是時仕,今日政不可收用,而欲見之,使之明日來待。
以平安監司洪良浩狀啓,泰川縣監李東稷,令該曹,催促還任事,傳于洪明浩曰,觀其題目,特命差代,又見狀辭,苟非太不堪任,莫如委任而責成,泰川前縣監李東稷,依狀請仍任事,回諭。
以平安監司洪良浩狀啓,雲山等五邑,自來年正月,依元賑例,排巡分賑事,傳于趙鎭宅曰,觀於營賑之啓,而民事之困窮可知,言念方春賙活,恫若在己,自今至畢賑報來之日,無非西顧不遑食之日,聞此敎,道伯看作例飭,邑宰不能竭誠,朝家自有衣繡之虎,虎其不犯人乎?與其見犯而僨歸,曷如善爲而分憂乎?先將此意,令廟堂,嚴飭該道。
李敏采,以司饔院言啓曰,本院奉事趙用鎭,今日政,泰陵直長遷轉,而今年柴場摘奸後,明年燔造物力,旣已區處矣。莫重燔造之任,不可付之於手生之人,依例相換,以爲竣事之地,何如?傳曰,允。
洪明浩,以吏曹言啓曰,泰川縣監李東稷,因傳敎催促,纔已下送之意,敢啓。傳曰,知道。
申耆,以兵曹言啓曰,新除授多大浦僉使,身病猝重,時月之內,萬無登途赴任之望,呈狀乞遞。實病旣如此,則邊上重鎭,不可久曠,依例罷黜,何如?傳曰,允。
申耆,以壯勇營言啓曰,本營善騎將李懋,今日都政,三和府使遷轉矣。本營設施未久,將領數遞可悶,且有水使承傳,則防禦使履歷,別無關緊,前善騎將李懋,仍任,何如?傳曰,允。
傳于趙鎭宅曰,近來俗樣,太過於循蹈守轍。用人一政足矣,何事乎激揚?取人一試官足矣,何有乎造化?以是之故,未出身之儒士等,亦敢效尤朝紳而痼弊成習。泮中應製,卽其中一事也。科作之試製則廉恥放倒,下此,雖御書之題,御考之試,不顧體面之莫重,輒皆占便圖避,事之駭痛,莫甚於此。此所以昔在盛時,四韻律賜大科,又或頻試泮儒,竝付全榜及第,又或別賜生進直赴者也。昨旣特敎,申飭於泮儒,而今又臨門更試,其居首者,須有拔例處分,可以信令。表三中參奉申龜朝,賦三中幼學蔡弘遠,古詩二上前縣監申光河,竝特賜大科及第,表三下一進士尹益烈,三下二進士李致薰,三下三生員李弘遠,三下四進士李鍾夏,賦三下一進士崔光泰,三下二前都事申翼顯,三下三幼學李壽薰,三下四參奉金基普,古詩三下一幼學吳泰曾,三下二副司果鄭東愈,三下三幼學李載南,三下四幼學申惠淵,各給二分。其中尹益烈之連三日優等,無異於貫三場。文學政事,雖非一致,前頭百里之階梯,舍文學,亦豈他求?參奉一窠,已儲置,令該曹口傳差出。
吏曹口傳政事,以尹益烈爲長陵參奉。
李敏采,以刑曹言啓曰,因禮曹啓辭懿昭墓齋所,有不潔之事,致闕望日焚香,守僕,令該曹,嚴加懲罪事,命下矣。取考律文,則大明律,宮闕條有曰,擅入兆域門內者,杖一百,守衛官軍有故縱者同罪,詐僞條有曰,報上不以實者,杖八十,徒二年,名例云,二罪俱發,以重者論。懿昭墓守僕洪弼輝,依此律,從重決杖八十後,黃海道鳳山郡徒二年定配,卽爲押送之意,敢啓。傳曰,知道。
獻納金翰東疏曰,伏以,臣以地則疎逖之甚,以人則駑下之極,猥蒙謬恩,備員經幄,靦面隨行,于今二年矣。涓埃莫報,醜拙隨露,向日臺言,果是着題,幸蒙薄罷之恩,退伏故山之廬,祗自惶恐而已。不意今月初三日,伏奉前月十八日所下有旨,以臣爲司諫院獻納,使之乘馹上來,獻替之任,不輕而重,如臣愚陋,又何得此?恩出分外,榮動鄕曲,承命懍蹙,不知攸措。顧臣此身,非臣所有,旣不敢以冒進爲嫌,惟自以竭蹶爲義,有除輒膺,聞命卽趨。況今承諭差晩,期日甚迫,固宜促裝趲程,恭俟嚴命,見又此歲垂罄,新正不遠,尤宜趨進賀班,少伸微分。而第臣稟質,本自虛脆,筋力早已衰竭,尋常起居,亦不猶人,迺者數千里往役,旣緣忙急,屢涉危驗,雖僅生還,實難支吾。重以素痼痰癖之症,挾寒闖肆,委頓床笫,閉塞窓牖,有如寒蟲之坯蟄者,殆已旬月,以此病情,無望自力。惟是感激恩私,怵畏義分,扶曳登途,纔到嶺底,而風寒所觸,感冒添劇,雖欲强以寸進,其勢末由,伏枕惶懍,無以爲心。今臣旣不得趁限膺命,則亦不敢遲回隱默,自外於天地父母之前,敢將疾痛之呼,仰瀆崇嚴之聽。伏乞聖慈,特加鑑諒,亟遞臣新除之職,仍治臣逋慢之罪,千萬幸甚。臣於丐免之餘,敢以目下民憂,略陳愚見,伏惟聖明垂察焉。今年潦水之災,挽近所無,八路之中,三南尤甚,三南之中,嶺南尤甚。野邑沿江之處,或滙而浸,峽郡濱水之地,或潰而沙,田疇墊沒,閭閻漂泊,自安東·奉化,至榮·順·龍·醴之間,太半是大川之潰而沙者,自尙州·善山,至仁·漆·金·海之上,太半是大江之滙而浸者也。風沙極目,滿野無靑,雖是素饒之家,無以自活,哀此煢獨之民,其何能穀?冬序未盡,已有轉徙之苦,及其春來,難免饑餓之憂,此實臣愚耳目之所及者,而民情魚喁,氣像慘目,臣未知廟堂之上,有何籌劃,可以爲明春賑濟之資耶?然惟今年被災,異於他年,水害之有淺深,而農形不一,一道之中,南北或殊,一邑之中,彼此差間,至於一坊一里,隨處不同。間或有彼勝於此,則稱以稍優,優者亦非常年之優,而比諸偏甚之處,猶可謂之差優,故分以爲稍實·之次·尤甚三等,凡諸擧行之道,易致虛實之相蒙,勢固然也。今以糶糴一事而言之,頃者分等停退之令,實出於我聖上恤窮之至意,而列邑奉行之際,邑非尤甚,則里雖尤甚,未蒙實惠,刮毛於龜背,生水於槁木,里胥叫呼,閭里騷擾,無告之民,豈不可哀耶?先民有言,催科無擾,是催科中撫字,今年催科,正宜無擾。臣則以爲,糴政未畢之前,被災尤甚之處,一倂停退,明春賑濟之策,預先講究,斷不可已也。抑臣因此而思之,近來民生之困瘁日甚,戶口之減縮歲異者,專由於糴糶之弊也。夫國無三年之蓄,不得以爲國,還穀亦蓄儲耳,窮春播種之資,儉歲賙賑之具,不可謂無利於民,而但其前期與民,及時徵責不免,御以刑獄,驅以督迫,宋臣蘇轍所謂,錢入民手,雖良民不免費用,及其還納,雖富民不免違限,鞭笞必用,州縣多事者,不獨爲當時之憂,而正是今日糶糴之謂也。況其豆太米租,名色無數,營閫州鎭,節制多門,有缺與高捧之弊,有那移換賣之弊,有貧民流亡,代徵隣族之弊,有吏緣爲奸,詭受橫侵之弊,種種弊端,不一而足,此弊不祛,則適足爲病民之資耳。以故貧窮之民,畏糴如虎,必欲巧避戶籍,苟免受糶,每値式籍,十室九空,其罪固可責,而其情則甚可矜。臣則以爲,今之還糴,雖難盡爲變通,亦宜稍加均平,穀多民少則減其穀,民多穀少則增其穀,萬戶之邑,約留穀六七萬斛,千戶之邑,約留穀六七千斛,大則一戶歲給三四斛,小則一戶歲給二三斛,嚴立科條,折半留儲,以備不虞之費。至如耗穀,無論元會·別會,一切定式,作錢代納,計戶量穀,逐歲爲常,俾無升斗加減之弊,則民知受食之定數,吏絶幻弄之奸竇,而民間切己之瘼,可以少除矣。伏願將臣所陳,出付廟堂,商確而裁處焉。臣今因乞遞,適有所陳,敢復尾陳焉。凡係辭職之懇,或以廉防,或以疾病,皆不可得己者也。有章必達,乃所以使之自盡,而近則不然,謂其有異於言事,不許捧進,故輒以四無模稜者一二端,依樣安排,黽勉添附而後,纔免退却,此何道理,此何事面?下所以事上者太欠誠實,上所以待下者亦近迫阨,其在通下情開言路之道,決不宜因循如此。此後章牘,無論緊慢,竝令毋滯,此亦臣區區之望也。臣無任兢惶屛營祈懇之至,謹昧死以聞。答曰,省疏具悉。停還事,曾下朝令,不啻申複,則爾言如此,此道伯·守令之罪也。守令之不勤,莫能察飭,尤豈非道伯罪上添罪之端乎?大抵,停與代捧,自秋間,十行諄複,眷眷於備豫之政,而頒令緩期,民間未知,自有多少容奸之弊,一則道伯之不職,二則道伯之辜負。然歲翻不遠,開倉在卽,到今停糴二字,非可論。均穀事,何待爾言?已勤屢飭矣。三司辭職疏,非言事勿捧事,雖似近例,自有先朝定式受敎,今不可容議。
辛亥十二月二十二日辰時,上御明光門。親臨都政,抄啓文臣進箋,應製儒生試取入侍時,行都承旨洪明浩,行左承旨李集斗,右承旨李敏采,左副承旨申耆,右副承旨沈晉賢,同副承旨趙鎭宅,假注書李翊模·李德鉉,記注官金良倜·承膺祚,檢校直閣鄭東俊·尹行任,吏曹判書吳載純,參判李在學,參議沈煥之,正郞兪鉉章·鄭㝡成,佐郞姜文會,兵曹判書徐浩修,參議李夔,參知金履翼,正郞李益洙·李冕膺·安經心,佐郞李東埴·鄭觀輝,以次進伏訖。引儀引進箋抄啓文臣,副司正李明淵·金達淳,前修撰金羲淳,副司正宋知濂,副司果嚴耆,副司正鄭魯榮,副司果丁若鏞·崔璧,副司正安廷善·徐有榘·李羲甲,副司果金履喬·洪秀晩,副司正金履載·朴宗京·尹行直,副司果趙得永入,行四拜禮,進箋如儀訖。上曰,儒生試取時,藝文提學吳載純,弘文提學徐浩修,都政進,代檢校直提學李秉模,檢校直閣李晩秀·徐榮輔,大司成金方行爲試官。出榻敎載純曰,守令多窠,今當差出,而未準朔禁軍將及營將·邊將·虞候·中軍·都事·守令·察訪竝擬,何如?上曰,依爲之。出擧條載純曰,蔭仕六品官之陞五品者,每於過都政後照擬,而見今在職者,絶無經一考之人,故五品官無以推移備擬。未經一考之人,依例勿拘陞擬,何如?上曰,依爲之。出擧條載純曰,今都目大政,各岐仕滿應遷者,相避及未準朔監察·禁府都事,戶曹·刑曹·工曹·漢城府郞官,平市署官員,五部令各司久任時推人員,竝擬,何如?上曰,依爲之。出擧條載純曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶不得爲之故,當出六品者,未免積滯,依例遷轉,何如?上曰,依爲之。出擧條浩修曰,慶尙左兵使,今當差出,而擬望之人乏少,未準朔禁軍將,竝擬,何如?上曰,依爲之。出擧條浩修曰,各道營將·中軍·虞候,今當差出,而擬望之人乏少,未準朔守令·虞候竝擬,何如?上曰,依爲之。出擧條浩修曰,忠翊衛將番次苟艱,在外衛將改差,何如?上曰,依爲之。出擧條浩修曰,守門將金聲贊,今番都政仕滿,而有限今朔罰直之命,不敢陞六,故敢此仰達矣。上曰,陞六,可也。出擧條上命書傳敎曰,守令·邊將初仕,各別擇差,忠臣子孫,淸白吏子孫,西北人,竝調用。注書·尙瑞院官員,依例陞六。上曰,兵曹參判前望單子入之。入之。李集斗落點。上曰,承旨前望單子入之,待下批牌招,先入侍,後謝恩。出榻敎承旨前望單子入之。李在學落點。命吏·戶換房。仍命書榻敎曰,吏曹參判前望單子入之,待下批牌招,先入侍,後謝恩。吏曹參判前望單子入之。朴祐源落點。以寶劍望筒,命書傳敎曰,未差摠管,今日政差出,待下批,望筒修正以入。上命應製試官檢校直提學李秉模等,書詩賦表題,揭于題板,儒生等行四拜禮,上入小次。命書傳敎曰,當該禁喧郞廳汰去。又命書傳敎曰,宗簿主簿李翊模,典籍李德鉉改差。上曰,吏兵批望筒,纔入二十餘度,將欲拖至來年臘月耶?政色書吏,施懸罰,催促望筒入啓後,解放,可也。仍命未肅拜兵曹郞廳·宗簿主簿·典籍竝改差。出榻敎上曰,多大浦僉使改差草記不下矣,代望之遽然入啓,何也?問于兵判以奏,可也。賤臣承命出傳回奏曰,問于兵曹判書,則錯認草記之啓下,先入望筒,不勝惶恐云矣。耆曰,多大浦僉使改差草記未下之前,先入望筒,事甚不察,當該銓官推考,何如?上曰,依爲之。出擧條耆曰,今日政,新除授玉堂,竝牌招,以爲推移入直之地,何如?上曰,依爲之。出擧條都摠管邊得讓,歷過小次前,上曰,誰也?耆曰,邊得讓也。上曰,入小次揭帳幄之時,初無入侍之命,而外臣,焉敢率爾往來?兵判雖爲政事,不能申飭此等事乎?出問,可也。耆曰,都摠管邊得讓,無端歷過於小次之前,事體所在,誠極未安,推考,何如?上曰,依爲之。出擧條上出小次,陞御座,命全羅監司狀啓別薦五人中,上行三人,先擬初仕望以入。仍敎曰,親政時,吏郞例伏於吏判前,書草望筒,而今皆無所爲而伏於後班,今則古規盡無乎?載純等不能對。
上在昌德宮。停常參·經筵。
藥房提調洪檍,副提調洪明浩啓曰,親臨大政,勞動旣多,伏未審夜間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。
王大妃殿·惠慶宮·中宮殿,藥房口傳問安。答曰,知道。
申耆啓曰,禁衛營將官來言,今日本營軍兵,日次私習云矣,敢啓。傳曰,知道。
申耆啓曰,御營廳將官來言,今日本廳軍兵,日次私習云矣,敢啓。傳曰,知道。
傳于趙鎭宅曰,出宮門路,以協陽門爲之。傳于申耆曰,守令·邊將入侍。左議政蔡濟恭,依下敎,來待矣。傳曰,入侍。
申耆啓曰,假注書鄭尙愚,時無職名,令該曹,依例付軍職,冠帶常仕,何如?傳曰,允。
傳于李敏采曰,兩司未署經諸臺,除署經行公。
趙鎭宅啓曰,親臨受誓戒時,讀誓文官,當爲進參,吏曹判書吳載純,方在呈告中,卽爲牌招,何如?傳曰,允。
趙鎭宅啓曰,吏曹判書吳載純,牌不進推考傳旨,今方捧入,而莫重誓戒讀誓文官,不可不備,如是違牌,事甚未安,更卽牌招,何如?傳曰,允。
趙鎭宅啓曰,吏曹判書吳載純,再牌不進推考傳旨,今方捧入,而親臨誓戒,讀誓文官,不可不備,連事違召,無意承膺,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
趙鎭宅啓曰,親臨受誓戒時,鹵簿使,當爲進參,兵曹判書徐浩修,方在呈告中,卽爲牌招,何如?傳曰,允。
趙鎭宅啓曰,兵曹判書徐浩修,牌不進推考傳旨,今方捧入,而殿座時,鹵簿使不可不備,更卽牌招,何如?傳曰,允。
趙鎭宅啓曰,兵曹判書徐浩修,再牌不進推考傳旨,今方捧入,而謂有身病,陳疏到院,原疏纔已還給矣。親臨誓戒鹵簿使不可不備,而如是違牌,事甚未安。所當更請牌招,而係是一日三牌,何以爲之?敢稟。傳曰,更爲牌招。
以吏曹參議沈煥之,牌不進罷職傳旨,傳于趙鎭宅曰,只推。
傳于趙鎭宅曰,玉堂前望單子入之,待下批,牌招察任。
玉堂前望單子入之,校理申獻朝落點。
趙鎭宅啓曰,新除授校理申獻朝,方在削職中,何以爲之?敢稟。傳曰,給牒敍用。
傳于申耆曰,侍衛軍兵毛具。
兵曹,以申㬚爲守禦中軍。
傳于李敏采曰,何足責?充軍罪人任屹放送。
傳于李敏采曰,拿處監察,令該曹口傳相換。
吏曹,監察李儀亨,漢城主簿尹守翼相換,監察姜世揆,典籍申光岳相換。
傳于趙鎭宅曰,誓戒在今日,卿宰·侍從罷削人員,竝敍用,仍令今日政,付軍職。
趙鎭宅,以弘文館言啓曰,本館下番闕直,事甚未安,今日政,新除授玉堂,待下批,仍卽牌招,以爲推移入直之地,何如?傳曰,允。
李在學,以吏批言啓曰,今此親臨誓戒時,協律卽不可不備,而掌樂院正趙彦哲在外,今姑改差,其代擬入之意,敢啓。傳曰,知道。
李在學,以吏曹言啓曰,卿宰·侍從,堂上·堂下罷削人,敍用付軍職事,命下矣。延豊君李,今日政,當爲付職,而矇未照察,未卽擧行,昏謬之失,不勝惶恐,而原單子書入之意,敢啓。傳曰,知道。
吏曹,延豊君單李。
有政。吏批,判書吳載純呈告,參判朴祐源進,參議沈煥之牌不進,行都承旨洪明浩進。以尹光普爲校理,金羲淳爲修撰,李亨元爲刑曹參判,李秉喆爲掌樂正,尹守翼爲漢城主簿,李集星爲韓山郡守,朴鼎明爲橫城縣監,吳泰賢爲陽德縣監,申獻朝爲南學敎授。
兵批,判書徐浩修病,參判李集斗入直進,參議李夔病,參知金履翼病,左副承旨申耆進。副護軍李得濟·朴宗來·崔烜·李殷模·權儐·任長源·鄭東觀·李日運,副司直申應顯·具㢞·金文淳·閔台爀·金翊休·李東顯·兪彦脩·李邦榮·李鎭復·李兢模·李翼晉·曺允大·閔昌爀·宋民載·沈興永·成德雨·姜忱·柳匡天·李尙友·尹悌東·趙恪·沈奎魯·朴孝成,副司果朴奎淳·李運行·張至冕·李升運·金羲淳·張至顯,副司正鄭尙愚竝單付,守門將金志和仍任事承傳。
以惠民署薦狀,慶尙道審藥崔必恭差送事判付內,制其恒産,養其良心,卽富方穀之政敎,其在勸善之道,烏可不然?然本有良心,共乏恒産之署生輩,眼穿涎流者,能無悵然落莫之歎乎是乙喩,第二窠差送,雖滿瓜,加一瓜事,分付爲良如敎。
以京畿監司徐鼎修啓本,廣州幼學鄭赫膺,不得過婚事,傳于趙鎭宅曰,待成婚,卽爲狀聞,仍令地方官,優數顧助勸婚。
以江華留守柳戇狀啓,癘疫死亡人還上停退,令廟堂稟旨分付事,傳于申耆曰,依狀請施行事,回諭。
李在學,以吏曹言啓,昨日政,齊陵參奉高時良之良字,誤以俊字書啓,至蒙天點,副望蘇洙中之中字,落漏不書,臣等不審之失,不勝惶恐,而原單子改付標以入之意,敢啓。傳曰,知道。
十二月二十三日辰時,上御熙政堂。藥房入診,大臣·守令·邊將·察訪,入格儒生同爲入侍時,藥房提調洪檍,副提調洪明浩,左議政蔡濟恭,行左承旨李在學,記事官李海淸,假注書金履載,記注官金良倜·承膺祚,檢校直閣徐榮輔,醫官金光國·李敏德·李敬培·李惟鑑,綾州牧使尹耆東,長湍府使李潤謨,竹山府使趙文彦,三和府使李普漢,咸從府使白泳鎭,韓山郡守丁志德,南海縣監權就一,固城縣令林懋遠,藍浦縣監申昕,橫城縣監趙雲衢,新昌縣監趙明師,安義縣監朴趾源,延豊縣監金弘道,新寧縣監李英胄,德山縣監金直休,稷山縣監李鳴運,陽德縣監李潤吉,楊口縣監李義度,高山里僉使李秉道,別堂僉使金坊,車嶺僉使金鼎澤,草芝僉使李應燁,注文僉使朴潤蕃,椒島僉使李東延,吾叉浦僉使李華榮,許沙僉使金聲九,委曲僉使柳鎭垕,加背梁萬戶韓興寅,豆毛浦萬戶金性一,鉢浦萬戶鄭弘曄,南桃浦萬戶李宜鎭,薺浦萬戶金擎夏,金甲島萬戶李祥僑,開雲浦萬戶金始喆,天城萬戶方碩祿,助羅浦萬戶裵世光,幕嶺萬戶金鼎瑞,所已萬戶李弘淵,德浦萬戶劉寬澤,濟物萬戶鄭光周,在德萬戶金玉良,造山萬戶朴東煥,森森坡萬戶朴仁儉,撫夷萬戶金春光,長木浦別將林德弘,舊所非別將崔天逵,黃龍別將金敏重,林土別將金弘哲,長壽別將朴壽觀,首陽別將申益文,舊乫坡知權管李秉訥,江口權管崔宗嶸,梁永浦權管金起福,四巖權管金成允,廟洞權管金邦郁,楸仇非權管金德臣,良才察訪金應著,平丘察訪朴煋,銀溪察訪洪聖臣,平陵察訪李持淳,保安察〈訪〉呂龜周,麒麟察訪蔡祉永,入格儒生申龜朝·蔡弘遠·申光河,以次進伏訖。濟恭曰,日間聖體,若何?上曰,一樣矣。濟恭曰,王大妃殿氣候,若何?上曰,一樣矣。濟恭曰,惠慶宮氣候,若何?上曰,一樣矣。濟恭曰,日氣稍寒,元子宮氣候,若何?上曰,好在矣。檍等曰,昨日勞動之餘,聖體不瑕有損?醫官今旣待令,使之入診,何如?上曰,置之好矣。上曰,諸承旨入侍。出榻敎賤臣承命出傳,右承旨李敏采,左副承旨申耆,右副承旨沈晉賢,同副承旨趙鎭宅,以次進伏。上命明浩,呼新恩進退。上敎濟恭曰,卿子登科,非但卿家之慶,朝廷得人,用是爲卿賀耳。濟恭曰,小臣本以寒門,所叨見職,已萬萬不稱,夙宵兢惕,若隕淵谷。今此賤息之登科,尤是千萬意慮之外,思念國恩,天高地厚,而在臣私心,益不勝憂懼之情,殊不覺科慶之爲喜矣。上曰,丈夫愛少,雖年少之人,猶或不免,況卿以耆老之年,安得不喜乎?濟恭曰,若謂全然不以爲喜,則誠近矯情,而滿盈之懼,先切于心,自不覺喜短而憂長矣。上命耆讀入格試券,耆讀申光河試券。上敎濟恭曰,申光河科作,卿其見之乎?濟恭曰,未及見之矣。上曰,昨日諸試官,見其筆劃之荒拙,皆欲置之落科,而予則坐處稍遠,雖未見其全篇,讀券之際,略聞上枝下枝三萬里,白雲千載空宛委等句,已知其有可觀,故擢置第一矣。耆讀弘遠試券。上敎濟恭曰,今番之科,卿子理必爲之矣。昨日見懸題下,有一儒生甚白晳豐胖,再三問之,卽卿之子也,畢竟爲壯元,事若不偶矣。耆讀龜朝試券。上敎龜朝等曰,已諭於昨日賜第傳敎中,而大抵,文風之委靡,莫近日若也。一時功令之文,雖未必爲文風之損益,而此亦漸不如古,故昨日特爲盛擧,俾有激勸之效,而汝輩之作,果不草草,極庸嘉尙矣。上敎榮輔曰,今番兩次應製優等試券,欲令外閣,活字印出,分給於榜下儒生,爾其看檢印出二百餘件,可也。上命耆讀初次應製優等人試券,耆讀諸試券訖。上曰,長陵參奉尹益烈入侍。賤臣承命出傳,益烈進前伏。上曰,汝於今番三次應製,連爲壯元第二,壯哉。汝做表凡幾首乎?益烈曰,爲五百餘首矣。上曰,汝於應製,入格凡幾番?益烈曰,今年頒餻應製居第二,八月日次應製居第四,其前廷試初試,又一番入格矣。上曰,汝之今番大鳴,卽汝發軔之初也。汝雖從仕於蔭途,毋廢舊業,期於大闡,可也。上命濟恭,率諸新恩先退。上曰,詣臺臺臣入侍。出榻敎賤臣承命出傳,與正言李明淵·金達淳偕入。上曰,守令·邊將·察訪,竝進前,可也。耆東進前奏職姓名。上曰,汝爲守令幾番乎?耆東曰,德山·天安·盈德·富平與見職,凡五次矣。普漢進前奏職姓名。上曰,汝以何官出六乎?普漢曰,以武兼陞六矣。上曰,汝之家世,豈宜如是沈滯?今番特除,意有在焉。爾須約己奉公,持鞭而歸,毋孤特揀之意,可也。泳鎭進前奏職姓名。上曰,汝之向日擧措,卽故爲生事者也。時在廟中,何以知一點二點乎?然於近日寥寥之餘,汝能執法爲可尙,故有奬詡之敎,而之邑以後,則必以此爲戒,毋敢爲無事生事之計,各別操心,可也。直休進前奏職姓名。上曰,入仕以何官乎?直休曰,丙午年孝陵行幸時,以承傳除參奉矣。鳴運進前奏職姓名。上曰,以念舊之意特除是邑,須殫竭於邑事,毋孤此意,可也。諸守令·邊將·察訪,皆以次進前,各奏職姓名訖。上命退,守令·邊將·察訪以次退出。上命臺臣傳啓,明淵等移時趑趄,未卽仰奏。上曰,入侍臺臣,推考。出榻敎明淵等曰,今日値國忌齋日,故以所懷仰達矣。臣謂金甲島爲奴罪人克觀,古今島爲奴罪〈人〉克泰,更令王府,嚴鞫得情,夬正王法,宜矣。措辭見上上曰,不允。明淵等曰,臣謂爲奴罪人金壽賢·河翼龍,竝令王府,設鞫得情,夬正王法,宜矣。措辭見上上曰,不允。明淵等曰,臣謂逆賊尙魯,亟施孥戮之典,宜矣。措辭見上上曰,不允。明淵等曰,臣等俱以無似,驟叨臺職,淸朝耳目,何嘗近似,而入侍有命,倉卒登筵,觸事生疣,至有問備之命,震悚罔措,其何可一刻晏然於臺次乎?請命遞斥臣等之職。上曰,勿辭。敏采曰,正言李明淵等,一日再啓煩瀆,退待之意,敢啓。上曰,亦勿退待,可也。出擧條敏采曰,大司諫金履翼,昨日旣入闕中,不爲肅謝,直爲出去,事甚未安,推考警責,何如?上曰,依爲之。出擧條敏采曰,持平沈達漢,今日旣呈肅單,不爲入來,事體所在,誠極未安,推考警責,何如?上曰,遞差,可也。出擧條上敎明淵等曰,汝等以抄啓陞六,新入臺地,不可無風議之聳人者,今日適値守令之入侍,爾其糾察不堪任者,一一論奏,可也。明淵曰,固城縣令林懋遠,進伏奏對之際,多有失措之擧,推考,何如?上曰,依爲之。出擧條明淵曰,韓山郡守丁志德,進退失措,奏對顚錯,恐難責之以字牧之任,罷職,何如?上曰,依〈爲〉之。出擧條明淵,橫城縣監趙雲衢,進伏之際,擧措駭怪,卽此一事,憒劣可知。如此之人,恐難責之以百里之任,罷職,何如?上曰,依爲之。出擧條明淵曰,陽德縣監李潤吉,奏對旣欠料量,擧措亦甚憒憒。本邑數遞之餘,又方設賑云,如此生手,難責蘇救之政,改差,何如?上曰,依爲之。出擧條明淵曰,麒麟察訪蔡趾永,俯詢之下,奏對駭然,推考,何如?上曰,依爲之。出擧條上敎明淵等曰,汝等初登臺省,予方思聞昌言,而今則倉卒登筵,雖未可敷奏,古人亦有居諫官百日,未有一言,而貽辱臺之譏。汝等之職,姑未可遞改,須退思嘉猷,後日登對,各有陳達,可也。命退,諸臣以次退出。
辛亥十二月二十三日四更,上詣仁政殿。親臨受誓戒入侍時,行都承旨洪明浩,行左承旨李在學,右承旨李敏采,左副承旨申耆,右副承旨李思祚,同副承旨趙鎭宅,檢校直閣李晩秀,記事官李海淸,假注書鄭尙愚,記注官金良倜·承膺祚,以次侍立。上具遠遊冠·絳紗袍,乘輿出協陽〈門〉,由肅章門,詣仁政殿月臺。降輿就版位南向,近侍跪進圭,上執圭,引儀唱在位百官行四拜禮,諸臣行禮訖。讀誓文官吏曹判書吳載純,陞階讀誓文訖。上曰,差祭諸執事皆進前,可也。諸執事以次進前。上曰,誓戒時差祭侍從之以朝服參班,纔有飭敎,而今日差祭侍從,多不着朝服,極爲駭然,祭監監察,亦不呈課,尤爲可駭。命書駕前下敎曰,當該執事,竝拿處。又命書駕前下敎曰,祭監監察,爲先拿處。上敎諸執事曰,爾等勿以日寒少忽,齋沐等節,各別虔誠,可也。乘輿出仁政門,由協陽門還內,諸臣以次退出。
上在昌德宮。停常參·經筵。
申耆啓曰,禁衛營將官來言,今日本營軍兵,日次私習云矣,敢啓。傳曰,允。
申耆啓曰,御營廳將官來言,今日本廳軍兵,日次私習云矣,敢啓。傳曰,允。
申耆啓曰,來二十五日朝參日次矣,敢稟。傳曰,停。
申耆啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
趙鎭宅啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,開城府·江華府·江原監營·忠淸監營·全羅監營·慶尙監營·咸鏡監營,各一件營上事,自本院,依例成有旨,下送京各司,應爲頒賜二十三件,亦爲依前頒給之意,敢啓。傳曰,知道。
承旨前望單子入之,李思祚落點。
刑曹參議前望單子入之,沈晉賢落點。
傳于申耆曰,旣有蘇弊後內移之命,渠之上疏後,廟堂回啓,該道狀啓,足爲自此快可蘇弊之資。牛峴僉使柳文養,令該曹口傳內移,其代以訓鍊院掌務官積仕承傳中差送,使之各別釐弊。
兵曹口傳政事,以李壽鳳爲牛峴僉使,柳文養爲僉知。
傳于申耆曰,除歲在卽,下番軍,聞是忠淸道軍,明日放軍,則歲前足可還歸本土,與父母妻子,共飽餠羹。明日試射放除之,依例各給回糧木,明日內越送京江後,草記事,分付禁·御兩營。
以慶尙監司鄭大容啓本,應資老人職·姓名·年歲開坐事,傳于李在學曰,下批待歲後,卽爲開政,其中過百歲老人,依近例,加給歲饌事,令廟堂,行會諸道。
以忠淸監司朴宗岳啓本,經學卓異人宋煥德,年歲·行誼·居住開坐事,傳于李在學曰,求千里良驥者,死馬之骨,猶不惜千金。大抵,豪傑之士,固不待文王而興,中人以下,無非勸以後起,奬以後聳。士生斯世,童習白紛者,豈特志在溫飽,而恥於自沽,嫌其自媒,韞經術文章,做不得在山裏咬菜根,只恁麽空老底,誠幾輩?予則曰,莫不在於朝廷作成之誠與不誠。今次諸道薦進之人,未必皆是大儒傑士,而其所讀者經傳之文,所知者程·朱之說,其視膠汨於佔,耽溺於功令者流,不但遠莫甚。又況比之於邪逕雜學,其爲陽之於陰,中原之於夷狄,果如何哉?朝廷之眷眷於搜羅,豈可曰迂也哉?湖南別薦,旣命當日收用,況本道,是士夫之鄕也,此薦又儒先之裔也。令該曹,參奉中登科人作窠,今日內,口傳擬入,與湖南別薦人,卽爲上來,仍令入侍。方書之際,聞珍山倅去就之來奏者,見職雖難强赴,開春後,必欲登程登筵爲計云,旣知其欲出,則何必强所不强,迫令赴任?珍山縣監宋煥箕改差,其代以有地望人,口傳各別擇差下送。京畿別薦敎官李城輔,聞已下鄕,申飭該道,一兩日內,給馬上送,以此傳敎,令該曹,卽爲知委三道道臣處。
吏曹口傳政事,以宋煥德爲毅陵參奉,以宋時淵爲珍山縣監。
以忠淸監司朴宗岳狀啓,公州等七邑,麥秋前,勿爲遷轉,洪州留置穀物,特許劃給,竝令廟堂,該曹稟處事,傳于申耆曰,公州等七邑守令仍任事,依狀請施行,亦令銓曹,依近日筵敎,先自御覽案,名邊懸註,以爲常目之地。穀物事依施,而雜物作錢,亦何必上送該曹?一體添補於賙救之需事,回諭。七邑守令中,有不堪任者,來頭繡行,若現發,當待麥秋處分,其前隨處察飭,使不能者能,能者益能,豈非卿之責乎?自今至來牟降康之日,無非宵旰不能弛心之時,卿在承流之地,雖欲跬步放忽,得乎?明聽予申複之諭,更須惕念事,亦爲回諭。
洪明浩,以弘文館言啓曰,本館下番,無他推移之員,不得已以上番姑降入直之意,敢啓。傳曰,允。
申耆,以備邊司言啓曰,卽見黃海監司李敬一,水使李禹鉉狀啓謄報,則以爲長淵白領鎭漂到漢人十八名,考其票文,見其問情,則果是山東省登州府榮城縣商船之漂流者,而願從水路還歸云矣。捧手票後,從水路,卽爲發送,而越海糧及柴油,依前例,從厚題給,船隻修葺之物,亦卽措給,以示朝家優恤之意,待其還送狀聞之來,令槐院,撰出咨文,別定禁軍,騎撥下送于灣府使之入送鳳城,何如?傳曰,允。
申耆,以兵曹言啓曰,今十二月三十日,大駕詣社稷齋宿,來正月初一日祈穀大祭親行時,以何營軍兵隨駕,何營軍兵留陣,而禁軍及馬步軍,以幾番幾哨磨鍊乎?敢稟。傳曰,除夕出宮,元朝行祀,當過歲於齋所,爲民祈豐,雖有此親行之擧,而軍兵則皆令在家休息爲可。內外營入直馬步軍,各留營直若干名,訓將只率各營入直標下軍,都領隨駕,禁軍入直四十人隨駕,挾輦軍百名,以禁衛鄕軍,權屬訓局爲之,槍劍軍三十名,亦以禁衛鄕軍,令該大將抄擇爲之。兩營留陣,斥堠伏兵及屬衛軍官,有廳軍·推牌軍等,竝置之,屛門把守將校軍士,亦爲除之,馬軍着甲冑安徐事,分付。伊日設有行陣間犯科,切勿用棍事,預爲知委,可也。
申耆,以壯勇營言啓曰,本營諸將官,自今年正月,至十二月,射講居首人,別單書入之意,敢啓。傳曰,知道。
李敏采,以刑曹言啓曰,因殺獄罪人呂士玉等獄事,稟處草記批旨內,換定正犯者,諸堂僉議也,今卿云云,卽卿一己之見也,其在從衆之道,不可遽然決折。待他堂新除之時,亦令出意見,嚴刑得情,仍具意見草記可也事,命下矣。蓋此獄實因非不明的,詞證亦云具備,而第自初疑晦,終未歸一者,卽呂士玉·朴東春之首從區別也。若以形跡觀之,則東春似不免正犯之目,而苟以詞證歸重,則士玉實難逭償命之誅。蓋原初起鬧,與珍郁相鬪者,東春也,追後生怯,以藥物救療者,東春也。請來士玉,跡涉造意,暗囑三金,計出掩跡,又況兩度檢狀,無辭納款,則東春之爲此獄正犯,夫誰曰不可,而第以詞證論之,士玉所犯,比東春尤爲緊重。方珍郁醉鬨之時,卽士玉乘憤之初,而先入猛踢,金世得之執贓也,先踢右腹,趙旕乭之立證也。兼以申女之同辭,遂致三證之成案,節節相沕於右肋致命之痕損,則卽此一款,實爲士玉之斷案。大抵殺獄肯綮,不過曰實因·詞證,而旣曰猛踢,又曰先踢,實因旣如彼暗合,詞證又如是相符,若曰,諸證之不足信則已,如其不然,則士玉之爲正犯,更無可論。至於東春,則世得雖曰繼踢,旣云繼踢,則其非首犯可知,而若乃申召史追入持杖之供,趙旕乭後來打腿之招,三人異辭,言言相左,非特東春首犯之證,終不的確,竝與追後一踢之說,亦難取信,則兩檢之承款,雖曰緊重,而會推之變辭,亦近首實。且況詞證諸招,其首犯實跡,不歸朴而歸呂,則正犯二字,歸之於士玉而無疑矣。假使東春,初不變辭,今此緊證三人,一辭歸罪於士玉,則其可以東春之徑自承款,仍驅償命之律,而反置士玉於次犯之科哉?苟欲求疑於無疑之地,則士玉未來之前,東春之獨踢與否,最爲難明,而第珍郁醉鬧之際,終始看屋者,卽士玉之母,爲東春妻母者也。東春若有獨先毆踢之事,方士玉爲元犯之時,以其母鳴子冤之心,何無一言之立證耶?子·婿雖曰無間,渠是下賤,則人盡壻也,子一而已矣,豈可一任東春之諉罪,而立視其子之就死乎?至於金世得踢左腹之供,渠旣以左邊之無痕,而自服其誤見者,斤采三四踢之說,終疑其私和之挾雜,則不可謂公案。以此以彼,東春所坐,殆近皮膜,而士玉手犯,莫非緊關,驚聽妹夫之告急,欲禁母室之酗鬧,乘其初至之銳氣,不覺足勢之太重,其心非出於必殺,其跡於自歸於首犯。雖欲以蹵壁洩憤等說,游辭發明,而乘憤突入,志在毆打,則不踢人而踢璧,論以事情,全不近理,卽此一言,眞贓益露。且於今番訊覈時,審其狀貌,則東春至愚而鈍,士玉似奸而猛,其氣勢之緩急,毆踢之緊歇,足可推知。以臣愚見,士玉當爲元犯,東春當爲干犯,而東春所犯,比士玉只爭一毫,恐不可輕議其酌處,一體嚴刑得情,何如?傳曰,允。
傳于洪明浩曰,同副承旨入侍。
上在昌德宮。停常參·經筵。
藥房提調洪檍,副提調洪明浩啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。王大妃殿·惠慶宮·中宮殿,藥房口傳問安。答曰,知道。
趙鎭宅啓曰,延祥詩製述人,旣已抄啓矣。弘文提學李秉模,待明朝牌招,出韻科次,何如?傳曰,允。趙鎭宅啓曰,延祥詩製述人中,時無職名人,令該曹口傳付軍職,何如?傳曰,允。
傳于申耆曰,大臣·備局堂上引見。傳于李敏采曰,右承旨入侍。
傳于申耆曰,紀綱二字,不但用於我國,在交隣,尤豈可示人不嚴乎?今番漂人領付,申飭何如,則自弘濟院,送赴海西也,到金川地方,畿邑差員則不必付於海西差員,海西差員未及待令,使漂人,無端淹留於金川地一日云,豈有如許紀綱?貽笑莫甚。朝筵大臣,雖請道臣推考,更思推考輕矣,竝施越俸一等。兩道差員,初命拿處,而又思之,未及待令者,容有可恕,至於徑還之罪,誠該然,京畿差員,先罷後拿。雖以地方官言之,渠在該邑,但當一邊報營,一邊領去,焉敢越視秦瘠乎?該郡守趙祥逵,亦爲先罷後拿。自政院,別給馬牌宣傳官一員,騎撥下送,追至漂人所到處,點檢行裝,押領至灣上,照數交付於灣尹後復命,若有沿路不謹處,先令狀聞事,嚴飭下送。
傳于申耆曰,禁府·刑曹輕囚,皆令放送。
傳于李祖承曰,同義禁未差之代,前望單子入之,待下批,牌招開坐,旣有輕囚放釋之命,置對兩重臣,今日內捧供,以爲今日內決放之地。同義禁前望單子入之,李洪載落點。
吏曹口傳政事,監察金得範,造紙別提金樂海,監察李福休,兵曹佐郞金晦彬,監察金載一,禮曹佐郞黃載實,以上相換。
傳于李祖承曰,親政時,一度後,卽入小次,畢度後出御,爲生疎之銓長,曲施庇覆,則爲銓長者,乃反藉此破壞金石之格式,致煩飭敎,則無一言引義,諸堂之失惟均。況以次堂袖手,不爲提醒於政席,亦甚未安。至如問政一事,吏曹亞三堂出牌在當日,則此一款,容有可恕,都政時,吏曹參政堂上遞差,兵曹諸堂罷職,伊日新除參判遞差。
申耆,以備邊司言啓曰,吏曹參判·參議,今當差出,而前望中無故之人,各有二人,以二望擬入之意,敢啓。傳曰,知道。
備邊司薦望,以李在學爲吏曹參判,曺允大爲吏曹參議。有政。吏批,參判李在學,參議曺允大進,行都承旨洪明浩進。以金文淳爲吏曹判書,李秉模爲兵曹判書,李祖承爲承旨,黃昇源爲大司憲,李喆模爲大司諫,李永穆爲司諫,洪秀晩爲持平,金熙采爲副修撰,姜忱爲司成,洪聖淵爲兵曹參判,沈煥之爲兵曹參議,金文淳爲惠民提調,李素爲司宰僉正,李亨正爲掌樂主簿,李勉基爲金川郡守,李㝡源爲積城縣監,韓光會爲判義禁,李秉模爲弘文提學。兵批,判書·參判·參議未差,參知尹東晩進,副承旨申耆進。副司直朴祐源·李洪載·李集斗·沈煥之·尹履相·沈達漢,竝單付。
申耆啓曰,新除授兵曹判書李秉模,卽爲牌招,傳授命召,何如?傳曰,允。
申耆啓曰,兵曹判書李秉模,牌不進推考傳旨,今方捧入,而命召傳授,一時爲急,更卽牌招,何如?傳曰,允。
申耆啓曰,兵曹判書李秉模,再牌不進推考傳旨,今方捧入,而命召傳授,一時爲急,如是違牌,事甚未安。所當更請牌招,而係是一日三牌,何以爲之?敢稟。傳曰,更爲牌招。
傳于申耆曰,訓鍊大將推考。
洪明浩,以內醫院都提調·提調意啓曰,莫重進上童便,不謹監封,當該掌務官,爲先汰去,其罪狀,令攸司,從重科治等,不勝惶恐之意,敢啓。傳曰,知道。都提調外,卿等從重推考,掌務官則科治分揀,只該掌汰去,可也。
趙鎭宅,以弘文館言啓曰,本館上番校理尹光普,以訓鍊都監從事官,今日本營價布捧上坐起時,晝仕出去之意,敢啓。傳曰,知道。
洪明浩,以吏批言啓曰,弘文提學,今當差出,而前望中無故之人,只有二人,以二望擬入之意,敢啓。傳曰,知道。
申耆,以司僕寺一二提調意啓曰,各牧場馬,畜産多寡,牧養數爻,別單書入之意,敢啓。傳曰,知道。申耆,訓鍊都監言啓曰,因禁衛營草記,弘化門移直銅龍門軍五十名,待標信,還入本處之意,敢啓。傳曰,知道。
申耆,以訓鍊都監言啓曰,卽伏聞口傳下敎,有年終放砲習放事,軍卒入稟之擧矣,揆以事面,萬萬驚駭。該大將不能嚴飭檢束之失,不可無罪,大將趙心泰,施以罷職之典,恐不可已。至於習放,旣以原定日字,草記蒙允。軍卒已聚,依前例,請來史官擧行,何如?傳曰,允。該將臣推考,可也。
申耆,以壯勇營言啓曰,本營將校各技,年終都計劃居首人,別單書入之意,敢啓。傳曰,知道。
申耆,以守禦廳言啓曰,本廳諸將官,自今年正月,至十二月,射講居首人,依例別單書入之意,敢啓。傳曰,知道。
申耆,以摠戎廳言啓曰,本廳諸將官,辛亥年射講居首,依例別單書入之意,敢啓。傳曰,知道。
申耆,以禁衛營言啓曰,來壬子正月當,五番左部右司屬忠淸道五哨軍兵逢點實數,六百五十二名,已爲點閱整齊,與外各處入直將官軍兵等,今日替代,而弘化門,則與訓鍊都監入直軍,待標信替代之意,敢啓。傳曰,知道。
申耆,以禁衛營言啓曰,依傳敎,舊番軍等處,回糧木分給,定將校,越送京江之意,敢啓。傳曰,知道。
申耆,以御營廳言啓曰,本廳來壬子正二月兩朔應十二番中部左司屬全羅右道五哨軍兵,六百五十二名,已爲逢點整齊,與外各營入直軍兵,今日替代後,舊番軍等處,回糧木分給,定將校,卽爲越送京江之意,敢啓。傳曰,知道。
李敏采,以刑曹言啓曰,依下敎,房子內人德惠,全羅道珍島郡金甲島,愛賓,全羅道興陽縣蛇渡,竝島配,安德文,咸鏡道慶興府,金義人,平安道碧潼郡,竝邊遠定配,一體押送,而到配卽時,令各其配所,道臣捉致營門,嚴刑一次後,仍送配所事,分付之意,敢啓。傳曰,知道。
李敏采,以刑曹言啓曰,輕囚放送事,命下矣。典獄署所囚罪人中,傳敎罪人一名,逆賊緣坐罪人一名,殺獄罪人二名,殺獄干犯罪人一名,皆是重囚,而此外無輕囚之意,敢啓。傳曰,知道。
李敏采,以義禁府言啓曰,前吏曹判書吳載純,前兵曹判書徐浩修,推考事傳旨,啓下矣。徐浩修今方待命,卽爲拿囚,而吳載純曾經文衡,時任閣臣,勿爲拿囚,載在大典通編,留待待命所,開坐後,捧供之意,敢啓。傳曰,知道。
李敏采,以義禁府言啓曰,禁府·刑曹輕囚,皆令放送事,命下矣。時囚罪人朴宗來·張錫胤·尹魯東·姜世揆·李儀亨·李潞秀等,竝放送之意,敢啓。傳曰,知道。
李敏采,以義禁府言啓曰,仁川郡充軍罪人任屹放送事承傳,啓下矣。任屹放送事,分付該道道臣之意,敢啓。傳曰,知道。
申耆,以義禁府言啓曰,吳載純旣已捧供,依例出送待命所之意,敢啓。傳曰,知道。
禁府照目,前吏曹判書吳載純,前兵曹判書徐浩修矣,原情云云。傳旨內辭緣,惶恐遲晩,各杖一百收贖,告身盡行追奪,私罪奉敎,莫嚴者政格,而莫愼者筵體是去乙,欲不問政,則不問政,欲自外書望筒,則自外書望筒,一事二事,皆欲行其所無事,何事不得窮心志之所欲乎?此兩重臣段,以其情較其跡,或坐於遲鈍,或由於疎妄,而若使此路一開,任其滋蔓,誠有霜將氷,而豕將突之慮焉。大抵,爲人臣者,位愈高而心愈卑,職愈親而志愈敬然後,身保而家保。近來之人反是,向用稍過,則干冒多端,其能自拔於這臼者幾希,此皆朝乏讀書宰相而然。其爲寒心,固非目下本事而已。如兩重臣之素稱虛閑者,不畏愼若此,況旀不遲不鈍不疎不妄者之弊,又當如何?以今粉飾之俗,耳目之地,不聾則啞,予亦任之而不言,所謂時事,孰能收拾乎?然崇秩重臣之旣罷且拿,係是重典,別無加於此之律。爲先付過放送,使此重臣,與外此諸臣,少知國有紀綱爲良如敎。
辛亥十二月二十五日辰時,上御誠正閣。大臣·備局堂上引見入侍時,左議政蔡濟恭,左參贊金華鎭,行副司直李柱國,禮曹判書鄭好仁,戶曹判書趙鼎鎭,刑曹判書李致中,訓鍊都正趙心泰,開城留守李時秀,執義尹序東,掌令韓光植,持平李德鉉,獻納朴瑞源,正言金達淳·李明淵,校理尹光普,修撰金羲淳,左副承旨申耆,假注書鄭尙愚,事變假注書任㸁,記注官金良倜·承膺祚,以次進伏訖。濟恭曰,近來日候,連爲調順,聖體,若何?上曰,一樣矣。濟恭曰,王大妃殿氣候,何如?上曰,一樣矣。濟恭曰,惠慶宮氣候,何如?上曰,一樣矣。濟恭曰,歲聿將新,元子宮衣尺漸長,下情不勝歡忭之至。上曰,今日則下雪頗多,而又是夜雪,尤好矣。濟恭曰,夜雪最好爲麥農,誠甚幸矣。上曰,次對爲之。濟恭曰,臣之向日胥命時,未承批旨,而遽然陳章,兼欲賓啓,論以朝體,合被大何。伊時賜批中,論勘臣罪,無不的當,臣實悚蹙靡措,而末乃慰藉賤臣,欲令入城,所下批旨,命以收還,王言體重,不當如是。且以臣言之,旣有罪負,而必待還收勘罪之聖敎然後,始爲出仕,論以臣分,豈不萬萬悚懍乎?今雖爲日稍久,臣心惶恧,去而益切。伏願其時批旨,勿爲還寢,以重國體焉。上曰,卿言亦好,末端譴罷句語,只抹去,可也。出擧條濟恭曰,以本事言之,臺啓允從,國體當然,處分傳敎,言足聽聞,有光聖德,臣實欽仰矣。非久當拿來,旣允許之後,廓揮乾斷,無容更議則臣之此奏,亦涉不緊,而或不無先事之慮,有此仰達,伏願始從如一焉。上曰,滿朝或以捉來放之,知之,而皆妄度矣,予豈爲禦眠俗談乎?事事物物,草木禽獸,皆有絜矩之道,日前旬製時,寧適不來微我不顧之御題,亦有意焉。凡事盡己之道而已,於渠家,恩典已極矣,拿問而不可容貸,則予當極治矣。但韓光植疏中律名,誠怪矣。濟恭曰,聖敎如是,自此可以洩神人之憤,而光植之疏,臣未見之矣。上曰,今日次對,果因歲末而出令乎?夜深後,始因臺諫牌招啓辭,而知之卿等想早來,故予亦未明而起矣。濟恭曰,臣等固當待開門齊會,而自上不必早爲勞動矣。上曰,肅廟朝,每當賓對之日,輒淸曉求衣,先王朝次對,雖或臨殿不早,而治平五十年,無非憂勤之日,且戊申以後,至丙申,未嘗一日解衣而寢,臨殿固無早晩矣。此是我朝家法,豈不仰體乎?濟恭曰,凡於廟薦之際,先爲受薦於備局諸堂,大臣從以去取,卽金石之典。近日受薦之紙,從頭至尾,皆書不薦二字,雖更爲往復,終不聽從,此亦紀綱攸係,不薦諸堂,一竝從重推考,此後則毋敢如此之意,各別申飭。上曰,依爲之。出擧條濟恭曰,頃日廣尹則拿處代故,卽令受薦以來,而三次往復,無一薦似之人,臣達夜不寐,實愧備局使令矣。上曰,呼薦三人,卽非苦事,而一竝不薦,果何故也?濟恭曰,臣實未知矣。灣尹之作窠已久,亦無一人薦送,又若往復,則臣徒自取其侮,故尙未薦入,而今有下敎諸堂,似當議薦矣。上曰,今則卿家,可謂通運,而卿之子,何官不做乎?但翰林則似當掣礙矣。大臣之春秋兼銜,不得遞解翰林,亦不得減下春秋,故大臣子弟,例不得爲翰林矣。濟恭曰,雖非兼銜應避,臣之子,豈合於翰林乎?且天之生才,不擇地處,則大臣子弟,豈盡爲名宦,蓽門圭竇之人,豈盡轗軻乎?雖云,相門出相,將門出將,而但當惟才是用,豈專以家勢爲之乎?臣之子則凡係官職,若不除拜,則卽聖上曲保終始之澤,是臣區區之望矣。臣若使不得進身於名塗,則君命雖重,而父命亦豈不受乎?上曰,近來所謂親敎,亦一痼弊,卿之子,將大其門,而卿所不爲之官,亦安知其不做乎?大抵,卿之晩福,誠壯矣。近八十閱歷,幸至無恙,而又見科慶,凡事皆有時而然矣。卿若於六十時,做大官,則豈享此福乎?濟恭曰,臣之八字,誠奇險矣,幾死還生者多。昔在先朝,臣之家奴,至入鞫庭,臣則幸蒙聖恩,只遞承旨,而其時憂畏,何可盡達乎?上曰,可謂經人鬼關頭矣。濟恭曰,仰奏雖煩屑,而旣登筵席,且關國體,故敢此仰達矣。上曰,卽問政事乎?濟恭曰,然矣。今都政,兩銓竝與亞堂而不來,下吏亦不來告,此後,其將謂問政之規,自某而壞矣。上曰,予固慮之,故問政與否,昨筵使承旨知入,而彼銓長輩,眞若倔强而不往,則予固喜之,而問政一事,豈爲卿乎?但當見卿之地位國體,豈如是乎?此猶細故。親政二字,卽親臨也,而兩銓長,初不使郞廳書草望於筵席,參議亦不選窠闕,名曰親政,豈敢如是乎?其兩銓,似當露拙,故出序陞初度後,予卽入小次,是掩覆之意,而望筒擧皆自外書入,豈不貽辱朝廷乎?仍命書傳敎曰,朝廷之維持,紀綱是已,體統,卽紀綱中一事。大官不卑然後,朝廷不卑,如室之於堂,堂之於陛焉。體統尊,紀綱立,無相奪倫,是可謂朝廷,而此而欲漫漶,其端雖微,其流弊,不可不深致意焉。今番都政時,兩銓長擧措,豈特曰一時做錯之非細?名以親政,自草度至于正本,初無一紙半字之筵中正書者,此果前所聞之之事乎?彼銓長之昧例,固不足責,流來舊規,自兩銓長,無難壞之。伊日已有提飭,而登筵之擧措若此,則私室處義,尤當無稱量,因此欲知大臣家問政與否,昨令政院知入矣。今筵,問於大臣,今政問政,不惟判堂不往,亞三堂,亦不往云,問來不覺寒心。不問政而行都政,亦可謂古未聞今未聞之擧,紀綱之凌夷若此,體統云云,猶屬第二件。大抵,問政之式,法意,何如?況年來,以此之事,兼有曲爲區處之定式,則躬往姑捨是,倂與僚堂,使不得近跡於大臣家,豈有如許事理?此而尋常看過,自此孰肯爲大臣,而行號令於具僚乎?由前由後,決不可事事關恕。行吏曹判書吳載純,兵曹判書徐浩修,一竝爲先罷職,下義禁府推考。濟恭曰,都政卽大政,八方拭目,而臣之所親知,則勿論文·蔭·武,無一着帽謝恩者,只有一守令,而又因臺啓而罷職矣。上曰,今番及第二人,初試五人,出於卿子及所親人,故似有升除之理而然矣。且今都政,不過應遷矣,通淸則爲之乎?濟恭曰,通淸則二人,而誠善爲之矣。上曰,卿之親知少輩中,崔顯重,頗了了矣。韓光植家世則好,而出用於事務,崔似勝矣。濟恭曰,誠如聖敎,知臣莫如矣。上曰,崔顯重以家世卑微見彈乎?濟恭曰,然矣,而卽崔興源子孫,家世豈云卑微乎?上曰,漂胡下送時襦衣,善爲製給之意,有所下敎矣,卿果申飭乎?濟恭曰,臣各別申飭,而襦衣稍薄,故添絮着送矣。聞領去郞廳之言,則其中,有十六歲女兒,而以盤纏之絶乏,白活於郞廳,而欲得路資云,誠可矜矣。上曰,似未及渡江,分付略給盤纏,可也。濟恭曰,抄選之命而寔出於博求之盛意,自下奉行亦有光,而誠無以知之矣。或問於諸人,而皆以不知答之,誠可悶矣。上曰,物情洽然然後,可以抄選,如非言重者,何必問之乎?抄選之法,前則大臣在家爲之,近因先朝受敎,會于賓廳而爲之,似載於大典通編相考,而與曾經銓堂會議,可也。濟恭曰,近見萊伯狀啓,有倭人之稱以議聘,規外出來者矣。議聘二字,實前所未有之事,倭情之狡猾,萬萬痛惡。分付萊伯,使之各別責諭,從速還送,斷不可已,事係邊政,敢此仰達矣。上曰,依爲之。出擧條濟恭曰,此平安監司洪良浩狀啓也。以爲今年穡事,風水霜雹,到處爲災,之次邑,亦有尤甚面里,隨勢切急,及時賙恤然後,可無捐瘠之患。另飭守宰,各別精抄,另加救恤,而雲山等五邑,民勢之窮乏,較諸宣川等尤甚五邑,雖有差殊之別,論其大體,實無懸勝。先令抄無依可矜者,歲前賙救,而自來年正月初巡爲始,大依元賑式例,先就倉儲中,磨鍊分饋,俾免殿屎之患,而姑待査抄之停當,量其容入,仰請穀物之劃下計料,而至於空名帖,災歲募粟,已成近例,限七百張下送,添補賑資事,竝令廟堂稟處矣。凡於通一道大賑之時,空名帖不得不成給,而此非可常之事也。本道開春賙賑只是五邑,則雖非空帖穀物,豈無措手之道乎?狀中所請,今姑置之,何如?上曰,依爲之。出擧條濟恭曰,此忠淸監司朴宗岳狀啓也。以爲淸安等三邑量田,已爲設施,而結城·懷仁兩邑事役,幾至就緖,待歲翻,可以告訖,淸安則又當設場之巨役,未免中輟,而以被災之次邑民勢之窮乏,比尤甚諸邑,無甚異同,更待年豐了當事,令廟堂稟旨,分付矣。淸安量田,始旣因設場中撤,今又入年分之次,想其邑勢,難責巨役,依狀辭,姑待年豐,使之擧行,何如?上曰,依爲之。出擧條濟恭曰,聞守門將張東源,以武兼,今番都政出六,蒙點於守門將矣。以守門將之次次仍任,東源則無故作散,竝與虛司果而不付云,積仕之人,事涉可矜。姑令付虛司果,待窠卽差之意,分付西銓,何如?上曰,依爲之。出擧條濟恭曰,此江原監司尹師國,春操取稟狀啓也。以爲今年穡事,旣未免歉,目下癘氣,漸次熾盛,累千兵馬之裹糧往來於五六日程,殊甚可悶。今春合操,與營將巡點,何以爲之事,請令廟堂,稟旨,分付,三鎭勸別武都試,依例設行爲辭矣。年事之外,癘氣尤悶,本道合操與巡點,竝姑停止,三鎭勸別武都試,依例擧行之意,分付,何如?上曰,依爲之。出擧條濟恭曰,聞都城之外,以病出幕者,近多有之,而當此隆寒,結幕不厚,藉地無物,以此添痛不起者,往往以有,事甚矜惻。使五部頻頻摘奸後,自戶曹,空石優數上下,使之防風禦冬,以爲調治之地,何如?上曰,依爲之。出擧條濟恭曰,此全羅監司鄭民始狀啓也。盛陳道內漕倉之弊,仍以爲些少弊端,自本道釐正,而諸弊變通之不敢擅便者,後錄條列,請令廟堂稟旨,分付矣。其一,聖堂倉之一倉,三官漕卒,一年糧資,不能當雜費,預賣,先除出債之弊,勢所必然,且地方捧稅領運,各自有主,不能專一,合設雖不可遽議,自明年捧稅領運,使咸悅縣監,一依牙山漕倉例擧行事也。其一,元山船人,留泊待候之所,仍以逢點,極爲便好,今則安興,旣已復設,自明年,虞候依前出往元山,點閱漕船事也。其一,漕船之上去與回來,俱爲作隊,乃是舊例,而因循廢閣,下來之時,各自行止,任其濡滯,且船主,多不騎船,只令格軍駕回,故管束無人,奸弊亦多。自明年,令各倉差員,定將校領回,而稅穀上納後,戶曹郞廳與漕倉差員,出往江頭,點閱船隻及漕卒,同時發送事也。聖堂倉之流來痼弊,道臣狀中,論列頗詳,而若其救弊要道,使咸悅縣監,捧稅領運,如牙山例也。前此筵席,屢發此議,而臣則以爲,近來紀綱解弛,朝令之下,有名無實者居多。若命領運,而或不無從陸路作行之弊,則是初不如不令之爲愈矣。今者道啓,若是勤至,此非朝家靳許之事,自明春爲始,使咸悅縣監,捧稅乘船,遵奉朝令,毋或使之厭避之意,另飭道臣。忠淸水虞候之元山點船,自是流來古規,旣罷安興之後,虞候之出往元山,點閱漕船,卽是復舊規之事,依此施行,實合事宜。至於漕船之自京江回還也,點閱發送之請,亦出於預防空船故破之意,而戶郞同點,事近瑣屑,使差員,各別點考,俾無船主落後之弊,如有故破而捉贓者,則論罪差員之意,預爲申飭,似好矣。以此分付,何如?上曰,依爲之。出擧條濟恭曰,纔聞回還齎官之言,則漂人領去時,畿邑馬匹與牽夫,多不整待,間又有逃走之弊,所見極爲可駭,而及到金川郡也,以海西領付差員之未及來待,公然留一日,始乃前進云,此亦國綱所係。不能檢飭之失,專在道伯,京畿·海西兩道道臣,從重推考,以懲日後,何如?上曰,依爲之。兩道領赴差使員拿處,其委折關問,待報來,各別申飭,可也。出擧條鼎鎭曰,本曹米儲,自來不敷,今年收租,減於昨年,而目下給代取用,殊甚緊切,不可不趁今區劃。嶺南漕倉除留米作錢條中,一千五百石,依別營例,以耗作錢給價後,漕船添載,一體上納,歲以爲常之意,分付道臣,何如?上曰,大臣之意,何如?濟恭曰,往復本道道臣,使之從便擧行,恐好矣。上曰,依爲之。出擧條鼎鎭曰,時御所內,各司,例於四季朔,奉審修改,而時値隆冬,待明春擧行,何如?上曰,依爲之。出擧條心泰曰,社壇動駕時挾輦軍,以禁衛鄕軍,屬之臣營,無識鄕軍之挾輦,實爲可悶矣。上曰,以此自兵曹有草記,而鄕軍亦何妨也?卿須善爲指敎,可也。序東等進前。上曰,今日卽齋日乎?序東曰,大祭散齋日合啓,當以所懷爲之矣。上曰,若無新啓,則就座,可也。序東曰,有所懷矣。上曰,卽目下事乎?序東曰,然矣。上曰,旣允兩司之請,故上疏猶命還給,則豈可所懷乎?序東曰,宇鎭卽已結案之罪人也。直當正法,更不必拿問矣。上曰,宇鎭卽承款而未結案矣。且鞫獄罪人,不爲拿來,而監司直爲正法乎?大失臺體矣。命書榻敎曰,執義尹序東,推考。序東曰,臣知識魯莽,言議巽軟,本不合於淸朝耳目之任,而賓對有命,義重懲討,冒沒登筵。以宇鎭事,略陳所懷,致勤責敎,至有問備之命,惶隕震懍,無所容措,其何敢一刻晏然於臺次乎?請命遞斥臣職。上曰,勿辭,亦勿退待。出擧條命書榻敎曰,入侍兩司,竝推考。光植等曰,臣等俱以無似,義急懲討,相率進前,觸事生疣。始緣俯詢,未免先發所懷,末乃以合啓仰陳,格例顚倒,擧措失當,至有特敎問備之命。臣等滿心慙悚,無地自容,其何敢一刻晏然於臺次乎?請命遞斥臣等之職。上曰,勿辭。耆曰,執義尹序東等,一日再啓煩瀆,退待之意,敢啓。上曰,亦勿退待。出擧條耆曰,守禦使吳載純罷職事,命下矣。將兵之任,不可一刻無摠察之人,何以爲之乎?上曰,曾經守禦使洪領敦寧,摠察,可也。耆曰,守禦使,以曾經守禦使領敦寧洪樂性,摠察使,命下矣。在前如此之時,或有命招之例,亦有把摠發牌,聽傳敎之例,今番則何以爲之乎?上曰,把摠發牌,聽傳敎,可也。出擧條耆曰,入侍諸臣,以次退出,體禮當然,而校理尹光普,修撰金羲淳,徑先起立,事甚未安,推考,何如?上曰,依爲之。出擧條上曰,次對先退。濟恭等,以次先退。上曰,他承旨入侍。賤臣承命出傳,右副承旨李思祚,同副承旨趙鎭宅進伏。鎭宅曰,今當歲末,陞庠尙未畢試,大司成及學敎授處,不可無申飭擧行之道,故敢此仰達矣。上曰,聞甚駭然。學敎授,竝當處分,自明日,令泮長設行,致齋前,使之修啓,可也。出擧條命耆書榻敎曰,吏曹三堂俱空,令廟堂,依例擬差,待下批,牌招開政。命退,承史以次退出。
上在昌德宮。停常參·經筵。
洪明浩啓曰,大司憲黃昇源未肅拜,執義尹序東,掌令韓光植,持平李德鉉引避退待,掌令金寅燮在外,持平洪秀晩未署經,監察茶時之意,敢啓。傳曰,知道。
洪明浩啓曰,左承旨李祖承,今日不爲仕進,卽爲牌招,何如?傳曰,允。
傳于洪明浩曰,同副承旨入侍。
傳于洪明浩曰,左承旨聞有實病,許遞。
傳于趙鎭宅曰,各陵名日祭享官擇差,飭敎,何如,而今日塡差,多不致意,當該堂上,爲先從重推考,下吏定配次,令攸司,爲先嚴囚,更令塡差以入。此後,各陵祭享差祭乏人之時,贊·謁者,以陵官中,出番人,通融塡差,至於典祀官兼大祝,所宜自別,另飭該曹,勿看通淸與否,惟人是擇。典祀官雖擇差,太常祭物封進時,若不十分致精,其弊當依舊,提調進去監封事,定式。以此傳敎,載之本院故事,及吏禮曹太常謄錄,莫敢違越。
吏曹口傳政事,懿陵參奉宋煥德,監役宋彙敏相換。
李思祚啓曰,今日長陵參奉尹益烈,有監役相換之命,入侍承旨,以下敎分付吏曹,而該曹誤以懿陵參奉宋煥德相換啓下,因下敎擧行之事,如是做錯,極爲駭然。臣等之矇然捧入,不勝惶悚,而原望筒改付標以入,當該政官推考,何如?傳曰,允。祭享不遠,湖中人,勢難及期上來,宋煥德仍令敎官中相換,可也。
趙鎭宅啓曰,吏曹郞廳來言,承旨有闕,政事,取稟。傳曰,當日爲之。
以政官牌招啓辭,傳于洪明浩曰,允。誓戒已過,肄儀在明,豈可不點下於宿趼?忽稱身病,至請牌招,若以向來處分爲引義,則依大臣例,傳敎還收然後,可以出仕乎?冢宰重任,去就雖曰不輕,前下飭敎,卽爲所重,則此而至今往來於心中,不知以本事引義之反壞處義,且關分義,今日國綱,吏判欲漫漶乎?近來廷臣,無嚴之習,日甚月盛,小官若此。重臣若此,若此不已,爲若此之人,當勘無論,有罪勿問乎?禮使臣隣,自禮使臣隣,審幾愼微,自審幾愼微,此啓辭,自政院洗草。判堂如有實病,雖亞三堂,入來開政,以除酬應之煩,可也。
趙鎭宅,以禮曹言啓曰,卽接齊陵令·英陵令所報,則本陵正朝祭享受香,在於今二十八日,而齊陵參奉高時良,時在全羅道昌平地,英陵參奉金壽祖,時在全羅道長城地,令今方入直,受香無人云。在外參奉,竝今姑改差,其代,卽令該曹口傳差出,以爲受香進去之地,何如?傳曰,催促上來,今日政,爲先相換,可也。
有政。吏批,判書金文淳,參判李在學,參議曺允大,承旨李敏采進。以李洪載爲禮曹參判,金頣柱爲知春秋,李秉模爲掌樂提調,趙鼎鎭爲典醫提調,徐謙淳爲宗簿直長,洪聖淵爲軍器提調,齊陵參奉高時良,思陵參奉鄭運耆相換,英陵參奉金壽祖,康陵參奉鄭冕綏相換,養賢庫直長單金乃默,兼春秋單朴大良。兵批,判書李秉模,參判洪聖淵進,參議尹東晩入直,參知沈煥之病,承旨申耆進,以李得臣爲副摠管,黃翼振爲五衛將,尹範益爲宣傳官,同知單金德尙,僉知二單李長春·朴廷吉,副護軍李懋,副司直李祖承,副司果張東源竝單付,吏曹口傳政事,長陵參奉尹益烈,監役宋彙敏相換。
以京畿監司徐鼎修啓本,楊州年滿百歲,未經實職人姓名開錄事,傳于趙鎭宅曰,年過百歲,至今獨漏,是豈優老尊年之意乎?特授崇政階,仍令該曹,樞銜口傳擬入。
吏曹口傳政事,資憲李淡,今加崇政加資事承傳。
兵曹口傳政事,以李淡爲同知。
以京畿監司徐鼎修狀啓,廣州良人孫聖新上言,査實馳啓事,傳于李敏采曰,道啓如此,此外事情商量,可以稟處,則草記稟處事,言于大臣。
以江華留守柳戇狀啓,今年還分各穀,未捧米太,萬無準捧事,傳于李義鳳曰,年分事目判付,旣有朝令,惟民勢是視,其停其捧,從便闊狹事,卽爲回諭。
以平安監司洪良浩狀啓,鐵山幼學李亨馥妻鄭氏,雙胎生二男二女事,傳于趙鎭宅曰,一胎三生,亦云稀異,況二男二女之一胎順生乎?卿其原式外,別給穀物,仍令邑倅,看同渠所産,覓乳哺之,給米餉之之意,回諭。
趙鎭宅,以禮曹言啓曰,以臣浩修,行副司直臣李敏輔,聯名上疏,所請問議事,依施事,批下矣。發遣郞廳,問議于時·原任大臣,館閣諸臣,則議政府左議政蔡濟恭以爲,臣本固陋於樂學,未之窺斑,何敢不知爲知之,以犯聖人之戒乎?第以樂院兩提擧疏語觀之,樂成之曰六·曰八·曰九,蓋天神·地祇·人神之各有攸主而然也。成之爲九,旣屬人神,則宮享之用以九成,似爲允當。然此不過瞽而借明於人,聾而借聽於人,不敢質言於其間,伏惟上裁云,領中樞府事徐命善,領敦寧府事洪樂性,行判中樞府事李福源,俱病不獻議。內閣提學兼弘文館提學吳載純,以爲,臣謹按祀享樂成之數,或多或寡,皆有意義,則不可不致愼,而樂院提擧聯名之疏,陳論旣明,考據且詳,宮享樂成之當用九數,恐無容更議。如臣蔑學昧識,豈有異見於其間乎?伏惟上裁云。檢校內閣直閣李晩秀,以爲,樂之隆殺,在於舞佾,恐不在於成數,尊莫尊於享天,而樂成之以六不以九,則可知其自有意義,非以成數差等也。重臣執藝之言,儘有援据,而閟宮享樂,事體至重,以臣謏陋,不敢臆對,伏惟上裁云。內閣直閣徐榮輔,以爲,樂成之數,或六或八或九,必有意義,而周官以來,相因而莫改,其不可以有所損益可知也。執藝之疏,博有引据,如臣蒙陋,敢有異見?伏惟上裁云。檢校內閣待敎沈象奎以爲,樂制成數,或六或八或九之分屬於天地人,卽周禮大司樂,分樂而序之,以祭以享之祀之禮,而蓋以易感難格之不齊,爲之序次,非謂九敬於八六,人豐於天地也。其義甚微,有不可苟然損益。樂官建請,引經稽禮,陳論詳核,閟宮享儀,至爲敬重,樂成用九,恐無容更議,如臣蒙昧,豈有異見?伏惟上裁云。原任弘文館提學李命植,以爲,臣於律呂之學,曾所昧昧,今於詢問之下,强所不知,何敢議到,而第伏見兩重臣疏陳,皆有依據,類非摸揣之言,尤豈可更容他見?伏惟上裁云。原任弘文館提學內閣直提學李秉模,以爲,樂成之或六或八或九,誠以天地人所享之各有其義,而精微奧妙,循其自然之理,不可以隆殺論也,不可以佾數比也。樂官所引,條辨縷析,如臣愚昧,亦可曉然於九成之爲義,今於詢問之下,敢容他議?伏惟上裁云。原任內閣直提學朴祐源,以爲,樂之九變九成,蓋取諸金之數九也。從子至申,各因其陰陽之數,于以用之於廟,而人神享之,制禮作樂之義,誠至矣盡矣。今此樂官所請,允合典禮,如臣愚昧,敢容他議?伏惟上裁云。原任內閣直閣鄭東浚以爲,律呂之作,其義微妙,有非如臣謏見,所可窺測,而享人神,樂成之不六不八,必以九數,重臣疏論,引古證今,儘有依據,詢問之下,臣無容更議,伏惟上裁云。原任內閣直閣尹行任,以爲,以臣謏聞淺識,其於律呂聲音之理,尤所昧昧,而第伏念莫尊於天而享以六成,莫近於地而享以八成,則樂之等威,固不在成數之多少,而或六或八或九之分屬於天地人,證諸周官之鄭注·賈疏,厥有微義,不可損益。今於俯詢之下,豈容異議?伏惟上裁云矣。時·原任大臣及時·原任館閣諸臣之議如此,上裁,何如?傳曰,諸說誠然,而更待下敎,可也。
洪明浩,以承文院言啓曰,本院吏文學官韓在中陞六,代將仕郞李圭延差下,付軍職冠帶常仕,何如?傳曰,允。
申耆,以兵曹言啓曰,今此禁軍入直減額之擧,寔出於軫念番次之盛意,而弊瘼矯救之命,又如是丁寧懇惻,此不但於渠輩,實爲莫大之惠,在臣等,尤當竭心對揚。故臣謹與別將臣趙圭鎭,採問軍政,爛加商確,則實無大段爲弊之端,只有五條可救之策。蓋其都城八門守直將,例以禁軍二人輪番,軍卒則字內營門定送,故將卒各異,管束疎虞,且八門之每番二人,不無偏苦之歎。此後則禁軍一人,依前輸番一人,自分授營門差送,將校則擧行之際,自無疎忽之患,在禁旅,似爲祛弊之一端,而至於四大正門,符驗體重,營校外一人,以護軍仍置,實爲兩便。禁軍自是祿官,而每朔受祿時,該倉,視若歇後,以麤米苟充上下,以致衆情之抑鬱。此後必爲精擇頒給,俾存祿官之體貌,而若有如前慢忽之事,則該倉官,自本曹草記論勘之意,嚴明申飭。近來禁軍,雖不如古,名係宿衛,又是祿官,則與他軍兵,尤爲逈別,而或有事關法司,則無論巨細輕重,先自推治,從後進來,已是渠輩積抱羞恥,呼冤不已者,而揆以事體,亦不當如是。此後則使之先爲關由本曹,自本曹,量其不可不推治者,始許移送事,永爲定式。官馬之法,分養馬上來後,禁軍先執,馬軍循次受去,卽是古例,而間又變改,有此禁軍與馬軍,相間受去之法,故軍馬之不成貌樣,致斃之前後相續,專由於此。此後隨其上來,禁軍先執,一遵舊規。預差禁軍,春夏秋三等陞付祿窠,一依實差例,皆當以矢數施行,而夏等則謂以仕等正領,偏受高等者,事甚斑駁,且無試取之義。從今以後,永罷仕等謬規,一從矢數付祿,實爲得當,故就議廟堂,商確諸將臣,則大臣·將臣之意皆以爲便好。而其中城門守直一款,摠戎使李柱國,訓鍊大將趙心泰,以爲禁軍二人之輪番,行之旣久,亦有所重,恐難變改云,而臣意則一禁軍一營校,分差守直,則守直之數旣無減,而管束之節,反有勝焉,似不必以此爲拘,而有所持難。竝依此施行,恐合事宜,而事係變通,救弊諸條,論列以聞之意,敢啓。傳曰,知道。草記之尙今留中,欲更求此外蘇弊之端,而歲翻不遠,豈可踰歲乎?五條中,城中守直將官事,諸議參差,姑置之亦可。更思先朝,特命三營,分授字內,則守門之三營,與本兵分掌,有何不可乎?後日次對時稟處。頒祿事·進來事·官馬事,嚴飭俾有實效,而若或有名無實,依舊因循,這卽草記付祿事,亦爲依施,可也。
申耆,以兵曹言啓曰,宣薦內禁衛·額外內禁衛,年三十七歲以下,騎芻三次,趁臘旬後試取事,已有成命,而旬後則以元取才相値,尙未擧行,以今二十七日,臣與別將臣李明運,眼同試取於南別營之意,敢啓。傳曰,知道。
申耆,以兵曹言啓曰,依下敎,薄衣禁軍金光遇·朴漢弼等處,各木綿一匹,去核二斤題給,敦化門軍士徐卜祿,金虎門軍士金尙叔·李者斤阿只,丹鳳門軍土金成玉·李時男,永肅門傳漏軍士金三福·金貴才,中日閣傳漏軍士元太丁,景秋門軍士金分男·全貴才等,旣着襦衣,故各去核二斤題給之意,敢啓。傳曰,知道。
申耆,以都摠府言啓曰,都摠管具庠,以工曹判書,祭器看品事,本曹晝仕出去之意,敢啓。傳曰,知道。
申耆,以訓鍊都監言啓曰,依下敎,永肅門入直局出身鄭光國·鄭泰興等處,各木綿一疋,去核二斤,考例分給之意,敢啓。傳曰,知道。
申耆,以壯勇營言啓曰,本營鄕武士試射時,鳥銃沒技人,別單書入之意,敢啓。傳曰,知道。
申耆,以禁衛營言啓曰,來壬子三月當,五番左部後司屬忠淸道五哨軍兵,來二月二十五日,京中逢點,依例準二朔立番之意,本道監·兵使處,預爲知委,何如?傳曰,允。
申耆,以御營廳言啓曰,本廳千摠李漸運,身病甚重,勢難察任,改差,何如?傳曰,允。
申耆,以御營廳言啓曰,本營來壬子三月·四月兩朔應立,中部中司屬全羅右道二哨,忠淸右道三哨,合五哨軍兵,二月二十五日,京中逢點,三月初一日,與左司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
兵曹判書李秉模疏曰,伏以臣,辜負國恩,自䧟重戾,嶺海斧鉞,是期是俟,而聖恩如海,罪止譴削,屛伏郊次,惶隕感結。曾未幾何,恩敍遽降,奉閣銜而重入脩門,忝試役而昵侍耿光,中心怳惚,如在夢寐,此豈臣始望攸及哉?臣方含恩訟愆,誠不知圖報之所,不意本兵新命,忽隕自天。夫以無故之人,擧是職而加之,苟非其人,則尙且却顧而逡巡,況如臣,本無寸長,徒積罪戾之蹤乎?臣之前後所被洪造,顧視同朝,無與爲比,臣雖不肖,豈不欲奔走殫竭,求所以仰答萬一,而非分之職,每一兜攬,過福之災,隨如影響,一僨再僨,無往非罪。向使臣,若能懇扣辭避,非其任不就,則初豈有上誤重務,下速自孼之理哉?顧今所叨,視前所歷,尤不啻萬萬緊重,而臣乃嚴畏貪戀,抗顔冒膺,則不識羞恥之譏,猶屬餘事,重䧟僨敗之誅,理所必至,是豈所以仰承終始之恩造也哉?若乃鞱靲之全昧,鑑衡之素乏,卽辭本兵者備例之語,而臣不敢張皇爲辭,惟此本末,惟此衷曲,庶或慈覆之所臨燭也。召牌荐臨,受符體重,雖不得不唐突一肅,仍因蹲據,終有所不敢,冒入文字,仰瀆崇嚴。伏乞聖明,曲賜矜隣,將臣職名,亟許鐫改,以卒生成之澤,千萬至祝。
以兵曹判書李秉模上疏,傳于趙鎭宅曰,中權新除,專由承乏,揆以分義,焉敢張皇覶縷乎?在重臣,目下道理,旣往之愆尤,雖不必長留在胸中,而縕繹事事,以往事看作他山之石,庶免僨誤,循例辭巽,近於飾外,原疏還給。
備邊司,義州府尹薦望,林濟遠·李義鳳·申耆。
辛亥十二月二十六日辰時,上御重熙堂。同副承旨入侍,檢校直閣追後入侍時,同副承旨趙鎭宅,檢校直閣徐榮輔,假注書鄭尙愚,記注官金良倜·承膺祚,以次進伏訖。上命讀公事,書判付訖。上曰,入格儒生待令乎?鎭宅曰,待令矣。上曰,使之入侍,可也。賤臣承命出,與申龜朝·蔡弘遠·尹益烈,偕入進伏。上曰,今番應製,卽盛擧,故優等試券,命芸館印出,爾等看檢校正,可也。榮輔曰,於儒生,恩榮極矣。多士聞此,必當聳勸矣。命退,諸臣以次退出。
上在昌德宮。停常參·經筵。
洪明浩啓曰,大司憲黃昇源未肅拜,執義尹序東,持平李德鉉肄儀進,掌令金寅燮在外,掌令韓光植呈辭,持平洪秀晩未署經,監察茶時之意,敢啓。傳曰,知道。
趙鎭宅啓曰,來初一日,輪對日次,而正朝相値,頉稟之意,敢啓。傳曰,知道。
趙鎭宅啓曰,來初一日,社稷祈穀大祭親祭,祭文當爲製進,弘文提學李秉模,待明朝牌招,何如?傳曰,允。
趙鎭宅啓曰,判義禁韓光會,除拜後過三日,不爲出肅,依定式推考警責,仍卽牌招察任,何如?傳曰,允。
申耆啓曰,臣以議政府社稷祈穀大祭肄儀,進去,下直之意,敢啓。傳曰,知道。
傳于李敏采曰,右承旨·同副承旨入侍。
傳于李義鳳曰,右承旨入侍。
傳于趙鎭宅曰,近有抄選之命,而銓曹,眩於擧行云。以經筵官抄選爲之,大臣·吏曹堂上,會于賓廳抄啓,依通編所載,先朝受敎爲之事,分付。
趙鎭宅啓曰,吏曹郞廳來言,承旨有闕,政事,取稟。傳曰,肄儀後爲之。
有政。吏批,判書金文淳進,參判李在學奉常寺祭物監封進,參議曺允大待勘,承旨李敏采進。以徐榮輔爲承旨,李命植爲觀象監提調,洪明浩爲掌苑署提調,洪檍爲瓦署提調,任光白爲濟用奉事,宗簿直長徐謙淳,司饔直長趙鎭寧相換。兵批,判書李秉模病,參判洪聖淵未肅拜,參議沈煥之病,參知尹東晩入直進,承旨申耆進。副司正閔喆·李成德,副司勇李圭延,竝單付。
傳于申耆曰,大臣之職,以人事君,則近日廟薦,何其太與宵旰爲民邑眷眷苦心,若有間然乎?居留雖曰閑局,衆瘼蝟集,不欲差送剛壯之人。至於廣尹望,過年限者,則雖有特敎不擬,及其改望,反以七十老人首擬,而今此灣尹薦擬,又何不能另擇?月城滿瓜屬耳,已有非此莫可之嫌,副擬終是文士,闊於剸理,末擬亦不過篤老侍下,然則首擬非單望而何?予於左相,若見其不是處,不卽提警,甚非無間無隱之義,若在他大臣,揆以朝體,豈可如是下敎乎?義州府尹望筒,必以蘇弊廉財者,拔例擇擬。莫曰廟薦,異於政望,無一言汲汲冒赴,萬萬礙眼。乃兄非不念公體自公體其在養廉之政,決不可仍置,廣州府尹鄭益祚改差,其代,令廟堂卽爲議薦。體統紀綱,邊事申飭,何等截嚴,則近來笩薦之無一人爲之者,寧有如許事面?自今薦嚴飭,食前內,一竝薦擧,雖一人,不爲該房,取來薦記,當該備堂,爲先罷職,仍下義禁府,推考。
備邊司薦望,以李祖承爲義州府尹,沈晉賢爲廣州府尹。
吏曹口傳政事,懿陵參奉宋煥德,童蒙敎官李周斌相換,義州府尹李祖承,廣州府尹沈晉賢竝單付。
傳于李敏采曰,廣尹·灣尹,皆令明日辭朝。
洪明浩啓曰,新除授同副承旨徐榮輔,卽爲牌招,何如?傳曰,更思,職務相妨,望筒勿施,前望單子入之,待下批,牌招察任。
承旨前望單子入之,李義鳳落點。
傳于申耆曰,當初犯罪,非堂上,卽郞廳也,當初處分,非綿品也,卽米條也。堂上雖收敍,僚郞雖區別,渠罪,渠當知之,何可以同罪未敍言乎?然有行未行之別,亦由於甘入奸吏袖中,而不知恥者,該堂敍用之後,渠律宜減一等,放逐罪人趙瑗放送。雖於收敍之後,更勿擬字牧之任,以懲此輩不畏法之習。
李敏采啓曰,近來笩薦之無一人爲之者,寧有如許事面?今薦嚴飭,食前內,一竝薦擧,雖一人,不爲該房,取來薦記,當該備堂,爲先罷職,仍下義禁府推考事,命下矣。取見義州府尹·廣州府尹薦記,則行判敦寧府事李命植,議政府左參贊金華鎭不爲薦擧,依下敎,罷職傳旨及禁推傳旨,捧入之意,敢啓。傳曰,輔國判書,例不得推考,而緘辭亦不照律,至於禁推,須有微稟,待別般特敎,然後對吏。向於重臣具允鈺,推考傳旨,亦有下敎,則不爲微稟,經捧傳旨承旨,推考。兩重臣事,容有可說,兩度傳旨,竝勿施。
以漢城府啓目,朝官年八十,士庶年九十以上者,每年歲首,依法典陞資事,傳于李思祚曰,依允爲旀,其中百歲老人段,超付崇政階,樞銜口傳擬入,已經樞銜者勿論。諸道狀本中,如有過百歲者,今番皆依此例施行事,分付吏曹爲旀,歲饌則百歲以上,依外方例,加給事,分付戶曹,定式擧行爲良如敎。
趙鎭宅,以弘文館言啓曰,本館上番校理臣尹光普,以社稷祈穀大祭祭官,今日議政府肄儀,晝仕出去之意,敢啓。傳曰,知道。
趙鎭宅,以吏曹言啓曰,今此社稷祈穀大祭親享肄儀時,盥洗位兵曹佐郞李福休,旣呈擧案,不爲來待,莫重肄儀,以致闕員,事體所在,誠極駭然。兵曹佐郞李福休,請令該府拿問處之,其代以兵曹佐郞李邦仁塡差之意,敢啓。傳曰,知道。
以李福休囚單子,傳于李敏采曰,付過放送。
李思祚,以戶曹言啓曰,今番各陵園追奉審,執頉祭器改造,與修補之役,今纔完畢,而臣鼎鎭,進詣工曹,卓上所排器皿,一一詳細奉審,則鐵品製樣,精備無欠,故區別封裹,出給當陵園守僕,使之着實陪往。其他行用器皿之新造,與添鐵改備件,一體堅封輸送,修改各種,別單書入,而此外追後報來,不行正朝祭享陵寢祭器,亦當次次修改,從後輸送之意,敢啓。傳曰,知道。當於正朝祭享時,使之奉審,果無欠改備乎?
趙鎭宅,以景慕宮都提調言啓曰,本宮御覽植木帖子,每四季朔,修整以入矣。今季朔,則別無生枯之可以修整者,御覽植木帖子,姑不請出之意,敢啓。傳曰,知道。
申耆,以司僕寺言啓曰,分養馬有頉各邑守令,每於歲末,錄啓請罪,自是法典,故今年所納分養馬有頉各營邑守令,現告成冊,十月內上送之意,移文八道監營矣。七道則齊到,而至於關西,屢次促關,尙不修來,致使莫重文書,限內不得修啓,揆以事體,誠極未安。平安監司洪良浩,爲先推考警責,諸道錄啓,待關西現告成冊來到,一體修啓,何如?傳曰,允。
申耆,以兵曹言啓曰,前因宣薦內禁衛·額外內禁衛,騎芻三次,更試草記批旨內,毋論一二次入格,連三次無分,其才技之五十步百步可知。年限,依專經講例,年三十七歲以下,內禁衛·額外等,更限五朔,趁臘旬後,待令判堂與別將,眼同試取,而連三次馳試,依今番規矩爲之,無分者,當別樣嚴處,以此分付,俾各肄習。渠輩亦兩班子若孫若弟若姪若壻若外裔,則倦文厭筆,旣從事於弓馬,而射不中的,騎不中芻,渠輩眞所謂無用物也。萬一不勤肄習,當降充訓局保軍之役,勿齒班族,令別將嚴飭分付可也事,命下矣。臣與別將臣李明運,眼同試取後,姓名矢數,別單書入,而其中兪範柱,以都監哨官,銅龍門入直,邊擎仁等三十四人,俱以在外,不爲待令。其實故之有無,雖未可知,曾自本曹,發關各該道,使之知委起送,則無端不爲上來,極爲可駭。更爲發關査問,捉來嚴治之意,敢啓。傳曰,知道。文·武何異乎?此試無異於今番泮製,初試四矢以上,卿與別將,明日更爲試取,二中以上,別單書入,而初試無分之類,降保一款,亦依批旨擧行。降保,卽訓局流來古法,以渠輩怠慢,猶屬寬典,以此分付。在外無端不爲上來者,所爲可駭。査問該道,衆所共知實病,及篤老侍下者勿論,其餘捉來嚴棍,所當降保,而遠人異於京人,十分參酌,在畿內者降保,其餘,加棍放送,可也。
申耆,以兵曹言啓曰,依下敎,水原中軍李運昌,下直遲滯委折,拿入査問,則所供內,矣身歷辭之際,自致遲滯,今日始爲下直,慢忽之罪,萬戮猶輕,下敎內辭意,萬萬震懍,不知所達,惶恐遲晩云矣。中軍歷辭,本非多處,而今於特敎嚴問之下,乃敢以歷辭等說,漫漶納供,究罪狀,尤極痛惡。所當嚴處,而旣有査問委折之命,爲先捧供以入之意,敢啓。傳曰,分揀放送,嚴飭斯速赴任,可也。
申耆,以訓鍊都監言啓曰,本局諸將官,自今年正月,至十二月,射講居首人,依例別單書入之意,敢啓。傳曰,知道。
申耆,以禁衛營言啓曰,本營諸將官,今年射講居首人,依例別單書入之意,敢啓。傳曰,知道。
申耆,以御營廳言啓曰,本廳諸將官,今年射講居首人,別單書入之意,敢啓。傳曰,知道。
李敏采,以刑曹言啓曰,祭官塡差,多不致意,下吏定配次,令攸司,爲先嚴囚事,命下矣。當該祭享色書吏孫德成,嚴囚之意,敢啓。傳曰,姑爲放送。
李敏采,以義禁府言啓曰,前金川郡守趙祥逵,前積城縣監洪尙德拿處事,傳旨啓下矣。趙祥逵·洪尙德,俱在任所云,依例發遣府羅將,拿來,何如?傳曰,待待命拿囚。
李敏采,以義禁府言啓曰,京畿楊州牧放逐罪人趙瑗放送事,命下矣。趙瑗卽爲放送事,分付該道道臣之意,敢啓。傳曰,知道。
以訓鍊都監入直將官落點單子,傳于申耆曰,縣頉把摠,改差差出。
趙鎭宅,以義禁府言啓曰,白峙前僉使高時翼拿處事,傳旨,啓下矣。高時翼時在任所云,依例發遣府羅將,交代後拿來,何如?傳曰,待待命拿囚。
辛亥十二月二十七日巳時,上御誠正閣。右副承旨·同副承旨入侍時,右副承旨李思祚,同副承旨趙鎭宅,假注書鄭尙愚,記注官金良倜·承膺祚,以次進伏訖。上命讀公事,書判付訖。上曰,注書出去,祭報府持入,可也。賤臣承命出,回奏曰,姑未修正云矣。上曰,承旨出去催促,可也。上曰,陞試已畢云乎?鎭宅曰,今日間當畢云矣。上曰,明日卽齋日,今日內出榜,修啓目以入之意,分付成均館,可也。仍命退,承史以次退出。
上在昌德宮。停常參·經筵。
以香室社稷祈穀大祭受押單子,傳于趙鎭宅曰,明日出宮時親押。
傳于申耆曰,明日出宮門路,以協陽門爲之。
傳于洪明浩曰,都承旨入侍。
傳于李義鳳曰,廣州府尹留待。
傳于趙鎭宅曰,廣州府尹入侍。
廣州府尹沈晉賢下直,長弓一張,長箭一部,片箭一部,筒兒一箇賜給。
洪明浩啓曰,卽伏見京畿監司徐鼎修狀啓,則以水原中軍李運昌,塡差於顯隆園正朝祭執事預差,所當除拜之後,卽卽下去,而昨日飭敎之下,始爲下直,揆以事體,萬萬駭然。所當重勘,而本院請推之外,無他可施之罰,何以爲之?敢稟。傳曰,豈有如許無狀之人乎?爲先汰去,拿問處之,預差隣近邑守令爲之事,分付。
假注書鄭尙愚差祭,代以沈能迪爲假注書。
議政府·吏曹同議抄選,童蒙敎官李城輔。
傳于洪明浩曰,經筵官抄選,在昔盛時,其例甚罕,至於白徒,尤難遽議。不但其選至重而然,官方本自如此,此意已有下敎。至於經行薦擧之式,當之者處義,猶不若經筵官之難進,而觀科從宦,皆無拘礙,試外試內,亦足爲實政,其所薦擧者多寡,亦無一定之式。今番則留心經學,或修飭行誼之士,不必求備,雖有一能,擧爾所知,各薦一二人事,令時原任大臣,吏曹·弘文館堂上,知悉。
傳于申耆曰,景慕宮提調韓光會許遞,令該曹口傳差出。
吏曹口傳政事,以李秉模爲景慕宮提調。
傳于李敏采曰,依昨年例,歲前歲後,各三日藏牌事,分付法司。
趙鎭宅,以禮曹言啓曰,顯陵令尹五榮懿陵差祭,參奉申夔相惠陵差祭,思陵令李厚燾穆陵差祭,參奉鄭運耆徽陵差祭,康陵令李禾泰陵差祭,參奉金壽祖全羅道長城地在外,恭陵令洪留浩順陵差祭,參奉高時良昌平地在外矣。顯陵之於惠陵,恭陵之於順陵,康陵之於泰陵,俱是一局之內,自當往來入直,第思陵之於徽陵·穆陵,相距將爲十里,而兩官俱爲差祭,則將不免闕直之患。分付吏曹,兩官中一員,使之變通祭官,何如?傳曰,思陵兩官之俱爲差祭,該堂事,極是不察,從重推考,入番官一員之代,卽令塡差,可也。
申耆,以兵曹言啓曰,再明日社稷擧動時,本曹堂上守宮及侍衛,當爲備員,而參議尹東晩,參知沈煥之,俱爲差祭,無以備員。令政院,稟旨變通,仍令該曹,以在京無故人,口傳差出,何如?傳曰,竝許遞,令該曹口傳差出,可也。
吏曹口傳政事,以安廷鉉爲兵曹參議,金載翼爲兵曹參知。
申耆,以兵曹言啓曰,昨日宣薦內禁衛·額外內禁衛,騎芻三次無分人,出身柳光濂·李熙源·尹益儉·申宅鎬·金時弼·李應會·權顯中·金㝡煐·崔華男,閑良蔡大永·權聖彦·許溶·申德顯·李潤厦·李殷常等,竝爲捉來,謹以傳敎內辭意,一一曉諭後,移送訓局,降定保軍之意,敢啓。傳曰,知道。
申耆,以兵曹言啓曰,依下敎,昨日宣薦內禁衛·額外內禁衛試取,四矢以上十一人,臣與別將臣李明運,騎芻一次眼同,更試於南別營後,二中人,別單書入之意,敢啓。傳曰,知道。
申耆,以壯勇營言啓曰,今十二月二十九日三十日,年終放炮時,次知將官及將校,別破陣火箭軍姓名,器械數爻,別單書入之意,敢啓。傳曰,知道。
申耆,以壯勇營言啓曰,來壬子正月當,本營左司屬京畿水原一哨軍兵,逢點實數,一百二十七名,今已點閱整齊,今十二月二十八日,本營立番,舊軍放送之意,敢啓。傳曰,知道。
申耆,以訓鍊都監言啓曰,謹依兵曹草記批旨,宣薦內禁衛試射時,初試無分,內禁衛柳光濂·李熙源,額外出身尹益儉·申宅鎬·金時弼·李應會·權顯中·金㝡煐·崔華男,閑良蔡大永·權聖彦·許溶·申德顯·李潤殷·李殷常,竝降定保人之意,敢啓。傳曰,知道。
申耆,以訓鍊都監言啓曰,今十二月二十九日,景慕宮展拜時,因兵曹節目,銅龍門軍三十名除出,把摠李琦鉉,哨官具綱率領,挾輦侍衛,銅龍門軍五十名,哨官朴致儉率領出付,排立當次營門,還宮後,還入直所,而竝待標信擧行之意,敢啓。傳曰,知道。
申耆,以御營廳言啓曰,今十二月二十九日,景慕宮展拜時,依兵曹節目,集春營入直軍五十名,新營入直千摠鄭殷誠,領付于禁衛營都領陣,該入直哨官鄭臣弼,率該哨標下軍七名,仍爲入直,東營入直軍三十名除出,該入直把摠李在淵率領,宮大門外把守,而竝待標信出用,解嚴後,各還本處入直之意,敢啓。傳曰,知道。
李敏采,以義禁府言啓曰,前水原中軍李運昌拿問處之事,傳旨啓下矣。李運昌時在任所云,依例發遣府書吏,拿來,何如?傳曰,待待命拿囚。
十二月二十八日辰時,上御誠正閣。同副承旨與廣州府尹入侍時,同副承旨趙鎭宅,假注書金履載,記注官金良倜·承膺祚,廣州府尹沈晉賢,以次進伏訖。上敎晉賢曰,爾在秋曹時,歲末禁屠,果能嚴飭乎?晉賢曰,下吏處,以申禁之意,縷縷嚴飭,而聞諸民間,以爲京司牛禁甚嚴,自鄕上來之牛,直頓低,多未售而歸云矣。上曰,廣州是畿輔重地,爾其努力善做,可也。命鎭宅,讀別諭,晉賢退伏聽別諭訖。上命鎭宅,書傳敎曰,明日由逌瞻門展拜,該房知悉。又命書傳敎曰,再明日詣社壇祈穀齋所時,適値除夕,出宮當於午前後爲之,三嚴單嚴,百官晩食後來會,隨駕軍兵,皆令食後聚會事,分付。命退,諸臣以次退出。
十二月二十八日午時,上御重熙堂。都承旨入侍時,都承旨洪明浩,假注書金履載,記注官金良倜·承膺祚,校理申獻朝,以次進伏訖。上敎獻朝曰,儒生科作印給事,歲前可以了畢否?獻朝曰,晝宵董飭,以爲歲前訖功之計矣。上曰,內入件,雖過歲後未晩,頒賜件,先爲粧冊,可也。明浩曰,明日親押處所,以何處爲之乎?上曰,當於仁政殿月臺爲之,以此分付,可也。上敎明浩曰,尹永僖官敎,自兵曹,果卽下送與否,卿其知入,可也。命退,諸臣以次退出。
上在昌德宮。停常參·經筵。
上詣景慕宮。入齋室後,內閣·政院·玉堂·藥房口傳問安。答曰,知道。展拜罷後,內閣·政院·玉堂·藥房口傳問安。答曰,知道。還宮後,內閣·政院·玉堂·藥房口傳問安。答曰,知道。
申耆啓曰,明日大駕,詣社稷入齋室後,王大妃殿·惠慶宮問安,何承旨進去乎?敢稟。傳曰,右承旨進去。
傳于洪明浩曰,明日出宮門路,以萬安門爲之。
傳于申耆曰,侍衛軍兵毛具。
傳于申耆曰,時囚先放送後,草記。
傳于李敏采曰,發遣吏郞,諸執事淸齋與否,摘奸以來。
吏批口傳政事,以申應顯爲分內醫提調。
以吏曹百歲老人加資下批單子,傳于洪明浩曰,業武二人,先付嘉善。
兵批口傳政事,以廉時載·金稀白·崔尙平·李聖才爲同知,以宋彙敏·嚴思勉爲副司正。
以黃海監司李敬一啓本,修身篤學人姓名開坐事,傳于洪明浩曰,監役·參奉·敎官中,準仕人作窠,令該曹口傳擬入。
吏批口傳政事,以李炯爲寧陵參奉,以李豐林爲長陵參奉。
以平安監司洪良浩狀啓,學識行誼人,成單子上送事,傳于洪明浩曰,平壤前參奉康逵,年七十八,朔州參奉崔奎顯,年六十八云。奎顯姑未滿懸車之年,筋力如可强,待春和,給馬上送後,令該曹草記,則卽當召見,而五世同居,行誼純篤,素稱一道之許可,誠如狀辭,則其人之不草草可知,亦必有所著之可觀,卿其推索封進。至於逵,八十老儒,難以强令上送,此則卿量宜,可以上送則上送,不然,只以所著經義禮說封進事,回諭。
以平安監司洪良浩狀啓,有旨祗受事,傳于申耆曰,徒法不能自行,徒言豈驗自效乎?觀此狀辭,鋪張之文詞,固燦然,對揚之實效,亦果然乎?若使文詞勝於實效,則是卿欺朝廷,卿寧忍爲此乎?又或不然,則道內之宿弊夬祛,民生樂業,而入境有刮目之可觀乎?大抵,他邑姑無論,雖以私賑之數邑言之,已聞有不堪任者乎?且聞本道若而邑,差定任鄕,統率掌內,使民不得之他,筵臣或言其處事之便當云,此亦有不必然者。撫摩或失其宜,徒事拘縶之政,則唉彼無告者,上不得飛昇,下不得逃潛,困於催科,迫於飢寒,將不免塡壑於這裏。逖矣千里之外,朝廷無以照燭,則年前流民刷還之擧,適足爲厲政,中夜思惟,直欲明發。卿若念此宵旰之憂勞,雖欲晷刻放忽,得乎?賑邑之關心若此,則外此諸邑之無摸捉處,依舊而如前,不難知也。大抵,西土列邑,一年二年,次次大更張大懲創,使守宰慴戢然後,庶弛西顧之思。此狀啓還下送,仍令布諭各邑,卿其知悉事,回諭。
以江原監司尹師國狀啓,蔚珍士人尹思進,窮經著述,成別單上送事,傳于洪明浩曰,蔚珍士人尹思進,其學行如是篤實云爾,則可謂一鄕之善士,十室之忠信,而刺史不能擧,朝廷不聞名姓,年今爲八十,雖招而徠之,不可責之以筋力,至於借以一命之銜,上來過限,便令該曹草記遞改,又豈有如許不誠之擧乎?其人未見,則求其所存於言語文字之間,是或爲一分實事,所著庸學註解,河洛圖說,卿其推索封進事,回諭。若其筋力,足可登程,欲一見之,此則非强迫之事,卿其問之,具由狀聞事,回諭。
趙鎭宅,以吏曹言啓曰,今此社稷祈穀大祭親行敎是時,奠幣爵酒官前參知沈煥之,貞陵正朝祭獻官前參議尹東晩塡差,而時無職名,令該曹口傳付軍職,何如?傳曰,允。莫重享禮,爵酒官,不可不以實參議爲之。時任參議,未參誓戒肄儀,許遞,前參議仍任,可也。
兵批口傳政事,以尹東晩爲副司直。
申耆,以兵曹言啓曰,來壬子年,各司頒給信漢符,別單修整以入之意,敢啓。傳曰,知道。
以禁衛營隨駕軍單子,傳于申耆曰,弘化門入直軍一哨,亦爲出用於隨駕,而還宮前則以壯勇營鄕軍,弘化門代直事,分付。
申耆,以壯勇營言啓曰,禁衛營隨駕單子,傳曰,弘化門入直軍一哨,亦爲出用於隨駕,而還宮前則以壯勇營鄕軍,弘化門代直事,分付事,命下矣。明日本營鄕軍一哨,該將領率領,待標信,與禁衛軍替代入直,還宮後,亦爲待標信,還入直之意,敢啓。傳曰,知道。
申耆,以訓鍊都監言啓曰,今十二月二十九日三十日,年終放砲時,次知將官將校姓名,及兼別破陣等,容貌·年歲,器械數爻,竝別單書入之意,敢啓。傳曰,知道。
申耆,以訓鍊都監言啓曰,今十二月三十日,社稷擧動時,因兵曹節目,金虎門軍六十五名,銅龍門軍六十五名,南營馬兵四十五名,廣智營軍四十名,北營標下軍三十五名,各其將官率領赴陣,還宮後,各還直所,而竝待標信擧行,廣智營軍四十名出用,則當夜宮墻外巡邏,無以分排,依例以附近營守直軍,推移行巡之意,敢啓。傳曰,知道。
申耆,以御營廳言啓曰,今十二月三十日,社稷擧動時,東營·集春營入直軍,各留十名,餘皆出用矣。當夜宮墻外巡邏,以十名軍,勢難分排,新營入直步軍中四十名,依例除標信除出,各二十名式,添入於東營·集春營,使之合力警巡之意,敢啓。傳曰,知道。
申耆,以御營廳言啓曰,今十二月三十日,社稷擧動時,依兵曹節目,東營·集春營入直軍一哨內,營直各留十名,實八十八名,騎士二十五人內,營直二人除,實二十三人,竝待標信出用,新營入直京標下軍二十四名除出,各該將官,領赴于訓鍊都監都領陣,東營則哨官鄭魯誠,姑爲代直,而還宮後,各還本處入直之意,敢啓。傳曰,知道。
十二月二十九日辰時,上詣景慕宮。擧動親押入侍時,行都承旨洪明浩,左承旨李敏采,右承旨李義鳳,左副承旨申耆,右副承旨李思祚,同副承旨趙鎭宅,假注書金履載·沈能迪,記注官金良倜·承膺祚,檢校直提學朴祐源,檢校直閣李晩秀·徐榮輔,以次隨駕。上具翼善冠·衮龍袍,出御便殿。鎭宅奉入香祝,上顧兵判李秉模曰,香祝奉入之時,堂下侍衛,無鞠躬之節,寧有如許紀綱乎?卿其出往閤外,一竝拿入,査奏,可也。秉模承命出,還奏曰,不爲祗迎者,竝拿入,傳下敎矣。上命書傳敎曰,香祝奉詣時,不爲鞠躬,當該堂下侍衛,竝事過後拿處。出榻敎鎭宅跪進香祝,上降榻親押罷後,仍乘輿,出協陽門,由弘化門,入逌瞻門,詣齋室門外降輿。敎曰,承史及堂上侍衛,回入正門,其餘堂下侍衛,竝留待此處,而兵判亦勿改服留此,可也。上入齋室,少頃,上出詣板位,行展拜禮,入廟內奉審訖,還詣齋室。藥房·內閣·政院·玉堂問安。答曰,知道。上出齋室,乘輿到逌瞻門。敎明浩曰,宮司進前。令黃基厚,奉事具忠元,參奉金世根,以次進前。上詢職姓名。敎曰,當令守僕,宣爾歲饌矣。基厚等退出。上由弘化門,入永淸門,還內,諸臣問安後,以次退出。
上在社稷。停常參·經筵。
大殿·王大妃殿·中宮殿·元子宮,內閣·政院·玉堂·二品以上·六曹·兩司長官問安。答曰,知道。
申耆啓曰,備邊司郞廳來言,今日賓廳日次,而親祭齋戒相値,不得來會云矣,敢啓。傳曰,知道。
傳于趙鎭宅曰,禮房承旨,馳詣宗廟·永禧殿·景慕宮,奉審摘奸以來。
申耆啓曰,左邊捕盜大將趙圭鎭,以懿陵獻官,今方受香出去矣。所受命召及大將牌·傳令牌,來請還納,何以爲之?敢稟。傳曰,仍佩往來,他大將兼察,牌招聽傳敎。
傳于申耆曰,侍衛軍兵毛具。
李義鳳啓曰,臣以王大妃殿·惠慶宮,問安進去,下直之意,敢啓。傳曰,知道。
王大妃殿·惠慶宮,遣承旨問安。答曰,知道。
趙鎭宅啓曰,禮貌官來言,百官稟旨就次。傳曰,知道。
以全羅右水使卞至健狀啓,今月二十一日加里浦僉使尹永僖到防事,傳于申耆曰,與共去就,曾已設言,其在信令之意,豈可仍置於妥帖之後?前待敎沈象奎,前檢閱洪樂游·徐有聞,竝敍用,洪樂游·徐有聞,與鰲樹察訪李重蓮,令該曹口傳還付翰林,在京者,爲先牌招入直。
吏曹口傳政事,檢閱三單李重蓮·洪樂游·徐有聞。
趙鎭宅,以成均館言啓曰,每年歲末,圓點準點人,別單書入事,曾已定式矣。依定式,圓點準點儒生,別單書入之意,敢啓。傳曰,知道。
李思祚,以戶曹言啓曰,今年內,貧寒宗室子女婚扶助數,依定式別單書入之意,敢啓。傳曰,知道。
申耆,以禁衛營言啓曰,今日擧動時,西營入直鄕軍四十名內,三十五名出用矣。餘數不多,宮墻外當夜巡邏,勢難分排,出番鄕軍二十名添入,使之警巡之意,敢啓。傳曰,知道。
李敏采,以義禁府言啓曰,時囚先放送後,草記事,命下矣。時囚罪人洪尙德,放送之意,敢啓。傳曰,知道。
吏曹口傳政事,副司直吳載純·徐浩修。
十二月三十日午時,上詣社稷,祈穀大祭擧動入侍時,行都承旨洪明浩,左承旨李敏采,右承旨李義鳳,左副承旨申耆,右副承旨李思祚,同副承旨趙鎭宅,假注書金履載·沈能迪,記注官金良倜·承膺祚,檢校直閣李晩秀·徐榮輔,以次隨駕。上具遠遊冠·絳紗袍,乘輿出萬安門,至仁政門外,降輿乘輦。命應製入格儒生進前,儒生以次進伏。上命晩秀·榮輔,各給科作刊印冊子一件,及歲饌標紙。上敎耆曰,每儒生五人,使院隷一名,出給歲饌,入格中,有故不參者,自成均館,出給其家,可也。仍命儒生退出。大駕進發,到校洞前路,命書傳敎曰,路傍,見其孫,飭亦施,前判書吳載純敍用,不可一敍一否,前判書徐浩修,亦爲敍用,仍令該曹口傳付軍職。出駕前下敎詣社稷大門外,降輦乘輿,入大門。敎耆曰,當卽行省牲·省器,諸執事皆令就位,可也。至神門外降輿,步詣壇內奉審,詣省器位省器,詣省牲位。敎鎭宅曰,日勢差晩,尺量,只行豕一羊一,可也。省牲訖,上還御齋室。敎曰,王大妃殿·惠慶宮問安時,右承旨進去,兼行除夕問安,可也。上敎耆曰,百官旣已齊會,問安後罷歸事,分付。上曰,坡州牧使入來乎?耆曰,聞已入來矣。上曰,外邑守宰,豈可進參於東班乎?明日則參於西班之意,出傳,可也。上命耆曰,東神門·南神門外雜人,令兵判分付兵郞嚴禁,兵郞若以差祭,不足言于大臣,使備邊郞,代爲禁喧,可也。耆出傳。命書傳敎曰,明日卽月正元日也。社壇祈穀禮成後,待日出,詣太廟,行春展謁,以此分付該曹。又命書傳敎曰,自今日至初三日,夜禁弛禁。上曰,坐閤承旨幾人乎?敏采曰,只臣一人,他承宣則適皆少退矣。上曰,申飭皆令入來。賤臣承命出傳。上曰,翰林牌去來,都承旨出去催促。日暮時至,耆奏懸燈,取稟。上曰,知道。上曰,廟大門仍留事,分付。耆曰,廟大門仍留事,旣有下敎矣。標信,何以爲之乎?上曰,令宣傳官,持標信留門,可也。明浩曰,明日王大妃殿·惠慶宮,朝門安時,何承旨進去乎?上曰,右承旨進去。上曰,春享大祭時奉俎官,以注書及抄啓文臣塡差事,分付該曹。行祭時至,上具冕服,詣壇內,就板位,行四拜禮,詣盥洗位,盥洗訖,詣國社神位前,三上香,獻幣奠爵,次詣后土氏·國稷后稷氏神位前,三上香,獻幣奠爵,如上儀,降復位,仍行初獻禮,降復位。亞獻官左議政蔡濟恭,終獻官昌城尉黃仁點,行亞獻·終獻禮訖。上行四拜禮,撤籩豆,又行四拜禮,詣望燎位。通禮跪告禮畢,命百官諸執事行禮後,撤神位,百官行禮訖。敎耆等,率諸執事,奉安神位,詣神位閣前祗迎。上敎明浩曰,卿進去神壇,籩豆鋪陳,看審精撤後來奏,可也。仍還詣齋室,承史以次侍立。
