上在昌慶宮。停常參·經筵。
夜一更,東方,有氣如火光。二更,艮方巽方,有氣如火光。
藥房,大殿問安。答曰,知道。中宮殿問安。答曰,知道。世子宮·嬪宮問安。答曰,知道。藥房日記
上在昌慶宮。停常參。經筵。
夜一更,西方,有氣如火光。二更,巽南方,有氣如火光。內下日記
兵曹啓曰,今此上番軍士,除雜頉外,陳省病重納布之數亦多,逢點之數,只一千二百八名。此由年歲飢荒之致,勢難用一切之法,各處派定不足之數,以今番所收之布,依前雇立之意,敢啓。傳曰,知道。今後乙良,勿爲收布。兵曹謄錄
上在昌慶宮。停常參·經筵。
下直,忠淸監司徐元履。內下日記
上在昌慶宮。停常參·經筵。
藥房都提調臣金自點,提調臣鄭太和,副提調臣趙絅啓曰,數日之寒,倍於深冬。伏未審此時,玉候調攝,何如?臣等不勝區區伏慮之至,敢來問安。答曰,與前無異。
藥房,中宮殿問安。答曰,與前無異。
藥房,中宮殿問安。答曰,一樣。藥房日記
上在昌慶宮。停常參·經筵。
夜一更,坤巽方,有氣如火光。二三更,有氣如火光。內下日記
上在昌慶宮。停常參·經筵。
巳午時,日暈。未時,日暈兩珥,暈上有冠,色內赤外靑。申酉時,日暈兩珥。夜一更,有氣如火光。二更,流星出昴星下,入南方天際,狀如甁,長七八尺許,色赤光照地。自三更至五更,東巽方,有氣如火光。內下日記
有政。吏批,以金重鎰爲副修撰,丁彦璧爲說書,金景杓爲鎭海縣監,李輔臣爲草溪郡守,李叔鎭爲監察,吏批政事
兵曹判書李時白箚子。答曰,省箚具悉卿懇。卿其勿辭,調理察職。
院啓。答曰,文川郡守遞差事,依啓。趙後亮·具罄等事,經年論執,殊涉過當,速爲停止,更勿瀆擾。
府啓。答曰,經年論執,殊涉過當,速爲停止,更勿瀆擾,黃緝等事,已諭。
戶曹粘連啓目。答曰,令本道監司,詳査啓聞爲乎矣,李忨照律乙良,査覈後爲之。內下記草
上在昌慶宮。停常參·經筵。
吏曹判書李行遠上疏。答曰,省疏具悉卿懇。卿之才識,小無不堪,宜勿固辭,從速察職。
府前啓。答曰,毋煩。
院啓。答曰,毋煩。
戶曹粘連啓目。答曰,此金,適在道內,實是其道人民之幸也。旣賜之物,還收不可,依前判下施行宜當爲在果,不均之說,亦有所見,一半乙良,仍給本道,一半乙良,京畿刷馬雇立爲乎矣,厥金竝爲取來,用於歲幣爲遣,其價計給。內下記草
上在昌慶宮。停常參·經筵。
夜三更,月暈。內下日記
藥房都提調臣金自點,提調臣鄭太和,副提調臣趙絅啓曰,春寒近甚,伏未審玉候調攝,何如?丸藥進御,爲日已多,宜有奏效,諸症加減,比前如何?臣等不勝區區伏慮之至,敢來問安。答曰,時無顯效矣。藥房日記
刑曹粘連啓目。答曰,莫重之事,不可容易處決,愛奉等,令本道監司査問馳啓。
工曹啓目。答曰,依允,溫堗燒木乙良,加磨鍊安徐。
都承旨趙絅,抱川地掃墳呈辭。傳曰,給由馬。內下記草
上在昌慶宮。停常參·經筵。
夜五更,東坤方,有氣如火光。內下日記
院啓。答曰,刑訊定配,似爲得中,許嫁之女,率畜不妨,竝勿煩瀆。內下記草
上在昌慶宮。停常參·經筵。
夜一更至四更,月暈,有霧氣。五更,有霧氣。內下日記
兵曹啓曰,今番精抄軍九十名上來之後,依前分定於三空闕矣,兩營餘數,至於三百四十名之多,各處派定,比前有裕,依傳敎精抄軍,則後分軍爲始,沒數移送北所,武藝別監,一體入番,使敎師中日廳習藝之意,敢啓。傳曰,知道。此軍一半,屬于大殿差備,一半屬于東宮差備,其所佩環刀,令軍器寺精造以給。兵曹謄錄
禮曹判書鄭太和上疏。答曰,省疏具悉。卿其勿辭往來。
副應敎林上疏。答曰,省疏具悉。爾其勿辭,調理察職。內下記草
上在昌慶宮。停常參·經筵。
開城留守狀啓,本府常人金承立妻良女貴香,去十二月分,一腹産三男云云,令本道賜米。內下日記
備忘記,黃柑試居首,幼學趙嗣基,直赴殿試,之次進士朴以燾,生員權脩,竝直赴會試,前判官〈成〉楚望,生員鄭元鳳,進士金之鳴,各給一分。內下記草
都摠府啓曰,閉門時,都摠都事來言,弘化門鎖,爲橫鎖云,故卽送開金,使之改鎖,而鎖鑰之際,不能詳愼,當該守門將,難免其責,請推考。傳曰,允。都摠府謄錄
上在昌慶宮。停常參·經筵。
夜四更五更,月暈。
下直,平安兵使鄭榏。內下日記
藥房都提調臣金自點,左副承旨臣安獻徵啓曰,春寒尙峭,伏未審近日玉候調攝,比前,何如?連承時無顯效之敎,臣等不勝憂悶之至,敢來問安。答曰,與前一樣。藥房日記
有政。吏批,以李忔爲永柔縣令,金佐明爲副修撰,洪義源爲文川郡守,丁彦瑗爲弼善,金振爲應敎,柳淰爲司僕正,鄭鑰·李郊爲兼春秋,權諿爲直講,李井男爲成川府使,洪瑞翰爲東部參奉,李䅘爲左承旨,李時楷爲右承旨,安獻徵爲左副承旨,金頊爲工曹正郞,金南重爲大司憲,金始振爲持平,林聖翊爲掌令,南老星爲執義,吳挻緯爲持平,韓尙玄·許悅爲承文博士,李杭爲待敎,吳挻一兼漢學敎授,獨孤義·洪智男加資,各司久任望,兵曹正郞任重,兵曹佐郞睦兼善,承文判校李坰,內贍主簿辛景輅,兼養賢主簿沈挺豪。吏批政事
傳曰,上年大風,致敗之米,以沙·格不死爲訝,竝一一徵捧,殊甚冤悶,令該曹詳察處置,俾無民冤。
錄勳草記。答曰,知道。元孫以下,勿爲竝錄。
傳曰,史官一員待命,騎馬三匹立之,宮墻外軍堡,晝摘奸。
工曹判書許徽上疏。答曰,省疏具悉卿懇。卿辭如此,宣惠廳堂上,當勉副焉。
工曹啓目。答曰,如是分定,則窮困民力,必不支堪,限三年勿爲復設。
吏曹粘連啓目。答曰,刑曹之請賞,有違法例,賊魁捕得後施賞。內下記草
上在昌慶宮。停常參·經筵。
上在昌慶宮。停常參·經筵。
申酉時,日暈。夜二更自四更,月暈。內下日記
藥房,世子宮問安。答曰,知道。
藥房都提調臣金自點,左副承旨臣安獻徵啓曰,臣等伏聞王世子,有感冒之候,稟知症候,則鼻塞聲重,虛汗不止,且有痰候云,卽與崔得龍及諸御醫等商議,則皆以爲此乃感冒風寒之候,人蔘敗毒散,加半夏·黃芩各七分,知母一錢,連用三貼和解宜當云,依此劑入之意,敢啓。答曰,知道。藥房日記
上在昌慶宮。停常參·經筵。
藥房,世子宮問安。答曰,一樣。藥房日記
備邊司啓曰,三月十五日中江開市,期限不遠,赴市商賈及諸色物貨,預先整齊,臨時入送,然後可免窘急埋沒之患,依前着實擧行之意,漢城府·開城府·兩西等處,竝爲知會,何如?答曰,依啓。備局謄錄
軍器寺啓曰,以兵曹啓辭,傳敎矣。精抄軍所給環刀,除本寺所在四十柄外,一百三十柄加造入事,傳敎矣。平時武庫所上環刀,盡失於丙子兵火,厥後措備者,其數不多,而前後勅使時,贈給一百五柄,因禮曹關,分送各陵所十一柄,每年貢物上納之數,南原二柄,忠原一柄而已。姑以餘存四十柄,先爲分給,其餘一百三十柄,則所當急急打造,而一自乙酉裁減之後,本寺物力竭乏,不能成形,容入財力及工匠料布,自戶曹量數題給事,捧承傳施行,而且念打造數多環刀之際,必至延引時日,先臣院豐府院君李曙,曾爲本寺提調時,啓請下三道兵·水營及統營所儲環刀,分殘盛定數取來,送于南漢·江都兩處,今亦依此例,令該曹參酌定數,移會于統營及下三道兵·水使處,何如?傳曰,依啓。兵曹謄錄
上在昌慶宮。停常參·經筵。
夜四更五更,月暈。內下日記
藥房都提調臣金自點,左副承旨臣安獻徵啓曰,昨來春雨,寒氣峭緊,伏未審此時,玉候調攝,比前,何如?右耳之患,加減亦復如何?每承一樣之敎,臣等不勝憂悶之至,敢來問安。答曰,時無加減矣。
藥房,世子宮問安。答曰,知道。氣似稍勝。
藥房又啓曰,王世子所服加入人蔘敗毒散三貼,昨日畢進服,故卽者御醫等,稟知症候,則服藥之後,氣似稍勝,而所患諸症,一樣無減云,臣等與崔得龍及諸御醫等,詳細商議,則皆以爲人蔘敗毒散,依前加入,二貼加用,宜當云,依此劑入之意,敢啓。答曰,知道。藥房日記
備邊司,御營大將薦望,邊士紀落點。備局謄錄
府啓。答曰,毋庸强煩。
院啓。答曰,旣已許嫁,又罪其夫,於法不當,更勿爲已甚之論,趙後亮事,亦勿瀆擾。內下記草
上在昌德宮,停常參·經筵。
巳時,日暈。未申時,日暈。夜三四更,月暈。內下日記
藥房,世子宮問安。答曰,知道。症候比昨,頗似減歇矣。藥房日記
備邊司粘連啓目。答曰,白馬·凌漢兩城及江邊列堡城子外,其他城池乙良,使之留意國事,漸次修築。內下記草
上在昌慶宮。停常參·經筵。
卯時至巳時,日暈。未時,日暈。夜一更,巽艮方,有氣如火光。五更,月暈。內下日記
藥房,世子宮問安。答曰,諸症頗似減歇,而咳喘尙未止矣。
又稟曰,諸症雖似減歇,咳喘輕重,何如?答曰,諸症似歇,氣似稍勝,而以咳喘惡開門戶矣。
藥房都提調臣金自點,左承旨臣李䅘啓曰,王世子感冒,所服加人蔘敗毒散前後五貼,盡於昨日,故今朝進稟症候,則諸症頗似減歇,氣似稍勝,而以咳喘惡開門戶,下令矣。臣等與崔得龍及諸御醫等,詳細商議,則傷寒之症,未盡和解,尙有惡寒之候,而如此矣。解表二陳湯,加片芩酒炒,枳殼·地骨皮·知母各一錢,元入,去麻黃代柴胡一錢,去蘇葉代蘇子炒硏一錢,連用三貼,宜當云,依此劑入之意,敢啓。答曰,知道。藥房日記
兵曹啓曰,入直精抄軍,今有加抄之命,當爲加抄之數,至於十六名,而右人等,遠在他官,不可不從付近改作隊,且前抄一百二十四名中,水原·加平六名,亦在其數,此則畿輔朝令夕發之軍,此軍六名,代以他軍,抄充其數,何如?傳曰,依啓。
又啓曰,曹精抄軍加出草記,傳曰,此軍何年抄定乎,問啓事,傳敎矣,水原四名,加平二名,非前日抄定之軍,今番有頉,代新抄之軍,故以他道軍代定之意,敢稟矣,草記還入之意,敢啓。傳曰,知道。以上兵曹謄錄
義禁府啓曰,罪人趙希世分揀事,判下矣,放送之意,敢啓。傳曰,依啓。禁府謄錄
院啓。答曰,更勿煩擾。
府啓。答曰,依啓。李圾等事,在於監司啓聞,非自己希望之事也。洪振道旣已施,還勿爲論執。內下記草
上在昌慶宮。停常參·經筵。
夜一更二更,艮巽方,有氣如火光。五更,月暈。
下直,全羅水使劉纘。內下日記
藥房,世子宮問安。答曰,知道。稍似減歇,勿爲問安。藥房日記
同副承旨蔡裕後上疏。答曰,省疏具悉。爾其勿辭,調理察職。內下記草
上在昌慶宮。停常參·經筵。
辰時,日暈兩珥。巳午時日暈。申時,日暈兩珥,內暈上有重暈,內暈有兩珥,內暈上有背,色內赤外靑。辰時,日暈。內下日記
兵曹啓目粘連關是白有亦,向前卒逝順嬪禮葬時,造墓軍二百名,依貞嬪例,本曹與宣惠廳,分半題給,何如?啓依允。兵曹謄錄
都摠府啓曰,副摠管禹尙中,前日以病親相見事,洪淸道公山地下去,身患腫病,症勢危重,旬朔之內,決難差復,不得上來云,改差,何如?傳曰,依啓。都摠府謄錄
傳曰,今下弓矢,羅暖萬戶金元海給送。內下記草
上在昌慶宮。停常參·經筵。
夜一更,艮南方,有氣如火光。內下日記
藥房都提調臣金自點,左副承旨臣安獻徵啓曰,春寒比甚,伏未審此時,玉候調攝,何如?臣等不勝區區伏慮之至,敢來問安。答曰,與前一樣。
藥房,王世子問安。答曰,知道。
藥房啓曰,卽因御醫等稟知,聞王世子症候,幾盡差歇,而尙有咳嗽間間發作,惡開門戶之症,解表二陳湯,依前加減,連用宜當云。依此劑入之意,敢啓。答曰,知道。藥房日記
上在昌德宮。停常參·經筵。
下直,南兵使朴省吾,朔州府使金振聲。內下日記
樂房,中宮殿問安。答曰,一樣。
樂房都提調臣金自點,左副承旨臣安獻徵啓曰,臣金自點,詣慶德宮問安後,仍令醫女愛福·天生等,稟啓氣候,則內人傳言於醫女曰,今日寒甚,難可診候,而近來氣候平安,水剌如前,寢睡亦安,眼彩如常云。前日進御回春二陳湯,前後劑進,竝一百五十貼,當盡於今日。臣等與諸御醫等詳細商議,則皆以爲此藥,最是對症之劑,加用五十貼,宜當云,依此劑入之意。敢啓。答曰,知道。
藥房,世子宮問安。答曰,知道。症候幾盡差愈矣。藥房日記
傳曰,今下弓矢,慶興府使金宇給送。
府啓。答曰,不允。李重信所備,亦出於節用,似非監董而已。內下記草
上在昌慶宮。停常參·經筵。
御營大將邊士紀上疏。答曰,省疏具悉。卿忠而有才,故予恃如干城,宜勿控辭,盡心察職。
刑曹粘連啓目。答曰,極爲奸詐,依律施行爲乎矣,除贖決杖。內下記草
上在昌慶宮。停常參·經筵。
夜五更,月暈兩珥,白雲二道,起自天中,直指暈上,長各七八丈,廣皆尺餘,橫過月傍,漸移巽方,良久乃滅。內下日記
藥房,世子宮問安。答曰,所差旣已差,湯藥亦已進服。藥房日記
吏曹啓曰,義州府尹,今將差出,而爲任極重,依近例令備邊司議薦,何如?答曰,依啓。備局謄錄
弘文館啓曰,本館,本來淸寒,而下吏輩料布,尤深涼薄,晝夜使喚,不免飢寒,其情可矜。今聞政院書吏,則因本院啓辭,加給料布云。本館與政院,自是一體,而下吏料布,獨於異同,下吏輩逐日呼訴,且本館皂隷,則上年復設之後,該曹只給十斗米,而今此新設皂隷,則十斗之外,加給價布一疋,均是皂隷,而所食懸殊,一向稱冤。若不得變通,則將有渙散之患,本館書吏·皂隷等料布,令該曹依政院書吏·皂隷例,一體題給,俾無呼冤之弊。傳曰,依啓。兵曹謄錄
傳曰,內侍敎官趙汝彬·姜琠等,當爲三冬仕進,未滿一朔,所學內官,殿講之時,書不者過半。事甚駭愕,竝爲推考,以懲其怠慢不職之罪。
府啓,洪振道事。答曰,公議已行,勿復煩論。
院啓,臺諫處置事。答曰,依啓。內下記草
上在昌慶宮。停常參·經筵。
備邊司,義州府尹薦望,李時楳落點。備局謄錄
有政。吏批,以李厚源爲大司諫,權諿爲掌令,李梓爲持平,柳淰爲應敎,金始振爲正言,林爲司僕正,鄭昌胄爲司䆃正,李沈爲司成,李時楳爲義州府尹,沈之漢爲副校理,任重爲正言,許啓爲漢城左尹,金鉽爲副修撰,鄭世規爲漢城判尹,韓興一爲兼同知義禁,李訔爲校書正字,閔馨男〈爲〉兼判義禁,朴爲儀賓都事,李杭爲宗簿主簿,具鋈爲義盈主簿,吳達周爲尙瑞直長,姜大適爲繕工直長,金楦爲濟原察訪,邊復一爲奉禮,朴敏道爲富寧府使,閔賀爲典籍,全命龍爲平壤庶尹,李光鎭爲昌陵參奉,李基祚兼同知經筵,李華岳爲竹山府使,柳寅亮爲直講,李河岳爲中部參奉。吏批政事
府啓。答曰,已諭,勿煩。內下記草
上在昌慶宮。停常參·經筵。
未時,日暈。申時,日暈兩珥,暈上有背,色內赤外靑。內下日記
傳曰,刑曹·義禁府推案文書,粘付甚多,則例爲啓稟除去以入,而近日刑曹則啓稟除去,而義禁府則仍爲粘入,今後則除去以入。禁府謄錄
府啓。答曰,毋庸堅執。內下記草
上在昌慶宮。停常參·經筵。
藥房都提調臣金自點,提調臣鄭太和,左承旨臣李䅘啓曰,近來春寒,曾所罕有,伏未審此際,玉候調攝,比前,何如?臣等不勝區區伏慮之至,敢來問安。答曰,與前一樣。藥房日記
判義禁閔馨男上疏。答曰,省疏具悉卿懇。卿其勿辭,調理察任。內下記草
上在昌慶宮。停常參·經筵。
敦寧府草記,族譜廳事。答曰,所費不少,姑徐,可也。
府啓。答曰,傳播之說,未必盡實,速爲停止,更勿瀆擾。
右議政南以雄箚子。答曰,省箚具悉卿懇。卿其勿爲控辭,調理行公。仍傳曰,遣內醫看病。
綾川府院君具仁垕上疏。答曰,省疏具悉卿意,頃日之論,措語無倫,宜勿介懷,安心察職。內下記草
上在昌慶宮。停常參·經筵。
卯時,日暈兩珥。自辰時至申時,日暈。內下日記
傳曰,今下弓矢,訓戒僉使高春起,高山里僉使金克謙,潼關僉使朴彦奉等給送。內下日記郞廳張澍校正。日記廳郞廳趙景觀書
上在昌慶宮。停常參·經筵。
上在昌慶宮。停常參·經筵。
自辰時至酉時,日暈,暈上有冠,色內赤外靑。
備邊司啓曰,慶尙監司許積,今已瓜滿,其代當爲差出,而非但得人爲難,許積在任已久,熟諳物情,且有威望,聲績頗著。當此南邊多事之時,不可付諸新手,限今年仍任,何如?答曰,依啓。備局謄錄
右議政南以雄,初度呈辭。答曰,不允批答。
禮曹草記,昭顯廟事。答曰,祔於順懷廟,似爲便當,議大臣定奪。
判義禁閔馨男上疏。答曰,省疏具悉卿懇。兼帶判義禁府,卿辭如此,當勉副焉。內下記草
上在昌慶宮。停常參·經筵。
夜三更,流星出翼星下,入南方天際,狀如鉢,尾長五六尺許,色白。內下日記
有政。吏批,以林爲司諫,黃立信爲慈仁縣監,柳寅亮爲慶尙都事,金益鍊爲江界府使,洪南立爲萬頃縣令,韓縝爲兵曹正郞,吳挻一爲輔德,趙錫胤爲兵曹參議,沈詻爲刑曹判書,李慶徽爲持平,元振溟爲獻納,李厚源爲完南君,柳淰爲舍人,洪得一爲承旨,崔惠吉爲大司諫,金頊爲兼春秋,宋明奎爲校書正字,元檝爲學錄,丁彦璧爲奉敎,洪得一爲左承旨,李䅘爲右承旨,李時楷爲左副承旨,安獻徵爲右副承旨,姜栢年爲同副承旨。吏批政事
右議政南以雄,再度呈辭。答曰,不允。批答內下記草
上在昌慶宮。停常參·經筵。
夜五更,流星出房星下,入尾星上,狀如拳,尾長三四尺許,色白。
藥房都提調金自點,提調鄭太和,右副承旨安獻徵啓曰,春分已迫,寒冱尤甚,伏未審近來,玉候調攝,比前,何如?每承一樣之敎,臣等不勝區區伏慮之至,敢來問安。答曰,時無加減矣。以上藥房日記
禮曹草記,昭顯廟祔於順懷廟事。答曰,依議。
吏曹粘連啓目。答曰,依允,金景福等,其中賊陣處捕捉之人,依事目施賞,其餘有職者陞品,無職者六品職除授。
都承旨趙絅上疏。答曰,省疏具悉卿懇。卿其勿爲固辭,調理察職。內下記草
上在昌慶宮。停常參·經筵。
備邊司啓曰,勅使先聲已到,館伴及都監員役,令該曹當日內趁卽差出,接待等事,及時料理擧行,何如?答曰,依啓。
又啓曰,勅行已迫,西路未赴任守令,今當依前例除署經發送矣,平壤庶尹全命龍,時在尙州地,上來遲速,未可預料,而平壤乃是宴享之所,接待等事,尤爲緊急,全命龍改差,令該曹在京無故人,當日內口傳差出,急速給馬下送,何如?答曰,依啓。以上備局謄錄
吏曹口傳政事,以鄭昌胄爲平壤庶尹。吏批政事
備邊司草記。答曰,依允,鄭使所言,似在於禮物,非爲若干實果也。且歲幣一事,旣被詰責,其時該官,似不可草草施罰,判書推考,色郞廳罷職。內下記草
上在昌慶宮。停常參·經筵。
傳曰,今下弓矢,鍾城府使金元立處,給送。內下記草
上在昌慶宮。停常參·經筵。
下直,義州府尹李時棋。內下日記
備邊司啓曰,金壽翼上來後拿推事,命下矣。今則勅使不多日內,當到灣上,而金壽翼旣已惡於彼輩,而勅使至以不欲相見爲言云,壽翼雖在本府,勢難出待,而必有大段生梗之患,令禁府卽爲拿來,以示朝廷先施罪罰之意,何如?答曰,事涉未妥,依前判下施行。
又啓曰,冬至使狀啓中,有移咨送譯,請頒新曆之語,而至以明朝謄錄爲證,故考諸文書,又問于承文院,則以爲曾無咨請之例云,姑待勅行入來,令都監問於鄭勅,觀其所答,更議以處,何如?答曰,允。以上備局謄錄
兵曹啓目粘連啓下,牒呈是白有亦,向前正薍刈取軍,依前例黃海道各軍價布捧上,直納于宣惠廳事,本道監·兵使處行移,何如?啓依允。以上兵曹謄錄
右議政南以雄,三度呈辭。答曰,不允批答。
禮曹判書鄭太和上疏。答曰,省疏具悉。歲幣封裹時,卿不爲參見,則別無可竢之罪,宜勿控辭,安心察任。
傳曰,明日領相命招,使之卜相。
府啓。答曰,旣施重罰,更勿煩瀆。
領議政金自點箚子。答曰,省箚具悉。卿其安心,勿爲惶恐。內下記草
上在昌慶宮。停常參·經筵。
備邊司啓曰,卽見義州府尹本月初五日成貼狀啓,則勅行今明日,當到本府云。沿路接應之事,勢所未及,誠爲可慮,前頭策應,萬分緊急,諸道監司,進往境上,以爲及時酬應之意,下諭,何如?答曰,允。以上備局謄錄
迎接都監啓曰,勅使時儺禮郞廳,軍器寺副正安鈸,屢經此任,詳知首末,爲先差下,使之急速察任,何如?傳曰,允。
又啓曰,都監郞廳禮曹正郞盧尙義,方以兼春秋入直,不得仕進,勅使入京甚迫,都監之任,決不可遞易,兼春秋以他員改付標,盧尙義則卽令察任,何如?傳曰,依啓。
又啓曰,前僉正李德·成遠,都監郞廳已爲啓下矣。令兵曹當日內,口傳付軍職,冠帶察任,何如?傳曰,允。
漢城府啓曰,本府郞廳,頃因裁省員額減少,緊關該掌,每每兼察,常患不足,勅使時則刷馬抄出,工匠搜括,許多房守差備等軍募入之際,各部騷擾,必須郞官親自點閱,不離照管,庶無不均呼冤之弊,可免倉卒生事之患,至於中江開市,定限已過,商賈發送,尤是大段之擧,房守商賈,俱係判官所掌,最爲緊重。今此判官李敏華,兼差迎接都監,該曹啓下之時,必未知本府事勢而然,勅行今已迫頭,彼此任事,決難周旋,令都監改差,宜當,敢啓。傳曰,依啓。以上迎接都監謄錄
院啓。答曰,宴安奢侈,措語有過,漆器露臺,比喩失宜,今日啓辭,可謂拙矣。具鏊事,不允。內下記草
上在昌慶宮。停常參·經筵。
藥房,中宮殿問安。答曰,一樣。藥房日記
備邊司啓曰,卽見遠接使韓興一馳啓,宴慰使,雖未及下來,若有御帖,則或兵營虞侯堂上前朝官中代行云。各處宴慰使,已爲齎奉御帖,拜辭出去,而不無未及之患,依狀啓安定兩處,應用御帖,令政院急速付諸撥上,下送于遠接使處,宜當,敢啓。答曰,允。以上備局謄錄
迎接都監啓曰,郞廳郭之欽,頃遞臺諫,例付司直,故以此啓下矣。今聞已遞軍職,時無職名云,令該曹口傳付軍職,使之冠帶察任,何如?傳曰,允。
又啓曰,都監郞廳李敏華,素稱勤幹有才,接待諸色中,勅使盤膳所掌尤難,故以此人分送矣。漢城府,以本任緊重,啓請改差,而本府則庶尹以下,郞廳尙有三員,猶可推移代行,且勅行甚迫,接應諸事,未整頭緖,今若開路遞改,則前頭厭避之弊,亦極可慮。李敏華仍察都監之任,此後雖有各衛門請改之事,切勿施行,宜當,敢啓。傳曰,依啓。以上迎接都監謄錄
都摠府啓曰,法典內本府書吏四十名,平時則使令亦如此數,屢經變亂,至于丁卯,減之又減,只留書吏十二名·使令十名入直,及都試開坐,僅得推移使喚,而丁丑之春,國儲蕩竭,百司下人,盡爲裁減,故本府又減書吏七名·使令五名。時存者,書吏五名·使令五名,實出於一時之權宜,而非永遠可行之規也。厥後有米布衙門,則續續增加,幾復亂前舊額,而本府則他無雇立之路,官員數多,下人鮮少,比諸司最甚,任使不足,苟簡無形,而唯以丁丑以來,百爲權廢,本府之官,入直外,別無開坐之事,勅使時亦無隨參之擧,故僅能牽架度日矣。今者事多復舊,前頭勅使時,侍衛外陪衛擧動,亦必頻數,而至於春秋都試,依前設行,本府堂上,亦在應參之中,郞廳專數進參,以此數小下人,決難分派兩處,以充服役,不得已移文兵曹,則兵曹亦知事勢之固然,而入啓裁減之數,不敢擅便加定,欲令本府具由啓請云。如此細微之事,不當煩稟,而本府事勢,若不變通,則將不成模樣,從前裁減之數,雖不可盡復,而姑就丁卯減定之額,更減四名,而於丁丑權減之數,只加書吏·使令各三名,推移任使,庶可支過,惶恐敢啓。傳曰,依啓。
兵曹,今二月二十日禁軍等,盤松亭良中,都摠府眼同,戎器點考爲白乎矣。有故則退行,何如?啓依所啓施行。以上兵曹謄錄
右議政南以雄,四度呈辭。答曰,安心調理。內下記草
上在昌慶宮。停常參·經筵。
卯時,日暈右珥。辰時,日有交暈兩珥。巳時,日暈兩珥。午時,日暈。
藥房都提調金自點,提調鄭太和,左承旨洪得一啓曰,春寒尙峭,伏未審近日,玉候調攝,比前,何如?臣等伏聞初七日下醫官之敎,右耳所患,與當初有異,而猶未差復,臣等不勝憂悶之至,卽當啓稟議藥而旣有過數三日之後,議藥,之命,故不敢煩稟矣。前進御丸藥,今當畢進御,詳知症候,然後與諸御醫更議繼進之藥,臣等敢來問安,竝此仰稟。答曰,歲前小減之後,更無漸差之效矣。
藥房再啓曰,臣等卽與崔得龍·柳後聖·朴頵·趙徵奎及諸御醫等,詳細相議,則皆以爲當歸龍薈丸,專主耳症,亦能淸熱治脹,更加參商而對症之劑,無出於此。凡丸藥難以一劑收效,依前加入,加進一劑,宜當云,依此劑入之意,敢啓。答曰,知道。
藥房三啓曰,朝者加入當歸龍薈丸,加進一劑之事,與諸醫相議以啓矣。卽因御醫崔得龍,伏聞有腹中不平,大便泄瀉之敎,更與崔得龍·柳後聖·趙徵奎及諸御醫等,反覆商議,則皆以爲,如有泄瀉之候,則元入大黃,性味峻寒,不可仍用,當歸龍薈丸,去加入柴胡一兩,去元入大黃代,柴胡五錢,黃連·黃柏·黃芩竝酒炒,草龍膽酒洗,梔子連皮炒,一劑進御,宜當云。依此劑入之意,敢啓。答曰,知道。
藥房啓曰,卽因崔得龍,聞世子症候,今則皆差,而暫觸風寒則不平,暫有汗氣則平安,而前日服補中益氣湯時,氣似平安云。臣等與崔得龍·趙徵奎及御醫商議,則皆以爲,肺經受傷,而肺主皮毛,以此表虛,易感風寒,補中益氣湯,加防風·麥門冬·枳殼·山査肉·山梔仁炒各七分,倍升·柴,連用十貼,宜當云。依此劑入之意,敢啓。答曰,知道。以上藥房日記
右議政,五度呈辭。答曰,安心調理。
左議政李景奭上疏。答曰,省疏具悉卿懇。國事艱危,愈往愈甚,卿須勿辭,安心論道。
禮曹草記,順懷宮修理事。答曰,依啓。祭祀之規,亦甚埋沒云,更爲酌定,似或可也。內下記草
上在昌慶宮。停常參·經筵。
藥房都提調金自點,提調鄭太和,左承旨洪得一啓曰,夜來陰雨,伏未審玉候調攝,何如?昨日伏聞有腹中不平泄瀉之候,臣等不勝憂悶之至,敢來問安。答曰,與昨一樣。
藥房,世子宮問安。答曰,知道。別無疾痛,今後勿爲問安。以上藥房日記
備邊司啓曰,本司有司堂上鄭太和,今差館伴,且兼摠府,本司坐起,不得進參之時居多,都摠管依前例改差,何如?答曰,依啓。以上備局謄錄
右議政,六度呈辭。答曰,遣承旨敦諭。
左議政李景奭上疏。答曰,省疏具悉至懇,予意已諭,卿勿固辭。內下記草
上在昌慶宮。停常參·經筵。
辰時,日有左珥。巳午未時,日暈。
藥房都提調金自點,提調鄭太和,右承旨李䅘啓曰,夜來伏未審玉候調攝,何如?腹中不平之候,亦如何?臣等昨日伏承與昨一樣之敎,不勝憂悶之至,敢來問安。答曰,頗似加減,今後勿爲問安。以上藥房日記
備邊司啓曰,以本司摠戎使及南漢御史狀啓粘目,傳曰,此粘目換付矣事,傳敎矣。粘目成貼之際,誤爲換付,致勤聖敎,臣等難免不察之失,不勝驚悚。當該下吏,自本司已爲囚禁治罪,而元狀啓粘目,還爲改付,以爲後考之意,敢啓。答曰,知道。以上備局謄錄
刑曹粘連啓目。答曰,依允。李桓乙良,議大臣處置爲乎矣,僞帖買得爲在愛奉等乙良,令本道監司參酌治罪,以警後人。
右議政南以雄箚子。答曰,省箚具悉卿懇。目今艱危,非卿忠良,難以弘濟,須勿固辭,臥閤論道。
傳曰,史官一員待命,騎馬三匹立之,摠戎廳鳥銃打造處摘奸。內下記草
上在昌慶宮。停常參·經筵。
夜五更,白雲二道如氣,自西方直指天中,長各七八丈,廣各尺許,漸移月傍,良久乃滅。
備邊司啓曰,本司之事,主文之臣,宜無所不知,大提學趙絅,堂上差下察任,何如?答曰,允。備局謄錄
禮曹啓曰,上年勅使時,因本曹啓稟各宴,竝以世子進參磨鍊,其後藥房,以世子氣候平復未久,下馬·翌日餞宴外,其餘各日宴,則大臣進參事,啓下擧行矣。今番則何以爲之?各該司當爲預備待令,故敢此仰稟。傳曰,世子,各宴竝爲進參,宜矣。
迎接都監啓曰,勅使入京後支待諸事,內資·內贍·禮賓等三司,專掌爲之。內資所管,尤爲緊重,而都監設局,今已累日,各樣文書,尙未磨鍊,都監諸色郞廳,來陳其悶迫之狀,臣等招見本寺主簿李廷祉,奉事李志淵,問其應行之事,茫然不省,罔以爲措。且其爲人,老殘昏劣,決難任事,仍令察任,必未免生事。李廷祉·李志淵等,竝爲汰去。今日內令該曹極擇在京無故人,口傳差出,急速察任,何如?傳曰,允。以上迎接都監謄錄
判義禁李時白上疏。答曰,省疏具悉卿懇。卿之才器,實合擢用,宜勿控辭,速出行公。
右議政,七度呈辭。答曰,安心調理。內下記草
上在昌慶宮。停常參·經筵。
夜二更,月入太微西垣內。
入診後,藥房問安。答曰,知道。仍啓曰,受鍼事,榻前旣承下敎定奪矣。臣等退與柳後聖·李馨益及諸鍼醫等,詳細商議,則皆以爲,自今日至十六日,皆有拘忌,而十七日爲吉云,以此日受鍼,何如?答曰,依啓。以上藥房日記
有政。吏批,以禹汝楙爲典籍,李晌爲北靑判官,尹復元爲宗親典簿,韓後琦爲內資奉事,李曼爲承旨,李爾松爲兼春秋,許舒爲司資主簿,李曼爲都承旨。吏批政事
右議政,八度呈辭。答曰,遣承旨敦諭。
左議政李景奭上疏。答曰,省卿上疏,予心缺然,卿之謙讓,似爲太過,須勿更辭,以副至望。內下記草
上在昌慶宮。停常參·經筵。
卯時,日暈兩珥。辰時,日有重暈,內暈有兩珥。午未時,日暈。
藥房都提調金自點,提調鄭太和,左承旨洪得一啓曰,夜來伏未審玉候調攝,何如?昨日入侍,伏聞下敎諸症,臣等不勝憂悶之至,敢來問安。答曰,與昨一樣。以上藥房日記
右議政南以雄箚子。答曰,省卿上箚,予心缺然,卿之筋力,今雖如此,精神未衰,須勿固辭,以副予望。
判府事李時白上疏。答曰,省疏具悉至懇,予意已諭,卿其勿爲固辭。內下記草
上在昌慶宮。停常參·經筵。
夜三四更,月暈,白雲一道如氣,起自乾方,橫過月傍,長十餘丈,廣尺許,良久乃滅。五更,月暈。
藥房都提調金自點,提調鄭太和,左副承旨李時楷啓曰,夜來伏未審玉候調攝,何如?昨日又承與昨無異之敎,臣等不勝煎憂悶慮之至,敢來問安。答曰,所患之候,非一朝差復之症,今後勿爲問安。以上藥房日記
備邊司啓曰,今見遠接使韓興一馳啓,勅使依前往來時例,造給藥·燒酒,而內局書員廉義益,詳知造法云。自此煮送,不如以藥材送于中路,煮取於其所目見之處,令內醫院急速發送,何如?答曰,允。
又啓曰,自前勅使先聲入來之後,則凡官呈告,不得入啓,例也,而政院不遵舊規,呈辭單子,日日捧入,殊甚非矣。當該承旨,請推考。答曰,依啓。色吏亦爲推治。以上備局謄錄
上在昌慶宮。停常參·經筵。
大殿受鍼後,藥房問安。答曰,知道。藥房日記
自辰時至未時,日暈。夜一更,艮方巽方,有氣如火光。三四更,月暈。內下日記
政院啓曰,在前勅使時,各宴無王世子接待之事,故以大臣備望受點矣。今此勅使時,則世子各宴進參事,命下矣。取考年前謄錄,則以都監啓辭,世子宴禮,師傅入參,事勢非便,則他宴進參,可也事,下敎,故其時有師傅付標之事矣。今此各宴,王世子皆爲進參,則師傅無入參之時,似當依前付標,且王世子宴禮時,宗宰例以五員入參,故各宴宗宰二員加出之意,敢啓。傳曰,知道。請宴,勿爲加減,姑爲仍存。以上迎接都監謄錄
禮曹啓曰,以本曹大臣收議,儒臣博考,順懷世子神主移·還安時,告文有無,及廟宇一間加造與否,取稟事,草記,傳曰,先告事由,一間加造,似不可已也事,傳敎矣。移安·還安時所用告文,令藝文館撰出,而大臣獻議以爲,順懷世子,雖是當代尊行,未踐其位,則於殿下有君臣之分云。以此觀之,頭辭措語,似無別樣講定,唯以國王遣臣書之,宜當,且加造一間之擧,誠不得已,只付繕工官員,非但事體不重,及時之役,亦未易就,材料諸具,役軍使用,乃是戶·兵曹所掌,必各其該郞管檢,可無濫費之弊,竝與臣曹郞官,眼同督役,而順懷世子神主,若預先權安於他處,以致日久,則殊涉未安,爲先召集工匠,量度大小,應入材木,劈鉅鍊正,一一整備,然後擇日奉移,速爲訖役,俾得還安於不多日之內,恐合事宜。以此,分付各該司擧行,何如?傳曰,允以上兵曹謄錄
上在昌慶宮。停常參·經筵。
下直,遠接使李行遠。
辰巳時,日暈兩珥。夜二更,巽方,有氣如火光。內下日記
藥房都提調金自點,提調鄭太和,左承旨洪得一啓曰,夜來伏未審玉候,調攝,何如?受鍼之後,恐或有熱候,臣等不勝區區憂悶之至,敢來問安。答曰,與昨無異。
大殿受鍼後,藥房問安。答曰,知道。以上藥房日記
備邊司啓曰,卽接遠接使等狀啓,則韓興一爵秩,非六卿之故,勅使以此執言,累日同行,尙不許見官禮,義定兩處慰宴,亦皆不受云,儐接之臣,終不得相見,則前路到處,必不免節節難處之端,韓興一改差,其代,以吏曹判書李行遠差出,急速發送,何如?答曰,允。
政院啓曰,勅使時狀啓,所當星火馳傳,而十五日林畔出遠接使狀啓,與十六日未時後定州出狀啓,一時來傳,撥路稽滯如是,極爲可駭。各處擺撥,令備邊司移文査治檢飭,何如?傳曰,允。以上備局謄錄
迎接都監啓曰,自前勅使時,應入柴木·燒木,皆以其人及司宰監責出,多至十餘萬斤,而貢案元數不足。故常時所用,亦自戶曹給價貿用,猶患難繼矣。今番勅行留京,果至二十日之久,則應入之數,其勢必倍,該監決難支堪,該曹之力,亦難辦給,極爲渴悶。勅使各房燒木之外,雖以柴木,猶可用之,曾於乙酉年勅行時,陳達燒木難繼之患,至經廟堂覆啓,以兵曹到防軍全數,一日赴役,採取柴木,每人各捧二十斤,不過數束,而以此補用,減價亦多,殊甚便當。今月二十五日,適値上番軍士逢點之期,依前沒數限一日使用,何如?傳曰,依啓。以上迎接都監謄錄
都承旨李曼上疏。答曰,省疏具悉。卿其勿辭,從速察職。
右議政南以雄上疏。答曰,省疏具悉。卿須勿辭,體予至意,臥閤論道。
府啓。答曰,平市奉事黃大鳴汰去事,依啓。閔灠推考。
咸鏡監司尹履之上疏。答曰,省疏具悉卿懇。此時此任,不可輕遞,宜勿控辭,調理察職。內下記草
上在昌慶宮。停常參·經筵。
辰時,日暈。巳時,日暈,暈上有冠,暈下有履,色皆內赤外靑。午時,日暈。夜一更,艮方·巽方·坤方,有氣如火光。二更,巽方,有氣如火光。三更,月暈。
大殿,政院問安。答曰,知道。
藥房都提調金自點,提調鄭太和,左承旨洪得一啓曰,夜來伏未審玉候調攝,何如?連日受鍼,恐或有助熱之候,臣等不勝區區憂悶之至,敢來問安。答曰,夜來氣候,頗似煩熱矣。
藥房再啓曰,伏承聖批,以夜來氣候,頗似煩熱爲敎,臣等不勝憂悶之至。今日受鍼,姑爲停止,更觀熱候稟定,宜當。諸醫之意,亦皆如此,敢啓。答曰,依啓。
備忘記,傳于安獻徵曰,長番內官崔大立·朱希望,假承傳色差下,政院知悉。
安獻徵,以內醫院官員,以都提調·提調意啓曰,御醫現存者六人,而朴頵,則完城府院君崔鳴吉家不離看病,崔得龍,承命諸處看病,不得專仕本院,李希剛·李絡,則俱以八十老人,王世子擧動時,不得趨蹌陪從,鄭柟壽,中風病重,只有金孝忠一人,入二字缺劑,及勅使入京後,王世子陪從,無以周數字缺御醫不足,則雖在罷散之人,有冠帶常仕之例,御醫前正南應琛,依前例付軍職,冠帶常仕如何?傳曰,依啓。
姜栢年,以義禁府言啓曰,本府以王府衙門,皂隷之數,亂後太減,晝夜奔走之苦,有不可言,而所食一朔米十二斗外,他無所賴。依新設皂隷例受布之意,逐日號訴。依他衙門例,令該曹一體給布,何如?傳曰,依啓。
大司憲金南重啓曰,昨日同僚,行相會禮,而臣則以受鍼時問安進參之故,未得參坐矣。俄見同僚聯名簡通,則以前牧使崔繼勳在任時田稅濫捧賃載私船拿推事,及知事閔灠罷職,平市奉事黃大鳴汰去事也。其中崔繼勳事,則臣曾未聞知,不無愼重之意,而僚簡旣發,且異面議之時,乃以謹悉,循例答通矣。及其入啓也,崔繼勳事,不爲擧論,臣誠數字缺其故,在家僚員中,設或有論議不齊數字缺以待歸一,方可停止,而三人之四五字缺啓草發簡停當之後,前後六七字缺之體,固不當如是無據,而臺閣六七字缺此無非如臣駑劣,忝在首席,不能三字缺致見輕至此,何敢晏然仍冒?請命遞斥臣職。答曰,勿辭。
持平李慶徽啓曰,臣於頃者受由下鄕之日,淸州前牧使崔繼勳,居官貪虐之狀,藉藉人口,而其中田稅收捧之時,私自規外加徵,稱以剩米,及其載運也,不用水站舊例,私賃京船,至於三隻所載,終無置處,而以其所失之數,再徵民間之事,尤所盛言,衆口如一。臣之所聞,旣非在京風聞之比,且其所犯至此,而未經擧劾,則不可以已罷之官,置而不論。故臣於昨日相會禮時,以拿推之論,發於席上,相議搆草,而同僚又以此事及閔灠·黃大鳴等事,簡通於在家之僚,則僚議皆已歸一,而二字缺柳淰,獨於繼勳之事,以後坐相議爲答,臣數字缺此往復於長官,而相會未行之前,四五字缺臺閣規例,故只以亞長之所答四五字缺之同僚,則同僚之不以此通報長官,曾所未料,數字缺緣日勢已暮,急於詣闕,獨以歸一之論,先爲入啓矣。卽見長官引避之辭,則發簡停當之後,不復缺問,論事之體,不當如是無據,爲言,臣劾一貪吏,僚議參差,旣有見輕之恥,不待往復,率爾傳啓。又被長官之斥,其何敢晏然一刻仍冒?請命遞斥臣職。答曰,勿辭。
掌令權諿啓曰,昨日本府齊坐,持平李慶徽,以前牧使崔繼勳貪鄙之事,發論於席上,至以田稅再徵等語爲辭,崔繼勳居官不謹之狀,臣亦有聞,而同僚新自湖中來,若非的知實狀,則必不輕易發言,故卽與商議搆草,發簡于同僚矣。豈意劾一貪官,而致有論議之數字缺同僚,旣與長官未行相會禮,詣闕之四五字缺暮,則未及往復,其勢固然,而七八字缺所未料也。臣旣參其論,又不七八字缺于長官,則發簡停當之後,不復相問之失,臣亦難免,何敢仍冒,處置同僚乎?且以至微之事,瀆擾於靜攝之中,臣罪尤大,請命遽斥臣職。答曰,勿辭。
安獻徵,以禮曹言啓曰,京畿今二月令絡蹄·生蛤·半乾雉,應爲封進矣。絡蹄·生蛤,今方行用於市上,乾雉,初非節早難得之物,而尙不封進,殊甚非矣。當該官吏推考,何如?傳曰,允。
持平吳挻緯啓曰,昨日相會席上,有崔繼勳請拿之論,而臣以新進,凡干論議,有同聾瞽。臣與繼勳,面無一分,而今此所爲,聞來驚愕。實有是事,則固當論劾之不暇,而第念此人以出入臺侍之人,莅官之時,設有不謹之失,至如三隻載運,終無置處,似不近理。故臣竊疑訝,反覆商確,而同僚所數字缺見云爾,則臣不能自信無所聞之己見,數字缺所見之僚議,不免勉從而發簡矣。更數字缺無曲折,臣於論人,旣不愼重,又有見輕之嫌,臣何敢晏然仍冒,請命遞斥臣職。答曰,勿辭。
執義柳淰啓曰,臣於本府齊坐時,適有賤疾,不得往參矣。及見同僚簡通,則卽前牧使崔繼勳,知事閔灚,平市奉事黃大鳴事也。閔灚·黃大鳴事,謹悉,崔繼勳事,則以此人,前爲淸州牧使時,以淸簡善治,至於褒啓之人也。所謂巧作名目,徵斂無藝,三隻所載米,終歸無置處再徵等語,曾所未聞也。須待後坐相議處之答送,而今朝又見簡通,則有曰,不必等待云云。臣又以論人之道,務盡熟講,何必汲汲爲哉?大槪此人,自前到處善治,累蒙褒賞,而到任淸州之後,任怨奉公,雖致數字缺怨咨,逋欠幾盡,官事修擧,方伯亦以四五字缺如此之理乎?至於無置處再徵五六字缺不然實狀,旣知其實狀,而七八字缺鄙意以爲,後坐面議商確,亦未晩也,答送矣。俄者得接持平李慶徽避辭,則以論一貪吏,僚意參差,見輕爲恥,引以自列,臣實未知其意也。大凡臺閣論人之道,不厭商確,廣加聞見,以其罪而罪之,然後受之者服,聞之者懲,豈可不有僚議?勒加無據無理之說,有若私自抵觸者然哉?臣曾聞淸州爲邑,物衆地大,素多土豪。前後莅此地者,不敢下手,逋欠積置,官事板蕩,搢紳間視此地,有若陷穽矣。崔繼勳到任之後,務袪宿弊,凡干未捧,刻期督納,其間豈無土豪輩怨罵之事乎?李慶徽之所聞,未知出於何處,而若曰下鄕聞之,則不過土豪輩有所搆陷之言也。若以此謂之貪虐,繩以重律,則爲國任怨之人,自此爲戒,而府數字缺之弊亦將接踵而起,豈不大可寒心哉?臣之意見,終始如此,不爲苟同,以致多少數字缺臣何敢晏然在職,請命遞斥臣職。答曰,勿辭。
以吏曹,勅使入京時,弘濟院請來官及宣勅官二字缺單子,傳于安獻徵曰,前例單子入之。
安獻徵,以吏曹言啓曰,刑曹啓曰,本曹乃詞訟煩劇之地,非如閒漫之司,而參判臣李時昉,以備邊司有司堂上,勅行將迫,逐日進參於備局之坐,參議臣柳景緝,時在鍾城任所,交代纔往,還朝杳然,只有判書臣沈詻,當此多事之時,非但疾病事故,有未可必,凡獄訟處決之際,殊甚孤陋,合有變通之擧。請令該曹啓稟處置,何如?傳曰,允事,傳敎矣。刑曹參議柳景緝,方在邊地,上來之日尙遠,獄訟重地,不可久曠。今姑改差,何如?傳曰,允。
以刑曹李椈·趙宗吉相訟事粘連,傳于姜栢年曰,此回啓是乎?承旨察啓事,傳敎矣。此公事旣移刑曹之後,刑曹若有別樣意見,則明白分析,未爲不可,而回啓中旣曰,該院旣已推覈處決,無容更議。又曰,別得買得之間,雖或有違端云云,遽被非理好訟之罪,殊涉冤枉云者,前後之語,似欠詳盡。此公事還出給,何如?傳曰,允。
姜栢年,以戶曹言啓曰,勅使發賣物種,令平市署知委,預備待令之意,昨已啓下,欲爲分付,則本署令趙鎰,病未供職,奉事黃大鳴,因臺論汰去,他無察任之員云,闕員令該曹極擇勤幹,在京無故人,今日內口傳差出,使之卽察其任,何如?傳曰,允。
姜栢年,以義禁府言啓曰,勅使所館處,各門把守及勅使出入時禁喧都事五員,依前例令該曹各別預爲擇差,俾無臨時生事之患,何如?傳曰,允。
姜栢年,以兵曹言啓曰,今番留待驛馬分定之數,比前減定數字缺疾來之餘,難免病瘠之患,必須預爲三四字缺無弊入把,都監公事郞廳外,其餘官員,或二字缺騎者,繩以重律,斷不饒貸事,捧承傳施行,數字缺使留館時,或有不時入把,留待馬不足之弊,則京畿六道驛馬中,擇其可合者,添用之意,敢啓。傳曰,依啓。京畿驛馬添用事,不允。
李䅘啓曰,大司憲金南重,再啓煩瀆,退待物論矣。傳曰,知道。
安獻徵,以吏曹言啓曰,臺諫有闕,政事,何以爲之?敢稟。
姜栢年啓曰,持平李慶徽,掌令權諿,持平吳挻緯,執義柳淰,再啓煩瀆,退待物論矣。傳曰,知道。以上燼餘
上在昌慶宮。停常參·經筵。
下直,鎭海縣監金景杓。
卯時,日暈。自巳時至申時,日暈。夜一更,東方南方,有氣如火光。三更,東方,有氣如火光。五更,月暈。
大殿,政院問安。傳曰,知道。
李時楷,以都摠府言啓曰,今日入直軍士,當爲中日習射,而上候未寧,以受鍼調攝間,依前例姑停之意,敢啓。傳曰,知道。
藥房都提調金自點,提調鄭太和,都承旨李曼啓曰,夜來伏未審玉候調攝,何如?煩熱之候,比昨,何如?臣等不勝憂悶伏慮之至,敢來問安。答曰,煩熱之症,還爲減歇矣。
藥房啓曰,王世子所服加入補中益氣湯十貼,當盡於今日,故令醫官稟知,則時無顯效,前藥五六貼加劑入事,下令矣,臣等與諸御醫等詳細商議,則皆以爲依前加入,更用六貼,宜當云,依此劑入之意,敢啓。答曰,知道。
李時楷,以備邊司言啓曰,頃者淸國咨文所付環鼻,疑是牛隻,而意謂買賣,亦在於中江開市,故知會本道,豫備以待之意,啓下分付,而未能的知環鼻之爲何物,巖丘之在何地,移文儐臣,使之探問報知矣。卽接其所報,則巖丘,在於慶興越邊,博氏與衙役,已爲發行,所貿者環鼻之外,綿布·鹽石·牛隻·農器等物,而環鼻見樣,圖畫以送,自此猶未解其制,問于司僕寺贖還農人,則乃是耦耕之物,而以鐵造作云,故仍令指揮冶匠,造作一部,下送本道,使之見樣以造,牛隻五六十首及犁鏵·環鼻,亦如其數,前期措備,綿布·鹽石,又爲豫備,待其開市之期,論價發賣,而差官今方出來云,及時擧行,毋致久留之弊,宜當,以此意咸鏡監司處,竝爲行移,何如?答曰,依啓。
以順懷宮摘奸單子,傳于姜栢年曰,有頉處察推,且行廊若干間加造,未備祭器,亦爲鑄送事,言于該曹。
口傳政事,以嚴可訥爲平市奉事。
藥房啓曰,自上受鍼之後,臣等仍在闕下,巳時末,慶德宮入直醫官傳報,自內招醫女等,臣等一邊招集醫女,進詣慶德宮問安,則醫女傳內人言曰,去夜二更三點,前症復作,二更四點,氣降如常,寢睡亦復如常,而朝水刺,比常時稍減云。臣等令醫女請入診,則醫女正玉·天生·連生·愛福等,入診察色而出,依其所言,別錄書啓矣。卽與諸御醫等,詳細商議,則皆以爲回春二陳湯及龍腦安神丸,連進宜當云,敢啓。答曰,知道。
掌令林聖翊啓曰,臣以素有疾病之人,每當寒節,抱痾呻痛,日月多矣。自除授本職後,同僚有故,逐日代行城上之任,不敢言病,黽勉隨行。頃者詣闕聽批還家時,觸寒甚深,前症猝劇,僵倒馬上,僅歸私室,症勢極重,不省人事,寒熱交攻,食飮專廢。旬月之間,差復無期,不得已冒呈辭單,見却政院者,不翅累次,而勅行當期,且於靜攝之中,瀆擾是懼,病伏呻吟,伏枕待罪而已。再昨同僚,行相會禮,則病勢如此,不能隨參,而下吏四五字缺爲病伏之人,旣不同參其論,故不敢開數字缺送矣。不料忽起鬧端,專數引避,以致前數字缺闕啓,城上之任,臣當次第代行,而疼苦轉劇,不得詣闕,闕啓之責,臣固當之矣。簡書,當見而不見,前啓,當啓而不啓,雖緣疾病之纏身,而顚錯昏謬之失,在所難免。臣之罪戾,至此尤大,何敢晏然仍冒,處置同僚乎?請命遞斥臣職。答曰,勿辭。
行大司諫崔惠吉,司諫林,獻納元振溟,正言任重啓曰,大司憲金南重,持平李慶徽,掌令權諿,持平吳挺緯,執義柳淰,掌令林聖翊,竝引嫌而退。臺閣論事之體二字缺發論,僚議參差,則往復停當,以待歸一,例也。數字缺會,輕送簡通,則不報同僚,責有所歸,論數字缺商確,後坐面議,意在愼重,病未四五字缺然而旣致闕啓,不可在職。請大司憲金南重,持平李慶徽·崔挺緯,執義柳淰,竝命出仕,掌令權諿,掌令林聖翊,竝遞差。
李曼啓曰,勅使入京時,每事陳稟,似涉煩瑣,依前謄錄,循例擧行時,日記修正等事,亦依近例,令事變假注書兼察之意,敢啓。傳曰,知道。
以吏曹請來官草記,傳于李曼曰,請來官,似不以宣傳官差出,自前以宣傳官差出乎?以親臨迎勅時規例爲之。
李曼啓曰,勅使接見時問答說話,依倣前例,略加增損以啓,而此外南北事情,令備邊司豫爲措辭書啓,以備睿裁。傳曰,依啓。
安獻徵,以吏曹言啓曰,以吏曹請來官草記,傳曰,請來官,似不以宣傳官差出,自前以宣傳官差出乎?以親臨迎勅時規例爲之事,命下矣。自前無請來官差出之例,故只憑都監甘結,宣傳官中可合人差定矣。今承聖敎,雖以親臨規例爲之,似無別遣請來,別遣之事,依前例令都監擇定郞廳一員,代行宜當,敢啓。傳曰,依啓。
上御養和堂,房內受鍼。入侍,都提調金自點,提調鄭太和,副提調李曼,假注書鄭榏,兼春秋金頊·鄭鑰。閤門外待候,御醫崔得龍,鍼醫李馨益執鍼,金尙誠奉爐,受鍼穴處,前十三穴。以上燼餘
上在昌慶宮。停常參·經筵。
夜一更,黑雲一道如氣,起自艮方,直指巽方,長竟天,廣尺許,移時乃滅。艮方,有氣如火光。
大殿,政院問安。傳曰,知道。
藥房都提調金自點,提調鄭太和,副提調李曼啓曰,伏未審夜來,玉候調攝,何如?昨聞入侍藥官之言,脈候尙熱云,卽今煩熱之候,亦無加減耶?臣等不勝煎憂悶慮之至,敢來問安。答曰,與前無異。
中殿,藥房問安。答曰,一樣。中殿,二品以上·六曹問安。答曰,已愈。
李䅘,以刑曹言啓曰,以刑曹李椈·趙宗吉相訟事,粘目,傳曰,此回啓是乎,承旨察啓事,傳敎矣,此公事旣移刑曹之後,刑曹若有別樣意見,則明白分析,未爲不可,而回啓中旣曰,該院旣已推覈處決,無容更議。又曰,別得買得之間,雖或有違端云云,遽被非理好訟之罪,殊涉冤枉云者,前後措語,似欠詳盡,此公事還出給,何如?傳曰,允事,傳敎矣。李椈·趙宗吉相訟之事,兩邊辭說紛紜,而該院旣已歸一,入啓本曹,則更無接訟辨覈之事,但臣等之意,以爲李椈,以宰列之人,與一家奴屬相訟,終歸於非理好訟之罪,則恐不無冤枉之端,且慮有後弊,此一款,似當參酌處置,故玆敢率爾啓稟,致勤聖敎,極爲惶恐。元公事,改付標以入之意,敢啓。傳曰,知道。
備邊司啓曰,淸人所求環鼻,見樣一部,旣已造作,若不專人以送,則不無遲滯未及之患,令該曹發馬下送,何如?答曰,淸人想已來到,指揮造作,自此載送,似爲有弊無益矣。
李䅘,以司僕寺官員,以提調意啓曰,以濟州數字缺去事目,傳曰,私馬沒數驅出,隨所得捉出,有違常數字缺參酌處之,濟州之人,以馬匹爲財貨,今若聚給于數字缺民怨必多矣事,傳敎矣。馬政之虛疎,未有甚於此時,臣等待罪太僕,尋常殫慮,計無所施者,已有多年矣。今此事目中,毋論公私馬,沒數驅出,捉得御乘可合者,非創開勒捉之意,自前御乘可合馬,不出於官屯,而每出於私屯,故祖宗朝事,則文書散失於亂離,雖未能詳知,而至於宣祖朝以後,則御乘,例得於私屯,今不必條陳於事目中,而近來國綱解弛,人不畏法,至以駿骨,豫先驅入於深山窮谷之中,終不得捉出故也。自古捉出御乘及國用,於私屯而去等,以三邑故失馬價布木,准給其直,乃是常規,亦非今日二字缺之事也。往昔金萬鎰生時,渠之屯馬,或多數捉出,或數字缺多進上,而以致累次賞加,職至於知事,六七字缺家之給價,則亦可知其私馬之有關於四五字缺年,故臣李曙,爲提調時,啓辭中有曰,萬鎰身死,子孫等亦皆不肖,因此馬群散落,無收拾之理,私屯取資之事,終無可施,前頭進上馬,極爲可慮云云者,亦此意也。國馬之屯,在於山北,私馬之屯,在於山南,以水草言之,山北不如山南,而山南·山北,皆是國家土地,尙且假借於私屯者。凡有國用,亦資於私馬,故因以不禁之意,誠有所在,若使勤幹者主之,而萬鎰諸子孫,則必言于主者,平均賣用,馬屯□無散落殆盡之患,子孫無可怨之事,如此則渠等無失馬之歎,官家有取資之便,不然則何可割給山南之地,以爲無用之地乎?御乘乏絶,計無所出,持累百金,將貿來於北京,終不利而還,今臣等此計都給於一人,以絶其二字缺財貨之意也。臣等所見如此,伏惟上裁。傳曰,知道。數字缺馬如是處置,則似爲有害於私,問于本州牧使。數字缺
持平李慶徽啓曰,無狀愚臣,六七字缺憲地,妄有所論,而處事昏謬,意外六七字缺瀆擾於靜攝之中,臣誠惶愧,無地自容,而重三四字缺詆,不得不再瀆天聽,臣罪萬死,臣與崔繼勳,素三字缺之雅,爲人善惡,實未知其如何,但其所莅之民,怨毒二字缺臣所目見,而巧作名目,剝割徵斂之事,狼藉傳說者,非止一二,此則臣亦意其或出於其民之怨詈,故未敢遽以爲盡信,至於田稅一事,係是重大,且其收捧之際,衆目所睹,其間人所易知,而加徵賃船等說,大小之人,言者如一,騰播隣近,不勝藉藉,至今唾鄙者,非獨一州之民,則安可諉之於一二土豪之所構捏,而不爲按問其狀乎?臣之欲論者,不過如斯,而柳淰引避之辭,滿紙張皇,獨當伸救,一則曰,到處善治,至當褒賞,一則曰,勒加無據無理之說,夫曾經臺侍之人,至蒙褒賞之典,則所當十分謹畏,無負朝家愼簡之意,而不自謹飭,人言至此,則臣之爲繼勳慨然者,正在此也。且凡言無據無理者,構捏虛無,中間做出之謂也。下鄕親聞,不啻六七字缺據,則在京臆料,造次營護者,反爲有據五六字缺則在家之長官,皆已歸一,而挺身自當,獨爲立異,詆斥發論之人,不遺餘力,則不有僚議,有若私相牴觸云者,正自道也。夫隨聞論劾,乃是臺閣之常規,據事請拿,欲知事狀之虛實,而先自呶呶,代人爲辭,有若對辨者然,臣實未曉其故也。此無非臣疲劣見輕之致,且臣不待往復,先爲傳啓,顯有率爾之失,而處置之啓,混同請出,以此以彼,決難晏然苟冒。請命遞斥臣職。答曰,勿辭。
安獻徵,以司饔院官員,以都提調意啓曰,近來假官謀免之習,愈往愈甚,誠極寒心。今日南別宮本院私習儀時,假官等分差各差備,將行習禮之際,假郞廳訓鍊院習讀卞三戒,以病改差事,吏曹文移,不意來到,巧避之狀,殊甚可駭。請卞三戒,依事目罷職。假二字缺行副司猛李得男,稱以合家染病,時在外方,請推考。數字缺調之任,昵侍出入,擇差舊規,其意有在,今後令該曹數字缺賤之人差送,而李得男代,今日內急急擇差,何如?三四字缺
安獻徵,以禮曹言啓曰,以順懷宮內摘奸單子,傳曰,有頉處察推,且行廊若干間加造,未備祭器,亦爲鑄送事,言于該曹事,傳敎矣。臣等,順懷宮更爲奉審,則大門左邊,曾有行廊數字缺者,連接南邊,加造四間,而三間則有前退,以爲典祀數字缺便當,未備祭用鍮器,別單書啓,依此數令工曹輸送,黑一字缺一柄,黑繖扇一雙,亦依亂前措備,而其他祭物,熟設所用釜鼎·隅盤等物,竝爲分付該司進排,何如?傳曰,依啓。家舍加造事,與次知內官,相議爲之。
姜栢年,以戶曹言啓曰,本曹正郞姜允亨,以勅使時應辦郞廳,大小接應之具,專掌措辦,不可一字缺時廢務,而兼帶春秋之故,逐日待候闕下,無暇來察本任,極爲悶慮。姜允亨則兼春秋減下,以本曹他郞官改下批,何如?傳曰,允。
持平吳挺緯啓曰,卽見同僚,又以前事,至於引避,臣於其論,亦曾可否,臣何敢晏然處置乎?當玉候靜攝之日,瀆擾是事,臣罪尤大,請命遞斥臣職。答曰,勿辭。
執義柳淰啓曰,臣誠無狀,忝叨匪據,四五字缺瀆擾是事,惶恐悶蹙,罔知攸爲,卽見持平五六字缺之辭,誠不滿一哂也。凡臺閣之論人,爲公乎?爲私乎?如其爲公,則平心愼重,與諸僚參商,而皆曰可罪,然後論之未晩,或於同僚中,有知其不然實狀,要待後坐相議可否,則從容等待面處之,亦一道也。今乃持之太急,顯有汲汲之狀,雖謂之有若私相抵觸者然,未爲不可也。賃船有書目,三隻所失有曲折,而再徵之說,元無可據,則雖謂之無理無據,亦非虛語也。崔繼勳到任之後,爲公怨,非臣創說,旣著於殿最之目。又在於□啓,臣之不能苟同者,初非繼勳伸救,亦非爲慶徽詆斥,而今反爲臆料,又爲獨當,盛氣費說,攻斥不遺,臣未曉其意也。慶徽所聞,得於下鄕云爾,則淸州,卽慶徽之鄕也。親戚在焉,臧獲在焉,設有可數字缺實涉有嫌,而猶且乃爾,此亦觀世道處,臣竊慨焉。臣旣不取信於同僚,又被無前之醜詆,臣何敢一刻仍冒?請命遞斥臣職。答曰,勿辭。
李䅘啓曰,持平李慶徽,持平吳挺緯,執義柳淰,再啓煩瀆,退待物論矣。答曰,知道。以上燼餘
備邊司啓曰,政院啓辭,勅使接見時問答說話,依倣前例,略加增損以啓,而此外南北事情,令備邊事豫爲措辭書啓,以備睿裁,傳曰,依啓事,傳敎矣。今番勅使,專爲使臣·歲幣兩事而來,自上接待之際,先言莫重事大之禮,十分盡心爲之,而得見勅書,使行·歲幣等事,未免不謹,致勤降勅,不勝惶恐,彼若問倭情,則答以近日倭情,與前有異,故一依邊臣狀報,已具咨本,專价馳送,此後如有別情,當連續馳報云云,似當,敢啓。答曰,知道。
又啓曰,今見東萊府使上送島主所問條列之語,皆是李亨男入島時,所不問之事,而至於差倭委來,請以書送,其情所在,有難測知,而回答措語,別單書啓,李亨男速爲馳送,使之依此書給,何如?答曰,知道。其中擧哀一款刪去,李亨男勿爲下送,似可也事,傳敎矣。擧哀一款,依聖敎付標以入,而今此問答說話,若自東萊書給,則是爲官家文書,似涉難便。李亨男下去傳說,或以倭書書給,而此外,亦不無言語間措辭酬答之事,故啓請下送矣。群議皆以爲,依前啓請下送,宜當云,敢此更稟。答曰,依啓。今此所答,不必以倭書書給,且彼此問答,勅使入京後言及,可也。以上備局謄錄
上在昌慶宮。停常參·經筵。
未時·申時,日暈。夜自一更至三更,艮方·巽方,有氣如火光。五更,月暈。
大殿,政院問安。傳曰,知道。勿爲問安。
藥房都提調金自點,提調鄭太和,副提調李曼啓曰,夜來伏未審玉候調攝,何如?煩熱之候,亦無加減耶?臣等不勝區區憂悶之至,敢來問安。答曰,煩熱之候,不至大段。
大殿受鍼後,藥房口傳問安。答曰,知道。
大殿受鍼後,政院問安。答曰,知道。
大殿受鍼後,二品以上,單子問安。答曰,知道。
傳于安獻徵曰,史官一員待命,騎馬三匹立之。
備邊司啓曰,以本司見樣環鼻一部,發馬下送,何如?答曰,淸人想已來到,指揮造作,自此載送,似爲有弊無益矣事,傳敎矣。環鼻造作之制,問于淸人,依數措備許貿之意,咸鏡監司處行移,何如?傳曰,允。
安獻徵啓曰,兼春秋見存,只五員而二員,則方以上下番入直,戶曹正郞姜允亨,以本曹啓辭減下,禮曹正郞盧尙義,以都監郞廳一字缺仕上直,刑曹正郞李爾松,與記註官金應祖相避,上下番外,無豫備之員,藥房問安及臺諫接待之時,不成模樣,盧尙義·李爾松,竝爲減下,兼春秋闕員,當日內令該曹口傳差出,何如?傳曰,允。
大司憲金南重啓曰,臺諫所論,多出風聞,李慶徽旣有所聞,隨數字缺此非在京泛聞之比,其所云云,出於衆口,則身數字缺豈以舊鄕爲嫌,而結舌容默,不得一語乎?新數字缺聞輒發,風采可尙,不可摧沮,而僚六七字缺之意,辭說太繁,稱頌又過,有若證六七字缺之歸,臣誠病之,爲之歎惜,臣當初旣同其論數字缺處置,請命遞斥臣職。答曰,勿辭。
大司諫崔惠吉,獻納元振溟,正言任重啓曰,再昨憲府處置時,臣等之意以爲,持平李慶徽,與大司憲金南重,未行相會之禮,故以亞長之意,簡通於掌令權諿,而中止不傳,致有長官引避之擧,則不爲轉送簡通之責,自有所歸,故臣等相議請遞權諿,而出李慶徽矣。今者以此,又起鬧端,而乃以混同請出爲非,臣等處置乖當之失,著矣。何敢强顔仍冒,更爲處置乎?請命〈遞斥〉臣等之職。答曰,勿辭。
司諫林啓曰,臣於再昨,病伏私室,同僚以府處置,簡通于臣,觀其措語,臣意亦無異同,故卽書謹悉以送矣。今者同僚,以處置乖當,聯名引辟,臣旣參其論,何敢獨爲晏然處置多官乎?請命遞斥臣職。答曰,勿辭。
安獻徵,以弘文館言啓曰,兩司五六字缺本館,當爲處置,而闕門已閉,只以入直上下番數字缺陋,不可處置多官,明日待開門,在外同僚,竝爲牌招同參,何如?傳曰,允。
安獻徵,以迎接都監言啓曰,儺禮軒架雜像,方設於仁慶宮月廊矣,明日私習及前頭習儀時,依前例開正門出入之意,敢啓。傳曰,知道。
安獻徵,以司僕寺官員,以提調意啓曰,以濟州點馬齎去事目,傳曰,私馬沒數驅出,隨所得捉出,有違常規,更爲參酌處之,濟州之人,以馬匹爲財貸,今若聚給于一人,則民怨必多矣事,覆啓,傳曰,知道。金萬鎰馬,如是處置,則似有害於私,問于本州牧使處之,可也事,傳敎矣。臣等以數字缺馬品漸不如前,駿骨乏絶,御乘難繼,三四字缺而計沒奈何,臣等慮□不及有害於私,添入於數字缺今承聖敎,果爲允當,耳聞不如目見,數字缺下敎,令本州牧使詳審便否,從七八字缺宜當,此一款,事目中付標以入之意,敢啓。傳曰,知道。
李䅘啓曰,大司憲金南重,再啓煩瀆,退待物論矣。傳曰,知道。
姜栢年啓曰,大司諫崔惠吉,獻納元振溟,正言任重,司諫林,再啓煩瀆,退待物論矣。傳曰,知道。
巳時,上御養和堂,房內受鍼。入侍,都提調金自點,提調鄭太和,副提調李曼,假注書鄭榏,兼春秋金頊·鄭鑰,閤門外待候,御醫崔得龍,鍼醫李馨益執鍼,金尙誠奉爐,受鍼穴處,前十三穴。以上燼餘
有政。吏批,以李弘載·李郊·閔賀爲兼春秋。
上在昌慶宮。停常參·經筵。
辰時·巳時,日暈。夜一更二更,有霧氣。自三更至五更,東方艮方·坤方,有氣如火光。
藥房都提調金自點,提調鄭太和,副提調李曼啓曰,夜來伏未審玉候調攝,何如?煩熱之候,比昨日,何如?臣等不勝區區憂悶之至,敢來問安。答曰,一樣。
大殿受鍼後,政院·藥房問安。答曰,一樣。
安獻徵,以禮曹言啓曰,順懷廟加造之役,令二字缺兵三曹郞廳管檢事,曾已啓下矣。事雖不至浩大,而六七字缺稽緩,則誠爲可慮,以順懷廟繕修廳四五字缺略磨鍊以入,而凡營作,乃是工曹所掌,當該郞官一員,亦令眼同察任,何如?傳曰,依啓。
姜栢年,以兵曹言啓曰,禁軍都試,自二月復設事,前已入啓蒙允矣,目今勅使當到,期限內勢難設行,姑待勅行回還後擧行之意,敢啓。傳曰,知道。
安獻徵,以吏曹言啓曰,今二月二十八日,行社稷神室薍簾改排時先告事由祭,三十日,行城隍發告祭,來三月初一日,行宗廟·肅寧殿魂宮墓所朔祭,同日,行陵及南別殿寒食,初三日,行厲祭,初四日,行先數字缺祭,十五日,行宗廟·肅寧殿魂宮墓所望祭,其實差之數,多至一百餘員,竝計則倍數字缺此勅使時,假郞廳進止官待客官假數字缺司各司之官外,見存者不過六十餘員,三四字缺祭享,萬無推移塡差之路,極爲六七字缺室武臣兼宣傳官,及常時不爲七八字缺勅使回還之間,今姑竝爲交差之意,敢啓。傳曰。二字缺
安獻徵,以吏曹言啓曰,繕工監牒報于臣曹曰,三四字缺姜大適,在外未上來,故閒官換差事,入啓,蒙允矣。今姜大適,已爲上來,自本曹啓稟處置云,姜大適,旣已上來,則參下積仕之人換差未安,仍令察任,何如?傳曰,依啓。
持平李慶徽啓曰,臣頃以前牧使崔繼勳拿推事,論發於席上,則在座同僚,無有異見,仍與相議構草矣。卽以傳啓之意,更議同僚,則完席已定之論,到今參差。此無非臣見輕同僚,言不取信之致,請命遞斥臣職。答曰,勿辭。
安獻徵,以司饔院官員,以都提調意啓曰,一字缺禮時,進止假官,必前期演習,然後可免正日失禮之患,而假提調桂陽令禮吉,退在鄕曲,連三日習儀時,稱其身病,終不來參,罪涉自便,依事目罷職。假提調行副司二字缺大振,今雖來參,身病極重,面色痿黃,五六字缺頭決難進止之任,亦爲改差,令該曹今日內口傳差出,何如?傳曰,允。
姜栢年,以戶曹言啓曰,以本曹啓辭,便殿接見時,禮單單子書給,何以爲之?傳曰,問于鄭使處之,可也事,傳敎矣。移文遠接使,探問鄭使,則禮單單子,如前不爲書示云。依此爲之,而自下馬至餞宴時,禮單單子,則磨鍊書啓之意,敢啓。傳曰,知道。
傳于安獻徵曰,請宴上馬宴前例單子入之。
傳于安獻徵曰,前曰勅使時,禮單單子入之。
安獻徵,以侍講院言啓曰,王世子接見勅使時說話,自本院一會構草,往議于師傅,則依此磨鍊宜當云,別單書入之意,敢啓。傳曰,知道。
安獻徵,以迎接都監言啓曰,自前儺禮廳外方才人推捉之際,多有濫雜之弊,故臣等取考各道成冊,點閱已到者,比之前謄錄,四百二十名之數,亦已過矣。除其已交付四百五十四名之外,更無用處,而慶尙道則道里最遠,時未來現,本道差使員,卽令還去,才人等竝勿上送,後日勅使時,以此調用,他道才人,依此計減,宜當,以此意分付之意,敢啓。傳曰,知道。
傳于安獻徵曰,政事。四字缺
李䅘啓曰,大司憲金南重,執義柳淰,持平吳挺緯·李慶徽避嫌退待,掌令二員未差,今日以監察爲茶時之意,敢啓。傳曰,知道。
姜栢年啓曰,持平李慶徽,再啓煩瀆,退待物論矣。傳曰,知道。
弘文館副校理臣沈之漢,臣金應祖,修撰臣李天基,副修撰臣金佐明,臣金鉽等箚曰,伏以持平李慶徽,以崔繼勳巧作名目,剝割徵斂之事,狼藉傳說,未敢遽以爲信,至於田稅一事,係是重大,收捧之際,衆目所睹,安可諉之於一二土豪之所構陷,而不爲按問乎?柳淰引避之辭,一則曰,到處善治,一則曰,勒加無據無理之說,凡言無據云者,構捏虛無,中間做出之謂也。若以下鄕親聞,不啻目見,而乃謂之無據,則在京臆料造次營護者,反謂之有據乎?獨爲立異,詆斥發論之人,則有若私相抵觸云者,政自道也。夫隨聞論劾,乃是臺閣之常規,據事請拿,欲知事狀之虛實,而先自呶呶,代人爲辭,有若對辨者然,臣未曉其故也。且臣不待往復,先爲傳啓,顯有率爾之失,而處置之際,混同請出,決難晏然苟冒,執義柳淰,以卽見持平李慶徽再避之辭,誠不滿一哂也。凡臺閣論人,平心愼重,與諸僚參商,然後論之未晩也。賃船有書目,三隻所失有曲折,而再徵之說,元無可據,則雖謂之無理無據,亦非虛語也。崔繼勳爲公任怨,著於殿最之目,又在於方伯之啓,而今反謂臆料,攻斥不遺,臣亦未曉其意也。淸州,卽慶徽之鄕也。設有可論之事,實涉有嫌,而猶且乃爾,臣竊慨然,旣不取信於同僚,又被無前之醜詆,臣何敢一刻苟冒?持平吳挺緯,以臣於其論,旣不愼重,臣何敢晏然處置?大司憲金南重七八字缺隨事發論,臺諫豈以舊鄕爲嫌八九字缺相左,雖出於愼重,而自不覺營護之歸,臣誠病之,臣當初旣同其論,勢難晏然處置?大司諫崔惠吉,獻納元振溟,正言任重,以臣等之意,以爲持平李慶徽,與大司憲金南重,未行相會之禮,故以亞長之意,簡通於掌令權諿而中止不傳,則責有所歸,故請遞權諿,而出李慶徽矣。今以混同請出爲非,何敢仍冒,更爲處置?司諫林,以同僚,以憲府處置,簡於臣,卽書謹悉以送矣。今者同僚,以處置乖當引避,臣何敢獨爲晏然,竝引嫌而退,據事發論,直截可尙,而簡通不傳,所失在彼,要待後坐,意在愼重,而書目等語,迹涉營救,亦曾可否,旣同其論,則俱難處置,在所當然,或遞或出,可謂得宜,則實非混同,有何可避?請持平李慶徽·吳挺緯,大司憲金南重,大司諫崔惠吉,獻納元振溟,正言任重,司諫林,竝命出仕,執義柳淰罷職。取進止。答曰,依啓。
巳時,上御養和堂,房內受鍼。入侍,都提調金自點,提調鄭太和,副提調李曼,假注書鄭榏,兼春秋金頊·鄭鑰,御醫崔得龍,鍼醫李馨益執鍼,金尙誠奉爐,受鍼穴處,前十三穴。以上燼餘
傳曰,以目今事勢揆之,則世子入朝,似不可已,令廟堂議啓。內下記草
上在昌慶宮。停常參·經筵。
自辰時至申時,日暈。夜自一更至四更,東方·乾方,有氣如火光。
下直,富寧府使朴敏道。
藥房都提調金自點,提調鄭太和,副提調李曼啓曰,夜來伏未審玉候調攝,何如?累度受鍼,諸症加減,亦何如?臣等不勝區區煎悶之至,敢來問安。答曰,頗有鍼效矣。
備忘記,今下弓矢,富寧府使朴敏道給送。
李䅘,以都摠府言啓曰,都摠管鄭世規,漢城府坐起進去,請出標信。傳曰,知道。
政事。吏批,判書李行遠西下,參判李基祚進,參議尹絳進,左副承旨安獻徵進。兵批,判書李時白進,參判韓必遠進,參議趙錫胤進,參知丁彦璜病,右承旨李䅘進。
兵批啓曰,內禁衛將邢浹,呈狀于政廳曰,身病極重,不得運身云,改差,何如?傳曰,允。
以南老星爲執義,權坽·申恦爲掌令,柳椐爲正言,沈世鼎爲奉敎,姜鎬爲司書,李敏樹爲刑曹參議,曺昌緖爲左水運判官,具陽升爲慈山郡守,尹弼殷爲恭陵參奉,李胤培爲中部參奉,李泰爲西部參奉,林兼弼善,蔡裕後爲副提學,鄭道榮爲典籍,吳燦爲成均博士,姜復先爲校書著作,李以存爲吏曹正郞,吳聖蒙爲校書副正字,以金堉爲副摠管,閔聖徽爲都摠管,十餘字缺申濩爲兼司僕將,八九字缺南應敏·魚大振爲忠翊衛將,柳景緝·柳淰·權諿·林爲副護軍,金始振·洪重普爲副司果,鄭數字缺司正,許嶙爲司禦。
安獻徵,以吏曹言啓曰,前日洪淸道捕賊論賞人前司果金景錄,誤以景缺書啓,臣等昏不致察,不勝惶恐,啓目中改付標以入,且莫重論賞之事,不可輕易擧行。故更考前一字缺文書,則洪淸監司南銑,分秩成冊中,四月初二日巡一字缺軍官李義一,在龍溪院告目內,搜探軍中,連山祕密付賊人李龍甲·李雲甲·奴順吉等,結縛押來,以付兵使前云。以此觀之,則李義一所捕,似在賊陣之中,宜遵事目施賞,而渠之獨爲捕捉,有難詳知,其時一字缺狀及義一職名高下,査覈啓聞後,處置似當,以此意洪淸監司處,行會,何如?傳曰,允。
藥房啓曰,卽聞王世子,眼胞上有腫候,令御醫等稟知輕重,則右邊眼胞上腫勢,不至大段,常時則自當差愈,而勅行當前入診事,下令云,臣等與醫官等,卽爲入診議定鍼·藥之意,敢啓。傳曰,知道。
藥房再啓曰,以王世子右眼胞上有腫候,御醫崔得龍·柳後聖·朴泰元等入診,則眼胞上所患,乃是小癤,而出於胃熱所致,不至大段。諸醫皆以爲,不宜施鍼,升麻黃連湯,加黃芩酒炒四分,連用五貼宜當云,依此劑入之意,敢啓。答曰,知道。
持平吳挺緯啓曰,近以崔繼勳事,兩日多官,日日引避,卽者同僚之避,又至於三,臣亦不免不避支離,隨而不止,臣誠愧赦惶懼之至。蓋臣於繼勳之論,前後商確,恐或失實,臣曾已略陳於避辭中矣。昨者同僚,復以請拿簡通於臣,臣以三船之事,不無可據,則仍前重律,恐非愼重之意答送矣。同僚以到今參差等語,至於引避,臣之參差者,非有他意,實出愼重,而不能强從,勢所不已,則見輕之斥,臣實自致,況昨日已暮,且有賤疾,未及詣闕,致闕前啓,以此以彼,不可苟冒。請命遞斥臣職。答曰,勿辭。
大司憲金南重啓曰,臣於崔繼勳事,初無所聞,只憑同僚,聯名簡通而從之矣。及見僚〈議〉參差,臣亦不無疑訝之意,而李慶徽新自湖中來,其所聞見,似非孟浪,與在京風聞者,詳略必不同,故均是僚議,而申辨之辭,反涉營救,可劾之論,實爲直截,昨日臺廳面議時,因前構草,發簡同僚矣。同僚又有引避之擧,臣以參論之人,勢難處置,不得不冒昧來避,當此靜攝之時,連日瀆擾,臣誠惶愧,措躬無地。請命罷斥臣職。答曰,勿辭。
安獻徵啓曰,史官上下番,皆以兼春秋代直,已極苟簡,新除授奉敎沈世鼎,時在京畿通津地,斯速上來事,下諭,何如?傳曰,允。
大司諫崔惠吉,獻納元振溟,正言任重啓曰,持平李慶徽·吳挺緯,大司憲竝引嫌而退,崔繼勳,以曾經臺侍之人,出宰雄州,其居官處事,固宜尤加謹飭,今所云云者,似或有曲折於其間,而李慶徽來自湖中,旣有所聞,則隨事論列,乃其職耳。僚議之參差,何損於發論之人乎?議律輕重,各有意見,而致闕前啓,不可去職,前旣參論,不欲處置,勢所然也。別無可避之嫌。請持平李慶徽,大司憲金南重,竝命出仕,持平吳挺緯遞差。答曰,依啓。
姜栢年啓曰,大司憲金南重,持平吳挺緯·李慶徽,避嫌退待,執義南老星出使,掌令申恦·權坽未肅拜,今日以監察爲茶時之意,敢啓。傳曰,知道。
姜栢年啓曰,大司憲金南重,持平吳挺緯,再啓煩瀆,退待物論矣。傳曰,知道。以上燼餘
上在昌慶宮。停常參·經筵。
自午時至申時,日暈。夜一更,北方·東方·南光,有氣如火光。
藥房都提調金自點,提調鄭太和,副提調李曼啓曰,風色不調,伏未審玉候調攝,何如?臣等不勝區區伏慮之至,敢來問安。答曰,與昨無異。
大殿受鍼後,政院問安。答曰,知道。
大殿受鍼後,藥房問安。答曰,知道。
大殿受鍼後,二品以上,單子問安。答曰,知道。
李䅘,以漢城府言啓曰,勅使時道路,自闕門外四五字缺五部,各有所掌,故臣等前期,分付四五字缺廳摘奸,則中·西部所幹,未盡修治,或有傾側,而未及塡補。近日都民,以房守·刷馬等役,雖有逐日奔走之事,緊急修治,尙今未完,此是坊民等頑悍之致,而爲部官者,旣不號令於坊民,又不來告於本府,極爲駭愕,當該郞廳,姑先推考,何如?傳曰,允。
大司憲金南重,持平李慶徽啓曰,前牧使崔繼勳,以曾經臺侍之人,受巨邑字牧之任,則所當十分廉謹,以副朝家愼簡之意,而曾爲淸州牧使時,巧作名目,徵斂無藝,軍民老故代定之時,所納作□規外加徵,又因該曹公事,納布無面之數,急於充塞,富民之財,商賈之物,稱以貸用,多數勒取,此而不足,侵及山僧,其他剝割取怨之狀,不一而足,至於莫重田稅,常數之外,私自加徵,謂之一字缺米,且其載運之際,不用水站舊例,賃載私船,至使三隻所載之米,終歸於無去處,及其再徵民間,倍捧正租,而一結所收,至過二斗,合而計之,厥數甚多,一州之民,至今怨罵,人言藉藉,莫不痛駭,前牧使崔繼勳,請命拿推,新除授掌令權坽,時在洪淸道牙山地。請斯速上來事,下諭。答曰,依啓。崔繼勳推考。
李時楷,以兵曹言啓曰,山臺部將可合人差定之意,敢啓。傳曰,知道。
安獻徵,以吏曹言啓曰,臺諫有闕,政事,何以爲之?敢稟。
李䅘啓曰,崔繼勳推考事,命下矣,臺諫方以拿推論啓,推考承傳,不得捧之之意,敢啓。傳曰,知道。
巳時,上御養和堂,房內受鍼,入侍,都提調金自點,提調鄭太和,副提調李曼,假注書鄭榏,兼春秋李弘載·鄭鑰,御醫崔得男,鍼醫李馨益執鍼,金尙誠奉爐,受鍼穴處,前十三穴。受鍼畢。金自點啓曰,近日連爲受鍼,右耳所患諸症,比前,何如?自外不能詳知,不勝悶鬱。上曰,堅五六字缺柔軟矣。自點曰,第念近者風日不好,受鍼之時,恐四五字缺極爲悶慮矣。上曰,閉戶受鍼,有何所傷?自點曰,勅行若二字缺則小臣,明日當往高陽,昨日定奪之事,欲爲面奏,取稟矣。勅使入京之日,未知於上前卽發與否,而以彼中形勢觀之,則冊封之後,必欲一番入來矣。第卽今上候,方在違豫之中,世子亦有病患,中殿所患,且已久矣。不可遠離入去,而自外未能定奪,敢此請對矣。上曰,被先有請,然後許之,則似爲無光,自我先二字缺爲當。自點曰,小臣之意,則非但無光,不無生事之患矣。上曰,世子冬寒之時,每有疾病,四月自此離發,則五月當入去留兩月,七八月間回程,則九月當爲還來,似無所傷,勅使回還二字缺爲入去,似當矣。外方驛馬,豫爲知會,善喂整齊數字缺曰,世子冊封之後,今始入去,則諸王處,不可無贈,五六字缺措辦矣。上候方有所患,小臣之意,則六七字缺何如?上曰,秋間入去,亦爲便當,而但秋間八九字缺冬節,不如夏間之入去也。自點曰,十餘字缺極爲未安,以此爲悶矣。且上年冬至十餘字缺品多有不合者,故小臣言於戶判,治罪色吏矣。八九字缺極爲痛惋,今番詳聞,則歲幣紙品,尤極麤劣,五六字缺書中,有使臣假銜禮物疎緩等語,極爲未安,似聞五六字缺京亦爲窮迫云。今番則各別善待以送,爲當矣。數字缺曰,見今夕狀啓之入來,小臣明日當往碧蹄,與鄭勅接話,而未知何以措語耶?上曰,病患如此之事,先爲言及,善爲措辭應對,可矣。自點曰,各日宴享,世子當爲進參,臣則以師傅之任,管宗宰之事,故無一番從容接話之時,未知何以爲之?近者倭情,自上有回答之事,言及之敎,而李亨男入送之事,亦爲言及乎?上曰,言及,可矣。自點曰,勅使若無招見李亨男,則何以爲之?應對之際,不無失言之事,以此爲慮矣。上曰,李亨男未知何如人,而豈有妄發之事乎?太和曰,爲人不至於愚劣矣。自點曰,勅使時則逐日開坐備局,例也,而人皆疑懼問之曰,倭寇何日出來云耶?誠極數字缺上曰,倭情於卿意,何如?自點曰,臣意則未知四五字缺加一倍,則如何,而今年則似無憂處矣。上曰,今此差四五字缺只爲探問於東萊,事不重大,而今又下送譯官,似爲失計矣。自點曰,自廟堂相議下送矣,聖敎允當,招來,何如?顧謂太和曰,李亨男發程,今幾日乎?太和曰,已三日矣。何又還爲招來乎?群議皆以爲,渠前日入去之時,有未盡之言,故相議入送矣。上曰,予意則只爲指揮於東萊府使處,似可矣。自點曰,小臣之意,倭情則箇箇言及於勅使,似當矣。南京皇帝,曾有請兵之事云,其言之虛實,未能詳知,而如此等事,不爲隱諱,似可矣。上曰,雖或悉陳,於我國二字缺何所害?予意則世子之行,合於此時,過夏之時,則還期必在深冬,不如此時之入去也。自點曰,上敎允當,而但上候方在違豫之中,小臣不可獨斷重事,欲與諸大臣從容議定矣。四五字缺以病不來,金瑬亦以病不來,碧蹄往來之後,議之五六字缺碧蹄何日出去耶?勅使以前定日入來耶?自點曰,四五字缺復欲爲出去矣。太和曰,以前排日觀之,則七日八九字缺上曰,彼人二字缺所言,及於路中,而若或半行缺面對之際,難以爲辭。自廟堂半行缺彼此無妨之言,當爲措辭以對,而然議于諸八九字缺受鍼爲敎,明日問安之時,待大臣來會,當爲議數字缺遂退出。以上燼餘
上在昌慶宮。停常參·經筵。
辰時,日暈,兩珥。自巳時至未時,日暈。夜一更,艮方·東方巽方,有氣如火光。
藥房都提調金自點,提調鄭太和,副提調李曼啓曰,春寒尙峭,伏未審玉候調攝,何如?臣等不勝區區伏慮之至,敢來問安。答曰,與昨無異。
大殿受鍼後,政院問安。答曰,知道。
大殿受鍼後,藥房問安。答曰,知道。
二品以上,單子問安。答曰,知道。
李時楷啓曰,以勅使先聲,慶尙監司進駐境上事,有旨祗受狀啓,今月十五日成貼,因撥上上送,今日始爲來到,考其程途,則大邱距京,七日半程,而自十五日至二十六日至,計十二日方到,極爲可駭。此狀啓雖不緊,而若時急公事,如是稽傳,則事極寒心,京畿·洪淸·慶尙三路擺撥,令備邊司各別申飭,稽傳處査治,何如?傳曰,允。
大司憲金南重,持平李慶徽啓曰,前牧使崔繼勳,請命拿推。措辭見上答曰,觀其緘辭而處之未晩,更勿瀆擾。
傳于六七字缺宴時,行酒宰臣柳廷亮·金堉,代領數字缺
以兵曹山臺都將單子,傳于李時楷曰,乙酉數字缺啓下單子入之。
巳時,上御養和堂,房內。入侍,都提調金自點,提調鄭太和,副提調李曼,假注書鄭榏,兼春秋李弘載·李郊。閤門外待候,御醫崔得龍,鍼醫李馨益執鍼,金尙誠奉爐,受鍼穴處,前十三穴。以上燼餘
上在昌慶宮。停常參·經筵。
藥房提調鄭太和,右副承旨安獻徵啓曰,伏未審夜來,玉候調攝,何如?連日受鍼,尙未平復,而明日將有勞動接見之擧,臣等不勝憂悶之至,敢來問安。答曰,一樣。
大殿,政院問安。傳曰,知道。
安獻徵,以司饔院官員,以都提調意啓曰,假提調平原副令珀,時在振威地,且有病患云,勅使入京之前,勢未及數字缺不可等待,而帶職在外,一字缺不可不三四字缺推考,其代,今日內令該曹在京無故人擇差,何如?傳曰,允。
安獻徵,以禮曹言啓曰,西氷庫牒報,本庫五梗守直軍士,只二名,十分檢飭,每夜更更巡視矣。去夜二更,司宰監梗九間半,無緣失火,椽木·蓋草等物,盡爲燒火,夜半人力,未及撲滅,氷丁消瀜,亦至三四丁所積之厚,不幸而遭如此之變,惶恐罔措云。近來人心不淑,或三字缺於官員,或因嫌於下人,做此可愕之事,極爲痛駭,而置而不論,亦有後弊,其日四五字缺推考書員庫子,令攸司治罪,椽四五字缺令該司改修補,宜當,敢啓。傳曰,四五字缺竝勿推治,以杜後弊。
大司憲金南重,掌令申恦,持平李慶徽啓曰,前牧使崔繼勳罪犯,法當拿問,尋常推考,有乖按覈之體。請勿留難,亟命拿推。措辭見上答曰,已諭。
安獻徵啓曰,弘濟院別遣重臣,而又不得停當,則必有大臣進去之事,何大臣進去乎?若待李時白入來後,取稟,則恐致顚倒,大臣之意,亦如此,敢啓。傳曰,右相進去。以上燼餘
迎接都監啓曰,伏見開城府問安承旨洪得一狀啓,則副勅使有病云,依前例問疾,醫官急速下送,何如?傳曰,依啓。問安官亦爲下送,似當矣。以上備局謄錄
副提學蔡裕後上疏。答曰,省疏具悉爾懇。爾其勿辭,從速察職。
藥房提調鄭太和上疏。答曰,省疏具悉。受針時,則承旨·提調,自當入參,卿其勿爲控辭。內下記草
上在昌慶宮。停常參·經筵。
夜一更,巽方乾方,有氣如火光。
藥房都提調金自點,副提調李曼啓曰,夜來寒雨,氣候不適,伏未審此時,玉體調攝,何如?況有今日接見之禮,臣等不勝區區憂悶之至,敢來問安。答曰,一樣。
王世子出郊外,使兼弼善林,大殿問安。答曰,知道。
勅使接待後,政院·藥房·二品以上問安。答曰,知道。
李曼,以吏曹言啓曰,來三月初一日,行英陵寒食祭,獻官行司一字缺韓履謙,有病不進,豫差行副司勇徐鐧,以羽林衛將,方在直所,而適無替直之員,卽刻二字缺移文來到,不得已入番,衛將權榮,改付標以送之意,敢啓。傳曰,知道。
李時楷,以兵曹言啓曰,卽見羽林衛將牒呈,則內禁衛將三員內,朴翰男·□成奇,則司饔院假提調抄啓時,方二字缺一員,未及差出,兼司僕將三員內,數字缺梁廷翼,亦爲司饔院假提調,六七字缺兩廳,他無替直之員云,侍衛重地,不可暫曠,不得已兼司僕將申濩,改付標入直兩廳兼祭之意,敢啓。傳曰,知道。
李時楷,以訓鍊都監言啓曰,都監郞廳將官,凡公會不參,勿爲差祭事,前已捧承傳,其來已久,而今者軍色郞廳權悟,穆陵典祀官差定,軍色郞廳,比他都監,爲任最緊,依前勿差,俾專軍務之任,何如?傳曰,依啓。
大司憲金南重,掌令申恦,持平李慶徽啓曰,前牧使崔繼勳,請勿留難,亟命拿推。答曰,勿煩。
李時楷,以兵曹言啓曰,本曹精抄軍試放坐起,例於二十八日爲之,而勅使到京相値,依前例不得爲之之意,敢啓。傳曰,知道。
李時楷啓曰,傳曰,碧蹄傳語及監司狀啓,竝爲稽傳色承旨,何不檢飭乎事,傳敎矣。監司兩度狀啓,似爲稽傳,碧蹄傳語,一時沓至,而頃刻之間,已至弘濟院,臣等亦以爲訝,而無檢飭之暇,未及察啓,今承聖敎,不勝惶恐,碧蹄以內京外傳語及擺撥,各令査治,何如?傳曰,允。
安獻徵啓曰,以迎接都監言啓曰,卽刻勅行,到弘濟院,使李馨長傳言,日勢猶未快霽,若冒雨入京,則非但軒架雜像之役,歸於虛地,勅書亦有添濕之患,當仍留於此處,經夜必待晴而行云云,雨勢不至於霑服,方令李馨長從便周旋,期於趁卽入往,而時未停當之意,敢啓。傳曰,知道。
又以迎接都監言啓曰,勅使欲留弘濟院,明日待晴入京云云之意,纔已陳啓矣。令李馨長再三往復,則彼雜以戲語相答,而不卽快許,乃言前日欲造館宇於弘濟院,則防塞不從,今値雨下,將使俺等經夜,則帳幕乎云云,而催入茶啖,似有作行之意,敢啓。傳曰,知道。以上燼餘
迎接都監啓曰,卽刻勅使初吹之意,敢啓。傳曰,知道。
又啓曰,卽刻勅使弘濟院離發之意,敢啓。傳曰,知道。
又啓曰,勅使到迎恩門留駐良久,喜看軒架雜像戲,行至慕華館石橋,傳言到館後,當更觀呈才,才人等竝爲待候云,故依此分付該掌之意,敢啓。傳曰,知道。
又啓曰,勅使入館後,自今日爲始,各色郞廳各一員直宿之意,敢啓。傳曰,知道。
又啓曰,勅使卽刻到館之意,敢啓。傳曰,知道。
又啓曰,勅使分付內,百官見官禮,明日爲之云,依此知委之意,敢啓。傳曰,知道。
又啓曰,第三使送言曰,俺之子息,曾有買奴婢之事,欲見本主,斜出溫陽居姜集稱名人招致云,行文本道,使之上送,何如?傳曰,依啓。
又啓曰,第三使使李馨長·朴庚生·徐尙賢等傳言曰,俺等到開城府,副使房排之褥,有惡臭,副使裂其縫造處開見,則乃牛馬毛也。副使大怒曰,吾方得病,而使死臥於獸毛之上,是何意也?俺措辭答之曰,必以頭目之褥,錯換排設云,則副使送言于上使,開見其褥,亦牛馬毛也。此乃前所未有之事,當該官員,不可不罪,須速啓知,其褥行中持來,故送示云云,開城府郞廳,合有論罪之擧,敢啓。傳曰,堂上推考,郞廳拿推。
又啓曰,第三使言于臣太和曰,開城府官員請罪事,已爲啓知云,若有拿命,則過重,郞廳罷職,堂上推考,適中云,敢啓。傳曰,知道。以上迎接都監謄錄
上在昌慶宮。停常參·經筵。
藥房都提調金自點,副提調李曼啓曰,近來風氣甚惡,伏未審玉候調攝,何如?昨日接見玉體,勞動受鍼之中,恐有添傷之患,夜間諸症,比前,何如?臣等不勝煎憂悶慮之至,敢來問安。答曰,煩熱有加而不至大段矣。
藥房再啓曰,自上連日受鍼,昨日又有接見之禮,臣等方切憂慮,伏承煩熱有加之敎,臣等不勝憂遑之至。熱候如此,則今日受鍼,恐有添熱之患,姑爲停止,明日更觀熱勢,受鍼宜當,不但臣等過慮,諸醫之意,亦皆如此,敢此仰稟。答曰,累日停止,似爲不可矣。
藥房,世子宮問安。答曰,知道。
藥房又啓曰,王世子眼胞上小癤堅硬之候,自再昨漸爲軟脆,似已成濃,今日當爲受鍼事,下令矣。與鍼醫等相議,則雖小癤,旣濃則出汁爲當云,今日隨時施鍼之意,敢啓。答曰,知道。
大殿受鍼後,藥房問安。答曰,知道。以上藥房日記
迎接都監啓曰,勅使到館之後,例送譯官問安矣。第三使回答于臣鄭太和曰,雖未行見官之禮,欲爲相見,須乘夕入來云,依其言入往,則離席迎拜曰,當以舊使道待之,仍與對坐,敍寒暄後,縷縷言之者,殷山府使·江西縣令等,謂渠已死而薄待之事,臣答以驚駭之意,則第三使曰,殷山府使,則雖有大罪,爲我城主,因俺罷職,則反爲俺過,使道愼勿啓知。江西縣令,則自爲郭山郡守時,與俺相切,而因我免役之婢,不但虐使,乃曰鄭也已死,汝脫廣大矣。俺之心裏,自不平安,俺當言及於明日大臣之會,而今逢使道,不能含默。且今番來時,見平安監司所爲,頹靡無比,本道若使俺不再來,則仍存此監司,不然則不可不處置云云。且曰,今日接見時,世子入往事,自上快言,上意極當,而以俺所見,纔經勅使,旋有世子之行,則西路亦必不支。今番謝恩,大君入往,則世子後年入往,亦無不可。大君入往時,副使·書狀,亦不必備具,而自上必欲入送世子,則俺豈敢止之?且曰,俺在此國時聞知,或役軍則代立,而未聞使臣代立,冬至使代送何也?必是使道,方爲六卿,欲免遠行,給價雇送矣。如歲幣使,則不可不以六卿差送,至於政丞·大君之行,副使則雖非六卿,亦可云云,敢啓。傳曰,言于廟堂事,傳敎矣。江西縣令洪世虎所爲之事,殊甚非矣。殷山府使許道,則鄭使雖以城化之義,有所寬假之言,以朝廷待勅使之道,不可置而不論,竝皆罷黜。至於監司,則事體與守令不同,而第以一道之主,旣失勅使之歡,日後節節生梗,損傷國體,必有甚焉。監司亦爲遞差,似合變通之道,敢啓。答曰,依啓。
備邊司啓曰,以館伴鄭太和問答草記,傳曰,言于廟堂事,下敎矣。鄭使所言,非但念及我國多少之弊,彼中事情,亦必斟酌而言之,至云自上必欲入送世子,則俺豈敢止之?且今日與臣等說話時,其所謂世子·大君兩分中,不敢指一而言者,其不欲世子必行之意,亦可見矣。自上方在違豫中,世子亦方未寧,臣民悶迫之情,難以盡達,而況今勅使之言,又復如彼,世子之行,實非其時,群意皆然,敢啓。答曰,彼言如此,勿往,宜矣。
迎接都監郞廳,以三公意啓曰,見官禮罷後,三勅使仍立,三公·六卿及刑曹·禁府堂上,使之竝入,揖後會坐,先言使臣及歲幣等事,已載勅使書中,今不更言,世子·大君出送時,約以互相入朝,而出來已久,不爲一入者,何意耶?臣等答曰,皇恩天大,雖無入朝之命,在我誠意,曷嘗暫忘,而自上積年違豫,方受火鍼,此實勅使之所知也。上年秋間,症候稍歇,適因逆變平定,參會盟祭,症候又重,世子長在侍藥中,以此雖有入朝之計,尙未得遂,然上意則常在使之入朝矣。勅使再三言之曰,俺等此言,非欲其必卽作行也。世子·大君中,亦不敢指一而言之,但言其兩分中入往,則便有誠信之意矣。臣等亦再三申言其情勢,則鄭勅笑曰,然則上意因欲送之,而大臣持難而然也。臣等答曰,勅使之言,是矣。自上雖在病中,欲令入朝者,出於至誠也。當侍藥之時,離側遠行,則心甚悶迫者,亦臣子之至情也。此間事情,勅使寧不諒察云云,則勅使次言開市之事曰,慶源開市,前已爲之,事不着實,義州開市,亦不誠實。商賈輩索價太高,使不得交易,此皆朝廷之所指揮也,何如是爲之?辭意頗緊,言之再三。臣等答曰,商賈意望,專在得利,彼此商人,互相論價,豈出於朝廷之指揮?大國咨文,亦有平價交易之語,故枚擧申飭,使勿生事而已。淸商爭利,豈亦大國朝廷之所可知乎云云,則勅使曰,今番俺等回還時,當留義州,定價立規,以爲恒式,更加申飭,使無如前無實之弊云云。勅使又曰,邊民越境之事,雖使一年一有,亦云不可,近日被捉,相繼有之,朝廷留意嚴察,則豈有如此之弊乎?臣等答曰,國禁至嚴,前後邊吏,以此被誅,非止一二,此則勅使之所已知,反被不禁之責,豈不冤枉乎云云,則甫乙下前僉使郭德立,勅行押來罪人三名,竝爲拿入,反覆究問,面質窮査,德立發明如初,三人則皆稱德立之所敎送,德立奴子及軍官竝送之事,終不得自掩,今已査得實狀,本國當何以處之,臣等欲探其意。答曰,惟在勅使處斷之意,則勅使以爲下輩則官員所爲,其敢不從,大臣以下出外,擬律啓稟來報云云。起揖而罷,郭德立定送軍官土兵及奴子越邊之罪,其律當死,聽其敎誘,犯禁生事之罪,似當爲從,德立則梟示,其餘則減死定罪,恐或宜當,依此處置,何如?答曰,依啓。
迎接都監啓曰,第三使言,明日當行下馬宴,而若雨下,則世子不可擧動,當爲退行,且上副使,欲遊觀漢江,而俺等未應答,從當定日後,通于都監,凡事措置云,敢啓。傳曰,知道。
又啓曰,第三使令譯官傳言,俺等接待之事,戶判爲主人,不可不相見,而此是初面之人,館伴偕來云。臣等一時入往,則與之對坐,所言皆是人事上閑說話,而但言及本國銀貨絶乏,前頭事大,接待勅行,決難辦出之患,則鄭使答曰,近日則人蔘亦不得用,故益致銀子之漸貴,頃日朴璇等被罪,出於潛隱私用,今若移咨衙門,請用人蔘,可以得請,而文字例多客辭,今番大君之行,差遣伶俐譯官發言,則俺當居間周旋云,令廟堂臨時稟處,何如?傳曰,允。以上備局謄錄
傳曰,今日見官禮,何時爲之耶?二品以上,勿參於受鍼問安,而盡爲進去事,分付。
迎接都監啓曰,勅使分付內,見官之後,甫乙下越境被捉人,當爲處置,禁府·刑曹堂上,竝爲留待云,敢啓。傳曰,知道。
又啓曰,第三使,使譯官傳言,領議政旣已往來碧蹄,見官禮則應爲不參,而百官行禮之後,當與大臣有面講之事,領議政亦速來待云,敢啓。傳曰,知道。
又啓曰,勅使,與三公·六卿·禁府·刑曹堂上同坐,甫乙下前僉使郭德立及行中率來罪人三名,竝爲推問後罷出之意,敢啓。傳曰,知道。
又啓曰,今日下馬宴,不爲設行,故別茶啖,依例排入之意,敢啓。傳曰,知道。
又啓曰,卽刻勅使,行見官禮後,仍爲平坐,大臣及六卿·禁府·刑曹堂上,竝使入坐之同參於甫乙下等罪人推問之意,敢啓。傳曰,知道。
又啓曰,上勅使廚房差定飯監羅允生,應入雜物外,濫數徵索,該掌郞廳,招致開諭,則對面詬辱,無所不至,如此憑藉作弊之人,若不隨現痛治,則無以懲後,令攸司囚禁治罪,以爲礪百之地,何如?傳曰,依啓。
又啓曰,卽者第三使,使譯官全天機,出送銀子十兩一封·五兩一封·二兩四封曰,瀋陽柑子領去宣傳官·譯官及跟隨等處賞給之銀,今始退送,自都監招致分給云。依其言其時宣傳官·譯官等,使之進來受去,致謝於館內,宜當,敢啓。傳曰,知道。
又啓曰,儺禮軒架雜像,旣已收藏於仁慶宮月廊矣。依前例令直宿衛部將看護,而郞廳則自今日不爲直宿之意,敢啓。傳曰,知道。
又啓曰,因勅使分付,呈才人五十名,則擇其中上色,姑爲留待,而其餘則竝爲放送之意,敢啓。傳曰,知道。以上迎接都監謄錄
府啓。答曰,推考。權悟·崔繼勳事,所論之語,多不近理,更加詳察,勿爲强煩。內下記草
上在昌慶宮。停常參·經筵。
夜一二更,南方·北方,有氣如火光。
藥房都提調金自點,副提調李曼啓曰,夜來伏未審,玉候調攝,何如?昨日受鍼之後,患候亦無減耶?臣等不勝憂悶之至,敢來問安。答曰,熱候,似減矣。
大殿受鍼後,藥房問安。答曰,知道。以上藥房日記
迎接都監啓曰,卽刻侍講院,以王世子所患,尙未差復,昨日施針,今日下馬宴,不得往參之意,傳通于都監,故卽使李馨長,入言于第三使,則以爲入京後應行之宴,凡七度,而便殿宴,則已受矣。除郊外餞宴,則館中當設之宴,只五度,俺等留館累日,不患無行宴之日,若日期急迫,則雖一日再宴,亦無不可,王世子如或未寧,則決不可擧動,或退二日,或退三日,必待快復後如常,始行宴禮,彼此俱便,今日當招集呈才人,觀光消日云云。探知其意,則此是到館後初宴,雖差遲日子,必欲王世子進參云矣,敢啓。傳曰,知道。
侍講院啓曰,今日當爲下馬宴,而世子所患,尙未差復,昨日施針,似難往參事,下令矣。此意言于都監之意,敢啓。傳曰,知道。
迎接都監啓曰,第三使,令譯官傳言,王世子氣候未寧,昨日施針云,俺等極以爲慮,宴禮退行,少無未安之事,而若以累日未行爲歉,强疾來臨,則不可說也。今日則不得設宴,只觀呈才之意,已與上·副使議定,王世子從容調理,來見宜當,以此意一邊啓知,一邊通于侍講院云,敢啓。傳曰,知道。
又啓曰,卽刻譯官來傳勅使之言曰,今日日勢晴明,下馬宴設行,則俺等當受之云,敢啓。傳曰,知道。
又啓曰,卽者李馨長,以第三使之言來傳曰,世子·大君兩分中,入往則淸國均爲喜悅,而本國事勢,則自有輕重難易之別,故俺以此意言及於館伴及中使矣。午間,因中使又來,伏聞傳敎之意,以俺陳達爲是。上·副使之意,亦與俺無異矣。今則大君之行已定,須自都監,速爲入啓治行,宜當云,令廟堂定奪,分付擧行,何如?傳曰,允。
又啓曰,今日別茶啖,依例排入之意,敢啓。傳曰,知道。
又啓曰,第三使,以藥材五十五種列錄之紙出送曰,上使長服藥餌,行中齎持藥物,自爲劑服,欲得本國土産藥材,其中希貴之種,則數斤,其餘賤材,則各十餘斤覓給云。令醫司隨力入給,牛黃·熊膽,則當以難得之意,更爲言說,以一二部應副,宜當,敢啓。傳曰,依啓。
又啓曰,譯官來傳勅使之言曰,今日下馬宴罷後,當觀呈才,才人待候云,敢啓。傳曰,知道。
又啓曰,上·副勅,會于鄭使處,招入才人等,方設庭戲,而令差備譯官傳言曰,才人等賞給米布,卽刻入送云,故米二石·綿布十疋入給之意,敢啓。傳曰,知道。
又啓曰,郭德立梟示,其餘所送三人,以次律科斷事,已爲啓下之意,入送禁府郞廳于鄭使所館處,以李馨長傳言於鄭使,卽往上使處相議回答曰,德立則梟示於館所東邊紅門外,三人則各決棍五十度云,分付各該掌,依此處置之意,敢啓。傳曰,知道。
又啓曰,郭德立,南別宮紅門外行刑時,大通官·次通官,竝爲出來監刑,決棍三人,亦於館門內,準杖放釋矣。此人等物,勅使到京之日,出付都監,今問何以處置,則第三使以爲,此後俺等,不爲照管,惟在本國處置云,還給其本主乎?敢啓。傳曰,知道。以上迎接都監謄錄
備邊司草記,世子入朝事。答曰,彼言如此,勿往宜矣。
府啓。答曰,不允。權悟,旣已推考,不必罷職。內下記草郞廳張澍校正。日記廳郞廳趙景觀書。
上在昌慶宮。停常參·經筵。
日出時,東方,赤雲一條如火。辰巳時,日暈。
藥房都提調金自點,副提調李曼啓曰,夜來寒雨,伏未審玉候調攝,何如?累度受鍼,諸症加減,比前亦何如?臣等不勝區區伏慮之至,敢來問安。答曰,諸症頗似減歇矣。
藥房,世子宮問安。答曰,知道。施鍼處已爲差復矣。以上藥房日記
備邊司啓曰,迎接都監啓辭,卽者李馨長,以第三使之言來傳曰,世子·大君兩分中,入往則淸國均爲喜悅,而本國事勢,則自有輕重難易之別,故俺以此意,言及於館伴及中使矣。午間,因中使又來,伏聞傳敎之意,以俺陳達爲是,上·副使之意,亦與俺無異矣。今則大君之行已定,須自都監,速爲入啓治行,宜當云,令廟堂定奪,分付擧行,何如?傳曰,允事,傳敎矣。大君之行,唯竢上命,而彼雖曰大君行次,則副使·書狀,不必差送,而非但事體未安,至如一行檢飭,都在書狀,兼臺以送,其意有在,今不可闕,謝恩一行,必須預爲差定,方可治行,令該曹依例擧行,何如?答曰,依啓。大君差送,可也。
迎接都監啓曰,李馨長,以鄭勅前定奪條件,來言于臣等,故別單書啓,令備邊司稟旨處置,何如?傳曰,依啓。
吏曹啓曰,平安監司有闕,令備邊司議薦,何如?傳曰,依啓。以上備局謄錄
迎接都監啓曰,勅使,使差備譯官來言,上使則以膈間食滯之故,方服二陳湯,副勅使,則以咳嗽之故,方服橘皮半夏湯,而鄭使言,今番行中,多有患病之人,前日瀋陽入送醫員李得吉,須卽入送,又有使喚處寫字官一人,亦爲入送云,敢啓。傳曰,使之入送。
迎接都監啓曰,卽刻鄭使,出送李馨長,言于臣太和·臣斗杓等處曰,平安道監司·守令之事,曾已言之,朝廷,何以置處乎?俺之此言,非出於欲遂己慾之私,實爲日後本國之慮,而朝廷聽之尋常,置而不論,俺實無顔云,而馨長出來之時,入臥房,以被掩面曰,此後衙譯之繼我任者,必以鄭某家屬,尙不得保,如我輩,更何所恃,不復致誠於本國,其爲所害,豈有量哉?然此後非有所知云云,故敢啓。傳曰,知道。
又啓曰,衙譯朴乭屎,令其差備譯官,懇請于都監曰,京人金承男·金三男等,曾於瀋陽,有負債之事,而尙不還償,願爲推覓云,招其人問之,銀子十兩,應爲備給的實云,故使之備納之意,敢啓。傳曰,知道。
又啓曰,勅使差備譯官傳言,留待呈才人等,竝爲放送云,故依此分付之意,敢啓。傳曰,知道。
又啓曰,今日別茶啖,依例排入之意,敢啓。傳曰,知道。
又啓曰,第三使,願得茶鍾體大十部,親擇其中好品者若干,欲爲持去,督令入納,而此非市上常有之器,不得已司饔院所在,移用,何如?傳曰,依啓。
又啓曰,第三使,問於差備譯官輩曰,平安道守令·監司之事,言于館伴及中使矣,朝廷何以處之耶?譯官答以不知,則鄭使默無所答云,故敢啓。傳曰,知道。以上迎接都監謄錄
上在昌慶宮。停常參·經筵。
夜自一更至五更,艮方·東方·巽方·南方,有氣如火光。
藥房都提調金自點,副提調李曼啓曰,夜來伏未審玉候調攝,何如?臣等不勝區區伏慮之至,敢來問安。答曰,與昨無異。
上御養和堂,房內受鍼。入侍,都提調金自點,副提調李曼,假注書鄭榏,兼春秋李弘載·李郊,御醫崔得龍,鍼醫李馨益執鍼,金尙誠奉爐,受鍼穴處,前十三穴。以上燼餘
傳曰,頃年歲幣米,退限年加捧事付狀啓,覓入。
備邊司啓曰,以迎接都監啓辭,別單啓下矣。獵狗則後勿入送,鷹連極擇,年例入送事,及今後凡干淸國文書,稱以皇叔父攝政王事,今年歲幣米,未知當捧之處,解事譯官,別送定奪事,無論大君·大臣,凡謝恩之行,必送禮物于攝政王,定爲恒式事。凡行次員役,必須極擇,俾無如前之弊事,大君入往時,諸王處禮單,一依前例爲之事,竝分付于各該司,依此施行,而其中一款,有曰,攝政王前,曾於使臣之行,有別送果物之擧,故去冬謝恩之行言及,此後年例定式入送云者,未可詳知。或順付冬至節使之行,或別差入送與否,令館伴語次探問,而抑有一說,皇帝在瀋,果物入送時,兼有所送於攝政王前,而自上年因彼分付,果物,使之輸致于瀋陽,用爲先皇帝祭需矣。今者使之別送于攝政王,而皇帝前所進之果,大國慮其路遠涷朽,色味俱變,旣令送納于潘陽,則攝政王前,獨爲別送,未知如何,而腐變之弊,亦所難免,何以則可也之意,亦令李馨長,善爲措辭探問,何如?答曰,依啓。別單中付標之事,亦令開諭。以上備局謄錄
迎接都監啓曰,侍講院,以王世子氣候差愈,明日可以行宴之意傳通,故卽令譯官探問于鄭使,則曰,至今未受宴者,爲世子未寧故也。今聞平復,極爲喜幸,明日若來臨設宴,則俺等其敢辭乎云云,敢啓。傳曰,知道。
又啓曰,今日別茶啖,依例排入之意,敢啓。傳曰,知道。迎接都監謄錄
上在昌慶宮。停常參·經筵。
夜一更,乾方·艮方·巽方,有氣如火光。
藥房都提調金自點,副提調李曼啓曰,夜來,伏未審玉候調攝,何如?連日受鍼,臣等不勝區區伏慮之至,敢來問安。答曰,夜來煩熱,比昨有加矣。
政事。吏批,判書李行遠進,參判李基祚進,參議尹絳進,右副承旨安獻徵進。兵批,判書李時白,參判韓必遠世子陪衛,參議趙錫胤進,參知十餘字缺左副承旨李時楷進。
以趙絅爲承旨,李穉爲氷庫別檢,朴守玄爲司䆃主簿,吳挺垣爲禁府都事,李梓爲開城經歷,李曼爲平安監司,趙松年爲平市令,孟元賓爲江西縣令,蘇東道爲殷山府使,鄭攸爲持平,吳挺緯爲直講,舒川郡守趙景禛,今降通訓,慶州府尹李民寏,今降中直,前咸陽郡守鄭弘溟,今降通政,前長淵府使黃胤後,今降通訓,已上分養馬瘦瘠,以趙絅爲都承旨,元斗杓爲謝恩副使,金振爲書狀官,通政李蘊,今加嘉善老職,麟坪大君爲謝恩上使,□孝誠爲五衛將,鄭孝俊爲內禁衛將,李穦爲都摠經歷,金弘鼎爲訓鍊習讀,尹兼善爲羽林衛將,李廈爲翊贊,韓榮爲曹司衛將,林墰爲護軍,吳挺緯爲副司直,尹珩爲副司果。
安獻徵,以承文院官員,以都提調意啓曰,寫字官二員有闕,本以前寫字官金克三·金義信塡差,付軍職冠帶常仕,何如?傳曰,允。以上燼餘
兵曹啓曰,以侍講院啓辭,本院書吏朔布,依政院·玉堂例施行事,傳曰,令該曹前例相考施行事,允下矣。亂前各司下人朔布分給文書相考,則講院書吏十二名,每朔各步木一疋上下,今亦依此題給,何如?傳曰,依啓。以上兵曹謄錄
傳曰,勅使所定歲幣米單子覓入。
備邊司啓曰,迎接都監啓辭,今番發賣物種,專賣於市民,亦及於開城府商賈,則更無餘力,而又有中江開市之擧,其勢決難支堪矣,李馨長以此切迫之意,再三往來,相議于鄭使,則以爲,中江開市,交易物貨,不過綿布·麻布·鹽石·牛馬·農器等,此皆非京商所畜之物,則兩處商賈,雖不入送,兩西商賈,猶能設行云。且上年冬間,春市所用紙地·南草等物,則令餉臣優數預備之意,該曹入啓,分付云,必以措備以待,漢城府·開城府商賈,則使之勿送,而但綿布·麻布,市民家所儲,其勢不多,別樣指揮,然後兩西道臣,可以奉行,令備邊司從長議處,何如?傳曰,依啓。買馬一事,措辭防塞事,傳敎矣,馬匹元非我國蕃畜之物,而近來尤甚稀貴,今若開市許貿,則其勢易乏難繼,今承下敎,極爲允當,令館伴措辭防塞,期於動聽。又綿布·麻布,令兩西監司別樣措備,以待開市之日,而麻布則非兩道所産,多小間隨所得以送于開市處之意,兩道監司處,行移,何如?答曰,允。
備邊司啓曰,因冬至使狀啓,移咨送譯,請頒新曆一款,問於鄭勅,觀其所答,更議以處事,回啓蒙允矣。更考前例,則曾在丙辰年,有移咨請曆之事,彼之所言,似爲有據,節使之行,依例移咨,宜當,以此意,分付承文院,何如?答曰,允。以上備局謄錄
迎接都監啓曰,卽者第三使,令李馨長出送藥材列錄之紙二張,其一張所錄錢數,卽其所服燒酒合煮之材,其一張,只書藥名,不定兩數矣,知臣太和,方爲內醫提調,願得精材云云。臣答以內局御藥,提調出入監劑而已,不敢私用一片,無從覓得云,則更令李馨長來傳曰,非不知責出於醫司,而藥品不好,故求請於館伴矣,私用果爲難便,則雖涉猥瑣,不得不上煩天聽,如欲使俺得保形骸,往來本國,則此等藥物,必蒙賜給,其中牛黃,俺所常服之物,前日所得已乏,尤欲優得云,敢稟。傳曰,知道。以內局藥材,特爲賜給。
又啓曰,王世子入宴廳,與勅使行禮對坐,將爲設宴之意,敢啓。傳曰,知道。
又啓曰,王世子行酒禮如儀之後,全昌君柳廷亮·豐海君潛,以次行酒,勅使請於座上,行杯六爵而罷矣,敢啓。傳曰,知道。
又啓曰,第三使,出給山柚子茶鍾一部,使之依此見樣,磨造三十部入納云,而此材本無所儲之處,又非京市所可貿,不得已移文尙衣院,全板二立取用之意,敢啓。傳曰,依啓。以上迎接都監謄錄
府啓。答曰,臺諫處置事,依啓。崔繼勳事,不允。
戶曹草記。答曰,今宴禮單入給,後宴措辭開諭,可也。內下記草
上在昌慶宮。停常參·經筵。
藥房都提調金自點,右承旨李䅘啓曰,夜來雨濕,伏未審玉候調攝,何如?昨承煩熱有加之敎,臣等不勝煎憂悶慮之至,敢來問安。答曰,煩熱還爲減歇矣。
大殿受鍼後,政院·藥房問安。答曰,知道。
二品以上,單子問安。答曰,知道。
大司憲金南重,掌令申恦,持平李慶徽啓曰,臣等以崔繼勳法當拿問之事,累日爭五六字缺罪犯至重,國法至嚴,而聖明四五字缺實臣等所未料者也。繼勳居官之日,一政一事,無非出於剝民肥己之術,而貪婪縱姿之跡,狼藉耳目,姑擧一二言之,則軍兵老故,濫徵規外之布,此猶不厭,又於各軍補闕之際,境內男丁,廣受密封充定之外,盡爲收布,災傷,除道民夫小役,而逐日課闕,計口徵贖,歲幣收木,升尺有限,而刁蹬督納,至徵倍數,其他名目,種種二字缺剝割取怨之事,有難悉數,及其當罷,百計圖免,奔走周旋之狀,有不暇論,而富民商賈之財,稱以貸用,多數勒取,事旣不成,終不還送,怨罵之聲,至今盈路,至於田稅之事,則京江船路,固非漂風之地,三隻所載,亦非微眇之物,而纔下江口,遂失其處,人言互生,疑惑難定,則事之可駭,孰甚於此,剩米賃船,特其間小小節目耳。再徵之租,亦且千有餘石,而罷歸之日,太半消費,瞻聆所及,莫不痛心而扼腕,凡此數者,皆非泛聞之事,而公議齊憤,京外同然,安有所犯至此,而尋常發緘,任其在家供辭者乎?臣等執法之論,決不可如是而止,請前牧使崔繼勳,亟命拿推。答曰,依啓。
李時楷,以成均館官員,以知事意啓曰,今三月初三日,儒生等課試當行,而國家多事,不得行之之意,敢啓。傳曰,知道。
大司諫崔惠吉,司諫林,獻納元振溟,正言柳椐·任重啓曰,國綱解弛,奢侈成習,上自士大夫,下至庶人,凡婚姻時衣服飮食,競尙豐侈,至於新婦見舅姑之禮,自有定式,而饌品器數,益務誇張,其費不貲,物價之日騰,風俗之漸渝,職由於此,極可塞心。請令法數字缺申飭,一切禁斷,如有復踵前習數字缺隨現重治,以革侈靡之風,士三四字缺不可不愼重,而舍人鄭知和,以有識名官,頃於習儀之日,醉觀棚戲,物議皆非,請命遞差。咸興判官韓有良,潛奸府妓,公然出入衙內,人言藉藉,莫不駭異,請命罷職。北靑爲府,乃南道兵營重地,判官,自前必以曾經臺侍有聲望者,擇差以送,其意有在,而新除授判官李昫,名稱未著,不合彈壓之任。請命遞差,其代令該曹另加擇送。江西,乃關西饒邑,物衆難治,名雖爲縣,無異州府,不可苟充差送,以貽民害,新除授縣令孟元賓,素無名稱,物議皆以爲不合。請命遞差,其代以有名望文官,各別擇送。答曰,依啓。孟元賓,旣已除授,試可,宜矣。
安獻徵,以迎接都監言啓曰,第三使言,今日世子,已爲來見,明日若完發賣,則別無更待之事,未行各宴,則世子不次來臨,只行餞送之宴,可也云云,敢啓。傳曰,知道。
安獻徵,以迎接都監言啓曰,都監郞廳柳淰,傷寒累日,病勢益重,不得運身供仕,當此勅使在館之日,不可曠任,柳淰改差,其代以禮賓寺正李後天差下察任,何如?傳曰,依啓。
安獻徵啓曰,以迎接都監草記,世子只行餞宴事,傳曰,知道事,命下矣。翌日宴·上馬宴,世子旣不進去,則依前例大臣以下三員進參之意,敢稟。傳曰,知道。
安獻徵,以迎接都監言啓曰,今日別茶啖,依例排入之意,敢啓。傳曰,知道。
李時楷,以備邊司言啓曰,以迎接都監啓辭,甫乙下人本道所囚五名,押到京中,問于鄭使,則依他決棍放釋云,敢啓。傳曰,知道事,命下矣。今此越境之罪,郭德立,旣伏梟示之律,則軍官·土兵等,雖曰聽其分付,論其罪犯,不可決杖而止,竝與勅使率來三人,而依前啓辭,令該曹一體定配於本道殘堡,以懲後弊,何如?傳曰,允。
李時楷,以迎接都監言啓曰,昨因鄭使所言,未行各宴,則王世子不次來臨之意,已爲陳啓矣。卽者鄭使,又言于譯官曰,王世子未寧之後,纔向平復,而昨日設宴行禮,心甚未安,此後應行之宴,自明日大臣依例來參,次第擧行,宜當云云,敢啓。傳曰,知道。
洪得一,以戶曹言啓曰,頭目等日給活鷄,代以休鞋子造給事,初二日已爲啓稟,而自初三日所給生鮮,又皆不受,送差備譯官,以鄭使之言來傳曰,周皮各一,須以黑黍皮造給云,此亦前日所無之事,故令李馨長據例措辭,反覆爭執,則鄭使曰,頭目輩,皆諸王家人也。渠亦難遏其所慾云,故不得已今朝造給,而休鞋子多至十六部,馬鞍諸具,亦如此數,而三等頭目,則鷄鮮之數,雖減於一二等所給,以此推之,亦必有代索之物,前頭事勢,極爲悶慮之意,敢啓。傳曰,知道。
李時楷,以戶曹言啓曰,今日早朝,鄭使,招入發賣次知書吏分付言,令戶曹郞廳二字缺市色官等,所貿物種中,鹿皮一百張,靑黍皮二百張,水獺皮一百二十張,黑角六十一字缺爲先輸入于西宴廳,則渠當看品定式云,故如其言輸入,卽令大通官李旕石,次通官朴乭屎等,持入于館內,鄭使與上勅同坐點檢,擇執其鹿皮六十八張,靑黍皮二張,水獺皮九十張,仍給本曹郞廳曰,更加熟正取色待令,數字缺種之物,一依此類,多數措備云,六七字缺文,竝皆退出云云,觀其事勢四五字缺恐未可必,市上齊民,遑遑汲汲,罔知所爲,萬分渴悶之意,敢啓。傳曰,知道。
李時楷,以迎接都監言啓曰,王世子還宮之後,第三使,獨臥房中云,以別單付標傳敎之意,令李馨長從容措辭開諭,則不爲應答,送言于臣太和曰,聞館伴感寒呻吟,必以往來爲苦,而俺欲對坐言說,須强疾來見云,臣依其言入往,則第三使先問曰,戶曹判書,爲謝恩副使云,然耶?答曰,然矣。三使曰,朝鮮處事,無遠慮例如此矣。副使,元非約條所載,大君旣爲入往,則副使,雖不送,可也,必或送之,則或參判或承旨亦可也,何必以六卿差送,以開難繼之弊乎?臣答曰,皇勅纔降,擧國惶悚,玆以六卿擬差矣。第三使曰,當初約條,謝恩則政丞,節使則判書,至於副使則元不擧論,今若副使,亦以判書差送,則以此爲規,未知本國判書,有幾員乎?此實難繼之道,俗所謂無尾進止也。頃日與使道相見時,亦以大君·政丞之行,副使則雖非判書亦可之意言及矣,使道不言于吏曹耶?何以如是擬望乎?況俺等接待之事,戶判爲主人,發賣之擧,時未完了,而以此人爲赴京之任,屬司下人及市民,皆知其非久當遞,孰肯畏威而盡力乎?此意使或啓知,或通于廟堂,速爲處置云云,臣仍以別單付標之事,反覆論說,則第三使以爲,應連年年入送,雖有本國之弊,淸國每每不忘,不可不逐年入送,幣米鳳凰城捧納之事,則乃是先皇帝所定,或可依前施行,而入往北京,事異前日,俺不可徑先擅定,必須差送解事譯官,而勿入於大君行次員役之中,別爲差送,專稟此事,則庶有望矣。攝政王前果物送呈事,則別爲差人,果爲未妥,順付於冬至使之行可也云。臣答以節使發行,在於九月之內,南方邊地所産之米,未及上來,何以爲之?第三使曰,節使自京發行,雖在九月之內,遲遲作行,到義州渡江之間,日子必多,可以追及付送云。臣以中江開市買馬一事,縷縷陳辨。第三使曰,使道如是言之,馬則今番不爲交易,而俺以事勢極難之意,歸告攝政王,則必不强令爲之云云。且曰,俺等出來時,攝政王分付曰,朝鮮世子·大君,皆有故不來,則汝等速爲馳還,如欲入來,則渡江之後,汝等一行護來云,俺等當留義州,待大君行次,一時渡江云。臣答以大君行次,事體與循例使臣有異,萬無及期治行之勢,此則決不可爲也。第三使曰,俺亦非必欲偕行,俺則旣聽攝政王所敎而來,不敢不陳,自上若以未及治行,追後入往爲敎,則俺當以此歸報於攝政王云云。又曰,幣米捧物處,定奪譯官,必以解事熟諳之人定送云云。令廟堂,稟處,何如?傳曰,依啓。柑子至月來納之時甚罕,決難付送於使行之意,措辭言及,可也。
李時楷,以迎接都監言啓曰,第三使,令李馨長傳言,明日設宴時,領議政來參,則欲有所議,但聞以內醫院都提調受鍼時不離云,宴禮則雖乘晩爲之,亦可也云云,敢啓。傳曰,知道。
安獻徵,以吏曹言啓曰,臺諫有闕,政事,何以爲之?敢稟。
安獻徵啓曰,今日館所問安,宰臣右尹金鍊進去下直。傳曰,知道。
又啓曰,宰臣金鍊,館所問安,則答以每遣宰臣下問,不勝感激云矣。傳曰,知道。以上燼餘
備邊司啓曰,迎接都監啓辭中,言及本國銀貨乏絶之意,則鄭使答曰,近日故〈?〉人蔘亦不得用,故益致銀子之漸貴,今番大君之行,差遣伶俐譯官發言,則渠當居間周旋云,令廟堂臨時稟處事,允下矣。人蔘非但我國之所禁,淸國禁令,前後申嚴,而自我冒禁請用,事甚不當,就令許用,銀貨之因此流行,有未可必,且我國産蔘稀少,越境採蔘之患,亦必滋甚,日後之弊,不可不慮,委差驛官,至煩圖請,委屬未妥,以此事意談話間言及事,分付都監,何如?答曰,允。以上備局謄錄
上在昌慶宮。停常參·經筵。
申時,日有重暈,內暈有兩珥,色內赤外靑。夜一更二更,月暈。
藥房都提調金自點,右承旨李䅘啓曰,夜來陰濕,伏未審玉候調攝,何如?臣等不勝區區伏慮之至,敢來問安。答曰,與昨一樣。
以領相午後進去事,取稟事,傳于安獻徵曰,領相早爲進去,受鍼時則承旨入參。
大殿受鍼後,政院·藥房問安。答曰,知道。
二品以上,單子問安。答曰,知道。
大司諫崔惠吉,司諫林,獻納元振溟,正言柳椐·任重啓曰,江西,乃關西饒邑,物衆難治,名雖爲縣,無異州府,不可苟充差遣,以貽民害,新除授縣令孟元賓,資級已高,而名稱未著,守令曾經,而治績無聞,有何更試之才乎?物議皆以爲不合,請命遞差,其代,以有名望文官,各別擇送。答曰,已諭,勿煩。
安獻徵啓曰,翌日宴,左相進去事,啓下,而三使要見領相,故領相當爲進去,左相則不爲進參乎?敢稟。傳曰,知道。左相請宴進去。
李時楷,以備邊司言啓曰,以迎接都監啓辭,謝恩副使,旣已遞差,令該曹從二品堂上中,極擇差出。鷹連則雖彼之所言如此,逐年入送,其弊不貲,姑竢更通而處之未晩。幣米之輸送鳳城事,依其言差送解事譯官,善爲周旋。柑子出於海外,深冬始來,決難及期,依上敎令都監措辭力言,宜當。買馬一節,彼旣許今番不爲交易,令本道勿送於開市處,而此後永勿求市事,亦令都監力陳防塞。至於大君行次,有難偕行之勢,彼亦知之,只稱歸報攝政王,而更無督迫之言,速令該曹擇定日期,以示退行之意,何如?傳曰,依啓。幣米一事,依下敎防塞。
洪得一,以戶曹言啓曰,上·副使,自昨日早朝,急索黃黑鹿皮各六張,而一時入給,則加數求索,本來淸人常事,故八張則已於昨日,分二運入給,其餘四張,今日欲爲覓給,以示其難得之意矣,卽刻鄭使,捉入應辦色書吏,以大杖刑問二度,事雖微細,係于勅使所爲,敢啓。傳曰,知道。
安獻徵,以迎接都監郞廳,以領議政意啓曰,臣卽到館下,得聞鄭使,欲於宴罷後相見,聞南邊事情,又有所問之事云,彼若請見,則不得不入見之意,敢啓。傳曰,知道。
安獻徵,以迎接都監言啓曰,以臣太和問答辭緣,令廟堂,稟處事,草記,傳曰,依啓。柑子至月來納之時甚罕,決難付送於使行之意,措辭言及,可也事,命下矣。臣以傳敎內事意,令李馨長傳言開說,則鄭使以爲,事勢若然,則使臣入往時,成熟果物,隨其興産入送,而柑橘,則雖不得持去,到北京之後,若或問及,從實狀對之,則別無所妨,蜂蜜,元是淸人所嗜,而白淸尤貴,雖不至於優數輸送,量宜送呈,則攝政王之爲喜,當有加於柑橘,以此定式付送爲可云,令備邊司定奪,分付擧行,何如?傳曰,依啓。
安獻徵,以迎接都監郞廳,以領議政意啓曰,勅使,問宴具整備與否,對以床排已設之意,則勅使,令差備譯官李馨長·玄頊·韓之彦等,傳言,大臣承命來詣,欲受宴禮,而俺等病憊,前頭將有遠行,願除行禮,以宴床分入各房云。臣等更爲措辭請之,則答以非不知事體之未安,而情義相通,故以誠言之,須勿爲歉,御帖入送云,故不得不依其言爲之,姑爲留待之意,敢啓。傳曰,知道。
李䅘啓曰,小臣館所問安進去下直。傳曰,知道。
李時楷啓曰,崔繼勳囚單來到,而今日以私忌留院之意,敢啓。傳曰,知道。
洪得一啓曰,小臣館所問安,則答以每遣近臣下問,不勝感激云矣。傳曰,知道。
傳于安獻徵曰,政事,明日爲之。
巳時,上御養和堂,房內受鍼。入侍,都提調金自點,右承旨李䅘,假注書鄭榏,兼春秋李弘載·李郊,御醫崔得龍,鍼醫李馨益執鍼,金尙誠奉爐,受鍼穴處,前十三穴。受鍼畢。金自點啓曰,受鍼今至累度,頗似見效,卽今所畏者,若或犯風,則必有所傷,尤加愼攝,宜當矣。上默然。自點顧謂內侍曰,數字缺內乎?內侍曰,時未入內矣。自點曰,今日勅使,請小臣有六七字缺書中事,想不必更爲提起,似有人事場,例談倭情四五字缺云矣。上曰,勿爲煩說於衆中之意也?自點曰,然矣,借道之說,言及何如耶?上曰,其言尤爲不實,今番書契中事言之,可也。自點曰,然矣。今朝鄭太和送言曰,幣米捧納處定奪之事,彼人必欲別遣譯官者,其意所以重其事也。員役行中,則勿爲付送,欲使李馨長,別遣入送云,探觀其意,使馨長欲爲運去別贈之物也。似有二字缺行中員役,不得運去耶?自點曰,別請李馨長者,其意蓋出於此也。上曰,其事無據,且有後弊歲米事,若或稟定一字缺使使臣當爲稟定,何必使譯官入送定奪乎?如此之事,防塞宜矣,不可開路矣。自點曰,此事使之勿書於擧行條件,小臣今當進去館所,欲爲面言矣。若或不得其便,則使館伴乘便言及,何如?上曰,依爲之。罷出。
上在昌慶宮。停常參·經筵。
自午時至申時,日暈。夜一更,月暈。三更,有氣如火光。
下直,萬頃縣令洪南立。
政事。吏批,判書李行遠進,參判李基祚進,參議尹絳進,右副承旨安獻徵進。兵批,判書李時白病,參判韓必遠病,參議趙錫胤進,參知丁彦璜病,左副承旨李時楷進。
以李時萬·南老星爲舍人,韓必遠爲承旨,睦兼善爲持平,李惟碩爲注書,沈世鼎爲奉敎,朴遾爲謝恩副使,林㙐爲咸興判官,全命龍爲北靑判官,韓明勗爲知敦寧,梁曼容爲執義,柳淰爲司僕正,嚴鼎耉爲校理,朴遾爲兵曹參判,李敏白爲司僕僉正,金始振爲兵曹佐郞,趙絅爲上護軍,申濡·鄭知和爲護軍,鄭攸爲副司直,韓德連爲大吉號里權管。
藥房都提調金自點,左承旨洪得一啓曰,夜來,伏未審玉候調攝,何如?連日受鍼處作濃,亦復何如?臣等不勝區區伏慮之至,敢來問安。答曰,一樣。濃處,醫官詳知矣。
洪得一啓曰,新除授承政院注書李惟碩,時在慶尙道高靈地,請斯速上來事,下諭。傳曰,依啓。
又啓曰,注書李惟碩在外未上來,請他假注書差出。傳曰,依啓。
注書李惟碩有頉,代假注書崔逸。
李時楷,以兵曹言啓曰,武臣兼宣傳官,乃是侍衛重任,本無差祭之規,頃年該曹,或有差祭稠疊之時,則入啓塡差,而仍成謬例,頻數啓差,近來兩殿入番王世子問安時,亦有陪衛,比前事務尤多,而又差祭之奔走無暇,不但武士等,各自悶苦,其於事體,亦甚未安。今後依舊例切勿差祭,以重侍衛之任,何如?傳曰,允。
安獻徵啓曰,藝文館奉敎沈世鼎,時在京畿地,斯速上來事,下諭,何如?傳曰,允。
安獻徵,以司饔院都提調意啓曰,江原道三月朔進上生松魚全數,腹一字缺濃爛臭惡,莫重進上,慢忽封進,極爲駭愕。請封進官吏,從重推考。中路稽滯之罪,亦甚可惡,陪持人朴繼根·趙應榮等,令攸司囚禁重治,何如?傳曰,允。
大司諫崔惠吉,司諫林,獻納元振溟,正言柳椐·任重啓曰,新除授江西縣令孟元賓,門地卑微,又非出身,而濫蒙賞典,則國家酬勞,亦已厚矣。遽授本縣,除目一下,物情駭異。請孟元賓遞差,其代,以有名望文官,各別擇送。答曰,毋庸强煩。
姜栢年,以義禁府言啓曰,新除授都事吳挺垣,病重不仕,當此多事之時,不可等待差復,改差,何如?傳曰,允。
姜栢年,以賑恤廳言啓曰,上年停賑之後,所餘米穀換給貢物之價,卽今現存之數,米八百餘石,正租七百餘石矣。各官貢物價米,今方陸續上來,前在米租,若致經年,陳腐可慮,而近日春窮方甚,又當勅行,外方之人,多聚京中,米價太廉,未免飢乏之患云,以此米穀,依常平古規,增價換木,一以救京外人資食之急,一以爲本廳改色存本之地,而正租則依上年例,分糶於京城十里內農作人願受者,以爲種食之資,而待秋收捧,以備凶歉之意,敢啓。傳曰,知道。
姜栢年,以戶曹言啓曰,大通官李旕石,出送差備譯官,求得毛衾與毛衣,令李馨長,春夏則雖勅使,不給毛物,乃是皇勅中定規之意,再三言之,則一向生慾,終始難遏,不得已山獺皮衾·赤狐皮衣,將爲造給之意,敢啓。傳曰,知道。
安獻徵,以禮曹言啓曰,昨日鄭使言,俺等發行後第十五日,大君當爲發行,先擇大君發行吉日相通云,故領議政問答說話啓辭中,亦及此意,而自上以其言竝爲依副,可也,爲敎矣,謝恩拜表吉日,以何間擇定而言之乎?敢稟。傳曰,來月旬間擇定。
姜栢年,以備邊司言啓曰,傳敎矣,柑子入送,勢難及期,而代以白淸,彼喜有加,則依此定式,似當,令該曹酌量定數,成熟果物,一時付送節使之行,何如?傳曰,允。
安獻徵,以迎接都監言啓曰,今日別茶啖,依例排入之意,敢啓。傳曰,知道。
安獻徵,以迎接都監郞廳,以領議政意啓曰,鄭使,令李馨長傳言,臣及館伴鄭太和入來云,依其言入去,相揖就坐,寒暄之後,鄭使曰,歲幣一事,勅書亦以察問爲言,見官之日,所當有推覈之擧,而適與甫乙下之事相値,一時詰問,殊涉不好,故略而不論,而叔父王,旣令推覈,知其決末而來,俺等今當推問,而下人輩供答之辭,若或蔓延,則事甚難處,故周旋於上·副使停寢矣。朝廷不可不以該官及下吏,論以某律之意,來報,以爲俺等歸報之地。臣等答曰,其時前後判書,竝被推勘,該掌郞官,先罷後推,時未照律諸色該吏,方爲囚禁,以待勅使處分。鄭使曰,此非俺等所可處斷,自朝廷定其罪名來告,可也,俺在叔父王·龍將同在之處,旣無方物,則三公·六卿·承旨簡擇,國王親覽後封裹,至於歲幣,則判書雖是摠察,而郞廳·色吏,各自分掌措備,非判書之失也。叔父王及龍將,皆以爲然,今不可與此言相左云云,臣等欲探其罪之輕重,然則以何律處之乎云爾,則固辭不答。臣等又曰,此是私覿,傍無他人,何其外待之如此?鄭使微笑曰,若以定配照律,則似爲可矣,而未知上·副使之意如何,啓稟定奪後,試爲來言,則俺當傳告善處云。鄭使又曰,俺等出來時,叔父王,分付曰,朝鮮世子·大君中,如有入來之擧,汝等必須同行護來云。今者大君,當爲入往,則俺等旣聽分付,不敢先行,若未及治行,俺等發行後十五日,自此離發,則俺等徐徐作行,且留義州四五日,兼看開市,越江先爲馳報於叔父王,又留於山海關外,必與之同時入關,俺等可免違令之責云,臣等答以他事,固不暇言,一行驛馬,徵調於三南,未來之前,勢難起程云,則鄭使曰,無論遲速,俺等明日發行,則其後十五日,大君當爲發行次,卽先擇大君發行吉日相通云。鄭使,言及使臣假銜之事,臣等曰,見官之日,勅使其不目覩乎?我國偏少,人物數少,位至六卿之人,歷歷可知,除老病與有故之人,則曾經六卿者,只數人,本國事勢,實爲可悶,借銜之規,古亦有之,出於不得已,而上國致責,理所當然,不勝惶恐云,則鄭使曰,閔判書前日之事,以體面言之而已,豈可以此尙置于懷也?曾經六卿之人,如是乏小,而以俺之故不用,甚不可也云云。鄭使言及南邊之事,臣等一依前日啓下別單中條列之意,措辭答之,則頗有傾聽信然之色,臣等以李信儉齎去倭書契中,韃靼國三字未妥之意,言之,則鄭使曰,彼雖有辱語,淸國不以爲關,況中原之人,曾稱韃子,倭國所云,必出於此,何足怪哉云。鄭使言於臣等曰,義州前主簿韓德遠,自前有恩之人,今番亦當隨俺上來,而俺使之落留者,槪以方爲大吉號里權管者,亦義州人也。聞其箇滿,言于德連,使之待榜,俺若發言而不得請,則無光甚矣,若不發言,則俺所前言,歸於虛誕,今見大臣,敢此仰訴云云,敢啓。傳曰,知道。其言,竝爲依副,可也。
安獻徵啓曰,館所問安,宰臣同知中樞府事金守玄,進去下直。傳曰,知道。
又啓,同知金守玄館所問安,則答以每遣宰臣,不勝感激云矣。傳曰,知道。以上燼餘
上在昌慶宮。停常參·經筵。
夜一更二更,月暈。自三更至五更,艮方·巽方,有氣如火光。
藥房都提調金自點,右承旨李䅘啓曰,連日有風,氣甚不適,伏未審夜間,玉候調攝,何如?臣等不勝區區伏慮之至,敢來問安。答曰,諸症似爲漸減矣。
大司憲金南重,掌令申恦,持平李慶徽啓曰,新除授執義梁曼容,時在全南道錦城地,請斯速上來事,下諭。答曰,依啓。
安獻徵,以侍講院言啓曰,本院書吏,比前元數減額,常時朝晝夕講應行之役外,近來慶德宮擧動,及勅使時奔走之苦,實倍於政院·玉堂之吏,而政院·玉堂,則自今年春初,因其書吏等所訴,依願啓稟,例給朔布之外,加給一匹,本院書吏,則例布一匹之外,獨未蒙加給之惠,故貧寒院吏等,以其勞苦倍蓰,而朔布反不及焉。逐日盈庭,哀訴萬般,其爲情事,果爲悶迫。請依政院·玉堂加給之例,一體施行之意,入啓稟旨矣。今見該曹回啓,全沒本院啓辭本意,有若全不給朔布者然,泛以一匹上下,入啓蒙允。請令該曹,更爲稟旨,一依政院·玉堂書吏加給一匹之例施行,何如?傳曰,令該曹,稟處。
姜栢年,以兵曹言啓曰,當日正兵金得男稱名人,自弘化門入來,差備門外擊錚,極爲駭愕。令攸司囚禁治罪,同門守門將金嵂,常時不能禁斷,以致闌入,亦爲非矣。請推考。傳曰,允。
典牲署提調李時白啓曰,本署,乃祭享衙門,而殘弊無形,莫此尤甚,各官元貢豬口二百七十餘口,雖在畜物價歇之時,各官貢物,趁未上來,或有經年不納者,或有過數年不納者,而本署進排,則七享大祭,宗廟朔望祭,月令例祭,及別祭所用,幾至三百餘口。貢物主人等,私自徵物,將不能保存矣。今則京城內畜物絶乏,雖有價本,勢難貿納,數少主人,將至渙散,前頭祭享稠疊,必致生事,各官應上納豬口,除其價本,以本色準尺肥二字缺豬,別定差使員遠送,則來四月念前,近道則今月晦日內,無遺領納,而限內未納各官官吏,從重推考,且本署以祭享重地,只存婢子二名,奴子一名,朝夕汲水,犧牲料物熟正,艱難養飼,而奴婢斜付雜役應辦官試場役,只禮葬軍·炊飯婢·汲水婢假各色,掌輪回奇別之役,勢未能支吾,此後則一依奉常寺例,勿侵雜役。且本署豬口養飼糟糠,甲申年則漢城府定數字缺民戶二千六百七十戶,而今則減之又減,只送一千四百二字缺八戶,許多犧牲,不得繼養,日漸瘦瘠,事極悶慮。一依甲申例,一一搜出,無遺移送。且本署楊根地,柴場守護,居民僅至十餘名,自前給復完護,故每年春秋柴木刈取運納,無弊足用矣。近年以來,本官侵責萬端,小不如意,則鞭扑狼藉,將爲流散,許多畜料熟正柴木,終難辦出,亦依戊寅年筵臣啓辭,依前復戶,俾得數字缺爲無弊進排之地,何如?傳曰,依啓。雜役勿侵事,言于該曹。
洪得一,以戶曹言啓曰,鹿皮三十一張·水獺皮四百四十七張·靑黍皮一百四十二張,分上中下三品,三使同坐,相議擇執,鹿皮則仍爲招入匠人,更爲熟正於館內,而分付本曹郞廳及平市官員曰,體大鹿皮一百張·水獺皮一千張·靑黍皮一千五百張,當爲先貿,竝此今日所擇,以充定數,其餘未准,各別精備,明日早朝入納云,敢啓。傳曰,知道。
又以戶曹言啓曰,皮物熟正匠人,多數入送事,勅使再三催促,而各處私匠元數不多,訓鍊都監匠人,竝令入給,何如?傳曰,允。
姜栢年,以迎接都監言啓曰,今日別茶啖,依例排入之意,敢啓。傳曰,知道。
洪得一,以戶曹言啓曰,上·副使及第三使,出來西宴廳,發賣皮物,今方親自看擇之意,敢啓。傳曰,知道。
李時楷,以備邊司言啓曰,卽見東萊府使狀啓,差倭藤原成友,則留待東萊·釜山,書契入去云,書契撰送與否,問于禮曹,則今番藤原成次,及藤原成友所持來者,皆不過渠等出送之意,是爲路引,在前如此之書,別無回答之擧云,而東萊府使,旣不卽據例開諭,以致留待,則以此微細之事,不必爭執,速令承文院撰送,何如?傳曰,允。
大殿受鍼後,政院·二品以上·藥房問安。答曰,知道。以上燼餘
上在昌慶宮。停常參·經筵。
夜一更,月暈。
下直,豐山萬戶崔天松。
藥房都提調金自點,左承旨洪得一啓曰,夜來,伏未審玉候調攝,何如?臣等不勝區區伏慮之至,敢來問安。答曰,與昨無異。
傳于李時楷曰,今下弓矢,豐山萬戶崔天松給送。
以兵曹,侍講院書吏朔布加給事草記,傳于姜栢年曰,政院·玉堂書吏價布加給草記,入之。
安獻徵,以內醫院官員,以都提調·提調意啓曰,本院醫數字缺中,曉解脈理者,僅若干,而更無年少將來繼業之人,極爲可慮。臣等自上年抄擇外司醫女,勸課方書,試其才否,則其中石末·仁香·國香等三名,似有成就之望,內醫女啓下,分屬醫官,使之着實敎誨,何如?傳曰,允。
又以內醫院官員,以都提調·提調意啓曰,本院醫女中,無曉解脈訣者,而正玉稱名者,頗能精通,依連生等例,使之差備待令,似爲宜當,敢啓。傳曰,允。
李時楷,以兵曹言啓曰,謝恩使行次所把驛馬,分定於咸鏡·江原·全南·洪淸·慶尙等道,旣已行會矣,謝恩使發程,擇定於來四月十三日,咸鏡·江原等道馬,四月初五日安州逢點,全南·洪淸·慶尙等道馬,今月三十日京中逢點後,平安道入送之意,各道監司處,撥馬行移,何如?傳曰,允。
安獻徵,以迎接都監言啓曰,頃日臣太和,與鄭使相見時,鄭使言江西寺婢淑香,卽其切親也。前已免役,而願爲免賤,俺之行中,有所齎黃金十兩,納于戶曹,以補國用,許令贖身,則俺之生光喜幸,何可盡言?須以此意上達,俾遂至願云云。臣措辭以答,不爲許諾,其後領議政來見之日,則以韓德連之事爲重,故雖不竝令入啓,而言語之間,屢及此事矣。自昨日續遣差備譯官,懇請啓稟,臣猶持難,則鄭使頗有不平之言,乃曰,此是領相之所已聞,館伴何其固執壅遏,至於此乎?俺之所言見施與否,在於朝廷,都監堂上,不過啓聞而已云云,言旣出口,終無可塞之勢,令備邊司參酌處置,何如?傳曰,依啓。
李時楷,以迎接都監言啓曰,義禁府,以戶曹前正郞蔡亨後,前佐郞韓嵂,色吏韓忠信,長興庫色吏李松忠,濟用監色吏朴貞久等定配邑名,移文于都監,卽令李馨長,入告于鄭使,則鄭使逐名問之曰,某罪何事,某罪何事?答以,蔡亨後,則乙酉以後綿紬等物監捧,而丙戌夏初遞任,韓嵂,則代蔡亨後而察任,咸忠信,則戶曹該掌之吏,李松忠,則長興庫席子色吏,朴貞久,則濟用監入染色吏也。鄭使曰,此事,俺則只知本國處置如何,而去告於皇叔父而已。俺不必預論,而大槪淸國,但聞歲幣爲戶曹之所管,今以長興庫·濟用監色吏,竝置於論罪之中,則徒爲煩雜,小無所益。況今番染色不好之言,初不出於衙門,此兩色吏,卽須減去,至於戶曹郞官,封裹時在任者當之,前官捧置,雖有不好之物,不爲更擇而封,罪自有歸,蔡亨後則不當擧論,只以戶曹封裹郞廳及色吏之名來言曰,此人等罪犯甚重,合施極律,而姑爲決杖幾度,定配於某邑云,則俺當以此告知於上·副使,仍爲歸報於皇叔父,其在本國道理,亦謂得體,且歲幣異於方物,非判書親管之事,俺在北京時,已陳于皇叔父,及龍將前矣。頃聞領相之言,則判書亦被推勘云,今若以此歸告,則俺之前言,歸於虛謬,決難相違,以速俺過。竊念本國,旣見勅書,惶恐不安,竝罪堂上云,則似好於淸國聽聞,冬至上使,自稱我爲戶曹參判,躬監封裹而來,歲幣不謹之事,皆爲我罪,衙門旣聞其言,嘉其自當,朝廷若以封裹時戶曹參判呂爾載,亦爲推考之意,送言于俺,則俺當措辭傳說,非但前後之言,自然相符,其於呂參判,別無所妨,此出於爲本國深思云,令備邊司議處,何如?傳曰,依啓。
李時楷,以戶曹言啓曰,第三使,令李馨長傳言曰,俺等還歸之後,攝政王及諸王處,多有所獻之物,三使欲爲各得枝三一千匣,啓知覓給,鄭使又欲倍數以得云,曾於冬間,聞有勅行之期,貿來于東萊矣。以此所儲,準數入給之意,敢啓。傳曰,知道。
又以迎接都監言啓曰,今日別茶啖,依例排入之意,敢啓。傳曰,知道。
李時楷,以迎接都監言啓曰,大君發行吉日,四月十三日推擇之意,令李馨長傳言,則鄭使曰,俺等旣無所幹,不可久久留京,亦不可消費三十餘日於西路站上,自上若傳敎曰,大君當於某日起程,先爲入歸云爾,則俺等以上命,報知於皇叔父云云,敢啓。傳曰,知道。定日,上·副使處,亦爲言之。
李時楷,以迎接都監言啓曰,鄭使令差備譯官傳言,養子鄭善妻邊奴明山稱名者,率其所生,方在全州,俺行欲爲捉去,而勢所未及,願自都監,行文本道,使之起送,交付於鄭善之家,而必使俺得聞於未過平壤之前云云,不得已以此意,枚擧行會之意,敢啓。傳曰,知道。
又以備邊司言啓曰,以迎接都監草記,鄭使爲江西寺婢淑香免賤,行中所齎黃金十兩,納于戶曹,以補國用,許令贖身云,令備邊司參酌處置事,允下矣。自前如此之事,不得防塞,而至欲納金許贖,其爲懇請可知,依副其言,似當,令該曹成送公文,何如?傳曰,依啓。
又以戶曹言啓曰,第三使出送南草銀竹兩裹而傳言曰,此乃上·副使西路各站所得之物也。其一,重二十二兩半,其一,重二十三兩半,添補銀子三十兩,兩使所求食器·大貼各一,急速造給云,卽令李馨長,開諭於鄭使曰,此事本無前例,決難開路云,則答曰,兩使所求,非特一二事,而俺累次防塞,今若竝此所欲而不施,則終始難遏,反致生怒,俺亦居間,必有難處之患云,添銀造給之意,敢啓。傳曰,知道。
都承旨韓必遠疏曰,伏以,臣素以駑劣,猥蒙鴻造,跡屬宰列,前後忝竊,尋常惶惶,不料新命,遽及於臣,臣誠悚蹙,益無自容,銀臺之長,摠察一院,固非人人所可冒據,而況臣年旣衰耗,筋力不逮,加以眼昏耳病,諸症交侵,雖欲感激恩私,黽勉供職,其可得乎?當此玉候違豫,勅使留館之日,冒昧煩籲,極知未安,而情理所迫,敢控微忱。伏乞聖明,亟許鐫改本職,以安愚分云云。答曰,省疏具悉卿懇。卿其勿辭,從速察職。
平安道觀察使李曼疏曰,伏以,臣本庸陋,過蒙恩遇,內外所忝,涯分已踰,瘝曠之罪,自知難免,而不唯聖明,不加譴罰,又從以歷試盤錯,苟有一分可堪之勢,固當糜粉頂踵,報效毫芒,而第念,人之於事,有不勉而能之者,有勉而後能之者,又有欲勉而終不能者,不敢冒受焉,故古之隨器使人之主,亦然。大小任事之際,務得不勉而優爲者,雖或乏使,猶求勉而自盡者,其所欲勉而不能者,不使强爲,故上無虛授之失,而下無僨事之憂矣,卽今西路策應之任,雖未知孰能優爲,而求諸已試之中,勉而能之,不患無人矣。自顧疎懶之性,但守迂拙,雖於鄕黨朋輩之間,不善應接,値此勅行將返,本道生事之日,安能周旋變通,隨事彌縫乎?若臣者眞所謂欲勉而終不能者也。試以已然之事明之,臣曾忝海西藩臬,適當乙酉勅行接待之際,醜拙呈露,幸賴儐臣庇護,僅得支過,而生疏齟齬之狀,莫不聞見。況今關西策應之繁,形勢之難,萬倍前日海西者乎,而臣積病餘喘,更傷水土,眼昏齒豁,百病交侵,精神筋力,益不如前,臣雖欲勉竭駑鈍,以圖自盡,其如才稟之有所不能,何哉?人臣分義,事不辭難,困苦勞悴,固不敢憚,而悶默冒受,有若勉而能者,而終不免辱命僨事之歸,則其罪反重於量力自免,故忘其瀆擾之嫌,敢于宸扆之嚴,惶恐隕越,措躬無地。至若澄淸之責,撫摩之寄,雖知其決難稱塞,而事有緩急,不遑二字缺微臣犬馬之疾,亦不敢猥自備陳。伏乞天地父母,俯察微臣情勢之危迫,加聖器使之弘量,亟遞臣職,以便公私云云。答曰,省疏具悉卿懇。卿才實合此任,宜勿控辭,速往欽哉。以上燼餘
上在昌慶宮。停常參·經筵。
巳時·午時,日暈,白雲二道如氣,起自坤方,直指天中,長各十餘丈,廣各尺餘,漸移東方,良久乃滅。未時,日暈。申時,日有重暈,內暈有兩珥,外暈上有背,色內赤外靑。酉時,日暈兩珥。夜一更二更,月暈。
下直,殷山府使蘇東道,慈山郡守具陽升,江西縣令孟元賓。
藥房都提調金自點,右承旨李䅘啓曰,春氣稍寒,伏未審,玉候調攝,何如?臣等不勝伏慮之至,敢來問安。答曰,漸漸差歇矣。
韓必遠啓曰,假注書崔逸,老母在鄕中,病勢甚重,蒼黃出去,崔逸遞差,他假注書差出,何如?傳曰,允。
崔逸改差,代假注書沈儒行。
李時楷,以兵曹言啓曰,以侍講院啓辭,本院書吏朔布,一依政院·玉堂書吏加給一疋之例施行事,傳曰,令該曹察處事,允下矣。亂前規例,政院·玉堂書吏料米,受食於戶曹,價布一疋,兵曹上下矣。頃日因政院·玉堂啓辭,旣皆加給一疋,而獨侍講院書吏,不得加給疋布,則不但渠輩稱冤,事似不均,一體加給,何如?傳曰,竝依亂前規例施行,俾無濫觴之弊。
李䅘,以義禁府言啓曰,崔繼勳在任時,鄕所色吏及其時未收最多者一二人,依判付發遣羅將拿來,何如?傳曰,允。
姜栢年,以戶曹言啓曰,卽刻第三使令差備譯官來言曰,十一日當爲發行都給單子,今日內入給云,敢啓。傳曰,知道。
安獻徵,以迎接都監言啓曰,第三使,令譯官李馨長·玄頊·金德輝等傳言曰,俺上來時,中路得聞,則對馬島主,執捉朝鮮譯官兩人而去,一人則還爲出送,一人則仍爲留置云云,而頃日領議政,略言倭情,而此事則不爲言及矣。淸國則凡干邊情,兵部主之,未知今之兵判何人,而日本事情,全不相通於俺等,是何意耶?今後倭報好不好間上國如有推詰之事,則當專責於兵曹判書,此意預爲約束而去云云。其所謂中路得聞云者,殊極駭怪,莫測所以,李馨長,陳辨其不然,而第三使,必欲當問於淸國,以爲日後警飭之地云云,敢啓。傳曰,言于廟堂。
安獻徵,以迎接都監言啓曰,以昨日都監大君發行吉日,四月十三日推擇之意,言于鄭使事草記,傳曰,知道。定日,上·副使處,亦爲言之事,命下矣。今朝令其差備譯官,傳告於三使,同議而答曰,俺等竣事之後,不可久滯京中,留連西路,亦甚難便。當初叔父王分付,亦是上國地方護來之意。俺等之行,勢將不限遲速,留待於牛家莊,當速回程云,敢啓。傳曰,知道。
安獻徵,以迎接都監言啓曰,第三使,令李馨長傳言,頃日與領相及館伴相接時,槪聞倭情矣。其後亦過累日,必聞南方狀啓,願聞之云,答以時邊臣馳報,則勅使言,俺等未發行前,如有東萊事情,可聞之端,卽爲來告,宜當,此意通于備邊司云,敢啓。傳曰,知道。
又以迎接都監言啓曰,上·副使來會于鄭使之房,辟左右良久密議而後,令其差備譯官等傳言曰,大君發行,四月十三日之外,無他吉日,則旣不可進定。俺等亦不可久留,當徐徐行邁。且留於牛家莊,以待同行,而日字若多,則亦甚狼狽,不得已仍爲前去,以大君的於四月十三日起程之意,報知叔父王矣。俺等欲於今十一日,自此回程云云,敢啓。傳曰,知道。依前例請留。
安獻徵,以迎接都監言啓曰,勅使三員,同會一房,密語之時,譯官從窓外竊聽,則鄭使曰,今後日本事情報知一事,專責於兵曹之意,已言于館伴矣。上·副使曰,此是兵部之事,倭報好不好間,彼自當之云云。上·副使起去之後,鄭使更令李馨長等傳言曰,朝者所言,與兵判約束之事,須更十分明白啓知,可也。他日兵判,若以未聞分付爲言,則館伴替當其責云云,敢啓。傳曰,知道。
又以迎接都監言啓曰,勅使未定歸期,凡事不欲急速擧行,故應行宴禮,遲延以待矣。今則欲於十一日回程云云。此言雖不可准,而宴禮則大臣今日來詣請行,宜當。譯官等,探知勅使之意如此云,敢啓。傳曰,依啓。
姜栢年,以戶曹言啓曰,謝恩上·副使·書狀官衣資盤纏,一依乙酉加磨鍊之數,別單書入之意,敢啓。傳曰,知道。
安獻徵,以迎接都監郞廳,以左議政意啓曰,臣來詣館所請宴,則第三使,通議于上·副使而答之曰,大臣承上命而來,宴禮不可不受之意,言諸上·副使,而以勞憊之故,未得出廳云云。措辭申請,則第三使曰,以俺之意,則雖獨出,其敢辭焉,而上·副使困憊如彼,玆未得出,深用未安云云。御帖傳納後,床排入于各房之意,敢啓。傳曰,知道。
姜栢年,以戶曹言啓曰,昨夕第三使,出送李馨長,以上·副使之意傳言曰,禮單都給白木各五同·綿紬各四同及彩花席各三十張,除出白木,則每一匹折銀一兩五錢,綿紬則每一匹折銀二兩,花席則每一張折銀一兩五錢,合計一千六百四十兩,禮單物種,一時入給云。答言近,年銀貨漸貴,幾至絶無,一兩之價,雖給正木三四匹,覓得無處。此實勅使之所詳聞知,禮單都給之數,多至七千五百二十餘兩,猶患難備。今方遑遑汲汲,千萬意外,又有無前折銀之事,該曹之官,雖被重責,勢難辦出,坐待生事而已。馨長乘昏無人之時,以此辭意,反諭開諭,期於動聽,則今朝鄭使,親往兩使房中,良久相語。還其所接處言于馨長曰,本國事勢,十分難支之狀,再三陳懇,幸得兩使回聽,初定白木十同內減六同,白紬八同內減六同。今此折銀者,只白木四同·綿紬二同,而木則每匹價銀一兩,紬則每匹價銀一兩五錢,花席則終不許減。此後俺亦更難周旋,啓知此意,三物價銀四百四十兩,準數入給云。今番勅行,不計前例,節節求索有加,該曹物力,決難支過,極爲渴悶,言發於口,所欲難遏,不得已依此換給之意,敢啓。傳曰,知道。
姜松年,以戶曹言啓曰,都給禮單物種,一依上年勅使例,一字缺去油芚等十種,別單書入之意,敢啓。傳曰,知道。
又以戶曹言啓曰,郊外餞宴,王世子進參,則都給禮單外,亦有別贈禮單。故一依下馬宴別贈之規,應入物種,別單開錄以入之意,敢啓。傳曰,知道。
又以備邊司言啓曰,勅行以十一日回程,旣已發言,其勢似不久留。平安前監司林墰,仍留酬應,不無生事之患,新監司李曼,勅使未發之前,催促發送,何如?傳曰,允。
安獻徵啓曰,臣承命進詣館所,使差備譯官措辭請留,則答以,至遣近臣請留,不勝感激。在前則不過留八九日,而今則已至十數日,旣爲竣事,更無可爲之事,勢難退行云矣。傳曰,依前例都承旨進去,更爲請留。
韓必遠啓曰,臣承命進詣館所,使差備譯官更爲措辭請留,則答以,至於再遣近臣請留,尤爲感激。十餘字缺事非但各有思歸之心,回還之後,不無久滯之責,前頭數字缺亦不可預料,以此必欲速歸云矣。傳曰,明朝遣大臣請留。
安獻徵啓曰,小臣館所問安,進去下直。傳曰,知道。
安獻徵啓曰,小臣館所進去問安,則每遣近臣下問,不勝感激,不知所達云矣。傳曰,知道。
韓必遠啓曰,小臣館所請留事,進去下直。傳曰,知道。
安獻徵啓曰,明朝大臣進去請留事,下敎矣。何大臣進去乎?敢啓。傳曰,領相進去。以上燼餘
備邊司啓曰,戶曹啓曰,備邊司啓辭,第三使處,自前有別贈之物,令該曹考例擧行,何如?傳曰,依啓事,傳敎矣。考見乙酉三月·丙戌正月兩度勅行時前例,則自前例給七百兩之外,別贈或三千五百兩,或三千兩,而曾於其時,皆有別樣致疑之事,而今則事勢與前有異,不須必循前規,例贈七百兩之外,更加一千三百兩,以准二千之數,似爲宜當,敢此仰稟。答曰,問于大臣定奪事,傳敎矣。戶曹所謂,今則事勢與前有異,不須必循前規例云者,與臣等之見不同矣。旣以歲幣事,降勅察問,委送勅使,則事體甚重,而例給七百兩,則自前勅使,皆以爲己物。不竝於別贈,戶曹所請別贈一千三百兩,群議皆以爲,比前三千之數,似爲太少。令戶曹加磨鍊以給,何如?答曰,依啓。
備邊司啓曰,傳敎矣。臣金自點及鄭太和,與勅使相見時,語及倭情,而措語之間,亦言對馬島,乃倭國之邊地,而近於我國處也。其地太守,常稱島主,而島主若往倭京,留數三年而還來,則我國有送譯官,相問勞行之例。故前送譯官於對馬島,問其平否,其所問答,一依啓下條列之意,措辭言之,而其時則鄭勅,乃信臣等之言,頗有傾聽之意,而到今以略言爲辭。又以兵判,日本事情,專不相通爲言,誠極可怪。所謂日後倭報好不好間,上國如有推詰之擧,則當專責於兵曹判書,此意預爲約束而去云云。兵曹只管軍兵之事,而至於倭國文書酬應,非其所幹,鄭勅想必知之,而今有云云者,未知其意。倭情可言之事,則無不相通,而如是言之,有若生梗之端者,無乃近來閭巷,無限虛誕之言,流聞於勅使之耳而然耶?對馬島主,執捉朝鮮譯官兩人而去,一人則還爲出來,一人則仍爲留置云者,尤極可怪。令都監竝爲從容措辭,以明其不然,何如?答曰,依啓。
備邊司啓曰,戶曹啓辭,曾因乙酉冬至使李基祚等狀啓,運米特減時,衙課李旕石,頗有自矜之色,待其出來,令該曹稟旨賞給事,備邊司覆啓,蒙允矣。其間功勞,雖未詳知,朝家論賞,似不可薄略。銀子一百五十兩題給,似當,敢此仰稟。傳曰,聞于大臣定奪事,傳敎矣。戶曹啓辭以爲,朝家論賞,似不可薄略云,而銀子只一百五十兩之數,亦似不敷。卽今銀子絶貴,勢難加給,以銀子一百兩·白綿紙三百卷給送,似當,敢啓。答曰,依啓。
備邊司啓曰,傳敎矣。如有東萊可聞之端,卽當告知於勅使前,雖勅使發行之後,如有所聞,亦當馳報於未渡江前之意,令都監措辭言之,何如?答曰,依啓。
又啓曰,迎接都監草記中,有勅使願聞近日南方狀啓之語,故如有東萊可聞之端,卽當告知之意,令都監措辭言之事,允下矣。明日以島主書契,今始入來之意,令都監亦爲措辭言及,何如?答曰,姑徐,可也。
備邊司啓曰,以迎接都監啓辭,傳曰,依啓事,允下矣。鄭勅言,戶曹前正郞蔡亨後,非封裹時郞官,則不當擧論云,亨後雖是當初監捧郞廳,而封裹之時,則離戶曹爲守令已久。勅使之言,果爲有理,依其言勿爲定配,宜當,長興庫·濟用監色吏等,則冬至使狀啓中,雖有紅綠紬廣狹不同,龍紋席比前甚狹之語,而勅使以爲,但聞歲幣爲戶曹所管,今以長興庫·濟用監色吏,竝置論罪中,則徒爲煩雜,少無所益。況今染色不好之言,初不出於衙門,此兩色吏,卽須減去云。今可答之曰,自承皇帝勅命,惶恐罔措,下至各司色吏,竝爲囚禁,至於定配,而勅使指揮,果爲的當,依此減去其罪事,措辭言及,似當。戶曹封裹郞廳及色吏,則勅使言,此人等罪犯甚重,合施極律,而姑爲決杖幾度,定配於某邑云,則俺當以此告知於上·副使,仍爲歸報於皇叔父,其在本國道理,亦爲得體云云。以杖八十決罪後,定配於海島之意,言之,宜當。判書推勘,則勅使亦言,小邦旣見勅書,惶恐不安,竝罪其時堂上云,則似好於淸國聽聞云云,似可依此言之,而但呂爾載,則在北京時,終始以贊成自稱,曾無戶曹參判之言。今若以其時參判爲言而推考,則前後所言,恐未免差謬,而彼之所言如此,不可强辨,依其言,竝爲推考之意言及,何如?答曰,依啓。以上備局謄錄
義禁府粘連啓目。答曰,再度扈從,的實爲去等,使之分揀勿侵。
又粘連啓目崔繼勳事。答曰,鄕所色吏及其時未收最多者一二人,竝爲拿來,査問處置。內下記草
上在昌慶宮。停常參·經筵。
下直,開城經歷李梓。
自卯時至酉時,日暈。夜自一更至三更,月暈。
藥房副提調韓必遠啓曰,伏未審夜來,玉候調攝,何如?臣不勝區區伏慮之至,敢來問安。答曰,與昨無異。
李䅘,以義禁府言啓曰,韓嵂·咸忠信等,有決杖定配之敎,卽爲拿囚之意,敢啓。答曰,知道。
安獻徵,以內醫院官員,以都提調意啓曰,近來內局藥材,劣品無形,不合御用,極可寒心。自上年數字缺之後,各道監司請推審藥拿獄,而連以採取之規二字缺之法,枚擧知會,續加檢飭,他道藥材,則漸有其效,而至於全南道審藥,猶踵前習,不爲動念。今此膳狀十八種中,當歸火乾無眞液,通草陳而失眞,草龍膽·玄蔘水濕變性,鹿茸陳黃不用,白芷·威靈仙火乾,天門冬色黃肉薄,赤伏令非赤非白,殆不可狀,至於牛黃二字缺或欠一分,或欠二分,或欠三分,如此者居多,尤極可駭。其中擇捧者,只六種,而退送者,十二種矣。此無非本道審藥不爲致意,而各官守令,亦不遵採乾之令,莫重御醫,以致如此,當該守令推考,本道審藥拿推,以重御用,何如?傳曰,允。
傳于安獻徵曰,金起立,以何功除職乎?
安獻徵察啓事,以金起立事,分付於吏曹,則本曹書吏,無一人待候,不得已使本院使令,招呼於其家,傳敎之事,趁未分付,事極可駭。上直書吏及掌務書吏,令攸司囚禁治罪,何如?傳曰,允。
安獻徵察啓事,傳曰,金起立,以何功除職乎事,傳敎矣。取考吏曹望單子,則上年六月二十一日政,前錄事金起立,以大學純略,擬望落點矣,敢啓。傳曰,知道。
行大司諫崔惠吉,司諫林,獻納元振溟,正言柳椐·任重啓曰,凡各道諸色軍兵之數,必有名案,在於兵曹及監兵營,此乃內外統攝之定制也。平安道則不然,兵曹只有丙申通融案,監營元無成冊,獨兵使專管,有若手下私兵,莫重軍政,豈容如是疏漏?己卯年林慶業爲兵使時,以罷防之故,道內諸色軍兵累萬名,盡爲收布,一名三疋,而至於奉足亦然。厥後因爲恒式,勿論逃故,逐年徵捧,雖以一年所捧計之,其數多至千餘同,朝廷不知其有無,道臣不問其出入,一任兵使之所爲,揆諸事理,寧有是哉?此非營屬收布之類,乃出於一道元軍,則己卯後八年所捧,不知前後兵使,何以處置?請令道臣一一明査啓聞,而諸色軍兵額數,依他道成案,上送該曹後,所捧之布,令道臣句管,以補公用。但此時西路軍兵之困悴已極,如前徵捧,則決難支保,亦令量宜減捧,以示朝廷實惠,至於分明逃故者,則一切蕩滌,俾無隣族流移之弊。軍器寺副正安鈸,本以白徒拔身之人,久在武庫太僕之官,已極不稱。至於儺禮之役,累次專管,多有泛濫之事,人言藉藉,莫不唾鄙,請命罷職不敍。掌苑署別坐金起立,本以卑賤之人,濫授東班正職,本署下輩,皆其舊時同流,官方之紊,已不暇論,而莅事之際,多有難便,請命汰去。答曰,安鈸別無泛濫之事,金起立除職,出於法例,竝勿煩論,關西軍兵事,當令廟堂量處。
安獻徵,以迎接都監郞廳,以領議政意啓曰,臣卽早來詣館所,令譯官措辭請留曰,主上方在病患之中,聞勅使猝有回程之意,不勝缺然之情。委遣請留,願諸大人,須諒此意,爲留數日,以慰小邦上下之望云云。則鄭使親往上使房,三人同會,良久答曰,俺等旣已竣事,歸思亦切,定於明日起程,國王至遣首相,如是懇請,不敢違命,當留一日,再明發行云,敢啓。傳曰,知道。
李時楷,以兵曹言啓曰,義州官奴韓春善免賤事,移文掌隷院,回答關內,乙酉二月三十日,迎接都監,以大通官李旕石所請,入啓免賤的實云,故補充隊帖文,成給之由,敢啓。傳曰,知道。
傳于安獻徵曰,麟坪大君,往見勅使,似當,言于該曹。
安獻徵,以迎接都監言啓曰,勅行上來時,因副使病患,委送內醫矣。回還時,仍爲隨去與否,問于鄭使則曰,上·副使皆有所患,連服藥餌,行中不可無醫官,而前遠接使韓興一帶去李孝國,兼解鍼藥,已與上使面慣情熟,以此人仍爲定送,宜當云,敢啓。傳曰,依啓。
又以迎接都監言啓曰,臣等與鄭使相見時,鄭使言,今因上命,雖留一日,旣已竣事,濡滯不安,當速回程云云。且曰,上馬宴時,世子不得來參耶?臣等答以,王世子累日未寧之餘,頃者下馬宴行禮之後,氣甚不平,郊外餞宴,則雖力疾亦當往參,而上馬宴則勢難進參,所患氣候,其前平復,何可必也云,則鄭使別無所答矣,敢啓。傳曰,知道。
又以迎接都監言啓曰,麟坪大君,往見勅使,似當,言于該曹事,命下矣。大君某日來見爲當之意,令譯官微探於勅使,則鄭使聞而驚報曰,頭目痘疫者,日數不多,尙未差復,而大君出入館中,極不可。行路之時,使俺等平安護來,乃是叔父王之令,則何可爲見俺等,來此痘疫人所在之處乎?切勿來見之意,再三言之,敢啓。傳曰,知道。
又以迎接都監言啓曰,鄭使問歲幣官吏定罪事,何以處之?臣等答曰,郞廳及色吏,決杖八十,海島定配,其時參判,亦爲推考,而定配邑名,該府未及移文,故尙未報知矣。鄭使曰,連夜細思,凡干所捧庫直點檢看品,高聲言之曰,某物最好,卽可捧之,某物不好,不可捧之,其間進退,一任其意,郞廳,坐堂可否而已,色吏,執筆記籍而已,物之美惡,何能盡知?郞廳·色吏,竝被重罪,庫直獨免其罪,豈有是理?況俺方爲戶部主事,詳知此等事狀。且上國則若有如此之事,輒以重罪,先治庫直,次論郞官,色吏則置而不論,以今番郞吏科罪,歸報於叔父王,則亦必爲之失當。以俺之意言之,庫直爲罪首,郞廳次之,色吏則別無所犯云云。臣等答曰,勅使所言則旣已聞之,何樣科罪,的當其律乎云則,勅使答曰,庫直雖死,亦無所惜。此非俺所可明言者也。臣等隨問隨答,竊瞯其意,則庫直杖一百,遠地定配,郞廳杖八十,限年定配,而言之則將不無更有低昻之事,令備邊司議處,何如?傳曰,允。
又以迎接都監言啓曰,鄭使言于臣等曰,纔以淑香事,煩請館伴,至於啓知,特蒙上德,已極感激,更難開口,而又有切迫之事,不得不耐報陳,義州人得京,自初常率往來。今番亦在行中,情同骨肉,其年已迫五十,且旣免役,本州使喚,殊甚不緊。若得免賤帖文,以爲歸路光耀之地,則俺之生彩,有不足說,前後國恩,何以爲報?俺出來本國,心有所望,若不盡陳,則更於何處,以伸情事云云。令備邊司參酌處置,何如?傳曰,依啓。
又以迎接都監言啓曰,朝者領議政,以請留事,到館所,臣等進詣伺候矣。領議政罷出之後,鄭使令差備譯官傳言,有面言之事,戶曹判書·館伴,竝爲入來云,臣等依其言入見,則鄭使言,自今以後,倭情好不好消息,令兵曹判書專管,隨事報知之意,昨與上·副使相議定奪,送言于館伴,使之啓知矣。其已依此施行耶?臣等以昨日備局啓辭內事意,詳細答之,仍爲陳說曰,日本書契酬酢,禮曹主之,衙門移咨,備局爲之,兵曹所管,只是軍務而已。以此等說,反覆論辨,則勅使曰,上國則凡係邊情,毋論大小,兵部尙書無不主管,修送文書,雖是他司之事,有所聞見,輒卽馳報者,兵部之責也。俺之此言,非出己意,上·副使如是講定,將歸報攝政王,俺則旣已面言于戶判與館伴,他日有事,勿謂俺不言也。臣等更爲措辭以答,而揮手落落,仍發他語矣,敢啓。傳曰,知道。
又以迎接都監言啓曰,今日別茶啖,依例排入之意,敢啓。傳曰,知道。
又以迎接都監言啓曰,自前勅使入京後,應行宴禮,下馬宴·翌日宴·請宴·回禮宴·上馬宴·餞宴,凡六度,而已行者三度,前頭當行者,卽所謂回禮宴,而參宴宰臣,令政院稟處,何如?傳曰,知道。
又以迎接都監草記,回禮宴宰臣,令政院稟處事,蒙允矣。前日晝捧盃及遊觀,宰臣各三員,旣已啓下,此兩宴,宰臣中進去乎,別爲差出乎?敢稟。傳曰,遊觀時,宰臣進參。
又以戶曹言啓曰,麟坪大君,將以使臣入往北京,皇帝前別獻,諸王處贈給禮單,一依前規磨鍊,二字缺書入之意,敢啓。傳曰,知道。以上燼餘
戶曹草記。答曰,今有林慶業出送之功,二千之數,似小矣。內下記草
上在昌慶宮。停常參·經筵。
大司諫崔惠吉,司諫林,獻納元振溟,正言柳椐·任重啓曰,軍器寺副正安鈸,請命罷職不敍,掌苑署別提金起立,請命汰去。措辭俱見上答曰,已諭,勿煩。
藥房都提調金自點,副提調韓必遠啓曰,夜來伏未審,玉候調攝,何如?春寒尙峭,累度受鍼,恐或有鍼後感風之患,臣等不勝區區伏慮之至,敢啓。答曰,與昨無異。且此病非一朝差復之症,今後勿爲問安。
藥房再啓曰,中宮殿進御回春二陳湯,前後通計二百服,當盡於十三日矣。臣等與諸御醫等,詳細商議,則皆以爲,中殿症勢,別無變症之候,而對症之劑,無出於此藥,不可停止,百服加進御,宜當云。依此劑入之意,敢啓。傳曰,知道。
李時楷啓曰,小臣館所問安,進去下直。傳曰,知道。
又啓曰,館所問安,則答以,逐日遣近臣,不勝感激,俺等好爲過夜云矣。傳曰,知道。
平安監司李曼,下直啓辭,臣與前監司臣林墰遞代,出於急遽,文簿傳掌之際,慮有疎漏之患。且緣悤迫,臣自望軍官,或有下鄕者,帶率數人,亦皆生疎。前監司林墰所帶軍官,姑爲留帶,使之仍察其任之意,敢啓。傳曰,知道。
答左參贊閔馨男疏曰,省疏具悉至懇。卿其勿爲固辭,安心調理。元疏在下
韓必遠,以內醫院官員,以都提調·提調意啓曰,今此大君行次醫官,依前例定送事,命下矣。本院醫官中南應琛,術業頗精,前日大君北京往來時,亦嘗陪行。今亦以此人差送,鍼醫則前縣監申可貴,雖非名屬本院,鍼術最精,以此定送,宜當,敢啓。傳曰,依啓。
姜栢年,以兵曹言啓曰,當日私奴毛秩伊稱名人,自通化門入來,差備門外擊錚,極爲駭愕,令攸司囚禁治罪。同門守門將金禹績,常時不能禁斷,以致闌入,亦爲非矣,請推考。傳曰,允。
姜栢年,以義禁府言啓曰,戶曹歲幣,庫直李金,杖一百,邊遠定配事,判下矣,拿囚之意,敢啓。傳曰,知道。
姜栢年,以尙衣院官員,以提調意啓曰,本院貢物二字缺御供之需,故比他各司所捧有別,至於平安道,則數字缺婢一口所納貢紬,只一匹,而今此平安監司所送貢紬,升劣經狹,不合衣襨之用。當初本院行移時,御供衣襨所需,非尋常行用之意,論理知委,而今乃苟充捧上上送,極爲不當。監司林墰,不爲檢飭,而隨捧上送,守令初不擇捧,俱難免其責,竝爲推考,所送貢紬五同退還,改備直納之意,行移知委,何如?傳曰,依啓。
李時楷,以備邊司言啓曰,臣金自點,昨日入侍時,大臣更往請留,兼謝林慶業捉送之意事,親承傳敎,而今聞中使,已往請留云,此後大臣更往請留而言之乎?上馬宴措語,如榻前之啓而言之乎?敢此仰稟。傳曰,知道。回禮宴時進去言之,其前館伴,如有相見之便,則以己意先爲致謝,可也。
又以備邊司言啓曰,以迎接都監啓辭,第三使言內,歲幣事,庫直爲首罪,郞廳次之,色吏則別無所犯云云。令備邊司議處事,允下矣。我國之法,凡爲罪過,先治其官吏,故如是處之矣。今聞勅使之言,庫直果有罪,庫直決杖一百,邊遠定配。郞廳則杖八十,限年仍前定配。郞廳·庫直,旣被罰,則色吏不可獨免,杖七十,亦爲限年定配。分等施罰之意,令館伴措辭言之,何如?傳曰,依啓。
又以備邊司言啓曰,都監以第三使所請義州人得京免賤事,令備邊司參酌處置之意陳啓,依啓事,命下矣。彼之所言,前旣依副,得京免賤帖文,令該曹成給,何如?傳曰,依啓。若此不已,則西路奴婢,不久盡矣。今後防塞,可也。
以冬至使聞見事件,傳于韓必遠曰,胡字,使之改入。
韓必遠,以迎接都監言啓曰,戶曹歲幣,郞廳·書吏·庫直輩論罪事,備將廟堂覆啓內事意,令李馨長措辭傳說,則鄭使答曰,書吏,執筆記錄其數而已,如有文書間所失,則固難免罪,今此幣物不好之事,決非其罪。俺欲使本國之人,不爲抱冤,昨日詳細面陳,而必欲竝置於定罪之中,朝廷之意,亦未可曉也。庫直則死無所惜,而人命亦重,知是施律無妨。俺當歸報叔父王曰,庫直,減死決杖一百,邊地定配,郞官,決杖一百,監封堂上,亦爲推考云爾,則叔父王知悉而已。郞官定配一款,俺欲爲館伴生彩,周旋減去云云。竊觀其意,頗以色吏定配,爲不快,依副其言,恐或宜當,敢稟。傳曰,依啓。
韓必遠,以迎接都監言啓曰,勅使約於三月十三日辰時發行事,卽刻出送牌文矣,敢啓。傳曰,知道。
洪得一,以戶曹言啓曰,勅使三員及頭目等,都給禮單各種雜物,無事入給之意,敢啓。傳曰,知道。
又以戶曹言啓曰,第三使令李馨長傳言曰,俺還歸之後,諸處應求,近來尤多。靑黍皮一百令,水獺皮五十張,擇其好品覓給云。彼之所求,若是懇切,不得已備給之意,敢啓。傳曰,知道。
又以戶曹言啓曰,鄭使令差備譯官來言曰,勅使三員處,自上賜給,承旨齎來,衣襨色紬各八匹,合二十四匹代,每匹靑黍皮五張。王世子進參下馬宴時,庭排物膳,前日出給雉·鷄·豬·羔·酒·果·魚物等十三種代,各靑黍皮五十張,下馬宴禮單豹皮三張代,各水獺皮五張,竝計靑黍皮二百七十張,水獺皮十五張換給云。卽令李馨長答言,兩色皮物,已竭於發賣,及各樣禮單,求請雜物,各岐所用,更無辦出之路,決難依施之意,措辭防塞,而終不回聽,依此換給之意,敢啓。傳曰,知道。
又以戶曹言啓曰,第三使令差備譯官傳言,還給·都給·禮單中,白綿紬二同·白木綿六同·彩花席三十張曰,今番之行,規外所求之物,視前有加。且特蒙國恩,非特一二事,以此三物,助其經費之一分云,敢啓。傳曰,措辭還給,可也。
姜栢年,以迎接都監郞廳,以領議政意啓曰,臣來詣館所,請行回禮宴,則勅使相議,而答曰,大臣委來請宴,禮不敢辭,而上使適有勞憊之病,遠行當前,恐或添傷,不得參宴,俺等不可獨行,御帖,令譯官傳送,床排,分入各房云。臣等更爲措辭以請,而亦不聽許,依其言只呈御帖矣。前日歲幣米輸納鳳城事,別差譯官,不可之意,又言之,則鄭使曰,謝恩行次員役中,解事熟諳者一員,除出專管其事,在不可已。亦無剩員差送之弊云,令該院依此擧行,宜當。且大通官李芿叱石言于臣等曰,向者運米之事,小人別無功勞,而至有恩賞,感拜之外,不知所達。小人有子息妻,乃泰川官婢,其名曰花女,得免賤使之安過,則小人之身,雖在彼地,感戴上德,何可量也?願以此意,啓達天聽,以遂至望云,敢啓。傳曰,依啓。
姜栢年,以迎接都監,以領議政意啓曰,勅使辭宴之故,不得相見。臣招李馨長,送言於鄭使曰,出送林慶業事,卽當致謝,而小邦方有歲幣推勘之事,惶恐不敢,今則已爲結末,故言之矣。朝廷深荷勅使,其時極力周旋之惠,小邦銘感之意,亦可傳告於上·副使云,則鄭使答曰,自上因此事,至有恩賞之命,瞻天拜謝之外,無所仰達。大臣又此來謝,俺之感激,則誠有之,而至於上·副使處,措辭難便,前者本國,已以此謝恩於皇帝,到今提起,以爲不當云。鄭使朝者已聞都監所言,臣今又繼陳鄭使,則已會謝意矣,敢啓。傳曰,知道。
李時楷,以備邊司言啓曰,中江開市時,譯官一員,所當定送,而李馨長曾於上年秋市,已爲徑請。且以勅使差備,今方隨往,仍留灣上,與管市差使員,相議設行,以除別譯委送之弊,宜當。以此意,分付入送,何如?傳曰,依啓。
左參贊閔馨男疏曰,伏以,垂死小臣,猥陳悶迫之情,累瀆天聽,僭越之罪,鈇鉞是俟,而溫諭荐加,不啻丁寧,至有內醫之看病,此實稀罕之異數。雖貴重之臣,猶不敢承當,況如臣之老耄駑劣,最居人下者乎?銜恩鼓氣,倍加調治,冀得一分差減之效,移入闕下,隨參問安之列,足臣之至願,出於不容已者也。以調治之日數計之,則似或有向蘇之望,而賤疾彌留,漸至危劇,蓋緣年齡最深,衰敗已極,調攝之勢,與少壯之時有異。呻痛之餘,氣力澌盡,必經數月之後,乃可差復也。臣之實病如此,出仕之期,邈無其日,而政府西壁,非他閑局之比,決不可虛帶久曠,百爾思惟,罔知所爲,再瀝肝血,仰籲宸嚴。伏乞聖明,更加矜憐,遞臣本職,置身閒地,俾得調養之便,則奄奄螻蟻之命,庶幾少延於天地父母,終始渥恩之中矣,謹昧死以聞。
敎平安監司李曼書,王若曰,俾剸劇務,要當責於全才,不遇盤根,何以別於利器?肆因僉曰之擧,庸示簡在之心。惟卿,忠孝故家,詩禮遺業,無雙之士美質,玉出藍田,第一爲魁令望,鸞鳴鳳樹,英聲早振於玉署,直氣愈厲於霜臺,出鎭藩維,允合巡宣之寄,入司喉舌,咸稱出納之宜,第念,關西要衝,實乃國之門戶。故治法尤艱於今日,而事機有異於曩時,急則擾,緩則弛,豈易策應?朝而迎,暮而送,誠難調娛,守正推誠,要盡交孚之義,臨機遇三字缺善處之方,矧當一路之蕩殘,忍言百弊之騷屑,瘡痍三字缺固當惻然施仁,饑饉而孑遺,未可臨之以猛,侵漁不已,鎭帥之貪暴,宜懲。毒痡無厭,邑宰之奸贓可按,隨才授任之責,不在予乎?此時西閫之分,無如卿者,玆授卿平安道觀察使,無謂賢勞,益竭忠悃,善而必陟,惡而必黜。惟當一任乎公,仁行如春,威行如秋,必須兩盡其道。於戲,此何等時也?其速往欽哉。二字缺方便,務在少紓民力,周旋通變,策貴無失邊和。故玆敎示,想宜知悉。副校理臣金應祖製進。
自卯時至酉時,日暈。夜一更,月暈。以上燼餘
戶曹啓曰,別贈更難加授事草記,傳曰,更爲措辭入給事,傳敎矣。卽送李馨長,以傳敎內辭緣,措辭言于鄭使,則答曰,丁丑以後,受恩國家,難盡說,上德如山,決難受去云。又令馨長反覆言之,觀其辭色,不至牢拒,故準數入給之意,敢啓。傳曰,知道。
又啓曰,傳敎矣。卽令李馨長還給之意,措辭言于鄭使,則答曰,丁丑以後,自上別賜,每行所得,難以盡記。上恩如天,扣謝無地,而今此些少之物,如是仍給,則更無顔面,決難受去云。又以不可不受之意,再三言之,則一向牢拒,其意已定,勢難强令還受。且於上年之行,禮單白木四同,留置而去,今亦依此,姑從其意,何如?傳曰,依啓。
上在昌慶宮。停常參·經筵。
大司諫崔惠吉,司諫林,獻納元振溟,正言柳椐·任重啓曰,軍器副正安鈸,請命罷職不敍,掌苑別坐金起立,請命汰去。措辭俱見上答曰,不允。安鈸推考。
李䅘,以義禁府言啓曰,歲幣書吏咸忠信,以決杖後移配事,請囚矣。今因迎接都監啓辭,不爲決杖。且韓嵂,則旣已決杖一百,竝爲放送之意,敢啓。傳曰,依啓。
姜栢年,以侍講院言啓曰,明日王世子郊外餞宴後還宮時,仍詣慶德宮問安之意,下令矣,敢啓。傳曰,知道。
韓必遠啓曰,宰臣延川君李景嚴,館所問安,進去下直。傳曰,知道。又啓曰,宰臣李景嚴,館所問安,則答以,每遣近臣,不勝感激云矣。傳曰,知道。
李䅘啓曰,安鈸推考事,命下矣。臺諫方以罷職論啓,推考承傳,不得捧之之意,敢啓。傳曰,知道。
安獻徵啓曰,迎接都監啓曰,鄭使,令李馨長,送言于臣太和曰,牛黃,是俺長服之藥,欲爲多得而去,前日懇求於館伴,尙不覓給,殊無自前相識之意,頃日受賜三部,出於恩命,非館伴之惠也。館伴以禮曹判書,兼爲內醫提調,管此都監之事,雖求覓於有處,四五部牛黃,何難覓得?况趁俺行未發之前圖送,切望云云。措辭防塞,而不爲回聽,意在必得,此非醫司取用之物,他無可辦之路,牛黃二部,令該曹給價貿給,何如?傳曰,依啓。
洪得一,以戶曹言啓曰,承旨齎來,三勅使衣襨色紬各八匹合二十四匹,代以靑黍皮換給事,已爲啓達矣。初則紬一匹,欲換黍五令,其後每匹,又以十令折價之,今則每匹換給好品冒段一匹云,而求覓甚急,不得已依其言,二十四匹入給之意,敢啓。傳曰,知道。
安獻徵,以迎接都監言啓曰,卽者勅使出示路程記,坡州·金川·葱水山·釰水·納淸亭·雲興·車輦·所串八處則中火,其餘竝以宿所磨鍊。自京至義州十七日,而其間大站,亦當臨時或留一二日云矣,敢啓。傳曰,知道。
以戶曹,麟坪大君行次,皇帝前別獻,及諸王處贈給磨鍊單子付標處,傳于姜栢年曰,九王,白紙百卷·樻枝三千數字缺蜜二斗·豹皮二令·全馥七貼,加磨鍊,龍將處,數字缺靑斜皮各十張·倭劍一柄·淸蜜二斗磨鍊,白木十匹減。
姜栢年,以戶曹言啓曰,麟坪大君,北京行次時,諸王以下,贈給禮單中,攝政王及龍將處,禮單加磨鍊,付標以入之意,敢啓。傳曰,知道。
安獻徵,以迎接都監言啓曰,卽刻勅使出令,明日初吹未明,二吹平明,三吹辰時矣,敢啓。傳曰,知道。
又以迎接都監郞廰,以領議政意啓曰,臣來詣館所,請行上馬宴,則辭以,上·副使,病憊不得出行宴禮,床排分入各房云。御帖則依例呈送之後,鄭使令差備譯官傳言,明當發行,欲爲相見,領相及戶判館伴,竝爲入來云。臣等依其言入往,相與酬酢,皆是人事上說話矣。今方治行,似有悤遽之色,故臣等卽爲辭出之意,敢啓。傳曰,知道。
姜栢年,以戶曹言啓曰,頭目三十五名,逐日所給,活雞自初一日,生鮮自初三日不受,其代,休鞋子所造鹿皮三十五張,靑黍皮三十五張,黑黍皮·周皮十六部覓入之意,已爲啓達矣。厥後雌牛皮休鞋子十三部,又爲索納。今午,鄭使令差備譯官傳言曰,頭目等應給雞鮮三千四千首,兩色休鞋子四十八部,每一部雞鮮中各七首,周皮十四部,每部各十四首內,合五百六十首,計除,其餘二千四百八十四首,則每七首各給銀一兩云。卽遣李馨長,七首一兩,不特過多,銀貨絶乏,決難備給之意,言于鄭使,則答曰,頭目等皆是諸王家人,俺雖知其不可,亦難禁斷云,仍令速納。馨長再三論說,然後始以每七首白木一匹講定,故合計三百五十五匹,不得已入給之意,敢啓。傳曰,知道。以上燼餘
上在昌慶宮。停常參·經筵。
王世子在慕華館,使兼文學李以存,大殿問安。答曰,知道。
王世子,中宮殿問安。答曰,入來。
李䅘啓曰,小臣館所問安,進去下直。傳曰,知道。
又啓曰,館所問安,則答以,逐日遣近臣,不勝感激,俺等不爲下直而還歸,尤爲惶恐云矣。傳曰,知道。
李時楷啓曰,今日賓廳,日次坐起,而大臣皆以郊外出去,不得開坐之意,敢啓。傳曰,知道。
姜栢年啓曰,令都監郞廳,出送郊外問安,則答以,委遣郞官下問,不勝感激云矣。傳曰,知道。
以戶曹,謝恩使行次,皇帝前別獻及諸王處贈給,依乙酉年北京行次時磨鍊單子,傳于姜栢年曰,所謂加磨鍊者,加磨鍊之外,更加磨鍊也。其中黍皮,合其前磨鍊而言也。
李䅘,以侍講院言啓曰,郊外餞宴處,帳幕經夜,霜露漏滴,油遮日所當豫爲排設,而不爲待令,以致世子與客使,衣襨竝爲沾濕,所見極爲未安,當該官請推考。傳曰,允。
李時楷,以兵曹言啓曰,當日私婢世香稱名人,自通化門入來,差備門外擊錚,極爲駭愕,令攸司囚禁治罪。同門守門將金應敏,常時不能禁斷,以致闌入,亦爲非矣,請推考。
大司諫崔惠吉,司諫林,獻納元振溟,正言柳椐啓曰,軍器寺副正安鈸,請命罷職不敍,掌苑別坐金起立,請命汰去。答曰,不允。
安獻徵,以迎接都監言啓曰,卽刻勅使館所離發之意,敢啓。傳曰,知道。
又以迎接都監言啓曰,勅使到慕華館,王世子行酒禮之後,勅使言,宗宰則勿爲行盃云。故王世子於座上,行四爵而罷矣,敢啓。傳曰,知道。
姜栢年,以戶曹言啓曰,未畢發賣,今朝盡爲事,昨夕鄭使丁寧言說矣。臨發更爲分付曰,未盡之物,各別精備,別定譯官·算員·書吏,追送于所到處云,敢啓。傳曰,知道。
自卯時至酉時,日暈。以上燼餘
備邊司啓曰,大內遭變之後,他無可御之所,頃者撤移修繕之請,實出於萬不得已,而旱災方甚,聖敎丁寧,臣等仰體憂勤之至意,未雨之前,不敢更爲申請矣。今者雨澤霑洽,撤移之擧,不可少緩,依前修理都監時例,令該曹差出堂上,使之及時料理,何如?傳曰,依啓。兵曹謄錄
上在昌慶宮。停常參·經筵。
夜五更,月暈。
藥房都提調金自點,提調鄭太和,右承旨李䅘啓曰,數日來,伏未審,玉候調攝,何如?受鍼停止,已經累日,諸症漸有差減之效乎?臣等不勝區區伏慮之至,敢來問安。答曰,近日別無漸差之效矣。
李時楷,以都摠府言啓曰,副總管邊士紀,以會同分軍事,除標信,內兵曹進去之意,敢啓。傳曰,知道。
以禁漏,王世子慶德宮問安時刻單子,傳于安獻徵曰,問安未久,明日勿爲問安。
李時楷,以備邊司言啓曰,咨文齎去,譯官李信儉手本,來到本司,故送于政院,以備睿覽之意,敢啓。傳曰,知道。
李時楷啓曰,勅使先聲後,各道監司,使之來待境上矣。今則勅使已歸,竝令還營事,下諭,何如?傳曰,允。
以洪淸等道,下諭單子,傳于李時楷曰,尹履之處,勿爲下諭,可也。
李時楷,以兵曹言啓曰,內禁衛將三員內,朴翰男·劉成奇,以司饔院假提調,逐日待候於館所,他無替直之員,不得已兼司僕將申濩,兼察事付標矣。卽今勅使已發,本廳將無故人員朴翰男,今日爲始,使之入直之意,敢啓。傳曰,知道。
又以備邊司言啓曰,以司諫院啓辭,關西防軍,令道臣句管,以補公用事,答曰,當令廟堂,稟處事,傳敎矣。今日坐,右相及他堂上,以病不來,待後日相議覆啓之意,敢啓。傳曰,知道。
又以備邊司言啓曰,領議政臣金自點,上年十月初三日入侍時,伏承聖敎,深以黃州土疾爲慮,欲使兵使移徙正方山城,而西方直路,如此之擧,不可使淸國不知,故待勅使來到,問議之意,陳稟定奪矣。頃日到館所,令李馨長從容言及於鄭使,則答以,還入北京之後,流言益多,不當於此時,舍直路而就山城云云,敢啓。傳曰,知道。
大司憲金南重,掌令權坽·申恦啓曰,江原監司柳恒,以其一家來會于原州地,仍行新婦禮,此前所未有之事。且其本家祭需,公然分定列邑,亦爲無據,請命罷職。平安都事李光載到任之後,刑杖過濫,至有非罪隕命者,在官一日,人命可惜,請命罷職。驪州牧使許穡,爲人孱劣,不無剸繁,委政下吏,民受其害,畿甸稍完之邑,日就無形,請命遞差。寧海府使琴是調,本以闒茸濫授字牧之任,大小政事,一委下吏,闔境之內,如在塗炭,如此之人,不可一日在官,請命罷職。答曰,竝推考,許穡等事,此等迎送之弊,不可不念,更加詳察,勿爲煩論。
李時楷啓曰,柳恒·李光載推考事,命下矣。臺諫方以罷職論啓,推考承傳,不得捧之之意,敢啓。傳曰,知道。以上燼餘
上在昌慶宮。停常參·經筵。
自卯時至未時,日暈。
姜栢年,以時常價言啓曰,勅使發賣銀子,元數一千三百三十兩,而鹿皮,大中小分四等,三百三十一張,水獺皮,分五等,一千三百六十三張,靑黍皮,分四等,一千三百八十八令,相持累日。今始擇執,計除價銀一千二百六十二兩八錢,其餘六十七兩二錢之價,則三色皮物,今夜精備,明早行前,使之畢納。若或不及,則追到於碧蹄云。折銀之數,大略計之,比數字缺時常價,未滿十分之一,市上齊民,搥胸號泣,遑遑汲汲,若將難保者然,所見極爲矜惻,敢啓。傳曰,知道。前例相考,米布中量宜題給。
李時楷,以都摠府言啓曰,都摠管鄭世規,漢城府坐起進去晝仕,請出標信。傳曰,知道。
以刑曹裵好敦等照律啓目,傳于李時楷曰,□□□亦爲推考。
大司憲金南重,掌令權坽·申恦啓曰,江原監司柳恒□□方伯,先已犯法,其無以廉接□□,明矣。豈可推考而已乎?請命罷職。平安都事李光載,請命罷職。驪州牧使許穡,請命遞差。寧海府使琴是調,請命罷職。稷山縣監朴純仁,爲人汎濫,從前莅任之際,每當瓜滿,多有不法之事。且不能嚴束衙屬,任其賄賂公行,京城不遠之地,人口藉藉,請命罷職。答曰,已諭,柳恒等,旣已推考,不必罷職。
獻納元振溟,正言柳椐啓曰,目今饑饉荐臻,癘疫頻仍,流亡。
上在昌慶宮。停常參·經筵。
申時酉時,日暈。
藥房都提調金自點,提調鄭太和,右承旨李䅘啓曰,數日伏未審,玉候調攝,何如?臣等不勝區區伏慮之至,敢來問安。答曰,耳症一樣,而他症,幾盡差愈矣。
李時楷,以備邊司言啓曰,今番市民哀矜之狀,臣等亦所目見,再昨會坐時,相議救濟之策,而戶曹判書元斗杓病未來參,故未卽酌定以啓矣。今者,伏見戶曹啓辭,允下事意,實協群情,不容少緩。京中各衙門,除出之數,則別單書啓,外方各道監·兵營及該營則各隨其力,從優以助之意行會,而平安監·兵使,京畿監司及黃海兵使,諸道水使,或有酬應倍緊處,或無出處,勿爲知會,何如?傳曰,依啓。
李時楷,以備邊司別單啓曰,工曹匠人價布五十同,繕工匠人價布三同,本司餘丁木四十同,兵曹步木十同,戶曹太一千石,訓鍊都監糧餉色銀子一百兩,司僕寺常木十同,賑恤廳大米三百石。
李時楷,以兵曹言啓曰,參知臣丁彦璜,以服制,今方出去,而判書臣李時白病,參議臣趙錫胤式暇,參判臣朴遾,以姪子疑病,藥物相通,不敢入直,他無替入之員,假參知差出,使之入直,何如?傳曰,依啓。
傳于安獻徵曰,東西活人署所在病人數,問啓。
右承旨李䅘,以義禁府言啓曰,淸州罪人金天越·郭峴首·安世顯等,因本官出使,未及一時捉來,追後捉送,以當日囚禁之意,敢啓。傳曰,知道。
大司憲金南重,掌令權坽·申恦啓曰,寧海府使琴是調,請命罷職,稷山縣監朴純仁,請命罷職。措辭俱見上答曰,不允。
獻納元振溟,正言柳椐啓曰,人君之施罰,患在不知其人之情狀,苟或知之而後恕之,則不若不知之爲愈也。彼貪吏·醉吏之壞其邑者,雖憑其所欲,猶畏人知,若臺閣論之,聖明知之,猶且不罪,則彼知其不足畏,終至於無所忌憚,民之受害,將有甚於前日矣。自古及今,安有貪饕無厭縱酒廢事,而任其所爲,不施其罰者乎?又安有病狂,而在職治民之理乎?平山府使金慶恒,請命罷職不敍,公山縣監朴安悌,請命罷職,結城縣監崔時遇,請命罷職,咸鏡都事申得洪,請命罷職。措辭俱見上答曰,不允。崔時遇事,依啓。以上燼餘
上在昌慶宮。停常參·經筵。
掌令申恦啓曰,本府禁亂之規,城上所開坐于公廨,以牌授吏出令,其來舊矣。昨日大司憲金南重,自其家,無牌而出別禁吏,此實緣臣,責在城上,而不能擧職,致令長官,有此代庖之勞,何敢靦然冒授?請命罷斥臣職。答曰,勿辭。
大司憲金南重啓曰,近來屠牛之弊,日益太濫,處處恣行,牛價倍增,自前有隨聞發禁之例,不特城上所爲之也。臣則昨日發一禁吏,使之捉告,蓋出於循例禁濫之意也。曾不料同僚之因此引避也。同是法官,隨聞發禁,初非可駭,可愕之事,如是起鬧,橫加譏斥,臣誠瞿然,愧恨交極,臺諫或有目前犯禁之事,雖在路上,亦令捉囚。豈可告稟于城上所,然後爲之乎?若以此事,爲大段非法之擧,則從前城上,豈皆無恥而不曾一避乎?臣忝冒臺閣,今至二十餘年,同僚發禁之故,至有引避之擧,未嘗見之,今此一事,亦可以觀世道也。此無非如臣無狀,忝在首席,平日見侮之致,何敢靦然仍冒?請命遞斥臣罪。答曰,勿辭。
獻納元振溟啓曰,平山府使金慶恒,請命罷職不敍,公山縣監朴安悌,請命罷職,咸鏡都事申得洪,請命罷職。答曰,不允。
左副承旨安獻徵,以都摠府言啓曰,副摠管李基祚,除標信政廳進去之意,敢啓。傳曰,知道。
政廳。吏批,判書李行遠伴送使出去,參判李基祚進,參議尹絳進,都承旨韓必遠進。兵批,判書李時白進,參判朴遾病,參議趙錫胤進,參知丁彦璜服制,承旨李時楷進。
以蔡裕後爲承旨,趙絅爲大司諫,南重晦爲持平,吳挺一爲副應敎,閔光勳爲校理,趙贇爲修撰,柳時定爲忠勳都事,黃㙉爲禁府都事,閔賀爲結城縣監,李後天爲宗簿正,河啓圖·盧尙賢爲典籍,李訔爲校書著作,金應祖爲輔德,郭之欽爲文學,孫會宗爲刑曹佐郞,元振溟·梁曼容·柳寅亮·朴守文·李丕顯·沈玖·張次周·柳頲·洪義源·盧文漢爲兼春秋,柳貞立·李之馨爲學諭,李䅘爲左承旨,李時楷爲右承旨,安獻徵爲左副承旨,姜栢年爲右副承旨,蔡裕後爲同副承旨,以元成集爲仁慶宮假衛將,李英爲武兼宣傳官,李廷尹爲仁慶宮假衛將,辛應釴·申珏爲武兼宣傳官,曺星敦爲部將,李時膺爲江華監牧官,李溭爲慶尙左兵使,朴應吉爲訓鍊參軍,崔惠吉·洪得爲大護軍,李圾爲副護軍,睦兼善爲司直。
安獻徵,以司僕寺官員,以都提調意啓曰,近來國綱解弛,人不畏法,縱橫作弊,愈往愈甚。中宮殿問安,內官及別監所騎,必以能步,責出於本司,有若兵曹兩驛馬,然本寺外數字缺立,則皆是載卜之馬,而駕轎若干匹,重價求買,以備不時之用,此豈內官·別監輩,逐日驅馳之具也。凡有出入時,駕轎馬次知,養理馬及牽夫馬從,累被別監輩之恣意敺打,下輩號訴,非止一再,臣等欲啓稟,而煩瀆是懼,以至于今矣。本月十四日,中宮殿問安,別監,責以馬不能走,亂打夫,馬斫破鞍具,刀絶周皮草,主人等,持其破鞍,齊來泣訴,勢將難保云。本寺轎馬,雖不能善步,豈至於別監輩之不堪騎也?頃於順嬪發引時,中宮殿別監,身到本寺,面辱官員,奪騎駕轎馬,駕轎馬乃御乘也。任意疾馳,仍到中風,今作棄物,官馬致傷,自有其律,前後作弊,別監,一一摘發,令攸司,從重治罪,以杜後弊,今後則內官·別監,一切勿騎駕轎事,捧承傳施行,何如?傳曰,依啓。捧承傳事,不允。
以卒義昌君諡號望單子。傳曰,凡諡號,奉常寺,啓下然後,望單子書入,而何其徑先入啓耶?問啓。吏曹參判李基祚,參議尹絳啓曰,以卒義昌君諡號望單子,傳曰,凡諡號奉常寺,啓下然後,望單子書入,何其徑先入啓耶,問啓事,傳敎矣。今日政廳下吏來言,義昌君諡號磨勘,禮曹當爲,入啓,受點云。臣等,取見諡狀及奉常寺牒呈,禮曹移文等項文字,未詳規例,卽爲書入矣。今承下敎,取考他人請諡文書,則臣曹,當報于議政府,啓下後,望單子,方可入啓,而徑先書入,致勤聖敎,不察之失,不可諉諸下人,臣等,不勝惶恐,伏地待罪。傳曰,知道。勿待罪。
安獻徵,以禮曹啓辭啓曰,順懷廟四名日祭物中,紅白散子加設事,前已,啓下矣。未備祭器之數,初因守廟內官開報,別單書啓,而每一位紅白散子各二器,則兩位共一卓,當爲八器于里四坐之四字,改以八字,付標以入之意,敢啓。傳曰,知道。
掌令權坽,持平李慶徽啓曰,寧海府使琴是調,請命罷職,稷山縣監朴純仁,請命罷職。措辭見上掌令申恦,大司憲金南重,竝引嫌而退,同是法官,旣有所聞,則長官之別出禁吏,固是申飭之擧,而從前謬規,不必援以爲例,請掌令申恦出仕,大司憲金南重遞差。
以晉州中軍姜昇守令除授事,傳旨,傳于李䅘曰,軍兵技藝,落漏矣。
以兵曹,慶尙右兵使,晉州中軍姜昇褒奬事,狀啓粘目,傳于安獻徵曰,此人,爲中軍幾年乎?
傳于韓必遠曰,山陰縣監鄭䌖,年齒幾許乎?
安獻徵,以兵曹啓辭啓曰,傳敎矣。姜昇自辭狀啓相考,則乙酉五月二十一日,啓下本曹,以此計之,則到今年三月,察任二十四朔矣。啓目公事,還入之意,敢啓。傳曰,知道。
傳曰,史官一員,待命,騎馬三匹,立之。
韓必遠,以司饔院官員,以都提調意啓曰,今月初三日本院啓辭內,勅使下馬宴時,內酒房進排香醞味薄,官吏不爲豫待之罪,令攸司推治事,蒙允,而該曹,皆以私罪,決杖照律,允下矣。酒房書員朴義吉,乃是啓下,決杖罪人也。今聞該曹,不下一杖,只徵贖木而放,旣非隆寒盛暑,又無只贖之敎而放,揆諸法例,寧有是理。且今月初六日,江原道進上,生松魚,全數腹破,濃爛臭惡,陪持人推治事,啓下該曹,以杖八十,照律蒙允之後,亦不決杖,皆已贖放,法典內,進上物膳,中路稽滯,以致腐爛者,齎來人重論事,昭載續錄,而莫重啓下公事,每止於此而已,則前頭該官怠慢之習,與夫御膳餒敗之弊,終無以懲戢,而必歸於無用之地矣,豈不大可寒心哉?酒房書員朴義吉,陪持人朴繼根·趙應滎等,更令攸司,依前照律施行,以重承傳之意,何如?傳曰,依啓。當該堂上·郞廳,竝拿推。
答府曰,依啓。琴是調·朴純仁等事,不允。
李時楷啓曰,掌令申恦,再啓煩瀆,退待物論矣。傳曰,知道。
又啓曰,大司憲金南重再啓煩瀆,退待物論矣。傳曰,知道。
李䅘啓曰,山陰縣監鄭䌖,年齒幾許乎事,傳敎矣。問于吏曹,則六十云矣。傳曰,知道。
又啓曰,臺諫出仕事,命下矣。闕門已閉,明日待開門,命招言之之意,敢啓。傳曰,知道。
傳于韓必遠曰,政事,當日爲之。以上燼餘
刑曹啓目,答曰,孝吉·明介·江赤等乙良,姑停刑推,詳覆處置爲乎矣,眞生等乙良,除刑推,決杖放送。內下記草
上在昌慶宮。停常參·經筵。
夜一更,艮方有氣如火光。五更,白雲一道如氣,起自坤方,直指東方,長竟天,廣尺許,漸移南方,良久乃滅。
李時楷,以弘文館啓辭啓曰,新除授修撰趙贇,時在京畿楊根地,經筵入番事緊,請斯速上來事,下諭。傳曰,允。
安獻徵,以內醫院官員,以都提調意啓曰,麟坪大君陪行御醫南應琛,鍼醫申可貴及本院書員李禮男,賜米衣資等物,令該曹,依前例題給,何如?傳曰,允。
安獻徵,以朴頵啓稟啓曰,完城府院君崔鳴吉病患,與昨一樣,病人言曰,伏蒙天恩,垂死之命,得延今日,已無朝夕危證,而仍留御醫,惶恐未安,罷去之意,病不能陳箚,令臣書啓云。傳曰,姑勿罷去,仍爲看病。
掌令權坽·申恦,持平李慶徽啓曰,寧海府使琴是調,請命罷職,稷山縣監朴純仁,請命罷職。答曰,不允。
安獻徵啓曰,臺諫有闕,政事,何以爲之?取稟。
李時楷,以兵曹啓辭啓曰,東營部將,以本營守直,鳳山旅師朴從鶴,無緣闕直,報于本曹,卽捉來推問,則非從鶴也。乃是衛將所書員全承賢之子英翼也。其潛相代立之狀,極爲痛駭。上項從鶴·英翼等,令攸司囚禁,依律科罪,何如?傳曰,允。
李時楷,以軍器寺官員,以都提調意啓曰,本寺三四字缺措辦,專靠本寺,兩西貢物價木六十三同零,以爲工匠材料之地矣。目今焰焇煮取,與鳥銃打造之役,已爲設立,而材料太半不足,今丁亥條應下貢物價木,依例題給事,移文該曹,則該曹只據貢案有無,迄未上下,自丙丁兵火之餘,各樣文書,幾悉散失。亂前貢案,則該曹及本寺,俱無所藏。故每年,以六十三同零,恒式上下,以成流來之規,而今若只問貢案而不卽題給,則莫重別造之役,勢必中止,事甚可慮。令該曹,依丁丑後每年貢物上下恒式,相考,斯速題給,俾竣其役,何如?傳曰,依啓。以上燼餘
上在昌慶宮。停常參·經筵。
自辰時至酉時,月暈。夜一更,巽方·艮方,有氣如火光。
李時楷,以都摠府啓辭啓曰,入直軍士中日試才,頃因勅使,姑停矣。旣已回還,依前例,今日爲始習射,請出標信。傳曰,知道。
韓必遠啓曰,假注書李台瑞察任已久,而身有重病,累日不仕,改差,他假注書差出,何如?傳曰,允。
假注書,南宮培落點。
以備忘,傳于李時楷曰,臺官有難便之事,則呈辭單,可也,陳疏章,亦可也。何必故爲闕啓,敢行不正之計哉?大抵闕啓之失,不至重大,今後勿以闕啓,遞職事,言于兩司。
以工曹判書許徽,初度呈辭,傳曰,給由。仍傳曰,遣內醫看病。
李時楷,以義禁府啓辭啓曰,逆賊安益信等,推鞫文書修正事,上年以待明春始役,入啓,蒙允矣。依前例,本府堂上一員,郞廳二員,修正廳稱號,且別單書啓之意,敢啓。傳曰,知道。
李時楷,以義禁府啓辭啓曰,本府郞廳,在前,以初入仕除拜,稱以無祿官,積仕後,乃有遷轉之規矣。今則九員中,參下四員,其餘五員,皆是六品之官,而無受祿之事,其晝夜奔走,供仕之苦,比他六品別坐懸殊,至於因而有不仕之員,此非厭憚而然,實由於事勢之難堪,旣爲勤仕六品之人,反與參下之官,固無差等,事體亦涉未妥。或依前皆以參下差除,或六品官,則定爲付祿事,令廟堂議處,何如?傳曰,依啓。
蔡裕後,以司饔院官員,以都提調意啓曰,昨日數字缺葦魚,漁夫來納之際,以致日暮,體小色變,而不謹擇納,新産難得之魚,勢或如此,難免不察之失,色吏則自本院治罪,請當該官員推考,以懲後日。傳曰,允。
正言任重啓曰,同僚昨遭服制,城上所之任,臣實當行,而第臣,近來大感風寒,症勢彌留,不得供仕,累呈辭單,終始見却,臣誠悶蹙,罔知攸措。且本院啓辭,皆出於臣之呈告之後,則所論之事,其中或有臣所未知其詳的者,引病之人。今何敢隨人苟同,强出連啓乎?然而旣致闕啓,則逋慢之罪,臣亦難逭,請命遞斥臣職。答曰,勿辭。
掌令權坽啓曰,寧海府使琴是調,請命罷職,稷山縣監朴純仁,請命罷職。答曰,依啓。琴是調事,不允。
正言柳椐啓曰,城上所有故,則同僚代行其任,例也。昨日正言任重,以病不出,則臣當詣闕傳啓,而臣於四五日前,重患喉腫,食飮不下,鍼藥無效,不得不冒昧呈告,而見阻於政院矣。自昨日,症勢添劇,欲起還仆,終致闕啓,臣之所失,與同僚無異,何敢晏然處置?請命遞斥臣職。答曰,勿辭。
李時楷啓曰,正言任重·柳椐,再啓煩瀆,退待物論矣。傳曰,知道。以上燼餘
上在昌慶宮。停常參·經筵。
藥房都提調金自點,提調鄭太和,副提調韓必遠啓曰,數日伏未審,玉候調攝,何如?累日春旱,朝晝異候,此時將攝尤難。臣等不勝區區伏慮之至,敢來問安。答曰,與前無異。
韓必遠啓曰,豫備兼春秋禮曹正郞李弘載,不爲受由,無端下鄕,極爲可駭,請推考。傳曰,允。
掌令權坽啓曰,正言任重·柳椐,竝引嫌而退,身有疾病,以致闕啓,則臺閣舊例,勢難在職,而以此見遞,已成弊習,識者之非之久矣。況有聖敎,尤不可輕遞言官,請正言任重·柳椐,竝命出仕。答曰,依啓。
以正言任重·柳椐避嫌,傳于李䅘曰,此避嫌,何以違例捧入乎?承旨察啓。李䅘啓曰,今此避嫌,與前事再避有異,旣有嚴敎,則爲臺諫者,似不敢不避,故敢爲捧入矣。下敎如此,此避嫌,還出給之意,敢啓。答曰,知道。
傳于韓必遠曰,政事,明日爲之。
以司諫林遞差傳旨,傳于韓必遠曰,只遞本職。以上燼餘
上在昌慶宮。停常參·經筵。
藥房,中殿問安。答曰,一樣。
大司諫趙炯,初度呈辭。傳曰,調理出仕。
以義禁府朴軒等更議公事,傳于李䅘曰,大奉等事,回啓是乎?承旨察啓事,李䅘回啓曰,傳敎矣。大奉·宋蘭等,元情考見,則大奉所供以爲,其妻父加音金,生時,以金城倉所食還上,多至九十餘石,而渠在二息程地,備納與否,未能詳知。宋蘭所供以爲,以其同生禮云代戶,丙子亂所失倉穀,以結數分定之時,所謂禮云之戶五八結中,以四十石受出懸錄,而厥後凶荒連年,戶內作者,亦以癘疫,不得備納云。則大奉·宋蘭等,多受不納之曲折有異,而以大奉等,一戶結數,多至四十餘結之語,果爲矇矓,此事還出給,何如?傳曰,此似是土豪田畓,以奴名懸錄者,而禁府不察,矇然回啓,事極非矣。
吏批,判書李行遠伴送使,參判李基祚進,參議尹絳進,都承旨韓必遠進。
兵批,判書李時白病,參判朴遾病,參議趙錫胤進,參知丁彦璜病,右承旨李䅘進。
以李行遇爲左副承旨,李元鎭爲右副承旨,沈詻爲大司憲,金南重爲刑曹參判,閔光勳爲司諫,申濡爲刑曹參議,金始振爲稷山縣監,具鋈爲楊口縣監,朴嶔爲刑曹正郞,柳炫爲刑曹佐郞,姜渭興爲軍器主簿,吳翮爲兵曹佐郞,李性恒爲持平,林爲司䆃正,成台耉爲禮賓正,鄭攸爲副校理,李之馨爲廣興副奉事,李時昉爲延城君。傳于吏曹曰,刑曹判書,從二品中擇擬加望。傳曰,刑曹數字缺以趙絅爲刑曹判書,申命羲爲分兵曹佐郞,朴嶔爲兼春秋。傳于吏曹曰,戶曹參議加望,以南翧爲戶曹參議,兪㯙爲大司諫,趙絅爲左副賓客,金光煜爲右副賓客,以義昌君諡號爲敬憲。
以安獻徵爲副護軍,姜栢年·李敏樹·姜翼文·林爲副護軍,嚴鼎耉·李慶徽爲副司直。
李䅘,以漢城府意啓曰,典牲署提調李時白啓辭內,本署豬口養飼糟糠,甲申年則漢城府定送五部,民戶二千二百七十戶,而今則減之又減。只送一千四百九十八戶,許多犧牲,不得繼養,日漸瘠瘦,事極悶慮。一依甲申年例,一一搜出,勿遺移送事。傳曰,依啓事,傳敎矣。本府戶籍元數,一萬三千二百八十五戶內,除士大夫及雜頉之類,則應役實戶口,只一千六百六十八戶。故許多許役之際,坊民不勝其苦,臣等方欲査出變通,以均都民之役矣。伏聞典牲署糟糠,在平時,勿論士大夫出給,而或糟或糠,皆自本署下人受去云。今則只責於貧賤小民,而若令自納數字缺至酒糟糠粃,則點退不捧,以米代納者,其弊數字缺依平時例,王子·大臣外,勿論士大夫,盡爲出給,而三四字缺或糠,各出一升,則一朔所捧,多至八十餘六七字缺價貢物下人取去之意,捧承傳,何如?傳曰,依啓。捧承傳事,不允。
又以漢城府言啓曰,以本府糟糠事草記,傳曰,此物逐月收捧乎事,傳敎矣。自前逐朔收捧云,而且考甲申年糟糠分定文書,則二千二百餘戶,每戶逐朔,各出糟糠五升。其後戶口,雖有增減,而逐朔收捧,則如前矣,敢啓。傳曰,知道。
蔡裕後,以義禁府言啓曰,傳敎矣。奴大奉還上未納,則雜穀竝九十石零,宋蘭則雜穀竝七十餘石零,而皆出於文書,而宋蘭捧招時,以四十石納數,似有隱情,揆以獄體,直請刑推。臣等非不知之,而土豪輩田結,散置於他人之戶,以爲減役之計者,有之云。今者大奉等結數之中,亦不無如此之類,非其自食而混被罪罰,則似涉實枉,欲得其實爲受食,而終始不納者,治以依律之罪,令本道,査覈處置之意,議啓矣。措語未瑩,致勤聖敎,不勝惶恐之至。大奉等,土豪奴子的實與否,爲先刑推得情,而都書員金天越,亦爲刑推,一體嚴問,似當,以此改付標之意,敢啓。傳曰,知道。以上燼餘
義禁府粘連啓目。答曰,竝爲放送。假名懸錄,爲在土豪,拿推。內下記草
上在昌慶宮。停常參·經筵。
昭憲王后忌辰齋戒。
李時楷,以都摠府言啓曰,今日入直軍士,當爲中日習射,而以國忌齋戒,不得爲之之意,敢啓。傳曰,知道。
蔡裕後,以侍講院言啓曰,來四月初三日,肅寧殿夏享大祭,王世子欲爲親行事,下令矣,敢啓。傳曰,知道。
李時楷,以義禁府言啓曰,淸州土豪拿推事,傳敎矣。依前例,府羅將發遣拿來之意,敢啓。傳曰,知道。以上燼餘
上在昌慶宮。停常參·經筵。
昭憲王后忌辰。
卯時,有霧氣。
李時楷,以都摠府言啓曰,副摠管金光煜,再昨政,右副賓客下批,除標信肅拜之意,敢啓。傳曰,知道。以上燼餘
上在昌慶宮。停常參·經筵。
藥房都提調金自點,副提調韓必遠啓曰,數日來,伏未審,玉候調攝,何如?受鍼之後,日字已久,諸症差效,比前如何?臣等不勝區區伏慮之至,敢來問安。答曰,時未快差矣。
傳曰,開城留守曺文秀,勿辭察職事。二字缺
李時楷啓曰,事變假注書韓尙玄,得傷寒之疾,證勢危重,差復未易云,韓尙玄改差,他假注書差出,何如?傳曰,依啓。
事變假注書,金玉鉉落點。
李䅘,以戶曹言啓曰,曾在亂前,該曹四五字缺優國家用度,亦不至於近數字缺浩大,而猶患經費之不足,新舊功臣承襲君,或有隨品受祿者,或自忠勳府,別設軍職付祿矣。今則稅入漸減,承襲君多至十七員,令忠勳府,亂前規例相考,稟旨處置,何如?傳曰,依啓。
李元鎭,以刑曹言啓曰,本曹回啓公事,近因堂上有故,頗有稽滯,而其中緊關事,則姑待判書出仕,使議啓之意,敢啓。傳曰,知道。以上燼餘
刑曹粘連啓目。答曰,依啓。九齡之罪,議大臣處置。
又粘連啓目。答曰,雖非私罪,事係甚重,罷職。
府啓。答曰,不允。
院啓。答曰,依啓。許曙事,風聞未必盡實,更加詳察,勿爲煩論。
御營廳草記。答曰,知道。在家之軍,如是免役,似爲無據,只上番時免貢,依私賤例,給復,可也。
仁眞君箚子。答曰,省箚具悉。觀卿箚辭,深用缺然,前後檢飭,皆合情法,須勿控辭,安心行公。
司憲府照目。答曰,喜觀儺禮,乃是兒童之事,有非學士輩,敢可爲也。名官之處身若此,國事之不振,無足怪也是在果,鄭知和旣已此事,只遞其職,而此人獨被重律,殊涉不均,只遞其職,色吏乙良,分揀。內下記草
上在昌慶宮。停常參·經筵。
辰時,日暈左珥。自巳時至未時,日暈。
李時楷,以都摠府言啓曰,今日入直軍士,當爲中日習射,而宗廟奉審相値,不得爲之之意,敢啓。傳曰,知道。
韓必遠,以承文院官員,以都提調意啓曰,院數字缺學官一員有闕,本宣敎郞高尙翼,已爲取才入格,付軍職冠帶常仕,何如?傳曰,允。以上燼餘
備邊司啓曰,日本事情,有聞必報之意,勅使留館時,再三言說,而今此藤倭出來,適當其在境之日,勢必先自聽知,今宜行文伴送使。使之傳言曰,藤,稱以爲謝前冬送譯,來到東萊,仍問中原消息,如前啓言,而雖無緊重之事,頗有恐嚇之言,旣有邊臣馳啓,竝以委通云云,在不可已,敢啓。答曰,依啓。以上備局謄錄
府啓。答曰,勿煩。內下記草
上在昌慶宮。停常參·經筵。
自午時至酉時,日暈。
李元鎭,以都摠府言啓曰,副摠管許啓,漢城府坐起,進去下直,請出標信。傳曰,知道。
又啓曰,假注書南宮培,時無職名,依近例付軍職,何如?傳曰,依啓。
答刑曹判書趙絅上疏曰,省疏具悉卿懇。卿之才學,實合擢用,卿其勿辭,安心察職。以上燼餘
慶尙監司許積上疏。答曰,省疏具悉卿懇。所陳之事,廟堂之請,仍意非偶然,宜勿控辭,盡心察職。
府啓,長湍府使許曙事。答曰,遞差。內下記草
上在昌慶宮。停常參·經筵。
備邊司啓曰,云云事,傳敎矣。禁府郞廳,以六品差除,雖出於一時權宜,旣違法例。且有祿種種弊,而今又以無祿之官,反爲有祿之官,則再變法典,又極未妥。今後隨闕塡差,皆用參下遵依祖宗朝之制,何如?答曰,知道。厥數不多,給祿,可也。以上禁府謄錄
司饔院草記。答曰,依啓。闕封之物,似難猝辦,仍令代封,可也。內下記草
上在昌慶宮。停常參·經筵。
卯時,日暈。辰時,日有重暈,有左珥。自巳時至未時,日暈。
備邊司啓曰,譯官洪喜男,風病甚重,不得運身。故他熟譯,令該院擇送事,已爲啓下矣。今聞喜男,雖不能行步,而精神言語,尙能如前,若以兩馬舁載而行,則或可得達。此人熟諳彼中之事情,在前多有周旋之事。且倭人必欲見之,而卽今事機,如前不同,東萊府使閔應協,啓請下送。意非偶然,渠亦以國事爲重,身病有不可顧,得免顚仆,與彼相接,則凡可以口舌問答之事,唯當盡力云。今此平成幸·恕首座等出來,未知所幹何事,而接應之難,有非尋常差倭之比,喜男終未免一番下去,則寧趁初頭接話之時,探其情狀,以爲酬應之地,委屬便益,群議如此,敢啓。答曰,因廟堂過慮,狡倭如是侵侮,近日之事,良可歎也。病人舁送,有傷事體,倭人聞之,必益慢侮也。洪喜男雖有智慮,王孫滿事業,似難望於此人,勿送,宜矣。
禮曹啓曰,伏見東萊府使狀啓,藤倭與譯官問答說話,則平成幸·恕首座等,不久出來云。此非藤倭之類,乃是島主親信尊重之人,故曾在壬午年,從優接待,接慰官,亦以矣。今若待其到泊之報,始爲差出,則必有窘急未及之患,豫令該曹,極擇啓下,差備譯官。亦令該院擇定,禮單依前例,磨鍊措備以送,使之趁時下去,以示款待之意,凡干接待之事,申飭本道,毋致埋沒,宜當,以此知委,何如?傳曰,依啓。以上備局謄錄
上在昌慶宮。停常參·經筵。
自卯時至酉時,日暈。
藥房都提調金自點,提調鄭太和,副提調韓必遠啓曰,近來風日不適,伏未審此時,玉候調攝,何如?受鍼膿處,今已完合耶?臣等不勝區區伏慮之至,敢來問安。答曰,與前無異,膿處盡爲完合矣。藥房日記郞廳張澍校正。日記廳郞廳趙景觀書。
上在昌慶宮。停常參·經筵。
上在昌慶宮。停常參·經筵。
上在昌慶宮。停常參·經筵。
卯時至巳時,有霧氣。
藥房都提調金自點,左承旨李䅘啓曰,旱氣近甚,朝晝異候,伏未審此時,玉候調攝,何如?臣等不勝區區伏慮之至,敢來問安。答曰,近日痰盛咳嗽,而不至大段矣。
藥房再啓曰,近日旱氣大甚,氣候不調,朝寒晝熱,閭閻之間,脫着失宜,多有感傷,咳嗽之症,臣等方切,伏慮之至,伏承下敎,不勝尤悶。症候雖不至大段,必因感冒而發,如不及時調治,則恐有彌留之患,詳知症候然後,當爲議藥,敢稟。答曰,身熱則咳嗽,而咳嗽之時,則痰盛氣急矣。
藥房三啓曰,臣等卽令崔得龍·朴頵及諸御醫等,詳細商議,則皆以爲,外因微感,內有熱候之所致,淸金降火湯,加知母·桑白皮各一錢,蘇葉七分,五貼連進,宜當云。依此劑入之意,敢啓。答曰,知道。以上藥房日記
備邊司啓曰,接慰官郭之欽下去時,以稟目,來問上年冬接慰官任重狀啓定奪之事,則自本司,逐條出送,而其中兩條。其一,彼問我國,用何年號,則何以答之?其一,彼問我國,與淸國相待之禮,則何以答之?此則所係甚大。不可尋常酬酢,而李亨男入往時,島主以爲,年號等事,吾亦不言於洪長老,汝之所答,與我相符,良幸云云。今不可異辭,以任重接慰時,啓稟所定者,隨問隨答之意,行移,何如?答曰,此兩款,乃我愧赧之事,故彼因無聊,提起此事,以爲侵辱之地,若不明言,以破奸計,則彼之侵困,無時可已也。島主所謂,吾不言於洪長老云者,以予揆之,似是愚弄之說也。大抵此事,勢難終諱,使之直言無諱,以免困辱,可也。
又啓曰,以本司啓辭,洪喜男下送事,傳敎之意,嚴且至矣。臣等不勝惶恐,惟當遵奉聖敎而已。不敢更有所達,而第平·恕兩倭之來,意有所在,一句話酬酢之際,所關非細,喜男老於接倭,熟諳其事情,此人若往,則酬應之際,必勝於他譯,俯仰之間,亦或得其淺深,其有益於事,雖未可保,亦不無所補矣。且彼意欲見喜男,如或不得已而下往,則無寧豫爲起送,俾無窘急之患,似當,群議皆如此,敢此申稟。答曰,彼倭雖或强請,勿爲下送,可也。
吏曹啓曰,以備邊司啓辭,義禁府郞廳,以無祿之官,反爲有祿之官,則再變法典,尤極未安。今後隨闕塡差,皆用參下事。傳曰,知道。闕數不多,給料可也事,命下矣。禁府都事給料,乃是新規,經歷都事,從其職號,給四·五品祿,則似爲過重,依別差人員,參上付祿之例,竝以第九科,祿牌成給,何如?傳曰,依啓。初入仕都事,依舊例,勿爲給祿。以上備局謄錄
有政。吏批,以鄭維爲工曹佐郞,閔震益爲長湍府使,蔡之沇爲司宰參奉,李尙馦爲驪州牧使,金虎翼爲典籍,許嶙爲松羅察訪,申埈爲平興君,李海昌爲直講,金振爲執義,具仁垕爲工曹判書,金堉爲開城留守,申埈爲廣州府尹,嚴鼎耉爲校理,申濡爲承旨,黃儁耉爲說書,金震遠爲禮曹佐郞,鄭綽爲濬源殿參奉,李元鎭爲左副承旨,姜栢年爲右副承旨,許悅爲承文博士,李益新爲學錄,李時楷爲全南監司,金頊爲興海郡守,吳挺緯爲正言,林聖翊爲掌令,李昫爲結城縣監,金天錫爲工曹佐郞,姜大遂爲判決事,朴興宗爲輸城察訪,申濡爲右承旨,吳釴爲典獄參奉。以上吏批政事
吏批,判書李行遠西下,參判李基祚進,參議尹絳進,右副承旨李元鎭進。
兵批,行判書李時白呈辭受由,參判朴遾病,參議趙錫胤病,參知丁彦璜進,左副承旨李元鎭進。
李元鎭啓曰,今日爲政事,命下。都承旨臣韓必遠式暇,左承旨臣李䅘藥房進去,右承旨臣李時楷受由出去,同副承旨臣蔡裕後,吏批有相避,一員未差,右副承旨臣李元鎭,以代房,兵批進去,吏批進參事,何以爲之?敢稟。傳曰,兼進。
以權得秀爲僉知中樞府事,上護軍許徽,護軍李行遇,副司勇南宮培·許唔,副司直奇震興·吳挺恒,副司果任重。
吏批啓曰,新除授結城縣監閔賀,呈狀于政廳曰,重得內傷外感之症,胸痛脹滿,日漸危重,勢難赴任云。當此多事之時,不可久曠,閔賀改差,何如?傳曰,依啓。
蔡裕後,以兵曹言啓曰,今月初二日,良人金益南稱名人,自宣化門入來,差備門外擊錚,極爲駭愕,令攸司,囚禁治罪。同門守門將金忠信,常時不能禁斷,以致闌入,亦爲非矣,請推考。傳曰,允。
蔡裕後,以侍講院言啓曰,今日肅寧殿,王世子親祭時,讀祝後,應行節目,不爲贊唱,殊無愼察之意,請當該禮官推考。傳曰,允。
又以忠勳府言啓曰,戶曹啓辭內,曾在亂後,該曹稅入,比今稍優,國家用度,亦不至於近年之浩大,而猶患經費之不足,新舊功臣承襲君,或有隨品受祿者,或自忠勳,別設軍職付祿矣。今則稅入漸減,承襲君多至十七員,令忠勳府,亂前規例相考,稟旨處置,何如?傳曰,依啓事,傳敎矣。取考府上文書,則只有乙亥丙子兩年,新舊功臣,付祿磨鍊啓草,而承襲君,各以其品隨祿者,七遞兒,其餘則勿論職秩高下,皆以軍職通四等,輪回付祿,果如戶曹,啓辭矣。卽今承襲封君,十七員內,高弘建未受職牒,方在京外,實職者七員,若依亂前規例施行,則七員當受品祿,而付軍職者,只是二員,今四月四五字缺此磨鍊,何如?傳曰,依啓。
蔡裕後啓曰,新除授右承旨申濡,時在全南道淳昌地,請斯速上來事,下諭。傳曰,允。
蔡裕後,以御營廳言啓曰,御營軍寺奴,身貢頉下,勿侵事草記,傳曰,知道。在家之軍,如是免役,似爲無據。只上番時免貢,或依私賤例,給復,可也事,傳敎矣。近年以來,御營軍,番次疎遠。本廳,非不知在家軍兵免役之不可,而御營軍寺奴,身貢頉下,曾有事目,則此時軍情,亦不可無端退却,故有此啓稟矣。今承聖敎,至爲允當,御營軍中寺奴等,一依內奴例,只立番年免貢之意,各道監·兵使處,行移,何如?傳曰,依啓。
李䅘,以戶曹言啓曰,稷山縣丙戌條田稅米太所載之船,到泊京江云。故一依啓下事目,發遣佐郞姜允亨點檢,則領來監官申孝男,則問其年歲。且審其疤記,與本縣所送成冊,開錄有異,格軍高吉·白男·彦世等三名,則公然不來,芿叱世則代送難卜稱名人,漕轉事目,啓下申明,實非偶然,而頒布未久,視之尋常,不謹擧行,至於此極,殊甚可駭。近年以來,各道漕運前後致敗,無不出於船格不齊之致,而事目申明之意。反歸虛套,此而不治,前頭許多漕轉,無事得達,亦未可必。一依啓下事目,載送監司南銑,海運判官洪錫箕,爲先從重推考,稷山縣監朴純仁罷黜,監官申孝男,格軍高吉·白男·彦世,代送格軍芿叱世·難卜等,令本道,査覈啓聞,亦依事目定罪,何如?傳曰,允。
蔡裕後啓曰,都摠府郞廳來言,闕內入直軍,夜巡檢云矣。傳曰,知道。
禮曹判書鄭太和上疏曰,伏以臣於前月三十日仕進備邊司,衙罷歸家,猝得重病,頭顱如破,擧輒自仆,脚骨如刺,痛不可堪。寒熱造作痰塞,痛間叫號達夜,殆不省事者,已四日矣。臣方忝藥房之任,未赴問安之列,伏枕惶悶,臣罪已大。伏聞,今日又有議藥監劑之擧,而末由致身,病心益悸,措躬無地,臣之所患,出於積傷,有非偶感風寒之比,旬日之內,未有差復之望。伏乞聖明,俯賜諒察,亟命遞臣本職及兼帶內醫提調,公私幸甚,臣無任戰灼祈懇之至,謹昧死以聞。答曰,省疏具悉卿懇。卿其勿辭,調理察職。仍傳曰,遣內醫看病。以上燼餘
上在昌慶宮。停常參·經筵。
自昧爽至辰時,沈霧。申時,白雲二道如氣,起自西方,直指巽方,長竟天,廣尺許,良久乃滅。
藥房都提調金自點,副提調韓必遠啓曰,夜來伏未審,玉候調攝,何如?服藥進御之後,咳嗽痰盛之症,比昨日無加減耶。臣等不勝區區憂悶之至,敢來問安。答曰,與昨一樣,劑入之藥,拘於服法,昨未進服矣。藥房日記
傳曰,明日食後,大臣·備局堂上,當爲引見,使之來待。備局謄錄
李元鎭,以都摠府言啓曰,三字缺許啓,漢城府坐起,進去晝仕,請出標信。傳曰,知道。
蔡裕後,以司饔院官員,以都提調意啓曰,黃海道封進三月朔,新産石首魚,過限之後,昨始來納,而各殿所封,非徒色變有臭,太半頭腹爛破。雖無稽留之罪,不小進上,慢忽封進,極爲駭愕,封進官吏,請推考。傳曰,允。
以皇叔父攝政王前,改謝禮物單子,傳于蔡裕後曰,謹備以上,勿書,宜當矣。
政院,大殿問安。答曰,知道。
行大司憲沈詻,掌令權坽·申恦,持平南重晦啓曰,臣等竊聞,近日內需司,有獄事之說,傳播外間,其爲罪狀,雖未詳知,槪凡有罪惡,必付有司,審得實情,明示刑章,乃王者之法。豈有別置內獄,治其莫重之罪乎?請命亟下王府,嚴加鞫問,以正邦刑。驪州,乃畿甸巨邑,而屢經匪人,凋弊已甚。若非有聲績善治之人,則無以收拾,新牧使李尙馦,曾爲守令,每以不治見敗,不可據授字牧之官,以貽民弊。請命遞差,以有名望可合蘇殘起廢之人,另爲擇送。傳曰,依啓。內需司罪人,姑令內司推鞫,不妨矣。
蔡裕後啓曰,以備邊司東萊狀啓粘目。傳曰,此回啓中所謂,將李亨男所言,書給之意云者,欲以亨男之意,書給之意,承旨察啓事,傳敎矣。亨男下去時,所言書給之意,臣等亦未詳知,不敢以瞽見,仰塞聖問,而事係重大,中外以此疑慮。請卽面詢廟堂,隨事商確,從長指諭,宜當,敢啓。傳曰,此書給之意也。何如是回啓耶?再啓曰,臣等伏承聖敎,更加察見,則備局回啓,果非明白指揮之意,此公事,還出給,何如?傳曰,元公事入之。
蔡裕後,以戶曹言啓曰,勅使留館時,二字缺銀子六十七兩二錢留置而去,使之追後貿三四字缺送于其行所到處事,曾於其時,已爲啓達矣。算員·譯官·書吏及市民六人等,依其所言,備得水獺皮十九張,靑黍皮二百九十六張,追到于安州牧,則分上中下三品,折銀畢捧之後還來,敢啓。傳曰,知道。以上燼餘
上在昌慶宮。停常參·經筵。
日出時,日色赤。巳時,日暈。自未時至酉時,日暈。
藥房都提調金自點,副提調韓必遠啓曰,夜來伏未審,玉候調攝,何如?昨承一樣之敎,臣等不勝憂悶之至,敢來問安。答曰,頗似減歇,勿爲問安。藥房日記
備邊司啓曰,年號與相待之禮,直言毋諱事,已爲榻前定奪。此兩款,彼若提起更問,則答曰,叛賊李自誠,復陷北京,崇禎旣亡,淸國掃滅自誠,而據有天下。故我國,依元朝故例,用其年號,相待之禮,亦可想矣。以此爲言,似當,接慰官處知會,何如?答曰,依啓。
傳曰,大臣·備局堂上引見。以上備局謄錄
李元鎭,以都摠府言啓曰,今日入直軍士中日習射,請出標信。傳曰,知道。
政院,大殿問安。答曰,知道。勿爲問安。
李䅘啓曰,昇平府院君金瑬,去夜重得霍亂,欲見御醫崔後龍,而方數字缺敢啓。傳曰,使之看病。
李元鎭啓曰,大臣·備局堂上引見事,命下矣。在家原任大臣,命招乎?敢稟。傳曰,皆有身病,勿爲牌招。
傳于李元鎭曰,引見。
領議政金自點,左議政李景奭,綾川府院君具仁垕,戶曹判書元斗杓,大護軍閔聖徽,大司憲沈詻,刑曹判書趙絅,吏曹參判李基祚,延城君李時昉,大司諫兪㯙,左副承旨李元鎭,記注官朴廞,記事官沈世鼎,假注書南宮培,事變假注書金玉鉉,入見于養和堂。金自點啓曰,近日咳嗽之症,外處,每以文字得見,故未能詳知矣。未知今則如何?上曰,服藥後差愈矣。自點曰,與李馨益相議,則其藥不可云矣。上曰,其藥亦補乎?自點曰,李云,當時,以咀呪,爲補藥不進,宜當。領相曰,近聞閭閻間言,咀呪狼藉云。以臣子分義,其爲驚駭,如何如何,傳之之說,不可盡信,備局堂上,玆不敢啓達矣。昨以臺諫啓辭見之則果然,而咀呪之物,皆已搜得乎?上曰,內人亦自渴悶搜得云云,而安知其眞實也。自點曰,果爲得之,則當可嚴鞫,明示典章,得情,宜當。上曰,近者旱災如此,甚可慮也。自點曰,臣等冒據致此,當擇用有德良相,然後可消災也。近者上候之不寧,天變之孔棘,莫非小臣之罪也。伏願殿下,擇任賢相,以之仰答天譴。上曰,家齊而後國治,齊家若此未能,則今日之天譴,實由予之寡德,此豈卿等之罪哉?自點曰,闕內有今日之獄事,亦臣等之罪,遞罷臣職,更求賢相,則國家之福也。上曰,勿辭,更加盡心。景奭曰,臣近來失攝失音,所懷未能盡達,惶恐惶恐,如小臣千萬不似,冒據此位,目今天災邊虞,如是孔棘。有土崩瓦解之勢,而旱災又如此,兩麥亦已盡枯,無復可望,民怨方極。此臣等,所以夜不甘寢,食不甘昧者也。伏願殿下,勿以文具,責以實效,如臣無似,爲先遞免。上曰,勿辭。自點曰,近來閭閻,以倭三字缺城池修築,軍兵收拾,在所不已,而臣以爲,當此農時,數字缺定,勿失其農時。故不爲驚動,而欲使鎭定矣。閭閻則不知,皆以爲,自上及相臣,不爲致意於南報云云矣。上曰,民情則不知敵情而然也。備局則詳知其曲折,而如是其驚動,未知卿等之所見,如何耶?自點曰,向者,伏承聖上,廟堂過慮之敎,臣實惶恐,罔知攸措,此當與上下相議之事,而以臣之意見之,則六七月內,必無生事之憂,故臣不爲動心矣。閭閻如此,尤爲騷屑而謂之,上及領相,不以南方爲虞云矣。大槪,敵情與前有異,將來似有難處之情。故臣曾於榻前啓達矣。上曰,凡事,必審察輕重然後可知,敵情如此,必須諒察而處之,人必自侮而後,人侮之。不思後弊,只自彌縫,徒爲取侮之歸矣。書契必以倭書書送云,此何意見而然耶?此必譯官,欲爲探知,大臣意如此云云耳。李亨男之入送,亦已見侮矣。且倭情狡詐,知我國家畏縮。故侵侮之言,次之加層,若此見屈,則彼亦無所至,而愈往愈甚矣,何以處之?接慰官出去時,廟堂亦當相議以送,無有指揮,可謂鬱鬱也。自點曰,數條,事當啓達,以平·恕兩倭未及出來云。故亦可徐徐啓稟議處矣。今當斯速廣問備局堂上以處,宜當。若春間來言,則長崎諸島,皆無所聞,故如是。此外若欲加一層之事,則從當直言,似可矣。答曰,彼已有天下,稱臣奉表無妨云矣。上曰,左相之意同乎?李景奭曰,小臣賤見,何能料敵,而自前晝夜思量。且得聞彼中消息,則動人越海,犯人之國,其勢未易,戊寅年間,發舟師防倭之時,臣以倭必不來,先疲我卒,先費我糧,不可之意,陳箚之矣。且於丁丑經變之後,以被兵事,言諸島主,以爲日後酬應之意,亦嘗陳達於榻前矣。而今此用年號,三四字缺兩款,自我徑先書給之事,則似可容易爲之,三四字缺白,必使之探聞耶?關白使之泛然,探知淸國之事,而島主中間,將此兩款,以爲操縱之地耶?以臣觀之,則我國形勢之於前日,島人已知之故,因是渴悶,要得貨物之際,執此兩款,敢爾虛喝,有此侵倭之言,雖甚可惡,其情實出於悶迫也。待夷之道,須以恩信,而且示以威,徒以言語者,不其末乎?且其言雖善,何足爲喜,其言雖惡,何足爲怒?臣兄,曾爲日本使行從事官,行禮於關伯時,坐於外庭,見之風動帳開,帳中羅列之物,文錦甚多,而皆非我國,所送之怪,而問諸譯輩,則本國所送略小。故島主加備唐物,塡作我幣,以爲生顔之地,自前如是爲之云。其中間所爲如此,書契中措辭之改易,亦可想矣。其時尙如此,況於今日乎?非必爲我國而周旋。自爲保全無事計,行賂用物,必倍於前。長崎島所聞之說,因已傳播,漂倭入往之後,知之又詳。關伯之問於島主者,在所必至,島主彌縫之不易,亦可想矣。渠旣力竭,有所望於我,稱以爲我國周旋,其言有可據矣。渠於關伯,則有所依違之言,於我則說其情事,無所隱諱,而自我越視,寧不渴悶?民力已盡,雖不得應副其所望,接應之道,不可不以誠信也。如洪喜男熟諳者,下去接話,則必探知其情狀。關伯之所欲聞者,不必在於兩款,則徑爲書給,實非其時,書給之後,寧有快事,亦豈無虛費之患?必有加一層之事,此不可不慮也。臣意,非欲終始諱之,徐待關伯之問,而言之未晩。我國素以禮義稱,春秋之義,爲親者諱,爲尊者諱,今雖不爲直言,後日答彼之問也。所答之辭,綽有餘裕矣。察其辭色,審其緩急,而可以言則言之,不必言則不言之,從容酬應,實爲得宜,必以先自直言爲快者,臣未見其得也。具仁垕曰,小臣之意,則直言,當矣。四五字缺若島主操縱之事,則直言以破其計,可也。若關伯數字缺得聞我國消息而如是,則爲先書給,恐或有一層難從之請,姑欲待而言之矣。上曰,卿意則不欲直言云耶?元斗杓曰,秋前似無急報,而前頭事,未能預度,故雖終不可諱之,姑不欲直言之矣。自點曰,外言皆以爲,洪喜男不可不下送云云矣。景奭曰,利國之事,人臣安敢諱之。聖徽曰,島主自以爲爲我國周旋,而多用銀子云,有何周旋而出此言乎?臣意,則直言爲當。沈詻曰,彼雖不知,而問之後若現露,則事極難處,而況彼已盡知云。臣之意,則直言宜當。聖徽曰,淸國已有天下,我國之服事,宜矣。亦何隱諱之乎?上曰,次次言之。趙絅曰,前者臣奉使日本時,已達不可諱之意,而當時沈賊當國,防塞而不許矣。幸而倭人言不及此,故無事還來矣。今雖晩矣,彼已詳知,何可終諱乎?洪老長諱之之言,島主之言,極不似矣。洪譯之不可送,雖聖敎通決,而李譯則酬應之際,恐未能焉。且出來忠·恕,極爲姦毒云。必送洪譯,可善說辭,而可以防塞,洪雖軟脚,而言語則如常,渠亦請往,必須下送。上曰,國之處置,何以專委洪譯?洪雖通達,舁送則大傷事體,且兩件事對答,孰不能之乎?趙絅曰,平·恕出來,萬無不欲見洪譯之理,與追後送之,不如先遣。景奭曰,待倭之道,必當先盡在我之道也。上曰,洪譯以病不送,彼何爲辜?凡國家衰弱之後,可以言語防變,而言語之外,他無所恃,若無言語,而徒向畏縮,則何以爲哉?此事似非大段,而廟堂過慮。且閔應協之庸怯,甚矣。景奭曰,嚴敎如此,在廷群臣,亦有不敢盡其所懷,況邊遠一小臣乎?此後邊情之盡聞,亦未可必,尤爲之慮焉。李基祚曰,彼以我國之所諱,爲侵困之端,彼或有不好之言。我豈無所待之言乎?直言似當。時昉曰,大槪,彼旣四五字缺諱,今番直言,似當。兪㯙曰,直言四五字缺與否,不在於言不言之中,直言,極可。上曰,數字缺來,則島中亦受巨弊,且倭國刑罰慘酷云。彼或□露,則必被重刑,彼何終諱,卿言過慮,彼甚侮我。安能忍受其困乎?基之言,極可。趙絅曰,倭不可慢忽待之。上曰,豈有忘忽之理乎?是以邊將守臣,極擇於嶺南,以爲防備之地矣。自點曰,方外之論,亦以直言之爲,可云云矣。上曰,平心直諫,可也。自點曰,此件事,書給,可乎?上曰,書給無妨,頃者淸使之來也。以世子入朝,爲大段事,而自我快許。故渠亦無聊而退,凡事快斷,可也。自點曰,龍將之壻,頃者出來還去矣。上曰,淸人往來,緩緩遲遲,其情可知。自點曰,此必欲探問倭情而然也。上曰,假道之說,淸人亦極慮云矣。自點曰,倭患則遠矣。闕內咀呪之變如此,旱氣又如此,人心無所恃矣。上曰,今送接慰官,言語應對之際,可以善爲者耶?自點曰,廟堂相議擇送矣。沈詻曰,昨者雖陳啓,而內需之獄,外間頗有知者,而凡國有獄事,似當,明示典章,莫大之獄。豈可付之內獄?請亟下王府,以明國家之刑章事。兪㯙曰,內獄輕重,臣雖未能盡知,昨見府啓。今聞大臣之言,府啓甚當,請亟下王府。上曰,援引罪人,時在配所,拿來後欲下禁府矣。沈詻曰,援引罪人,亦可直付王獄,豈可由內需而送王獄乎?自點曰,咀呪置毒,此莫大切迫之變,請嚴治,以杜將來,治之極嚴,而尙如此,奈何?景奭曰,臣亦欲請,出付王獄而未果者,蓋以未能詳知也。自點曰,史局之事,廢置已久,請速令纂修事。上曰,李植所爲事耶?其人無識見,史記亦何能善爲乎?左相曰,人皆有所長,植長於文藝,其修補,必盡爲之矣。上曰,大臣詳見所成之史,若可用則使斷太學踵成,不可用,則不須爲之矣。且凡史記,必是非明白,可爲後世公論,若是非不公,則何必修之乎?上曰,國之紀綱解弛,二字缺爲甚,頃者史官曠闕,而出家者亦有,如此之數字缺當時史局之空虛,幾許日乎?自點曰,兼春秋察之,幾一朔矣。上曰,承旨不知乎?李元鎭曰,此則臣未除授時也,不能知也。上曰,翰林之任,甚重且苦。雖有緊故,不可私出,而今則以妻疾,官空棄出,殊極寒心,國無紀綱,甚於寡居之家。若此不已,何以爲國,蔑法之人,所當治罪,其時史官,削去仕版,勿爲敍用,宜矣。渠何敢恃其黨類,不顧體面?若此之甚也。自點曰,百事怠慢,雖欲振作,不可得也。上曰,中人以下,當以賞罰勸懲,大臣省察,臺諫紏正,可矣。上曰,自古有志之士,必得君而後,可以有爲云,而雖不得君,何可不能爲耶?自點曰,痼弊之事,如小臣,不能振作而然也。豈以自上,有所不能乎?臣罔知所爲。景奭曰,三公·六卿最重,如臣者,宜先遞去,授其可合之人。吏·兵判大行公道,四曹判書,皆用其人久任,三司之長嘉言直諫,聽從如流,則朝廷之綱紀,自可立矣。自點曰,刑曹囚徒甚多,亦可憫也。詻曰,小臣元是庸下,犬馬之年,已近八十。當此重任,不敢承當,而天恩罔極,若是隨波,而內顧自愧,決難仍冒,天地父母之下,何敢不陳所懷?請遞臣職。答曰,勿辭。㯙曰,伏承聖敎,無任感發之至,如臣庸下,不能擧職,而且有老父病母,絶無交遊,不知時事如何,而國事之至此,乃臣下之不職,豈殿下過哉?殿下卽祚以來,豈料國事之至此乎?且近來玉體違豫,不得陳對,臣下之鬱憫,久矣。今日引對,不勝感發,此後風日調和之時,引見臣僚,以通下情,亦是將攝之道,至於守令彈駁,亦不蒙允。是皆由如臣庸下,忝居臺閣,言不得聞之致,而或有所論之的實,亦不允。可摧折臺臣之氣,當此末世,忘身循國有幾人,而雖肯爲殿下數字缺言哉。答曰,所言皆是,但忘身循國數字缺得見用,若得其人,庶可無憂,而中夜每歎,予不明也。李基祚曰,謝恩副使,以嘉善差定,以正二品假銜耶,以本職差送耶?上曰,以本職差送,可矣。趙絅曰,臣以庸拙,忝入列卿,惶恐感激,無以圖報,敢將所懷,昨上疏章,而今承聖敎,以紀綱爲憂。此不在他,惟在聖上,以大公至正之心處之,而百官率職,宮閫有嚴正之道,則庶無所憂,而內獄之事,又起於此,竊恐殿下,本源之上,有疾而然也。內以宮禁,外以用人,皆以大公至正之道則善矣。上曰,卿言至當體念焉。罷出。
刑曹判書趙絅疏曰,伏以,臣犬馬年至,疾病乘虛,數年以來,無日不痛。其在去冬,猥蒙恩命,黽勉詣闕,數朔供仕,無非呻痛之日也。不意聖明,不以臣不肖,擢置列卿之位,位愈高而責愈大。人器不稱,覆餗在前,而徒感殊渥,冒昧出謝,受職不讓,臣實愧汗,第念臣,受恩深重,異乎諸人,而當此民憂國計,天災罔極之日,安敢不陳所懷,以負聖明哉?伏願殿下,垂察焉。嗚呼,聖明臨御二十五年之內,民生之憔悴,至于今日而極矣。邊備之疎略,至于今日而極矣。天災物怪之層見疊出,亦至于今日而極矣。訛言風動,內外洶湧,魚爛土崩之形,不待明者而後見也。臣不知丙枕乙夜之念,亦嘗有軫於此乎?臣在鄕時,目見數縣,田野太半汚薉,其所耕者,非宮家免稅,豪勢家奴,則他邑流徙之人也。舊日累十戶閭井,今之存者僅五六家,而亦且朝夕逃徙者也。臣所居之里亦然,問之則曰,近年凶歉,田無所收,食土之民,豈無愛惜鄕里之心矣?而然若無隣族,橫加之役,寧死於吾土,何必顚仆於他鄕之溝壑乎?臣聞是言,實不勝惻然于中也。唐臣李渤之言曰,臣過渭南諸縣,人多流亡,舊三千戶,今纔千戶,迹其所以然,皆由以逃戶稅,難於比隣被驅迫俱逃,此正爲今日道也。然則近來,四五字缺使民飢死,而暴政橫斂,使民逃避無餘也。臣四五字缺賑恤荒政,徒虛文耳。實不若減民一役也。洪淸一道如此,況兩西乎,況畿甸乎?目今皮幣珠玉,歲塡廬山之壑,度支之臣,竭蹶湊合,常患經費難繼,當此之時,國難言減民役也。其中逃故隣族之弊,田結出役之不均,獨不可以變通乎?臣聞守禦使李時昉之言,洪淸道兩結,不及全南道十分之七,而貢物出納木之數,幾乎相等,此亦不可不變通而均之者也。臣又聞,畿輔山縣之民,擧皆飢餓,以橡實爲命,加以旱災如此,種不入土,兩麥乾枯,農人至於號泣于野,今年田事,誠可憂也。昔隋文帝,遣左右,視民食豆屑雜糠以獻,爲之流涕,以示群臣深自咎責,彼專以詐力之君,猶加恤民,矧惟聖明之視民如傷乎?直一二百里之內,民生之憔悴如此,如有不虞,則臣恐民無一毫愛戴國家之心也。邊備之疎略,則姑舍西北,而請以臣所目見,南邊一防海事言之,釜山所屬鎭浦七百,合左水營,東萊府戰船,僅十四隻,而距統營,各道三百餘里,得順風舟行終日,乃脫有緩急,統營舟師,難與萊·釜相綴,在昔設右水營於巨濟者,其意有以也。今雖不能容易變置,巨濟與萊·釜相近,而扼海路之要,則風和待變之船,宜加舊數也。然臣之所大憂者,不在於此,在於水軍·格卒之皆懷畔怨也。各鎭所屬水軍,皆遠邑之人,不習船者。故無論老弱,擧收價布,以土兵雇立之直,其來蓋久,不才邊將,倍徵於水軍,減剋於雇直。又從以虐使之,土兵等不能資其一身,奚暇給其妻子?是以存亡無當,怨苦徹天,日願邊備之有事者十八九矣。格卒之情,大都如此,臨亂果足恃乎?爲今之計,莫若發遣暗行御史,廉問統制以下,下至各鎭邊將,貪者罪之,不能者去之,淸廉而得士卒心者,擢而用之,行之不終日,則海畔軍卒,得沾德意之三四字缺而小回怨畔之心矣。獨患廉問之行,鉤得實數字缺難,御史不可不擇剛明者而遣之,若乃災異之疊出,則自前年至今年,大則星見於晝,雷動於地,臘月之雷,嶺南尤甚。大風之災,三南偏酷,蔚山境內,有黃蝶之變,安州城外,有蛙戰之異,嶺南有群鳥,相戰而死者,定州又有江水,三日赤色。此則有識士大夫,相傳道之事也。頃者刑曹池水之赤,崇禮門之自閉,變異之大者,不知紸纊之下,亦有以此說,一一上聞者乎?國家將興,必有禎祥,將亡,必有妖孽,聖人之言,而理之必然者也。然而殷之中宗,遇桑穀之災,用巫咸之言,恐惶修德,高宗遇飛雉之災,用祖己之言,亟正厥事。故能變災爲祥,能廣中興之業,目今災異之沓臻如此,而尙未聞群下之有一人,以巫咸·祖己之言進者,何歟?其故可知已,近年以來,殿下厭聞不諱之言,太甚。無論事之是非,言之曲直,竝皆不納,而摧折揮斥,故擧一世,相入於媚悅之中,無不瞻前顧後,稍涉一毫觸忌之事,則咸不欲上達天聽,殿下之勢,可謂孤立於上矣。人君所可畏者天,而天示警而殿下莫之省,國之所依者民,而民困且散,而殿下莫之察,豈聖心光明之有所蔽耶?昔漢文帝時,有日食地震水旱疾疫之災,則必下詔自責,又擧賢良,方正直言極諫者,以匡不逮,佐民賜祖,無所不至,至於宣·成之世,亦莫不然。今殿下,遭漢時所無之變,危急存亡,莫此時若也。而無一言之反躬自責,何哉?臣以爲,宜及此時,赫然下敎,罪己求言,皆務實德,務去虛文。又遣御史,遍問民間疾苦,守令賢否,雖上供物膳復舊者,量宜權減,民徭之不均者均之,可減者減之,民心庶幾闓悅,而民力庶幾少紓矣。且自前遇亢旱之時,必有審理疏放之擧,彼凡人無辜,尙沾沛澤,矧殿下,平日禮尊寵遇之臣乎?李敬輿·洪茂績·沈等,俱竄絶島,已經一年,風魚瘴毒之鄕,雖使少且壯者居之,亦不可堪。況年今六十七十三四字缺不耐風土,一朝先朝露,則其有乖於好生之大德,不其大乎?李應蓍言雖狂妄,罰則太重,此亦關於言路之通塞,臣又以爲宜及此時,渙發德音,放釋竄逐之臣也。遇災修省,應天以實之道,不可他求,唯在於發政施仁,務悅人心,恢廓聖量,改過不吝而已。臣之所言,誠不免常談死論,而舍此則臣亦何說哉?嗚呼,臣之事殿下,二十餘年矣。殿下始初淸明之治,臣得見而知之矣。當其時,殿下求言是急,而聽言不厭,試以一事言之,往在癸酉年間,有大君家舍之役,大司憲鄭蘊,論以當旱災,不宜侈王子第宅,一啓卽允,頃日金始振之言,亦可謂不無所見,而殿下斥之太過,此亦聽諫之道,漸不如初也。嗚呼,古今天下,安有言路不開,而其國不危者哉?臣之私憂過慮,天災時變,邊鄙虞危,不足爲今日之患,而殿下厭諫,實爲今日宗社之憂也。抑臣,惟念以殿下堯·舜之資,夫焉有不察邇言之理乎?其必以今日言事之臣,未必皆直言,而未之信之也。殊不知狂夫之言,聖人必擇焉,而死馬之骨,能致千里之足也。伏願殿下,深戒詒詒之色,拒人於千里之外,而常恐己過之不得聞也。臣前授大司諫也。有意進言,而病未能成文字,今者猥蒙異恩,職非言地,而愛君以德之心,不能自止,敢續病中未畢之說,妄慁天聽,臣罪萬死。且念臣,一自苦疾之餘,精神筋力消亡已盡,性且迂拙,全不解法律,大司寇之任,決難承當。伏願聖明,察臣危懇,亟賜鐫免,公私幸甚,臣不勝激切祈懇之至,謹昧死而聞。踏啓字。
蔡裕後啓曰,忠勳府郞廳來言,西城君韓汝復,自今月初一日,猝得窒塞之病,幾至不救,多用藥物,幸得以甦,而精神昏迷,有若中風,症勢危重云。係是勳臣,敢啓。傳曰,遣內醫看病。
答刑曹判書趙絅疏曰,省疏具悉。深用嘉尙,所陳之事,予當惕念而採施,卿其勿辭察職。
韓必遠啓曰,臺諫有闕,政事,何以爲之?敢稟。
右議政南以雄上箚曰,伏以,臣衰朽以來,百病所萃,自去月望後,背上右邊肩甲,因搭癢所傷,翌日朝始覺牽痛。而傷處,如彔豆大,不以爲意,過一晝夜之後,毒氣侵淫,赤靑之暈,其大如掌,迎醫示之,乃是毒疽云。消毒之藥,無所不服,累日之後,始有回蘇之勢,今則毒聚瘡口,雖貼膏藥,惡肉猶未消盡,惡汁一向流出,病伏之中,伏聞有召對之命,而患如此,未得趨詣,逋慢之罪,大矣。臣無任惶恐之至。取進止。答曰,省箚具悉。卿其勿爲惶恐,安心調理。仍傳曰,遣內醫看病。以上燼餘
上在昌慶宮。停常參·經筵。
文定王后忌辰,齋戒。
自巳時至未時,日暈。夜一更,木星入鬼星,月暈。二更三更,月暈。
姜栢年,以禮曹言啓曰,傳曰,旱災若此,而該曹,不請祈雨,此何故耶?問啓事,傳敎矣。去三月念後,微雨暫下之後,旋卽杲杲,凄風連吹,亢炎孔慘,雨徵無期,農事悶迫。故卽朝,以祈雨之意,將構草入啓之際,致勤聖敎,不勝惶恐,三角山·木覓山·漢江,風雲·雷雨·山川雩數字缺不卜日,來初八日設行之意,敢啓。傳曰,知道。
傳于姜栢年曰,海水亦有流逝之形乎?問于承旨事,傳敎矣。海水固無流逝之形,但其水勢,或有時自然從南而北,則似當,謂之逆流,而臣等未曾目擊,亦是臆料,敢啓。
李元鎭,以備邊司言啓曰,年號與相待之禮,直言毋諱事,已爲榻前定奪,此兩款,彼若提起更問,則答曰,叛賊李自誠,復陷北京,崇禎旣亡,淸國掃滅自誠,而據有天下。故我國,依元朝故例,用其年號,相待之禮,亦可想矣。以此爲言,似當,接慰官處,知會,何如?傳曰,依啓。
領議政金自點,左議政李景奭,右議政南以雄箚曰,伏以,臣等以無狀同忝台席,目見國事日非,俗習日惡,民怨日滋,而上無以裨補,下無以救濟,災異之生,愈往愈甚。百責所萃,憂惶益切,略陳所懷,惟聖明察納焉。嗚呼,旣往之變,亦孔之慘,未知前頭,又有何禍,而災沴之迭臻,一至於此耶?日月·星辰·風霧氣候之乖舛,太史所奏,不必更擧,官府之中,閭巷之間,多少妖孽,不可盡煩,而臣等竊聞之,外方之變怪,多于京輦,群災大異,處處蜂起,可愕可畏。難以殫記,如安州之蛙戰,湖西之鸛鬪,蔚山之黃蝶,順天之潮,一日三至,東海之水逆流已久,談者非一二,流布之言,雖或未必盡然,士夫間,亦多目見者,而守令不以報,監司不以聞,吁亦異事也。聖人修春秋,李梅之冬實,鸛鵒之來巢,一一書之,其事雖若甚小,不敢遺者,所以極遣天變也。明主懼災,故國以之興,亂君亡象,故終至覆滅,今皇天示警,若是其慇懃,而方面之任,忽視之,曾莫之三四字缺九重之內,何以得知,此事非細,良可寒心,去京城咫尺數字缺有山崩之變,此則有耳者聞其聲,有目者見其狀,不難知也。而尙未上徹,近者如此,遠者又何足道?況今旱災之熾,亦已太甚,凄風日吹,兩麥枯乾,種不入土,農夫釋耒,切迫之憂,可勝言哉?臣等徒居鼎鼐,不能理陰陽而平庶政,以致怨詛朋興,災異頻仍,而四方之變,不得聞於聖聰,近止之慘,將復見於目前,臣等之罪,至此而尤大矣。伏願聖明,責免臣等,改卜賢德,以爲應天之地,聖明亦宜,惕然於中,克加寅畏,凡所以修省之道,審理之擧,毋或少緩,務盡其實焉。臣等竊伏惟念,今日國勢,岌岌殆哉。可言之事,指不勝屈,而姑以最急者言之,則通下情,開言路,恤民隱,爲尤緊焉。夫聖人能成天下之志也。四時之所以爲四時,萬物之所以爲萬物,亦惟在於一時之流通,閉塞則卽長爲冬矣。人君體天行道,必須上下交孚,然後萬化乃成,猶天地之氣相通,而品物咸寧也。殿下聰明睿智,卓發超出,誠非群下,仰贊其萬一,而但高高之天,得地氣之上騰。是以,自用自廣,古人攸戒,相疑相阻,往史可鑑,殿下深思遠慮,非不念及於此,而動靜云爲之際,或有出於臣民,所仰望之外者,豈赤心之推,有所未盡歟?人主則臣民之天也。爲秋而風霜之慘,在人主之一怒,爲春而雨露之澤,在人主之一令,流轉斡通,非有假於高遠,鼓舞勸欣,可立致於晷刻。伏願殿下,將攝之餘,數接臣隣,使群下之情,得以畢達,萬品之生,罔或不遂,則幸孰甚焉。夫言路之於國家,猶氣脈之於人身也。氣脈壅則人病且死矣。言路不開,則國危而亡隨之,必然之理也。自古爲人主者,如非自暴自棄之類,不知此患,而惟其好惡之偏心,便成黑白之倒置。若妄其怒而徐加舒究,反覆思之,則爲人臣,而進人主不悅之言者,爲私耶,爲公耶,爲其身耶,爲其君耶?設有過誤,心實無他者,置之而已。以此推原,則寧有不見容二字缺者乎?自古明君誼辟之於言,善則賞之者有矣數字缺不善而罰之者也。言者被罰,則人口杜矣。人口杜而國不亡者,未之有也。殿下之於言者,未嘗不爲之優容,而往往有摧折之時,或加之以放逐之罰,遐外之人,何以想知,徒見聖明之時,繼有逐臣之行,道路咨嗟,氣像愁慘,遠近瞻聽,宜未免乎驚惑也。且臺官之論,多出於風聞,雖未必盡得其實。亦未必盡失其實,而一守令,一流品之彈糾,或至持久不得請者,比比有之,聖意,雖在於愼重,臺諫漸至輕歇,邑宰迎送,其弊固多,言路杜塞,爲患尤大,貪猾無忌憚,紀綱日以壞,豈不大可懼哉?伏願殿下,飜然遠悟,廓然一度,蕩滌旣往之愆,廣開忠諫之路。夫可哀而可畏者,小民也,易得而易失者,民心也。后讎分於撫虐,興亡判於去就,此實殿下之所親閱歷,而聖情之所常軫念者也。壬申年間,聖敎有曰,重利輕民,非予所尙,雖以利害言之,民生保存,乃國之大利□大哉之言,孰不感激?聖心如此,故措諸事爲之間者,無非保民之意,承流宣化分憂字牧之臣,苟能盡體聖心,則今日民生之重困,豈至於此極乎,而臣等竊聞之,外方守令,鮮克廉謹,苛政橫斂,憑意者有之,監司黜陟,或未盡公,隨其所好惡,失當者有之,至於逃故族隣之弊,言之久矣。上司不能不嚴督,列邑不能不奉行,或徵於朽骨,或責於白地,軍民之怨苦,與日俱增,村聚之流散,逐年漸多,一戶之逃,一隣盡空,今歲如此,來歲如此,其終也。當至於何域,外寇非畏,此甚可畏。此外獄訟之偏私,刑杖之過濫,病國害民之事,不一而足,說者以爲,御史之不行已久,外方之貪縱益甚,此言誠然矣。毁譽之中,實狀難得,而身親聞見,豈無參驗,不法之迹,文籍可考,與夫流聞,迥然有異,大槪,如有御史聲息,則莫不有嚴憚之心,其爲利益,章章,明矣。雖或有奉使不當意者,豈可因噎而廢食?但只察若干邑,其餘州縣,則雖有所聞,不得論啓,殊非所以遣御史之意也。伏願殿下,特簡暗行,遍詢八道之民瘼,痛去數字缺貪吏,兼令歷觀風俗,搜訪賢才,以備睿覽,以數字缺則其所補,豈淺淺哉?此雖常談,事係緊切,凡國家之事,不以其尋常而忽之,事所當爲者,必行不已,則百度之貞,可馴致矣。伏願殿下,亟賜澄省,而行之以誠,必勉勉焉。臣等日夜憂悶,略達淺見,無任兢惶激切之至。取進止。答曰,省箚具悉。予甚憂懼,近來災異,皆予所召,有非卿等不能燮理也。箚陳之事,當爲惕念,卿等勿爲辭免,安心論道。以上燼餘
上在昌慶宮。停常參·經筵。
巳時至申時,日暈。酉時,四方昏蒙,若下塵。
藥房都提調金自點,副提調韓必遠啓曰,數日來,伏未審玉候,調攝,何如?湯藥連爲進御乎?再昨入侍,伏聞咳嗽之聲,感冒之氣,尙未和解而然矣。臣等不勝煎悶之至,敢來問安。且耳症,今則比前,加減,如何?與諸御醫等,詳細商議,則皆以爲耳病,若不差減,則當歸龍薈丸,別無補材,又能淸熱,專治耳症,進御,宜當云,竝此仰稟。答曰,知道。咳嗽,因連進湯藥,日漸差減。且耳病,時未快差矣。以上藥房日記
上在昌慶宮。停常參·經筵。
自昧爽至酉時,四方昏蒙若下塵。
初次祈雨祭設行。內下日記
李元鎭,以都摠府言啓曰,今日入直軍士,中日習射,請出標信。傳曰,知道。
姜栢年,以奉常寺官員,以都提調意啓曰,本寺奴婢,專爲祭享使用,而屢經亂離,散亡略盡,遠外居生之輩,流徙無常,歲月侵久,或潛投於土豪,或冒屬於各官,而文籍見逸,跟推未易,任其橫占,委屬痛駭。樂安居寺婢,米乙介所生九口等數字缺年,爲人掠買,甲申年分,陳告發覺,故相臣洪□□爲都提調時,至於入啓,蒙允。行移本道,使之花名成冊上送,而本郡,利其使喚,橫執祭享奴俾,稱以屬公,不卽擧行。慮或有他曲折,移文推問,非一非再,而元無明白可據之證,只以張皇說話,遷就頉報,事極可駭。前後樂安郡守,姑先推考,米乙介所生等,花名成冊,急速上送事,本道監司處,行移,何如?傳曰,依啓。
掌令權坽·申恦,持平南重晦啓曰,凡有罪人,毋論輕重,必付有司,究得實情,明示刑章,乃王者之法,豈有別置內獄,治其莫重之罪哉?頃日榻前之批,以拿來罪人入來後,移送爲敎,則出付王獄之得體,聖明旣已洞燭矣。內司設獄,本非其宜,按問情狀,一日爲急,何必等待在外拿來之人,而留置內獄,以筵時日乎?請命亟下王府,嚴加鞫問,以正邦刑。答曰,援引之人,拿來憑問後,當令移送。
大司諫兪㯙,司諫閔光勳,獻納元振溟,正言吳挺緯啓曰,內司罪人,出付王獄之意,旣已論列,而聖批,以有拿來罪人,待其入來,移送可也爲敎。是聖明,旣許其移送也。旣許移送,則以臣等之請,不爲非也。何必等待援引,遷延時日,以致人情之憤鬱乎?況別置內獄,使內官鞫治莫重之罪,尤非王者按獄之法。請勿留難,亟下王府,嚴加鞫問,以正常刑。目今天災時變,不可勝記,而旱魃之慘,至於此極。川澤斷流,兩麥萎枯,民皆束手,播種無期。若更數日不雨,則哀我生靈,擧將塡壑,事之切迫,無過於此。此正君臣上下,遑遑汲汲,如捄焚拯溺之不暇,而大臣陳箚,啓下兩日,回啓之擧,尙今寂寂,凡所施爲,有同恬嬉。臣等不勝憂惶憫鬱之至,天道神明,災不妄作,變異之生,必有其由。臣等雖不敢指陳其小事之失,而一婦抱冤,足以感傷和氣,況京外許多罪囚乎?有罪者,旣已懲艾,無罪者,尤所矜恤,前後遷謫之臣,常赦不原之人,亦豈無撫心號天,而不能自白者乎?當此旱災孔棘之時,渙發德音,赦過宥罪,則庶幾慰釋人情,導迎和氣之一大助也。從前遇災數字缺審理之命,而遠外罪囚,必待本道啓聞,故過夏之後,數字缺疏放而止,此豈敬天怒恤民災之道乎?請斷自宸裏,亟命稟旨處置。答曰,已諭勿煩。且冤獄,固當審理,而其中救護姜賊之類,不宜竝論也。
大司憲沈詻疏曰,伏以臣之庸陋無狀,人所共知,而濫蒙洪造,廁跡六卿,愧懼之心,固已多矣。至於風憲之長,前後忝冒,非止一二,曾蔑絲毫之補,徒積尸素之誚,年且益老,軀殼僅存,精神氣力,更何可堪?頃日夢寐之外,復膺新命,感激鴻私,不敢不肅謝,而狗馬之病,適又深重。遽將辭單,仰瀆天聽,未蒙恩遞,獲被異數,回惶冞切,罔知攸處,黽勉隨行,纔過數日,幸於昨者,猥叨登對之席,臣以朝夕就木之殘喘,不自意重入邇列,仰望淸光,此實微臣餘日難得之榮也。顧念當此國事蕩板之際,臺憲之職,所係尤重,聖上策勵之敎,相臣責效之啓,正以是也,而必得其人,然後方可克盡厥任,豈可使如臣老劣,已試無用者,强加其所不能,而望其一分之效乎?誠如借聽於聾,求道於盲,國家爲官擇人之道,恐不當如是。臣亦何敢以蚊負山,以蠡測海,貪戀榮寵,强顔就列,喪失廉恥,羞辱名器耶?以玆不避僭越之誅,敢玆略陳榻前,而咫尺天威之下,神爽昏亂,辭語拙訥,區區悶迫之懷,未盡吐露而退,蟄伏私室,耿耿達宵矣。加以臣之種種醜疾,不敢盡溷於宸嚴,而素患胸腹之痛,發作無常,已爲積痼之症,脚力萎憊,行步須人,暫有勞動,輒氣塞眩暈,殆不省事,眞元耗削,死亡無日。若賴天地父母,曲加矜念,特令鐫改職名,退處田園,得安愚分,以畢餘生,則自今至死之年,皆聖上之賜也。情隘辭蹙,不知所裁,伏願殿下,垂察焉。臣無任激切屛營之至,謹昧死以聞。答曰,省疏具悉卿懇。卿實合此任,宜勿控辭。以上燼餘
上在昌慶宮。停常參·經筵。
自昧爽至酉時,四方,昏蒙若下塵。
藥房都提調金自點,副提調韓必遠啓曰,近日旱極,風日甚惡,伏未審此時,玉候調攝,何如?加入淸金降火湯,昨日當爲畢進御矣。詳知卽今症候,然後可以更爲議藥,敢來問安,竝此仰稟。答曰,近日所患,已爲差愈矣。藥房日記
備邊司啓曰,義州開市,賣馬一事移文,何人責去乎?問啓事,傳敎矣。其日回啓判下之後,依聖敎措辭移文,卽付於狀啓持來義州府尹軍官梁繼男,以送矣,敢啓。答曰,知道。
備邊司啓曰,賣馬一事,亦爲移咨,付送於此行似當,言于該司事,傳敎矣。我國馬畜絶乏之狀,備陳於移文中,而將爲咨報事,三勅想已知之,依聖敎,令承文院撰出咨文之意,敢啓。答曰,知道。以上備局謄錄
傳于李䅘曰,大君入往,與常時使臣不同,攝政王處,世子,亦爲送禮似當,此意言于該曹。
姜栢年,以內醫院官員,以都提調意啓曰,靑大竹,乃御供藥物,而當其朔封,必新斫而進上者,爲其取瀝也。今者四月令,慶尙道靑大竹,未知斫之於何時,而至於枯黃且折,決非數月內所斫,無由取瀝,內局無可用之處,故移送戶曹矣。但念今朔,所用已乏,極爲渴悶,撥上行會,令其官改封,罔晝夜上送,以爲繼用之地,而莫重御供之藥,至於如此,陪持人亦爲不現,極可驚駭。守令先罷後推,鄕所色吏移囚刑推,以懲慢忽之習,何如?傳曰,依啓。守令姑先推考。
以戶曹,王世子禮單磨鍊單子,傳于蔡裕後曰,淸蜜加磨鍊。
掌令權坽·申恦,持平南重晦啓曰,凡有罪人,毋論輕重,必付有司,究得實情,明示刑章,乃王者之法,豈有別置內獄,治其莫重之罪哉?昨承聖批,以援引之人,拿來憑問後,移送爲敎。臣等非不知聖上之意,在於自內,先欲詳審其罪狀,而按獄之法,固不當如是也。宮·府一體,寧有異同,有可憑問,王府職耳。內司按問,實非與國人共罪之義,何必等待在外拿來之人,而留置罪人,以延時日乎?請命亟下王府,嚴加嚴問,以正邦刑。答曰,已諭。
大司諫兪㯙,司諫閔光勳,獻納元振溟,正言吳挺緯啓曰,內司罪人,出付王獄之意,已盡論列,尙未蒙允。臣等非不知聖上,先覈內司而出也。竊伏聞外間傳說之語,則在內鞫治之人,罪惡昭著難掩,決不可等待滯囚,以緩莫重之獄,請勿留難,亟出王府,嚴加鞫問,以正常刑。答曰,不允。
蔡裕後,以戶曹言啓曰,傳敎矣。禮單物種,依其乙酉年,麟坪大君,以謝恩使入往時,攝政王處,自上別送禮單物種單子。且將本曹遺在有無,量其輕重,加減磨鍊,別單書入,以備睿覽之意,敢啓。傳曰,知道。龍將處,還送銀器,及靑黍皮數十張,亦爲送之,可也。
執義梁曼容,上疏曰,伏以無狀小臣,猥蒙天眷,前後忝竊,非止一再,絲毫無補,罪戾山積,聖德如天,曲加恩庇,夢寐之外,新命又下,臣誠惶蹙,罔知所措。臣旣無知識,仰答洪造,惟當盡力就列,以盡臣子之分義,而臣素以宿病,輾轉沈痼,殆將十年于玆,向來供職之時,無日不痛,黽勉趨蹌矣。前月初六日,又患風痺之症,左邊手足,全不運用,鍼灼服藥,今已數月,頓無寸效,形神已脫,榮衛俱虛,雖欲扶曳登程,以此痼疾,千里之路,萬無得達之理,瞻望宸極,感涕自零。伏望聖慈,遞臣職名,俾得專意調治,則未死之前,皆是報恩之日矣。臣無任兢惶隕越之至,謹昧死以聞。踏啓字。以上燼餘
上在昌慶宮。停常參·經筵。
自昧爽至酉時,四方昏蒙若下塵。
藥房,中宮殿問安。答曰,一樣。
藥房都提調金自點,副提調韓必遠啓曰,今日卯時,中宮殿內人,傳言急招醫女等,臣卽詣慶德宮問安,令醫女愛福·連生·天生·正玉等,入候,則愛福等傳言內,中殿,去夜初更三點,前症復發,二更一點,氣降始定,今則如常。仍令醫女等,察色診候而出,依其所言,別單,書啓矣。臣等不勝憂悶之至,與諸御醫等,詳細相議,則此乃前症,別無改議他藥之事,仍用前藥,宜當云,敢啓。答曰,知道。以上藥房日記
義禁府啓曰,三公聯名箚子中,審理一事覆啓粘目,判付內旣已允下矣。依前例,問于大臣擧行之意,敢啓。傳曰,知道。
又啓曰,本府堂上,就于大臣開坐,定配時囚罪人等罪名,一一稟定,別單,書啓之意,敢啓。傳曰,知道。以上禁府謄錄
備忘記曰,差備內官申敬□,心術凶詐,守門不謹,邊遠定配,以警後人。
傳于姜栢年曰,慶昌夫人,依順和例給料。
姜栢年,以內醫院官員,以都提調意啓曰,麟坪大君,北京陪行,御醫南應琛,鍼醫申可貴,騎·卜馬各一匹,湯藥書員李禮男,所騎馬一匹,藥材載持馬一匹,依前例,令該曹題給,何如?傳曰,允。
慶德宮,二品以上,口傳問安。答曰,一樣。
左承旨李䅘啓曰,方物封裹,進去,下直。傳曰,知道。
大司諫兪㯙,司諫閔光勳,獻納元振溟,正言吳挺緯啓曰,王者私獄,旣非聖代美事。況此內司鞫治之人,罪惡已著,決不可等待滯囚,以緩莫重之獄,請勿留難,速下王府,嚴加鞫問,以正常刑。答曰,勿煩。
掌令權坽·申恦,持平南重晦啓曰,內司罪人,請命亟下王府,嚴加鞫問,以正邦刑。答曰,勿煩。
以刑曹都囚徒單子,傳于姜栢年曰,京主人妻士德,似無身犯之罪,放釋。
傳于姜栢年曰,文書考覈承旨望,何以今始入啓耶事,命下矣。自前方物封裹時,承文院官員,査對於大臣,來告于本院,然後入啓,例也。今日累次催促,而適仍藥房問安,趁未査對,以致日晩云矣,敢啓。傳曰,知道。
行大司諫兪㯙,司諫閔光勳,獻納元振溟,正言吳挺緯等箚子,伏以國家不幸,遭此否運,干戈喪亂之餘,荐罹饑饉之災,民心渙散,而邦本日瘁,紀綱頹廢,而國勢日卑。以至於官方淆亂,字牧匪人,言路杜塞,下情壅遏,危亡之象,俱萃一時,無毫分向前挽回之望,言念及此,流涕不足。伏惟我殿下,以藐然之身,寄億兆之上,目擊將墜之形,不翅如累卵之危,其憂遑惕若之懷,較臣僚,必萬萬倍矣。嗚呼,今日之天災時變,難以垂擧,而旱魃之慘,又至於此,兩麥已枯,種不入土,百萬生靈,將有塡壑之患。此政君臣上下,遑遑汲汲,如救焚拯溺之不暇,而循例祈雨,亦待聖敎,有司之稽緩,甚矣。求言審理,雖似末節,而若殿下行之以實,則亦足以弭天怒紓民怨,而察之至今,未聞着實之擧,則竊恐殿下恐惶之心,或有所怠忽也。臣等俱以無狀,待罪諫職,旣不能激濁揚淸,又不能有懷必達,則是臣等,負殿下數字缺掇拾陳言,仰瀆冕旒,惟聖明之裁擇焉。嗚呼,人主之所恃者,人心也。聚則爲君臣,散則爲仇讎,是以古之聖王,莫不以得丘民爲本,殿下試觀今日之民生,安乎否乎?人心,散耶聚耶?兵革之餘,連歲凶歉,賦役漸重,而民無息肩之日,惠澤未究,而人懷去女之歎,流亡相繼,怨讟盈路。傷風敗俗之事,不可勝紀,疾視長上之習,愈往愈甚。豈有使人心如此,而能保其國家者乎?黃巾·葛榮之徒,初不過良民之失業者,而終至於亡人之國,臣等竊恐,今日之憂,不但在於西南也,失今不圖,後悔無及。伏願殿下,疇咨廟堂,講究着實之政,凡有施措,惟以愛民爲務,痛革積弊,則邦本自固,而人心胥悅矣。貢物之變通,逃故之蕩滌,論者旣多,殿下飫聞,而從前此事,未見實效,此亦不可以斷然行之耶。頃者客使之來,誅求需索,倍於前日,中外市乘橐而坐,皆懷潰散之計,幸賴聖上,許令該曹,計給米布,其歡欣鼓舞之狀,不啻若拯於水火之中矣。第臣等竊聽,松京民,甚於都民之愁怨,而未蒙朝廷之惠,果如此言,豈無不均之歎乎?今殿下,苟捐內帑之儲,以酬發賣之價,雖一尺之布,亦可爲大聳動之擧矣。噫,固國之本,在於安民,而安民之本,莫如愼擇守令。宋臣朱熹,上孝宗書曰,斯民休戚,係守令之賢否,以此觀之。今日民生之困,實由於守令之不得其人也。殿下每於都目之政,屢下擇差之敎,申嚴兩詮,非不至矣,而武夫麤鄙之類,蔭仕庸瑣之輩,亦多有之。此無他,經變之後,徒以酬報戰功爲急,不問人器之相稱,不覈功勞之虛實。按簿注擬,官方大乖,貪汚之風,日以益甚,奔競之弊,漸至難防,有識之竊歎,竊已久矣。雖然,兩銓之臣,若能一循公道,不拘請托,則自無雜進之患,而或未能體奉聖意,以私害公,此則群下之罪也。今願殿下,體周家愼簡之義,明祖宗贓汚之法,選擇數字缺兩詮試於京司,見其可用,然後除授守令,如有循私二字缺之人,摘發擬望政官,繩以誤擧之律,則雖不能盡得賢才,豈有如今日之淆亂乎?臣等竊見,殿下反正之初,山林遺逸之臣,無不召致左右,殿下求賢之誠,此時切矣。厥後世道漸降,人才漸下,朝廷之上,未見宿德之士,除拜之際,唯用科目之人,欽明五經之譏,至于今日而極矣。況今春宮正位,萬姓咸仰,學問高明,宜不資人,而輔翼之具,不可少忽,則相臣建白,意非偶然,而該曹,諉以乏人,尙不擧行。噫,十室之邑,且有忠信,則堂堂文獻之邦,豈無其人乎?特殿下敷求之誠,不篤,朝廷用人之路,不廣而然爾。韓愈曰,善計天下者,不視天下之安危,察其紀綱之理亂而已。目今人不畏法,下不順上,庶事叢脞,百度縱弛,王法不行於戚里,獄訟多屈於賄勢,宮奴之作弊者,官莫敢誰何?猾胥之犯科者,不勝其盡誅,至於樵童馬卒,譏議朝政,常漢出身,凌驕搢紳,干名犯分之習,罔上欺公之弊,紛起而不可禁矣。噫,振肅頹綱之要,不在聲色威刑,在於處置得宜,信賞必罰而已。伏願殿下,深惟遠圖,無事姑息,苟有罪過,雖親不饒,如其善良,雖疎必取,勿以好惡之私,浼我淸明之德,則紀綱自振,而體統自立矣。嗚呼,鯁直之言,人所惡聞,巽順之辭,人所易受,凡人亦然,況人主,居至尊之位,挾雷霆之威,苟不優容虛受,導之使言,則誰敢抗顔廷爭,盡言不諱乎?伏見殿下,英明獨運,輕視臣隣,聽納之際,或欠包荒之量,施措之間,多有自用之病。一事觸諱,詮擬全閣,一言忤旨,天點亦靳,上下否隔,情意未孚,臺閣之上,直氣索然,紸纊之上,讜論未聞。此誠群臣不忠不才之過,而亦殿下之所當自反處也。臣等伏見,殿下卽祚之初,每以恢公道廣言路爲務,有一善者,率以錄,進一言者,應不褒,如流之美,高出百王,此大小臣民之所共欽仰者也。倘殿下燕閑之暇,點檢終始,則必有所惕然於聖心數字缺臣等仍竊伏念,九重之內,修省之道,宜無所不至,而審理之擧,尤所當急。許多竄配之人,內外囚繫之徒,有赦不原,積有年歲,罪之輕重,姑且不論,而呼天叫地,亦足感傷和氣,則臣等昨日之啓,非徒爲一二人而發。伏想殿下,有以洞燭,而批敎之辭,恐欠和平,此豈臣等,所望於殿下者乎?伏願殿下,亟令有司,勿拘虛文,勿守常規。凡在罪籍者,及時錄啓,渙散大霈,裁自聖衷,則庶幾上召天和,下慰人情,感應之妙,毫髮不爽。伏願殿下,更加留神焉。臣等忝冒言責之地,値此無前之災異,才識蔑如,涓埃莫補,呼唱道路,徒切愧懼。惟其願忠一念,根於秉彝,不避芻狗之嫌,仰瀆宸嚴之下,言雖迂拙,誠則有之。伏願殿下,試垂睿覽,勿以人廢言,則非臣等之幸,實國家之幸。取進止。答曰,省箚具悉。深用嘉尙,所陳之事,無非格言,予當惕念而擇施焉。啓下備邊司。以上燼餘
上在昌慶宮。停常參·經筵。
夜五更,有霧氣。
下直,稷山縣監金始振。
李元鎭,以義禁府啓曰,三公聯名箚子中,審理一事覆啓粘目,判付內,旣已允下矣。依前例,問于大臣擧行之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
又以刑曹言啓曰,當此旱災之慘,三公聯名上箚,其中審理一事,禁府旣已覆啓,蒙允矣。事係重大,依前例,就議大臣,勿論時囚定配罪人,分秩啓稟二字缺直囚,則令各衙門處置。外方所屬罪人,則行移于各道監司處,使之均蒙霈澤,何如?傳曰,知道。
姜栢年,以承文院官員,以都提調意啓曰,本院自前殘弊,使令數少,凡時急文書,及査對等坐起時,則以若干典僕,推移使喚,得成形樣。近來各處料付之役,相繼啓下,終無一名見遺存者,殘司典僕,沒數移屬他役。非但事理未安,前頭各項使喚,將無以周旋,極爲可慮。料付九名內,量宜減下,以存衙門模樣。今後絶勿移定事,令該曹,稟處,何如?傳曰,依啓。
又以兵曹言啓曰,卽者昌城官奴,奉世稱名人,持官奴愛鶴,免賤帖文,呈狀備局之際,本曹下人,見其僞造之狀,執捉來告。考見所持帖文,則乃是軍功廳免賤帖文,而印迹着署,皆不成樣,僞造之迹,明白無疑。渠之所供,以爲此非自己所犯,京人安仲處,給價買得云。官家軍功之帖,僞造買賣,其爲罪犯,極可痛駭。被捉人奉世,及安仲稱名人,竝令該曹,囚禁推治,依律處斷,何如?傳曰,允。
掌令權坽·申恦,持平南重晦啓曰,內司罪人,請命亟下王府,嚴加鞫問,以正邦刑,措辭見上答曰,毋庸强煩。
司諫閔光勳,獻納元振溟,正言吳挺緯啓曰,內司罪人,請勿留難,速下王府,嚴加鞫,以正邦刑。答曰,援引之人,拿來憑問後,當令移送。
傳于韓必遠曰,政事,明日爲之。
姜栢年啓曰,今月十五日,儒生殿講,日次,取稟。傳曰,勿爲。以上燼餘
上在昌慶宮。停常參·經筵。
自昧爽至辰時,沈霧。
有政。吏批,以李行遇爲刑曹參議,宋明奎爲校書,正字元澈今加通政老職,沈挺豪爲兼春秋,權諿爲公山縣監,奇震興爲晉州牧使,金震遠爲安州判官,安獻徵爲驪州牧使,崔攸之爲承文正字,都擧元·元檝爲學正,林爲執義,郭聖龜爲正言,趙絅爲禮曹判書,沈詻爲靑松君,金汝水爲濟州牧使,張汝衎爲成歡察訪,姜允亨爲平山府使,崔惠吉爲大司憲,崔夢旭爲典籍,鄭太和爲刑曹判書,李晠傳爲平安都事,許珽爲社稷參奉,許厚爲戶曹正郞,金垕爲靑巖察訪,安獻民爲典籍,申洬爲禮曹正郞,宋時烈爲翊善,金集爲贊善,李惟泰爲咨議,前僉正元澈今加通政老職。
吏批,判書李行遠伴送使西下,參判李基祚進,參議尹絳進,行都承旨韓必遠進。
兵批,行判書李時白進,參判朴遾病,參議趙錫胤病,參知丁彦璜進,右副承旨李元鎭進。
李元鎭,以兵批言啓曰,五衛將廳,牒呈于政廳曰,缺將李輝陽家內,染病大熾,宿衛重地,似難入直云。羽林衛將尹兼善,亦以重病呈狀,請竝改差。傳曰,依啓。
兵批,以趙惟爲羽林衛將,邊士紀爲訓鍊都正,張善徵爲衛率,兪摘爲兼宣傳官,金忠立爲乾者介權管,金義爲於汀權管,金汝水爲都摠管,尹文擧爲五衛將,金孝誠爲曹司衛將,韓必允爲司禦,吳邦彦爲金烏山城別將,金燧爲錦城監牧官,李大奇爲晉州監牧官,李楠爲海州監牧官,宋儀英爲臨溜僉使,羅星斗爲侍直,沈之漢爲司直,睦兼善爲副司直,柳椐爲副司果,鄭太和·李尙馦·梁曼容爲副護軍。
姜栢年,以吏批言啓曰,世子贊善·翊善·咨議等官位次,則已有大臣議啓定奪,而其爲實職與否,未有可據之事。依輔養官,以兼職下批,使之久於其任,以專輔導之責,似爲得宜。新除授宋時烈等,令兵曹,姑先付軍職,何如?傳曰,依啓。
下直,長湍府使閔震益。
李元鎭啓曰,假注書沈儒行,重患寒疾,症勢彌留,不能仕進,請沈儒行改差,他假注書差出。傳曰,依啓。
假注書,崔逸爲之。
蔡裕後啓曰,以司諫閔光勳掃墳呈辭,傳曰,近日掃墳,似涉非時,此何意耶?承旨察啓事,命下矣。非時掃墳之請,由臣等亦知其未安,而侍從臺諫,親自來呈,自本院退却,恐有傷事體則,不得已捧入矣。其間,或不無情勢之切迫者,而果爲煩瀆,此呈辭,還出給之意,敢啓。傳曰,知道。强欲下去,則不必挽止。
司諫閔光勳,正言吳挺緯啓曰,內司罪人,請勿留難,亟下王府,嚴加鞫問,以正邦刑。答曰,已諭毋煩。
掌令權坽·申恦啓曰,內司罪人,請命亟下王府,嚴加鞫問,以正邦刑,措辭見上。長湍府使閔震益,曾爲黃海兵使,貪婪縱咨,罔有紀極,不可復授字牧之任,重肆賊虐之政,請命罷職。答曰,不允。閔震益,如欲劾,則再昨論劾,可也。昨日論劾,亦可也。何必等待辭朝之日,作此已甚之擧乎?此人,有難忘之忠,更爲試可,勿須煩瀆。
上在昌慶宮。停常參·經筵。
自午時至酉時,日暈。夜一更二更,月暈。
再次祈雨祭,爲之。內下日記
□傳罪人田腴·張應仁·崔應鳳·裵尙曾·安必勉·辛淑·許橚·安忠老·尹珵·車挺元·李崇元·南斗一·柳東秀·李敏求等,竝放送,義禁府傳敎。禁府謄錄
李元鎭,以義禁府言啓曰,本府堂上,就于大臣開坐,定配時囚罪人等,罪名一一稟定,別單,書啓之意,敢啓。傳曰,知道。
又以刑曹言啓曰,臣等,以審理事,就議於大臣,撮罪籍中可恕者,全家定配,及時方京囚罪人,分秩別單,書啓,恭竢睿裁。傳曰,知道。
傳于李元鎭曰,譯官李馨長,時在義州,而馬牌單字中,何以書之耶?
蔡裕後,以兵曹言啓曰,傳敎矣。李馨長,雖在義州,而旣是應爲赴京之人,使行下去,則不爲入把,而必有馬牌然後,可以入把於回還之日,故依掌務譯官手本,循例,入啓矣,敢啓。傳曰,此事似有奸僞,察處,可也。
司諫閔光勳,正言吳挺緯啓曰,王者私獄,旣非美事,況此之鞫,是何等擧,而每以憑問後,移送爲敎,何可等待遷延,以緩莫重之獄乎?請勿留難,亟下王府,嚴加鞫問,以正邦刑。答曰,不允。
掌令權坽·申恦啓曰,內司罪人,請命亟下王府,嚴加鞫問,以正邦刑,長湍府使閔震益,請命罷職。答曰,已諭。以上燼餘
堤川流京幼學延萬甲上疏。答曰,省疏省悉。深用嘉尙,疏辭當留念而採擇焉。內下記草
上在昌慶宮。停常參·經筵。
三次祈雨祭,爲之。內下日記
藥房都提調金自點,副提調韓必遠啓曰,近日伏未審,玉候調攝,何如?旱氣太甚,晝風夜冷,日候不調,閭閻之間,多有感傷,此時症候,比前加減,何如?臣等不勝區區,伏慮之至,敢來問安。答曰,與前一樣。藥房日記
義禁府啓曰,今此審理,一黜李植·李景曾,及時囚朴盡忠·朴善忠,各書別單以入,而踏啓字以下,則政院,自前例,爲捧承傳,分付本府,而今番則政院,時無捧承傳之事,何以爲之?敢稟。傳曰,依付標施行。
又啓曰,審理時囚罪人,朴盡忠·朴善忠等,書啓單子,踏啓字而下,非但囚放命下,不敢暫時留滯。且凡啓辭,踏啓字而下,則與允下,有一體捧行之規,故本府門外出送更稟矣。兩人竝爲還囚之意,敢啓。傳曰,朴盡忠審理單子,入之。傳曰,單子中,亦無放字,而如是放釋,事甚無據也。以上禁府謄錄
上在昌慶宮。停常參·經筵。
義州府尹書目,勅行本月十二日,還越江事。內下日記
刑曹正郞朴嶺上疏。答曰,省疏具悉。深嘉爾誠,所陳之事,予當體念焉。內下記草
上在昌慶宮。停常參·經筵。
內兵曹,推鞫爲之。內下日記
政院啓曰,內獄罪人,移義禁府事,命下矣,推鞫處所,何處爲之乎?敢稟。傳曰,闕內爲之。
義禁府啓曰,今此推鞫罪人拿來,而假都事五員,令該曹差出。傳曰,允。以上禁府謄錄
兵曹啓目,前判書趙絅,上疏云云,近來民間弊瘼,不一其端,而隣族被侵之害,最爲痼弊,議者言之久矣。第緣軍案懸頉,亦難容易,故尙無大段變通是白如乎,今者大臣·重臣·諫官疏箚中,皆以必革此弊爲言,誠不可一向因循是白去乎,大槪,丁卯年籍之後,歲月已久,物故老除外,逃散尤多,至於兩西,則丙申年通融作戶後,尙不改案,故年過百歲之人,名編行伍,此則尤宜有所釐正。頃因黃海監司鄭維城狀啓,始有兩西改案之擧,而宣諭時,只許癸亥以上蕩滌,丁卯丙子兩亂,被擄人中,年滿七十六歲,及物故者七十五歲以上人,除名新案,而其餘,則雖久遠逃亡,未蒙蕩滌者,其時本曹,蓋以軍案重事,不可輕易頉下,有此參酌定奪是白去乎,凡軍士,老除者則自己望定,物故者則自本官代定,乃是規例,而未及本定之前,老除者,猶應其役,物故者,侵諸一族,此亦固已冤悶,而至於流亡之人,則年限之過雖久,終無蒙頉之期。此所以隣族之弊日滋,不可膠守常規是白置。諸色軍中,久遠逃亡及兩亂被擄,年過六十一歲者,令各道一一査覈,從實啓聞後,曹上軍案付標,其代則令本官,搜出閑丁,漸次充補爲白乎旀,物故人乙良,其年內,卽爲啓聞,這這代定,俾無侵徵一族之弊,而三年內,未及充定,則從其名數多少,守令論罪,以爲警惕擧行之地爲白齊。海防疎虞,乃是今日莫大之憂,釜·萊添防之說,實有意見是白乎矣,其間利害,亦難遽度,依備局啓辭,本道監司及統制使處,移文,待其商確啓聞,更爲稟處,何如?啓依允。逃故軍士,漸次代定之事,關係甚重,曾前亦有如此之例爲乎喩,相考定奪。以上兵曹謄錄
府啓。答曰,司內罪人,出付王府事,依啓。閔震益事,不允。
右議政南以雄箚子。答曰,省箚具悉。卿其勿爲待罪,安心調理。內下記草
上在昌慶宮。停常參·經筵。
推鞫爲之。
逆姜母,所在處,文書搜探以來。
夜二更,月出時,月色赤。內下日記
兵曹啓目粘連,啓下是白有亦,大臣箚子中,逃故族隣之弊,已於前刑曹判書趙絅,上疏回啓,備盡陳達爲白有置,依前啓辭,施行,何如?啓依允。
兵曹啓目,諫臣陳箚,力言逃故蕩滌之擧是白在果,此一款,已於前刑曹判書趙絅,上疏回啓,備盡陳達爲白有置,依前啓辭,施行,何如?啓依允。以上兵曹謄錄
推鞫廳啓辭。答曰,依啓。春一,迷劣之兒云,勿爲刑訊。
推鞫廳啓辭。答曰,內官中,同謀者,嚴問以啓。
傳曰,姜碩期子,姑令本官嚴囚。
推鞫廳啓辭,從禮事。答曰,使之各別救療。
又啓辭。答曰,依啓。禮化,上年承服者也。
又啓辭。答曰,依啓。唜生,孕胎滿朔云,刑訊,似爲不可也。
又啓辭。答曰,乙酉年,禮香輩,杖斃之後,秋冬例患之症,亦不復發,故意以爲,咀呪停止,上年不問於辛生矣。且此人,近日堀得兇物,不可勝數,其功不下於告變者也。
又啓辭。答曰,依啓。從一兄及其婢莫今,亦爲拿問。
又啓辭。答曰,依啓。春伊,承服招辭,似爲未詳,更爲刑訊。且唜香,當爲面質,姑勿處斷。
府·院啓,辛生出給鞫事。答曰,予意,已諭于鞫廳矣。
推鞫廳啓辭。答曰,姑停刑推,莫今,與唜香面質。
又啓辭。答曰,雜像造給甕匠,亦爲推問。
又啓辭。答曰,竝壓膝。內下記草
上在昌慶宮。停常參·經筵。
酉時,日暈。內下日記
上在昌慶宮。停常參·經筵。
夜五更,月暈。
傳鞫廳罪人,良女從女,年二十七,凡闕內通書往來相議,而出來則夫人及諸子,會見問安文書爲白遣,東古里所裹之物乙,夫人果爲一入送爲㢱,諸子內書會見時,姜文星·文明·文斗·文璧,皆爲會見爲乎旀,白袱紅袱裹封某物,而以稱兒衣,或稱匹段,其形或長或廣是旀,東古里段,或大或小,而稱以自闕內,銀子入盛往來云。且闕內送書送物,則矣身之類乙,點送於斜廊房,故雖不得詳知,而或窺見而知之爲乎旀,闕內所送之物乙,夫人親給於服前婢連生·允生,則連生等,傳給於各賜婢,而傳納內是旀,東古里大小,則或如沙鉢,或稍大於鉢者,首末多少,則可一升許,袱裹衣之物,則似是骨形,而長未滿一尺,其骨來處,則奴赤卜貿來,婢允生受而入納爲旀,以骨作末事段,允生·連生爲之爲旀,東古里則累次往來,而骨末入送乙,矣身只見一番是旀,人骨入送乙,矣身亦爲一番是旀,赤卜則頃往歙谷,而往德山姜文明一家所居處是旀,咀呪妙理,非矣身所敎,逆姜乳母之所爲,而所謂乳母,則常時不稱其名,故不知其名,而逆姜死後,往長湍渠之農所云,其地名則不紀是白置,咀呪逆謀,同參的只罪。以上義禁謄錄
推鞫廳啓辭。答曰,姜家所送凶物,齎來之人問啓。
又啓辭。答曰,此是腹心之婢,明日加刑窮問。
又啓辭。答曰,者斤春所不知者,似是其名,而啓辭如此,不察,甚矣。內下記草
上在昌慶宮。停常參·經筵。
卯時辰時,日暈。巳時,日暈。白氣一道如氣,起自北方,直指南方,長竟天,廣尺許,漸移東方,良久乃滅。未申時,日暈。
藥房都提調金自點,副提調韓必遠啓曰,伏未審玉候,調攝,何如?而諸症比前,加減如何?晝風夜冷,日候不調,伏慮之中,鞫逆方急,累日未得稟候,臣等不勝憂悶之至,敢來問安。答曰,與前一樣。藥房日記
軍器寺啓曰,精抄軍所給環刀,一百三十柄打造次,外方諸色匠人,上來始役,而去朔則自兵曹,各給朔布一疋矣。今朔則當初啓辭時,未及擧論之故,不爲連給,渠等呼訴不已。且武庫重地,軍兵所佩環刀,無一柄留在,今此環刀畢造後,仍爲打造,以備不時之用,宜當。令兵曹,依前朔布題給之意,敢啓。傳曰,依啓。以上兵曹謄錄
昇平府院君金瑬上疏。答曰,省疏具悉。凶穢之物,幾盡堀去,卿其勿爲過慮,亦勿待罪,安心察鞫。
府·院啓。答曰,勿爲强煩移御事。他闕亦皆不潔,移御無益矣。
漢豐君崔應一上疏。答曰,省疏具悉,深用嘉尙。所陳之事,予當體念,而採施焉。內下記草
上在昌慶宮。停常參·經筵。
午未時,日暈。夜初昏,赤雲一道如氣,起自乾方,直指艮方,良久乃滅。
兵曹啓目,粘連判下云云,凡軍士在逃者,年滿雖久,不許老除,乃是流來舊規,其意有在是白如乎,目今喪亂之餘,飢饉癘疫,又從而荐臻,民事之憂,已到十分地頭,不可無別樣保恤之政,此大臣以下疏箚中,皆以隣族被侵之害,爲必可革之弊是白在果,該曹非不念軍案之不可輕易處置,而若不大段變通,則終無實效,故敢請逃亡被擄人,年限已過者,許令査覈付標者,蓋以限滿之人,雖是現存,亦當許除,與其太拘舊規,徒守虛簿,重貽隣族之弊,毋寧許其頉下,充定其代是白乎矣,但念舊頉之數旣多,則亦難一時代定,故請令各官,漸次充補爲白乎旀,至於物故人段,自有逐年歲抄之法,而近來外方,或不能趁卽擧行,唯以侵徵隣族,苟度時日,故以其年內,這這代定,過三年則論罪警惕之意,爲請爲白有如乎。伏承下敎,聖慮所及,實非偶然是白在果,此事旣出於救時不得已之擧,則固無可據前例是白乎矣,軍案懸頉之際,若或延過歲月,久不代定,則軍政疎虞,實爲可慮是白置。物故則依法例,逐年歲抄,逃亡被擄,年限已過者,則令各官,從實査出,或搜得閑丁,或令其一族望呈,充定其代,啓聞後,都案頉下,而蒙頉人,未代定前,闕布竝許蠲免,則軍額無欠縮之患,而隣族之害,亦有少紓之路是白置,將此事意,行會各道,使之着實擧行,何如?啓。傳曰,逃·老許除,非大軍籍,則不敢輕議其意也。今者率爾許除之後,軍額大縮,而守令趁未充補,則勢難成形,軍案中,年過未除者考出後,處之。
兵曹啓曰,趙絅上疏回啓粘目云云事,傳敎矣。軍案重事,不敢輕議之意,臣等亦非不知,而第念久遠逃亡,年限已過之人,則徒存虛簿,少無取益。設或現出,自是應除之人,今若特許老除,充補其代,則隣族得免侵徵之弊,軍案亦有整頓之望,故前後回啓,敢有陳請矣。聖敎如此,所當査出軍案,稟旨以處,而臣等更加參商,則都案只錄年歲,本無逃亡懸頉之事,其勢無憑可考,且査出之後,應頉之數甚多,則趁未充補之患,誠如聖慮所及,今若令各官,査出應頉之人,而隨便代定後,始許頉下,則軍案不縮,而亦可少紓隣族之弊,故就前回啓中,付標以入,依此擧行,何如?傳曰,知道。旣曰未代定前,竝蠲減闕布,則其事,與軍案懸頉,無異矣。
又啓曰,傳敎矣,前日啓辭中,所謂闕布蠲免,乃是蒙頉人,未代定前,如有未收番布,則特爲蠲減,俾無代定人被侵之意,而措語未瑩,致勤聖敎,前啓目中,付標以入之意,敢啓。傳曰,知道。以上兵曹謄錄
有政。吏批,以申弘望爲禮曹佐郞,梁曼容爲應敎,睦兼善爲京畿䆃事,鄭昌胄爲司䆃正,李厚源爲兵曹參判,金迬爲分兵曹佐郞,趙璋爲泰川縣監,朴玄成爲昌城府使,金寅爲迎曙察訪,柳時定爲平壤庶尹,金光煜爲兼同知義禁,金應祖爲副校理,趙絅爲內醫提調。吏批政事
大臣啓辭。答曰,設有遺漏之物,必愈於遍滿之時,卿等勿爲過慮。
院啓。答曰,勿爲煩瀆。
府啓。答曰,勿爲强煩。
弘文館箚子,移御事。答曰,予意,已諭于兩司矣。
推鞫廳啓辭。答曰,所供的實與否,査問處置。內下記草
上在昌慶宮。停常參·經筵。
午未時,日暈。
推鞫爲之。內下日記
義禁府啓曰,推鞫拿來罪人緊急,依前例,假都事四五員,令該曹差出,何如?傳曰,允。禁府謄錄
傳曰,貞愼翁主,其子徐貞履任所,欲爲往來云。依王子例給馬,令內醫,齎藥隨往。
政丞啓辭。答曰,仁慶宮,自前亦爲不潔矣。
合啓,移御事。答曰,已諭毋煩。
府·院啓。答曰,如是堅執,似爲過當。亟停,勿煩。
傳曰,史官一員待命,騎馬三匹立之,義禁府夜摘奸。內下記草
上在昌慶宮。停常參·經筵。
推鞫,仍爲之。
以移御事,合司啓辭。內下日記
義禁府啓曰,罪人禮玉,旣已承服正刑,依律文緣坐,籍沒家産,破家瀦澤,罷其守令,降其邑號等事,捧承傳擧行,何如?傳曰,依啓。
又啓曰,罪人唜德,旣已承服,依律文緣坐,籍沒家産,破家瀦澤,罷其守令,降其邑號等事,捧承傳,何如?傳曰,依啓。以上禁府謄錄
合啓。答曰,再三刮去,則自當淨潔。卿等勿爲過慮。
府·院啓。答曰,依啓。辛生事,已諭。
推鞫廳啓辭。答曰,依啓。愛伊,停刑仍囚。
又啓辭。答曰,三處守令,蔑法循私之狀,極爲駭愕,竝令該府拿推。內下記草
上在昌慶宮。停常參·經筵。
昧爽,白雲一道如氣,起自坤方,直指東方,長竟天,廣尺許,移時乃滅。卯時,有霧。自辰時至酉時,日暈。
義禁府啓曰,罪人玉男,旣已承服正刑,依律文緣坐,妻子爲奴,籍沒家産,破家瀦澤,降其邑號,罷其守令等事,捧承傳,何如?傳曰,依啓。禁府謄錄
左議政李景奭上疏。答曰,省疏具悉。卿其勿辭,安心察鞫。
咸鏡監司尹履之上疏。答曰,省疏具悉卿懇。卿其勿爲固辭,調理察職。
院啓。答曰,姜碩期,終始淸謹,故予甚嘉之,其妻孥之罪,不忍加於旣死之後也。辛生事,已諭。朴玄成,遞差。
府啓。答曰,姜碩期始終淸謹,予甚嘉之。其妻孥之罪,不忍加於旣死之後也。給馬事,厥弊不重,且非久留之計,勿爲煩論。辛生事,已諭。
合啓。答曰,予意已諭,毋庸强煩。內下記草
上在昌慶宮。停常參·經筵。
楮子島各處,五次祈雨祭,爲之。
推鞫爲之。
移御事,大臣以下,二品以上,賓廳啓辭。內下日記
備邊司啓曰,工曹啓辭,本曹,非如戶兵曹之例,凡百所用,專靠於匠人價布,號牌之前,則各道匠人,皆屬於本曹,而罷牌之後,定給匠人,數甚零星,故完豐府院君臣李曙,爲本曹判書時,摠戎廳米三百石,至於貸用。厥後陵城府院君臣具宏,爲判書時,啓請兵曹餘丁匠人二百名,移屬本曹,以爲收布補用之地,而各官匠人,逃故逐年相續,不得繼用。兵曹判書臣李時白,爲本曹判書時,又爲啓請餘丁匠人一千五百名,前後啓請定給匠人,通共四千二百四十二名矣。去壬午年,備邊司啓辭,工曹繕工監匠人之過數者,至於四千八百二十七名,而皆是軍籍時,加定之事,意有所在,而其數過多,用之有餘。令其各司收捧,依餘丁例,會報本司,以補軍需事,啓下之後,壬午年北道入送價布十同,癸未年歲幣扶助價布十同,甲申年義州雇馬價布十同,及北京運米時,沙格軍資裝價布二十同,乙酉年銀子二百兩,移送戶曹。大槪,本曹前後定給匠人,雖曰四千二百四十二名,而其中,水鐵匠六百名,則以水鐵上納,以補國用,收布上納匠人三千六百四十二名,而逐年逃故,多至五百餘名,收布之數,漸至減縮,以一年所捧之木,計一年應用之數,常患不足,十分節用,留儲價布,僅六十同零,因備邊司啓辭,五十同又爲移用,餘儲只十同餘疋。前頭逐朔進上筆價,及各衙門元進排筆墨價,諸色匠人工役價,曹中使喚六人雇立價,各處所用陶器雜物價,萬無辦出之路。此外亦有不時之需,如有督納丁亥條價布,則各道所納,例在秋成之後,其間所用,繼無所出,極爲悶慮。兵曹餘丁匠人價布,量宜,移給本曹,則庶有繼用之地。曾在亂前,曹儲乏絶之時,亦有餘丁木啓請移用,而乙酉年運米時,全南道,本曹應上納匠人價布,船價用下,以兵曹步木還送,以繼本曹之用。請令廟堂,參酌事勢,量宜稟處之意,敢啓。傳曰,依啓事,傳敎矣。本曹匠人價布,留儲之數,頗似有裕,故除出五十同,移用於發賣之價,而觀此啓辭,則逃故居多,所餘只十餘同。丁亥條價布收捧,亦在秋成之後,而其間各處繼用,誠爲可慮云。餘丁木十五同,移送,以爲秋前補用之地,何如?答曰,依啓。
備邊司啓曰,濟州牧使,例爲面看交代,而前牧使柳廷益,今有拿命,新牧使金汝水,時在靈巖地,上來辭朝之間,日子稽延,除朝辭,卽與柳廷益拿來書吏,一時入往赴任事,令該曹知委,何如?答曰,允。
又啓曰,胡種玉京潛商事,咨文已爲撰出,令兵曹別定禁軍,撥上下送,俾及於謝恩使未渡江之前,何如?答曰,允。以上備局謄錄
傳曰,內獄罪人從生等,移義禁府事,言于禁府。禁府謄錄
禮曹草記,翁主駙馬看擇事。答曰,依啓。自九歲,至十三歲定限。
二品以上,賓廳啓辭。答曰,空闕閭家,皆未便當。卿等之慮,今雖如此,勢難勉副焉。
合啓。答曰,勿煩。
玉堂箚子。答曰,省箚具悉。空闕閭家,皆未合當,今日之請,勢難勉副矣。內下記草
上在昌慶宮。停常參·經筵。
藥房都提調金自點,提調趙絅,副提調韓必遠啓曰,近來亢旱,晝風夜寒,伏未審此時,玉候調攝,何如?而諸症加減,比前如何?闕內凶變,穢氣尙多,臣等不勝憂惶悶慮之至,敢來問安。答曰,與前一樣。
藥房,中宮殿問安。答曰,一樣。以上藥房日記
政丞·二品以上啓辭。答曰,予意已諭,毋庸强煩。
院啓。答曰,姜碩期追奪事,依啓。辛生事,不允。
府啓。答曰,姜碩期追奪及貞愼翁主給馬還收事,依啓。李敏求等,厥罪雖重,定配旣久,因災異放釋,似無不可也。李元老推考。辛生事,不允。
合啓。答曰,勿爲堅執。內下記草
上在昌慶宮。停常參·經筵。
申酉時,日暈。
備邊司啓曰,以本司開市時,農牛抑買欠價定奪事,狀啓粘目,傳曰,咸鏡道,有發賣牛價添給之規乎事,傳敎矣。今番開市時,許多發賣牛隻,皆爲責出於平安道,而抑買太甚,民怨不貲。監司狀啓中,力請欠價添補之事,故以管餉所儲物貨,參酌添給之意陳稟,而咸鏡道,則牛價不至抑勒之甚,而無添給之事矣,敢啓。答曰,知道。以上備局謄錄
有政。吏批,柳椐爲正言,池學海爲珍島郡守,吳聖蒙爲校書正字,引儀孫義一,別提李天耉相換,沈棇爲忠勳都事,李東顯爲昌城府使,鄭昌詩爲高靈縣監,禮吉爲桂陽令,高弘建爲瀛原君,睦性善爲承旨,沈之漢爲司僕正,南翧爲驪州牧使,金善英爲兼春秋,金善英爲禮曹正郞,李䅘爲右承旨。吏批政事
二品以上啓辭。答曰,不可之處,如是强請,今日之事,似未着實矣。
合啓。答曰,不可之處,如是强請,今日之事,似未着實矣。
府啓。答曰,已諭。李元老旣已推考,勿爲煩論。
院啓。答曰,臺諫處置事,依啓。辛生事,不允。
二品以上,再啓。答曰,勿煩。
府再啓。答曰,勿爲煩瀆。
傳曰,李慶徽,罪犯非細,其事亦未結末,而詮曹,略不顧忌,擬於淸望,事極駭異。當該堂上郞廳,從重推考。內下記草
上在昌慶宮。停常參·經筵。
自辰時至申時,日暈。內下日記
推鞫廳啓辭。答曰,姑停刑推。唜正,與從禮面質。
合啓。答曰,勿爲堅執。
府啓。答曰,不允。出仕事,依啓。
二品以上,賓廳啓辭,昌德宮造成移御事。答曰,啓辭似爲便當,而旱災若此,今年移搆,不可矣。
合司再啓。答曰,予意,已諭于大臣矣。
賓廳再啓。答曰,予意已諭,勿爲强煩。
玉堂箚子。答曰,省箚具悉。予意,已諭于大臣矣。內下記草
上在昌慶宮。停常參·經筵。
推鞫爲之。內下日記郞廳張澍校正。日記廳郞廳趙景觀書。
上在昌慶宮。停常參·經筵。
自辰時至酉時,日暈。內下日記
傳曰,史官二員待命,騎馬六匹立之,祈雨處晝摘奸。
大臣,率百官啓辭。答曰,闕內堂廡中一處,似乾淨,欲爲移御,以副卿等請矣。
大臣,率百官再啓。答曰,旱災孔慘,未雨前,決不可始役矣。
玉堂箚子。答曰,勿煩。
推鞫廳啓辭。答曰,壓膝。春伊,與從禮面質。內下記草
上在昌慶宮。停常參·經筵。
自卯時至辰時,日暈左珥。
江原監司柳恒狀啓。答曰,卿其勿辭,安心察職事,回諭。
府啓。答曰,依啓。柳椐罷職。李敏求等事及辛生事,不允。
內醫院草記,靑大竹改封進事。答曰,依啓。封進守令,姑先推考。內下記草
上在昌慶宮。停常參·經筵。
自巳時至申時,日暈。
藥房都提調金自點,提調趙絅,副提調韓必遠啓曰,晝熱夜冷,氣候不調,近來尤甚,伏未審此時,玉候調攝,何如?諸症加減,比前亦何如?況今非大內淨潔之時,臣等不勝憂悶煎慮之至,敢來問安。答曰,與前無異。藥房日記
備邊司啓曰,彼之興兵與否,不在於此倭去留,臣等亦非不知,而前日島主所送之倭,亦有上京之例,今此平·恕兩倭,不送書契,固請上京,其情可惡,然而終始落莫,致令徑還,則殊非待遠人之道,而受辱亦多,區區臣等之意,渠雖狡詐,唯當從容酬應,以盡在我之道,俾無後日執言之端。今承下敎,臣等不勝惶恐之至,而第有懷必達,人臣之義,玆敢冒昧申稟,伏候上裁。答曰,島差曾無上京,規例,防之有據,彼若徑還,則在我之道,無可奈何,此亦非薄待也。大抵此事,關緊甚重,予之堅執,非好勝也,亦非樂爲自用也。以上備局謄錄
政院啓曰,罪人入來,今當推鞫,而兩司多官,避嫌退待,處置間不得爲之之意,敢啓。傳曰,知道。禁府謄錄
司諫閔光勳,避嫌啓辭。答曰,欲殺辛生者,必是爲姜復仇之徒,爾其勿爲邪論所動。
左議政李景奭箚子。答曰,省疏具悉卿意。卿其安心,勿爲待罪。內下記草
上在昌慶宮。停常參·經筵。
自巳時至申時,日暈。
玉堂箚子,臺諫處置事。答曰,依啓。
府啓。答曰,勿煩。內下記草
上在昌慶宮。停常參·經筵。
傳曰,闕內負土軍,以上番軍使喚云,必以爲苦,且役必不久,費亦不多,負土軍,使之雇立。紫門監役爲上下事,大內咀呪處修次知中,使羅業分付內,修治役軍六十名,各十日價布,上下爲有乎矣,十日內,未及畢役,故加十日價布,仍爲上下事,牒報,兵曹亦分付爲有等以,相考上下爲乎旀,工匠等價布,亦爲磨鍊上下事。
兵曹啓曰,傳敎矣,大內修理役軍,前因紫門監役官文報,六十名則限十日雇立,四十名則以上番軍士定送矣。今者紫門,加請十日雇立,方爲題給,而上番軍代四十名,亦依上敎,給價雇立之意,敢啓。傳曰,知道。以上兵曹謄錄
大司憲崔惠吉上疏。答曰,省疏具悉。卿其勿辭察職。
府啓,臺諫出仕事。答曰,依啓。內下記草
上在昌慶宮。停常參·經筵。
卯時,白雲一道,如匹布,起自艮方,直指坤方,長竟天,廣尺許,良久乃滅。酉時,日暈。
備邊司郞廳,以三公意啓曰,臣等遭此無前之旱災,不勝惶悶之至,陳箚待罪,仍達所懷矣。伏覩聖敎,憂勤惕念之意,出尋常萬萬,乃以京外冤獄,卿等詳審以啓,俾無冤枉爲敎,瞻聆所及,孰不感動?京外罪囚,方令禁府·刑曹,趁卽考出,以爲啓稟之至,而此外各道監司,徒流罪人,自斷之類,及列邑桎梏之徒,必多冤鬱久滯之歎,竝爲疏釋處決後,啓聞之意,令該曹,另爲行會,宜當。且汰冗省費,荒政之所當先者,而不急之官,減之又減,載諸朝籍者,似無更減之員,至於冗費,合有節省之擧,令攸司,稟處,何如?答曰,允。以上備局謄錄
義禁府啓曰,逆賊從禮,旣已承服,正刑,依律文緣坐,破家瀦澤,籍沒家産,罷其守令,降其邑號等事,捧承傳施行,何如?傳曰,依啓。
答三公箚曰,觀卿等上箚,憂懼益甚,罔知攸濟也。今此災變,良由寡昧,不合天心之致,卿等益加啓沃,勿爲待罪。且多官引接,例爲無實,京外冤獄,卿等詳審以啓,俾無冤枉。以上禁府謄錄
推鞫廳啓辭,逆姜依律處置事。答曰,旣已賜死,不必依律。
傳曰,史官一員待命,騎馬三匹立之,慕華館童子祈雨處,摘奸。
大司諫韓興一上疏。答曰,省疏具悉。卿其勿辭察職。內下記草
上在昌慶宮。停常參·經筵。
自巳時至辰時,日有挾暈兩珥。自未時至酉時,日暈。夜一更,月暈。
藥房都提調金自點,提調趙絅,副提調韓必遠啓曰,旱氣太甚,凄風日吹,伏未審此時,玉候調攝,何如?逆姜埋兇,遍滿大內,雖以掘去,未必盡除,陰邪之氣,無處不聚,乾淨之處,何可必期?未知移御之所,果得淨潔耶?移搆之擧,不容少緩,而仰體聖上憂旱之至意,今日明日,以至于今,邪祟之動,急於水火,臣等憂惶罔極之情,寧有旣哉?連因鞫獄,久闕問安,伏切煎悶,及聞下醫官之敎,復有泄瀉·耳鳴·腹中不平之候,臣等不勝驚遑悶慮之至,敢來問安,竝稟議藥。答曰,耳鳴到今不止,泄瀉等症,進丸藥,則例爲復發,更議他藥,宜當。
藥房再啓曰,下敎諸症,雖是前日所患之候,而近來,久不審玉候,脈度必診候,然後可以議藥,敢此仰稟。答曰,明朝診察。以上藥房日記
備邊司啓曰,年前走回人,囚繫各邑者,待其族屬等來推,使之率去事,啓稟行會矣。卽接平安監司牒報,則昌城府所囚,溫陽居私奴余文·金伊,德川郡所囚,京居女禮生·玉禮,奴金伊·應世·訓伊,江華居女玉生,寧邊府所囚,瑞山居朴燁,江界府所囚,瑞山居奴界哲等,則經年繫獄,終無族屬推尋者,當此審理之日,久滯獄中,亦涉冤抑云。此人等萬死生還,其情可矜,而至今拘禁者,慮或自彼有督刷之擧,而尙爾寥寥,此無提起之端,且當審理,合在疏釋之中,以此意,平安監司處,行移,何如?答曰,依啓。以上備局謄錄
義禁府啓曰,以推鞫廳啓辭,逆姜次第應行節目,令有司依律處置事,命下矣,依律文,緣坐籍沒,破家瀦澤,破其守令,降其邑號等事,捧承傳擧行,何如?傳曰,依啓。
又啓曰,承服逆賊緣坐,法應爲奴者,令掌隷院,一一通査,依律文處置事,捧承傳施行,何如?傳曰,依啓。
備邊司啓曰,臣等遭此無前之旱災,不勝惶悶之至,陳箚待罪,仍達所懷矣,伏覩聖敎,憂勤惕慮之意,出於尋常萬萬,乃以京外冤獄,卿等詳審以啓,俾無冤枉爲敎,瞻聆所及,孰不感動?京外罪囚,方令禁府·刑曹,趁卽考出,以爲啓稟之地,而此外各道監司,徒流罪人,自斷之類,及列邑桎梏之徒,必多冤鬱久滯之嘆,竝爲疏釋處決後,啓聞之意,令該曹,另爲行會,宜當。且汰冗省費,荒政之所當先者,而不急之官,減之又減,載在朝籍者,似無更減之員,至於冗費合有節省之擧,令攸司稟處,何如?傳曰,允。
舍人,以三公意啓曰,臣等於昨日,伏承聖批,有京外冤獄,卿等詳審以啓,俾無冤枉之敎,臣等感激周復之餘,所當與有司諸臣,共爲詳審以啓,而第念今此旱災,皆以爲近古所無,萬口嗷嗷,有朝夕塡壑之憂,一番審理之後,復有議獄之命,此非尋常伸理之比,不有別樣曠蕩之典,其何望感應之庶幾乎?推此而規規,於前日之常例,則局於文綱,而未蒙厚宥者,必多矣,是則雖有審理之命,而無審理之實矣。竊伏唯念,以罪名觀之,則無非重罪,難以輕議,以寬曲言之,則雜犯·死罪,咸宥於大霈之時,以此論之,決配之類,以脫死律,則當此變異之慘,合有疏釋之擧。且獄囚與竄謫之中,罪目雖重,亦豈無可恕之情乎?斟酌低昂,非在下者所當擅便,除逆賊緣坐者,身犯惡逆,減死定配者,殺人者外,京獄時囚,及外方各項定配以下,竝令禁府·刑曹,無遺分秩,書啓,恭竢睿裁之意,敢啓。答曰,知道。許多罪人中,某某冤枉,未能詳知,卿等依前例,從公論,書啓,別單還下。以上禁府謄錄
司憲府箚子。答曰,省箚具悉。箚陳之事,無非嘉言至論,予當惕念而採施焉。
傳曰,在獄罪人,竝爲議啓。內下記草
上在昌慶宮。停常參·經筵。
辰時巳時未時,日暈。夜五更,有霧氣。
藥房都提調金自點,提調趙絅,副提調韓必遠啓曰,夜間伏未審,玉候調攝,何如?泄瀉等症,比昨日亦何如?臣等不勝區區伏慮之至,敢來問安。答曰,與昨一樣。泄瀉之症,已爲差愈。
入診後,藥房啓曰,臣等退與崔得龍·朴頵·趙徵奎,及諸御醫等,詳細商議,則皆以爲,淸聰化痰丸,加白朮七錢,去元入生地黃,代生乾地黃酒洗,先進一劑,宜當云。依此劑入之意,敢啓。答曰,知道。以上藥房日記
政院啓曰,卽刻東萊府使閔應協狀啓來到,將爲入啓之際,注書隨廳使令,誤覆燈油,所見極麤,不敢仍爲入啓,傳書以入,油染使令治罪之意,敢啓。傳曰,知道。以上備局謄錄
義禁府啓曰,李得弼,以唜正之夫,同時囚禁,而其時,有令禁府逃匿之罪,照律施行之敎,故本府,以唜正結末後,照律之意,入啓,蒙允矣。今者唜正,已爲蒙放,得弼何以爲之?敢稟。傳曰,一體施行。
入診時,領議政金自點啓曰,禁府囚人金以調獄事,久爲不決,金以調隱匿之事,不能知其虛實,而以獄體見之,則似或有可恕之道。上曰,罪在綱常者,不可原也。辭連之人,赦之,可也。領議政啓曰,後若有閱實之事,則事干之人,今日放送,恐有逃走之患。上曰,其事眞實,而至今不決,則是失刑。若涉冤枉,則如此旱災之時,不可無寬恕之恩,雖不可全釋,宜用維輕之典。以上禁府謄錄
院啓。答曰,禮曹堂上推考事,依啓。郞廳亦爲推考。且李挺漢,似無罪犯,勿爲拿推。
推鞫廳啓辭。答曰,春伊仍囚,連生·春一定配,乭介等,放釋,如何?
右副承旨姜栢年上疏。答曰,省疏具悉。爾其勿辭,調理察職。內下記草
上在昌慶宮。停常參·經筵。
藥房提調趙絅,副提調韓必遠啓曰,旱餘微雨,暑氣蒸濕,伏未審夜來,聖候調攝,何如?臣等不勝仰慮之至,敢來問安。答曰,時無加減,勿爲問安。藥房日記
大臣啓辭內,欲消無前之災,須用曠蕩之典,而重罪疏釋,有難擅議,玆以睿裁之意,敢爲啓稟矣,伏承聖批,乃令臣等,依前例從公論,書啓,許多罪人實狀,臣等亦無以一一詳知,而罪目雖重,情有可恕者,及元非死罪,而已經定配者,竝與禁府·刑曹堂上諸臣相議,就原單中,付標以入,伏惟裁處。傳曰,知道。
政院啓曰,以義禁府·刑曹審理單子,傳曰,付標,踏啓字施行事,命下矣,以放送,捧承傳乎?敢稟。傳曰,依啓。以上禁府謄錄
上在昌慶宮。停常參·經筵。
夜三更,月暈。
傳曰,自予忝位,二紀之間,旱暵之災,殆無虛歲,而今年益甚,哀哉,我孑遺,大命迫止也。靜省咎懲,罪實在予,憂遑交極,罔知攸措也。自今日避正殿,益加責躬思愆,其減膳禁酒等事,令該司另爲擧行,承旨代予草敎,廣求直言,以補不逮。內下記草
上在昌慶宮。停常參·經筵。
寅時,赤雲如氣,起自坤方,直指東方,長竟天,廣尺許,良久乃滅。自卯時至未時,日暈。
傳曰,史官二員待命,騎馬六匹立之,各處祈雨祭所內摘奸。內下記草
上在昌慶宮。停常參·經筵。
午時未時,日暈。
以備邊司接慰官東萊府使,聯名狀啓粘目,傳曰,一事不必重疊,此公事還下。備局謄錄
兵曹啓曰,今外方軍民,方有倒懸之急,前頭赤地之慘,又有不忍言者,不可無一分軫恤之政,故臣等,申明價布降品事目,而此事,實緣上司下人點退之弊,每致廢閣,合有一切禁斷之擧,玆以隨其現發,入啓治罪之意,陳請蒙允矣。今者政院下輩,朔布出給之後,本曹下人,躬自進排,待候三日,而終不肯受,至於退送。今番木品,比前雖減,若以六升三十五尺律之,則猶爲過好,而纔捧承傳,略不畏憚,操縱點退,一如前日,國綱如此,寧不寒心。若以上司體面尊重,任其所爲,則法令不行,終歸失信,外方之地,所關非細,決難置而不論,請依前啓辭,首倡下人,令法府摘發重治,以警他人。且朔料分給時,政府以下,諸上司下人,皆自來受,而獨於政院,必自本曹進排,如此謬例,不可不改,今後一依他上司例,施行,何如?傳曰,依啓。以上兵曹謄錄
兵曹判書李時白上疏。答曰,省疏具悉。疏陳之事,當與大臣議處焉。
禮曹判書趙絅上疏。答曰,省疏具悉卿懇。卿其勿辭,調理察職。
傳曰,史官二員待命,騎馬六匹立之。
副校理金應祖上疏。答曰,省疏具悉。爾其勿辭,調理察職。內下記草
上在昌慶宮。停常參·經筵。
自辰時至未時,日暈。夜一更二更至五更,月暈兩珥,白氣如虹,出自兩珥外,長各數尺許,互相明滅,白雲一道如匹布,起自西方月下,直指東方,長竟天,廣尺許,良久乃滅。
藥房都提調金自點,左副承旨李元鎭啓曰,旱災太甚,晝暖夜寒,此時伏未審玉候,調攝,何如?而丸藥進御之後,諸症加減,比前,何如?闕中無乾淨之所,而仍御至此,宵旰憂災,恐傷於調養,臣等不勝煎慮竭悶之至,敢來問安。答曰,時無加減矣。藥房日記
傳曰,頃年大君赴京時,越江單子,入之。備局謄錄
傳曰,濟州等三邑定配罪人,令禁府,書啓。
以石鐵等定配單子,傳曰,三兒一處定配,使之相倚以生,內官別將,輪回定送,勿使外人交通,三邑定配罪人中,士大夫,移配他島。
以洪茂績等定配單子,傳曰,洪茂績他道定配。
以洪茂績改定配單子,傳曰,兩罪人,配所相換。
義禁府啓曰,濟州等官定配罪人,申得淵·洪茂績,移配他島事,傳敎矣。申得淵則圍籬罪人,故郞廳一員,當爲押去,洪茂績則書吏一人,當爲押去,而一路夫馬,多有貽弊之事,今以石鐵等押去郞廳,及南胤先移配書吏,仍令押送于各岐配所之意,敢啓。傳曰,知道。
以濟州等三邑定配罪人,書啓單子,傳曰,罪人年齒,懸錄以啓。
義禁府回啓曰,年齒以啓事,傳敎矣。自本府定配罪人,則年歲付標,而自外方卽送配所罪人,則本府無年歲載籍之事,不得懸錄以啓之意,敢啓。傳曰,逆賊緣坐人中,兩班子枝,移配。以上禁府謄錄
上在昌慶宮。停常參·經筵。
夜一二更,月暈。自三更至五更,月暈兩珥。
以謝恩使一行,越江別單,傳曰,前單子相考察推。備局日記
議大臣公事判付內,議得之事,皆有所見是在果,但厥父之怒叱,其妻之自斃,愼種之族,不爲顧見,亦甚可疑,此數款事,更爲察處。義禁府啓曰,傳敎矣,察處之意,問于大臣,則以爲許多文案,査考未易,且領議政金自點,左議政李景奭,皆差祈雨祭獻官,致齋之中,參考刑殺文書,似爲未安,祭罷後,更爲察啓云,敢啓。傳曰,知道。以上禁府謄錄
玉堂箚子。答曰,省箚具悉,深嘉爾等憂愛之誠。所陳之事,無非格言至論,予當惕念而採施焉。內下記草
上在昌慶宮。停常參·經筵。
卯時辰時,日暈左珥。未時申時,日暈。夜自二更至四更,月暈左珥。五更,月暈。
以石鐵等押去啓目,傳曰,驛馬給送,俾免顚仆之患。
以罪人權斗興等移配單子,傳曰,益信子,何不移配乎?以平,何年謀逆者乎?自絶島移配,則所當絶島定配,而移配陸邑,事未妥當矣。以上禁府謄錄
有政。吏批,以李慶恒爲禮曹佐郞,申翊亮爲南原府使,黃寧爲彦陽縣監,李惟明爲典獄奉事,趙晉錫爲任實縣監,辛應望爲掌令,洪鐩爲京畿都事,柳昌辰爲咸鏡都事,徐忭爲安州判官,李昌漢爲尙瑞直長,田滉爲海南縣監,崔夢旭爲洪淸都事,南天漢爲承文著作,沈儒行爲承文正字,蔡之沇爲學錄,兪㯙爲承旨,柳淰爲執義,兪㯙爲都承旨。吏批政事
傳曰,史官一員待命,騎馬三匹立之,盲人祈雨處,摘奸。
參知丁彦璜上疏。答曰,省疏具悉,深嘉爾誠。所陳之事,予甚矜惻,而拘於國法,姑從有司之請矣。內下記草
上在昌慶宮。停常參·經筵。
夜一更,月出時色赤。五更,月暈。
義禁府啓曰,傳敎矣,丑伊,乃益信子,而益信,本是鎭安縣官奴也。昨者,伏承逆賊緣坐人中,兩班子枝,移配之敎,而丑伊,元非兩班子枝,故不爲移配。以平,則與其子權鐵堅,投書勅使,謀入瀋陽,癸未四月日定配矣,當初定配三邑之類,則今番移配時,所當改定於絶島,而兩南島邑,只是南海·珍島·巨濟等三處而已。此三邑前後定配者亦多,故不得已分配於沿海遠邑矣,今承聖敎,不勝惶恐。原單中,丑伊配所,及其他改定配之人,竝爲付標以入之意,敢啓。傳曰,知道。
以罪人權斗興等,定配單子,傳曰,昨日啓下禁府單子,入之。以上禁府謄錄
翊善宋時烈,贊善金集等上疏。答曰,省爾疏章,予心缺然。爾之學行,實合此任,宜勿控辭,速爲上來,以副至望。
傳曰,史官一員待命,春塘臺童子祈雨處,摘奸。
傳曰,旱災極慘,民將塡壑,慙懼俱極,憂心如焚也。其令該道朔膳停罷,三名日方物,亦勿封進。內下記草
上在昌慶宮。停常參·經筵。
卯時至酉時,日暈。
藥房都提調金自點,提調趙絅,副提調兪㯙啓曰,近來旱災,風日甚惡,此時,玉候調攝最難,臣等伏切悶慮,卽聞下醫官之敎,臣等不勝驚慮之至,敢來問安。且凡腫候,必及時治之,可免膿潰之患,卽爲入診,仍爲受針議藥之意,敢啓。答曰,知道。不至大段,勿以爲慮。
受鍼後,藥房問安。答曰,知道。以上藥房日記
上在昌慶宮。停常參·經筵。
卯時,日暈兩珥,暈上有冠,色內赤外靑。
藥房都提調金自點,提調趙絅,副提調兪㯙啓曰,夜來凄風,玉候調攝,亦何如?昨日受鍼之後,腫患加減,亦何如?而貼藥,時無顯效耶?臣等不勝煎憂悶慮之至,敢來問安。答曰,與昨一樣。以上藥房日記
院啓。答曰,依啓。李挺漢罷職。活人署官員推考。且告廟等事,再次煩瀆,勿爲,可也。
府啓。答曰,再告煩瀆,勿爲,可也。內下記草
上在昌慶宮。停常參·經筵。
藥房都提調金自點,提調趙絅,副提調兪㯙啓曰,夜間伏未審玉候,調攝,何如?昨日下醫官之敎,貼藥之後,近處如浮,卽今浮候加減,何如?亦有向膿之色乎?臣等不勝煎憂悶慮之至,敢來問安。答曰,頗似減歇,而時未向膿矣。以上藥房日記
前縣監洪柱一上疏。答曰,省疏具悉,深用嘉尙。疏辭,當體念而採施焉。
府院啓。答曰,已諭,勿煩。內下記草
上在昌慶宮。停常參·經筵。
藥房都提調金自點,提調趙絅,副提調兪㯙啓曰,夜來伏未審玉候調攝,何如?眼胞上浮勢,加減,何如?時無向膿之候耶?臣等不勝煎憂悶慮之至,敢來問安。答曰,日漸消減,勿爲問安。以上藥房日記
備邊司啓曰,司諫院啓辭,旱乾之慘,前古所無,自春徂夏,點雨不下,旣失兩麥,民無所賴,今雖得雨,無望西成,束手呼天,擧將塡壑,百爾思度,罔知攸措。況我殿下字惠之心,爲如何哉?朔膳方物,特命減除,以示自奉之薄,在聖上憂災恤民之道,可謂至矣,而其於徭役之損益,固不在於此,今欲便民,以均一分之惠,則有一於此,臣等區區所慮,請爲殿下覼縷焉。我國貢物成案,在於癸卯量田之後,其時纔經大亂,流逋未歸,海邑地偏,山郡路僻,人烟稍存,田野不荒,比諸沿路,結數頗優,故依此磨鍊矣。厥後大兵撤去,人民還集,山海郡邑,反爲空虛,平野沃土,耕種如舊,田結之數,彼此懸殊,而貢物之責,猶夫前日,輕重不均,困悴日甚,更張之擧,言之者多矣,任事之人,循常襲謬,莫之更改。今者不均之處,擧其甚者而言之,公淸道公州,乙酉之結數,八千三百餘結,而詳定貢木,因其裁省,時納實數四十同餘,洪州乙酉之結數,四千四百餘結,而詳定貢木,因其裁省,時納實數,三十一同,則兩官結數,四千與八千,大相不同,而出木之數,如是略同。以小邑言之,永春元結三百七十餘結,每結出木一疋,而詳定之木十二同,唐津元結,七百八十餘結,每結出米八斗,而詳定之木二十五同,則大邑偏歇,小邑偏重。全南道順天,則乃大邑也,而詳定之木,除永減·權減,時納實數三同十九疋,興陽乃小邑也。而詳定之木,除永減·權減,時納實數五同十六疋,則其不均之數,據此可以推知,然則變通之擧,誠不可少緩也。每因飢歲,減之又減,經費無餘,或有不時之役,則不得不更爲徵捧,煩擾之弊,難以毛擧,而矜恤之意,果安在哉?兩湖充貢之數,除其永減·權減者,通計一千八百五十六同三十疋,司宰監復舊價木七十四同一疋也。旱災此酷,荒政方急,湖西則更無可議,而湖南稍有秋成之望,此兩道推移均貢,則赤立之民,庶可小蘇,而元貢之數,亦無所縮。今若以湖西,每結出米一斗,而山郡則除詳定五斗,計捧一匹,沿海只以一斗收納,湖南則每結出米二斗,計其山郡沿海而收納,亦如湖南之例,輸京之後,或米或布分半,計給貢價,則各司主人,無失其利,湖西人民,亦將喜悅矣。大槪自前詳定之木,自有定數,而防納之弊,刁蹬之患,罔有紀極,沿海之邑,每結雖失一疋,而唯善治守令,猶能隨其豐凶,而低昂其價焉。至若拘於豪勢者,則例以豐年之價,準數徵捧,一疋之價,多至十二三斗,小不下七八斗,以此較之,一二斗收捧之計,實是民之所大願,而防納之弊,自可除矣。當此大無之日,民之所賦,視前頗減,則救荒之策,亦或一道,雖使永爲定式,固無所妨,若値有年,則隨時變通,未爲不可。請令廟堂,擇差有計慮識時務者一二人,特設一局,及時料理,預爲行會。答曰,貢物改定事,當與大臣議處事,傳敎矣。三南貢案之不均,一國公共之言,諫院所論,實出於救弊之至意,所當趁卽變通,而但外方利病,不先詢諸本道,輕易改作,則必多相礙難便之事,先令三道監司,通査各邑結役輕重,開錄都案上送,然後量度可否,稟旨處置,何如?答曰,今日事勢,似當靜吉,姑待年豐,勿爲擾民。以上備局謄錄
副校理金應祖上疏。答曰,省疏具悉,深嘉爾憂愛之誠。疏辭無非至論,予當惕念而採施焉。
府啓。答曰,勿煩。
院啓。答曰,勿煩。貢物改定事,當與大臣議處。
正言李上疏。答曰,省疏具悉,深用嘉尙。所陳之事,予當體念,爾其勿辭察職。內下記草
上在昌慶宮。停常參·經筵。
巳午時,日暈。
藥房都提調金自點,提調趙絅,副提調兪㯙啓曰,夜間風冷,玉候調攝,亦何如?眼胞上腫候,加減,何如?昨日,伏承勿爲問安之敎,而腫患尙未差復,方在貼藥之中,臣等退在未安,敢來問安。答曰,幾盡差愈,勿爲問安。以上藥房日記
府·院啓。答曰,不允。內下記草
上在昌慶宮。停常參·經筵。
備邊司啓曰,玉堂箚子,回啓淨寫之際,行路欠式,高低舛錯,又有誤書之字,而臣等未及致察,不勝惶恐。錯誤處改付標以入之意,敢啓。傳曰,知道。以上備局謄錄
有政。吏批,以趙珩爲檢詳,鄭維城·柳景緝爲承旨,郭聖龜爲掌令,金克和爲學正,卞時益爲掌令,鄭維城爲右承旨,姜栢年爲左副承旨,蔡裕後爲右副承旨,柳景緝爲同副承旨,安澈兼喬桐府使,趙贇爲輔德,孫必大爲寧越郡守,尹有吉爲盈德縣令,金尙重爲尙瑞副直長,成台耉爲原州牧使,鄭攸爲副校理,黃碩耉爲監察,嚴鼎耉爲獻納。吏批政事
府啓。答曰勿煩。下諭事依啓。內下記草
上在昌慶宮。停常參·經筵。
備邊司啓曰,旱災此極,無處不然,兩麥盡枯,百穀不苗,民方流散,擧將塡壑,前頭之事,誠極渴悶。自上,特減諸道朔膳與三名日方物,凡在瞻聆,孰不感激?大小節省之事,今方熟講,從當稟旨定奪,而其中月課軍器軍糧,水陸軍虛位充定等事,雖係軍政,亦多擾民之弊。依乙酉年例,自今年五月,限明年秋成,竝爲停止,宜當,令該曹,爲先知會諸道,何如?答曰,依啓。以上備局謄錄
上在昌慶宮。停常參·經筵。
藥房提調趙絅,左承旨姜栢年啓曰,當此旱災,晝夜異候,伏未審數日來,聖候調攝,若何?腫處已盡平復乎?臣等不勝區區仰慮之至,敢來問安。答曰,近患之症,已爲差愈矣。以上藥房日記
上在昌慶宮。停常參·經筵。
大臣啓曰,臣等金以調等獄事獻議後,因下問,復有所達矣。玆者,伏覩判付,竝爲分揀放釋事傳敎,固知聖意出於惟輕之典,而但念綱常之變,莫大之獄也。被陷者,多有可原之端,而得蒙放釋,則構陷者,竝被分揀,揆諸法例,恐不當然。況善後則無論愼種之有罪無罪,爲其孽子者,陷害其嫡母,自當有律,尤不可竝釋,令有司,考律,稟處,何如?答曰,依啓。
義禁府啓曰,昨因大臣收議,有竝爲分揀放釋之敎,故善後·金搢等,亦已放送矣。今以大臣啓辭,考律,稟處事,依啓矣,善後·金搢等,還囚之意,敢啓。傳曰,知道。以上禁府謄錄
禮曹判書趙絅上疏。答曰,省疏具悉。卿其勿辭,趁卽往來。內下記草
上在昌慶宮。停常參·經筵。
自卯時至未時,日暈。
義禁府啓曰,善後考律事,命下矣,善後罪犯,事係綱常,本府不得考律,依例三省推鞫之意,敢啓。傳曰,分輕重,定配,可也。以上禁府謄錄
前縣監張遠上疏。答曰,省疏具悉,深嘉爾爲國之誠。疏辭不無意見,當體念而施行焉。
院啓。答曰,禮玉之事,雖極兇慘,比於厥女,則輕重懸殊,更加詳察,勿爲瀆擾。
府啓。答曰,同監捉之官,旣已推考,觀其緘辭而處之,未晩也。
領議政金自點箚子。答曰,觀卿上箚,深用慮念,卿其勿爲謙讓,調理行公。內下記草
上在昌慶宮。停常參·經筵。
備邊司啓曰,旱魃之酷,愈往愈甚,西成之望已絶,流散之民相繼,中外遑遑,擧將塡于溝壑,凡百需用,更無繼辦之路,而田野抛荒,貢賦全廢,則前頭事勢,豈不寒心?救飢之政,莫切於省祛浮費,留取嬴餘,以助其萬一,而若無大段節損之擧,則亦無以濟矣。姑以一事言之,裁損祿俸,重減軍食等項事,臣等方與所管之事,深加講究,秋等頒朔之前,所當稟旨定奪,而其中各衙門,軍器打造,營繕修理,塗排鋪陳之事,一依前日遇災減省之規,自今年六月,限明年,爲先一切停罷,何如?答曰,依啓。以上備局謄錄
僉使池遇龍上疏。答曰,省疏具悉,嘉爾爲國之誠。所陳之事,當令該司,採施焉。
院啓。答曰,予意已諭。更勿堅執。
上在昌慶宮。停常參·經筵。
司直李枝茂上疏。答曰,省疏具悉,深嘉爾誠。條陳之事,予當體念而採施焉。
傳曰,史官一員待命,騎馬三匹立之,龍祭處,摘奸。
領議政金自點初度呈辭。答曰,不允,批答。
兵曹參議趙錫胤上疏。答曰,省疏具悉爾意。爾其勿辭,察職。
左右相聯名箚子,朝臣引接事。答曰,省箚具悉。依啓。內下記草
上在昌慶宮。停常參·經筵。
卯時至午時,日暈。
政院啓曰,大臣箚子,備局諸臣爲先引見,依啓事,命下矣,今日使之來待乎?敢稟。傳曰,依啓。
義禁府啓曰,前持平李慶徽,因大臣榻前啓辭,旣承勿爲拿囚之命,李轟等,令本道,査問啓聞之事,何以爲之?敢稟。傳曰,使之査啓。以上禁府謄錄
引見時,左議政所啓,乙酉年飢荒,不至如今年之甚,而太僕所養馬匹,減數矣。今年亦當有量減之事,下問于本寺提調而處之,宜矣。且旱災之慘,八路同然,而兩西尤甚,平安道與遼瀋,壤地相接,如遼東狼子山等處,田穀多出,西民許令和糶之意,移咨戶部,七月初專差入送,如前日買牛畜及木花種者,以爲一分救活之地,何如?上曰,待領相出仕,相與議處。延城君李時昉所啓,上年賑恤時,全南道各營各官扶助空名帖價,米布及立巖山城米,輸來之數,米六千餘石,木二百餘同,而米八百餘石,送于戶曹,以補兩西貢物之價,三百石,送于戶曹,用於皮物之價,卽今所餘五千餘石,外方,雖有各穀三萬餘石,必已盡爲分糶,前頭收捧,亦未可必,賑恤之事,誠極可慮。向者老職追贈許通等,三件帖文,時留外方者,或有願納米布之人,則使之輸送,以補賑恤之用乎?上曰,在京之數不足,則輸來,可也。李時昉曰,前年,則京中作粥,賑救之米,未滿二千石,而今番,則想必十倍於前,餘在之數,恐有不足之患,似當輸來矣。上曰,依爲之。又所啓,南漢山城各穀,幾至四萬石,而以其太半未收之故,今年留庫,僅至二萬餘石,皮穀居半矣。上曰,皮穀出於何處?李時昉曰,皮穀,則皆是南漢屯田所出也。上曰,屯田所出,若是之多也?李時昉曰,今年,則人民雖至凶荒,餓死者十居二三,而明春,則擧將塡壑,皮雜穀爲其種食之資,雖盡散糶,米太,則欲爲留儲,以救明年,故米一萬一千餘石,太二千餘石,則封庫留置矣。上曰,其辭極當矣。又所啓,今年旱乾,畿甸尤甚,前頭收米,似無可捧之路,諸處用度,決難支吾,廟堂無以兵·戶曹布木,移用於諸道貢物之價,此事若行,則本廳一年所用,多至二萬餘石,雖以春等所餘,推移添補,數月之用,又得萬餘石米然後,可繼明年春夏之用。臣意該曹布木,準此數,移送本廳,則一半,則以本木分給各司,一半,則取用江都·南漢之米,以爲交給之地,而除其一半木,送于兩處,使之待年豐,還貿本色米,則必爲有裕矣。上曰,似爲便當,臨時言于大臣。以上備局謄錄
有政。吏批,以睦兼善爲持平,金南重爲大司諫,洪處亮爲修撰,朴潢爲判決事。吏批政事
院啓,鎭海縣監金景杓,石城縣監尹惟晉事,罷職事。答曰,依啓。內下記草郞廳張澍校正。日記廳郞廳趙景觀書。
上在昌慶宮。停常參·經筵。
藥房副提調兪㯙啓曰,久旱之餘,雖得小雨,日氣蒸鬱,暑熱猶酷,伏未審此時,玉候調攝,何如?臣不勝區區伏慮之至,敢來問安。答曰,與前一樣。以上藥房日記
兵曹啓曰,全南道未到諸色軍人等,今日始爲畢點,而聽其滿庭呼訴,則去月二十日,一道之軍,行到公州弓院站店,大雨如注,川水四面猝漲,鷄鳴時,闔村漂沒,人物胥溺,渠等僅僅脫身逃死,而至於渰死者有之,隨身糧資雜物,則盡爲漂失云。耳目聞見,實爲慘惻,不得已軍裝什物,不得一一如前點檢,姑令隨其所備,使之待令下衛之意,敢啓。傳曰,知道。所訴的實與否,査問于本道。以上兵曹謄錄
領議政金自點再度呈辭。答曰,不允,批答。
傳曰,歲抄中逆姜,以嬪宮出入,事極駭異。當該堂上推考,郞廳先罷後推。內下記草
上在昌慶宮。停常參·經筵。
禮曹草記。答曰,揀擇,今月旬後爲之。吉禮,定於秋冬間。
府啓,臺諫處置事。答曰,別無所失,勿爲遞差。內下記草
上在昌慶宮。停常參·經筵。
謝恩使麟坪大君行次,去月十四日,無事到遼東,留一日,發向前進事。內下記草
領議政金自點三度呈辭。答曰,不允,批答。
掌令卞時益避嫌啓辭。答曰,黨類所犯,則不孝不忠,皆欲掩匿,爾之所謂公議,予未之信也。亡人之國者,必是黨論,勿辭。
府啓,臺諫處置事。答曰,依啓。內下記草
上在昌慶宮。停常參·經筵。
備邊司啓曰,政院啓辭,以本司李枝茂上疏粘目,傳曰,此回啓中,所謂上裁者何事耶?問于承旨,以啓事,命下矣。就原疏及粘目,反覆參看,則幾盡條列,回啓別無上裁之事,似是末端措語間,泛稱之誤,使之改入乎?敢稟,傳曰,使之明白回啓事,傳敎矣。凡回啓末端,必以上裁何如終之者,疏中所陳條件,可施與否,申覆之後,乃稟自上裁處之意而已,非獨末端一二條結語,而措語未瑩,致勤下問,不勝惶恐。且金宇顒之顒字,書之者,誤書顯字,而未及致察,尤極惶悚。竝爲改付標以入之意,敢啓。答曰,知道。以上備局謄錄
前僉使池遇龍上疏內,軍士等優待勸課事,據本曹啓目,祖宗朝,則上番軍人,分爲五衛,作束駐統·戰統,以此鍊習,故稱之以上將,少無侵侮之事是白如乎,自設都監後,上番之軍,皆分派於守直,奔走於役處,其分派之際,應役之時,侵侮鞭扑之苦,誠如所內所陳。各處服役,雖難猝然變通,其中科外侵責,徵捧紙地,傳借私役之人,各別摘發,入啓重治之意,知委申飭,何如?啓依允。其中役苦處乙良,雇立軍定送。以上兵曹謄錄
禮曹草記。答曰,依允。揀擇之日太遠,旬前擇定。
戶曹草記,逆姜子女事。答曰,知道。各給婢子三名料。內下記草
上在昌慶宮。停常參·經筵。
未時·申時,日暈。夜二更,黑雲一道如氣,起自艮方,直指坤方,長竟天,廣尺許,良久乃滅。
兵曹啓曰,去五月當番軍士一千五百四十名,而精抄軍一百四十八名,不入於分派之中,以病苦,各其官收布上送者,二百四十一名,載都目上送後,不爲現身者,二百名。以此各處派定,不足之數,至於五百四十五名,故不得已,裁減各處二百三名,其餘,則以各官上納收布,給價雇立矣。闕點之軍,行文催促,次第下衛,幾准元數,隨其立役,還減雇立之軍,而尙今雇立者,猶爲二百二十九名,裁減二百三名內,初有復立處,而爲其務減雇立,仍前還減,蓋出於事勢之不得已。今者衛將所牒報內,承傳色徐後行,以含春苑守直軍二名,慶德宮·仁慶宮除草軍各二名,私自減下,請推衛將所色吏,所減軍士,急急還定云。此非下人私自減下,且無目前充定之勢,各處所減,勿許復立,姑待後當番上來,依前定送之意,敢啓。傳曰,知道。上番軍士,有頉如此,軍政之日漸解弛,可知。旣有收布上送,雇軍定送,宜當。以上兵曹謄錄
有政。吏批,以鄭必達爲司贍直長,具鏊爲同知敦寧府使,李垕·宋光心爲承文副正字,沈之源爲戶曹參議,北部主簿金哲,司圃別提李檥相換,李厚源爲大司憲,林墰爲刑曹參判,南重晦爲兵曹佐郞,金重鎰爲修撰,宋興周爲南原府使,權勩爲典獄參奉,柳誠吾爲典設別檢,河啓圖爲鎭海縣監,金地南爲茂長縣監,柳忠儏爲石城縣監,金榮後爲兔山縣監,李海昌爲獻納,行上護軍許徽今加崇政,前正朴升吉今加通政,柳淰爲直講,朴靖爲典籍,金敏斅爲司饔直長,洪振道爲南陽君,洪振文爲南昌君,趙潝爲豐安君,李挺漢爲敦寧都正,珀爲原平副令,暻爲靈興副令,李惟碩爲注書,閔光勳爲執義,林聖翊爲掌令,崔後胤爲司書,柳淰爲弼善。吏批政事
領議政金自點四度呈辭。答曰,安心調理。
府啓。答曰,說書黃儁耉遞差事,依啓。捕盜大將推考。內下記草
上在昌慶宮。停常參·經筵。
正言任重上疏。答曰,省疏具悉爾懇。爾無所失,勿辭處置。
府啓,掌令林聖翊上來事,依啓。捕盜大將旣已推考,勿爲更煩。內下記草
上在昌慶宮。停常參·經筵。
藥房副提調兪㯙啓曰,近來朝晝異候,暑熱酷甚,此時,玉候調攝,何如?臣伏不勝憂慮之至,敢來問安。答曰,與前一樣。以上藥房日記
領議政金自點五度呈辭。答曰,遣承旨敦諭。內下記草
上在昌慶宮。停常參·經筵。
義禁府啓曰,本府諸處使喚,專靠於皂隷,故曾在丙子亂前,一番之數,多至七十名矣,亂後減而又減,卽今現存,只三十名,外方出使,獄間守直,常患不足。且些少典僕,幾盡被擄,餘存立役者,亦甚零星,非但終年長立,其苦難堪。郞廳九員,更無帶率之人,不成官員貌樣,王府事體,固不當如是,其爲苟簡,可勝言哉?今番承服逆賊籍沒,婢生伊·愛春·梅花·允生·有德,奴成立等六口,令該院,題給,何如?傳曰,不允。此奴婢,殘司定給。以上禁府謄錄
政院啓曰,頃日兵曹啓辭,諸上司下人,朔布分給時,政院下人,亦依他上司例,自來受出事,蒙允矣。此是已成之命,臣等不敢容議,而但臣等竊聞,在前,則兵曹色郞,領詣政院,與注書同坐分給,壬辰之後,此規猶存,國綱解弛,自便成習,間以書吏代領,而書吏亦懷自便,又以使令,領送,今有年所矣。當初色郞之親領,意必有在,而降之又降,今則竝與使令而停廢,世變亦可觀矣。政院體面,自異他司,一朝盡廢舊規,渠等之往受,雖不足恤,其於存羊之義,豈非埋沒之甚乎?該曹啓請,亦不過欲杜點退之弊,而三十五尺,定爲恒式,牢不可破,渠等何敢以使令領納,而有所點退乎?前朔之趁不分用,其意在於不均,而本不在於點退也。該郞領來,雖難復古,書吏·使令中,仍令領納,以存一脈舊規,亦無所損於該曹,如是而猶有點退之弊,則該曹,通議本院,治罪何難乎?係是體面間事,臣等不得不仰稟。傳曰,依啓。
兵曹啓曰,伏見政院啓辭,本院下人朔布,在前兵曹該郞,領進分給,到今不可竝與使令領納而廢之,請以書吏使令中,仍前領納事,允下矣。郞官親領,明有古例,而任便成習,代以下人,則臣等亦何敢費辭煩達?政院援例,雖未知有何所據,揆以事體,官員之親領下人料布,似無是理。本曹下輩中,熟知先朝古事者,皆以爲曾無此例,渠輩所言,雖難取信,政院所謂前例,若或出於下輩所告,則彼亦何足准信?使令領納,亦未知創自何時,不過下輩憑藉上司號令,欲爲操縱之計,旣是謬規,則不可以事在久遠,不爲改革。且政院書吏,則自前例爲來受,而獨於使令所食,使人領納,其爲無據,較然尤著。且臣等前日所以請罷其規,而旣捧成命之後,旋復入啓撓改,豈非未安之甚乎?臣等非敢與上司爭較,有若好勝者然,只欲少矯上司使令,中間操弄之弊,且惜朝家號令之無常,不敢遽卽奉行,更此陳稟,敢啓。傳曰,不允。以上兵曹謄錄
左議政李景奭上疏。答曰,省疏具悉卿意。卿其安心,勿爲控辭。
院啓,結城縣監遞差事。答曰,依啓。內下記草
上在昌慶宮。停常參·經筵。
領議政金自點六度呈辭。答曰,遣承旨敦諭。內下記草
上在昌慶宮。停常參·經筵。
義禁府啓曰,閔思亮議處公事,分揀事,判下矣,放送之意,敢啓。傳曰,知道。
義禁府郞廳,以大臣意啓曰,推鞫罪人春伊,當初以染疾之故,囚之於典獄,未卽鞫問矣,今則已爲病蘇云,當爲推鞫,而領議政金自點,方在呈告中,獨以臣等開鞫,事體未安,何以爲之?敢稟。傳曰,領議政出仕後,爲之。以上禁府謄錄
領議政金自點七度呈辭。答曰,安心調理。
府啓,臺諫出仕事。答曰,依啓。
院啓,宣惠廳堂上推考,郞廳罷職,色吏嚴刑得情事。答曰,依啓。內下記草
上在昌慶宮。停常參·經筵。
上在昌慶宮。停常參·經筵。
傳曰,判書鄭太和,大司諫金南重,參議尹絳,護軍金益熙,應敎吳挺一,修撰金鉽,司果洪重普,佐郞羅袡,進士尹遇丁等子,禁婚,其餘許婚。
江華留守李景憲上疏。答曰,省疏具悉。卿其勿辭,調理察職。
府啓,民弊事。答曰,當令該曹察處。內下記草
上在昌慶宮。停常參·經筵。
藥房提調趙絅,副提調兪㯙啓曰,大雨彌日,暑氣鬱蒸,伏未審,聖候調攝,若何?臣等不勝區區,伏慮之至,敢來問安。答曰,時無加減。以上藥房日記
備邊司啓曰,今春勅使在館時,都監堂上,因傳敎,北京鷹連,勢難逐年入送之意,再三論說,而第三使以爲,雖有本國之弊,淸國每每不忘,不可不年年入送云,故其時都監以此啓達矣。例於八月晦間,自此發送,依上年之數,預差竝二十六坐,前期分定於兩西·咸鏡道監兵營,使之預爲整齊,更待分付,入送宜當,敢啓。答曰,依啓。
備邊司啓曰,大內遭變之後,他無可御之所,頃者撤移修繕之請,實出於萬不得已,而旱災方甚,聖敎丁寧,臣等仰體憂勤之至意,未雨之前,不敢更爲申請矣,今者雨澤霑洽,撤移之擧,不可少緩,依前修理都監時例,令該曹差出堂上,使之及時料理,何如?答曰,依啓。
又啓曰,昨日本司,以慶尙監司及接慰官聯名狀啓,爲覆啓矣,今者伏承下敎,聖慮所及,亦爲恰當。渠輩所望,在於得物,而到今旣發告退之言,則雖有賜物之報,未必遽以爲喜,而問答之際,可以物色,以此下敎之意,言及之後,聽其所答,兼探氣色,作速啓聞之意,回移,何如?答曰,允。以上備局謄錄
領議政金自點八度呈辭。入啓。答曰,遣承旨敦諭。
府啓,平安兵使鄭榏罷職事。答曰,推考。內下記草
上在昌慶宮。停常參·經筵。
有政。吏批,以申濡爲兵曹參議,申琥爲奉常僉正,李天基爲校理,李之馨爲內贍奉事,尹衡啓爲廣興副奉事,金玉鉉爲奉常奉事,金克和爲奉常副奉事,韓縝爲兼春秋,宋明奎爲校書著作,吳挺一爲直講,鄭至和爲重林察訪,崔惠吉爲兵曹參判,河溍爲持平,李惟碩爲典籍,趙珩爲舍人,金虎翼爲監察,尹緱爲松羅察訪,吳挺恒爲石城縣監,南老星爲應敎,洪宇遠爲注書,朴安仁爲昌城府使,金鋿爲兵曹佐郞,李後傑爲禁府都事,趙錫胤爲吏曹參議,洪柱元爲永安尉,韓興一爲吏曹參判,洪重普爲正言,李一相爲禮賓正,金鉽爲正言,嚴鼎耉爲吏曹佐郞。吏批政事
府啓。答曰,旣已推考,勿爲罷職。內下記草
上在昌慶宮。停常參·經筵。
政院啓曰,禁府郞廳,以大臣意來言,今日,月食齋戒,推鞫開坐,何以爲之?敢稟。傳曰,明日爲之。禁府謄錄
上在昌慶宮。停常參·經筵。
藥房都提調金自點,左承旨睦性善啓曰,霖雨支離,蒸鬱比甚,此時,玉候調攝,耳患諸症,比前,何如?當此濕熱,移御之所,甚爲狹窄云,恐有添傷之患,臣等不勝區區伏慮之至,敢來問安。答曰,與前一樣。以上藥房日記
府啓。答曰,依啓。鄭榏事,不允。
持平李性恒上疏。答曰,省疏具悉,深用嘉尙。疏辭,予當體念,爾其勿辭上來。內下記草
上在昌慶宮。停常參·經筵。
自昧爽至卯時,有霧氣。夜一更,白雲一道如氣,起自東方,直指坤方,長竟天,廣尺許,良久乃滅。
藥房,中宮殿問安。答曰,一樣。
藥房都提調金自點,提調趙絅,左承旨睦性善啓曰,今日辰時,臣金自點在推鞫廳,因慶德宮入直醫官所傳,始聞中殿未寧。臣等卽詣慶德宮問安後,令醫女正玉·連生等入候,則正玉連日傳言,中殿去夜人定後,前證復發,至二更,氣降鎭定,今則氣候如前云,仍令醫女等察色診候,依其所言,別單,書啓矣。臣等不勝憂悶之至,與諸御醫商議,則皆以爲當此暑熱,厭苦湯藥,至於前劑入,回春二陳湯二十五貼,不爲進御云。此時湯藥,恐傷脾胃,姑爲停止,以觀證勢,而更議爲當云,敢啓。答曰,知道。以上藥房日記
府啓,平安兵使鄭榏事。答曰,依啓。
院啓。答曰,幽谷察訪郭瀜罷職事,依啓。李薰事,風聞未必盡實,到任亦爲不久,更加詳察,勿復煩論。內下記草
上在昌慶宮。停常參·經筵。
鞫廳啓曰,今日推鞫姑罷事。答曰,知道。
以柳廷益照律公事。傳曰,此律是乎?問于本院律官以啓。
政院啓曰,傳敎矣,問于本院律官,則以爲考諸律文,無分明可據者,而似是輕律云。此公事還出給,使之改照律,何如?傳曰,允。
義禁府啓曰,柳廷益照律時,臣等取考律文,無相當可據者,只有不應爲事理條,杖八十,而此則似輕,故以制書有違,杖一百,盡奪告身,勘定以啓矣。昨承下政院之敎,臣等不勝惶恐之至。此外有棄觀制書印信條,誤毁制書者,杖九十,徒二年半,而廷益所犯,不過往見罪人,饋酒而已,以此推之,則此律尤不爲近似,不可以此定律。臣等,有司也,守法之外,不可加減於其間,何以爲之?惶恐敢稟。傳曰,擅開圍籬,饋酒罪人,以法論之,則厥罪非細矣。以上禁府謄錄
院啓,光陽縣監李薰事。答曰,已諭,毋煩。內下記草
上在昌慶宮。停常參·經筵。
義禁府啓曰,臣等伏見當初柳廷益拿推傳旨,則持杯酒,往見圍籬罪人,乃其罪名,故據其傳旨內意,而照律入啓矣。今承下敎,其擅開圍籬之罪,不可以制書有違定律,比擬誤毁制書,杖九十,徒二年半之律,改照律付標以入之意,敢啓。傳曰,知道。以上禁府謄錄
有政。吏批,以朴吉應爲弼善,左通禮李惟達今加通政,崔有淵爲分兵曹參議,吳挺一爲文學,李䅘爲承旨,李之華爲左通禮,孫會宗爲慈仁縣監,金鏡爲中和府使,丁彦瑗爲軍器正,金逸兼安州牧使,李景顔兼黃州牧使,李䅘爲右承旨,鄭維城爲左副承旨,鄭道榮爲幽谷察訪,沈之漢爲校理,沈儒行爲說書,朴簡爲安奇察訪,林爲副應敎。吏批政事
院啓,光陽縣監李薰罷職事。答曰,依啓。內下記草
上在昌慶宮。停常參·經筵。
戶曹啓曰,因掌令林聖翊啓辭,傳曰,當令該曹察處事,傳敎矣。久旱之餘,雖得晩雨,僅能根耕,移秧播種,俱失其時,前頭民事,誠極可慮,更過數旬然後,農事虛實,可以詳知。大槪以其卽今事勢而推之,貢賦之入,比常年太縮,勢所難免,林聖翊目見田野,有此陳啓,誠意可尙,而但全南監營,牙兵元數,二千五百餘名,而千餘名,則或以成才砲手,減其番布,或以營中使喚,輪回入番,其餘一千五百餘名,一年各收番布一匹,其數不過三十同。又有營屬員役朔布除給之規,餘數不敷,慶尙監營,則牙兵三千餘名,竝皆輪回入番,本無收布之規,洪淸監營牙兵,則其數僅百餘名,三南兵營,則雖有若干牙兵,亦不過數百名云,而收布與否,未能詳知。一年歲幣,上木一百四十二同,次木四百九十四同四十匹,則三南監兵營牙兵,設或沒數收布,決不可充數,本無收布之規,則亦不可創開,此一款,極涉難便。各邑耗穀,一從元數多寡,自戊寅以後,計分會錄,以成近例,今難更加取用,三南各倉,田稅監捧時,例有看色之規,而每一石所取,不過升合,嚴飭差使員,使不得濫觴,可也。多取其米,自官用之,事理不當,燒畬種粟,乃飢歲窮民不得已之擧,而發遣敬差官,看審收稅,恐非益下之道,且災傷踏驗時,摘奸火田,從略收稅,自有事目,今不須創開新制,重貽民弊。御供乾秀魚,體大且貴,措備誠難,本監下輩,操縱太濫,所當變通,而貢案所付之物,廢壞舊規,新創捉得之規,非但事體苟簡,一尾價米五斗,亦是大同詳定,其意有在,今難率爾變更。全南監營,米租萬餘石,慶尙監營米數萬餘石,果爲分置列邑,逐年糶糴,統營穀物,雖未詳知,厥數多至十餘萬石云。各營別儲米布,爲其緩急之用,則雖不可優數取用,量宜除出,補用於飢歲民役,亦或一道,而事異常規,該曹不能擅便,令廟堂商量可否,稟旨定奪,何如?傳曰,知道。事涉難便,更觀農事處之。以上備局謄錄
兵曹判書李時白上疏。答曰,省疏具悉。卿其勿辭察職。內下記草
上在昌慶宮。停常參·經筵。
傳曰,判書鄭太和,正言洪重普·金鉽等子,禁婚,其餘許婚。內下記草
上在昌慶宮。停常參·經筵。
藥房都提調金自點,提調趙絅,副提調兪㯙啓曰,伏未審近來,玉候調攝,何如?連旬暑雨,蒸鬱已甚,而況聞避御處所,極爲淋溢,淫濕易侵云,臣等不勝區區,伏慮之至,敢來問安。答曰,與前一樣。以上藥房日記
兵曹啓目粘連啓下關是白有亦,卽接禮曹關,藏給時所入軍人,依啓下一百名,烟水軍中,限一朔浮石後,曳石軍一百名,烟軍,隣近官,臨時抄定赴役事,洪淸監兵使處,發馬行移,何如?啓依允。以上兵曹謄錄
上在昌慶宮。停常參·經筵。
備邊司啓曰,本司武郞廳,掌樂院主簿金興運奔走勤仕,已滿十五朔,依例陞敍,或守令除授,捧承傳施行,何如?答曰,依啓。以上備局謄錄
傳曰,典獄摘奸,輕囚放釋。內下記草
上在昌慶宮。停常參·經筵。
有政。吏批,以鄭侃爲東部主簿,南宮培爲濟用參奉,柳璘爲內贍主簿,李尙達爲禁府都事,李桓爲西部主簿,閔燾爲司饔奉事,元植爲典籍,柳之瑞爲引儀,李益善爲甲山府使,柳蘊爲中部主簿,李長馨爲軍資參奉,李之馨爲宗簿直長,尹衡啓爲內贍奉事,金翰朝爲廣興副奉事,崔孝騫爲兼養賢庫直長,尹碩全爲司圃別提,李昌漢爲禁府都事,李苾爲歸厚別提,李烴爲內贍直長,崔有漢爲監察,吳熽爲刑曹正郞,李晩爲居昌縣監,李孝承爲引儀,李訔爲校書博士,車景輅爲彦陽縣監,許舒爲監察,黃後憲爲漆原縣監,李重國爲祥雲察訪,趙志孟爲掌樂直長,鄭榏·崔孝騫爲成均博士,李厚先爲監察,李惟達爲分承文院承旨,權履中爲宗廟直長,申起門爲廣興主簿,李枝遠爲安東判官,沈挺豪爲蔚珍縣令,沈廷弘爲司贍主簿,李靖賢爲濟用直長,羅衻爲工曹正郞,閔光勳爲司僕正,盧尙賢爲校書校理,李雲栽爲右通禮,金克和爲昌樂察訪,李尙儉爲積城縣監,宋時弼爲孟山縣監,李厚先·楊震行·韓尙玄·禹敬錫爲典籍,申命羲爲黃海都事,金興運爲濟州判官,金鼎黃爲尙衣直長,洪琂爲刑曹佐郞,李榗爲典牲主簿,洪宇遠爲檢閱,黃儁耉爲承文著作,李益新爲學正,申瀚·成震丙·柳霂爲學諭,金哲爲光陽縣監,吳挺一爲執義,李椲爲寧海府使,趙壽益爲承旨,愼暻爲長水縣監,李騫爲軍資主簿,金逷爲穩城府使,辛喜道爲禮賓主簿,柳景緝爲右副承旨,趙壽益爲同副承旨,金大乾爲會寧府使,朴安孝爲永興府使,權大德爲舒川郡守,林㠎爲松禾縣監,權以亮爲井邑縣監,李爾松爲豐基郡守,鄭知和爲原州牧使,尹鴻擧爲洪川縣監,丁時傑爲昌寧縣監,河震龍爲理山郡守,邊岌爲咸安郡守,尹昌殷爲內資主簿,徐準履爲司饔主簿,李迪爲宣川府使,南應敏爲載寧縣監,尹聖擧爲雲山郡守,金得聲爲寧邊郡守。吏批政事
綾川府院君具仁垕上疏。答曰,省疏具悉卿意。臺官啓辭,似涉不察,宜勿控辭,安心行公。
傳曰,昭儀一女,爲孝明翁主。
兵曹參議申濡上疏。答曰,省疏具悉。臺官啓辭,出於不察,爾其勿辭察職。內下記草
上在昌慶宮。停常參·經筵。
備忘記,都提調金自點鞍具馬一匹,提調鄭太和·鍼醫李馨益各熟馬一匹,御醫崔得龍半熟馬一匹,副提調李曼兒馬一匹賜給,鍼醫金尙誠實職除授,史官李弘載·鄭榏及煎茶官安景昌·李柱漢,掌務官朴升馨·柳德澤等,各上弦弓一張賜給,煎茶下人金仁男·李守命,令該曹賞布,磨鍊題給。以上藥房日記
義禁府啓曰,李慶會·韓震英等回啓公事,判付分揀事,命下矣,竝爲放送之意,敢啓。傳曰,知道。以上禁府謄錄
吏批,以李惟碩爲禮曹佐郞,李培元爲分承政院承旨,李翼老爲義盈直長,沈澤爲掌樂正,李蓍吉爲義盈奉事,李有源爲分兵曹佐郞,崔琇爲刑曹佐郞,金玉鉉爲栗擧察訪,任潚爲工曹佐郞,安光郁爲尙瑞副直長,曺時迪爲掌樂主簿,韓忠祿爲司僕主簿,高尙明爲尙衣主簿,金有瑛爲司饔主簿,安厚吉爲司䆃主簿,趙仁亨爲軍資判官,朴頵爲司僕主簿,洪溥爲引儀,金應祖爲副修撰,權坽爲獻納,成震丙爲注書,金宗一爲直講,金君錫爲監察,吳俊達爲北部主簿,韓得一爲掌樂主簿,李道基爲儀賓都事,洪命顯爲平市令,李時尙爲掌苑別提,成震復爲典獄主簿,權偳爲禮賓奉事,金尙重爲尙瑞直長,吳暹爲奉禮,徐順民爲典設別檢,景雲爲豐川君,光憲爲丹城君,朴弘諒爲濬源殿參奉,朴穧爲典設別檢,許悅爲奉常直長,李益新爲奉常奉事,元檝爲奉常殿奉事,洪采爲歸厚別提,鄭叔周爲顯陵參奉,蔡忠立爲慶基殿參奉,河弘度爲南別殿參奉,宋仁植爲慶安察訪,柳煥然爲宗廟副奉事,兪楘爲齊陵參奉,金尙炫爲引儀,氷庫別檢李九淵,典設別檢徐順民,相換,李禮男爲海美縣監。吏批政事
傳曰,司僕主簿朴頵除授。
傳曰,海美縣監,以武臣,擇擬。內下記草
上在昌慶宮。停常參·經筵。
未時,日下有履,色內赤外靑。夜二更,巽方,蒼白雲氣一條,直立如柱,長一丈許,入南斗星,良久乃滅。內下日記
上在昌慶宮。停常參·經筵。
昧爽,流星出天中,入東方天際,狀如鉢,尾長五六尺許,色赤。內下日記
上在昌慶宮。停常參·經筵。
樂房都提調金自點,提調趙絅,左承旨睦性善啓曰,淫霖暑熱,前所未有,伏未審此時玉候,調攝,何如?移御之所,狹隘侵濕,恐妨調養。臣等不勝區區伏慮之至,敢來問安。答曰,時無大段所患矣。以上藥房日記
以上缺則卽今權御之所,只是數楹小室,盛暑隆寒,非所可堪,未寧之候,脫或有加,則雖悔曷追?以此言之,憂災修省之道,宜無所不至,而爲君父慮患之道,亦不可少忽也。但此役,本非得□,而適當此際,不可不十分節損,以爲苟完之地。寢殿及便殿·掖庭·廊廡之不可欠缺者外,其他不至要緊之處,則姑勿竝構,期於速完,何如?答曰,依啓。
又啓曰,以許積等狀啓覆啓,旣已判付,答書今方撰出矣,但念前日下敎之意,實非偶然,將以觀其所答而處之也,而許積失三思,不卽宣言於相接之時,乃以己見,譯傳於藤倭之所,不思,甚矣。渠輩情勢窮蹙,有所希覬,淹留已久之後,只送一紙答書,無他說話,則謂我越視,未必不爲他日之歸咎。臣等愚意,接慰官及東萊府使,與平·恕·藤三倭,會于一處,傳給答書之際,先言于平·恕□,島主去留,非我國所可指揮。然旣曰難支,則相好之間,□甚未安,故朝廷欲爲賜物相助,令監司許積,傳說此意,而許積,過慮爾等之不肯,不爲傳說,許積,以此重被譴責矣。爾等,催□答書,故答書雖已下來,而爾等若欲祗領賜物,則當卽啓聞,姑留以待,於情於禮,兩得其宜矣。次責藤倭曰,許積雖以己意言之,若聞朝廷,必有賜物之擧,則卽爲傳說於平·恕兩差,可也,而乃反阻搪,是何意耶?此則朝廷有賜物之意,而爾不傳說,他日莫謂朝廷不助也,如是云云,更觀其所答,似合機宜。以此意行會于接慰官等處,何如?答曰,知道。如是言之,則似無順受之理,無已則答書傳給之時,使接慰官等,諭以朝廷,欲爲賜物相助,而藤倭,不以爲惠,故慮有不恭之擧,未果云云。監司被罪之事,亦爲從實言之,似或,可也。以上備局謄錄
上在昌慶宮。停常參·經筵。
藥房都提調金自點,副提調兪㯙啓曰,近日苦熱,玉候調攝,比前,何如?避御之所,甚爲狹隘云,値此暑濕,臣等不勝區區,伏慮之至,敢來問安。答曰,與前一樣。
藥房,中宮殿·世子宮·嬪宮,苦熱問安。答曰,知道。以上藥房日記
吏批,以李時萬爲司諫,崔惠吉爲大司憲,鄭浟爲光陽縣監,鄭瀁爲廣興主簿,睦性善爲慶尙監司,海美縣監李禮男,唐津縣監金徽相換,崔逸爲說書,韓明遠爲學正,李厚源爲完南君,柳碩爲承旨,李䅘爲左承旨,鄭維城爲右承旨,柳碩爲左副承旨。吏批政事
舍人李時萬上疏。答曰,省疏具悉,深用嘉尙。所陳之事,無非至論,予當擇施焉。
輔德南老星上疏。答曰,省疏具悉。致齋日數不多,爾其從往,勿爲控辭。
禮曹判書趙絅上疏。答曰,省疏具悉。近日別無議之事,卿其安心,勿爲控辭。
領敦寧府事金尙憲上疏。答曰,省疏具悉。閑司考績,不必速行,卿宜安心,勿爲控辭。內下記草
上在昌慶宮。停常參·經筵。
夜五更,有霧氣,坤方有氣,如火光。
駙馬,三揀擇爲之。內下日記
孝明翁主駙馬,正言金鉽子世龍,定之。內下記草
上在昌慶宮。停常參·經筵。
自昧爽至辰時,有霧氣。申時,太白見於未地。內下日記
戶曹參議沈之源上疏。答曰,省疏具悉爾意。爾其勿辭,從速察職。
院啓。答曰,洪淸都事崔夢旭遞差事,依啓。李慶徽·南應敏等事,不允。內下記草
上在昌慶宮。停常參·經筵。
自昧爽至辰時,有霧氣。申時,太白見於未地。內下日記
左議政李景奭箚子。答曰,箚陳之事,當令他大臣量處,卿其勿辭,安心論道。仍傳曰,遣內醫看病。
右副承旨柳碩上疏。答曰,省疏具悉爾懇。爾其勿辭,調理察職。
前察訪河晉善上疏。答曰,省疏具悉。深嘉爾爲國之誠,疏辭無非嘉言至論,予當體念焉。
院啓。答曰,循私之人,如是救護,殊甚不可,更勿瀆擾。南應敏事已諭。內下記草
上在昌慶宮。停常參·經筵。
自未時至酉時,日暈。
備邊司啓曰,嶺南近日事機,與前有異,新監司睦性善,所當催促下送,而本道人馬,未及上來,則所帶軍官等,不可以品馬三匹作行,令宣惠廳刷馬三匹題給,至洪淸道,次次替給,何如?答曰,允。備局謄錄
上在昌慶宮。停常參·經筵。
夜二更,流星出王良星上,入室星中,狀如拳,尾長五尺許,色赤。
府啓。答曰,臺諫出仕事,依啓。內下記草
上在昌慶宮。停常參·經筵。
自昧爽至辰時,有霧氣。
藥房都提調金自點,副提調兪㯙啓曰,玉候調攝,何如?閭閻之間,多有傷暑感風之症,臣等,不勝區區,伏慮之至,敢來問安。答曰,與前一樣。以上藥房日記
吏批,以趙休爲引儀,元植爲戶曹佐郞,金佐明爲副修撰,李行遠爲軍器提調,金震遠爲典籍,元振溟爲掌令,鄭世規爲刑曹判書,李坰·李後天·林葵·李廷楫爲兼春秋,柳晉三爲直講,李溫爲刑曹佐郞,孫處愼爲工曹佐郞,權瀷爲平丘察訪,金世龍爲洛城尉,尹絳爲承旨,鄭之虎爲司藝,鄭太和爲禮曹判書,李時白爲延陽君,吳承蒙爲校書著作,李三俊爲奉常僉正,柳煥然爲廣興副奉事,李行遠爲訓鍊提調,任潚爲鎭海縣監,李郊爲洪淸都事,李孝承爲監察,李一相爲檢詳,李時昉爲兵曹參判,尹絳爲左承旨,李䅘爲右承旨,鄭維城爲左副承旨。
左議政李景奭初度呈辭。答曰,不允批答。
永安尉洪柱元上疏。答曰,省疏具悉卿意。微物之賜,至於校箋陳謝,實爲過矣。內廏馬賜給事
禮曹粘連啓目。答曰,禁酒之時,香醞進上,殊甚不可,使之勿爲進排。內下記草
上在昌慶宮。停常參·經筵。
未·申時,日暈。
備邊司啓曰,政院啓曰,以備邊司河晉善上疏粘目,傳曰,此回啓中,所謂上裁者,何事耶?承旨察啓事,傳敎矣。元疏中,別無時務擧行之條,而旣是求言應旨,踏啓字而下,故循例下送于備邊司矣。今此回啓上裁之語,似是惟願體念之意,而措語未瑩,此回啓還出給,何如?傳曰,允事,傳敎矣。河晉善疏辭,初無時務陳弊之事,而所言皆勸上法堯·舜·禹·湯之所爲,故就其疏中大要,而回啓矣。至於上裁二字,凡回啓中結末循例之語,今此回啓,似當結之以體念二字,而有違近日常規,故添之以上裁。今承聖敎,極爲惶恐,伏惟上裁四字,付標以入之意,敢啓。答曰,知道。以上備局謄錄
上在昌慶宮。停常參·經筵。
兵曹參判李時昉上疏。答曰,省疏具悉卿懇。卿才實合此任,宜勿控辭,速出行公。內下記草
上在昌慶宮。停常參·經筵。
有政。吏批,李一相爲舍人,金鉽爲副校理,沈詻爲漢城判尹,李袤爲典籍,申濡爲承旨,趙聖達爲典籍,李䅘爲左承旨,申濡爲右承旨,崔後胤爲正言。吏批政事
左議政李景奭再度呈辭。答曰,不允批答。
刑曹正郞朴嶺上疏。答曰,省疏具悉。疏辭無非嘉言,予當留念焉。
掌令郭聖龜上疏。答曰,省疏具悉,深用嘉尙。所陳之事,予當體念,爾其勿辭,速爲上來。
府箚子。答曰,省箚具悉,深用嘉尙。箚陳之事,當令該曹採施焉。
府啓。答曰,依啓。金得聲,厥功甚重,姑爲試可,勿復煩論。內下記草
上在昌慶宮。停常參·經筵。
判義禁李時白上疏。答曰,省疏具悉卿意。所陳之辭,循私之言,不足介懷,卿其安心勿辭。
兵曹判書李行遠,上疏。答曰,省疏具悉。卿之才器,實合此任,宜勿控辭,從速察職。
府啓。答曰,臺諫出仕事,依啓。金得聲事,已諭。內下記草
上在昌慶宮。停常參·經筵。
備邊司啓曰,前頭開市時,發賣雌雄牛八十首,以京畿分養者,今月十五日坡州都會,當爲入送,而當此暑雨路險之時,鞭策驅馳,不謹養飼,則難免顚弊之患。令三道各定差使員,從容檢飭領去,交付境上,無弊與否,頻數馳報,俾無倒損之意,各其監司處行會,何如?答曰,依啓。以上備局謄錄
左議政李景奭,三度呈辭。答曰,不允批答。
吏曹判書趙絅上疏。答曰,省疏具悉卿懇。卿有才有學,性且剛方,允合此任,宜勿控辭,惟賢是用,以副予望。
洪淸監司書目。答曰,恤典各別擧行,而身死人民,從優磨鍊題給。爲暴雨山崩壓死人及漂流人民事
府啓。答曰,毋庸强煩。
院啓。答曰,平安兵使罷職事,不允。命牌犯馬推考事,依啓。內下記草
上在昌慶宮。停常參·經筵。
藥房都提調金自點,副提調兪㯙啓曰,餘暑尙酷,兼之以霖雨,伏未審此時,玉候調攝,比前何如?臣等,不勝區區伏慮之至,敢來問安。答曰,與前一樣。以上藥房日記
兵曹啓目,粘連關是白有亦。今此完城府院君崔鳴吉禮葬,造墓軍二百五十名,依近例令本道烟水軍參半,每名一朔役價,步兵價一疋爲準,從市直給價爲白乎矣,禮葬官以下給馬事,竝以本道監·兵·水使處,行移,何如?啓依允。以上兵曹謄錄
上在昌慶宮。停常參·經筵。
兵曹啓目,向前庇仁品官,呈狀本道監司,本道監司有此馳啓,諸色軍兵案,年已滿者,久遠逃亡者,竝限充定,勿徵價布亦爲白良置,此則係干軍政,似不可容易許減。前縣監金義立,擅用民結,作俑貽弊之狀,極爲可惡,合有從重治罪之擧,令攸司推考處置,何如?啓拿推。以上兵曹謄錄
左議政李景奭四度呈辭。答曰,安心調理。
府啓。答曰,臺諫出仕事,依啓。
吏曹判書趙絅上疏。答曰,省疏具悉至懇。予意已諭,卿勿固辭。
院啓。答曰,不允。金逸·李馪·許舒,竝推考。內下記草
上在昌慶宮。停常參·經筵。
卯時至辰時,有霧氣。內下日記
院啓。答曰,不允。內下記草
上在昌慶宮。停常參·經筵。
自昧爽至辰時,有霧氣。申時,日暈。
傳曰,今番推鞫時,進參大臣以下,書啓。禁府謄錄
有政。吏批,李楚老爲水運判官,李時苾爲監察,閔賀爲鳳山縣監,崔茂爲楊根郡守,田闢爲遂安郡守,金應祖爲輔德,李元鎭爲承旨,蔡裕後爲司諫,李袤爲正言,南斗華爲報恩縣監,李杭爲永同縣監,吳熙胤爲典籍,盧俊命爲典籍,元海益爲幽谷察訪,李行進爲副修撰,李壽仁爲司書,柳碩爲兵曹參議,金震遠爲兵曹佐郞,丁彦璜爲兵曹參議,柳碩爲兵曹參知,趙贇爲禮賓正,鄭雲翰爲禁府都事,李德培爲典籍,柳東發爲宗簿主簿,成岌爲引儀,尹衡啓爲學正,呂爲學諭,沈之漢爲軍資正,呂爾徵爲江華留守,申濡爲左承旨,李元鎭爲右承旨。吏批政事
左議政李景奭五度呈辭。答曰,安心調理。
院啓。答曰,不允。
府啓。答曰,未準職加資改定奪事,依啓。李道基遞差。金震賢事,風聞未必盡實,到任亦且不久,更加詳察,姑勿煩。內下記草
上在昌慶宮。停常參·經筵。
院啓。答曰,不允。
府啓。答曰,已諭。內下記草
上在昌慶宮。停常參·經筵。
備邊司啓曰,以本司東萊府使狀啓粘目,傳曰,此似是統營所捉唐人之類,使之今日啓下狀啓,一時回啓事,傳敎矣。慶尙左水營所在漂人一名,似是統營捕得之類,而其船與否,則亦難的知,依前回啓,差送譯官,試爲詳問實狀後,許令給付倭館,恐或便當,元啓目還入之意,敢啓。答曰,知道。以上備邊司謄錄
左議政李景奭六度呈辭。答曰,安心調理。
完城府院君家,限三年給祿,墓幕亦令該道造給。
府啓。答曰,金震賢事,勿煩。
院啓。答曰,不允。李馪罷職不敍事,依啓。內下記草
上在昌慶宮。停常參·經筵。
藥房都提調金自點,副提調兪㯙啓曰,殘暑尙酷於盛熱,伏未審此時,玉候調攝,何如,而諸症比前,亦何如?臣等,不勝區區伏慮之至,敢來問安。答曰,時無加減矣。以上藥房日記
備邊司啓曰,平差抵接慰官·東萊府使等處,書本,入啓之意,敢啓。答曰,知道。
又啓曰,以備邊司東萊府使等狀啓粘目,傳曰,此回啓中,容力二字,似未妥當,改之可也事,傳敎矣。容力之力字,果未妥當,改以辭字,付標以入之意,敢啓。答曰,知道。以上備局謄錄
府啓,宣傳官新來,罰禮濫觴,行首掌務罷職事。答曰,竝推考。令該曹酌定事,不允。
院啓,白川郡守趙松年改正,司圃別提余應雄汰去事。答曰,依啓。內下記草
上在昌慶宮。停常參·經筵。
自辰時至未時,日暈。
藥房,中宮殿問安。答曰,一樣。
藥房都提調金自點,右副承旨柳景緝啓曰,今日午間分藥房醫官,傳內人之言,今日辰時末,中殿前症復作,巳初氣降鎭定,氣候如常云。臣卽詣慶德宮問安後,仍令醫女丹春·連生·正玉·天生等,入診察色,而依其所言,別單書啓矣。臣等不勝憂悶之至,與諸御醫等,詳細商議,則皆以爲,當此暑熱,厭苦湯藥,不爲進御,姑待暑熱稍退,以觀症勢,更議宜當云,敢啓。答曰,知道。以上藥房日記
傳曰,今下弓矢,昌城府使朴安仁,吾乙足萬戶朴誠,將軍坡萬戶朴璘等處,給送。
左議政李景奭七度呈辭。答曰,安心調理。
傳曰,今下弓矢,釜山僉使韓榮處,給送。
判決事朴潢上疏。答曰,省疏具悉。卿其勿辭往來。
正言李袤上疏。答曰,省疏具悉爾意。爾其勿辭察職。內下記草
上在昌慶宮。停常參·經筵。
申時,太白見於未地。初昏,白雲一道,如匹布,起自艮方,直指坤方,長竟天,廣尺許,良久乃滅。
以判義禁李時白上疏,傳曰,疏末所陳兩款事,亦甚駭異,此何堂上所爲乎?問于本府以啓。
政院啓曰,疏末所陳兩款,亦甚駭異,此何堂上所爲乎?問于本府以啓事,傳敎矣。問于義禁府,則以爲,判義禁李時白,方在呈告中,臣斗杓,以知事待罪本府,凡干公事,循例代行矣。本月初八日,府吏來言于臣處曰,諫院下人,持私通文字,將欲取去崔繼勳推案,臣問有前例,該吏答以曾有此規云,故使之依例爲之。入直都事李尙達,裹封着署,送于臺廳,則臺諫適緣忙遽,卽爲付府吏云。其時下吏,告于判事與否,雖未可知,此非借送私處之事。且柳時成事,則曾於六月二十九日,臣及同義禁臣金蓍國·臣金光煜等,開坐本府時,時成査覈狀啓之下,有曰,此不過守令之循私不法,而所犯實狀,已露於道臣査啓,則非如大段難處之事也,不須等待長官之出仕,故因與同僚相議覆啓。大槪,長官呈告,則凡大小公事,副貳之官,相議擧行,非特各司通行之規,而本府亦有舊例,此豈乘間擅便,輕視長官之意哉?前後曲折,不過如斯,而伏承嚴敎,不勝惶恐之至。同僚皆在呈告,旣有下問,不敢遲緩,不得已略陳顚末,尤不勝戰慄之至,敢啓。傳曰,知道。事甚不當,堂上推考,色吏囚禁治罪。以上禁府謄錄
有政。吏批,以崔蘊爲禁府都事,趙松年爲儀賓都事,鄭維城爲刑曹參議,黃德柔爲監察,鄭好仁爲刑曹正郞,成以性爲校理,金壽賢爲左參贊,沈詻爲右參贊,安獻徵爲承旨,李昌胤爲全義縣監。吏批政事
傳曰,近來所謂名官者,不念國事,惟以呈病爲業,故朝除暮遷,席不暇暖,事甚無謂也。國之設官分職,爲宗社也,爲生民也,非爲此輩美顯而已也。此習不改,則國不爲國,今後無聲無實之輩,切勿擬望。
判義禁李時白上疏。答曰,省疏具悉卿懇。卿其勿爲固辭,從速察職。內下記草
上在昌慶宮。停常參·經筵。
藥房,世子宮·嬪宮問安。答曰,知道。
藥房都提調金自點,提調趙絅,副提調兪㯙,大殿·中宮殿問安。答曰,知道。以上藥房日記
引見時,大司諫蔡裕後榻前啓辭,牙兵布事,頃日林聖翊已陳之矣,且聞鄭維城之言,則全南道,果多儲云。厥木雖不可用於歲幣,或用於貢物之代,或用於賑救,如何?左承旨申濡曰,大司諫所啓牙兵布,無明白之敎,何以爲之?上曰,大臣參酌爲之。以上備局謄錄
謝恩使,在北京狀啓,樺鐵差官,出去義州,而以減幣之事,今番勅行,出於意外,而臣等之行,又在一時一路,馬夫之弊,極爲可慮。勅行差備譯官下送時,臣等所帶堂上譯官四員·堂下譯官二員,計除後差送,以除一分之弊,何如?臣等之行,衙門,初定於今月十五日矣,又以二十五日退定是如爲白齊,近日此地,霖雨不霽,恐未免阻水遲滯之患。以上迎接都監謄錄
左議政李景奭八度呈辭。答曰,安心調理。
院啓,司圃別提李寅俊汰去事,及吏曹當該堂上·郞廳推考事。答曰,依啓。內下記草
上在昌慶宮。停常參·經筵。
傳曰,今下弓矢,魚游澗僉使陳澤處,給送。內下記草
上在昌慶宮。停常參·經筵。
卯時,有霧氣。
備邊司啓曰,當此水旱極備,公私赤立,方憂塡壑之日,勅使先聲又至,接應之事,萬分渴悶。遠接使及迎接都監堂上·郞廳,令該曹爲先差出,何如?答曰,允。
又啓曰,卽見謝恩使狀啓,則今秋灣上開市,進定於八月十五日云。前頭日期,極爲促迫,開市商賈,及期入送事,兩西監司處,趁卽行會,何如?答曰,時無進定之言,姑爲置之,可也。
又啓曰,新除授會寧府使金大乾,自上年重得風疾,不能出入,人所共知,身爲邊倅,不敢言病,今日雖爲謝恩,而聞其病勢如此,決難赴任云。此時北關重鎭,不可以病重之人差送,金大乾改差,其代,令該曹,速爲擇差,何如?答曰,依啓。
又啓曰,衙譯李芿叱石,以樺皮·正鐵運去事,勅使一時當爲出來云,而厥數甚多,實難及辦,極爲可慮。樺皮三萬張,令咸鏡道急急措備,差定領去軍官,罔夜交付於平安道安州牧,使之轉運灣上,而正鐵二萬斤內,平安道三千斤,黃海道一萬七千斤分定,而黃海道,則雖是鐵物所産之地,而京衙門及管餉監·兵營所屬外,守令則無工匠,卒辦未易,竝爲收合管餉·訓局·軍器寺·監·兵營所儲,而正鐵不足,則其中雖薪鐵,劃卽改鍊,別定差員,及期輸送,俾無淸差輩,以此久留之弊事,平安·黃海·咸鏡監司處,行會,何如?答曰,允。
以禮曹勅使時節目,傳曰,黃州以西,迎慰使,依前例以本道守令差送,似當矣。
備邊司啓曰,司諫院啓辭,今年水災之慘,兩西爲甚,勅使之行,又出意外,供億之費,需應之物,必皆督責於民間,朝夕餓死之民,膏血已盡,決無支堪之理。有民然後有國,有今日然後有明日,目今事勢,不可拘守常規。臣等竊聞,兩西監·兵營,雜樣拮据米布,隨用隨補,常有留蓄者云,若使監·兵使,各罄營儲,分給合站,以供接待之用,則民蒙惠澤,庶無潰散之患矣。且今勅行未渡江之前,須以災害已甚,民事罔極,接待之事,無路成形之意,撰出文字,急先報知。且令儐臣,竭誠周旋,期於動聽,使之備知我國切迫情勢,則非但一路得力不少,入京之後,凡所需應,雖不能盡行其言,亦不無容恕之道,請令廟堂定奪施行,答曰,依啓事,傳敎矣。値此無前凶歲,飢餓之民,擧將塡壑,而勅使之行,又出意外,凡干接應之需,罔以爲措,苟有一分救民之策,豈可拘守常規?兩西監·兵使,目見民事之至此,各營所儲,必不待朝廷分付,出捐相助,而留蓄多少,有難的知,雖不可定數行會,今以諫院陳啓之意,另爲移文,該道監·兵使相議,隨力所及,分給各站,以供接待之用,擧行形止,啓聞宜當。至於客行未渡江前,撰出文字,急先報知一款,則從前文字,不能動彼之聽,不但無益,其於待客之道,亦涉未安。令譯輩彼境迎候之初,備陳被災孔慘,各邑人民,流散相繼,一路供億,必難成形之由,期於動聽,而及至我境,遠接使及監司相接之時,亦爲從實措辭,俾知我國悶迫之情,爲當。以此遠接使下去時,言送,何如?答曰,依啓。遠接使·監司,則勿爲無端言及,似可也。以上備局謄錄
左議政九度呈辭。答曰,安心調理。
戶曹判書元斗杓上疏。答曰,省疏具悉卿意。卿其勿辭,從速察職。
院啓,中宮殿供上,司饔院提調推考事。答曰,依啓。內下記草
上在昌慶宮。停常參·經筵。
藥房都提調金自點,提調趙絅,副提調兪㯙啓曰,日候鬱熱,入秋轉甚,伏未審玉候調攝,比前,何如?臣等,不勝區區伏慮之至,敢來問安。答曰,與前一樣。以上藥房日記
司憲府啓曰,當此災異孔慘,民事罔極之日,勅使之行,又出意外,西路飢民,救死不贍,以何物力,辦得不些之供億乎?其痛迫竭急之狀,不言可想。凡常時使命之貽弊外方,固已無謂,況於此時,何忍豐其饌品,以爲自安逸之計哉?今此遠接使以下大小各行支供,定其饌式,務從簡約,茶啖·酒盃,切勿爲之,且驛路凋弊,尤難盡言,亦簡其騶率,駕轎·日傘,竝皆禁斷,如不遵令式者,摘發科罪事,請令知委施行,以除一路各邑·各驛一分之弊。答曰,依啓。以上備局謄錄
有政。吏批,繕工直長姜大適,掌樂直長趙志孟相換。吏批政事
府啓,權管姜希望,外祖母詬辱,依法科罪事。答曰,依啓。內下記草
上在昌慶宮。停常參·經筵。
司諫院啓曰,目今保民之政,汲汲焉如救焚拯溺,不容一日少緩也。勅使,不日當爲渡江,畿甸各站之役,如人夫調用等事,列邑無路變通,其勢不得不依前爲之,而若以民結收捧,支供百物,則民間無升粟之儲,朝夕盡將塡壑,雖欲竭其膏血,決無辦出之望,朝家何忍視其遑遑罔極之狀,而不爲之別樣濟活乎?臣等之意,江都·南漢所儲穀,除出一千之米,隨其郡邑殘盛,等第分給,各以便近,使之急速取用,以待明年秋成,依數還捧,則可以救目前之急,而軍餉亦不至減縮矣。答曰,依啓。以上備局謄錄
迎接都監啓曰,郞廳前都事南宮鏶,昨已啓下矣,卽接其奴呈狀,本月十九〈日〉,因事下去公山地云。南宮鏶改差,其代,以刑曹正郞吳熽,元單子改付標以入之意,敢啓。傳曰,知道。以上迎接都監謄錄
掌樂院官員,以提調意啓曰,本院官員,常時六衙日閱樂,及祭享進參爲任,非閑漫之比。卽今勅使先聲已到,舞童及進止捧燭·諸差備樂生等,所當預爲整頓,逐日習閱,而本院直長趙志孟,與繕工直長姜大適相換,大適以病親,受由下鄕,上來遲速,未可預料。令該曹他閑官換差,趙志孟,使之仍察本任,何如?傳曰,依啓。以上掌樂院謄錄
左議政李景奭十度呈辭。答曰,安心調理。
院啓,江都·南漢所儲米,勅使取用事。答曰,依啓。內下記草
上在昌慶宮。停常參·經筵。
申時,太白見於未地。
備邊司啓曰,島主處賜給之數,依聖敎,米數亦爲減半,以米一千石·木二百同,特爲賜給,此出於一時恩典,勿爲後日援例之意,令接慰官·東萊府使,措辭言之,而渠雖或復有云云,截然峻責,以絶其希望之心,何如?答曰,依啓。以上備局謄錄
有政。吏批,尹楷爲繕工直長。吏批政事
左議政李景奭箚子。答曰,省箚具悉卿懇。箚陳之事,當爲施行,卿其勿辭,速出行公。
大司憲崔惠吉上疏。答曰,省疏具悉。此是例事,卿其勿辭往來。
院啓。答曰,當觀其緘辭而處之,更勿瀆擾。內下記草
上在昌慶宮。停常參·經筵。郞廳張澍校正。日記廳郞廳趙景觀書。
上在昌慶宮。停常參·經筵。
世子,問安于中殿。答曰,入來。
以左議政李景奭十一度呈辭,傳于兪㯙曰,安心調理。以上燼餘
上在昌慶宮。停常參·經筵。
下直,江華留守呂爾徵。
柳景緝,以分兵曹言啓曰,南所衛將文報內,守直軍士咸悅正李得仁,本宮禁漏窓二隻打破,樞鐵四介拔去,爲房直現捉,極爲驚駭。卽爲推問,則果如所報,極痛,令攸司囚禁治罪,何如?傳曰,允。以上燼餘
上在昌慶宮。停常參·經筵。
下直,廣梁僉使金順南。
李元鎭,以戶曹言啓曰,一番勅行,所用銀子,多至一萬三千餘兩,而本曹封不動一萬五千兩內,下姜賊銀一萬六百五十兩外,其他天·地·玄三色之數,雖至萬兩,黃銀居半,決不可用於禮單與別贈矣。入夏以來,米穀似貴,切欲貿銀,而非但有處絶無,一石所貿,不過天銀一兩,且以爲勅使之行,似在冬末春初,故姑待米價尤貴之時,欲貿得,而勅行如是急迫,儲銀厥數不多,極爲悶慮。取考管餉重記,則時遺在銀子三萬五千餘兩,而別數字缺取息之事,一萬兩取用於今番勅行,待其明春,出捐米五六千石,則猶可準償其數,以此處置,似爲便當,移文餉臣,何如?答曰,依啓。
以左議政李景奭十二度呈辭,傳曰,安心調理。
兪㯙啓曰,假注書吳燦,自前月晦間,重患痢疾,不得察任,請吳燦改差,他假注書差出。傳曰,允。
傳于申濡曰,備局堂上引見。
上御養華堂,引見備局堂上,領議政金自點,右議政南以雄,戶曹判書元斗杓,知事閔聖徽,吏曹判書趙絅,行護軍李基祚,大司諫蔡裕後,右副承旨柳景緝,假注書許悅·黃儁耉,記注官朴嶔,記事官洪宇遠。金自點曰,近日日候鬱熱,玉候比前,如何?上曰,與前一樣。上曰,如此之時,勅行又來,甚不幸矣。金自點曰,未知爲何事來,而大槪所爲者,樺皮也,正鐵也,抑或爲減幣生光而來耶?上曰,以臆度言之,似爲兩款事矣。或減歲幣,欲爲生光而來也,不然則爲察倭情而來也。金自點曰,聖敎果然,臣意亦以爲察倭情而來矣。上曰,中原之人,甚苦剃頭,且其國中,方有大敵,此正疑懼之日也。金自點曰,大槪,以我國事言之,如此之時,若有違彼情之事,則甚可慮矣。且樺皮之備,似非其時,而令本道預爲知委矣。上曰,如許求請,必多於前頭,使監營預爲備置,可矣。且大元時,中原人,皆剃頭耶?趙絅曰,雖大元時,中原人則冠帶,蒙人則以蒙服,服之矣。上曰,然。中原人,素好其衣冠服飾,而如彼斷髮,彼亦不思之,甚也。上曰,如此時,所捉漢人,送于日本,似不可此事更思,而善處,如何?金自點曰,臣亦慮此事矣,今番所捉,雖未知與前所捉船同矣,而以臣意思之,則似或商賈船,而亦不無通中原事情之迹矣,諸臣皆在可熟講矣。上曰,事雖未決,當初之意,欲送日本矣,未知何以則可也?右相亦陳所見。南以雄曰,當初回啓時,待譯官回來,處置爲議矣,勅使意外出來,事機與前頓異矣。上曰,此非自淸國來者云,自大明來,事尤難處矣。南以雄曰,臣於昨日,奉審往來時,見其田野,慘不忍言矣。又爲東風所枯,無一可收處,民何以生活,而如此之時,勅行又來,不但畿民之難於出站,至於市民,若有如前日劫賣之擧,則未知何以應之也?誠極可憫。上曰,所見發穗處,幾許耶?南以雄曰,發穗處,如昔年發穗者矣。趙絅曰,果無一處發穗者,何望成熟耶?元斗杓曰,京畿則不論,而全南,則上道優於下道,慶尙道則不食處,三分之一云,湖西,亦勝於京畿,而近聞家僮之言,則七月以後,點雨不下,東風又吹,農事無可望云矣。南以雄曰,如京畿等處,不待霜降而可知,流離之民,卽今相繼於道,京畿則與領相·戶判相議,未流離前,急速蠲減,何如?上曰,所捉商賈,云是福建人,未知果然也。南以雄曰,雖未詳福建人,而槪是商賈於日本者也。上曰,出海之罪,元死罪矣,未知卿等之意,則何以可處也?送淸國是耶,送日本是耶?趙絅曰,所關甚重,而事已結末,當送於日本矣,更有何議耶?上曰,淸使未渡江前,已知之矣。元斗杓曰,我國之於淸國,豈有樂爲之事耶?今不可輕送日本矣。閔聖徽曰,淸人,亦有使我國,善接倭之氣色,臣曾所目見者也。所捉漢人,送于日本,似無大妨。李基祚曰,漢人云,持黃旗出來,此則似托辭矣,然若不送日本,而給淸人,則倭人亦必有後言,莫如卽速分付,送于日本矣。上曰,大司諫之意,則如何?蔡有後曰,自上所料者,是矣。上曰,更思之,則亦有一好事,淸使入來後,問而處之,如何?金自點曰,所捉漢人,似是蘇宗文之黨,淸人入來後,議處亦當。上曰,議而善處,可也。遠接使處,各別議送耶?金自點曰,米布給倭之事,不使之言及矣。上曰,彼知不知間,直言,可也。南以雄曰,臣意不然矣,上敎至當。上曰,米布事,從實言之,海船事,亦爲言及,使彼我無間,可也。金自點曰,上敎甚當。上曰,自前淸人,心滿則不甚惱他國,彼勢危疑,則甚惱他國,知而待之,可也。上曰,漢船所得孔雀,內官不久當去,付送北京,如何耶?閔聖徽曰,旣云火攻而捉船,則送生孔雀,如何耶?上曰,人亦生擒,此則非可慮矣,我國鷹連,甚是不關之物,而每必求去者,渠欲誇示故也。南以雄曰,淸人人品,與倭不同,何必貴此物耶?上曰,曾聞彼得此一物,貴甚云矣。大槪,淸人之意,必以矜誇爲主矣。元斗杓曰,丁亥條所捧,每議於大臣,而至今不爲定奪,可悶矣。自上軫念民事,特令不差數字缺員,而至於賦役時,無變通之擧,田稅則似是惟正之供,不可減一字缺金自點曰,雖云惟正之供,田稅亦出於民,捧之而何救民耶?大槪,八道,不無被災之輕重矣。上曰,卿其擔當此事,從容議之,可也。似聞該曹,有餘穀云,可以支用耶?元斗杓曰,田稅三手糧,不無可捧之物,而今年所捧一萬六千石,太四萬餘石矣。金自點曰,有司之言,是矣。元斗杓曰,留庫數方十四萬石,而群山·蘿巖·可興三倉合計,則十六萬石餘在矣,以此推用,而又有所捧處則幸矣。上曰,可以推用矣。金自點曰,臣之憂,戶曹亦不下於斗杓,而大槪今年,則專爲救民,當自外從容議定矣。上曰,大臣旣已擔當,從容議處,可矣。姑觀今月而爲之,如何?金自點曰,前於榻前,旣蒙待八月爲之之敎,而近聞外人之言,則民生未流離前,預爲知委,似可云。上曰,果難。旣流離者,則國雖以將減賦役爲言而知委,不果流離耶?李基祚曰,官廳所納,守令或先捧云,此則不可不嚴飭矣。上曰,官廳所納,則勿爲常時事,預爲分付,可矣。趙絅曰,國家不幸,民事至此,此則所關係於存亡,甚可畏也。當今之道,莫如敬天修省,而變生宮闈,以致移構之役,今則無可爲之事,而至於荒政及徭役蠲減事,不可不十分料理,急急行之矣。將待盡爲覆審後爲之,則必過九月,監司處,亦當下諭,使各邑等第而上之,急速行之矣。上曰,官廳所捧,預先檢飭,可也。元斗杓曰,貢物價元數七千餘石矣,此出處,何以爲耶?上曰,不可全減。自餘他事,與大臣議處,可也。閔聖徽曰,開市一事不遠矣,何以分付耶?上曰,姑無更令之事,徐待之,可也。上曰,所捉漢人,淸使入京之後,好樣相議,而終送于日本,則甚好甚好。金自點曰,成不成間,當如上敎圖之耳。元斗杓曰,與淸使接語時,似難直言,以耶蘇宗文之黨也。上曰,送其孔雀,於意似可,以非關之物,得彼歡心,或不無其理矣。趙絅曰,頃日左相之箚,以爲極陳凶災於彼,似當云。此言甚是,而若淸使入城後,聞有修理之役,曰如此凶年,有此擧何耶云爾,則將何辭答之耶?上曰,從實言之,可也。且凶年則不爲如此擧,彼未必知之也。趙絅曰,姑待勅使回還間,停役何如耶?金自點曰,甚不當矣。上曰,雖云淸人,然且質實,若聞停役之事,則彼必以爲外待矣。金自點曰,前於勅使來時,勅使大責李時白,數字缺不爲吐實,其時說話,元斗杓亦知之,每事不以實言之,則臨時難免窘迫矣。南以雄曰,鄭太和處,二款事,以私簡通之,如何耶?上曰,可矣。金自點曰,臣當與右相,議通之。元斗杓〈曰〉,勅使之行,出於此時,如毛物極難,銀事亦甚可悶,卽今則市上銀子絶貴,而至於封不動,則難用,臣意以管餉之銀,推移貸用,如何?上曰,淸使之往來無常,今後則一番勅使所用之物,預爲備置,可也。趙絅曰,當今之政,莫如恤民,恤民之政,莫如擇守令,而世俗偸薄,人情不一,如臣淺見,難副聖上之望,自前有薦擧之法,着實擧行,誤薦者罪之,何如?上曰,欲爲別薦耶,年例守令之薦耶?趙絅曰,欲爲別薦矣。上曰,依爲之。趙絅曰,臣才識不逮,受此重任,惶悶惶悶。且史記脩正事,李植專掌爲之,不幸已下世,甚可惜也,如臣魯莽,少無寸長,而前於引對時,自上有史記脩正之敎,臣於其時聾病頗極,不得聞上敎而退,及聞語臣之言,至今惶恐。大提學之任,是何等職,而臣可堪乎?必得其人,然後可付修史之責矣。上曰,卿可爲之,故旣使掌之,勿辭爲之,可也。趙絅曰,臣年多病甚,雖欲策駑,勢不可得矣。上曰,幾許爲之云耶?趙絅曰,所修至於癸巳年間云矣。上曰,未知何以修之,而從速成之,藏於史閣則幸矣。大臣以下罷出。上曰,承旨·前承旨,曾經北方守令,未知北方事情,如何?柳景緝曰,六鎭事,無可爲矣。戊寅年流亡之民,未盡還集,金汝后,爲兵使時,嚴明刷還之政,則通九官刷還者,至於一千二百餘名矣。上曰,九官,何處何處耶?柳景緝曰,吉州·鏡城·富寧·會寧·鍾城·穩城·慶源·慶興等處矣。自前六鎭之民,稍稔則飽食,凶年則流離,値此水旱之災,難免空虛之患,臣意以爲,六鎭則別爲留念賑救,可也。至如城池·器械,亦無可恃之勢矣。上曰,城池果如何耶?柳景緝曰,無可恃之處矣。上曰,城高幾丈耶?柳景緝曰,三四丈矣。上曰,其處守令,忘防備一事耶?柳景緝曰,非曰忘之,而只鏡城之城,高且完,此則可守矣。且軍兵,不甚疲弊,冬不衣綿,所服只布萆衣與狗皮矣,然後勝於他道之兵者,以其能騎馬上下山阪也。上曰,其處人心,亦如何耶?柳景緝曰,人心之眞率,少無異於淸人,常言欲爲一死矣。上曰,未知實言耶,詐言耶?柳景緝曰,似是實言矣。金汝后時,頗充軍額,而但欠熟習,是可慮也。上曰,金汝后,不但勤於軍政,頗得人心矣。柳景緝曰,其處云,失吾將,將何生矣?且金汝后,常儲雜穀頗多,雖値如此之年,可救民矣。又啓曰,其處武才亦優,而王化遼遠,未蒙國恩,近年以來,兵曹以取才本道邊將,隨闕差塡武士等,皆有激礪之志,每政如是,以爲聳動之地,似當矣。上曰,依爲之,可也。上曰,嘗聞北方土厚,黍粟多出云矣,每每飢饉之患,連仍何耶?柳景緝曰,大槪近年以來,則連値災傷而然矣。上曰,丁壯五千餘名,則充軍額者,幾何?柳景緝曰,馬兵合十一哨矣。上曰,不多抄而然耶?以此觀之,則不過五分之一矣,然則正軍,入於束伍耶?柳景緝曰,入於束伍矣。上曰,人物,比先王朝時,則何許耶?柳景緝曰,太半減云矣,今年則六鎭賑活事,甚緊於常時矣。上曰,言于備局,且北民刷還事,及刷還後盡心賑恤,守其要路,不使散亡,一如金汝后時之意,知會於本道,亦可也。柳景緝曰,値此凶年,安集不易,刷還一事,則姑待過今年,爲之如何?上曰,不無所見,令備局量處,可也。罷出。
李元鎭,以戶曹言啓曰,洪淸監司鹽盆·漁箭投入人査出狀啓粘目,七月十五日啓下,而本月初二日夕,自兵曹始爲移送本曹,故今日回啓之意,敢啓。傳曰,知道。
兪㯙,以禮曹言啓曰,各道免講校生,納物多少査考,限年免講事回啓時,黃海道啓本回啓中末端,考其納物年月六字,構草時落書,限年之事,與他道有異,臣等矇然不察之失,著矣,極爲惶恐。原啓目中添入六字,改付標以入之意,敢啓。傳曰,知道。
兪㯙,以禮曹言啓曰,來初十日大造殿上樑時,應行諸事,察而擧行事,都監分付矣。此事旣無禮文,又無謄錄,但此殿,與受賀法殿有異,只都提調以下,黑團領行禮,宜當。上樑文,令承文院繕寫,牀卓排設諸具,亦令各該司進排事,知委施行,何如?答曰,依啓。
趙壽益,以義禁府言啓曰,弑主罪人命上等,旣已拿來,關係綱常,依法三省推鞫之意,敢啓。傳曰,知道。
又啓曰,弑主罪人命上等,三省推鞫事,命下矣。委官,何大臣進去乎?且日勢已暮,今日推鞫,何以爲之?敢稟。傳曰,明日爲之。右相進去。
趙壽益啓曰,卽者嘉禮都監郞廳來數字缺仁興君納幣後,復命云矣。傳曰,知道。
又啓曰,弑主罪人命上等,三省推鞫事,命下矣。此意明日待開門,兩司城上所命招言送之意,敢啓。傳曰,知道。以上燼餘
上在昌慶宮。停常參·經筵。
藥房都提調臣金自點,提調臣趙絅,副提調臣兪㯙啓曰,近來或風或熱,日氣不適,伏未審此時,玉候調攝,比前,何如?臣等,不勝區區伏慮之至,敢來問安。答曰,與昨一樣。
柳景緝啓曰,小臣三省推鞫進去,下直。傳曰,知道。
傳于趙壽益曰,政事,明日爲之。
趙壽益,以漢城府言啓曰,亂後本府書吏元額消縮,只十三名使換,又無料布貢物資食之路,而諸上司輪回移差陪吏之役,自吏曹定送者,在前或二三名,近年以來日漸加定,或至四五名之多,無他財料雇立之路,被侵之苦,日以益甚,莫能支保,相繼逃散,不成衙門模樣,其爲苟簡之狀,不可形言。今則仁慶宮·昌德宮修理都監·儺禮廳等,各一名待令,吏曹今朔司憲府移差二名,吏曹陪二名定送,數少書吏,諸都監上司各處,奔走使換,日不暇給。前頭勅使時,則房守夫馬募軍道路摘奸各樣工匠推捉之事,本府專掌,逐日待令於都監,本府使換書吏,只餘二名,非但詞訟職務,一切停廢,其於策應,必生大事,極爲悶迫。移差元非舊例,固宜革罷,而入啓煩瀆,姑爲稟定于廟堂,曾有分付,而猶未祛弊,玆不得已仰瀆於天聽,不勝惶恐之至。令該曹,限勅使回還之間,勿定移差等役,過後,容令本府,更爲稟定於備局,永祛痼弊,衙門保存之地,宜當,敢啓。傳曰,依啓。
鞫廳啓曰,今此弑主罪人,命上·小莫男·命世·石上等所供,與本道及敬差官推問承服之招,前後變辭,不爲直招,極爲凶詐,請刑推得情。傳曰,依啓。
大司諫蔡裕後,司諫李時萬,獻納權坽,正言崔後胤·李袤啓曰,國有紀綱,然後良法美意,亦可以行焉。近來世道日誤,私意滅公,從前守令薦擧之時,朝士中無恥之輩,昏夜奔走,斜蹊曲逕,百般圖囑,以保擧之多,爲媒進之階,薦之者,或有避嫌之事,則與他人密議授薦,鮮有公心薦人者,此習誠可寒心。臣等,伏見昨日榻前吏曹判書趙絅啓辭,以守令別薦,陳請蒙允。此時守令,愼揀爲救民第一急務,所謂別薦,將何以爲之,而若依前日三品以上之例,一從資級,不擇保薦之人,任其顔情厚薄,濫雜充數,則適足爲循私蔑法之歸,不如初不爲之爲愈也。臣等之意,朝廷如欲修擧此法,則必先嚴立科條,凡其所薦者,列錄保擧之主,別書一單,以備聖明,常所睿覽,又使兩司,開坐署經,若其所薦,非衆所共知可合守令者,則或以誤薦之罪,斷不饒貸,則苟充之弊,庶可防禁。請令該曹,稟旨停當。楊州牧使李濬,年紀衰耗,耳聾已甚,不聞人語,人民之入庭號訴者,必近前高聲,然後間或解聽,以此,奸吏輩寅緣用手,凡有傳通之言,不以實告,都是作僞,民受其害,闔境怨咨。本州乃畿甸大邑,且兼營將,字牧之官,豈容尸居,脫有緩急,亦何得力?況勅行不日當到,民間責應之役,罔有紀極。楊州之民,有何罪,而使耳聾不治之人,一從下吏縱臾,以重其歸怨於國家乎?臣等,非不知此時守令遞易之有弊,而咫尺之地,所聞日益騰播,決不可一日置之,請楊州牧使李濬,亟命遞差,以有聲績人,各別擇送。答曰,依啓。以上燼餘
上在昌慶宮。停常參·經筵。
卯時,有霧氣。
申濡,以都摠府言啓,今日入直軍士,當爲中日習射,而政事相値,不得爲之之意,敢啓。傳曰,知道。
以左議政李景奭十三度呈辭,傳于兪㯙曰,安心調理。
傳于安獻徵曰,上樑文啓請都監草記,入之。
以熙政殿上樑文,傳于安獻徵曰,此是堂也?
有政。吏批,判書趙絅進,參判韓興一病,參議趙錫胤進,行都承旨兪㯙進。兵批,判書李行遠進,參判李時昉修理都監進,參議丁彦璜進,參知柳碩進,左承旨申濡進。
吏批啓曰,楊州,畿輔第一州,自前皆用高品文官爲牧,意實有在,而丁丑以後,連差武臣,于今十年,無一人以治績聞者,徒煩數易,州日就凋弊,民日漸離散,皆由於此。況當凶歉之歲,賑恤撫摩之政,尤非武夫所能,本州雖兼營將,文官之有才局者,足以優爲營將之任,楊州牧使,以文官擇擬,何如?傳曰,所係甚重,問于大臣定奪。又啓曰,問于大臣,則領·右相以爲,楊州,乃畿輔重地,而素稱難治,軍兵亦多,故當初兼爲營將,意非偶然矣。近來連差武臣,治續未聞,日就凋殘,該曹請差文官,誠爲得宜,徒有文官之名,而循例差送,則臣未知補益,而有將才文官,爲兵·水使者,亦有之,若得才局之人,則文·南,何妨於兼營將軍旅之事乎?惟在吏曹極擇交差,伏候上裁云。大臣之言如此,敢啓。傳曰,極擇交差。
以李梲爲會寧府使,閔聖徽爲判尹,鄭良弼爲右尹,李基祚爲大司成,金相潤爲軍器僉正,金鍊爲洛平君,洪宇遠爲注書,金宗一爲順天府使,李緯國爲慈山郡守,李興浡爲淸道郡守,李馪爲會寧判官,郭硏爲校書副正字,鄭元詹爲禮賓奉事,郭希震爲司圃別提,金宗泌爲禮曹佐郞,李純馣爲全南都事,宋炅爲南別殿參奉,鄭曙爲濟用參奉,趙贇爲兼輔德,林爲兼弼善,嚴鼎耉爲司書,柳慶昌爲直講,金南重爲同知義禁,沈澤爲楊州牧使,林恒壽爲五衛將,金義立·鄭震立爲司僕將,洪霆爲中樞經歷,李克諒爲兼宣傳官,吉迥爲多慶浦萬戶,朴時雄爲黃土岐權管,白弘性爲武兼宣傳官,金鎭爲分副摠管,金聲發爲部將,蔡洵爲守門將,金蓍國·李濬·金大乾爲副護軍,鄭文翰爲副司果,成震丙爲副司正。
傳曰,會寧府使擇擬乎?吏批啓曰,臣等聞見孤陋,於武夫才否,尤所昧昧,今此會寧府使擬望之時,披閱點檢履歷,而曾經兵·水使無故可擬者絶無,備擬三人,頗有廉簡之稱,故相與商確擬之矣。傳曰,知道。
藥房,中宮殿問安。答曰,一樣。
二品以上,中宮殿問安。答曰,知道。
中殿問安後,藥房啓曰,今日辰時分,藥房入直醫官,傳內人之言,昨夜初更四點,中殿前症復作,二更一點,氣降鎭定後,龍腦安神丸進御,則如常云。臣卽詣慶德宮問安後,仍令醫女連生·正玉·丹春等,入診察色,而依其所言,別單書啓矣。臣等不勝憂悶之至,與諸御醫等,詳細商議,則皆以爲當此濕熱,厭苦湯藥,不爲進御,而龍腦安神丸,則已爲劑入,餘存尙多,連爲進御,此外湯藥,姑待秋涼,更觀症勢,商議宜當云,敢啓。答曰,知道。
傳于吏批曰,玉城府院君張晩之子,幾人在職乎?吏批啓曰,玉城府院君張晩之子幾人在職乎事,傳敎矣。前縣監張歸漢,前僉使張師漢,時遭嫡母喪,在服中云,敢啓。傳曰,知道。
吏批啓曰,侍講院啓曰,本院非閑漫之地,逐日書筵,且有朔望問安擧動,況今勅使先聲已到,前頭習儀陪從問安等事,殆無虛日。輔德金應祖,時在慶尙道榮川地,司書李壽仁,時在全南道康津地,遠路上來,遲速難期,兼輔德南老星,以修理都監都廳除本司已久,兼弼善柳淰,又差迎接都監都廳,上番則只有弼善朴吉應,文學吳挺緯,兼文學吳挺一,下番則只有說書崔逸一人,入直已過二十餘日。他無輪直之員,上下番通計,只有四人,冊校正懸吐之際,已極孤陋,至於擧動陪從,將不成模樣,揆諸事體,誠爲未安。在外及不能兼察人員,請令該曹,稟旨處置事,傳敎矣。勅使時,王世子擧動頻數,陪從不盛,誠爲未安,而勅使渡江,尙無定期,新除授輔德·司書,下諭已久,意必不久入來,徑先改差,亦似不可,至於兩都監都廳,則旣除本司董察事重,勢難兼行書筵重任,此則改差,何如?傳曰,允。
以兵曹北兵使狀啓,赴防出身吳纘賢等三人,還發防所,以準罰朔事粘目,傳于柳景緝曰,此回啓,似涉歇後,還出給。
熙政堂上樑文,伏以,易著大壯,棟宇之制可憑,詩詠斯干,筦簟之所宜置,況復地連內寢,非宴息之便,堂接中宸,本取延訪之近。如存苟完之念,焉有時屈之嫌?恭惟主上殿下,孝盡克家,業恢肯構,卑室昭儉,旣無愧於前模,傾宮務奢,恒切戒於往轍,不事臺池之樂,永圖基兆之寧。顧變亂古所未有,則經營今不獲已,諸臣籲請,顓爲聖躬,累月遲延,實緣飢歲。遵遺趾而修掃,撤舊材而造成。規矩準繩,平直方圓,不可勝用,欂櫨柱檽,椳闑扂楔,各適其宜。散積泉而償勞,人復奚怨?驅遊手而趨事,農不失時。莊誦堂名,詳究字義。朱熹之於曾傳,解之以明,蔡沈之於虞書,釋之曰廣。修明其政以臨下,下莫不盡其情,推廣其政以濟人,人莫不被其澤。玆申善頌,助擧脩樑。兒郞偉抛樑東,駱岫靑林曉旭紅,內裏黃門催奏事,滿庭簪笏集群公。兒郞偉抛樑西,弼雲前面彩霞低,日斜不輟賓筵講,黼座香浮雉尾齊。兒郞偉抛樑南,木覓山光翠似藍,已許祝融參造化,上當咸五下登三。兒郞偉抛樑北,白嶽崔嵬開霽色,默契天心在靜中,星辰錯落環宸極。兒郞偉抛樑上,祥烟縹緲籠仙仗,欲知聖主拜昌言,看取封章綻帷帳。兒郞偉抛樑下,翬飛不受纖塵涴,定敎災害盡消除,佇聽歡聲動朝野。伏願上樑之後,德隆土階,瑞獻阿閣,宸襟遠豁,仰重門之洞開,盛化遐宣,分廣殿之洪廕,寶祚軼於蒼籙,睿算躋於黃軒,百祿是遒,四方來賀。知製敎臣蔡裕後製進以上燼餘
上在昌慶宮。停常參·經筵。
申濡,以都摠府言啓曰,都摠管閔聖徵,昨日政,漢城府判尹除授,除標信肅拜之意,敢啓,傳曰,知道。
申濡,以都摠府言啓曰,副摠管許啓,以社稷大祭獻官,隷儀進去晝仕,請出標信。傳曰,知道。
申濡啓曰,前月二十九日承傳,砲殺手入格,良人朴大男等,禁軍所傳單字,今日政書入,而其中洪信江·金信俊二人,捧承傳時,名不見之人,旣入望筒之後,竊不勝疑訝。考諸本院承傳單字,元無二人之名,取見該曹承傳置簿,則果爲割去紙面,粘入添書之跡,此必該吏用情偸冒,事極可駭。元單子付標以入,當該書吏,令該曹重治之意,敢啓。傳曰,依啓。囚禁重治。
以兵曹兼司僕望單字,傳于申濡曰,後政改書啓下。
申濡,以訓鍊都監言啓曰,新造旗麾祭,今月初八日子時,神武門後,依新書之法,放砲大吹打設行之意,敢啓。傳曰,知道。
申濡,以兵曹言啓曰,以北兵使狀啓,赴防出身吳纘賢等三人,還發防所,以準罰削事粘目,傳曰,此回啓似涉歇後,還出給事,傳敎矣。新出身等,當初以不至大段之罪,自備糧元防六朔之外,又令罰防二朔,此則雖涉於過重,而至於徑出之罪,果爲重大,臣於回啓,未免輕歇,今承聖敎,不勝惶恐。吳纘賢等三人,各其防所充軍事,元啓目中,改付標以入之意,敢啓。傳曰,知道。
趙壽益,以修理都監言啓曰,仁慶宮撤毁之役,已畢,只有澄光樓改鍊之事,亦且垂完矣。都監提調·都廳以下及工匠,各在兩處,事多分力,大造殿·宣政殿·熙政堂立柱·上樑,只隔一日,自明日,提調·都廳及工匠,合於本都監,以爲專力之地,運載則只留郞廳或監造官一員,監督,宜當,敢啓。傳曰,依啓。郞廳·監造官,各一員留置,可也。
趙壽益,以吏曹言啓曰,判書臣趙絅,昨日登對時,陳達守令別薦事,而病餘言語精神,不能了然,全沒其中擧行節目,臣實惶恐。取考前事,則例於每年春孟月,東·西班三品以上,薦守令可合者,毋過三人,此令甲也。法久因循,有其名而無其實,自今爲始,每於四時首月,無論內·外官,三品以上,各薦三人,各於名下,書某人爲慈祥愷悌,某人爲廉勤謹愼,某人爲政事才局,薦後如除守令,或有治理著效,或見褒於監司及御史者,薦者亦與同賞,如或濫刑虐民,貪汚招罪者,薦者亦與同罰,則庶幾警飭人心,而闒茸屛跡,字牧之人,可得其人矣,其於保民之政,不啻少補。但今秋則,首月已過,以仲月晦前爲限,守令別薦事,捧承傳施行,何如?傳曰,依啓。四時別薦,似未妥當矣。
趙壽益,以侍講院言啓曰,新除授兼司書嚴鼎耉,時在江原道春川府,書筵入番事緊,斯速上來事,下諭,何如?傳曰,允。
大司諫蔡裕後,司鍊李時萬,獻納權坽,正言崔後胤·李袤啓曰,守令之瓜滿遞易,乃朝宗金石之典,雖有聲績懋著者,不可輕許仍任,以壞舊章,況遠外之地,尤不可不辨情僞而容易私許也。昨者,伏見濟州判官劉應文仍任之敎,臣等竊惑焉。本州在絶海之中,貨物多産,雖極貪婪,上下相匿,情狀難知,而監司之黜陟不加,朝廷之耳目不及,特一王化不沾之域也。劉應文,設或盡心職事,國籍所簿之馬,或可收合,使之蕃息,而民間所畜,則無與官府,如不行非理苟且之事,則二百八十餘匹之馬,安得隨便買取乎?此不過橫掠民間之猾手段,可罪不可尙也。牧使金汝水,欲圖應文之仍任,乃敢飾辭封狀,以眩朝廷之聽,其愚濫循私,不識事理,甚矣。且念王者,若以非正之供,輒示嘉尙之意,則日後之弊,有不可勝言。昔唐李祐,違詔進馬,御史溫造劾之,時君嘉納,豈非後世之取法乎?況新判官金興運,辭朝日久,官人來到,方待風於海上,若以舊官之仍任,無端退來,則揆諸事體,豈可如是?瞻聆所及,亦非美事,臣等之備盡論列,不容已也。請金汝水·劉應文,竝命罷職,規外別備之馬,還給州民,以爲無識之輩,希恩望賞者之戒。答曰,所論過矣,勿爲更煩。以上燼餘
上在昌慶宮。停常參·經筵。
吏曹判書趙絅,參議趙錫胤啓曰,臣等於再昨爲政,徒知沈澤之有才局,而不省其他,備擬楊州牧使,至於受黜。卽者取考文書,則沈澤以前任三陟之故,越祿二等,越祿者,不得擬守令,國法甚嚴,臣等昏憒不察之罪,於是大矣,惶恐待罪。傳曰,知道。勿待罪。
吏曹啓曰,國法不可少撓,楊州牧使沈澤,改差,何如?傳曰,依啓。
以右議政李景奭十四度呈辭,傳于兪㯙曰,安心調理。
申濡,以兵曹言啓曰,以兵曹北兵使狀啓,巡點試才時,藥丸會減事粘目,傳曰,前日定奪公事,相考處置事,傳敎矣。取考前後謄錄,則壬午二月,南銑爲承旨時,以咸鏡道火藥不敷,每年習操,猶患難繼,至於監·兵使以下,列邑各堡出入時,例放三柄之外,又有種種浮費會減之數,亦甚不貲,此擧如不得已,則各其官自備,勿爲會減事,本曹覆啓,各道監·兵使處,一體行移,而同年閏十二月,黃緝爲慶尙左兵使時,以合操時所用藥丸,則會減,常時軍兵試才藥丸,無明白擧行,更爲定奪事馳啓,而備局回啓內,自十月至二月,計其五朔所放之數,一時多數試放,而明年爲始,月課已令復設,雖或會減,猶可繼用之意,請爲行會,則判付內,一時多數試放,亦似未妥,依前事目施行,火藥如是難繼,則五朔內二朔,則藥丸措備間,勿爲試放事,下敎矣。今當依此擧行,至於兵使出巡試才時,所用之藥丸,亦不可使,使之自備,似當竝入於會減之中,元啓目敢此還入,伏候睿裁。傳曰,知道。
申濡,以備邊司言啓曰,今八月初三日引見時,參贊官柳景緝所啓,北道軍民之凋殘,皆由於戊寅凶歲,或死亡,或流散,未盡還集而然也。金汝水爲兵使時,留心刷法,着實擧行,通九官刷入者,至於千有餘名,分付各官及鎭堡,使之捄恤安接,亦飭要路守護,禁其出入,故已爲安集定居,軍兵比前稍優矣。今若暫緩,則已刷之民,必有更逃之弊,此可慮也。上曰,依金汝水時擧行事,言于備局,知會于北兵使處,可也。又所啓,北民刷入之擧,不可少緩,而但念當此凶荒之時,刷入新接者,無路資生,不無反致餓死之患,且其請刷之類,皆出於陳告,而其間或有因嫌誣訴者,或有非其目見,而因風聞陳告者,不實居多,各官無憑現出,不得已互相文移,推捉陳告者,絡繹道路,騷屑莫甚,尤非凶歲可行之事,姑爲停止,過今年更擧,似或宜當矣。上曰,不無所見,言于備局,使之量處。又所啓,北方之民,固無恒産,一生寒苦,故所散之民,樂其得所,不還舊居,其勢固然,六鎭凶稔時,未知如何,而今若又値凶荒,則流散之後,難可復集,賑恤之事,比他道尤緊矣。上曰,言于備局事,傳敎矣。今年水旱之災,一至於此,赤子仳離之患,處處同然,救死不給,奚暇念他?刷還之擧,限明秋姑停宜當,其他數件事,依承旨所啓,着實擧行之意,敢啓。傳曰,依啓。
大司諫蔡裕後,司諫李時萬,獻納權坽,正言崔後胤·李袤啓曰,臣等將金汝水·劉應文事,備盡論列,而伏承聖批,以所論過矣,勿爲更煩爲敎,臣等之惑,滋甚焉。濟州在絶海之中,貨物多産,上·下官,雖極貪婪,互相掩匿,情狀難知,而監司之黜陟不加,朝廷之耳目不及,特一王化不沾之域也。判官劉應文,設或盡心國事,國籍所簿之馬,可以善爲收拾,使之蕃息,而民間所畜,則無與官府,如不行非理苟且之事,則二百八十餘匹,安得隨便買取?此不過橫取民間之猾手段,可罪不可尙也。牧使金汝水,欲圖應文之仍任,乃敢飾辭封狀,以眩朝廷之聽,見者莫不寒心,其愚濫循私,不識事理,甚矣。且臣等,非不知應文之事,與肥己納賄者有異,而侵奪私畜,希冀重賞,圖榮於身,歸怨於國,豈不甚可痛惡哉?請金汝水·劉應文,竝命罷職。答曰,已諭,勿煩。
趙壽益啓曰,卽者都摠府郞廳來言,闕內各處軍兵等巡檢之意,敢啓。傳曰,知道。
趙壽益,以司饔院官員,以都提調意啓曰,當日日次,先王後宮房及貴人·昭儀·大君·郡主·諸阿只氏,合十處所供生雉十首,全數闕進排。招問鷹師下人,則自雨水之後,外方鷹師所納雉首,絶不入來,以致如失云,而許多進排,至於全闕,事極非矣。當該鷹牌頭,請推考。且自前雉數不足,則有代納鷄兒之規,今此十處進排措備間,姑令代納,何如?傳曰,依啓。以上燼餘
上在昌慶宮。停常參·經筵。
申濡,以都摠府言啓曰,今日入直軍士,當爲中日習射,而以社稷大祭齋戒,不得爲之之意,敢啓。傳曰,知道。
以江原監司柳恒病重辭職狀啓,傳于申濡曰,卿其勿辭,安心察職事,回諭。
安獻徵,以禮曹言啓曰,今八月初十日,大造殿上樑時,讀文官差出事,啓下矣。今因都監分付內,宣政殿·熙政堂上樑文,亦爲製述矣,讀文官二員,令吏曹加出,一時行禮,何如?傳曰,允。
柳景緝,以刑曹言啓曰,本曹詞訟重地,六郞廳,無故察任時,猶患聽理不暇,而正郞鄭好仁,在外未及上來,正郞吳熽,佐郞洪琂,迎接都監郞廳,除本司仕,上直正郞朴嶔,兼春秋,長在入直,只有佐郞崔琇·李溫二員。見存兼房察任,許多罪人推覈之際,勢未及周旋,極爲可慮。都監郞廳二員,閑官換差,何如?傳曰,允。以上燼餘
上在昌慶宮。停常參·經筵。
兪㯙啓曰,左議政李景奭呈辭,到院,以大祭齋戒,留院之意,敢啓。傳曰,知道。
傳于申濡曰,史官一員待命,騎馬三匹立之。
安獻徵啓曰,以宣政殿上樑文,傳曰,此文中無未妥處乎?承旨察啓事,傳敎矣。伏承下敎,詳細審察,則難言二字,及威加殊俗等語,似未妥當,還出給,使之刪改,何如?傳曰,依啓。繼先聖六七之語,亦似未妥矣。
趙壽益,以修理都監言啓曰,明日各殿立柱,則擇定於寅時,上樑則定於巳時與未時,自曉頭整齊諸具,然後可免窘迫之患,而諸色工人,開門後赴役,則不無未及之事矣。一所·二所·四所郞廳,各一員,則入省記仍參闕內,三所木手,竝令留置役處,以爲及時立柱之意,敢啓。傳曰,知道。
趙壽益,以修理都監言啓曰,自前都監工匠·役軍放料,倉官領進,米穀斗量入納之後,方爲分給,例也。今者軍資監官員,不爲親進,只使色吏領送,積置庭中,日勢已暮,而累次催促,終始不來,非但驕妄,不識事體,視之度外,恬不動念,朝廷體面,不當如是,極爲駭愕。請當該官員,從重推考。傳曰,先罷後推。
大造殿上樑文,宸居旣定,卜爰叶於契龜,正殿肇成,歡悉均於賀雀。制雖仍舊,功則維新。恭惟主上殿下,志在卑宮,戒存峻宇,嗣先王之令緖,祗翼小心,守列祖之丕基,懋昭大德。責方重於肯構,災忽至於及膚。蠱遍禁闈,殆無置床之地,慶關宗社,幸賴下耳之天。適旱澇之連仍,詎土木之是急?雖聖上敬畏之志,遇災益深,在群下危迫之情,得請乃止。咸言移御之便近,莫若昌德之重修。置臬陳圭,考周雅斯干之制,裁基審址,徵羲易大壯之規。費惜漢金,略割版曹之羡,輸非隴木,暫撤別宮之材。穰穰役徒之登來,斤斤物力之湊合。林衡奏課,列禁衛之諸司,梓匠鳩工,建王居之六寢。與其奢也,孰如崇儉之宜?仍以葺之,用取訖功之易,復令名於大造,涓吉辰於靑臺。役非樂爲,豈曰非時之擧?事不得已,旋見不日而成,取義顧名,體乾元之廣大,硏幾察理,究玄造之精微。丕顯底法,貽謀大都,去雕示朴,經營孔約。允宜君子,攸寧節宣罔愆,庶幾吾王,無疾美矣完矣。載賡魯論之辭,輪焉奐焉,敢獻張老之頌,恭伸鼇抃。式贊翬飛,兒郞偉抛樑東,表理山河氣鬱葱,看取聖朝崇節儉,却將憂樂與民同。兒郞偉抛樑西,白閣層巒翠黛低,莫道漢宮誇壯麗,土階堯室與天齊。兒郞偉抛樑南,丹徼朱崖聖化覃,千載幸遭封屋日,更看華祝頌多男。兒郞偉抛樑北,一朶祥雲輝紫極,不陋不奢貴速成,神功化出非人力。兒郞偉抛樑上,吐納三光開萬象,廣殿非耽燕息便,細氊憂栗天心享。兒郞偉抛樑下,閶闔晴開日影射,只願時和風雨調,四方黎首皆耕野。伏願上樑之後,寶命維新,瑤圖益鞏,昕朝聽政,無求燕寢之安,早夜思治,不待鷄鳴之警。籌添海屋,克享壽考萬年,業茂塗茨,俾衍本支百世。永受無彊之福,長孚有道之休。吏曹判書兼弘文館大提學趙絅製進
宣政殿上樑文,臣聞,周宣之建考室,詩詠攸寧,衛文之作楚宮,民誦其美,俱皆恢光宅之爀業,示盤根之永圖,而況掃淸宮闈而轉幽爲吉,經營樸斲而舍舊圖新者哉?恭惟主上殿下,志存綢繆,功隆締構,樹宇宙之樑棟,人紀復明,毁宮室之奢華,木妖是戒。懼方深於臨谷,禍將急於剝床。何所底居?乏一片乾淨之地,寧欲仍處,奈群工呼籲於天?顧彼閭閻,非至尊之宜駐,遭此旱澇,豈新構之可興?惟其種種難便,是以草草移建。於是,命工師而仍舊址,省冗費而撤廢宮。然人主一日萬幾,可無親事之所,而臣隣每朝三接,宜有出治之廳。圖今日之苟完,非爲迺佚,減昔時之剩制,只取易安。刻桷雕楹,黜漢宮之壯麗,上棟下宇,法羲經之規模。經之營之,役不踰於數月,斧彼鋸彼,勞靡及於八方。是豈樂爲?誠不獲已。靈功告訖,當桂秋三五之前,肯構有時,値黃河千一之際。顧名思義,布一德於邇遐,置肢推心,畢群情於堂陛。恭薦六偉之嘉頌,用贊萬口之歡謳。兒郞偉抛樑東,瑞旭騰輝纈紫宮,眼底耽耽成突兀,佇看恩庇與民同。兒郞偉抛樑西,岳勢鑱天翠欲迷,講道窮曛猶未厭,更親銀燭到晨鷄。兒郞偉抛樑南,南山佳氣飾彤檐,五絃彈罷薰風動,唯聽嵩呼萬歲三。兒郞偉抛樑北,衆星森列環宸極,威加瀚海絶鯨濤,千里邊城刁斗息。兒郞偉抛樑上,金雀棲稜高百丈,萬戶炊烟片片飛,浮空似詑治平象。兒郞偉抛樑下,俯看綺陌鱗鱗缺洞開門闥廓無邊,燕雀猶知來獻賀。伏願上樑之後,國祚靈長,王猷允塞,峨冠委佩,集群龍於明庭,惠雨仁風,囿萬象於壽域,民淳俗美,比屋可封,野抃塗吟,外戶不閉,千間廣廈,百世本支。戶曹參判兼藝文提學金光煜製進以上燼餘
上在昌慶宮。停常參·經筵。
申時,太白見於未地。
藥房提調臣趙絅,副提調臣兪㯙啓曰,日候蒸鬰,秋暑尤酷,伏未審聖候調攝,若何?臣等,不勝區區仰慮之至,敢來問安。答曰,與前無異。
安獻徵,以內醫院官員,以都提調意啓曰,禮曹因黃海監司狀啓,蓮實事,啓下本院矣。八道之中,蓮實所産,黃海道爲最,而延安南大池之蓮實,又最於黃海道,故自前祭享·御供蓮實卜定,多至九十斗矣。今年水旱之災,振古所無,則延安縣所報,莖葉俱傷,今始發花,過節之花,萬無結實之望云者,分明的實,黃海道如此,則祭享·御供,誠爲悶慮。七月念後,本院因禮曹啓下,勿爲從前定數爲準,隨所得封進事,啓稟允下,卽時行會本道,而今月黃海道狀啓,又如此,必是前月行會,未及到黃海道而然也。大槪,狀啓極陳蓮實難得之狀,有加於前月狀啓,今若責以準數,則無以俾出童羖,雖前年蓮實有餘儲,卽勿限年數封進事,更爲行會,何如?傳曰,依啓。
以刑曹孝善公事,傳于柳景緝曰,還下本曹。
李元鎭,以修理都監言啓曰,當日巳正,大造殿·宣政殿·熙政堂,無事上樑之意,敢啓。傳曰,知道。
柳景緝啓曰,昨日以修理都監,軍資監當該官請推草記,傳曰,先罷後推事,命下矣。本監掌務書員金承同,捉來,當該官,使令現告則推調,他吏抵死不告,及其他吏推捉憑問之後,終不敢一向推調,今始現告,莫重啓下公事,以致遲延情狀,極爲痛惡。金承同,令攸司囚禁治罪,何如?傳曰,允。
以左議政李景奭十五度呈辭,答曰,卿辭如此,勉從之意,遣史官諭之。
李元鎭,以漢城府言啓曰,本月初三日,南部二間屛門前,有生人倒曳而去者,不勝驚怪。臣啓分付該部及洞人,卽爲停止,仍令尋問本人所住根脚,以爲救活之地矣。其夕旋聞,本洞之人,不從分付,仍爲曳出,竟爲致斃,故部官,不得已收屍,埋置於郊外,而立標牒報云。自前城中,如有無至屍身,則傳傳出送于門外固也,而今則病傷未死之人,繫足倒曳,以至必斃而已,其爲情狀,無異謀故殺人,至於禁斷之後,猶不動念,尤極痛惡。推問該洞所任,則二間屛門蔣姓稱名人,家前留在,而仍爲曳去云。本洞所任人等,令攸司詳細推問,蔣姓稱名及當初首唱曳出之人,竝爲摘發,依律科斷,以杜日後之弊,宜當,敢啓。傳曰,依啓。
以漢城府,病人曳去本洞所任等,摘發依律科斷事等草記,傳于李元鎭曰,此何人,而因何事病傷乎?
柳景緝,以兵曹言啓曰,當日私奴京金稱名人,自宣仁門,入來差備門外擊錚,極爲駭愕,令攸司囚禁治罪,同門守門將李克誠,常時不能禁斷,以致闌入,亦爲非矣,請推考。傳曰,允。
執義吳挺一,持平李性恒啓曰,會寧爲府,北路巨鎭也,僻在遐遠,王化未霑,其所字牧,固當愼擇,而新除府使李梲,爲人庸殘,處事迂怪,年已衰耗,曾無聲績,武弁中一譏笑之資,除目一下,莫不駭異。請李梲,亟命遞差,其代以可合閫師之人,各別擇差。樂安郡守鄭以重,本以濫猾之人,曾爲西路守令,以貪見敗,及授本職,不悛前習,徒事剝割,率畜妖妾,所言皆從,與其奸吏,表裏相應,大小政令,一任指揮,其賄賂貪鄙之狀,不一而足,闔境嗷嗷,如在水火,不可一日在官。請鄭以重,亟命罷職不敍。答曰,依啓。鄭以重事,風聞未必盡實,更加詳察,勿爲煩論。
大司諫蔡裕後,司諫李時萬,獻納權坽,正言崔後澈·李袤啓曰,臣等,將金汝水·劉應文等事,連日論執,而未蒙兪允,聖意所在,實未敢曉也,臣等請備論其事狀焉。取見監司李時楷狀啓,則本州居民等狀中,有曰牧場故失之馬,八百八十餘匹,而判官令牧子等措備,以民力決不可充數者,又二百八十五匹,而判官以官力,隨便買置云。牧子之役,比諸他民,苦重十倍,貧殘丐乞之徒,雖若干匹之馬,尙難出力備之。況八百八十餘匹故失之代,應文,使牧子一時措備,其侵虐牧子,可知矣。應文,設以官力,拮据充備,民間買賣之際,豈能一從其直,無一毫㤼勒之弊乎?其濫滑橫斂,亦可知矣。爲府官之道,所當按簿之馬,十分檢飭,使之蕃息,不使民間愁怨而已,觀此應文之用心,則當點馬入島之時,意在希功望賞,剝割牧子之輩,侵困畜馬之戶,自以爲能事,其心可惡,其事可罪也。金汝水,以上·下官私情,假借人民之狀,盛稱應文,盡職愛民,敢以仍任之請,偃然馳報于監司,此實曾所未有之擧也。其輕蔑朝廷,撓毁法典之狀,極爲可駭。人君臨下,尙愛嚬笑,凡係賞罰,不核眞僞,而有所濫施,則所失非細,況守令瓜滿遞易,乃國家金石之典。曾在祖宗朝治隆之日,政績懋著,邑民願留者,何可一二計,而一立法條,不復撓改,其意豈偶然哉?殿下,徒信汝水循私之言,不省應文橫斂之罪,該曹執法之言,不加聽施,特下仍任之敎,瞻聆所及,莫不驚歎,皆以爲此路一開,則爲濟州府官者,爭相慕效,務勝前官,以要恩賞,前頭之弊,將不至於今日而已,一島之貧殘牧子,奚罪焉,畜馬之民戶,亦奚罪焉?臣等之論列至此,必欲回天者,深爲國事慮也。請加三思,牧使金汝水,判官劉應文,亟命罷職。答曰,剝割牧子,則必不願留,金汝水,亦非循情之人,更加詳察,勿復煩瀆。
司䆃寺提調崔來吉啓曰,本寺乃御供重地,而諸各司中最爲凋殘,典僕應役者,只婢三名,奴一名而已。每當供上之日,則大殿·中殿·世子宮三處,奔走進排,而一應粳米·稷米·黃豆·芥子等物,逐日舂洗擇精。諸嬪以下許多朔料內入之時,亦使此婢等,斗量以納,故役苦事煩,勢不暇及。若無別樣變通之擧,則前頭恐有難支之患也。頃年以來,人不畏法,冒贖之弊,日以益滋,典僕減縮,固其然矣。姑擧最甚者言之,則寺婢海玉,曾前代婢贖身,而經亂之後,稱以被擄,不爲現身,其時判決事臣尹兼善,於此一事,十分詳察,按知其情跡,使之還賤,則奸狀敗露,果無可疑,故渠亦無辭,始爲願納代婢,而其婢立役纔四年,遽卽物故,是未及準限也。法當改定他代,而其夫河誠敬稱名人,率海玉隱避於扶安地,累年不爲現身。去春移牒刑曹,定日督現,則誠敬猶懷謀免之計,隱其妻,獨爲上來,越訴該院,移文本寺,移文內備邊司覆啓節該,代婢逃故,不得充立,則竝爲還賤啓,尹兼善時定奪之規,乃是將來之事是去乙,今欲移用於曾前免賤,事涉不察也。若用此法,則民怨必多,此一款乙良,依前定奪施行事,判下敎是去乙,到今侵責,極爲冤抑,事目相考頉下事論移,而今此海玉,則雖曰曾前贖身,非顯然身故之比,混稱被擄,出於自己所言,則尹兼善,據法還賤,實有所見,而備局覆啓之初,因判下得免者,非一,渠若有一毫涉冤之端,則其時呈狀頉下,有何難事,甘心代婢,至於應役乎?以此該院及本司續案,以時立役,昭載其名矣。代婢生時,曾無一言,及其物故,反生奸計,百般拒逆,期於必免,尹兼善時,始立代婢,則自此可以計其年限,其已前之事,恐不當論。設令前後通計未准,猶且三年,而今日之所以有此陳啓者,以其所謂被擄,無明白可據之跡也。況其弟婢水玉,以納代婢贖身,蓋寺婢贖身,非有力者不能,故用計規避,此類尤多,納代未幾,又稱被擄,一如海玉之所爲,自本司廣加聞見,則其代婢春伊者,方在水玉之家,及其現捉之後,水玉之夫出身金守業,計無所出,乃曰此婢春伊,卽春介云,名雖可改,其面可變乎?一寺下人,無不識面,十目所視,其可掩乎?其謂人無目,欲呈奸巧之態,尤爲痛惡。渠又誣呈上言,判決事臣申埈,詳其曲折,具由回啓,下刑曹治罪,則海玉,以其同生,同惡相濟,以存爲擄之狀,於春伊之事,益覓矣,此尤不可不還賤者也。今若墜其奸計,不爲還賤,則典僕行奸橫逆之習,將無以懲,婢海玉,請命還賤,以應本寺之役,宜當。本寺典僕鮮少,不成模樣,至於此極,此時得一婢子,誠爲幸矣,而但各司典僕,自刑曹·掌隷院,不計其多少,遽定斜付,本寺亦未免其弊,供上之時,常有顚倒之患,事體極爲未安。聞奉常寺·內資寺等處,則不爲斜付云,本寺典僕,亦依此例施行事,刑曹·掌隷院竝捧承傳,何如?傳曰,依啓。勿爲斜付事,言于該曹。
安獻徵,以吏曹言啓曰,大臣置處政事,何以爲之?取稟。傳曰,明日爲之。以上燼餘
上在昌德宮。停常參·經筵。
有政。吏批,判書趙絅式暇,參判韓興一進,參議趙錫胤病,左副承旨安獻徵進。兵批,判書李行遠都監,參判李時昉都監,參議丁彦璜進,參知柳碩病,右副承旨柳景緝進。吏批啓曰,判書臣趙絅式暇,參議臣趙錫胤病不來,小臣獨政未安,何以爲之?敢啓。傳曰,只出緊任。又啓曰,會寧府使,今當差出,而擬望可合之人,絶乏,本道虞候·守令,竝擬,何如?傳曰,依啓。以柳淰爲楊州牧使,成震丙爲注書,吳熽爲直講,邊麟吉爲刑曹正郞,洪琂爲工曹佐郞,李□爲刑曹佐郞,朴廷龍爲軍資判官,全尊性爲會寧府使,孫處愼兼春秋館記事官,李景奭爲領中樞府事,嚴鼎耉爲副司果,安處儉爲副司勇。
柳景緝,以都摠府言啓曰,今日入直軍士,當爲中日習射,而政事相値,不得爲之意,敢啓。傳曰,知道。
李元鎭啓曰,注書成震丙,時在慶尙道尙州地,請斯速上來事,下諭,假注書李益新,成震丙上來間,仍令察任,何如?傳曰,允。
安獻徵,以漢城府言啓曰,以本府草記,病人曳去,本洞所任等治罪事,傳曰,此何人而因何事病傷乎事,傳敎矣。當初聞其曳去之事,不勝驚訝,劃令停曳,欲聞知其根脚,且爲救活之方,而竟不聽從,以至於斃,故請令攸司査覈治罪矣。伏承下敎,更爲詳問于當部,則南部牒報內,各契所任,招來推問,則銅峴有司招曰,名不知行乞病人,滿身浮腫,來到本契後,不能運身,憐其情狀,仍爲救活,則病人自言,欲向新門外出去,故從其所言,護送于當次之洞內而已,其人根脚及病傷之由,專未得知云。以此觀之,則諸洞之人,初雖扶持護送,後則倒曳傳送,以致添傷促死,而病人根脚,未能知之矣,敢啓。傳曰,知道。
柳景緝,以義禁府言啓曰,本府都事崔蘊,除授之後,病勢極重,供職無期云,多事之地,不可久曠,令該曹改差,其代速爲差出,何如?傳曰,允。
柳景緝,以義禁府言啓曰,罪人命上·命世·小莫男·石上等弑主之狀,旣已承服,典刑妻子爲奴·破家瀦澤·罷其守令·降其邑號等事,依律文捧承傳施行,何如?傳曰,依啓。
執義吳挺一,持平李性恒啓曰,近日臺閣,論一微官,殿下,必以風聞不實,更加詳察爲敎,故論事之際,未嘗不愼重焉。上年冬,臣等同僚中,有冒忝言地者,其時僚席,有言及鄭以重貪猾之狀,以更加聞見爲辭,而姑停矣,到今一年過半,以重不謹之誚,日益彰聞,而今始發論,聖敎所謂詳察者,豈不信然?以重從前貪婪,固不足言,及莅南邑,不悛前習,專務剝割,所畜寵妾,結連奸吏,表裏相應,賄賂公行,大小政令,一任指揮,闔境嗷嗷,如在水火,湖南完邑,日就凋弊,自初至今,言者益衆,豈是泛然風聞之比?臣等請罷,亦云末減,今若置而不問,則猾吏無所懲戢,而殿下待耳目之道,無乃太薄乎?請勿留難,亟命罷職不敍。答曰,勿煩。
大司諫蔡裕後,司諫李時萬,獻納權坽,正言崔後胤·李袤啓曰,臣等昨日伏承聖批,以剝割牧子,則必不願留,金汝水,亦非循情之人,更加詳察爲敎。監司狀啓中顚末,聖明旣已洞燭,臣等何敢不爲詳察,而如是論執乎?八百八十餘匹故失之馬,劉應文,不使牧子責立,專以官力,拮据充數,致有牧子等請留之狀,則應文之事,或涉惠政,而第當點馬入島之時,近千之馬,一時督出於貧殘牧子,則其剝割可知矣,怨讟亦可知矣。殿下,其以人民等諂媚官府之狀,爲出於牧子公共之言乎?若以應文之官力備馬,爲盡心職事,則亦有說焉?應文所用之財,非私財也,乃公物也,所備之馬,非私馬也,乃民畜也。以公物而取民畜,買賣之際,尙行劫勒,則其心可惡,其事可罪,仍任之命,又何以加之耶?海外隔絶之地,朝廷耳目,邈然不及,事狀情僞,不加明核,而輕毁金石之典,中其希賞之計,朝家處事,固不當如是,金汝水之不爲循情,亦何以保其必然也?本州屬縣,有大靜·旌義,國法使牧使,嚴明殿最,而曾未有一人,爲國家黜貪婪,其同居絶海,互相掩匿之狀,據此可知矣。況汝水,不畏朝廷,撓屈法典,爲應文地,敢以仍任之請,偃然馳報于監司,無非紀綱之掃地而然也。臣等之論執至此,不容但已者,實欲尊國體而杜後弊也。請加三思,牧使金汝水,判官劉應文,竝亟命罷職。答曰,勿爲强煩。
柳景緝啓曰,十五日儒生殿講日次,取稟。傳曰,勿爲。以上燼餘
上在昌慶宮。停常參·經筵。
自巳時至未時,日暈。申時,太白見於未地。夜一更二更,月暈。
兪㯙啓曰,同副承旨趙壽益,異姓四寸孽妹許通金碩英妻身死,服制已行四日,出仕,何如?傳曰,允。
柳景緝,以迎接都監言啓曰,都廳柳淰,移差外任,郞廳趙仁享,昨已罷職,都廳則以議政府舍人趙珩,郞廳則以司僕寺判官金縠,代差事,別單書入之意,敢啓。傳曰,知道。
申濡,以司僕寺官員,以提調意啓曰,濟州點馬所捉,再運上來,御乘馬二十匹,年例進上馬八匹,三名日進上馬六十匹,差備馬八十匹,共一百六十八匹內,一匹到康津船所故失,其餘一百六十七匹,自本寺依前例,禾毛色別單書入之意,敢啓。傳曰,知道。
執義吳挺一,持平李性恒啓曰,臣等將鄭以重事,論列至再,而殿下尙靳一兪,臣等見聞雖曰不實,殿下亦安知以重賢否,而容庇至此乎?實未曉聖意之所在也。以重之貪縱無忌,妾驕吏橫之狀,國人所共知,臣等豈以私怨,有此論劾乎?此而不治,猾吏無所懲戢,殘氓無路保存,豈非可慮之甚者?請勿留難,亟命罷職不敍。答曰,不允。
大司諫蔡裕後,司諫李時萬,獻納權坽,正言崔後胤·李袤啓曰,臣等將金汝水·劉應文等事,屢日論列,而聖批一向牢拒,臣等實未曉聖意之所在也。八百八十餘匹故失之馬,劉應文不使牧子責立,專以官力,拮据充數,致有牧子等請留之狀,則應文之事,或涉惠政,而第當點馬入島之時,近千之馬,一時督出於貧殘牧子,則其剝割可知矣,怨讟亦可知矣。殿下,其以人民等諂媚官府之狀,爲出於牧子公共之言乎?若以應文之官力備馬,爲盡心職事,則亦有說焉?應文所用之財,非私財也,乃公物也,所備之馬,非私馬也,乃民畜也。以公物而取民畜,買賣之際,尙行劫勒,則其心可惡,其事可罪也,仍任之命,又何以加之乎?海外隔絶之地,朝廷耳目,邈然不及,事狀情僞,不加明核,而輕毁金石之典,中其希賞之計,朝家處事,固不當如是,金汝水之不爲循情,亦何以保其必然也?本州屬縣,有大靜·旌義,國法使牧使,嚴明殿最,而曾未有一人,爲國家黜貪婪,其同居絶海,互相掩匿之狀,據此可知矣。況汝水,不畏朝廷,撓屈法典,爲應文地,敢以仍任之請,偃然馳報于監司,無非紀綱之掃地而然也。臣等之論不容但已者,實欲尊國體而杜後弊也。請加三思,牧使金汝水,判官劉應文,竝亟命罷職。答曰,不允。劉應文勿爲仍任。
掌令元振溟啓曰,臣等去月二十日,以子息成婚事,受由下去原州地,素患腰脚痛,因跋涉增重牽引酸痛,屈伸艱難,不能跨馬作行,圖得歸船而來,如此之際,自至過限,稽慢之罪多矣。請命遞斥臣職。答曰,勿辭。
柳景緝啓曰,劉應文勿爲仍任事,命下矣。臺諫方以罷職論啓,遞差承傳,不得捧之之意,敢啓。傳曰,知道。以上燼餘
上在昌慶宮。停常參·經筵。
兪㯙啓曰,自前勅使先聲入來後,大小呈辭,不得捧入者,意非偶然,而近來沐浴·加土呈辭,逐日紛踏,本院間或還却,而連呈不已,期於必入,揆諸事體,至爲未安,西來消息,今雖斷絶,儐臣已發,都監旣設,則不緊呈辭,理宜難捧,自今以後,衆所共知親病·身病外,一切勿許捧入,宜當,敢啓。傳曰,允。
大司諫蔡裕後,司諫李時萬,獻納權坽,正言崔後胤·李袤啓曰,臣等,將金汝水·劉應文等事,屢日論列,而聖批只以劉應文,勿爲仍任爲敎,伏想聖明,旣已洞燭其情狀矣。臣等當不敢更煩天聽,而猶不敢止者,應文所用之財,非私財也,乃公物也,所備之馬,非私馬也,乃民畜也。以公物而取民畜,買賣之際,尙行劫勒,則其心可惡,其事可罪,豈但尋常遞任而止哉?況汝水不畏朝廷,撓屈法典,爲應文地,乃敢偃然馳報,無非紀綱之掃地而然也。如此猥濫之罪,若復置而不問,則將無以尊國體而杜後弊也。請牧使金汝水,判官劉應文,竝亟命罷職。答曰,旣已酌處,勿爲更煩。
執義吳挺一,持平李性恒啓曰,掌令元振溟,以臣等去月二十日,以子息成婚事,受由下去原州地,素患腰脚痛,因跋涉增重,不能跨馬,圖得歸船而來,如此之際,自至過限,稽慢之罪多矣。引嫌而退。疾病之來,人所難免,淹滯過限,理勢然也,有何可避之嫌?掌令元振溟,請命出仕。答曰,依啓。
事變假注書,崔孝騫爲之。
趙壽益,以禮曹言啓曰,來秋夕,政府·六曹物膳,本曹堂上,今月十四日看品,十五日當爲待開門監進,判書臣鄭太和西下,參議臣李省身,以章陵改莎草,今日先肅拜進去,只有參判臣睦敍欽,而來十五日行南別殿秋夕祭獻官差定,十四日當爲受香,莫重物膳監進時,無堂上,極爲未安。參判臣睦敍欽,祭官改差,何如?傳曰,允。以上燼餘
上在昌慶宮。停常參·經筵。
申濡,以都摠府言啓曰,今日入直軍士,當爲中日習射,而以雨勢不霽,不得爲之之意,敢啓。傳曰,知道。
刑曹判書臣鄭世規啓曰,伏以,臣曹卽詞訟刑獄之地,苟非剛健有決斷者爲其長,則文書訊論之際,必不免曠滯之弊矣。況獄訟之下,不得人悅,則怨憾興而謗議隨之。臣再忝玆地,亦惟曠滯是懼,至於謗議,又不暇恤。再昨下吏來言,憲府招本曹八房該吏,猝入庭下而令之曰,汝曹以請囑囚禁者,太多,以爲治罪,而今姑置之,速爲決放云。臣始甚驚惶,終實疑訝,臣雖無狀,不知守法奉公之爲何事,而若至請囑之行,亦所甚惡而痛憎者,囚徒,則有成案在,非可誣也。除承服罪人及啓下刑推者,諸司移關者,竝四十二人外,因呈狀囚禁者,只有十五名,凡呈訴者,無論曲直,必須審覈,可囚則囚之,或多或少,勢所然也。且設使臣之無狀,一從私請,臺官據法論劾,以明杜私釋枉之意,固無不可也。今乃發令招吏,指揮處決,有若所屬各司之比,則揆諸事體,亦恐不無所傷也。朝家之設六曹,不以職掌之大小,而輕重其體面,設使政曹之選擧有私,度支之經費過濫,則臺官之論劾職耳,曾未聞曳入下吏,而有所云云者矣。如臣駑劣,冒居重地,不惟自速官謗,以重罪戾,將亦朝家體面,職臣虧壞,臣何敢晏然在職,苟冒羞恥乎?且臣衰憒日甚,眩瞀時作,做事顚錯,全沒精神,加以暑濕久伏,瀉痢暴發,數日以來,漸向危苦,劇曹剖決之難久曠,再呈辭單,見却政院,不得不冒昧陳瀆。伏乞聖慈,亟命鐫改臣職,以便公私,千萬幸甚。臣無任兢惶祈懇之至。取進止。答曰,省箚具悉。卿其勿辭,安心察職。
以兵曹,校生高春·鄭仁吉等,納木受帖後,定軍役粘目,傳于申濡曰,元公事入之。
申濡,以備邊司言啓曰,今年失稔京畿·洪淸兩道,比他道尤甚,舟師合操軍兵裹糧之難,雖在常時,亦可軫念,況今當秋,民方饑饉,而合操期限,正當此時,往來之間,動經四十餘日,行資等物,何以辦得乎?言念民事,殊甚悶慮。洪淸道今秋合操,姑爲權停,以紓民急,宜當,此意分付該道,何如?傳曰,依啓。
趙壽益,以修理都監言啓曰,當初仁慶材瓦撤毁之役,極爲關重,故不得不分送都監員役,隨毁隨運,而今則撤毁材瓦,過半運來,其未及輸致者,則令郞廳·監造官,時方檢督,連續來到矣。至於木手工役·窓戶添補所用引鉅等役,難以旬望爲期,而間架當處,依樣造作,亦非外處可爲之事,兩處分役,亦不無玩愒稽遲之弊,往來號令之際,多有難便之事。自今爲始,諸色工匠,除澄光樓裁作者外,咸聚於此,都監刻期催督,俾無分力疏漏之弊,宜當,敢啓。傳曰,引鉅材木曝乾間,姑爲因存。
申濡,以都摠府言啓曰,副摠管李基祚,昌德宮都廳,備邊司坐起,除標信進去之意,敢啓。傳曰,知道。
趙壽益,以備邊司言啓曰,謝恩使狀啓中,別紙一款,缺臣相接之時,不無問答之事,似當講定指揮,而右相在外,待其入來,請對定奪之意,敢啓。傳曰,知道。
趙壽益,以漢城府言啓曰,以繕工監啓目,本監官員,或兼修理都監監官,或兼嘉禮廳三處別工作,竝六員,又有勅行時迎接都監別工作修理官·東西橋梁官,儺禮廳別工作之任,不得推移塡差,今番道路·橋梁,令各部官及四山監役,推移句管事,允下矣。自祖宗朝設官分職,各察其任,不相侵亂,其意有在,繕工官之兼差都監監造官,初非元定之任,本監官員,如或不足,則其本職換差,可也,改付軍職,亦可也,何可以本監應行之任,移及他司,以開無前之弊乎?五部則逐日長立於修理都監,一刻不離,前頭勅行時,房間夫馬·各色匠人·熟手交付事,罔有紀極。四山則山直額數,亂後減少,而儺禮廳雜物進排之事,亦甚緊急,大小巡山禁松應行之務,日不暇給,常患生事,揆以事勢,亦不敢替行他司之役,而況繕工之官,章陵改莎草,在於十五日,不日訖功,嘉禮在於十六日,亦將經過,勅行先來,尙今未到。且當秋雨頻數之時,橋梁·道路,不可前期修治,以貽虛勞之弊,今月旣望之後,則本監之員,無故者亦多,橋梁修理等事,依舊例令本監仍察,宜當,敢啓。傳曰,依啓。以上燼餘
上在昌慶宮。停常參·經筵。
申時,太白見於未地。
王世子,中殿問安。答曰,入來。
趙壽益,以修理都監言啓曰,國家不幸,三闕大內,盡被惡逆之所埋凶,無乾淨移御之闕,撤材瓦於仁慶,有此移構之計,而且聞世子權處之所,亦被埋凶,多數掘出,其勢不可仍處,而香室·內藥房·內醫院·都摠府·弘文館·藝文館,皆是闕內緊重處衙門,勢難容接,則月廊一二間,不可不別爲造成,間閣之數多,材瓦之難辦,已不可論,而挾窄無他可合之基。目今諸役,旣已過半,計其米布支用,數字缺尙有所餘。且審東宮舊基,則未造處,只有儲承殿,數字缺堂,而其他月廊,則前已造成,今於工匠聚會之時,撤移仁慶,東宮竝爲造成,則事甚便當。臣等卽招日官,詳細推擇,則今十六日最吉云,定以明日辰時開基,而一所郞廳李松齡,四所監造官黃道亨,使之仍察東宮之役,或有官員不足之事,就各所中功役垂完,監董稍歇處,又令兼察,亦似合宜,敢啓。傳曰,知道。以上燼餘
上在昌慶宮。停常參·經筵。
藥房提調臣趙絅,副提調臣兪㯙啓曰,淫雨始霽,天氣斗涼,伏未審此時,玉候調攝,若何?臣等,竊不勝伏慮之至,敢來問安。答曰,與前一樣。
趙壽益,以修理都監言啓曰,當日辰時,東宮儲承殿開基之意,敢啓。傳曰,知道。
申時,太白見於未地。
持平李性恒啓曰,憲府之糾察百司,乃其職耳。況刑獄,人命所係,往在反正之初,有特加檢飭之承傳,故持風憲者,尤不可置之尋常也。頃者本府開坐時,取見典獄署囚徒,則除承服罪人外,其數字缺至六十,當此災異孔慘之日,獄囚之滯,至於此多,臣與同僚,不勝駭然。卽招刑曹各房掌吏,致之于庭,詰問之後,摘其尤者,欲加刑訊,而適値禁刑之辰,只以斯速處決爲敎,而放之矣。伏見刑曹判書鄭世規箚子,以請囑囚禁,猝入下吏等事,費辭陳別列,顯加侵凌,請囑之說,初不出臣口,臣實怪之。其日席上,不有他僚,不必多辨,此不過下吏,敷衍交構,而不察其虛實,至於露氣上聞,臣實未曉其意也。下吏指敎之事,非自臣始,自古如斯,必謂之相等衙門,而不敢下手,則晝員有無,何以摘奸,坐衙疏數,何以紏檢乎?各司之中,撤訟尤重,隨事摘抉,大則劾其官,小則治其吏,萬無不可,衙門高下,非所論也。若以如許微細之事,一一辭免,則刑部首席,何暇暖乎?爲今之道,惟當從速剖決,俾無滯獄,可也。不此之思,至於呈病陳箚,必以去就爭之,不亦過乎?無非如臣無狀,冒居法府,玷辱名器之致,臣何敢自是而晏然仍冒乎?況臣於昨日,重患霍亂,終日嘔吐,殆不省事,今始扶曳來避,所失尤大,請命遞斥臣職。答曰,勿辭。以上燼餘
上在昌慶宮。停常參·經筵。
申時,太白見於未地。
謝恩使,右議政南以雄,落點。
安獻徵,以吏曹言啓曰,慈山郡守李緯國,呈狀于本曹曰,纔經草土,素患浮病,添得傷寒之症,氣息奄奄,無路赴任云。李緯國病勢如此,勢難赴任,改差,其代卽爲差出,何如?傳曰,允。
申濡,以都摠府言啓曰,今日入直軍士,中日習射,請出標信。傳曰,知道。
安獻徵,以吏曹言啓曰,謝恩之行,依備邊司啓辭,當合於數字缺而節使上使閔聖徽,移授副使,付標以入之意,敢啓。傳曰,知道。
趙壽益,以兵曹言啓曰,當日校生朴彬稱名人,自敦化門入來,差備門外擊錚,極爲駭愕,令攸司囚禁治罪,同門守門將金應敏,常時不能禁斷,以致闌入,亦爲非矣,請推考。傳曰,允。
掌令郭聖龜啓曰,無狀小臣,猥蒙洪造,顚仆爲期,瀆擾是懼,而緣臣父病危篤,未免再三呼籲,臣之逋慢,罪合萬死。且臣自陳私悃,敢效瞽說,雖係言責,實涉猥濫,而不圖奬諭之命,及於席藁之中,至以勿辭上來爲敎,臣是何人,而得此於君父哉?臣誠惶恐感激,不知死所。不俟駕而行,非亶分誼當然,顧臣犬馬之誠,竊不自勝,而父病彌留,不忍便離,將護之際,旣延時日,登途之後,又患胸脅,顚倒扶曳,僅僅得達,限日已過,今始來謝,臣之罪戾,至此極矣。況此水旱之災,竝萃於一年之內,沿路所見聞,傷心慘目,百穀已矣,萬姓將盡,今日之痛,無緩聲矣。賑救莫先於減賦,減賦莫先於節用,節用愛民之本,不外乎人主之一心,心苟誠矣。九潦七旱,不爲堯·湯病,心苟不誠,荒政十二,亦歸於文具,此特在於聖明懋實之如何,而此時耳目之任,比平日尤重,實非如臣駑劣所敢承當,抑臣在外日久,有同聾瞽。卽接邸報,則言事之臣,以論一守令之故,而至於特罷,諫院有還收之請,而未蒙允許,反承情外之敎。噫,旣許其風聞論事,則該使所聞失實,不害於有懷必達之義,況亦至於全然失實,則還收之請,亦豈有他意於其間哉?上下不交,爲今日之大可憂,臣於前疏中,略陳是義,而旣蒙體念之敎,不見體行之實,無非臣誠意淺薄,不能格天之罪,臣復何顔敢膺異數,玷辱名器乎?以彼以此,臣之不可苟冒也,決矣,靜攝之中,敢此瀆擾,臣罪尤大。請命遞斥臣職。答曰,勿辭。
安獻徵,以吏曹言啓曰,臺諫有闕,政事,何以爲之?敢稟。傳曰,明日爲之。
趙壽益啓曰,掌令郭聖龜,再啓煩瀆,退待物論矣。傳曰,知道。以上燼餘
上在昌慶宮。停常參·經筵。
申時,太白見於未地。
吏批,判書趙絅進,參判韓興一進,安獻徵進。
吏批啓曰,濟州判官劉應文,因臺諫啓辭,勿爲仍任事,傳敎矣。其代判官金興運,旣已辭朝,仍爲赴任,何如?傳曰,依啓。
以沈光洙爲持平,李義健爲慈山郡守,朴遠基爲監察,李灦爲禁府都事,李德培爲利城縣監,洪宇遠爲檢閱,柳俊昌爲掌樂正,李爲直講,李齊漢爲獻陵參奉,柳慶昌爲吏曹正郞,嚴鼎耉爲吏曹佐郞,李垕爲承文正字,羅以俊爲承文副正字,李義弘爲軍器副奉事,申大悅爲軍器參奉,韓希卨爲典籍,李元圭爲直講,金興運濟州判官仍任。
兵批,判書李行遠迎接都監進,參判李時昉修理都監進,參議丁彦璜進,參知柳碩坐起進,申濡進。
李起浡爲副司直。
假注書望,注書洪宇遠遷轉代,以申澣爲假注書。
以黃海監司洪瑑狀啓,傳于趙壽益曰,令本道恤典擧行,渰死人,使之各別擧行。
柳景緝,以兵曹言啓曰,今日宣傳官·都監將官等,朔試射分數別單書啓,而其中武臣兼宣傳官韓安世,病不進,請推考。武臣兼宣傳官申珏,則無分,依例汰去,何如?傳曰,允。
掌令元振溟,持平李性恒啓曰,掌令郭聖龜,以無狀小臣,猥蒙洪造,顚仆爲期,瀆擾是懼,而緣臣父病危篤,未免再三呼籲,臣之前後逋慢,罪合萬死,不圖奬諭之命,及於席藁之中,至以勿辭上來爲敎,臣是何人,而得此於君父哉?臣誠惶感,不知死所。不俟駕而行,非亶分義當然,顧臣父病彌留,不忍便離,將護之際,旣延時日,登途之後,又患胸脅,僅僅得達,限日已過,今始來謝,臣之罪戾,至此而極矣。況此水旱之災,竝萃於一年之內,沿路見聞,傷心慘目,百穀已矣,萬姓將盡。賑救莫先於減賦,減賦莫先於節用,愛民之本,不外乎人主之一心,此特在於聖明懋實之如何,而此時耳目之任,比平日尤重,實非如臣駑劣所敢承當。抑臣卽接邸報,則言事之臣,以論一守令之故,而至於特罷,諫院有還收之請,而未蒙允許,反承情外之敎,上下不交,爲今日之大可憂。臣於前疏中,略陳是義,而旣蒙體念之敎,不見體行之實,無非臣誠意淺薄,不能格天之罪,臣復何顔敢膺異數,玷辱名器乎?以彼以此,臣之不可苟冒也決矣,靜攝之日,敢此瀆擾,臣罪尤大。引嫌而退。在外承召,而親病危篤,至於陳疏乞遞,自上回批,特令上來,登途之後,身恙又作,以此遲延,此非無緣過限之比。況其陳列之辭,無非憂愛之誠,惟在聖上體行之如何耳,別無可避之嫌。掌令郭聖龜,請命出仕。答曰,依啓。以上燼餘
上在昌慶宮。停常參·經筵。
申時,太白見於未地。
申濡,以都摠府言啓曰,都摠管鄭世規,刑曹坐起進去晝仕,請出標信。傳曰,知道。
趙壽益啓曰,勅使牌文已到,西路及畿甸守令赴任,一日爲急,而兩司趁不署經云。今日內開坐署經之意,兩司城上所,命招言之,何如?傳曰,允。
執義吳挺一啓曰,新除授持平臣沈光洙,卽臣外三寸叔,叔姪一司,在法應避。且頃者同僚,因重臣之箚,有引避之擧,臣旣同參,固當偕避,而臣於其日,慘遭妹喪,摧裂哭泣,不暇及他矣,今臣事勢,前後當避,則雖在服制中,不可晏然仍冒。請命遞斥臣職。答曰,勿辭。
柳景緝啓曰,執義吳挺一,再啓煩瀆,退待物論矣。傳曰,知道。
趙壽益,以司饔院言啓曰,本院專掌御供,逐日開坐,實非閑漫之司,而元無典僕,不成模樣,亂後餘存,只是一婢,雖在殘弊之司,未有若此之甚者。前頭勅行將迫,若如前日王世子接宴之禮,則冬日習儀及遊觀時,漁夫整齊待候等事,萬分緊急,而矧今三闕監膳提調,一時分詣外處,使喚尤極苟簡,官家事體,豈合如此?令該院,京中奴婢十餘口,依他司例定給,稍成模樣,何如?傳曰,言于該院。
傳于趙壽益曰,咀呪兇物掘得之時,有功人韓忠騫,陞堂上。且辛生,厥功尤重,而無可施之賞,其夫譯官黃德逸,陞堂上。
掌令元振溟·郭聖龜,持平李性恒啓曰,執義吳挺一,以新除授持平沈光洙,卽臣外三寸叔,在法應遞,且頃者同僚引避,慘遭妹喪,未及偕避,事勢前後當避。引嫌而退。相避之規,在下應遞,未及偕避,情勢固然,別無可避之嫌。請執義吳挺一出仕,持平沈光洙遞差。答曰,依啓。
趙壽益,以司饔院言啓曰,中宮殿移御之初,分設本院之事,臣雖未詳,監膳差晩,極涉未安,而但提調分詣早進,則進排官吏亦當分進三闕,各司弊段,非本院所知,姑以假官進排,未安事言云。自前承旨副提調,監膳本院,則他提調例爲分詣慶德宮,而進排之官,其勢莫及,每以微賤假官來納,事體不重,苟簡莫甚。若此爲常,則換納虛疏之患,難保其必無,百爾思量,勢甚難便,不得不因循前例,本院監膳後,馳詣慶德宮,而頃日本院提調,緣此被彈,不勝瞿然之至。今後提調二人,逐日分詣,使之趁早監進,各令該司,從長善處,俾勿以算譯輩,定爲假官,以重御供,何如?且分院,與中宮殿差備門,相距頗遠,非但捧入遲延,若値盛暑,軟脆生物,不無味變之患,監膳則移設於崇明門西邊第二三間,趁卽捧進,恐或宜當,敢此竝稟。傳曰,依啓。兩提調監膳事,不允。
趙壽益,以兵曹言啓曰,當日正兵崔愛承稱名人,自通化門入來,差備門外擊錚,極爲駭愕,令攸司囚禁治罪,同門守門將蔡洵,常時不能禁斷,以致攔入,亦爲非矣,請推考。傳曰,允。
趙壽益,以兵曹言啓曰,右邊捕盜大將邊士紀,方在被論中,未得察任,左邊捕盜大將申景琥,姑爲兼察之意,敢啓。傳曰,知道。
司諫李時萬,獻納權坽,正言崔後胤·李袤啓曰,臺閣體面,與庶僚有別,雖以卿相之尊,必以禮貌之者,其意實在於重事體而尊朝廷也。捕盜大將邊士紀,爲人愚濫,無識已甚,衆坐之中,與秩高宰臣,偃然比肩,輕蔑臺諫,隳損體面,見者莫不駭異。近來武夫驕恣之習,日甚一日,將不可禁遏,此無非紀綱不嚴,法例掃如之致。邊士紀,請命罷職,以警其麤悍不識事之輩。答曰,推考。
趙壽益,以禮曹言啓曰,今此節使各起方物物目中,所減之物,原單子中付標以入之意,敢啓。傳曰,知道。
趙壽益,以禮曹言啓曰,今此勅使,明政殿受勅行禮後,依近例,便殿接見諸事,預備以待之意,分付各該司,何如?傳曰,允。
趙壽益,以禮曹言啓曰,今年勅使出來時,因本曹啓辭,下馬宴·翌日宴·餞宴時,王世子竝爲進參宜矣事,命下矣。今番則何以爲之?各該司,當爲預備待令,故敢此仰稟。傳曰,依前下敎爲之。
禮賓正趙贇疏曰,臣本以魚魯之學,又當衰朽之年,凡於簡冊文字,未得經心,爲一蒙蔑之人,久矣,數年以來,謬承洪造,玉堂·春坊,侍陪俊遊,臣感激涕泣,思效寸線,而顧亦末由也已。昨備缺官,猥登書筵,累承顧問,略陳愚見,因敢推衍其義,粗粹聖賢遺則,作一卷書,名之曰,書筵備覽,其所以纂述之意,著在本卷之尾,今不復覼縷焉。嗚呼,聖人之學,豈易言哉?載在九經全篇及宋儒書集,顧亦浩汗,未易審究,故先儒等,抄取小學爲書,近思爲錄,心法有經,而大學衍義,尤爲人主之龜鑑也。然其卷秩亦頗不尠,一日二日,難於遍觀,猶未免玩愒之歸,臣所編輯,非敢自多,只欲取便於日省也,而其先後次第,亦不容紊,故臣以書筵所擧文書,世子·賈誼保傅篇,爲首,以爲東宮養德之先務。然養德之際,不知天命民心去就離合之機,則或先於警懼之方,故以文王·召誥篇,次之,其去就離合,實在於欽若昊天,敬授人時之間,故以洪範·七月篇,次之,然而君德君道,乃欽天授時之本,故以思齊·無逸篇,次之,君德旣成,君道旣修,而明良相遇,都兪吁咈,然後平治之道,乃可備見,故以大禹·皐陶謨,次之,而五敎之所謂君臣之義,亦寓其中矣。以大學之目,言之,平治之本,在於齊家,而齊家之法,易之家人卦備矣。家人之彖曰,父父子子兄兄弟弟夫夫婦婦而家道正,正家而天下正矣,則所謂齊其家,在此三品,故以家人卦·孝經·關雎·常棣篇,次之,而父子之親·夫婦之別·長幼之序,亦寓焉。齊家之本,又在於修身,而修身之效,可見於朋友之交,故以禮樂不可斯須去身·萬章問友,次之,而寓朋友之信於修身之內,然而修身,本於正心誠意,而正心誠意,在於致知格物,此則乃尊德性道問學之法程也。凡此四條發明之說,散見於經傳者,難於彙集,故如大學經及誠意·正心二傳,論語顔淵·仲弓問仁,中庸首章,孟子滕文公爲世子·人皆有不忍人之心·牛山之木等三章,以至周子太極圖說,程子定性書·好學論·視聽言動箴,張子西銘,朱子仁說·誠名義·敬齋箴等,則以聖賢先後二字缺凡三十篇,而大學所謂明德·新民·至善之旨,則三十篇中,無非此義也。雖然,看此書時,必須分別,此爲明德之事,此爲新民之事,而明德·新民,必如此然後,方可謂止於至善也。且以此爲誠意·正心·修身工夫,以此爲齊家·治國·平天下之道,而愼思·明辨,至於貫通,則可以收物格之效,而到知至之地,必知行有序,擇執盡道,而後能事畢矣。不然則未免爲無星之秤,無寸之尺,而駁雜混淆,失其本末終始之要矣。凡箴規警戒之說,亦包在中,故不別爲篇焉,且夫每篇之下,各記先儒之論,以結其義,間有發明之意,則必附瞽說,而以臣按別之,蓋猥學大學衍義之遺法也。至如平治居前,而致格居後者,首篇以輔益世子爲第一義,故其下繼之以人君之所以事天保民修德行道之方,其爲次不得不如此,亦大學逆推之義也。其以敬齋箴爲終者,夫敬者,乃聖學徹頭徹尾之事也,苟以是爲最初下手之地,而勉勉不已,則其至於緝熙敬止之域,可庶幾矣。噫,此乃問學之本領,而明善誠身之至要,其可忽哉?臣上年所達,心經發揮中,論敬要語,得蒙殿下採覽,而世子,亦加留意,故其中疑義,頃日書筵,反覆斫問,臣以是知世子好學之篤,出於天性,不勝欽仰之至。世子能推此心,益致戒愼恐懼之實,而於動靜表裏,交盡其功,則敬箴之效,斯可得矣。嗚呼,臣有意裒集,以成此書,亦有日矣。臣以病遞輔德之官,而書適畢稿,膚賤之誠,不足以有補,而惓惓之心,不容但己,將欲呈獻東宮,則非在講僚之後,有嫌于冒,臣未知於義何如?心焉趑趄,今幸復辱兼班,而竊伏自念,此書雖主於補養東宮,而其所以補養之本,則在於殿下。況自召誥以下諸篇,則皆人主所當勉强用力之地,殿下若於淸燕之暇,時留睿覽,則豈非治道之幸甚也?臣旣倩手淨寫,乃敢冒死投進,伏望殿下,勿以臣愚而廢之,此乃古昔聖賢之大訓也。且於尋繹之際,以爲萬有一助,則送諸東宮,以備存省,愚臣一得之見,庶不在於昧昧也。臣曾忝玉堂,而適値聖體違豫,經幄久廢之日,未獲一者仰瞻穆穆之天光,臣不勝戀戀之懷,而愛君憂國之忱,無以少展,故不敢自阻,而言之至此。伏願聖慈,恕其狂僭,而察其芹曝焉。臣無任感激屛營之至,謹昧死以聞。答曰,省疏具悉。深用嘉尙,投進之書,無非修齊治平之要語,予當省覽焉。
傳于趙壽益曰,今下虎皮一令,趙贇賜給,以表予嘉尙之意。以上燼餘
上在昌慶宮。停常參·經筵。
下直,慈山郡守李義健。
申濡,以都摠府言啓曰,今日入直軍士,當爲中日習射,而以武臣賓廳講書相値,不得爲之之意,敢啓。傳曰,知道。
申濡,以都摠府言啓曰,都摠管鄭世規,以武臣講書事,除標信賓廳進去之意,敢啓。傳曰,知道。
申濡,以兵曹言啓曰,當日,出身吳纘賢稱名人,自金虎門入來,差備門外擊錚,極爲駭愕,令攸司囚禁治罪,同門守門將金友仁,常時不能禁斷,以致闌入,亦爲非矣,請推考。傳曰,允。
掌令元振溟·郭聖龜,持平李性恒啓曰,辛生之不死,已失刑章,輿情憤鬱,至今未已,況其許嫁之後,豈有夫蒙賞之理乎?事極無據,朝野駭愕。請還收譯官黃德逸加資之命。答曰,厥功非細,其夫施賞,未爲不可也。
司諫李時萬,獻納權坽,正言崔後胤·李袤啓曰,臺諫體面,與庶官有別,雖以卿相之尊,必以禮貌之者,其意實在於重事體而尊朝廷也。捕盜大將邊士紀,愚濫無識,朝家奬用大過,非分之任,不似之職,疊萃其身,士紀遂生驕恣之氣,肆然無忌,衆坐之中,輕視臺官,不顧事體,見者莫不駭異,麤悍之輩,雖不足責,而不可以尋常推考,徵戢其愚濫之習。邊士紀,請亟命罷職。臣等,伏見昨日備忘記,以辛生,厥功尤重,而無可施之賞,其夫譯官黃德逸,陞堂上爲敎,臣等不勝驚歎之至。聖明之有此敎,實非群情之所料,朝野瞻聆,其將謂殿下之擧措,果合於國體耶?辛生同心惡逆,萬戮難赦,而殿下終始曲貸,使其兇喘,尙延於覆載之間,其屈法失刑,亦已甚矣。若使黃德逸,有指揮辛生,發告埋凶之事,則今日之擧,似或有據,而辛生貸死許嫁之後,率居之夫,有何毫分可賞,而特施千萬不當施之恩典,見議於國人,貽譏於後世乎?天下無理外之事,匹夫處事,猶不可不審,況人君一言之間,所係如何,而以殿下之明聖,豈可爲如許之擧哉?請量察事理當否,亟寢黃德逸堂上之命。答曰,旣已推考,勿爲更煩。辛生事,直告乃是,出嫁之後,其爲國搜掘,未必非厥夫之指揮也。
柳景緝,以吏曹言啓曰,臺諫有闕,政事,何以爲之?敢稟。
申濡,以備邊司言啓曰,今年秋市九月望日之限,今已迫近,兩西所定商賈,使之及期入送,解事譯官,令司譯院擇送,而管市差使員,亦令本道監司差定事,竝爲分付,何如?傳曰,允。
申濡,以備邊司言啓曰,年例入送生梨一千箇,柏子二十斗,淸蜜十斗,自兩西措備,銀杏十斗,自戶曹措備,九月初別定內官,領送瀋陽。乙酉年,則順付謝恩之行,宜送北京,淸國以先皇帝祭用實果,自北京備送,遠路輸致,多有破傷之患,自明年爲始,本國所送果物,直納瀋陽事,已爲停當。上年,令平安監司邊將中,擇定差使員,帶同義州淸譯一人,日氣未寒前,兩西所備三種及戶曹銀杏,各別精擇,好品封裹等事,十分着實爲之,依前領送之意,該曹及兩西監司處,分付,何如?傳曰,允。
備邊司郞廳,以右議政南以雄意啓曰,冬至使一行,譯官九員內,歲幣領去二員,冬至方物一員,正朝方物一員,聖節方物一員,上副使乾糧通事各一員,其餘只二員,不無沿路周旋之事,甚爲艱窘。今臣謝恩之行,合於節使,出於省弊之擧,與軍官等員役,決不可一人加帶,而謝恩方物領去譯官一員,不可不加定。又上年歲幣生事之患,雖由於幣物不齊,而實出於譯官等手生,不勤周旋之致。今番歲幣,乃上年生事之餘,雖云物種精備,比前有加,而譯官事知者,皆往於前行謝恩使行次,今行所定,又似不及於上年歲幣之行。又況不可預料者,事機,如有意外酬應之擧,則尋常譯官,僨事可慮。自前歲幣之行,張禮忠無歲不往,今則禮忠比者難得,惟李馨長,熟諳事情,可以帶去,謝恩方物領去譯官一員擇定,及李馨長別定事,令該院施行,何如?傳曰,依啓。
申濡啓曰,卽者領·右相請對事,來詣,而備局堂上,亦爲來待闕下之意,敢啓。傳曰,竝引見。
上御養和堂,引見。領議政金自點,右議政南以雄,綾川府院君具仁垕,延陽君李時白,戶曹判書元斗杓,判尹閔聖徽,兵曹判書李行遠,吏曹判書趙絅,左承旨申濡,假注書申澣,事變假注書崔孝騫,記事官孫處愼·洪宇遠入侍。領議政金自點進曰,近來晝熱夜涼,伏未知聖候,何如?上曰,與前一樣。自點曰,頃日謝恩使密啓一事,緣右相往審改莎草,尙未請對定奪矣。旣以坐死爲答,勅使渡江之後,若復問及,則所答之辭,不可不預定。上曰,卿等之意,欲以何詞答之耶?自點曰,小臣之意,欲以實對。上曰,右相之意,如何?南以雄曰,小臣亦在外商議,則我國之事,每不縝密,輒致漏泄,若不以實對,則後必有參差之患,須待謝行之回,從容議處,似當矣。自點曰,勅行當與謝使同時渡江,徐爲議處,可也。槪聞逆姜在燕之日,與龍將甚善,至欲結婚於九英介云,若使售其凶計,則其禍,當如何?上曰,事有本末,必先察鄭譯之言,爲虛實,然後方可論所答之如何也,盍亦各陳所見乎?自點曰,臣亦未知龍將實爲此言,而天下之事,亦有意外之事,不可不先定應卒之辭。以雄曰,難以遙度,而謝恩使,必探彼情,待得回還而處之,似或可也。時白曰,此言不可專委於虛,而但龍將欲養之言,則亦不可信也。斗杓曰,鄭譯之言,似非虛事,亦或然矣。上曰,人各有所見,雖所計議,有善有不善,豈無所見乎?行遠曰,以臣料之,似是龍將與鄭譯,相語之際也,而欲爲撫養之言,則臣未料其實然也。仁垕曰,若謂龍將,有一分欲養之意,則或未可知也,謂之眞欲養育,則臣不信也。自點曰,密啓中,有勅使若問三兒生死,則極可慮也云,此言則似分明矣。聖徽曰,小臣雖無所見,然鄭譯貪縱無比,必是爲將來多取計也。上曰,吏判之意,何如?絅啓曰,鄭譯奸巧,是固假稱龍將之言,以爲後日求索之計也。上曰,兵判之意,何如?行遠啓曰,臣則以爲意者,鄭譯與龍將,一場語及,而欲養之言,則慮是鄭譯恐喝之言也,夫豈眞有欲養之心哉?上曰,李馨長之心志,何如也?僉曰,長之爲人,頗慧耳。上曰,此事甚不關,鄭譯之爲此言,不過假龍將之言,以爲將來誇張徵索之計耳。馨長若聽而不聞,則渠終無聊,而枉爲問答,以至於此,予以馨長,爲不慧也。且夫人情,利盡則交衰,前與逆姜,雖有一時之好,旣死之後,焉有藏心之愛,而必爲如此之心乎?自點曰,事或有理外事,須先定奪,分付遠接使,可也。上曰,予以爲虛事,然第爲之。自點曰,然則從容答之,似當,而只以彼此異辭,爲慮也。上曰,若曰誤聞而有坐死之言云爾,則又何妨乎?上曰,鄭譯心術,每每如此,可痛。自點曰,今有歲幣蠲減之事,自上似當有人事矣。上曰,其輩來輒多攫而去,不可說也。自點曰,南以雄,今當遠行,而老病旣深,且有脚疾,其何以回還乎?至於淸譯,則所管甚多,若或疾病,事極狼狽,而今此謝恩之行,淸譯一人,極擇加送,似可矣。上曰,多送譯官,固好,而但西路殘弊,一譯之往,貽弊不貲,是可慮也。自點曰,行中最不關者蒙學,若減蒙學一人,而加淸譯一人,則人數似無加減矣。仍啓曰,近來譯官等,率多迷愚,不足代行,此後擇送,何如?上曰,司譯院,不爲勸課,以致無形,可謂疏矣。自點曰,司譯院,豈敢不盡心勸課?赴京之日,以次例輪回差送,故迷愚者,亦參其中而然也。若其能話□不拘次例,累次帶行,則此亦可謂勸奬矣。上曰,今後令本院取才,擇其能者,差送,可也。以雄曰,小臣今當謝行,而臣年齒遲暮,腰下不仁,惟不克傳王命是懼,臣何遠行之足辭乎?上曰,彼必欲以大臣·六卿爲使臣,位至大臣,則旣皆年老之人,如卿,豈合萬里之行,而今至於此,實爲未安。自點曰,大臣·六卿,豈可不往?大臣不往,則彼必以爲無。上曰,大臣爲使,則渠等之所得多耶?自點曰,有何所得?彼之所重者,名耳。以雄曰,西路夫馬之弊,臣豈不知,而譯官之解事者,無人周旋,酬應之間,每有艱窘之患,李馨長,譯官中最爲解事,僉議,皆以爲馨長當去云矣。上曰,今觀馨長所爲,果未知優於他譯,而如馨長者,亦不易得,則須帶去也。上曰,倭人賜物,尙無回報,何也?斗杓曰,時限已過,而未有所聞也。上曰,淸國之待大君,極厚云矣。僉曰,云然。上曰,愈往愈做無根之言,以圖己利,眞所謂秦之求無己也,實未知所爲也。自點曰,自古而今,如此者多,如所謂事之以皮幣,不得免者,是也,惟使之無釁可乘,宜矣。以雄曰,閔聖徽之行,與小臣,旣爲合行,謝恩方物,領去無人,故以加送譯官事,陳達矣。上曰,大臣體面尊重,加送譯官,豈不可乎?大臣行次頻數,勢將難支,若何而可乎?右相今行,善爲周旋,可也。絅曰,今此鄭譯所言,皆以爲深憂,然八路旱水之災,旣極駭異,而海西水災繼作,此無非皇天之示警,況今太白連日晝見,此豈虛作?必有所應。伏願殿下,應天之道,勿事文具,務修實德,如修理之役,宮中器玩,須從簡約,使大布之冠,復見今日,至於惠民之政,必須務行實惠,以答天譴,以活生民,幸甚。臣之所憂者,非敵國外患也。上曰,卿言甚是,予當體念焉。絅曰,埋凶之變,亦在東宮殿云。修理之役,雖不可,然亦須務從簡約,姑過此冬,如何?自點曰,東宮殿,旣有犯染之事,則不可謂之姑緩也。絅曰,爲臣子者,豈可遽以爲專不修理謂損節?凡事以爲,今日恐懼修省之道也。上曰,吏判之言,是也。若非不得已處,則稍減之,可也。絅曰,伏聞元孫,年已七歲,雖未滿於八歲,亦何害於入學乎?此所以定國本,從速爲之,何如?上曰,只隔一年,何用徑爲?自點曰,元孫入學,不可不急,宜從絅言。上曰,似早矣。絅曰,守令別薦節目,曾已稟達矣。聞有功勞而奉承傳者,甚多云,古人之所以重守令者,誠以字牧之任,係生民之休戚也,可厚以財,不可假位,此非確實之論。上曰,古云試可乃已,容貌辭氣,雖或不似,用人之道,豈但謀面?有功勞之人,試可用也。絅曰,或有操行不善者,則如何?上曰,就其中姑先擇用,可也。諸臣皆退。摠戎使李時白進曰,今年失稔,八路所同,民無所賴,流散相繼,彼凍散之民,豈皆束手待死者乎?以甲午年觀之,今年盜賊之興,難保必無,方今急務,軍政爲最,而束伍雖多,器械甚疏,是可憫也。焰硝方爲燔造,而物力匱竭,無以爲計,故曾已開達此意,自上有用收布之敎,貿造鐵丸,且製火藥,分送各邑,以爲緩急之用,而此後則更無拮据之勢。若除出兵曹留布數百餘同,則可以繼用於煮硝造鎗之役矣。上曰,依爲之。時白曰,欲造鎗,以給軍士,而無物力可辦,何以爲之?上曰,鎗甚關,雖有弓砲,不有短兵之具,則不可矣。時白曰,凡軍士厭束伍,而願牙兵,故渠等,爭先藏藥,以試於用,而不能備給焰硝,可憫。上曰,牙兵太多,則束伍無乃太疏耶?時白曰,牙兵·束伍,同是兵也,彼此何間?必如兵曹,以一千爲限矣。上曰,軍兵各散處列邑,雖作隊伍,事急之日,似難及時整齊,奈何?時白曰,兵曹,若作隊成冊,下送各道監·兵使處,則足爲聞變散遣之地也。時白曰,上番精抄軍,旣已滿千,而若無作束之事,則軍不知所向,故作爲中部,置左右司,各置五哨,而習放時,取都監破旗而用之,事甚苟簡,旣已作束,則豈可無方色之旗?須速制作,使各哨軍士,知其方色,可也。上曰,在兵曹時,軍額幾何?時白曰,臣在曹之日,逐番改哨,來正月四番,則數字缺以畢哨,其都數可至一千一百餘名,而臣之臨遞時,尙可六百餘名矣。上曰,新判書,不如前判書之所爲乎?政院問啓。時白曰,歲飢至此,流離相繼,潢池赤子,誠極可憂也。上曰,近來火賊,如何云耶?時白曰,臣亦未詳,而近聞嶺南營將,多捕云矣,此則特其鼠竊耳,將來之事,甚可畏也。上曰,卿實摠戎務,尤不可不盡心也。左承旨申濡進曰,小臣新從外來,粗聞湖南事矣。湖南素稱多盜,而近來連歲凶歉,心産無恒,盜賊之多,固其宜也。竊聞小有米布者,輒遭掠奪,勢將滋蔓,而自往年動兵勦捕之後,稍至散落云。然自古及今,歲飢民困,而赤子之爲龍爲蛇者,誠所未免,而況今年失稔,近古所未有者乎?弭盜之道,雖不專在於討捕,而討捕之擧,亦不可偏廢,近觀守令柔仁者,惡殺强過者,畏禍不勤治盜,是可痛也。上曰,所以擇守令,爲此故也,爲守令而若或縱盜,則其爲人,當如何?非徒守令,監·兵使亦多不勤捕盜者矣。酉時罷出。以上燼餘
引見時,領議政金自點所啓,近來譯官,多不解語,徒事賣買,生事甚易,今此謝恩之行,淸譯一人極擇加送,似可矣。上曰,多送譯官,西路之弊,可慮。領議政曰,行中淸譯所帶,只是一員,而芻糧·柴炭等事,所管甚多,達夜役役,少無其暇,若有疾病之患,事極狼狽,如蒙學·如眞等學,最爲不緊,若除其一員,而以淸譯備數,率以爲常,則人數不加,而彼中往來,似得便宜矣。備局謄錄
上在昌慶宮。停常參·經筵。
夜一更,艮方有氣,如火光。
政院啓曰,卽接遠接使狀啓,則勅使四員出來云,黃州以西六處,御帖各一張,禁軍給馬,急急下送,何如?答曰,允。備局謄錄
上在昌慶宮。停常參·經筵。
貞顯王后忌辰。
藥房都提調臣金自點,提調臣趙絅,副提調臣兪㯙啓曰,近來秋暖夜涼,氣候不適,伏未審此時,玉候調攝,何如,而諸症比前,亦何如?臣等,不勝區區伏慮之至,敢來問安。答曰,與前一樣。
李元鎭,以宣惠廳言啓曰,繕工監及東·西氷庫草薍刈取,乃是洪淸·黃海等道水軍之役,而本廳設立之初,爲除水軍裹糧遠赴之弊,自本廳,題給價米四百五十二石零,以爲水軍刈取之資,其代則兵曹以兩道水軍價布,每疋隨其市,直移送本廳,以充價,而厥後兵曹,因年豐之時,木一疋之價,以米十一斗計送。庚辰·乙酉兩年,則以凶歉之故,或以五斗,或以八斗,隨時加減,至經廟堂稟處矣。大槪,亂後畿甸結卜,太半減縮,而諸般御供物膳,及一應上下之價,常患不足,年年拮据,艱以成形。況今年水旱之災,前古所無,畿甸尤極慘酷,前頭計結收米,有難可必,本廳支用之策,萬分可慮。如此料外之役,決不可不準其直,該曹若依豐年例,以每疋十一斗計送價木,則比於凶年五斗之規,本廳加下之米,多至二百四十六石零。卽今市上米値,價布一疋,不過米四五斗,元價五斗之外,加給六斗,實非準價相換之意,依豐凶加減之例,今年則米五斗計木一疋,移送本廳,而該曹如或持難,則以元價布,直送繕工監·東·西氷庫,使之雇立募軍,俾無彼此偏重之弊,何如?傳曰,姑依前例施行。
執義吳挺一上疏,伏以,臣罪戾山積,早失所天,惟有偏母相依爲命,而臣母自喪患之後,哀毁成疾,奄奄床席者,于今八年矣。不幸家禍連仍,喪第四弟於上年秋,今又第三妹,卒得霍亂,未數日而不救,年年慘痛,孰如臣家?臣母抱尸驚號,叩胸摧裂,氣窒不通,幾危僅甦者數矣。喘息垂盡,若將莫保頃刻,不啻一縷之危,在人子罔極之情,尙何忍言?臣之本職兼帶,俱非閑局,冀蒙恩遞,專意救護,是臣區區血祝之願,而頃日以呈告紛紜,至有嚴旨,勅使先聲,且以來到,臣不敢徑情請急,自就僭越之誅,而至於安胎使從事官,則發行之期,今旣迫矣。臣母病勢,到此地頭,目見危急之狀,遠出數三日之程,其於情理所不忍爲,臣之狼狽悶蹙,至此極矣。臣於是,不得不冒萬死,籲呼於天地父母之前。伏乞聖慈,特垂矜察,從事官之任,亟命爲先改差,以便公私。臣不勝兢惶戰灼之至,謹昧死以聞。啓下。
吏曹啓曰,吳挺一情事,至爲切迫,而安胎使,今日辭朝,從事官改差,勢所未及,疏內辭緣,勿施,何如?傳曰,依啓。
趙壽益,以吏曹言啓曰,吏曹判書臣趙絅啓曰,保民之政,在於守令,而如臣之淺見,擇擬甚難。自前有守令之薦,申明其法,着實擧行,而誤薦者則罪之,何如?上曰,欲爲別薦乎?啓曰,欲爲別薦矣。上曰,依爲之事,傳敎矣。判書臣趙絅登對時,陳達守令別薦事,而病餘語言精神,不能了然,全沒其中擧行節目,臣實惶恐。相考前事,則例於每年春孟月,東·西班三品以上,薦守令可合者,毋過三人,此令甲也,法久仍循,有其名而無其實。自今爲始,每月四時首月,無論內·外官,三品以上,各薦三人,各於名下,書某人爲慈詳愷悌,某人爲廉勤謹愼,某人爲政事才局,而薦後如除守令,或有治理著效,或見褒於監司·御史者,薦者亦與同賞,或濫刑虐民,貪汚犯罪者,薦者亦與同罰,則庶幾警飭人心,而闒茸屛迹,字牧之任,可得其人矣,其餘保民之政,不啻少補。但今秋,則首月已過,以仲月晦前爲限,守令別薦事,奉承傳施行,何如?傳曰,依啓。四時別薦,似未妥當矣事,傳敎。臣曹守令別薦節目,奉承傳施行事,旣蒙允下矣。其中以四時別薦,似未妥當爲敎,聖慮至矣,敢不祗若?第念一年之內,只用首月行薦,則是固流來舊規也,何以稱別薦爲也?若爲別薦,則一年之內,兩度行薦,似不沒別薦本意,而人亦不以尋常視之,有所加意耳。且末世人心,疑惑百端,謀身之念,常勝於奉公之誠,故人或以爲,與其誤薦而從坐,莫若終不薦一人之爲善,此所以從前薦法之乍行乍輟者也。人處斯世,不得不與人交往相識,則夫豈不知一二人可合守令之才,而可應薦目者乎?舊例,無論文·南·武,堂上以上,不在薦目之列矣,今則國家多故,武弁之乘時衣緋帶金者,甚多。其中困於無資地才美,不外見者,不可謂必無,則別薦節目中,宜添以南·武,則勿拘堂上嘉善,竝許薦擧,文官則堂上以上及出入三司人外,竝皆許薦事,知委中外施行,而若乃無緣不薦,與夫薦不滿三人者,從輕重論罰,依法典申明事,恭俟睿裁。傳曰,依啓。只令一番別薦,堂上以上,依前勿爲擧論。
趙壽益,以迎接都監言啓曰,自前勅使留館時,應用柴木·燒木,皆以其人及司宰監責出,其數多至十餘萬斤,而貢案元數,太半不足,故常時所用,亦自戶曹給價貿用,猶患難繼矣。今番勅行留京遲速,雖未可知,應入之數,其勢必多,該監決難支堪,極爲渴憫。勅使各房燒木之外,雖以柴木,猶可用之。曾於春勅時,陳達此意,以兵曹到防軍專數,一日赴役,採取柴木,每人各捧數十餘斤,以此補用。且於乙酉勅使時,至經廟堂覆啓,亦有此規。今月二十五日,適値上番軍士逢點之期,依前例,限一日沒數使用,何如?傳曰,依啓。以上燼餘
迎接都監啓曰,都廳柳淰,移差外任,郞廳趙仁亨,昨已罷職,都廳則以議政府舍人趙珩,郞廳以司僕寺判官金縠代差事,別單書入之意,敢啓。傳曰,知道。以上迎接都監謄錄
答兵粘曰,今番勅行,與前不同,依前例木同題給。內下記草
上在昌慶宮。停常參·經筵。
申濡,以都摠府言啓曰,今月二十二日,私奴武達稱名人,自敦化門入來,私奴一立稱名人,自弘化門入來,差備門外擊錚,極爲駭愕,竝令攸司囚禁治罪,敦化門守門將崔起先,弘化門守門將金全等,常時不能禁斷,以致攔入,亦爲非矣,請推考。傳曰,允。
趙壽益,以司僕寺官員,以提調意啓曰,濟州點馬所捉終運出來歲貢馬二百匹內,二疋到靈光逃逸,一匹到金堤病留,其餘一百九十七匹,到本寺。依前例禾毛色別單書入之意,敢啓。傳曰,知道。
趙壽益,以禮曹言啓曰,今此謝恩拜表吉日,來十月初六日亦吉云,依前節行拜表定日,仍爲行禮,而原單子中,只謝恩二字添入,改付標以入之意,敢啓。傳曰,知道。
掌令元振溟·郭聖龜,持平李性恤啓曰,當初辛生之罪,國人皆曰可誅,殿下獨以爲有功,而容貸之,已極過矣,今其夫賞加恩典,又出千萬意外,此豈所望於聖明哉?前後刑賞,若是其乖舛,何以服人心,何以示後世乎?事極無據,物情駭憤。請還收辛生夫黃德逸堂上之命。答曰,已諭毋煩。
大司諫蔡裕後,司諫李時萬,獻納權坽,正言崔後胤·李袤啓曰,辛生,同心作逆,兇譎罔測,不卽直告,萬戮難赦,日久勢變,恐其發露,始乃吐實,則至今兇喘,偃息於覆載之間,可謂失刑之甚矣。渠旣無可施之賞,而及於其夫,亦豈非濫賞之尤甚者乎?渠之與厥夫同居,毋論日月之久近,知而不告,如過一日,則德逸,同是逆也。以辛生通天罪惡,其夫亦宜同被其律,豈或有恩典之可施者乎?請亟收黃德逸堂上之命。答曰,已諭毋煩。
趙壽益啓曰,伏見慶尙監司睦性善都事罷黜狀啓,外封只書臣謹封,不爲着名,殊無詳密之意,請推考。傳曰,依啓。以上燼餘
上在昌慶宮。停常參·經筵。
下直,楊州牧使柳淰。
酉時,日有左珥。
安獻徵,以內醫院官員,以都提調·提調意啓曰,內局進上藥用中,牛黃·人蔘,最爲要緊,一年所須,常患不足,而今年凶歉,振古所罕,民飢且散,歲入難責。八路之中,京畿·江原·洪淸·黃海等道,酷被災損,廟堂方議荒政,則此四道所進藥材,固不可獨無變通,而僉議皆以爲草藥,隨其地産,採得易辦者,則不必擧論,而人蔘·牛黃,拮据艱備,出於民力,雖減一等,缺其於恤民之政,大有所益。四道牛黃·人蔘之今年復缺者,限明秋姑爲權減宜當云,而莫重御藥,臣等不敢擅議,敢此仰稟。傳曰,依啓。
兪㯙,以司饔院官員,以都提調意啓曰,全南道新産,中宮殿進上,銀口魚食醢二百四十箇內,十六箇,世子宮進上,銀口魚食醢三箇,竝爲欠縮,極爲駭愕,難免不謹封進陪來之罪。請當該封進官推考,陪持人令攸司囚禁。傳曰,依啓。
柳景緝,以戶曹言啓曰,冬至兼節使,正·副使及員役等衣資·盤纏,曾已磨鍊,啓下矣。今則大臣,以謝恩使兼差節使,而軍官二員,改自望醫員一員,打角一員,改口傳軍官一員,譯官二員加出,衣資·盤纏,視前有加,故加磨鍊,元單子,付標以入之意,敢啓。傳曰,知道。
掌令元振溟·郭聖龜,持平李性恤啓曰,當初辛生之罪,國人皆曰可誅,殿下,獨以爲有功而容貸之,已極過矣,今其夫賞加之典,又出意外,此豈所望於殿下哉?前後刑賞,若是其乖舛,何以服人心,何以示後世乎?事甚無據,物情咸駭。請還收辛生夫黃德逸堂上之命。答曰,毋庸堅執。
大司諫李時萬,獻納權坽,正言崔後胤·李袤啓曰,辛生,同心作逆,兇譎罔測,不卽直告,萬戮難赦,日久勢變,恐其發露,始乃吐實,則至今曲貸兇喘,偃息於覆載之間,可謂失刑之甚矣。渠旣無可施之賞,而及於其夫,亦豈非濫賞之尤甚者乎?渠之與厥夫同居,無論日月之久近,知而不告,如過一日,則德逸,同是逆也,以辛生通天罪惡,其夫亦宜同被其律,豈或有恩典之可施者乎?請亟收黃德逸堂上之命。答曰,毋庸堅執。
執義吳挺一疏曰,臣以安胎使從事官,今已拜辭而行,顧臣本職兼帶,俱非閑慢,至於臺職,則尤不可仍帶出外,伏乞聖慈,亟命遞改臣本職。臣不勝瞻天祈祝之至,謹昧死以聞。踏啓字。以上燼餘
上在昌慶宮。停常參·經筵。
下直,多慶浦萬戶吉迥。
申時,太白見於未地。
趙壽益,以義禁府言啓曰,逆賊益信·禮玉等兩獄推案。今已畢修正,修正廳停罷之意,敢啓。傳曰,知道。
司諫李時萬,獻納權坽,正言崔後胤·李袤啓曰,人君,以賞典輕施於不當施之地,則街巷誹議,後世譏笑,國體所關,損傷非細,誠不可不慮也。今此黃德逸事,兩司連章論列,已多日矣。聖批,一向牢拒,臣等竊爲聖明惜之。殿下曲貸辛生,屈王法而失刑章,輿儓之憤鬱,庸有極乎?至於其夫之蒙賞,雖以法例,參以事體,俱涉無據。德逸,閭閻間一微末譯官耳。其人姓名,人君不宜聞知。渠設或有指揮辛生,發掘穢物之事,非出於文案載錄,殿下亦何以知其實狀乎?頃日答本院之批,以爲國搜掘,未必非其夫之指揮爲敎,殿下之此敎,尤有以起群下之惑也。凡國家施賞,是何等擧措,而以疑似間未顯著之事,臆料而强賞之乎?古人無是理也。臣職忝在諫職,不能回悟聖心,使史氏書諸方冊曰,譯官黃德逸,以許嫁宮女辛生作妻之故,國人慮不到特命陞堂上。恩賞謬濫,至於此極云爾,則臺諫尸居之罪,固不足誅,其有累於聖明之世,爲如何哉?臣等,雖碎首玉陛,亦所不辭,不得請,則決不敢退。請澄心察理,亟收黃德逸陞堂上之命。答曰,史官書曰,黃德逸,開諭其妻,掘得凶物,以此功勞,陞堂上云,未爲不可也。
掌令郭聖龜,持平李性恒啓曰,臺諫相避處置之規,必待上下員偕避,然後或出或遞,乃是舊例。頃日執義吳挺一,以持平沈光洙,法當相避引嫌,臣等處置之時,不待光洙引嫌,徑先請遞矣。今聞物議,頗以爲非,臣等處置乖當之失著矣。何敢晏然仍冒乎?請命遞斥臣等之職。答曰,勿辭。
掌令元振溟啓曰,頃日執義吳挺一,以持平沈光洙相避,引嫌之時,不待沈光洙偕避,而徑先處置,物議之斥,臣實難免。適患寒疾,證勢深重。今始來避,所失尤大。請命遞斥臣職。答曰,勿辭。
趙壽益,以修理都監言啓曰,都監各處役事,方爲緊急。而今月赴役僧軍,罷送之期已迫。且來月,則僧軍上來者,只四百名。以此零星之軍,仁慶撤毁,勢難及時運入,極爲可慮。上番軍士到防時,將欲用一二日,以爲合力助役之地矣。今聞延接都監,爲備燒木,已爲啓請云。許多軍士所納之數,不能盡用於一。勅行在前,多有剩餘,而外方軍,遠出斫木爲難,率多收合所齎糧子,貿易以納云。若以措辦燒木爲難,則計其容入。自修理都監,題給都監布木,使之給價貿用,而到防軍士,則限二日沒數移用於木石搬運之役,何如?傳曰,依啓。
安獻徵啓曰,卽接遠接使狀啓,則勅使四員出來云。黃州以西六處,御帖各一張,禁軍給馬,急急下送,何如?傳曰,允。
柳景緝啓曰,掌令郭聖龜,持平李性恒,再啓煩瀆,退待物論矣。傳曰,知道。
趙壽益啓曰,掌令元振溟,再啓煩瀆,退待物論矣。傳曰,知道。以上燼餘
上在昌慶宮。停常參·經筵。
趙壽益,以禮曹言啓曰,今此勅使時儀注,旣以三勅使磨鍊繕寫,問禮官齎去云,迎勅及見官禮儀注,別無改書之事。而但下馬宴儀注,則改以四勅使繕寫,問禮官處,撥上下送之意,敢啓。傳曰,知道。
趙壽益,以禮曹言啓曰,遠接使行中雜物,例以三使磨鍊齎去矣。今聞四使出來云。笠帽·弓箭·鞍籠·硯石等物各一件,令各該司各別措備,撥上下送宜矣。而原單子中,付標以入之意,敢啓。傳曰,知道。
柳景緝,以都摠府言啓曰,今日入直軍士,中日習射,請出標信。傳曰,知道。
以慶尙監司睦性善辭職狀啓,傳于兪㯙曰,勿辭,調理察職事,回諭。
趙壽益,以吏曹言啓曰,守令別薦,一年內一番擧行事,傳敎矣。前日本曹啓辭中,有八月晦日爲限,而停當之缺盡。京中與近道,則九月初十日,遠道則九月晦日,更爲退限,別薦單子畢捧上送之意,行會,何如?傳曰,依啓。
申濡啓曰,今二十日引對時,上曰,精抄軍數,今至幾何?延陽君李時白曰,臣在兵曹時,逐番改作哨,來正月四番,則可以畢抄。其都數可至一千一百餘名。而臣之臨遞時,當可六百餘名矣。上曰,新判書亦如前判書之所爲乎?政院問啓事,傳敎矣。問于兵曹,則以爲精抄軍,每番一百四十八名,通八番。元定之數,一千一百八十四名。而自今年正月二番,至七月當番所抄,五百九十二名。未抄之數,亦五百九十二名,判書臣李行遠,新添本職,方待九·十月當番,依前定式擧行云,敢啓。傳曰,知道。使之各別精抄。
柳景緝,以兵曹言啓曰,來二十八日,精抄軍試放,當爲開坐,而判書臣李行遠,以觀象監·繕工監提調,康陵改莎草事出去。參判臣李時昉,以修理都監堂上,除本司仕。參議臣丁彦璜,以服制未得行公。只有參知臣柳碩,方爲入直,假參知依前例差出,而參知臣柳碩,出爲試放,何如?傳曰,依啓。
大司憲崔惠吉啓曰,掌令郭聖龜,持平李性恒,以臺諫相避處置之規,必待上下員偕避,或出或遞,乃是舊例。頃日執義吳挺一,以持平沈光洙,當相避引嫌。臣等處置之時,不待光洙引嫌,徑先請遞。今聞物議爲非,處置乖當著矣。何敢晏然仍冒?掌令元振溟,以頃日執義吳挺一,以持平沈光洙,相避引嫌之時,不待沈光洙偕避,徑先處置,物議之斥,臣實難免。適患寒疾,今始來避,所失尤大。請命遞斥臣職。竝引嫌而退。相避之法,在下應遞,因其先避,還卽處置,未爲不可。豈宜以此輕遞多官?請掌令郭聖龜,持平李性恒,掌令元振溟,竝命出仕。答曰,依啓。
大司憲崔惠吉,掌令元振溟·郭聖龜,持平李性恒啓曰,當初辛生之罪,國人皆曰可誅,殿下獨以爲有功而曲庇之,已極過矣。今其賞加之典,又出意外,此豈所望於聖明哉?且伏見昨日下諫院之批,臣等之惑滋甚焉。以卽今物情推之,可知來世之譏議,竊恐聖人之言,不當如是也。刑賞者,有國之綱紀,刑賞紊亂,其國,未有不亡者。一失於辛生,又濫於德逸。前後乖舛,一至於此,何以服人心,何以示後世乎?請加三思,亟收辛生夫德逸堂上之命。答曰,不允。
司諫李時萬,獻納權坽,正言崔後胤·李袤啓曰,昨承聖批,拈出啓辭中,措語一款,以示牢拒之意,臣等不料聖明之堅執,至於此也。殿下曲貸辛生罪逆,全活之不足,從而許嫁,嫁之不足,又從而賞其夫,屈法失刑,旣數字缺況謬施賞典,不顧事理,此豈人君爲缺之擧措哉?今日之事其不可者有三焉。微末譯官之姓名,殿下聞而知之,事體之傷損大矣。德逸設有指揮掘兇之事,非出於文案載錄,其間實狀未之詳察,則歸之於其夫指揮,亦有妨於燭物之明矣。凡國家大小賞典,必施行然後,方愜於物情,而譏議不作焉。今殿下,以疑似間不顯著之事,斷以臆料,强加恩賞,其於法例國體,曾所未睹未聞者也。識者之嗟咄,亦何可勝言哉?殿下若意德逸之有功,自內賞賜,雖至優厚,臺諫似不當論啓。旣以備忘記,下于政院,則是使朝廷,知朝廷之議,皆曰不可,則臺諫爭之者,乃是職也。殿下翻然回悟,快從臺論者,亦納諫之道也,何不允,以傷國體,以累淸世也?請加三思,亟收黃德逸陞堂上之命。答曰,不允。
申時,太白見於未地。夜五更,有霧氣。
柳景緝啓曰,臺諫出去,請出開門標信。傳曰,知道。以上燼餘
成貼平安監司狀啓,謝恩使帶去灣上軍官金慶男,齎持狀啓回來言內,鄭勅以四使,率家丁四人亦爲出來是如爲白乎旀,樺鐵監捧戶部郞中及李旕石,當日越江是如爲白在果,勅使一員加出持待等事,極爲慢忽爲白乎矣,其中供帳諸具,勢難猝辦,極爲渴悶爲白齊。今番鄭勅亦爲出來,則耳目甚廣。定州·安州·平壤等處,迎慰使假差之由,似無不知之理,若或因此生梗,則亦甚可慮是白齊。李㗡石與勅使偕發,而自山海關,先爲出來爲白臥乎所,自今以後,梨·柿收捧之日,留滯灣上,則本道物力,支撑無路,誠非細慮是白齊。勅行段,晦間當爲渡江是如爲白乎旀,他餘事段,李㗡石相見後,探問馳啓事。據都監啓目粘連啓下是白有亦,鄭勅出來則,耳目甚廣。安·定·平壤三處迎慰使,假差,或不無因此生梗云者,監司狀啓之意,果有所見爲白置。令政院,商量事勢,處置,何如?啓。依允。以上迎接都監謄錄
上在昌慶宮。停常參·經筵。
自昧爽至辰時,有霧氣。申時,太白見於未地。
趙壽益,以司饔院官員,以都提調意啓曰,本院郞廳九員內,參奉沈,以燔造官在外。主簿徐準履,以柴場摘奸事下去。參奉李文望,以修理都監監造官,除本司仕,上直二員,勅使時謄錄官一員,茶酒次知官差定,兩闕晝夜直一員,世子宮監膳進缺此外他無推移察任之員,而疾病事故,亦缺參奉李文望,閑官換差,何如?傳曰,依啓。
申濡,以都摠府言啓曰,迎接都監,以平安監司狀啓回啓,安·定·平壤三處迎慰使,令本院商量處置事,允下矣。勅使渡江之期已迫。三處及黃州迎慰使,一時差出,當日內急急發送,何如?傳曰,允。
大司諫崔惠吉上疏。在下答曰,省疏具悉。卿其勿辭,調理察職。
答輔德金應祖疏曰,省疏具悉。爾其勿辭,調理察職。元疏在下
申濡啓曰,本月二十日引見時,以領議政金自點所啓,今此謝恩之行,淸譯極擇加送事,自上以爲,多送譯官,西路貽廢可慮。金自點曰,臣於前者,屢爲此行,行中淸譯只一人,而芻糧柴炭等事,所管甚多。或有疾病,事極狼狽。如蒙學·女眞學等,最爲不緊,若減其一人,以淸譯備員,則人數無加云。右議政南以雄繼達曰,臣行合於節使,謝恩方物,不可無別爲領去之故,加定譯官及李馨長帶去之意,曾已啓達矣。聖敎如此,極爲惶恐云。而自上有大臣體面,尊重加送,可也之敎。領議政所啓,似是一體蒙允,故連書,分付于司譯院矣。今聞該院,以領議政所啓,則未有別段一字缺發落之故,持疑不卽擧行云。蒙學減數淸譯加送事一款,何以爲之?且臣以當初分付,擧行缺時未免有矇矓之失,不勝惶恐敢啓。傳曰,知道。別啓請中一人,以淸譯定送,可也。
掌令郭聖龜啓曰,當初辛生之罪,國人皆曰可誅,殿下獨以爲有功而曲庇之,已極過矣。今其賞加之典,又出意外,此豈所望於聖明哉?且伏見下諫院之批,臣等之惑滋甚焉。以卽今物情觀之,可知來世之譏議,竊恐聖人之言,不當如是也。刑賞者,有國之綱紀。刑賞紊亂,其國,未有不亡者。一失於辛生,又誤於德逸,前後乖舛,一至於此,何以服人心,何以示後世乎?請更加三思,亟收辛生夫黃德逸堂上之命。答曰,勿煩。
正言李袤啓曰,藐末小臣,獨立缺明一出人世,踽踽涼涼,自忝言地,憂虞萬端,絲毫莫補,瀆擾是懼。當此天災人事,竝蕞一時之會,隨行逐隊,尸素含默,不能出一言。上以爲宗社,次以爲國家,下以爲生民。無誠無實,徒爲華顯,莫臣爲甚,臣猶自知,況聖明乎?竊恐草野恬退之士,聞臣之風,而必唾之,不肯萌仕進之念矣。竊人之財,猶謂之盜,況盜名器竊廩祿,是何分義,是何罪責乎?不過爲淸朝之一鄙夫而已。勅行當頭,不敢言病,膏肓轉痼,皮殼空存,扶曳顚仆,夙夜在公,進退維谷,已浹月矣。身爲耳目,誠意淺薄,尋常啓辭,亦不蒙一番快允。祖宗朝設臺諫之意,果安在哉?此莫非臣事君無狀之罪,則此益重矣。且臣於頃日完席上,同僚以司憲府處置,不待偕避,徑先遞出之事,欲論之,臣以爲已成謬例,不必相規,不爲論啓矣。昨聞憲府多官,引避中物議爲非之語,指斥本院云。旣發還止,退有後言,則臺閣直截之風,由臣而掃如也。此亦莫非如臣疲劣,叨居城上所,緩論含糊,處事無據之失,臣亦難免,何敢一刻靦然苟冒?請亟遞臣職。答曰,勿辭。
以刑曹李永一等覈處粘目,傳于李元鎭曰,曾前承傳公事,竝爲相準,如此之事,摘發處置。
司諫李時萬,獻納權坽啓曰,臺諫有相避之員,則不得竝仕一司,引嫌而一字缺也。及其處置之際,請遞在下之官,亦例也。近來臺閣之上,新創謬規。凡以相避引嫌者,則不待當遞之官,出避與否,或徑遞於除拜之日,或徑遞於在鄕未肅之前,事體顚倒,公議非之,頃日前執義吳挺一之避嫌也。憲府不待沈光洙出謝,仍襲謬規,又遞沈光洙,可謂處置失當。臣等適於其日,齊坐本院,得見分發,席上相議,以爲臺閣事體,隳壞至此,合有相規之論,而慮生一場鬧擾。且非大段之事,故欲搆啓草而還爲停止,臣等囁嚅苟且之失,固已著矣。再昨伏見憲府多官,引咎之辭,其中物議云云者,指斥諫院而發也。臣等亦當具由引避,以明其事體不然,而又慮紛擾,含默不言,前後處事,俱未免疲劣,況同僚旣爲引嫌,則尤不可晏然冒居。請命遞斥臣等之職。答曰,勿辭。
正言崔後胤啓曰,頃者同僚,本院齊坐時,以憲府不待偕避,徑先處置,有違舊例。欲爲相規之意,言及於臣齊坐之日,臣適有賤疾,雖不能進參,而臣旣得聞此論,則與席上同參無異。何敢晏然處置同僚?請命遞斥臣職。答曰,勿辭。
柳景緝啓曰,正言李袤,再啓煩瀆,退待物論矣。傳曰,知道。
趙壽益啓曰,司諫李時萬,獻納權坽,正言崔後胤,再啓煩瀆,退待物論矣。傳曰,知道。
輔德金應祖疏曰,臣無才不學,闒茸衰朽,不合淸選之狀,國人之所共知,重以二十年前,草土失明,積用藥餌,僅能小差。而年紀益衰,昏眵益深。曾叨本職,每當進講之際,微辭奧旨,已不足論,至於吐釋口讀,亦未免錯誤。此實同僚之所共知,貳宮之所洞燭,物議之所騰播,非臣之飾辭,昕昕,明矣。千萬夢寐之外,疊承恩召於一朔之內,臣子分義,不容退伏,遂乃冒死登程,寸寸前進,不幸狗馬之疾,在道轉劇,四肢不遂,百體皆疼。一日甚於一日,重入脩門,力疾肅謝,非臣之本圖所及也。入城以後,添得上吐下泄之證,食飮專廢,喘息煩促。委頓床席,不省人事。一夜之間,奄至危境,自分朝暮溘然,永辭聖明之世。伏乞聖慈,天地父母,哀憐而鐫黜之,使螻蟻微臣,得安愚分,含笑入地,不勝幸甚。臣無任兢惶戰灼激切屛營之至,謹昧死以聞。批答在上
幼學李萬鍾疏曰,爲臣子而身參廢母后之疏,則天地間莫大之罪也。爲臣子而橫被廢母后之罪,則天地間莫大之冤也。頃日司憲府啓辭,以臣父前察訪克誠,爲附會兇徒,累上兇疏,至冤極痛之事,孰有加於此者乎?臣敢冒萬死,以訟父冤,庶冀聖明之垂察焉。臣父往在昏朝,參丁巳榜進士,十二月十六日應榜,十七日詣慶運宮,則來會者甚小。與同年洪振九,肅拜於門外。十八日,聞壯元李榮久,將於謁聖後,有率榜下陳疏之擧,極爲驚駭。不參謁聖,與同年崔煜,竝轡出城,下去原州。二十一日入鄕校謁聖,仍見土主,則士主申鑑,官備宴需,爲設慶席,至於作詩以美之。其時故監司元鎤,自任實縣監,聞有廢論,棄官還鄕,三四字缺大加嘉賞,每與鄕人語,輒擧臣父姓名,而三四字缺此乃鄕人之至今稱說者也。臣父自此以後,無意科名。惟於戊午,一見鄕擧,而亦不赴覆試,蟄伏鄕曲,足跡不及於京洛。癸亥反正之初,始入泮宮,行相揖禮。其時齋任等,搜出兇徒,到記一一査考,論其罪罰。雖在一番到記之中者,皆被齋罰,而臣父居館,至於十餘年之久,曾無人言。則一時同泮之人,方在宰列侍從者多,孰不知臣父之心迹哉?不料今者,兇逆罪多,加於身上,有非臣子所不忍聞,若不瀝血陳情,一暴冤枉,則雖刳肝刎首,無以自明,奔馳上京,日夜聞見,欲知臣父之名,在於某疏之中,而所謂兇疏,無路得見。不得已以臣父丁戊間處身行事及到記中姓名有無,兇疏中着名眞僞等事,綴爲血疏,投呈政院,而以國忌見却矣。厥後臣父,往見工曹二字缺金天錫,則天錫示一冊子,乃昏朝時疏箚,公缺謄錄者,而兇徒職姓名入啓年月日,亦無不書塡矣。臣父與天錫,自首至尾,詳細考閱,則丁巳榜疏中,亦無臣父姓名。只於朴弘益疏一度中有之,而生員朴弘益爲疏頭,其次則進士崔光弼等,凡八人。而臣父則以幼學書之矣。其疏之兇慘,不忍正視,臺諫只聞臣父姓名,在於其中,則彈劾之發,固其宜也。臣父於丁巳年李榮久榜疏之日,不計禍福,知幾下鄕者,無他,避兇徒也。臣父若有參疏之計,則何獨不參李榮久榜疏,而乃反參於朴弘益之疏乎?且臣父進士放榜則,丁巳十二月十六日。而臣父之不參謁聖,徑先下鄕,乃同月十八日也。今見朴弘益兇疏,在於同月十九日,則十八日下鄕之人,豈有十九參疏之理乎?臣父與崔煜同行,則其時蹤迹,安可掩也?且弘益兇疏名目列書之中,臣父以幼學書之?臣父以新榜進士,旣已應榜於十六日,則十九日疏中,何以幼學書之乎?設使臣父,參於其疏,則寧有旣爲進士,而自缺之理乎?然則臣父不爲參疏之狀,弘益兇反爲缺破之明證也。大槪昏朝時,附托兇黨者,募得疏軍,各自立功,虛張其數,勒書姓名者,甚多。反正之後,呈自明得伸冤枉者,非止一二人耳,況臣父被兇徒勒書之事,明白無疑。以日子見之,則弘益兇疏在於臣父下鄕之後。以姓名考之,則旣爲進士,何以幼學書之?臣父冤枉之狀,不待他證,只此一事而立辨矣。伏願聖明,特加矜察。下臣此疏,査出禮曹所在丁巳年生進榜目,義禁府所在朴弘益兇疏而憑考日子先後,及幼學進士換書與否,以雪臣父窮天極地之痛,則天地父母莫大之恩,非臣父子殞首結草所能上報。臣無任瞻天三字缺聖疾痛危迫之至,謹昧死以聞。啓下禮曹,禮曹啓目粘連啓下。向前李萬鍾,其父克誠,丁巳年進士參榜與否,自本曹,其時榜目相考伸冤事陳疏。而其時榜目累經變亂,已爲散失,憑考無據。而大槪,以疏辭觀之,克誠,丁巳年十二月十六日應榜,十八日謁聖之際,聞有兇疏之擧,與其同年崔煜,竝轡下鄕,則不參李榮久之兇疏明矣。且朴弘益之兇疏,在於同月十九日,則克誠下鄕之後也。書以幼學,則亦克誠應榜之後也。其不參於朴弘益之兇疏,亦明矣。況癸亥反正之後,出入泮宮,以至十年之久,而曾無人言云云。金天錫家藏冊子所錄,丁巳榜疏中,亦無姓名,只於朴弘益兇疏一度中,有之。而日子先後相左,幼學進士換書,則所謂勒書,似或然矣。且考丁巳參榜人白牌,果於萬曆四十五年十二月十六日放榜,其子之爲父訟冤,情理當然。原疏中日月,令禁府査考後,裁處,何如?啓依允。
大司憲崔惠吉疏曰,臣伏蒙恩由,下去淸州地,適値亡兄之喪。窆葬於本州先世舊山,臣仍往葬所,臨穴永訣,感極幽明,罔知所兪。臣於葬後翌日,卽爲回程,而重觸暑風,宿病兼發,寸寸前進,時日稽滯,臣誠惶恐,無所措躬。還到私室,顚仆委頓,心神荒亂,氣力澌憊。而同僚引避,强起處置,病勢轉劇,決難供職,循例呈單,而此正其時,不得不冒昧控籲。伏乞聖慈,俯察微懇,遞臣本職,以便公私,不勝幸甚。臣於所經一路,目見數字缺良田沃畓,太半荒廢。水邊處處,變作數字缺有耕種之地。禾穀則或苗而不秀,或穗而不實,豆太則莖葉稍茂,而結實稀鮮。節近季秋,成熟杳然。忠州·鎭川等邑,已有霜降之處,西成之望,固已斷矣。所恃者,只有蕎麥,而此非農家多種之穀,何可以此爲卒歲之資乎?路邊如此,三字缺想,言念民事,不覺氣短,臣未知朝家缺救此許多飢民也。仍竊伏念,今日保民之政,缺不外於蠲其弊瘼,靜而鎭之而已。臣歷問湖西民瘼,則皆言束伍改正之事。兵使之督促甚嚴,守令急於奉行,以致民間之騷屑,不可勝言。閫臣之欲擧職事,乃其責也。事係軍政,有不可輕論。而但束伍搜定,雖在常時,猶不免侵擾之患,況今心産無恒之民,有何顧戀而不爲之離散乎?纔定旋逃,無益於軍政,而只增飢民之蕩析,恐非凶歲恤民之道也。畿甸則今年姑停此擧,故畿民無不歡悅。湖西之於畿甸,飢荒則一也。何可有異同於彼此哉?湖西束伍,亦依畿甸例,姑勿改定,以慰民心,似不可已也。宜令廟堂,商量處置。且樂工·樂生奉足價布,前以四疋收捧,而自今年,倍蓰加徵,以十六疋定式云。此亦出於該院修明樂政之意,而但今此水旱之災,前所未有,此時收布,有減而不可加也。樂工輩,今旣立役,則略爲加捧,以資缺食雖不容已。至於十六疋之多,則不亦太半缺須酌宜減定,以示軫恤之意,此皆今日保飢民之切務也。臣忝在近列,新從外來,凡所見聞,不敢一一枚擧。而惟此兩款事,實係民情之所大苦,玆敢略爲陳達。伏願聖明,恕其僭而垂察焉。臣無任兢惶戰灼之至,謹昧死以聞。批答在上啓下備邊司。備邊司粘目,崔惠吉以憲府之長,三四字缺目睹農事慘酷之狀,可言者宜非一二,缺兩件事,縷縷陳列,苟非本路病民切急之弊,何以至此?束伍闕額,春秋充補,自有定規,軍政重事,似難輕議。而當此凶歲,搜括編束之際,多有勞擾飢民之患,限明年春夏,姑爲停止爲白乎矣,畿甸·江原兩道失稔,與湖西無異,竝令一體施行似當。以此意三道監司處,竝爲行會。樂缺工其弊,實如疏內所陳,而其間曲折,未能詳知。令該曹,問于本院,稟旨處置,何如?以上燼餘
上在昌慶宮。停常參·經筵。
藥房提調臣趙絅,副提調臣兪㯙啓曰,近日秋氣太溫,朝三字缺伏未審玉候,調攝比前若何?臣等不勝仰慮之至,敢來問安。答曰,與前一樣。
申濡,以都摠府言啓曰,都摠管鄭世規,刑曹坐起進去晝仕。請出標信,傳曰,知道。
柳景緝,以義禁府言啓曰,洪淸監司狀啓內,二字缺逆賊嚴禮信·金春每·朴戒益·孫順令及賊黨數字缺吳德信,已爲捕捉,爲先發遣都事,拿來而缺熠情迹,亦爲叵測,一處辨覈,在所不已。李熠及馬主金元一,竝爲拿來。且尹成立,姑待本道監司捕捉馳啓後,拿來,何如?傳曰,令本道監司,鞫問處置。
兪㯙啓曰,假注書李益新,服制出去。他假注書差出,何如?傳曰,知道。
假注書沈濡行缺垕·黃儁耉。
申濡,以兵曹言啓曰,以司憲府啓辭,本院供上廳,移設於武兼廳,已爲蒙允。武兼宣傳官入接處,建明門內舊尙瑞院,移入之意,敢啓。傳曰,知道。
掌令郭聖龜,持平李性恒啓曰,緣臣等處置之失,致此鬧擾。臣等之罪,萬死無論,應遞與否,不待偕避,而請遞。臣等所失,固已自知,公議之來,亦其宜矣。旣承召牌,黽勉就職,一事再避,誠所不敢。而至於諫院席上論議,臣等罕與人接,未及聞知,今見諫院多官引避之辭,臣等之不可一刻苟冒也決矣。昨日已暮,又患賤疾,今始扶曳來避,所失尤大,請命遞斥臣等之職。答曰,勿辭。
掌令元振溟啓曰,頃日執義吳挺一,持平沈光洙相避處置時,不待沈光洙竝避,徑先請遞,實緣臣處事昏謬,未諳規例也。聞有物議,旋卽引避,未蒙恩遞,召命臨門。强顔就職,實增慙恧,不得已冒呈辭單,見却於政院,臣之情勢,已極狼狽。昨見諫院多官避嫌之辭,有曰事體隳壞,合有相規之論。又曰含默不言,如臣疲劣云。則彈劾之論,已發於完席之上,而臣三四字缺臺官也。惟當縮伏,以俟公議之不暇,而同僚以此,皆已引避,故不得不扶病來避,臣之罪戾,至此尤大。請命遞斥臣職。答曰,勿辭。
大司憲崔惠吉啓曰,再昨同僚處置時,臣意以爲相避之規,在下應遞,則因其先避,出其當出,遞其當遞,別無所失。似不必留缺上下員之俱避,故臣依近例處置請出矣。轉缺鬧,以致多官引避,臣之處置,乖當之失大矣。何可因冒?請命遞斥臣職。答曰,勿辭。
大司諫蔡裕後啓曰,正言李袤,以藐末小臣,自忝言地,憂虞萬端。身爲耳目,誠意淺薄,尋常啓辭,亦不蒙一番快允,莫非臣事君無狀之罪。且臣於頃日完席,同僚以司憲府處置,不待偕避,徑先遞出之事,欲論之,臣以爲已成謬例,三字缺規不爲論啓矣。昨聞憲府引避中,物議爲非之言,指斥本院云。旣發還止,退有後言,則臺諫直截之風,由臣而掃如也。亦莫非疲劣,緩論含糊,處事無據之實,何敢一刻靦然苟冒,司諫李時萬,獻納權坽,以臺諫有相避之員,則不得竝仕一司,引嫌而避,例也。及其處置之際,請遞在下之官,亦例也。近來臺閣之上,新創謬規,凡以相避引嫌者,則不待當遞之官,出避與否,或徑遞於除拜之日,或徑遞於在鄕未肅〈拜〉之前。頃日前執義吳挺一之避嫌也,憲府不待沈光洙出謝,仍襲謬規,又遞沈光洙,可謂處置失當。臣等,適其日齊坐,得見分發相議,以爲臺閣事體,隳壞至此。合有相規之論,而慮生一場鬧擾,且非大段事故,欲搆草而還爲停止。臣等囁嚅苟且之失,固已著矣。再昨伏見憲府多官引咎之辭,物議云者,指斥諫院也。臣等亦當具由引避,以明其事體不然,而又慮紛擾,含默不言。前後處事,未免疲劣,況同僚旣爲引避,尤不可仍冒。正言崔後胤,以頃者同僚齊坐時,以憲府不待偕避,徑先處置,有違舊例,欲爲相規之意,言及於臣齊坐之日,臣適有賤疾,雖不能進參,而臣旣得聞此論,則與席上同參,無異,何敢晏然處置?竝引嫌而退。不必提起,而生此鬧擾,且以退有後言自劾,則勢難在職。初缺數之事,發而還止,元無苟且之失,旣不參缺亦無可避之嫌。請正言李袤遞差,司諫李時萬,獻納權坽,正言崔後胤,竝命出仕。答曰,依啓。
申濡,以兵曹言啓曰,別抄騎兵,今日開坐,試才分等,別單書啓之意,敢啓。傳曰,知道。
司諫李時萬啓曰,臣以無狀,謬叨匪據,絲毫無補,連日瀆擾,罪合萬殞。夫臺諫之職,苟有所見,不宜含默,旣知憲府處置有違舊例,宜有一番相規之論,而發言還止,苟且甚矣。憲府啓辭中,有指斥諫院之意,同僚以城上所詣闕,聞於憲府之官,則引嫌之擧,在所不已。同僚旣避,則其日同席之員,何可慮生鬧端,而不爲之引避乎?伏見長官處置之辭,以不必提起,生此鬧擾爲非,臣之所失,與同僚無異。而同僚則請遞,臣則請出,廉恥所關,決不可晏然仍冒。請命遞斥臣職。答曰,勿辭。
正言崔後胤啓曰,卽者,司諫李時萬,以長官處置之際,只遞同僚,引避而退。臣雖未參於齊坐之日,而亦旣得聞此論,有所可合,則其不可冒居,與同僚無異。且大司憲臣崔惠吉,卽臣之叔父也。方在引避之中,臣不敢同參處置,以彼以此,決難在職,請命遞斥臣職。答曰,勿辭。
柳景緝啓曰,掌令郭聖龜·元振溟,持平李性恒,大司憲崔惠吉再啓煩瀆,退待物論矣。傳曰,知道。
傳于柳景緝曰,政事,明日爲之。
柳景緝啓曰,司諫李時萬,正言崔後胤,再啓煩瀆,退待物論矣。傳曰,知道。以上燼餘
上在昌慶宮。停常參·經筵。
有政。吏批,判書趙絅進,參判韓興一進,參議未差,都承旨兪㯙進。兵批,判書李行遠進,參判李時昉都監進,參議丁彦璜服制,參知柳碩進,右副承旨柳景緝進。
柳景緝,以都摠府言啓曰,今日入直軍士,當缺啓爲中日習射。而政事相値,不得爲之之意,敢啓。傳曰,知道。
以李行遇爲吏曹參議,林爲執義,南重晦爲正言,李行進爲檢詳,申濡爲公山縣監,李爲持平,姜大遂爲密陽府使,鄭世補爲承文博士,南天漢爲承文博士,鄭維城爲承旨,崔振溟爲慶尙都事,閔洺爲新昌縣監,金會宗爲戶曹正郞,李克善爲監察,李文望司饔參奉,沈廷直敦寧參奉相換,朴而立長興庫主簿,朴守玄司䆃主簿相換,沈澤爲軍器正,吳挺一爲奉敎,李正英爲兵曹佐郞,梁曼容爲冬至使書狀官,鄭之益爲直講,兪榥爲刑曹參議,李時萬爲兼輔德,許稊爲礪山郡守。
吏批啓曰,今番節使兼謝恩使,合爲一行,而大臣爲使,書狀官必以三品官爲之,例也。書狀官權坽,未經三品。改差,何如?大臣之意如此,敢啓。傳曰,依啓。
兵批啓曰,全南左水使劉纘,先遭其母喪。本道狀啓時,未入來而此間閫帥,不可久曠。今日政,差出,何如?傳曰,依啓。
以張善徵爲世子翊贊,安汝晉爲都摠經歷,申濩爲五衛將,劉伯善爲慶德宮假衛將,方智元爲仁慶宮假衛將,任國翰爲武兼宣傳官,金宗達爲甘浦萬戶,李揚廷爲甫乙下僉使,鄭楷爲全南左水使,李齊衡爲文兼宣傳官,朴世堅爲衛率,南斗北爲鷹牌頭,白弘性爲都摠都事,吳挺一爲副護軍,沈光洙爲副司正,申琥爲上護軍。
趙壽益,以吏曹言啓曰,弑主罪人命上等,旣以承服加刑。罷其守令,降其邑號事,已爲捧承傳。其守令則前居昌縣監宋斗文,依律文罷職。而降其邑號事,則曾在辛未年間,亦有逆賊正刑,出於其數字缺處置。亦不降革,必有所以。令本道監司,缺啓聞施行,何如?傳曰,依啓。
以兵曹南所,及都缺請出標信草記,傳于柳景緝曰,南所,前日何以移接於敦化門缺直房乎?只令將官,移接於南所乎?軍兵缺乎?問啓。
獻納權坽啓曰,前正言李袤缺闕時得聞憲府有指斥諫院之意,則引避之擧,在所不已。而同席之員,寧有異同,處置之際,或遞或出,則臣於昨日就職後,卽當自列。而素患胸腹之症,卒然復發,痛勢非輕。且以瀆擾爲懼,悶默而扶曳還出,冒呈辭單,見阻於政院。臣之蹤跡,至此而狼狽。況同僚以廉恥所關,旣爲引避。臣何敢一刻仍冒,處置同僚乎?請命遞斥臣職。答曰,勿辭。
兵批啓曰,全南左水使,今當差出。而擬望之人乏少。他道守令邊將,竝擬,何如?傳曰,依啓。
大司諫蔡裕後啓曰,昨日處置時,臣意以爲,憲府旣以此事,引避而出,謬規則可祛,鬧端則不生,斯已好矣。前正言李袤,意外提起,致此紛紛,誠爲可怪。而憲府指斥,臣實未聞。故敢請遞差,至於缺後引避,在所不已,故專不擧論。而同僚各以提起引嫌,無非臣措語未瑩,處置乖當之失。且三字缺目新除授正言臣南重晦,卽臣同生妹夫也。法當相避,以彼以此,俱難仍冒。請命遞斥臣職。答曰,勿辭。
大司諫蔡裕後,司諫李時萬,獻納權坽,正言李袤啓曰,臣等伏承聖批,以不允二字,五六字缺臣等不勝悶鬱焉。辛生罪逆,全活之不足五六字缺許嫁,又賞其夫,屈法失刑,旣已甚矣。今日之事五六字缺有三焉。微末譯官之姓名,殿下聞而知之,事體之傷損,大矣。德逸,設有三四字缺兇物之事,非出於文案載錄,則歸之於其夫,亦有妨於燭物之明矣。殿下若意德逸之有功,自內賞賜,雖至優厚,臺諫似不當論啓,旣以備忘記,下于政院,則是使朝廷知之也。朝廷皆曰不可,則臺諫爭之,乃其職也。請加三思,亟收黃德逸升堂上之命。答曰,毋庸强煩。
吏批啓曰,檢詳未望,方在時推中,而大臣薦,故擬入之人,敢啓。傳曰,知道。
柳景緝啓曰,大司憲崔惠吉,掌令郭聖龜,持平李性恒,避嫌退待,執義未差,持平一員未差。今日以監察,爲茶時之意,敢啓。傳曰,知道。
柳景緝啓曰,獻納權坽,大司諫蔡裕後,再啓煩瀆,退待物論矣。傳曰,知道。
弘文館校理臣成以性,副校理臣金鉽,修撰臣洪處亮等,伏以,掌令郭聖龜,持平李性恒,以物論應遞,與缺不待偕避而請遞,公議之來,亦其宜也。今五六字缺多官引避之辭。臣等不可苟冒決矣。掌令郭聖龜,不待沈光洙竝避,徑先處置,聞五六字缺未蒙恩遞,强顔就職,昨見五六字缺論已發於席上,臣是被論七八字缺吉以同僚處置時,以十餘行缺且新除授正言南重晦,卽臣同生妹夫也。法當相避,俱難仍冒?竝引嫌而退。不待偕避,徑先處置,有違舊規,而泛請出仕,似涉未妥,欲守前例,意在相規,而論議不一,則或出或遞,未爲不可。況相避之法,在下應遞,則尤無可避之嫌。請司諫李時萬,正言崔後胤,獻納權坽,大司諫蔡裕後,出仕。掌令郭聖龜,持平李性恒,掌令元振溟,大司憲崔惠吉,竝命遞差。取進止。答曰,依啓。以上燼餘
備邊司啓曰,本司郞廳南斗炯,今日開坐時,以仕進書呈之後,公然退在其家。南壽星時急公事,大臣還自陵所,不卽來示,羅,爲人顚倒,文筆不足,竝爲汰去,何如?答曰,允。以上備局謄錄日記廳郞廳趙景觀書。郞廳張澍校正。
上在昌慶宮。停常參·經筵。
備邊司郞廳,以右議政意啓曰,臣行定於開月初六日。只隔一朔,書狀官梁曼容,方在全南道錦城地,使其無事在家,聞奇就路,猶且數十日內,未易上來。且聞前爲司諫,以病重不得承召云。若身病未差,則其所上來,亦不可必。莫重難退之行,狼狽可慮。請令該曹,參商事勢,以在京無故人,一二日內急速改差,何如?答曰,依啓。以上備局謄錄
義禁府啓曰,洪淸監司狀啓,在逃逆賊尹成立,捕捉,萬頃縣嚴囚云。發遣都事拿來之意,敢稟。傳曰,令本道監司,鞫問處置。以上禁府謄錄
兵曹草記。答曰,知道。各處守直,勿爲裁減,一體雇立。
又草記。答曰,知道。翊衛司官員,還送本司。南所及哨官房,依前定給,可也。
院啓。答曰,不允。遞差事,依啓。內下記草
上在昌慶宮。停常參·經筵。
傳旨,鍾城府使金元立拿來,咸鏡監司狀啓,備邊司粘目,憑閱推問爲只,爲下義禁府爲良如敎。以上禁府謄錄
院啓。答曰,勿煩。
仁同幼學張應亨上疏。答曰,省疏具悉。深用可嘉,所陳之事,當令該曹採施焉。內下記草
上在昌慶宮。停常參·經筵。
申時,太白見於未地。夜一更電光。
備邊司啓曰,近來備局多事,而堂上中或出仕,或兼臺諫,或兼都監,坐起之時,進參之員,甚少。完南君李厚源,本司堂上差下,何如?答曰,依啓。
引見時,領議政金自點所啓,今此貢賦裁減料理之事,前以與李時昉·趙錫胤,相議爲之事,旣已開陳矣。趙錫胤在喪,李原源·趙絅,頗爲精明,可以主管爲之。預爲差定,常與講究,何如?上曰,預爲差出,何妨。
引見時,領議政所啓,今年水旱之災,前古所無。凶歉之慘,八道同然,。而亦或有彼勝於此者,而必自上毋拘常規,大有變通,以爲差等,蠲減貢物,然後可以活民命,而慰民心矣。上曰,川反覆沙,陳災處貢物,所減當有輕重乎?領相又所啓,川反陳災處,一體全減宜當。而其不稔處,亦爲量減,何如?上曰,依爲之。川反覆沙陳災處全減事,預爲行會諸道,使之前知,可也。又所啓朝廷頒祿,旣已減數,則守令亦必有減捧之事矣。上曰行會諸道監兵使及守令,官廳所納,使之或半減,或量減。而如有違令者,重治,可也。以上備局謄錄
有政。吏批,以鄭鑰爲正言,河溍爲持平,朴吉應爲掌令,洪重普爲兵曹佐郞,徐元履爲淸道郡守,郭聖龜爲弼善,申悅道爲掌令,李正英爲副修撰,蔡之沇爲學正,張留爲繕工副奉事,李汝澤爲兵曹佐郞,尹順之爲大司成,朴慶應爲工曹正郞,權任中爲鍾城府使。吏批政事
院啓。答曰,勿煩。內下記草
上在昌慶宮。停常參·經筵。
申時,太白見於未地。夜五更,流星出參星下,入巽方天際,狀如拳,尾長二三尺許,色白。
備邊司啓曰,今年貢賦料理之擧,頃與數三備局堂上,商確善完事,昨於榻前,已蒙允許。吏曹判書趙絅,兵曹參判李時昉,完南君李厚源,使之察任。與戶曹判書元斗杓,詳細相議。預爲區畫之意,敢啓。答曰,知道。以上備局謄錄
傳曰,史官一員待命,騎馬三匹·卜馬一匹立之。章陵摘奸事
院啓,答曰,不允。
判尹閔聖徽,衿川地掃墳呈辭。答曰,給由馬。內下記草
上在昌慶宮。停常參·經筵。
藥房都提調金自點,提調趙絅,副提調兪㯙啓曰,秋深之後,朝夜寒冷,伏未審玉候調攝,比前,何如?秋冬之交,閭閻之人,衣服失宜,例多感寒之症。況玉候,時未平復乎?臣等,不勝區區伏慮之至,敢來問安。答曰,近日頗似痰盛,而不至大段矣。
藥房再啓曰,伏承近日頗似痰盛之敎。臣等不勝憂悶之至。卽與醫官等商議,則凡痰之用事,必因感冒而發。詳知症候,然後當爲議藥,趁時調治,可無彌留之患。卽令醫官等,入疹議藥,何如?答曰,症候已言于醫官,勿爲入診。
藥房三啓曰,臣等,卽與崔得龍·朴頵諸御醫等,詳細商議。則皆爲聖候,初因感冒,咳嗽已差。而痰盛氣急之症,猶在。此乃未盡和解而然也。淸肺飮加片芩酒炒七分,連進三貼,更觀症候之,何如?宜當云,依此劑入之意,敢啓。答曰,知道。以上藥房日記
上在昌慶宮。停常參·經筵。
都提調臣金自點,提調臣趙絅,副提調臣兪㯙啓曰,夜來玉候,調攝如何?而氣急痰盛等症,比昨加減,何如?臣等不勝憂慮之至,敢來問安。答曰,與昨無異。以上藥房日記
備邊司啓曰,卽接慶尙道省峴察訪所報,則本道都事見罷,故方以假都事察任。而監司因掌腕之腫,本月初二日申時卒逝云。當此多事之日,道主之喪,出於意外。新差都事,亦未及赴任。一道主管無人,凡百策應,萬分可慮。新監司,令該曹,急速差出。而都事,亦令明日內催促下送,何如?答曰,允。以上備局謄錄
義禁府啓曰,前僉使許東岦,初因本道監司摘奸,砲射闕點狀啓。闕點之後,臺諫以此爲謀避,啓請充軍矣。今已拿來査覈,決杖放送似不可。仍施充軍之律,令兵曹稟旨,何如?傳曰,依啓。
又啓曰,罪人全天機分揀事,判下矣。全天機分揀放送之意,敢啓。傳曰,依啓。以上禁府謄錄
兵曹草記,謝恩使先來軍官·譯官事。答曰,竝加資。內下記草
上在昌慶宮。停常參·經筵。
太白,見於未地。
藥房都提調臣金自點,提調臣趙絅,副提調臣兪㯙啓曰,夜來氣候寒冷,玉體調攝,何如?湯藥進御之後,痰盛氣急之候,比前,何如?臣等不勝區區憂慮之至,敢來問安。答曰,頗似減歇,勿爲問安。以上藥房日記
上在昌慶宮。停常參·經筵。
申時酉時,日暈。夜二更,月暈。
都提調金自點,提調趙絅,副提調兪㯙啓曰,夜來伏未審,玉候調攝,何如?昨日伏承勿爲問安之敎,而加入淸肺飮三貼。昨日當爲畢進御矣。詳知卽今症候,然後更爲議藥,敢來問安,竝此仰稟。答曰,時未快差,數貼加劑以入。
藥房再啓曰,臣等伏承時未快差,數貼加劑入之敎,不勝憂慮之至。凡感冒之症,必卽和解,然後可無彌留之患。而聖候未寧,湯藥已進三貼。日數亦已多深,恐彌留而治失其時。入疹察脈然後可以加減議藥,敢此仰稟。答曰,此非難審之症,勿爲入診。
藥房三啓曰,臣等卽與崔得龍·朴頵及諸御醫等,詳細商議。則玉候頗似減歇,而未盡和解,故時無快差別無變症之候。淸肺飮依前加入二貼,進御宜當云。依此劑入之意,敢啓。答曰,知道。以上藥房日記
有政。吏批,以趙壽益爲慶尙監司,姜栢年爲承旨,姜栢年爲右副承旨,柳景緝爲同副承旨。吏批政事
上在昌慶宮。停常參·經筵。
申時,日暈,太白見於未地。酉時,日暈。夜一更至三更,月暈。
備邊司啓曰,當此凶年,災傷踏驗之事,一刻爲急。而況今勅行越江之報已到。凡百需應,萬分緊迫。諸道守令,明日內卽爲署經發送,何如?答曰,允。以上備局謄錄
慶尙監司趙壽益上疏。答曰,省疏具悉。卿實合此任,宜勿控辭,速往欽哉。
院啓,判書元斗杓,推考削奪官職事。答曰,依啓。內下記草
上在昌慶宮。停常參·經筵。
藥房都提調金自點·副提調兪㯙啓曰,秋深之後,日氣不適。伏未審此時,玉候調攝,何如?加入淸肺飮,昨日當爲畢進御矣。卽今症候,比前,何如?臣等不勝區區憂悶之至,敢來問安。答曰,時無顯效矣。
藥房再啓曰,臣等伏承時無顯效之敎,不勝煎悶之至。卽與崔得龍·朴頵及諸御醫等,詳細商議,則皆以爲淸金降火湯,加知母一戔,三貼進御後,以觀症勢之如何,而更議爲當云。依此劑入之意,敢啓。答曰,知道。以上藥房日記
院啓,答曰,旣已推考,勿爲更煩。內下記草
上在昌慶宮。停常參·經筵。
昧爽,電光雷動。辰時,雷動。
藥房都提調金自點,副提調兪㯙啓曰,雨後風冷。伏未審夜來,玉候調攝,何如?加入淸金降火湯及竹瀝,想已進御矣。症候加減,亦復如何?聖體未寧,今已累日,尙無顯然差復之敎。臣等不勝憂遑煎悶之至,敢來問安。答曰,竹瀝,頗似有效矣。以上藥房日記
備邊司啓曰,以本司遠接使等狀啓回啓,价川郡守南斗傍罷黜事粘目。傳曰,今日入來狀啓,觀之,似不必罷黜。使之更爲酌處事,傳敎矣。南斗傍,旣已失禮於迎勅初頭。彼不屢次言之,而今雖有勿罷之言,若果失禮,則因循在職,亦苟且而失禮與否,不能的知。姑先推考,從容處之似當,元啓目付標以入之意,敢啓。答曰,知道。以上備局謄錄
院啓。答曰,如是堅執,似爲過當。更勿瀆擾。內下記草
上在昌慶宮。停常參·經筵。
藥房提調臣趙絅,右副承旨臣姜栢年啓曰,陰雨連日,時候異常。伏未審夜來,聖候調攝,若何?竹瀝進御,今已二日。其爲奏功見效,比昨如何?臣等竊不勝憂慮之至,敢來問安。答曰,頗似減歇,勿爲問安。以上藥房日記
院啓。答曰,勿爲强煩。內下記草
上在昌慶宮。停常參·經筵。
藥房都提調臣金自點,提調臣趙絅,副提調臣兪㯙啓曰,近來日氣寒冷。伏未審夜間,玉候調攝,何如?湯藥進御爲已多,淸金降火湯加進三貼,昨日當爲畢進御矣。竹瀝進御,亦已三日矣。症候加減,比前,何如?詳知症勢,然後可以議藥。臣等不勝煎憂悶慮之至,敢來問安,竝此仰稟。答曰,所患痰症,幾盡差愈。此藥數貼加劑入。以上藥房日記
備邊司啓曰,遠接使鄭太和,以行中所聞,抵書于臣等。雖是私書,事係緊重,故謄書以入之意,敢啓。答曰,知道。以上備局謄錄
工曹啓曰,國用柴炭,本曹與繕工監分所進排事。反正初,自廟堂入啓定奪,流來已久。而丙子經亂之後,文書散失。本曹所屬其人柴炭,祭享御供及闕內諸處進排之數,廟堂又爲別單書啓,遵守定式。勅使留館時所用柴炭,本曹則各次宴享造果。內資寺造果別賜酒熟設迎餞慰宴時,一依丙子以後謄錄,無弊進排矣。不意玆者,繕工監信聽下人瞞告之訴,勅使時所用本監進排炭石,專貢於本曹事,牒報戶曹云。本曹卽將不當之由,移文戶曹矣。今又迎接都監,據其繕工監之所報,自前繕工監進排之炭,移定工曹進排事,捧甘于本曹。以廟堂覆啓之意,具由移牒于迎接都監,則不有謄錄。只以速爲進排,題送其間,事體殊涉未妥。且其人名數裁減之後,時未復舊,勅使時行炬·植炬諸處,進排杻炬·杻木及其他科外不時之役,日漸浩大,其人等應爲之役,尙且難堪,常懷稱冤。而況今繕工監,自前例爲進排之炭,一朝遽爲移責於本曹,非但有違啓下定式,其人等,亦難支保。一從廟堂定奪與亂後謄錄,依前進排之意,敢啓。傳曰,知道。以上迎接都監謄錄
有政。吏批,以洪處亮爲獻納,南重晦爲司書,李克誠爲學正,李大芳爲康津縣監,元振溟爲掌令,趙休爲禁府都事,申翊亮爲德源府使,辛啓榮爲判決事,李得榮爲引儀,尹策爲司饔參奉,引儀趙文麟,掌苑別提李時尙相換,邊成吉加資。吏批政事
院啓,答曰勿煩。內下記草
上在昌慶宮。停常參·經筵。
備局粘連啓目,答曰,依允。孔雀乙良,略具咨文,仍爲入送。
府啓,臺諫出仕,下諭事。答曰,依啓。內下記草
上在昌慶宮。停常參·經筵。
藥房都提調金自點,提調趙絅,左承旨李元鎭啓曰,秋深氣冷,伏未審數日,玉候調攝,何如?湯藥進御,已過十日。未承差復之敎,卽今症候加減,比前如何?臣等不勝憂遑煎悶之至,敢來問安。答曰,幾盡差愈矣。以上藥房日記
備邊司啓曰,昨日,因遠接使狀啓,統營被捉漢人處,問答譯官韓之彦,急急馳送于勅使所到處事,回啓,允下矣。卽者韓之彦兄之望,呈狀于本司曰,之彦,自統營往來之後,去八月二十五日爲始,重得染病,百藥無效,方在死生中云。問于司譯院掌務官,則亦以爲果是染病,不得運身云。差病卽時下送之意,知會于遠接使,使之措辭言及于鄭勅處,何如?答曰,依啓。
又啓曰,政院啓辭,勅使接見時說話,依樣書啓,而漂船被執之由,倭人賜物之意,彼旣聞於頃日,別紙中語及他餘事情。若於話端提問,則自我酬應之說,不可不預爲講究。請令備局商度定奪,以備睿裁。答曰,依啓事,命下矣。今番勅使,未知所幹何事。而減幣一款,則自上接待之時,先致謝意。彼若問漂船被執之由,則自上答以去七月分,邊臣狀啓,唐倭未辨船,漂過我國地方,邊將追逐火攻,燒盡彼船。只獲人物與籠禽,禽則我國所無之物,故鷹連一時入送上國。人物則姑爲留置,以待使行。彼若問倭人賜物之意,則自上答以馬島在我門庭,以用度窘乏,將不能自保。哀乞賜物,至於送人,再三懇請不已。待遠人之道,不宜失望,故只以若干米布,一番題給,以副其願。彼若以別紙中語提起,則自上答以不幸遭人倫之變,姜賊逆狀,不復更言。而其子法當緣坐,有司請以依律,而心有所不忍,置諸海島矣。自上以我國農事大無,未秋之前,民多流離。近來連歲凶荒,未有甚於今年。一路接待,必未免疎略,極爲未安云。似當,敢啓。答曰,知道。馬島太守,今方爲我周旋之意,略爲言及,未知如何事,傳敎矣。臣等非不知只稱賜物之爲無端,而當初倭人所稱爲朝鮮周旋云者,難於爲說。故以在我門庭送人懇請等語,措辭仰稟矣。今承聖敎,更爲商量,則彼若問周旋之意,未知何以爲答。必須先定主意,然後可以措語,惶恐更稟。答曰,彼中有論議,故周旋云云。其言雖不足信,亦不可謂全無是理也云,似或可也事,傳敎矣。臣等初難於爲說,玆敢仰稟矣。今承聖敎,臣等更思之。前者咨文中,已及倭情異常等語,彼中論議,亦不可謂全無是理。若問周旋之由,略爲言及,誠爲允當,敢啓。答曰,知道。以上備局謄錄
傳曰,今下弓矢,會寧判官李檳處給送。
院啓,前啓。答曰,何爲已甚之論。內下記草
上在昌慶宮。停常參·經筵。
申酉時,日暈。夜自一更至四更,月暈。
藥房都提調金自點,提調趙絅,左副承旨安獻徵啓曰,夜來伏未審,玉候調攝,何如?加入淸金降火湯,前後六貼,昨日當畢進御。而竹瀝進御,今已六日矣。卽今症候加減,比前,何如?詳知症勢,更爲議藥。臣等不勝憂悶之至,敢來問安,竝此仰稟。答曰,旣已差愈,勿爲議藥。以上藥房日記
兵曹,今九月二十日,禁軍等,盤松亭良中,都摠府眼同,戎器點考爲白乎矣。有故則退行,何如?啓依所啓施行。以上兵曹謄錄
司饔院草記。答曰,依啓。咸卿祥,先罷後推。
禁府粘連啓目。答曰,不必更査,削職放送。柳時成事
院啓。答曰,如是堅執,事甚無據,更何瀆擾。內下記草
上在昌慶宮。停常參·經筵。
辰巳時,日暈。夜一更至五更,月暈。
院啓,答曰,已諭勿煩。內下記草
上在昌慶宮。停常參·經筵。
申時,太白見於未地。
藥房,中宮殿問安。答曰,一樣。
藥房都提調金自點,副提調兪㯙啓曰,中殿症候,前以暑月厭苦,湯藥不爲進御,故姑爲停止。待秋涼更觀症候,議藥事入啓定奪矣。臣今日,詣慶德宮問安後,令醫女丹春·連生·正玉等,入診察色,別單書啓。而久進藥物,尙未見效。臣等不勝憂遑煎悶之至。卽與諸御醫·鍼醫及柳後聖·李馨益等,詳細商議。則宿病之餘,元氣虛弱,脈有熱候,面部亦有浮氣。鍼則轉虛,灸則助熱,不可輕施。回春二陳湯,最合於中殿症候。更爲連進。而加味寧神丸,鎭心補血,亦治痰火,兼進宜當云。依此劑以入之意,敢啓。答曰,知道。以上藥房日記
政院啓曰,今月初七日,都摠府以上候未寧時,中日試射,依前例頉稟草記。批答勿爲姑停事,卽招郞廳,分付。而其後中日日次累過,久無標信啓請之事。極用怪訝。詰問郞廳,則姑停之意,錯認停止云云。丁寧命下之事,如是慢忽不察,以致無端停止。極爲可駭。當該郞廳,從重推考,色吏,令攸司治罪,何如?傳曰,允。
都摠府啓曰,本月初六日,乃是中日日次,而其時有問安議藥之事。故以循例姑停事入啓,則本府下人來言于直所曰,批答以知道啓下云。故仍爲停止矣。今始聞之,則有勿爲姑停之敎,下人誤傳,以致停廢。臣等矇不致察之罪大矣。不勝惶恐之至。今日又是中日日次,依例請出標信,何如?傳曰,知道。以上都摠府謄錄
上在昌慶宮。停常參·經筵。
自昧爽至卯時,有霧氣。辰巳時,日暈。夜二更,黑雲一道如氣,自西方逶迤指南方,長十餘丈,廣尺餘,良久乃滅。三四更,電光。
藥房都提調金自點,副提調兪㯙啓曰,秋氣漸冷,數日以來,玉候調攝,何如?臣等不勝區區伏慮之至,敢來問安。答曰,與前一樣。以上藥房日記
備邊司啓曰,卽接開城留守馳報,則副勅使差備官朴厚根在喪,本堂上譯官李承訓,本月十八日,到靑郊前路落馬重傷,不得前進云。令司譯院堂上譯官一人,各別擇差,今日內趁卽發送,何如?答曰,允。以上備局謄錄
傳曰,今下弓矢,潼關僉使蔡承姬處給送。
大司諫蔡裕後上疏。答曰,省疏具悉。筆畫雖拙,亦無傷也。爾其勿辭。內下記草
上在昌慶宮。停常參·經筵。
卯時,有霧氣。夜四五更,有霧氣。
兵曹啓目,節到付承政院甘結內,內氷庫修理監役官,手本據今年兩梗。修理時,役軍五十名四十日依前例定給事,手本是白有亦,同役軍洪淸道水軍五十名,四十日役價,依前例收捧上送之意,本道水使處,行移,何如?啓依允。以上兵曹謄錄
刑曹粘連啓目,韓仁侃事。答曰,殺人之罪,只決杖定配,殊甚歇後,刑推。內下記草
上在昌慶宮。停常參·經筵。
自昧爽至辰時,沈霧。自巳時至申時,日暈。
義禁府啓曰,勅使時,自前假都事五員·假書吏六名,令該曹差出,何如?傳曰,允。以上禁府謄錄
迎接都監啓曰,儺禮軒架,設於大平館矣。今已完畢,故明日曳出于崇禮門外。依前例私習儀之意,敢啓。傳曰,知道。以上迎接都監謄錄
院啓,臺諫出仕事。答曰,依啓。內下記草
上在昌慶宮。停常參·經筵。
夜一更,流星,出元星下,入羽林星上,狀如拳,長四五尺許,色赤。
都摠府啓曰,都摠管趙絅以問安事,除標信,內藥房進去之意,敢啓。傳曰,知道。以上都摠府謄錄
備局草記。答曰,知道。馬島太守,今方爲我周旋之意,略爲言及。未知如何。內下記草
上在昌慶宮。停常參·經筵。
藥房都提調金自點,提調趙絅,副提調兪㯙啓曰,近來秋候不適,寒暖異常。伏未審數日來,玉候調攝,比前,何如?臣等不勝區區伏慮之至,敢來問安。答曰,與前一樣。以上藥房日記
備邊司啓曰,伏見遠接使狀啓。則勅使,以自上不可不郊迎爲言云。更遣近侍,罔晝夜馳進,開陳,何如?答曰,允。
政院啓曰,以備邊司啓辭,問安官,又爲下去矣。但自上不得郊迎事,閔光勳各已開陳停當。則今此問安官,似當不爲前進,以此言送,何如?傳曰,允。
政院啓曰,自前勅使時,西路大小狀啓,例爲星火飛傳,而近來撥路,稽緩日甚。黃州成送狀啓,過二日後,始爲來呈。稽傳之狀,已極可駭。問安官閔光勳,到黃州,不受御帖辭緣狀啓,則昨日二更,先爲來呈。問安官,不必瑞興爲限辭緣。遠接使狀啓,則乃是先送於問安官未到之前,而最晩追呈,先發狀啓,中路淹滯,尤極可駭。摘發治罪事。令備局,査覈處置,何如?傳曰,允。以上備局謄錄
備局草記。答曰,彼中有論議故,周旋云云。其言雖不足信,亦不可謂全無是理也云。似或可也。內下記草
上在昌慶宮。停常參·經筵。
申時,太白見於未地。夜一更二更,電光。
藥房,中宮殿問安。答曰,一樣。
藥房啓曰,今日巳時分,藥房入直醫官,傳內人之言曰,中殿當日卯時,前症復發,辰初氣降鎭定。今則如常云。臣卽詣慶德宮,問安後,仍令醫女丹春·天生·連生·正玉等,入診察色。而依其所言,別單書啓矣。臣等不勝憂悶之至。與御醫等,詳細商議,則皆以爲前劑入回春二陳湯及加味寧神丸,連進宜當云,敢啓。答曰,知道。以上藥房日記
禮曹啓曰,卽刻備邊司甘結,勅使分付,據慶尙道所捉漢人五十名,今月晦日內,當爲上京,入接處所,及譯官軍人,定送支供等事,預爲整齊事,甘結矣。依前例,司譯院入接,而鋪陳·供饋·修掃等事,令各該司,急急措備擧行,擇定譯官,亦令兵曹捕盜廳,多定軍人,雜人嚴禁事,分付,何如?傳曰,允。
備邊司啓曰,卽見遠接使鄭太和祕密狀啓,則鄭勅,以爲自上若不得郊迎,則未入京之前,三四度更爲發遣,着實開陳云云。亦似有理。聞得金佐明問安後所答,更遣承旨或近侍,開陳不能郊迎之意,何如?答曰,依啓。以上備局謄錄
迎接都監啓曰,儺禮一事,極爲重大。在前則設行稀罕,人不閑習,不得不三度習儀。而經亂以後,則一年之內,或有兩度設行之時。故雖不頻頻習儀,自無未盡之事。一番習儀,已驗慣熟。今若一遵前例,必至三度,則非但軒架雜像,未免損傷,至於才人曳軍之弊,亦不可不慮。來二十七日三度習儀時,軒架雜像,勿爲曳出,以除一分之弊,何如?傳曰,依啓。以上迎接都監謄錄
上在昌慶宮。停常參·經筵。
申時,太白見於未地。夜五更,月暈。
備邊司啓曰,勅行入京之日,已迫。而戶曹判書,以迎接都監提調,迄未行公,本曹及都監之事。皆極可慮。判書元斗杓,速令察任,何如?答曰,依啓。
戶曹啓曰,臣等,頃見遠接使鄭太和狀啓內,義州樺錢監郞中與博氏一人,同是差官,自朝廷合有一番贈給之擧云云。臣等只聞郞中一員出來,專未聞博氏竝爲出來。且觀其狀啓,語勢似不明白。以此迎接都監及備局回啓,泛稱差官,而博氏則亦不擧論。臣等之意,在前博氏出來義州時,朝廷優送禮單。今此郞中贈給之數,似當與前日博氏一體施行。又問于備局及都監次知下吏,則只郞中一員出來云。故其時以郞中一員禮單磨鍊啓下矣。卽見遠接使移文,則博氏一人,一時出來。只郞中禮單磨鍊以送,未知其由云。臣等徒諉下吏之口,未免錯料之失。不勝惶恐之至。博氏一員禮單,一依郞中贈給之數,今日別定禁軍撥上,下送于平安監司處,使之轉送,何如?傳曰,允。以上備局謄錄
戶曹判書元斗杓上疏。答曰,省疏具悉。卿其勿辭,速出行公,內下記草
吏批,以奇震興爲廣州府尹。吏批政事
上在昌慶宮。停常參·經筵。
日出時,黃白氣一道,直立日上,長四五尺許,廣尺許,良久乃滅。
備邊司啓曰,以本司遠接使黃海監司等狀啓,孔成俊捕告人論賞事粘目。傳曰,此回啓中所謂照例論賞似誤事,傳敎矣。遠接使狀啓末端,枚擧庚辰冬。亦有如此捕告人論賞等語。故回啓時,亦陳論賞一款。而今承聖敎,不勝惶恐。元啓目改付標以入之意,敢啓。答曰,知道。以上備局謄錄
備邊司啓曰,勅行入京之日,已迫。而戶曹判書,以迎接都監提調,迄未行公,本曹及都監之事。皆極可慮。判書元斗杓,速令察任,何如?傳曰,允。以上迎接都監謄錄
有政。吏批,以金克譓爲監察。吏批政事
備局粘連啓目。答曰,依回啓施行爲乎矣,捉告人施賞,守門官吏推考治罪。內下記草
上在昌慶宮。停常參·經筵。
申時,太白見於未地。
上在昌慶宮。停常參·經筵。
申時,太白見於未地。
藥房都提調臣金自點,提調趙絅,左承旨鄭維城啓曰,秋節已盡,寒氣漸加。伏未審近來,玉候調攝,比前,何如?臣等不勝區區伏慮之至。敢來問安。答曰,與前無異。以上藥房日記
備邊司啓曰,卽見遠接使狀啓,則開城府宴禮,以郊迎一款未定奪之故,又不許受承旨,亦不得相接而來。其爲動聽,殊甚可慮。更待碧蹄受宴與否,及大臣問答措語,別遣重臣,復爲開諭,似當,敢啓。答曰,知道。
政院啓曰,郊迎一事,尙未明白停當,勅行未入京之前,似當有更爲開諭之擧。令廟堂稟旨,速爲定奪,何如?傳曰,允事,傳敎矣。自前如此等事,必須遣重臣或大臣,弘濟院進去開諭,然後方爲停當矣。今亦依前例,遣重臣開諭。猶未動聽,則大臣進去宜當,敢啓。傳曰,依啓。
備邊司啓曰,卽接慶尙道假都事,省峴察訪馳報,則統營所送漢人四十九名內,一名,漆原縣,又爲病死云。勅使以五十名,曾已知之,二名致斃之意。令都監,預爲言說,何如?答曰,允。以上備局謄錄
有政。吏批,以李尙眞爲檢閱,沈廷弘爲長水察訪,蔡裕後·金益熙爲承文副提調,金善英爲興海郡守,孫處愼爲兵曹佐郞,李詻立爲古阜守,黃儁耉爲奉常直長,李弘淵爲禮曹正郞,趙啓遠爲洪淸監司,李行源爲修撰,安鋌爲工曹佐郞,金振副護軍減下,濟用奉事徐顯一,繕工奉事南得朋相換,金垓爲樂安郡守。吏批政事
右議政南以雄箚子。答曰,省箚具悉所陳。行酒之任,當令該院改差焉。
院啓,臺諫處置事。答曰,依啓。內下記草
上在昌慶宮。停常參·經筵。
巳時申時,日暈。申時,太白見於未地。
傳曰,今觀統制使狀啓,死孔雀亦爲上送云。如此不關之物,何以上送乎?使之棄置,可也。以上備局謄錄
今下弓矢,甫乙下僉使李楊運處,給送。內下記草
上在昌慶宮。停常參·經筵。
備邊司啓曰,伏見儐臣與京畿監司狀啓,則今此僧人言語,極爲怪悖無倫。必是風狂之人。而極爲驚駭。勅使不無到京更爲詰問之事,故所謂其同生石手李破回稱名人,令修理都監,已爲拘留。問於勅使,僧人亦令京畿監司捉送京獄,囚禁以待,何如?答曰,更觀勅使所爲,而處之似可也。
迎接都監啓曰,勅使到館後,以見官禮事定奪,則卽者譯官李信儉來言,鄭使之言曰,今日日勢已暮,見官禮則不得爲之。卽於便殿接見時,有所達之事,明日當有所言,見官禮前,三公·六卿·兩司·承旨以下大小官員,早爲畢會云,敢啓。答曰,知道。以上備局謄錄
接見時,勅使曰,儀仗等事,每爲碧蹄。皆因舊爲之,所見甚爲虛疎,後勿如是。上曰,兩處儀仗次知官員,竝推考。可改之物斯速改備。上曰,勅使之意,迎勅床卓,欲以黃漆乎?此非難事,當以黃漆,可也。
迎接都監啓曰,勅使卽刻還館之意,敢啓。傳曰,知道。
又啓曰,勅使入館之後,自今日爲始,各色郞廳各一員,直宿之意,敢啓。傳曰,知道。
又啓曰,勅使到館後,以見官禮事定奪,則卽者譯官李信儉,來傳鄭勅之言曰,今日日勢已暮,見官禮則不得爲之。卽於便殿接見時,有所達之事,明日當有所言,見官前,三公·六卿·兩司·承旨以下大小官員,早爲畢會云,敢啓。傳曰,知道。以上迎接都監謄錄
上在昌慶宮。停常參·經筵。
藥房都提調金自點,提調趙絅,副提調兪㯙啓曰,初冬漸寒,□□□□□聖候調攝,比前,何如?昨日接見玉體□□□不勝伏慮之至,敢來問安。答曰,時無□症。以上內下日記
迎接都監啓曰,大臣以下序立於內外庭,四勅使,□爲□□于階上東邊,鄭使,傳布皇帝之命,所傳之言,詳□於大臣啓辭中矣。仍行見官禮後,領·右相,都承旨·兩司長官,使之留待□□□啓。□曰,知道。
迎接都監郞聽,以大臣意啓曰,臣等,於館所待候,勅使令譯官傳言,大臣·六卿·承旨·參判以上,入內庭階下分左右。其餘百官,列序於中門之外,勅使出立於東階上,使之跪聽皇帝之命。而四使立於勅使之末,宣言曰,前春勅行,專爲詔責歲幣粗疎,使臣假銜,不□□□。而國王,自以爲過,至遣大臣以謝,冒暑勞苦以來,皇上嘉悅。特減歲幣各樣等物。此後若如前不謹,不如約條,遠接□□迎餞慰使,苟充以送,則當□□責。國王誠心事大,而群臣每事搪塞,不體上意,極爲非矣。後勿如此云云。臣等跪聽而出後,百官行見官禮。將罷之際,令譯官,傳言三公·兩司·承旨,使之留待。而仍令漢人等來待云,敢啓。傳曰,知道。
迎接都監啓曰,卽者鄭勅使,令李馨長,傳言于都監曰,今番謝恩使,何大臣入往乎?答云,右議政已爲差出云。則鄭使曰,右議政曾經賓客,又以吏判入相,豈不爲重,但前。以下缺
上在昌慶宮。停常參·經筵。
申時,太白見於未地。辰時巳時,有霧氣。
備邊司啓曰,傳敎矣,鄭勅所言如此,則朴彦京定罪,不可淹延而止。彦京杖一百,絶島定配之意,令都監言及宜當,敢啓。傳曰,依啓。
迎接都監啓曰,卽者鄭勅,令譯官傳言,一等家丁有病,此乃十王家人也。頃得內局針醫藥治療,而針醫則以李得吉,題名欲見,敢啓。傳曰,使之入見。
又啓曰,昨日晝茶啖,經夜不入。故今朝,令李信儉,言于鄭使,則卽招韓巨源言之曰,館中之事,與外方不同。饌品薄劣,則使之精備。而一向不好,則要致館伴以示之則可也。至於一向點退,事體不當,切勿如是。巨源,答以當依所敎云云而退去。鄭勅,仍言于李信儉曰,今日所供,各別精備以入矣。昨日茶啖,今始入之,敢啓。傳曰,知道。
又啓曰,勅使早飯牀,例用銀匙筯矣。第三使收取,付其廚房曰,近日欲爲仍用云,敢啓。傳曰,知道。
又啓曰,王世子入宴廳,與勅使行禮對坐,將爲設宴之意,敢啓。傳曰,知道。
又啓曰,王世子入幕次,入于西宴廳時,差備譯官,未卽傳報于諸勅使,故當該譯官令館伴,査出治罪事。大通官送言于都監,當該譯官,令攸司推治,何如?傳曰,允。
又啓曰,卽刻統營來漢人等差備譯官,來言于都監曰,諸漢人,自稱投降。今方一時剃頭云。以此意卽通于鄭使,則答云,此言出於何處,若或剃頭,守直之人,難免其罪云。故送人禁止之意,敢啓。傳曰,知道。
又啓曰,王世子行酒禮,如儀之後,全昌君柳廷亮,兵曹判書李行遠,刑曹判書鄭世規,以次行酒。勅使請於座上行杯三巡。而舞童一人,招入彈琴,元味數外別味二次,亦令進呈,諸勅盡歡而罷矣,敢啓。傳曰,知道。
又啓曰,今日宴享時,宰殺兩牛,以爲四勅使大膳之用矣。呈進之際,誤以前脚,換排於第三使之前。以此之故,鄭使發怒。捉入宴享色郞廳及色吏,將爲決杖,旋卽出送。入招都廳而言曰,王世子,自幕次入宴廳之際,差備譯官結束色吏等,不卽報知於諸勅。以致失禮,宴享色郞廳,則以牛前脚,換排於三使,是何道理。此人等不可棄置,各別治罪云。當該郞廳推考,色吏囚禁治罪。且捲帳譯官,則推治之意,曾已入啓。結束色吏,亦令攸司,一體推治,何如?傳曰,竝拿推。
又啓曰,翌日宴,依例明日設行事。使差備譯官,問于鄭使,則曰,俺有所患,欲爲招見醫官,仍爲調治。勢難設行云矣。敢啓。傳曰,知道。
又啓曰,卽刻鄭使令差備譯官,傳言于都監曰,俺有所患,欲爲問醫,朴頵明日早朝招入云。係是御醫,都監似難擅便,依其言招給,何如?傳曰,知道。
又啓曰,今日初昏,鄭勅令差備譯官,傳言,館伴與兩都廳,竝皆入來。臣等卽爲入往,則邀入房內,辟其左右。徐問曰,三兒,何以處之?臣行遠答曰,治逆之律,大國何以爲之?鄭答曰,罪止其身,子孫則不爲緣坐。臣又答曰,我國則緣坐之律甚嚴。此兒等,豈有保全之理?何以問及耶?鄭曰,毋論生死,自彼使之察探,故不得不問云。臣曰,此兒罪在應死,今乃問之何耶?鄭答稱,提起此事,非我本意。而旣聽,分付而來,欲問明白之語。臣曰,何不問於朝臣大會之中,而密問於我乎?鄭笑曰,此非公會中公言之事,在彼時亦使察探其死生,故如是問之。臣曰,此非密問之事,且勅使想已聞知,何必督迫我乎?鄭笑曰,然則在於何處,仍擧濟州等諸島,屈指而問之。臣亦笑而答之曰,從可知矣云。則鄭亦笑之而已。竊覵其意,已知其實狀矣。仍行數杯而罷出之意,敢啓。傳曰,知道。
司饔院官員,以都提調意啓曰,勅使下馬宴時,王世子前二味,假提調行副司勇羅善興,不能捧持,跪進之時,小蔘甁傾頹,極爲駭愕。假郞廳軍器寺副奉事李義弘,參奉申大忼,以果盤對擧,趁不趨進,所見可駭。請竝推考。勅使前大膳牛脚,前後脚不同,亦爲可駭。典牲署當該官員,從重推考,何如?傳曰,依啓。典牲署官員拿推。
又以都提調意啓曰,今日勅使下馬宴,味數畢進之後,勅使又令加進湯水,猝備之間,未免窘迫。今後令都監,一二味數外預備,以待不時之進,何如?傳曰,依啓。以上迎接都監謄錄
迎接都監啓曰,傳敎矣,右議政南以雄,非但老病,素有脚病,不利行步。故當初臣,以難可作行之意,陳達於榻前矣。北京闕門,朝入之路頗遠,如有顚仆不能趨之患,則亦甚可慮。改差,何如?答曰,依啓。
又啓曰,傳敎矣,昨日見官禮後,勅使四員,各送差備譯官,縷縷言平安監司,不可仍存之意,每因勅使之言,連遞方面之任,後弊可慮。而但今番勅行,乃是九王信密之人,同辭送譯,意在必遞,如此而强留。至於回還時,致有生事辱國之患,則不如早爲處置之得宜,伏候上裁。且義州則近日又有氷雹之災,雖非勅使之言,亦可別樣顧濟,更以管餉米穀,優數移給,陽傘事,已以當送,現告後,可知該官爲答矣。使之改備於勅使回程之前,宜當,敢啓。答曰,依啓。移穀事,姑勿施行。
又啓曰,朴彦京,杖一百絶島定配事,令李信儉,言于鄭使,則曰知之云矣,敢啓。傳曰,知道。以上備局謄錄
傳曰,今下弓矢,會寧府使金尊性給送。內下記草
上在昌慶宮。停常參·經筵。
吏曹啓曰,平安監司有闕,令備邊司議薦,何如?傳曰,允。
備邊司啓曰,平安監司今當差出,而目今此任,尤爲緊重。擬望之人乏少,不得已罷散人員竝擬之意,敢啓。答曰,依啓。
備邊司平安監司薦望,鄭致和落點。以上備邊司謄錄
有政。吏批,以洪霆爲豐德郡守,金嶷爲校書副正字,許忼爲承文博士,郭聖龜·柳淰·李·洪鐩·李郊·申命羲·嚴鼎耉·李慶桓·崔後胤·南重晦·金始振,爲兼春秋,李曼爲完原君,朴潢爲全州府尹,李䅘爲廣州府尹,洪振文爲海州牧使。吏批政事
迎接都監啓曰,郞廳洪琂拿推,代前經歷許檍前單子付標以入。而許檍時無職名,付軍職冠帶常仕,何如?傳曰,允。
又啓曰,勅使遊觀與否,使李信儉探問于鄭勅,則曰諸勅使雖欲爲之,俺當初防塞云。故船遊諸具,卽令罷遣之意,敢啓。傳曰,知道。
又啓曰,朴頵·李得吉,今日早朝,入送鄭使處,則使差備譯官傳言曰,俺有所患,欲爲針灸,李得吉則逐日來見,朴頵則間日入送云,故敢啓。傳曰,知道。
又啓曰,以翌日宴,久未復行之意,言于鄭使,則以爲此行,亦不久留,明日爲之,敢啓,傳曰,知道。
又啓曰,軒架雜像等,在前則仁慶宮衛將書員房直處逢授,而今則移置於太平館,館舍似爲虛疎,庫直一名,軍士三名,令兵曹定送,以爲守直,何如?傳曰,令本館軍士守直,可也。
又啓曰,今日別茶啖依例排入之意,敢啓。傳曰,知道。以上迎接都監謄錄
上在昌慶宮。停常參·經筵。
申時,太白見於未地。
姜栢年啓曰,同知李圾,館所問安進去下直。傳曰,知道。
又啓曰,同知李圾,勅使前問安,則答以每遣宰臣問之,不勝感激云矣。傳曰,知道。
傳于柳景緝曰,日氣漸寒,儲承殿役事,限六七日停役,四五字缺合力赴役,斯速完畢。
傳于柳景緝曰,五部坊六七字缺時禁軍及訓鍊都監軍士,勿爲赴役。五六字缺
以永安尉洪柱元爲謝恩使。
姜栢年,以迎接都監意啓曰,自東萊上來漢人一名,卽爲招入之後,未知有何說話。而卽令都監,招來前到漢人中善言語者二名云,敢啓。傳曰,知道。
姜栢年,以迎接都監意啓曰,上勅使與漢人等,相語之後,卽爲還送司譯院。而令譯官傳言曰,漢人等,旣已歸附上國,卽是上國之人。接待之物,不可如前薄略。今後則三時饋飯,各別優待。所宿之處,雖未作堗,厚給空石,俾無凍寒之患。如其不能善待,則自行中當爲摘奸,典守官吏,從重治罪云云之意,敢啓。傳曰,知道。使之優待,可也。
又以迎接都監意啓曰,勅使差備譯官,以東萊上來漢人所供中,物貨六種,折銀一千三十兩,開錄小紙。來傳勅使之言曰,依昨日書給漢人等物貨,一體處置云,敢啓。傳曰,知道。
又以迎接都監意啓曰,王世子入宴廳,與勅使行禮對坐,將爲設宴之意,敢啓。傳曰,知道。
姜栢年啓曰,義州·定州·安州三處餞慰使,今當差出。而從二品中,除老病有故外,絶無可合之人。不得已以宗室中可合人差送,何如?傳曰,不允。
姜栢年,以迎接都監意啓曰,王世子行酒禮如儀,而行酒宰臣,竝令勿爲入參,只於座上,行六爵而罷,敢啓。傳曰,知道。
柳景緝,以戶曹意啓曰,鄭勅令差備譯官朴庚生傳言曰,上勅使以其舊破銀器,欲爲改造。使俺通于都監,願得添補正銀二十兩云。其所懇甚切,勢難防塞。故二十兩不得已入給之意,敢啓。傳曰,知道。
姜栢年,以迎接都監意啓曰,明日設行請宴事,使差備譯官李信儉,言于鄭勅則曰,依例設行云,敢啓。傳曰,知道。
柳景緝,以備邊司意啓曰,迎接都監啓辭,鄭勅令譯官送言曰,今春入往時走回人,自現于行中,仍爲帶去矣。厥後回走之類,不知其幾,而無一刷還之擧,甚爲不當。須一一搜得以送云,敢啓。傳曰,言于廟堂事,傳敎矣。走回人如有之,則邊臣何敢隱匿,朝廷亦豈一一捉送乎,新監司下去時,更加申飭,着實擧行之意,令都監措辭言之,何如?傳曰,依啓。
副司直臣卞三近上疏曰,伏以,臣自己卯年以後,迎餞慰使每年往來,故鄭勅使慣臣顔面。甲申年間,鄭勅使去北京,言于使臣金堉曰,本國宰臣,只有卞同知稱名者乎?何故每以卞同知稱名人,差遣迎餞之行耶云云。蓋彼行年年出來,而臣亦每每相接,顯有厭舊好新之意,而有此言也。乙酉年春,金堉傳此言于尹順之。尹順之爲都承旨時,以此意啓達于榻前,仍遞臣義州迎慰之任矣。今臣又爲安州餞慰使,所當承命馳赴,而餞宴之時,鄭勅使不無如前厭薄之意,其於國事,恐或有難便。不得不陳達,伏願聖明垂察焉。臣無任戰慄隕越之至,謹昧死以聞。踏啓字。
同知中樞府事臣金守玄上疏曰,伏以,臣素患手顫之病,尋常把筆執杯之時,未免顫掉。曾差迎慰之任,不敢言病,馳赴所定之處,黽勉行禮。而擧杯進前之際,手顫之症輒發,有駭觀瞻,臣常惶悶。且臣自去月十四日,重得寒疾,症勢彌留,專廢食飮,呻吟委頓,已至十餘日,尙未取汗。而今差義州餞慰使,勅使回還遲速,雖未能預料,而病勢如此。恐不得及期差復登程,冒死仰籲,不勝惶恐悶迫之至,謹昧死以聞。踏啓字。以上燼餘
上在昌慶宮。停常參·經筵。
申時,太白見於未地。
藥房都提調金自點,提調趙絅,副提調兪㯙啓曰,近來西風緊吹,日氣甚冷。伏未審此時,玉候調攝,比前,何如?臣等不勝區區伏慮之至,敢來問安。答曰,與前一樣。
安獻徵啓曰,小臣館所問安進去下直。傳曰,知道。
又啓曰,小臣館所進去問安,則答以每遣近臣下問,不勝感激云矣。傳曰,知道。
柳景緝,以修理都監意啓曰,五部坊民殿內修掃時,不可無領率董役之人。禁軍二十員,令兵曹限坊民赴役間,定送,何如?傳曰,依啓。
以備忘記,傳于兪㯙曰,上使麟坪大君㴭,鞍具馬一匹賜給。副使上護軍朴遾,書狀官金振,譯官李馨長·徐尙賢,各加一資。朴庚生以下五,各半熟馬一匹。寫字官李之翰,畫員韓善國,御醫南應琛,軍官金武臣以下,各兒馬一匹賜給。
江原監司柳恒辭狀,傳于柳景緝曰,下該曹。
鄭維城以備邊司意啓曰,迎接都監啓辭,去夜鄭使要見,說話間,以前權管徐應一·李鳳祥等,邊將除授事懇囑。臣答以此若可用之人,則隨時差除,未爲不可。至於煩稟,有所不敢云,則鄭亦以爲然曰,唯在留意爲之云。且言其養子鄭善,曾經影職別坐,又今欲爲陞品。閑良李後興,卽其姪女夫。願得如權管等任云。此等事似不敢仰達。而彼旣發言,不得不仰稟。請令廟堂,稟旨定奪,何如?傳曰,依啓事,傳敎矣。此等事自前不能防塞,以至於今,間有不副其願之時,則懷憾生梗,期於必遂而後已,令該曹參酌施行,何如?傳曰,依啓。
鄭維城,以備邊司意啓曰,迎接都監啓辭,卽者勅使送差備譯官,以漂漢等船上所持物目,書送于臣處,其數甚多。以渠折價計之,至於銀二萬二千餘兩。其言虛實,雖不可知,旣已書呈於勅使之前,右件物貨,趁其未還,一一上送云,敢啓。傳曰,言于廟堂。又啓辭,勅使差備譯官,以東萊上來漢人所供中,物貨六種,折銀一千三十兩,開錄小紙。來傳勅使之言曰,依昨日書給漢人等物貨,一體處置云,敢啓。傳曰,知道事,傳敎矣。令迎接都監,枚擧言之曰,邊將等見荒唐船,洋中追逐,到水旨,彼我交戰,邊將等以火器燒其船。彼人等聚首船頭,或投水或緣纜乞降,以挾船拯載,而船則火烈,不得救滅云。彼我相戰,互有死傷,其懷憾之言,亦難准信。然,邊將等拿致面質,然後可知其虛實。又東萊一名漂漢,則以赤身乘板漂到,千餘兩物貨挾持,尤無其理。然,欲知其實狀,當初來告之海夫,亦爲捉來對辨,宜當云云。若不動聽,加背梁萬戶景星翼,栗浦權管鄭信卿,及今方囚推。沙工等左水營海夫金日孫,罔晝夜捉送事,統制使·慶尙監司及左水使處,發馬行會,何如?傳曰,勅使若因此事久留,則弊必不少,捉來對辨之事,勿爲言及,未知如何。
柳景緝,以戶曹意啓曰,翌日宴禮單,依下馬宴例促納,今方依數入給。而郊外餞宴時,王世子進參事,已爲定奪。故都給外三宴禮單,亦已措備啓下以待,比春勅時,一番禮單物種加入之意,敢啓。傳曰,知道。
又以戶曹意啓曰,一·二·三等頭目三十八人,日次所給活鷄,竝皆還出,休靴子各一部所造諸具責納,急於星火。差備譯官等,再三開諭防塞,則昨日初昏,譯巨源發怒。捉入算員一人·書吏二人,算員則露臀詰責,而四五字缺人則決棍退出。今番作挐求索,十倍於春勅時,四五字缺不得誰何於其間,前頭酬應,極爲可慮。四五字缺一二等頭目十八人,則必不無休靴子各一部,一行餘缺鹿皮一令,只作一部,裁餘之物,盡爲掠取,以此五六字缺多至五六十令。且此外託以諸王求請七八字缺十一部紫黍周皮六部·銀粧刀四柄,其他種種三四字缺敢盡爲仰瀆。韓甫龍則雖云大通官,謄錄之三四字缺物不至大段,今方使堂上譯官,爭詰於巨源,以減其數,而終不得防塞,則頭目等休靴子各一部及巨源所索物種,折半備給,何如?傳曰,依啓。
安獻徵,以備邊司意啓曰,萬戶沙格等拿來質問事啓辭。答曰,勅使若因此事久留,則弊必不少,捉來對辨之事,勿爲言及,未知如何事,傳敎矣。此傳敎未下之前,臣金自點以請宴宰臣,已到館所,則鄭勅問於譯官曰,漂漢物貨,急急上送事,何至今不爲回報耶?譯官等來傳之際,傳敎適至於此時,故只以昨日啓辭之意言之,不及捉來對辨之意,則勅使曰,孔雀非浮遊水上之鳥。四十九名,非飛渡之人。籠隻亦何以得出乎?雖萬端發明,少無可信之理,不可如是答之。漂漢一名,則本國送人,捉往東萊,此亦可疑云。臣自點及元斗杓·李行遠,同辭答送曰,遠地之事,雖未的知,自有當初文報,章章可據。再三推覈,至於沙格三次嚴刑窮問者,無他。疑其或有不實之事也。漂漢等處,亦爲査問,兩邊之言,旣已相同,而尙今仍囚者,慮有更問之擧。邊將若生狼心,而有所欺隱,則還推何難。邊將如有冤枉之情,則亦所可矜,非敢爲發明之地。措辭以答。則鄭使答曰,此言眞實。然,不可以執此而結末。邊將及三船之人,無遺捉來,面質對辨,則似無後尾。漂漢等至以受其物貨,還送本處,納招於諸勅之前,攝政若聞此言,則事必重大。不如罔夜捉來對辨,然後可無日後難處之患云。邊將二人及各船沙格等,急急拿來,何如?傳曰,依啓。
柳景緝,以迎接都監郞廳,以領議政意啓曰,臣詣館所,招差備譯官請宴,則鄭勅送言曰,昨日王世子設宴饌品精好,諸勅過飮困病,不得相見,心甚未安云。宴牀使之入納各房。故呈納御帖之後,臣則退出之意,敢啓。傳曰,知道。
柳景緝,以迎接都監意啓曰,明日應行回禮宴之意,言于勅使,則以爲再明日設行云,敢啓。傳曰,知道。
又以戶曹意啓曰,勅使令差備譯官玄德宇傳言曰,俺與諸勅使,欲得山羊皮各四令,以爲歸時禦寒之具,求之甚切云。山羊十六令,不得已覓給之意,敢啓。傳曰,知道。
以各船沙格拿來傳旨,傳于安獻徵曰,泛稱各船沙格,則其數必不少,題名,可也。
傳于柳景緝曰,濟州定配三兒處,各綿花十五斤入送事,全羅監司處,下諭。
鄭維城,以備邊司意啓曰,漂漢人次知譯官,自迎接都監,來呈徐勝等狀,故其狀敢此封入矣。觀其狀辭,仇怨邊將,至有狼心等語。邊將所爲,亦甚可疑,似當拿問。且此漢等,嚴冬遠行,恐有凍傷之弊。令該曹耳掩·襦袴·襦韤等,趁卽造給。而紙衣·襦衣,則以備局例送西北者擇給,以慰其心,何如?傳曰,允。以上燼餘
吏批,以鄭善爲司䆃主簿。吏政
上在昌慶宮。停常參·經筵。
夜自一更至四更,電光。
姜栢年啓曰,問安宰臣敦寧都正具鏊,館所進去下直。傳曰,知道。
又啓,宰臣馳往館所問安,則答以每遣宰臣下問,不勝感激云矣。傳曰,知道。
李元鎭,以修理都監意啓曰,移搆之役,幾至垂畢,而日氣漸寒,一刻爲急。大內修理塗褙鋪陳等事,動經旬望,移御吉日,必須預爲擇定。然後修粧等事,雖有未盡處,亦可就完於其間。問于三四字缺擇吉日別單,書啓,以竢睿裁。傳曰,知道。移御日定於二十四日。
以備忘記,傳于姜栢年曰,史官一員待命,騎馬三匹立之。
口傳政事,以柳益昌爲漢城參軍。
李元鎭,以漢城府意啓曰,自前勅行時,本府郞廳所掌繁劇,郞廳四人,奔走兼察,猶爲不足。今者參軍一員,方差修理都監監造官,兼參軍昨又見罷,只餘庶尹·判官兩人,而坊內調入,方爲緊重。迎接都監凡干策應,急於星火,勢將生事,參軍之窠,當日內令該曹擇勤幹無故人,口傳差出,卽爲牌招察任,何如?傳曰,允。
安獻徵,以備邊司意啓曰,以各船沙格拿來傳旨,傳曰,泛稱各船沙格,則其數必不小,題名可也事,傳敎矣。左水營海夫金日孫,則固已題名推捉矣。而今又統制使狀啓中,時方囚推人加背梁兵庫軍官石鵬·沙工咸克信·舞上朴戒福·事知格軍黃在音·金朴丑·栗浦兵房軍官崔順德·沙工崔玉男·舞上李難生·事知格軍朴右成等九人題名,推捉似當。而勅使言內,三船沙格等,無一遺漏,竝皆捉來云。今若顧慮推捉數多之弊,只擧九人之名,以致追後更捉之患,則往復遲久,其弊反爲不貲。依勅使,分付,三船沙格,沒數捉來。而若因此事,有勅使加留之擧,則誠極悶慮。行移持去人,趁卽替馬,罔晝夜趲去,數三日內,得達統營·東萊等處。又其沙格等上來時,所經各官,預先刷馬立待,到卽替給馳送。毋令一刻淹滯。期於今月十二三日前入京之意。統制使·左水使及三道監司處,行會宜當,敢啓。傳曰,依啓。
姜栢年,以迎接都監意啓曰,鄭使令差備譯官李馨長來言,寶劍二柄,有尊貴處求請之事,願爲覓得云。令該曹貿給,何如?傳曰,依啓。
又以迎接都監意啓曰,今日別茶啖,依例排入之意,敢啓。傳曰,知道。
又以迎接都監意啓曰,勅使差備譯官李賢男,來言漢人等,有所上達之事云。如此之事,不可續續煩瀆之意。使之開諭防塞,則又言若然。欲陳於勅使前,故不得已通於勅使,其中首漢一人,卽令招入云,敢啓。傳曰,知道。
李元鎭,以戶曹意啓曰,今日則無宴禮,故牛一首依例入給之意,敢啓。傳曰,知道。
姜栢年,以備邊司意啓曰,今見戶部咨文,則灣上開市,以二月八月改定,依此擧行之意,分付該曹,而令承文院撰出回咨,付送謝恩使之行,何如?傳曰,允。
姜栢年,以迎接都監意啓曰,譯官李信儉·朴庚生等來言,諸勅招入首漢一人,問其所欲言之事,則呈納一紙書。而書中之說,渠等雖未及得見,竊聽其自中所言,與前所供,別無所同。但孔雀已爲生得,則船中物貨,必無沈失之理云。故漢人卽爲還出之意,敢啓。傳曰,知道。
李元鎭,以戶曹意啓曰,鄭勅令差備譯官傳言曰,諸勅使有尊貴處求請之事,好品鹿皮各三張,求之甚急。而使俺送言,不可不給矣。俄頃上勅,又令差備譯官朴庚生來言曰,鹿皮三張代以靑紫黑三色黍皮二十張換給云。鄭使則時無求得之言,而諸勅促納,急於星火,不得已副·三兩使處,鹿皮各三張,上勅處。鹿皮代黍皮二十張,則爲先入給。鄭使所給鹿皮,姑爲留置以待之意,敢啓。傳曰,知道。一體入給,可也。
姜栢年,以迎接都監意啓曰,館伴李行遠,近患胸脅之痛,扶病行公矣。今日午後前患益重,欲爲調理還家之際,纔到館外紅箭門內,又爲落馬,腰脊重傷。扶曳僅歸。而諸勅各送差備譯官,傳言于都廳所在處曰,有相議之事,館伴使之急速入來云。再三送人,捉來于館伴,則所痛之處,添以落傷,不得運步,扶掖强起,旋爲顚仆,決難進去云。以此之意,還報于勅使,則鄭勅送言于臣斗杓及臣昌胄處曰,俺等留京之時,館伴不可一刻無,且有急時相議回報皇帝之事,斯速入啓處置。而前者王世子參宴時,如行酒失禮之官者,勿爲差出。別擇擔當國事之人,急速代差云,敢啓。傳曰,言于廟堂。以上燼餘
上在昌慶宮。停常參·經筵。
申時,太白見於未地。
下直,廣州府尹李䅘,密陽府使姜大遂。
李元鎭啓曰,小臣館所進去下直。傳曰,知道。
又啓曰,小臣馳往館所勅使前問安,則答以每遣近臣下問。不勝感激,不知所達云矣。
以備忘記,傳于安獻徵曰,今下弓矢,平安虞候崔晩得給送。
大司諫蔡裕後,司諫李時萬,獻納洪處亮,正言崔後胤·鄭鑰啓曰,今此守令別薦事目,四五字缺係甚重。而臣等取見該曹移送薦章,則四五字缺見敗之人,或有名稱素蔑之人,薦擧之主,難免苟充不擇之責。請延川君李景嚴,行護軍金南重,知中樞府事閔灠,行護軍金鎭行,司勇邊忠範,同知宋岦,長湍府使閔震益,副司猛金希儉,竝命推考。答曰,依啓。
姜栢年,以司饔院官員,以都提調意啓曰,江原道十月朔新産進上兩殿·世子宮,生文魚·生大口·生鰱魚·生雉等物,全數色惡,鰱魚卵醢,至於和水,空殼數多。中宮殿山葡萄·正果二斗內一升獮猴萄,正果三斗內三升欠縮。莫重御膳,慢忽封進。極爲駭愕。本道封進官推考,陪持人難免不謹之罪,令攸司囚禁重治,何如?傳曰,允。
柳景緝,以訓鍊都監意啓曰,京畿壯抄砲手,每年分三運,各限一朔,排日立番鍊習矣。今年則因開城留守狀啓,所食軍米減三分之一。故立番軍兵,隨其糧料之支放,減數上番事。入啓蒙允。而但若減軍數,則今年除番之軍,終爲閑遊之歸。勿減元軍之數,減其立番日數,每一運減十日,各二十日式,依前分三運立番,則軍無勞逸之殊。而糧料亦可支放。初運軍兵,則十月二十八日,二運十一月十九日,三運十二月初九日,京中逢點次,知委上送事,京畿監司處,行會之意,敢啓。傳曰,依啓。
平安監司鄭致和上疏曰,伏以,臣身負重罪,只被薄罰,退伏省愆,一味悚縮。不意玆者,驟蒙異數,起廢陞秩,授以重任。臣聞命驚惶,繼以感泣,如臣無狀,受恩至此。惟當竭力圖報萬一。而臣徒竊華顯,百無一能,曾所歷試,未有寸效。此則朝臣之所共知,聖鑑之所洞照也。卽今西關形勢,異於前日,策應之難,愈往愈甚。方伯之任,決非臣所敢承當。臣若貪榮冒進,則辱國僨事之患,在所必至,百爾思量,憂煎罔措。至於臣之父母,俱以年老,揆以情勢,實難二字缺而區區私悶,則有不敢竝陳。伏願聖明,俯諒危懇,亟命鐫臣新除官資,改授可堪之人,公私幸甚。臣無任惶恐祈懇之至,謹昧死以聞。備忘記,答曰,省疏具悉。卿其勿辭,速往欽哉。
以備邊司鍾城校生金千白等上疏回啓,傳于柳景緝曰,元狀啓入之。
謝恩使洪柱元啓曰,禮曹因掌樂院牒呈,本院祭享所用雅樂樂器中笙簧,自前節使之行,給價貿來行用。丙子之亂,已皆閪失,只有一部。而亦且年久失音,將爲絶種。極爲可慮。上年樂器都監設局之時,樂生等告知此意于都監,都監以爲此非本國所造,他日使行報本曹貿來事議定。今番使行,依舊例貿來之意,兩提調合議牒呈該曹,入啓蒙允。竊考前例,笙簧非他貿販之比,必須解事。樂生入送貿來,故從前三度貿來時,皆樂生定送。而臣等之行,今當貿來,則樂生一人,又當帶去矣。第念行期急迫,又値勅行,加帶一名,亦必有弊。姑待後行次貿來,何如?答曰,祭享所用,不可遲緩,隨便貿來,可也。
又啓曰,臣行所定堂上譯官鄭愼男七十老病,李點小通事發身,爲淸人所侮,視若奴隷,及淸國以我國堂上譯官爲大通官,所待比他譯優異等事,副使臣閔聖徽,曾於榻前,已爲陳達矣。臣等更與相議,鄭愼男·李點等,不欲帶去,果如所聞,請令該院,鄭愼男·李點竝改差,其代極擇定送,何如?傳曰,依啓。
安獻徵,以備邊司意啓曰,以迎接都監館伴李行遠代差事啓辭,傳曰,言于廟堂事,傳敎矣。館伴李行遠,館前紅箭門內落馬,腰脊重傷,不能屈伸。勅使明知其實狀,有此速處之言,行遠所傷,果爲極重。差復未易,改差,何如?傳曰,允。
姜栢年,以迎接都監郞廳,以回禮宴宰臣意啓曰,臣振道·臣斗杓·臣英達等,來詣館前,招諸勅使差備譯官,回禮宴設行事通之。則曰,第三使有微恙,鄭使因針灸,氣頗不平,不能出廳行禮,宴床依請宴時,入于各房云。故只呈御帖後罷出之意,敢啓。傳曰,知道。
咸陵君李澥上疏曰,伏以臣素有聾病,且於七八年前,得下部不仁之症,針藥沐浴,僅能行步,而不利走趨矣。今者以臣差遣定州餞慰使,臣亦粗知人臣分義。此非言病之時,苟身力之所可堪者,豈擇燥濕而去就之哉?向者奉使迎慰者,風神雅望,非臣之比,而或見退黜,辱國,甚矣。如臣重聽蹣跚,烏能趨蹌於樽俎之間,酬酢於儐接之際耶?臣之狼狽,固不足言,其於事體,爲如何哉?況臣自今年春,添得眩暈之疾,發作無時,又自月初,頭目間,眩亂恍惚,殆難爲狀,起坐輒仆,便不省人事。重聽蹣跚,常有之疾,雖妨於趨蹌酬酢,而猶可作行。眩暈發作之時,則衽席咫尺,必須扶人,況能馳驅於關外之地耶?古之人,形跡不便,則引疾辭避者,或有之,而未聞有厭憚而言病者。臣雖不肖,豈敢厭避征役,而引詐疾,自就無狀之誅乎?伏願聖明,量此情勢,特令改差,以便公私,不勝幸甚。臣無任瞻天望聖戰灼之至,謹昧死以聞。踏啓字。以上燼餘
傳曰,館伴與勅使相語之時,勿爲囁嚅,明快言之。迎接都監謄錄
吏批,以柳益昌爲引儀。吏批
上在昌慶宮。停常參·經筵。
申時,太白見於未地。
下直,豐德郡守洪霆。
兪㯙啓曰,不擇燥濕,隨處盡節,乃人臣分義之當然也。況今餞慰之行,雖曰苦役,本非重地,且無專對酬應之事。而前後受任之人,或稱難便,或稱重聽,相繼投疏,期於必遞,朝綱至此。誠極寒心,若是不已。誰肯俛首就途,不復效嚬乎?規避之習,不可不懲。請行護軍卞三近,咸陵君李澥,竝命從重推考。傳曰,先罷後推。
姜栢年啓曰,宰臣禮曹參判睦敍欽,館所問安進去下直。傳曰,知道。又啓曰,日遣宰臣下問,不勝感激云矣。傳曰,知道。
傳曰,殿堂扁額,何至今不爲書入乎?問于都監。
兪㯙啓曰,假注書柳霂,非但筆畫甚拙,記事之際,多有錯誤。請改差,他假注書差出。傳曰,允。
假注書申瀚。
柳景緝,以修理都監言啓曰,傳曰,殿堂扁額,何至今不爲書入乎?問于都監事,傳敎矣。書寫官啓下之後,在京人員,則紙筆等物,不爲分送。在外者亦皆入來,而其中雖或有書呈者,等待齊到之際,以致遲延。今承聖敎,不勝惶恐。今日內書寫官被招人等,招會都監,使之正書以入,何如?傳曰,使之在家書入。
又以修理都監言啓曰,都監設局之初,抄出禁軍三十員啓下董役。而其中實差,則通四等付祿預差,則例有十月等付祿之規,貧寒禁軍等,當此凶年,逐日裹飯,奔走勤勞,極爲偏苦。其中預差無祿禁軍等,冬前散料,量宜題給,何如?傳曰,允。
姜栢年,以迎接都監言啓曰,鄭勅又使差備譯官來言曰,生梨須速入送,樺皮亦於今日內發送云,敢啓。傳曰,知道。
又以迎接都監言啓曰,卽者陪持人,自義州,持樺鐵差官淸書一封而來,以此意通于館內之意,敢啓。傳曰,知道。
又以迎接都監言啓曰,卽者差備譯官,來傳鄭勅之言曰,樺鐵差官封書,卽刻來到。書中稱龍將詛書,差官曰,生梨未寒前,當入北京,樺皮宜與生梨俱來云。且言樺皮二萬張內,只納三千張,未足之數,一萬七千張,須擇在京樺皮可合者,依數卽送云。前日遠接使行中,亦以此事狀啓,一邊又爲行移該道云,則咸鏡道非不趁時輸送,而見退於差官,故如是不得准數也。令廟堂趁卽擧行,何如?傳曰,允。
又以迎接都監言啓曰,初昏,差備譯官徐尙賢,傳鄭勅語,要見臣絅及都廳臣珩·臣昌胄,臣卽與之往見。則坐定後敍人事,遂屛人,發言三兒事曰,俺承皇帝傳敎後,三使發行者,其意有在。皇帝言,汝往東國,則待汝諸人,多長者云。汝須察問三兒死生存亡,得其的當之語以來。且曰,此事不足煩朝廷會處,亦不可顯問國王前。故今敢問于館伴,願明以言我。臣答曰,勅使曾有問於前館伴乎?鄭答曰,頃日下馬宴之夕,對館伴微發其端,而醉不能畢其說云。臣答曰,此非可諱之事也。昭顯病逝之後,姜逆咀呪之變大發,於法,宜置顯戮。而主上以至親之故,只行賜死。我國之法,凡子弑父臣弑君者,必行緣坐之律,爲逆者之父母及子姓,必殺無赦。而主上又拒庭臣數月之請,不斷以法,放置絶島,以爲保存之地。鄭卽曰,然則絶島是濟州也。臣又曰,姜逆之事,天下萬古所無之變。雖大國聞之,亦必更無所問之事矣。鄭曰,前日咨文中,亦有姜逆賜死之事,猶未得處三兒之,何如?今則俺當以此歸告皇帝矣。但館伴所謂非大國所問之語,有若指揮大國,殊未妥當。頗有反說不快之色,然,亦未見大銜之意。臣徐解其語曰,小邦若有不良之事,則大國所當詰問。如此光明治逆之事,則大國聞,必以爲是,必不更問矣。吾之主意如是,而辭或未盡曲折矣。鄭雖不釋然,而似有少解之色,仍爲罷出之意,敢啓。傳曰,知道。
柳景緝,以戶曹言啓曰,鄭勅令差備譯官,傳言丁丑年十二月初頭勅使時,各處禮單物種及癸未年十月勅使時爲始,都給禮單物種,丙戌春勅時十種減數謄錄等,明白謄書以給云。依其言書給之意,敢啓。傳曰,知道。
又以戶曹言啓曰,歲幣米,自壬午至丙戌五年,淸國旣已引用,故丁亥條爲始,當爲入送。而今番所減外,一百石內,粘米七十石,白米三十石,合一百石,依前例運致于鳳凰城事,令李馨長探問于鄭勅則答曰,今則凡本國入送之物,自牛家庄以西,淸國運去。幣米亦爲輸納于牛家庄宜當云。以此意,平安監司處,分付,何如?傳曰,依啓。
姜栢年,以迎接都監言啓曰,鄭勅又使差備譯官,來言于臣曰,漂漢人物貨數萬銀子,欲自國中備償乎?邊將何日來到?俺等不可以此淹留。未知一路何地方可及乎?須於今日內決斷云。故敢啓。傳曰,言于廟堂。
姜栢年,以禮曹言啓曰,今此謝恩使拜表吉日,定於今月十八日矣。勅使方留館,發程日期,若在望後,則一路廚傳夫馬,想必難便。且謝恩上使遞改,不得已拜表吉日,更令日官推擇。則今月內皆有拘忌,拜表吉日,來十一月初一日巽時,方物封裹,今月二十七日爲吉云。何以爲之?敢啓。傳曰,依啓辭退定。
柳景緝,以迎接都監言啓曰,朝者使差備譯官,微言于鄭使,以呈才人等久留艱苦之狀,則久無黑白矣。卽者捲帳譯官,來傳鄭使分付,令呈才人若干名入館庭,將又觀試才之爲者,俄而退斥才人,仍許放送其鄕云。故敢啓。傳曰,知道。
又以備邊司言啓曰,傳敎矣。漢人物貨洋中燒失之數,本非朝廷所知,萬兩銀子,豈有自國家備償之理乎?幸蒙勅使憑覈之令,邊將等,旣有拿來之命。使之罔晝夜上來,及於勅使在館之前,而道路遼遠,難可定期。亦可以追及於中路,使之對辨,則可知其虛實。今方更加催督之意,令迎接都監措辭言之,何如?傳曰,依啓。
柳景緝,以迎接都監意啓曰,今春勅使留館時,鄭勅言于都監曰,毋論大君·大臣之行,凡謝恩之時,攝政王前,必有所進禮物,定爲恒式云。其時都監,令備邊司稟處事。入啓蒙允,仍爲分付該曹擧行矣。回還謝恩使行次齎去禮物各種,攝政王固辭不受。故今此謝恩使入往時,攝政王前禮物入送與否,令李馨長問于鄭勅,則曰,禮物不受,旣有攝政明白之言,不可更爲備送。而但今番上使,乃王室至親也。與外官有異,樻枝二三千匣·靑黍皮一百張·倭長劍一雙等三種,措備付送,則俺當以減幣致謝之意,措辭傳給云。令廟堂稟旨處置,何如?傳曰,依啓。
柳景緝,以迎接都監言啓曰,今日別茶啖依例排入之意,敢啓。傳曰,知道。
又以戶曹言啓曰,今日無宴禮,牛一隻依例入給之意,敢啓。傳曰,知道。
鄭維城,以備邊司言啓曰,傳敎矣。樺鐵催促行關,已於九月十二日,撥上下送。而樺皮則咸鏡道加定一萬張,九月二十九日發送之報來到。正鐵則平安·黃海兩道,想必入送。而時無明白馳報。梨·柿則黃海道已以發送馳報。而其他平安·咸鏡·江原·洪淸·江華等處,時無發送形止,時急,分付之事,如是稽緩,極爲可駭。四道監司及江華留守,竝推考,使之刻期發送。而京中樺皮,本非所儲,而或不無有處。令該守亦爲隨得擇出,星火入送,何如?傳曰,依啓。京中所在,想必數少矣。以上燼餘
上在昌慶宮。停常參·經筵。
自辰時至申時,日暈。
以備忘記,傳于姜栢年曰,麟坪大君護行內官金光澤,熟馬一匹賜給。
藥房都提調金自點,副提調兪㯙啓曰,近來初寒斗緊。伏未審此時,玉候調攝,比前,何如?秋冬之交,寒暖不適,閭閻之間,例多感冒之人。玉體未寧之餘,宜愼衣襨脫着。臣等不勝區區伏慮之至,敢來問安。答曰,與前一樣。
鄭維城,以都摠府言啓曰,都摠管鄭世規,刑曹坐起進去晝仕。請出標信。傳曰,知道。
以咸鏡監司尹履之辭狀,傳于安獻徵曰,勿辭調理察職事,回諭。
傳于姜栢年曰,翁主吉禮時,主婚之人賞格,前例考啓。
傳于姜栢年曰,回還謝恩使一行員役,書啓時,內官何不書入乎?亦令書啓。
鄭維城,以備邊司言啓曰,會寧·鍾城人越境佃獵之事,自北京先聞。而有所詰責,則似有一層難處者,莫若自我先發之爲愈。令迎接都監觀其便隙,措辭言及,何如?傳曰,依啓。
又以備邊司言啓曰,傳敎矣。鄭勅之言,旣如此,而今番減幣之事,亦不可不別爲致謝。枝三·黍皮·長劍等三種,令該曹依其所言,措備以送,何如?傳曰,依啓。
又以軍器寺官員,以提調意啓曰,傳敎矣。本寺年例恒捧樺皮元數五千張內,品好者則擇取先用,品劣者則魚膠不足。故樺皮非所産各道,量宜分送,以爲換用,其餘留在者以後謄錄。如此之意答之,則終不動聽,還爲出給,使之各別豐厚云。故不得已各種饌物,比諸前例,或加一倍或加三分之一,添補改備以入之意,敢啓。傳曰,知道。
又啓曰,諸勅使晝茶啖饌品,比諸謄錄之數,或加一倍,或加三分之一,添補精備以入。則大通官韓巨源,點視饌品,四床竝皆不入於勅使之前。必欲生梗而後已。今方以差備譯官,多般開諭之意,敢啓。傳曰,知道。
又啓曰,漢人等,招入西宴廳內庭問之,則漢人別無所答。入納小紙,其中所記,不過自其處乘船月日及到我境被捉辭緣而已。勅使更不詰問,徐勝及其他漢人一名,使韓巨源,招去于東邊階下僻處,退出我國譯輩。仍令曉解漢語家丁,從容問之,諸勅入坐于上勅使房,漢人等沒數招入,閉戶密語之後,諸勅使,軍牢竝令聚會云,敢啓。傳曰,知道。
又啓曰,諸勅使會坐於館內樓上,漢人等良久密問,卽爲出置于樓下庭中。仍令軍牢捽髮一人,曳出於所望處。又爲密問之後,北結還下,別置他處。四十八人,竝皆如是。次第詰問,卽令出送,還置于所接處云。而他無所問之事,故大臣以下罷出之意,敢啓。傳曰,知道。
又啓曰,春勅回還時,走回人朴仲金,自現於開市淸商處,故勅使仍爲捉去。仲金接主人朴彦京,使之嚴囚,以待處置矣。卽者鄭使,使徐尙賢,送言于都監曰,前日所囚彦京,以何律處之云。答以我國之規,凡作罪之人,爲先嚴刑,然後科斷云。則勅使又爲送言曰,別無刑推更問之事,斯速處置云。令廟堂稟處,何如?傳曰,依啓。
又啓曰,諸勅使晝茶啖饌品,添加精備以入。而大通官韓巨源,一向點視操縱,至今不入,列置於其接處。令堂上譯官等,再三開諭,終不回聽。鄭使則聞其巨源居間操縱之言,卽令入之。分饋所率家丁及差備下輩。其中折肉與熟馥所盛之器,招致色吏,還爲出給曰,措備未易,仍用於明日云。巨源設心,可以度知。今若開路,則隨事生梗,有不可無,故茶啖三牀,姑置其處,以觀其所爲之意,敢啓。傳曰,知道。以上迎接都監謄錄
前缺只二千張,而皆品劣。雖沒數下送,想必點退,徒貽往來之弊,何以爲之?敢稟。傳曰,然則勿爲下送。
姜栢年,以迎接都監言啓曰,漂漢差備譯官來言,漢人一名,傷病久矣。去夜致斃云。今當報知勅使,故敢啓。傳曰,知道。
柳景緝,以戶曹言啓曰,都給禮單,諸勅促納,故今方入給之意,敢啓。傳曰,知道。
姜栢年,以迎接都監言啓曰,傳敎矣。卽使差備譯官徐尙賢,往鄭使處,開諭以邊將等拿來事曰,巨濟去京十二日程。雖罔晝夜催促,恐難及期入京。徐尙賢且以爲好辭曰,朝廷方以漢人供辭,虛實難辨爲憂,諸勅使有此邊將·漢人一時推問之擧,朝廷亦以爲幸矣云,則曰,雖未及中路,鴨綠以前所到處來到,則有何憂乎云云。俄而又使差備譯官朴庚生·玄頊·趙孝信等傳語曰,邊將所到處,毋論某地。邊將則係是朝官,當以禁府爲問。沙格則常人,當以刑曹推問。判義禁·刑判,不可不來到邊將等推問處云。所關非細,令廟堂議處,何如?傳曰,允。
又以迎接都監言啓曰,差備譯官朴庚生等,又傳鄭勅之言曰,樺鐵及梨·柿,宜先俺等之行到鴨綠,毋使俺等有遲滯義州之患云。臣答以樺鐵催促事,九月內已爲行會。梨柿事,朝廷方請推江原·洪淸監司及江華留守,使之催促發送。必無不及義州之理矣,敢啓。傳曰,知道。
安獻徵,以迎接都監言啓曰,傳敎矣。使差備譯官,往勅使處,諭以越境佃獵事,則曰,俺入北京時,其事若露,則俺當言朝廷,旣已言我,此事今果然矣。事若不露,則俺從而掩置,豈有發端之理乎?又曰,此事果有矣。若無則豈有先言於俺乎?蓋犯罪諸人,不須考訊,禁置一處,以待大國處置,可也。然,若終絶幾兆,則我何必有說於其間云云,敢啓。傳曰,知道。
又以備邊司言啓曰,攝政王所求別制長劍,打造於日本,勢甚難便。今以厚價,潛圖於留館商倭,則貪利之徒,設或受去。一如淸國所送見樣,而精造恐未可必。且兵器買賣,乃倭國至嚴禁令,而或以異制之物,見捉於打造之際,則亦未免大段生梗,此極可慮者也。反覆思之,未得其宜。又招李馨長,以其難便事狀,微及於說話間,使之探試鄭勅之意,則曰,此事果爲難處,禁物潛圖,非特事勢極難,別送見樣,求得日本禁物者,其意似未專在於此。今雖某條圖得入送,日後所求倭物,有大於此者,亦恐難保其必無。鄭勅留館時,日本禁令至嚴,雖有重價,別造極難辭緣,措辭言及,以探其意無妨云,此言亦似有理。分付迎接都監,令李馨長善爲說辭,從便言之,何如?傳曰,依啓。
柳景緝,以備邊司言啓曰,傳敎矣。邊將等拿來公事下送時,自本司招致禁府郞官,以罔晝夜押來,俾及勅行未發前入京之意,丁寧分付以送,想必不久入來,而如或未及,則至使判義禁·刑判,追到邊將推問之處。非但事勢難便,日後之弊,亦不可不慮。令迎接都監,善爲說辭,期於動聽,而自朝廷日新催督之意,亦爲言及,何如?傳曰,依啓。
柳景緝,以迎接都監言啓曰,今日別茶啖,依例排入之意,敢啓。傳曰,知道。
安獻徵,以備邊司言啓曰,卽刻司譯院,牒報于本司曰,漢人一名,去夜身死。船主徐勝等,欲得斂棺之具,埋葬于此云。令該曹覓給斂葬之資,何如?傳曰,允。
兵曹判書李行遠疏曰,臣素患左邊痲痺不仁之症。今年春夏之間,再度往還西路,舊病轉劇,蹣跚供職之狀,實同朝之所共見。而初因修理都監之任,繼有迎接館伴之役。不敢言病,奔走兩處。乃於本月初六日,自都監出來之際,馬驚見墜於石橋之上,腰脅觸傷,今已數日,針藥無效,漸至不能運身。伏蒙聖慈,得遞館伴,而本職猶在,曠廢是懼。伏願聖明,俯察危懇,亟命遞臣本職,以便公私。不勝幸甚,臣無任惶恐祈懇之至云云。答曰,省疏具悉。卿其勿辭,調理察職。
柳景緝啓曰,小臣館所問安進去下直。傳曰,知道。
又啓曰,小臣館所問安,則答以每遣近臣下問。不勝惶恐云矣。傳曰,知道。
柳景緝啓曰,兵曹巡檢之意,敢啓。傳曰,知道。以上燼餘
上在昌慶宮。停常參·經筵。
下直,康津縣監李太芳。
姜栢年啓曰,宰臣金鍊,館所問安進去下直。傳曰,知道。
又啓曰,館所問安,則答以每遣宰臣下問,不勝感激云矣。傳曰,知道。
又以迎接都監言啓曰,差備譯官,來傳鄭勅之言曰,以十二日辰時,出牌文云,敢啓。傳曰,知道。依前例請留。
姜栢年啓曰,小臣以請留事,館所進去下直。傳曰,知道。
又啓曰,臣承命進詣館所,使差備譯官,措辭請留。則答以累日留館,獲蒙頻接,至遣近臣請留,不勝感激。始欲於今日起程,而未及治行。敢爲差退,然不行於明日,而行於再明者。蓋慮有請留之擧,欲除近臣往來之弊,不待下敎,先自遲延,今後更難退行云矣。傳曰,依前例更爲請留。
兪㯙啓曰,小臣以請留事,館所進去下直。傳曰,知道。
鄭維城,以備邊司言啓曰,戶曹啓辭,都給禮單,今日促納,還期似在遼,鄭勅例銀七百兩外,或有更加密贈之事乎?令廟堂依前例,稟處,何如?傳曰,依啓事,傳敎矣。自前勅行,鄭使處例有密贈之事,而今番減幣之擧,不可不別爲致謝。又多有難處之事,例贈七百兩之外,密贈之數,似當優於前。數令該曹,參酌磨鍊以給,何如?傳曰,依啓。比前加給,似或過矣。
姜栢年,以迎接都監言啓曰,傳敎矣,使李馨長,曉諭鄭勅以此事難便之意。則鄭曰,然則初何不言,而後有言耶?馨長答曰,日本於我國,乃是羈縻之國,不但情意不相通,兵器出入,尤爲其國禁令。況敢以見樣,送諸其國,圖造劍鋒乎?今若默無一言,有若必圖造其劍者然,而奄過日期,則攝政王,必以違約,責我國矣。當此時何以答之,今我之反覆明其難便曲折者,正爲此也云。則鄭許以當歸報攝政王,少無難色云。故敢。啓傳曰,知道。見樣環刀,還爲授送,可也。
又以迎接都監言啓曰,差備譯官,來傳鄭勅之言,漂漢人當與俺行偕,解事伶俐譯官一人定給云。故敢啓。傳曰,知道。
又以迎接都監言啓曰,傳敎矣,使李馨長,言于鄭勅曰,判義禁,主王獄法憲,不可一日去國中,刑曹判書,主掌邦禁,凡大小刑獄,皆萃於刑判,亦不可一日不在國中,無已則判義禁及刑判,以次官,往邊將等所到處,於事體似無所欠,未知如何云。則鄭答曰,此事專爲査覈漢人虛實,所以欲與判義禁·刑判同問者,蓋是重其事也。俺歸報龍將曰,朝鮮至送判義禁·刑判,同參訊問邊將云爾,則於朝廷愼重其事之道,亦且有光,此事亦可保無後尾云。馨長又言,今日則適値鄭使,慍其贈馬不良之時,徐待後日,欲更以次官代行之意諭之云。故敢啓。傳曰,知道。
又以迎接都監言啓曰,卽者勅使,出示路程記,坡州·金川·蔥秀·山劍·水納·淸亭·雲興·車輦·所串,中火,其餘自碧蹄至良策十四處,竝以宿所磨鍊,出牌文之意,敢啓。傳曰,知道。
又以迎接都監言啓曰,捲帳譯官,來傳鄭勅之言曰,樺皮催促入送事,何至今無黑白耶。陪持人自義州卽刻來到,樺皮輸納到付,此陪持人處,卽爲付送云。臣答曰,催促樺皮行會,非一再,而尙不得准數者,必是累度點退而然也。畢納公文,尙未來到,今不可撰虛到付,付此陪持人,從當待義州府尹回報,以爲結末云。則曰,請推監司,催促樺皮之事,卽爲公文,以付陪持人云。其意蓋聞臣方爲備邊司堂上,故不能無疑。備局之或有慢忽此事,頗形慍怒於言語之間,令廟堂議處,何如?傳曰,依啓。
姜栢年以迎接都監言啓曰,今日別茶啖依例排人之意,敢啓。傳曰,知道。
兪㯙啓曰,臣承命詣館所,使差備譯官,更爲措辭請留。則答以俺等,旣已久滯,明日之留,亦慮國王有請留之擧也。再遣近侍,如是勤懇,而前頭吉日未易,不得進退云矣。傳曰,明朝依例,遣大臣請留。
姜栢年啓曰,明朝依例遣大臣請留事,命下矣。何大臣進去乎?敢稟。傳曰,領相進去。
鄭維城,以備邊司言啓曰,傳敎矣,近以樺皮之事,一日再三催促,至於監司被推,以此答之,未爲不可。廟堂更無議處之事。令館伴善爲措辭,勿使生梗,何如?傳曰,依啓。
姜栢年,以戶曹言啓曰,鄭勅出送各宴禮單水獺皮五十張·彩花席二十六張·花席五張·白木二同。令李馨長傳言曰,此四種還給該曹,以除一分之弊云。仍爲求得白綿紙五百卷,竊覵其意,必不止於此物,前頭似不無更求他物之弊,而所求紙地,不可不副,依其言覓給,何如?傳曰,依啓。以上燼餘
政院啓曰,上馬宴行酒宰臣李行遠,身病陳疏,其代當爲改受點,而元望中更無無故之員,以遊觀宰臣推移進參,似或便當,敢稟。傳曰,依啓。以上迎接都監謄錄
戶曹啓曰,備邊司啓辭,答曰,依啓。比前加給,似或過矣事,傳敎矣。密贈之數,前後多寡不同,別無一定之規。春勅時,例贈七百兩之外,加一千三百兩磨鍊仰稟。而又因備局回啓,以准二千之數啓稟,則判付內,今有林慶業出送之功,二千之數,似少事下敎。故更以二千五百兩磨鍊啓下,竝此例贈七百兩,合三千二百兩給送矣。今番則不須以此爲例,七百外加二千三百兩磨鍊給之,何如?傳曰,勿爲減給,可也。以上備局謄錄
上在昌慶宮。停常參·經筵。
下直,海州牧使洪振文。
自巳時至申時,日暈。夜自一更至三更,月暈。
傳于姜栢年曰,麟坪大君,往見勅使似當。此意言于都監。
姜栢年,以迎接都監言啓曰,勅使勢將久留,支供雜物,姑先加五日磨鍊之意,敢啓。傳曰,知道。
又以迎接都監郞廳,以領議政意啓曰,臣以請留事承命,早詣館所。則上勅,以漂漢執捉邊將等,尙不上來,不可辨覈於中路。雖久留,不若在京結末云。而已定留在之意,臣於此際,請留不可。故退歸,而接待等事,極爲可慮,分付備局,日三催促之意,敢啓。傳曰,知道。
又以迎接都監言啓曰,卽刻諸勅差備譯官來言,平明上勅使,請諸勅使會一處曰,來時所經諸處迎勅時,陽傘或黃或朱或紅,此事曾已發覺治罪。今不須更言,此後如不改前之爲,則難免不敬之責矣。又曰,明政殿奉勅床卓,覆以大袱,故前者發覺其欹斜之如此也。鄭勅出而言于譯輩曰,其床卓改着黃漆。煥然作新樣子而宣言曰,此乃下人,惶㤼錯了,誤以舊件入供云爾,則庶免前日之失矣云。鄭使又傳上使之言曰,邊將等推問事,俺等若不於在京時,而於所到處,則除判義禁·刑判同參。雖世子領相同案,必須啓知主上而後,乃爲磨勘。如此則往復之間,自至淹過日月,不若留在京中,待邊將上來,一時聚會漂漢及邊將等,立辨虛實之爲愈也。雖留此至來月·後月,必得決末于此處,而後乃可發行云。觀其形勢,不憚淹滯之久,斷可見矣。物力支供之難,萬分可慮。拿來邊將等,令備邊司急急催促之意,敢啓。傳曰,依啓。
柳景緝,以戶曹言啓曰,麟坪大君相接勅使時所贈禮單,依前例磨鍊單子開錄以入之意,敢啓。傳曰,知道。
姜栢年,以迎接都監言啓曰,備邊司啓辭,樺皮一事,令館伴善爲措辭事,傳敎矣。卽令差備譯官徐尙賢,諭以八月·九月相續催促輸送灣上。而樺皮之數,至於四萬餘張,咸鏡道文報,已爲到付,明白無疑云。則鄭勅答曰,朝廷極力於此事,今果知矣。此後更爲催促,依數入送宜當云,敢啓。傳曰,知道。
又以迎接都監言啓曰,卽者鄭使差備譯官李馨長,副使譯官徐尙賢,上使差備譯官朴庚生等,以推勘結末奪告身之故,離館而去。鄭勅,使譯官傳言曰,方爲結束卜駄,失此譯官,解事譯官,須速差來云。令該院趁卽稟旨定奪之意,敢啓。傳曰,知道。
又以迎接都監言啓曰,今日別茶啖,依例排入之意,敢啓。傳曰,知道。
柳景緝,以戶曹言啓曰,今日無宴禮,宰殺牛一首入給之意,敢啓。傳曰,知道。
又以兵曹言啓曰,當日軍資監書員嚴善稱名人,自金虎門入來,差備門外擊錚。極爲駭愕。令攸司囚禁治罪,同門守門將李克誠,常時不能禁斷,以致闌入,亦爲非矣,請推考。傳曰,允。
傳于柳景緝曰,殿堂扁額,某某人不爲盡書乎?問啓。
姜栢年,以吏曹言啓曰,禮曹啓辭,傳曰,翁主吉禮時,主婚之人賞格,前例考啓事,傳敎矣。從前吉禮時,主婚之人賞格前例,本曹無可考文書。令吏曹考啓,何如?傳曰,依啓事,傳敎矣。凡嘉禮等事,自前禮曹專掌,嘉禮謄錄,宜在禮曹,非本曹所可考出。使嘉禮廳,考出謄錄之意,敢啓。傳曰,知道。
又啓曰,來十五日,儒生殿講日次,而勅使時未發程,何以爲之?敢稟。傳曰,停。
鄭維城啓曰,小臣館所進去下直。傳曰,知道。
又啓曰,小臣館所問安,則答以每遣近臣問安,不勝感激,不知所達云矣。傳曰,知道。以上燼餘
副護軍朴遾上疏。答曰,省疏具悉卿懇。今番之事,卿實有功,宜勿控辭,安心行公。內下記草
上在昌慶宮。停常參·經筵。
下直,平安監司鄭致和。
姜栢年啓曰,今日館所問安,宰臣錦林君愷胤進去下直。傳曰,知道。
又啓曰,宰臣錦林君愷胤,館所問安,則答以每遣宰臣下問,不勝感激,好爲寢睡云矣。傳曰,知道。
兪㯙,以司譯院官員,以都提調意啓曰,伏見迎接都監啓辭,傳曰,知道事,命下矣。勅使還期臨迫,今方結束卜駄,新舊差備遞易之際,似或非便,而旣已奪告身。不得察任,則以他人極擇差定似當,敢啓。傳曰,限勅使回還間,使之冠帶察任。
以兵曹,勅使回還日王世子餞宴時事目,傳于安獻徵曰,勅使時無發行之期,事目何以徑先磨鍊以入耶?
柳景緝,以迎接都監言啓曰,卽者差備譯官李信儉,來傳鄭使之言曰,入送樺皮三萬張中,擇三千三百五十張,則俺旣知之矣。九月二十九日,發送樺皮一萬張,則俺雖未及聞知,而一萬張雖沒數見報,不足之數尙多。京中·黃海道·平安道中加分定,催促爲宜云。又言淸書持來陪持人處,某某處分定樺皮事,爲文付送云。故敢啓。傳曰,言于廟堂。
又以迎接都監言啓曰,諸勅聞大君之來,卽出宴廳接大君。大君暫入相見,行茶禮贈禮單後,罷出之意,敢啓。傳曰,知道。
又以迎接都監言啓曰,大通官韓甫龍傳言,欲見前縣監申可貴云。敢啓。傳曰,使之入見。
又以備邊司言啓曰,以迎接都監啓辭,傳曰,言于廟堂事,傳敎矣。我國樺皮,他無所産之處,只出於三·甲。而四萬張浮取輸運之際,民力已竭,更無加得之路。京中則元無所儲,黃海道非産樺之地。平安道江界一邑,雖有樺木,而其品本來麤劣。上年十分擇送,而皆爲見退,不得一張可用者。兩西兵營弓子修補滓餘,雖或有若干張,必不合於上國之用。此則勅使必已洞燭,到此地頭,罔知所措,我國力所可及,豈敢惜此木皮,而不念皇恩乎?以此遑遑悶迫之意。令迎接都監,善爲措辭言之,何如?傳曰,依啓。
又以迎接都監言啓曰,陪持人以生梨事,自義州持差官淸書一封而來,以此意通于館內之意,敢啓。傳曰,知道。以上燼餘
迎接都監啓曰,今日別茶啖依例排入之意,敢啓。傳曰,知道。迎接都監謄錄
上在昌慶宮。停常參·經筵。
傳于柳景緝曰,移御之後,則肅寧殿似難仍在,令禮官速爲議定。
李元鎭,以都摠府言啓曰,副摠管金光煜,義禁府坐起進去晝仕。請出標信。傳曰,知道。
藥房都提調金自點,副提調兪㯙啓曰,近來風寒不一。伏未審此時,玉候調攝,比前,何如?臣等不勝區區伏慮之至,敢來問安。答曰,與前一樣。
以掌隷院,來戊子式年奴婢推刷事目啓目,傳于安獻徵曰,免賤免役帖文,收聚上送。則或不無中間閪失之弊,此意言于該院。
柳景緝,以禮曹言啓曰,以本曹肅寧殿移設處,取稟草記,傳曰,慶德宮移設,似爲便當矣事,傳敎矣。本曹堂上郞廳,進詣慶德宮可合處所。奉審定奪後,令該曹急急修理,移安吉日,前期擇定。先告事由及移安祭祝文等事,亦令各該司,照例擧行,何如?傳曰,依啓。
姜栢年,以迎接都監言啓曰,卽刻差備譯官,以諸勅之言,來傳曰,陪持人持淸書來中云。銀子六十兩價梨·柿二萬四千箇,而二萬箇則已捧,四千箇則尙不來納,未知其故也。歸期已迫,未收尙多,不可以此等待云。速爲啓達,及期準數入送。且樺皮三千餘張擇捧之後,時無一張改備以來云。亦令啓知,急速催促云。故敢啓。傳曰,依所言施行。
以吏曹,謝恩兼冬至使行次譯官等口傳啓目,傳于姜栢年曰,全天機姑勿。二字缺
安獻徵,以備邊司言啓曰,迎接都監啓辭,傳曰,依所言施行事,傳敎矣。樺皮不過木皮,似是不難之物。以小國事大之誠,豈敢有所靳惜?第此非處處恒産,只出於三水一邑。而可用者百不能一二,必須六月內剝取,蒸出曝乾三四朔,然後可用。前後所送四萬張,公私所儲,掃盡無餘。今則背節,決無辦出之路。以此一事,上自朝廷,下至該官,遑遑悶迫,罔知所措。姑待明年,盡力措備之意,令都監措辭開諭,期於動聽,何如?傳曰,依啓。
柳景緝,以迎接都監言啓曰,以備邊司樺皮措辭言之事,啓下都監矣。朝者使李馨長言于鄭勅曰,我國樺皮所産之地,只是三·甲二邑,而備送四十張,則竭其地之所出,可知矣。行會咸鏡道,使之加定,期於充數者,非止一再,其回報,每以樺皮剝皮已盡。今則無異刮毛龜背,沒如之何云。且本國不爲修造弓矢,已至十年。京中及他道,無一張樺皮儲蓄之處。斷無移定責出之路,誠爲悶迫。不然則豈敢惜此木皮,以負大國云。則鄭答曰,彼國之法,凡事各有所掌,俺雖知此事之如此,法不當指揮差官,必受已退之樺皮也。若乃本國樺皮所産,蕩竭無餘,勢難如數充送之意,則當言于彼中云。馨長又言,彼差官率來匠人,皆是諸王管下人。進退樺皮,皆在此等之手。雖差官亦不可任意,況諸勅尤不得低昻於其間云。故敢啓。傳曰,知道。
柳景緝,以迎接都監言啓曰,今日別茶啖依例排入之意,敢啓。傳曰,知道。
安獻徵啓曰,小臣館所問安進去下直。傳曰,知道。
又啓曰,小臣館所問安,則答以連遣近臣下問,不勝感激云矣。傳曰,知道。以上燼餘
上在昌慶宮。停常參·經筵。
姜栢年啓曰,今日問安,宰臣珍城君海齡,館所進去下直。傳曰,知道。
又啓曰,宰臣馳進館所問安,則答以每遣宰臣下問,不勝感激云矣。傳曰,知道。
姜栢年,以奉常寺官員,以都提調·提調意啓曰,伏見東籍田分奉常寺判官臣金宏牒呈,本籍田畓計除曾前覆沙處,元數不多。雖在豐年,竝作人處所捧穀草,不過百七十餘同。而進排之處,則內氷庫正草一百同,內酒房三十同,內東山二十五同,種藥田八同,本寺酒庫·醬庫·菜園三處四十同,通共二百三同也。從前進排,常患不足,勒定典僕,苟充其數矣。今年大無,前所未有,粢盛之供,太半不足,則藁草之失收,從可知矣。內酒房·內東山·種藥田及本寺進排,則某條拮据充納,而內氷庫正草一百同,則斷無辦出之路,事且急矣。畿甸分定事,從速處置云云。畿甸諸邑,一樣大無,亦甚可慮。而沿江六七邑派定厥數,則容有束束聚納之勢。不此之爲,而徒責東籍,則無異於俾出童羖。若以爲無前例,則今年大無,乃是無前大災,何例之是問?上項正草一百同,則令該曹行會于京畿監司處,使之分定速運,何如?傳曰,創開無前之事,殊涉不可也。
鄭維城啓曰,行護軍李英達,以義州餞慰使,已爲下直,而今日巡將單子,不爲懸頉,以致受點,兵曹色吏治罪,其代付標以入之意,敢啓。傳曰,知道。
姜栢年,以迎接都監言啓曰,差備譯官來言,大通官韓巨源,爲其子求孟子一帙。極是異事。而亦異於他物貨故,分付校書館持給之意,敢啓。傳曰,知道。
又以迎接都監言啓曰,今日別茶啖,依例排入之意,敢啓。傳曰,知道。
又以迎接都監言啓曰,差備譯官等,傳諸勅之言曰,犯罪邊將,何至今不爲入來?渠等必自知其非,故爲遲滯以待俺之去也。俺等始言雖至臘月,當爲此事結末而歸,其後累日苦待,而尙無聲息。明明當發行,其物貨則俺等唯知在渠處而已云。故敢啓。傳曰,言于廟堂。
又以戶曹言啓曰,丁亥條歲幣存減之數,別單開錄以入矣。所減白綿紬二百匹·紅木綿五十匹·藍木綿五十匹·白細木綿四百匹·木綿一千六百匹·正水牛角一百對·順刀十把·胡椒十斗等本色與價木,則戊子條歲幣分定時,當爲計減。而今年所減之物,亦爲移用於戊子條,何如?傳曰,允。
又以戶曹言啓曰,今番謝恩使行次時,所送攝政王及龍將·甫大平古等處致謝物種,一依都監及備邊司定奪啓下之後,別單開錄以入之意,敢啓。傳曰,知道。以上燼餘
義禁府啓曰,罪人朴惇分揀事,判下矣。放送之意,敢啓。傳曰,依啓。禁府謄錄
掌令申悅道上疏。答曰,省疏具悉。深用嘉尙,所陳之事,予當體念而採施,爾其勿辭,調理察職。內下記草
上在昌慶宮。停常參·經筵。
下直,德原府使申翊亮,慶尙都事崔振溟。
柳景緝,以修理都監言啓曰,移御之日已迫。闕內各司中香室·內藥房·內醫院·都摠府·兵曹·弘文館·藝文館·侍講院等諸衙門,儲承殿,未畢役前,無他入接之處,不得已依頃年移御昌德宮時例,以月廊諸處及他不緊衙門,推移換入乎?必須前期,分付,可免臨時窘迫之患。敢此仰稟。傳曰,依頃年例,推移換入,香室·弘文館,限儲承殿畢役間,姑勿移往,侍講院,本院移入,可也。
兪㯙,以迎接都監言啓曰,卽刻陪持人,自義州持淸書一封而來。且玉江萬戶告目,一度來付撥便,拆而見之,則乃大通官韓巨源母,次知埋葬後,報知之事也。以此意通于館內之意,敢啓。傳曰,知道。
鄭維城,以備邊司言啓曰,傳敎矣,拿來邊將等十四日,辰時已到龍仁。今當入來矣。勅使催行,而主人之禮,似當有請留之擧。伏惟上裁。傳曰,依啓。
兪㯙啓曰,命下矣,承旨請留,似涉重複,依前定奪,大臣進去請留乎?敢稟。傳曰,更待發行的奇,大臣進去。
又以迎接都監言啓曰,卽者差備譯官李馨長·朴庚生·徐尙賢·玄頊等,傳諸勅之言曰,俺等久留于此者,待得邊將等來,與漂漢一時對辨,明知所供之辭某眞某僞之判,以爲結末也。邊將等如是遲滯不來者,必是自知貪貨之罪,難於對辨也。物貨件記,一則置于此,一則俺等取去,徵其物貨于邊將等,須及義州毋忽也。俺等明當發程,此事若館伴都廳,難以自斷,則與領議政及備邊司有司堂上諸人,相議而處之。漂漢人今日內亦可先俺等發送云。臣使李馨長等,更言于諸勅曰,勅使發行,定於明日,而今日先送漂漢,不但於待客之禮全沒,勸留之意爲未安。邊將等若於今日來到,則漂漢先去之後,誰與對辨?追還已去之漂漢,亦涉不可爲辭。則諸勅合口答曰,漂漢姑留今日,邊將等今日亦不至,則物貨之數,當受館伴署押而去云,敢啓。傳曰,知道。
又以迎接都監言啓曰,鄭勅令差備譯官趙孝信來言,淸書卽刻來到,所貿紅柿,體少濃潰,改備以送事,急急施行云,敢啓。傳曰,施行。
又以迎接都監言啓曰,攝政王所送環刀見樣還送事,使李馨長從便善諭于鄭勅。則曰,見樣則使臣受來,進退與否,俺不敢與焉。環刀之圖造於日本,事勢之極難,則俺當答言于彼中云。馨長仍以己意爲計曰,此事圖於倭館,萬無可爲之路。蓋以其國於兵器出入禁令,極嚴且峻。若有一端發覺,則人命被害者必多。於彼於此,必生大事。雖有重價,決難圖得,以此意爲文,勅使發京之後,行移于伴送使,則事有次第,而更言于鄭勅,使之憑此公文,以爲入彼爲信之地云。令廟堂依此爲之之意,敢啓。傳曰,知道。
柳景緝,以迎接都監言啓曰,當刻鄭勅言,邊將·沙格等推問時,禁府判義禁·刑曹判書當爲同參云。邊將等今已拿來,則推問時必有禁府·刑曹,使之同參之擧,諸堂上預爲聚會館所之意,敢啓。傳曰,知道。以上燼餘
備邊司啓曰,以迎接都監啓辭,傳曰,施行事,傳敎矣。體小之柿,苟充入送。而致有全退不捧之弊,如此賤産之物,初不檢飭,有此千里外再送之擧,極爲不當。京畿監司推考,收捧之都會差使員,先罷後推,以懲怠慢之習。而以體大不腐柿子,卽爲改備,罔晝夜入送之意,京畿監司處,行移,何如?傳曰,允。以上備局謄錄
迎接都監啓曰,臣於初七日,始接鄭使之時言訖。鄭使招堂上譯官曰,公等咸聽今此說話云。臣與此人等,接待未熟之故,泛然聽之,亦不卽煩達於啓辭中矣。其後館中諸譯輩頗傳。鄭勅使言此事於大通官,又徧告諸勅云。而未得其詳,致過數日,虛實間所聞如此。故敢啓。傳曰,知道。
又啓曰,卽刻捲帳譯官,傳鄭勅之言曰,漂漢無遺來致館所云,敢啓。傳曰,知道。
又啓曰,鄭勅令捲帳譯官來言曰,漂漢人等,卽時捉致于中大廳,諸門皆加帖木,牢不得動云。此必慮外人之有所閱說於漂漢也。敢啓。傳曰,知道。
又啓曰,李馨長來傳鄭使之言曰,邊將一二人,今雖入來,推問之擧,當待沙格咸集,然後乃可一一辨覈,須卽行會一路,催促沙格,趁卽入來,俺等明日推問後,明明日當爲發行云,敢啓。傳曰,知道。
又啓曰,今日別茶啖,依例排入之意,敢啓。傳曰,知道。以上迎接都監謄錄
弼善郭聖龜上疏。答曰,省疏具悉。爾其勿辭往來。內下記草
上在昌慶宮。停常參·經筵。
未時,日暈。
兪㯙啓曰,凡各司官員出入本院之際,必行禮數於楹外者,乃所以尊啓板而重體面也。近來法綱漸至頹弛,雖微末小官,以驕傲簡慢爲能事,恭謹恪遜爲羞恥。誠可寒心。內資奉事韓復數字缺簿時,偃然不爲行禮,其無識,甚矣。韓復數字缺推考。傳曰,允。
柳景緝啓曰,問安宰臣完川君崔自吉,館所進去下直。傳曰,知道。
又啓曰,宰臣馳進館所問安,則答以每遣近臣下問,不勝感激云矣。傳曰,知道。
安獻徵,以備邊司言啓曰,近聞飢餓流轉之民,繮屬於道路,外方民情,佇待朝廷蠲役之擧,不啻如大旱之雲霓,而初冬將半。諸道年分摠數,至今未到,計結料理,尙不得擧行。國家莫重之事,遲延至此,誠極竭悶。年分摠數限內未及諸道監司,請推考。且須預先量度該曹所儲米布及前頭繼用之數,然後方可除出其餘,以補民役,打算揣摩之際,必得習知徭役之緩急者,使之全管,可免疎漏之弊,雖在臺閣,不必拘於常規,皆以爲持平李,佐郞李汝澤,最知民間疾苦云。句管堂上之意亦然,李·李汝澤,郞廳稱號,使之察任,何如?傳曰,依啓。
以南陽縣監望單子,傳于柳景緝曰,依前以武臣擬望。
柳景緝,以侍講院言啓曰,因修理都監啓辭,侍講院本院移入,可也事,傳敎矣。本院以春宮近密之司,遠處他闕,非但勢多難便,事體亦且未安。時入之處,雖不得仍在本宮,近處可合之所,推移移入,何如?傳曰,本院雖遠,今日事勢,不可不往矣。
又以禮曹言啓曰,肅寧殿今當移設於慶德宮,浥和堂修理一事,工曹自當依當初啓辭擧行,而事體甚重。戶·禮·工三曹堂上·郞廳各一員,進詣董役宜當,敢啓。傳曰,依啓。
口傳政事,以洪汝漢爲南陽縣監。
兪㯙,以迎接都監言啓曰,漂漢四十八名,自夕食時,率來于館門之外,初昏量,始爲引入中大廳,門戶帖木,仍爲牢鎖之後,令司譯院領來之砲手,分番入直。且使禁府都事李尙達,留宿宴廳,達夜看檢,如有不得不出入之事,則都事稟問于大通官,然後始許開閉,而鑰匙則大通官,自爲持去云,敢啓。傳曰,知道。
又以迎接都監言啓曰,卽刻捲帳譯官李彬,來傳鄭勅之言曰,三公·六卿·兩司長官·承旨·禁府刑曹諸堂上,及時聚會于館所,然後入告云,敢啓。傳曰,知道。
柳景緝,以迎接都監言啓曰,諸勅出坐西宴廳,三公·六卿·禁府·刑曹堂上·都承旨·兩司長官俱入。邊將·沙格等捉入。今方推問之意,敢啓。傳曰,知道。
又以備邊司言啓曰,勅還臨迫。而伴送使鄭太和臀腫久苦,不能跨馬。又有手指疔朣,遠路驅馳,又有狼狽之患。而伴送之任,非人人所可爲,更無推移改差之路,許令駕馬隨行,以便公私,何如?傳曰,依啓。後勿爲例。
又以戶曹言啓曰,諸勅頭目三十人,日給活鷄,各減三十六首。其代休靴子所造鹿皮各一令·靑黍皮各一令·昌各五部·內拱靑布各六尺,其他應入諸具,曾已入給矣。鄭勅今又出送譯官徐尙賢·朴庚生·玄頊等傳言,一二三頭目等三十人,留館十六日,應給生鷄通計,則二千一百六十首,而休靴子每一部,諸具價三十首及渠等所食一百五十首計減之外,其餘亦有九百六十六首。一二頭目十五人處,靑黍皮各十令,三等頭目十五人處,各六令,卽卽換給云。卽使三譯等還報曰,我國馬畜,本非所産,人家亦甚貧寒,常時使用,猶患不足。本無宰殺之事,得其自斃馬皮,然後造作黍皮。勅行所用,其數已多。此外決難加得云。則鄭勅曰,此處事勢,俺亦非不詳知,而頭目輩,皆是諸王親信家丁。今若不副其請,俺亦因此有難保之事。須諒此意,斯速備給云。累次往復,其請尤切,觀其事勢,似難終始牢拒。靑黍皮二百四十張,貿得入給,何如?傳曰,一開此路,則後弊難堪,可以防塞,則勿爲開例。
又以迎接都監言啓曰,邊將兩人,諸勅反覆推問後,更進萬戶與漂漢等面質訖,大臣以下仍爲罷出,而諸勅各歸其所,問答說話,則在大臣啓辭中,敢啓。傳曰,知道。
安獻徵,以義禁府言啓曰,邊將·沙格等,與漂漢人一處,勅使眼前査問而罷。罪人等當爲囚禁。而邊將則本府仍囚,沙格等依例移刑曹囚禁之意,敢啓。傳曰,知道。
柳景緝,以迎接都監言啓曰,勅使明日定爲發行,初吹平明,二吹辰時,三吹辰正,出軍令故,敢啓。傳曰,知道。
又以迎接都監言啓曰,大臣請留不聽,仍促上馬宴,敢啓。傳曰,知道。
又以迎接都監郞廳,以領議政意啓曰,臣仍在館所,使差備譯官等,請留於諸勅。則曰,俺等尙此淹留者,爲推問邊將。其事已畢,決不可少留。明日定爲發行云,敢啓。傳曰,知道。
又以戶曹言啓曰,以本曹草記,諸勅頭目,日給活鷄,代靑黍皮二百四十張貿得入給事,傳曰,一開此路,則後弊難堪,可以防塞,則勿爲開諭事,傳敎矣。此事昨日午前,始爲來傳,而再三防塞,以至今日,索之尤急,至以不從頭目輩所請。則還歸之後,俺亦有難保等語,懇求尤切,累送諸譯,有若私請者然,卽今事勢,似難終始牢拒。依前啓辭覓給,何如?傳曰,依啓。
又以戶曹言啓曰,都給禮單雜物,再三點退,相持累日,今始畢給,而其中鄕長劍十六柄·鄕短劍八柄,依丁丑之例,皆以倭刀換給云。故使諸勅差備堂上譯官等,反覆相爭,終不許之。則鄭勅直招應辦色吏送言曰,自今以後,禮單環刀,皆用倭刀之意,具由入啓,永作謄錄云。仍爲入納甚急,此間事勢,似難防塞。倭刀中擇其常品,換給,何如?傳曰,依啓。
又以迎接都監郞廳,以領府事意啓曰,臣景奭等,卽詣館所,請行上馬宴。則答稱日暮,且多治行之事,宴席若入于各房,則無異於出受云。御帖呈納,宴床使之排入之意,敢啓。傳曰,知道。
又以迎接都監郞廳,以領·右相意啓曰,臣等及禁府堂上·六曹堂上·承旨·兩司長官,來詣館所。而勅使待漂漢午飯之後,出坐西廳。令臣等入參,仍招邊將·沙格等入庭,而使邊將上階,問其當初曲折。邊將對曰,職在邊戍。若有荒唐船隻,則必爲捕捉。乃是國法也。漢人之船,來到浦口,追之則擧帆急向馬島大洋。極力追趕,兩船相近。各以兵器相戰。我等以大箭及瓦罐迫之。船中火發,渠輩分散投水之際,以挾船拯出捉來云。則勅使曰,然則漢人四十八人,何以得生?孔雀亦何能得生?皮箱等物,亦何以不燒也?千言萬言,皆是飾辭。漢人物貨,置於何處,汝等實是大賊。邊將等曰,若貪其物貨,則此四十八人,何不盡殺,以爲滅口之地?而執此生口者,可知其無他矣。大明時,則捉納荒唐之船,則賞賜本國,又爲褒賞邊將矣。今者捉納,反爲被誣於俘漢,不亦冤乎?勅使曰,汝何以大明爲言乎?邊將曰,如此則倭寇雖至,邊將萬無戰捕之理。勅使招出漢人,與邊將使之對辯。漢人出一囊開示曰,此白色之物,非爾等得於我船中,而問於我者乎?吾等因置懷中,以爲證驗之地矣。鄭勅曰,船中之物,汝輩盡爲偸取,明矣。俺等持此漢人物貨件記而去,此後則汝輩推問,非俺等所知,入北京後,此財物推與不推,在於皇帝處分云。鄭勅又言曰,此漢人,初非欲送於北京,其中一名,捉往于東萊,欲爲隱諱。而適俺等出來,故有此入送北京之擧,而一名亦不得隱置云。臣等以漢人一名,漂海而至左水營地,有水使狀啓,非有隱諱之事。若問於漢人,則可知云。則鄭勅卽招東萊被捉漢人,更辯其被捉曲折,然後乃曰,東萊被捉一漢人事,朝廷已爲分釋,今不須更爲提起云。令臣等,仍爲罷出,臣等退出之意,敢啓。傳曰,知道。
以領·右相勅使四五字缺邊將等對辯啓辭,傳于柳景緝曰,漢人所持五六字缺問于都監以啓。
又以迎接都監言啓曰,卽刻捲帳譯官,來傳鄭使之言曰,邊將等推問啓辭之後,何以處置乎?俺坐而不寐,以待判下云,敢啓。傳曰,邊將等,令禁府鞫問定罪事,判下云云,可也。
又以迎接都監言啓曰,高陽所囚妖妄僧人處置事,使李馨長言于鄭勅,則曰,此正本國處置之事,非俺所知云,故敢啓。傳曰,言于該曹。
安獻徵,以義禁府言啓曰,今日勅使前査問沙格等,係是常漢,依例移囚刑曹事入啓矣。卽刻羅將洪愛生,押來海夫金日孫,亦依他沙格例,移送刑曹宜當,敢啓。傳曰,放送。以上燼餘
備邊司啓曰,今番密贈,鄭勅辭不受去云,自前密贈,皆無不受之,時而今獨如此,未知其由,一番言給,便卽停止,則似無誠懇之意,或於都監,或於中使往來,更爲措辭,以示必給之意,恐或便當,敢此仰稟。傳曰,令都監更爲措辭贈給。
迎接都監啓曰,卽刻譯官李馨長·朴庚生·徐尙賢·玄頊等,以鄭使之言,言于臣等曰,彼中以密問,分付,故日者只聞於館伴及兩都廳,已聞往在絶島云。將以此事,明年二月間,又有勅來相問之事。大臣·館伴諸人等,勿爲不聽爲言,臣等答曰,我國之事,勅使每每極力周旋,獨於此事,豈無方便之地乎?又使四譯傳言曰,此事非俺力所可周旋。今番追後出來,專爲此事,故到山海關,預爲言於大君者,欲令朝廷,善爲對之。事已至此,俺亦無可奈何云,敢啓。傳曰,知道。
又啓曰,因備局啓辭,令都監,更爲措辭贈給事,傳敎矣。使李馨長,開諭鄭使曰,主上密贈,已成規例,勅使出來,非一再,曾無所辭,今何邁邁若是,自上頗有未安云。則答曰,俺於此行,不受此物者,以俺往來者多,故此等物,已厭足矣。何處受用此物?俺非有他意,終無領受之意,敢啓。傳曰,知道。以上迎接都監謄錄
上在昌慶宮。停常參·經筵。
午時,日暈。
王世子出慕華館,遣文學吳挺緯,大殿問安。傳曰,知道。
柳景緝啓曰,小臣館所問安進去下直。傳曰,知道。
又啓曰,小臣館所進去問安,則答以每遣近臣·中使下問,不勝感激,不知所達云矣。傳曰,知道。
姜栢年,以迎接都監言啓曰,朴庚生·李信儉,又傳鄭使之言曰,邊將等物貨物目,俺旣已持去矣。到彼之後,皇帝若問邊將處置,本國何以爲之云,則俺等不可無答辭,以此欲知主上批答而去云,敢啓。傳曰,知道。
鄭維城,以都摠府言啓曰,副摠管邊士紀,以工曹堂上慶德宮肅寧殿移設三四字缺進去晝仕,請出標信。傳曰,知道。
又以都摠府言啓曰,都摠管錦林君愷胤,以會同分軍事,除標信內兵曹進去之意,敢啓。傳曰,知道。
柳景緝,以漢城府言啓曰,修理都監坊軍調用之擧,一刻爲急。而該官慢不擧行之故,本府色郞廳兼參軍閔汝□,曾已罷職。判官李敏華,元非色郞,而都監以其勤幹,代定色郞,長在闕內,督發坊軍,排日點入矣。而東部數字缺一契七十餘戶,以其曾有洞內殺人之事,因此便生謀避之計,本部參奉洪瑞翰,居在本洞,判官李敏華,發牌立庭,促納成冊,則瑞翰多發悖慢之言,終不進呈。坊軍之役,勢將闕點,或役或否,勞逸不均,莫重役事,停止可慮。況本府之與部官,體統甚嚴,而瑞翰以參奉一微官,闕內稠人之中,廷辱府官,略無顧忌。所居洞內之人,多至七十餘戶,掩匿不出,其不念大役,不顧體面,循私滅公之狀,誠極可駭。又況本洞殺人之獄,今已檢屍結末,斷無切隣推捉之弊。若有切隣之推,則瑞翰家奴,亦安得晏然而已乎?其心所在,誠極可惡。請東部參奉洪瑞翰,從重推考。其所居□敎洞七十餘戶,成冊捧上,督令赴役,何如?傳曰,依啓。洪瑞翰拿推。
大司諫蔡裕後,司諫李時萬,獻納洪處亮,正言崔後胤·鄭錀啓曰,守令別備之擧,害及於民,利歸於己,爭相慕效,誠可痛惡。況判官別備,尤無所據,若非剝割,奚所拮据,且雖資窮,而缺未準,則不爲加資,已有法府陳啓。請還收全州判官李復吉加資之命,大學多四五字缺儒之任,不可以闒茸輩苟充,而直講鄭之益數字缺形體數字缺出入泮宮,爲指點笑弄之資,直講鄭之益請□□□□僉知成是覺,乃前日戶曹執吏吳大屹也。舞奸用事,積有年所,其時憲府之四五字缺脫身逃走,投屬於西路營門,變其姓名,五六字缺攀附赴京之行,又蒙實職除授之命。此輩所爲,雖不足掛諸齒牙,其爲情狀,殊極痛駭。請成是覺,令攸司査問,其加資及新授僉知,竝命削去。答曰,依啓。李復吉等,功勞俱重,今之施賞,未爲不可矣。
柳景緝啓曰,新除授光陽縣監洪汝漢出站之事,一刻爲急,卽速開坐署經之意,兩司城上所命招言之,何如?傳曰,除署經發送。
姜栢年,以迎接都監言啓曰,白色之物何物乎?問于都監以啓事,傳敎矣。差備譯官朴庚生言,推問邊將時,得見漢人所持囊子中物,則若海中浮漚乾者然。大都作屑之物,而其中有塊,或如棋子者,或如斫斷草莖者,漢人云。此物産於東鋪寨地方,和水飮之,則能消痰。漢人亦不能詳知某物云。此所謂白色之物也。囊中所貯,僅二升許云,敢啓。傳曰,知道。
又以迎接都監言啓曰,差備譯官朴庚生·玄頊·趙孝信·李信儉等,來傳諸勅之言曰,前後批答,俺等皆知之矣。但欠結末,此後邊將等,或刑訊或推問決罪,非俺等所可知也。俺等唯欲速知其物貨有無間,決斷一語,以爲歸報皇帝之地而已。須送都廳一員于闕下,承分明指揮,而後俺等發行云,敢啓。傳曰,答以渠輩,時未承服,當爲刑訊窮覈云云,可也。
又以迎接都監言啓曰,漂漢物貨,邊將時未承服,當爲刑訊窮覈事,傳敎矣。使差備譯官徐尙賢·李信儉等,言于諸勅會坐處,則曰,訊問之事,不知今日爲之耶?從後得實聞知中路耶云。臣使差備譯官等,回諭于諸勅曰,訊問窮覈,非頃刻間容易之事,當從容推問,報知後日爲辭之意,敢啓。傳曰,知道。
又以迎接都監言啓曰,卽刻勅使館所離發之意,敢啓。傳曰,知道。
又以迎接都監言啓曰,差備譯官徐尙賢·玄頊·李信儉等,諭以臣言之後,又爲來報鄭勅之言曰,俺等非以此物貨,爲北京所貴之物,而必欲得之,以奉皇帝,以爲俺等顔色之地。只以朝鮮,捉得漢船時,以火攻戰云,而人物無一焦爛者,至於孔雀微物,亦皆得全,唯獨以謂物貨盡燒,甚不近理。毋論今日·明日,一一推問,期於得其實狀,俺等所到處,遣近侍報知爲當。蓋將主上之命,不可付諸下位人,故以近侍爲言云。所言如此,敢啓。傳曰,言于廟堂。
又以迎接都監郞廳,以右議政意啓曰,今日迎恩門外百官祗送之際,勅使到百官班次下馬,自前勅使下馬,則百官再拜而送,已行之例也。臣以雄,以班首先跪,將行禮之際,通禮院下人,高聲傳言,勅使勿令拜送云。故左右仍以立送之後,勅使發馬前去。仍卽使大通官傳言曰,今番勅使之行,右相欲拜而止,是誰使然?臣答以將拜之際,通禮院下人,誤爲傳呼,以致失禮,極爲惶恐云。則大通官執捉通禮院下人,進去勅使前,卽爲放還,使之治罪云。不難之事,致有如此,詰問下人,極爲駭愕。當該下人,令攸司囚禁重治,何如?傳曰,允。
又以迎接都監言啓曰,諸勅令差備譯官朴庚生·徐尙賢·玄頊等,來言于臣等祗送處曰,俺等爲大君下馬時,大臣以下,欲爲致謝減幣之禮,禮貌官及下吏誤傳,使不得成禮,都監須治禮貌官等云,敢啓。傳曰,當該官推考。
又以迎接都監言啓曰,勅使到慕華館,王世子行酒禮之後,勅使言宗宰則勿爲行盃云。王世子於座上,行四爵而罷,敢啓。傳曰,知道。
又啓曰,勅使已爲發去,事變注書今日爲始,不爲入省記之意,敢啓。傳曰,知道。
柳景緝啓曰,都監郞廳,郊外勅使前問安,則答以遠遣下問,不勝感激,不知所達云矣。傳曰,知道。
夜一更二更五更,月暈。以上燼餘
上在昌慶宮。停常參·經筵。
下直,樂安郡守金垓,長水察訪沈廷弘。
姜栢年,以備邊司言啓曰,以迎接都監啓辭,傳曰,言于廟堂事,傳敎矣。諸勅意在物貨,如是逼迫,必不依違而止,邊將·沙格等,令攸司嚴鞫得情,勅使所到處,馳遣回報宜當,敢啓。傳曰,依啓。
傳于姜栢年曰,肅寧殿移安吉日,來月初生,改擇退定。且殿內唐家改造多弊,本殿唐家移用。
姜栢年,以兵曹言啓曰,昌德宮今將移御,本曹以下及諸衛士等入接之處,磨鍊以入之意,敢啓。
以兵曹昌德宮移御時,入直衛士等入接處磨鍊單子,傳于姜栢年曰,弘化門內入直軍兵,仍存勿移。
傳于姜栢年曰,昌德宮移御日,退定於來月十二日。
柳景緝,以軍器寺言啓曰,本寺直長咸卿祥,以柴場摘奸事定送矣,因司饔院啓辭,謀避假郞廳之任,請罷後,咸卿祥,聞罷職之奇,未及摘奸,還爲入來,而又因本寺啓辭,得蒙勿罷之敎,從仕假郞廳之任。今則勅行已過,直長咸卿祥,依前發送摘奸之意,敢啓。傳曰,知道。
柳景緝,以兵曹言啓曰,以入直衛士等入接處磨鍊單子,傳曰,弘化門內入直軍兵,仍存勿移事,傳敎矣,元事目付標以入之意,敢啓。傳曰,知道。
掌令元振溟啓曰,臣家屬,在於江原道原州地,去月旬間,聞子息得病,症勢危重,私情切急,下去救療矣,夢寐之外,召命遠臨,驚惶感激,無所容措。臣素患腰脚之痛,瘀血之症,遇寒增劇,不得不針藥調治,待歇上來,以致遲延日子,尤不勝惶恐之至,初旣任意下鄕,今又稽謝恩命,雖延疾病之故,難免逋慢之罪,請命遞斥臣職。答曰,勿辭。
大司諫蔡裕後,司諫李時萬,獻納洪處亮,正言崔後胤·鄭錀啓曰,請還收全州判官李復吉加資之命。僉知成是覺,乃前日戶曹執吏吳大屹也,得罪四五字缺名,至於納銀,得授堂上之資,仍屬赴京之行,又蒙實職除授之命,納銀與納粟,少無所異。且變姓名之人,因此而濫躋正班正職,殊極可駭,請成是覺新授僉知,亟命削去。頃日王世子南別宮往接之時,兵曹郞官,不爲前期來待於陪衛之列,至於王世子出門之後,始爲來參,其怠慢之習,殊極可駭,郞官罷職。答曰,依啓。李復吉等事已諭。
申時酉時,日暈。以上燼餘
上在昌慶宮。停常參·經筵。
柳景緝,以吏曹言啓曰,臺諫有闕,政事,何以爲之?取稟。
掌令申悅道啓曰,掌令元振溟引嫌而退,稽謝恩命,雖緣疾病,而身有職名,任意下鄕,未免失法,似難仍在其職。請掌令元振溟遞差。答曰,依啓。
大司諫蔡裕後,司諫李時萬,獻納洪處亮,正言崔後胤·鄭錀啓曰,請還收全州判官李復吉加資之命。請成是覺新授僉知,亟命削去。答曰,不允。成是覺啓辭如此,使之加設職除授。
柳景緝,以迎接都監言啓曰,今番館內諸色下輩,憑籍作弊,罔有紀極,隨其摘發,所當入啓囚治,而客使留館之時,非特潛囑圖免,反爲貽患於郞廳,其爲情狀,尤極痛惡。分付諸色郞廳,使之書錄犯罪人姓名矣,卽接米麪色及盤膳色郞廳所報,則皮匠金立·朱善一·趙克吉·鄭繼丑·方甲生·金無毒·李末叱龍·李承民·金白老·李甲信等,則托以夜役,例入外蠟燭,多數責納,又爲索酒,而酒味不及於勅使之用,則至於告訴還退。且或不滿其意,則誣訴各房,每致生事。房守李末叱致稱名人,則與龍伊同謀,潛盜大通官日次大鮮六尾,相換體小色變小鮮,以爲防納之計,見捉於色郞,囚禁龍伊,則李末叱致,設入於大通官房內,仍爲圖囑救解,龍伊各人等,若不痛治,則日後之弊,有難勝言。令攸司竝爲囚禁,從重刑推,何如?傳曰,允。
鄭維城啓曰,成是覺加設職除授事,命下矣,臺諫方以削去論啓,故加設職承傳,不得捧之之意,敢啓。傳曰,知道。
司諫李時萬疏曰,伏以臣之父母墳,在於廣州府,距缺十里之地。臣以謝恩使書狀官,將有萬里之行,數字缺當還,區區人子之情,欲伸省掃之私,而第臣所忝本職,非如閑漫之比,不可一日曠廢。伏乞聖慈,諒察微悃,遞改臣本職及兼帶春坊之任,以便公私,不勝幸甚。答曰,省疏具悉。爾其勿辭往來。
持平河溍疏曰,伏以臣於七月初一日,伏蒙聖旨,以臣拜司憲府持平,召命臨門,催臣上來,臣於是時,痼疾沈劇,未能扶曳登途,席藁私室,日俟嚴譴,殿下不以爲罪,曾未數月新命,臣誠惶感,罔知攸措。行不竢駕,臣子分義,職叨淸班,揣分爲榮,臣何敢晏然退在,自速逋慢之罪哉?惟是一病支離,決難趨赴,玆以不憚煩瀆,仰塵私懇于聰聽之下。臣稟氣虛弱,素多疾病,呻吟度日,藥餌爲命,丁丑春,遭父喪,添得足寒眼昏,腰腹疼痛之證,雖黽勉從仕,隨行百僚之後,精神都喪,所存者只軀殼而已。乙丑又遭母喪,是年冬,兩耳牢塞,全不聞聲,一家人有直事,輒以文字大書以示,去年秋,不意中濕,脚膝痿痺,廬殯數步之內,不能運步,奠祭者八箇月矣。服闋之後,一向深重,頹仆不省,如一土偶,今八月初,舁到宜寧地醫家,針治藥救,已過五十餘日,了無分效,有增無減。臣自惟疏遠賤蹤,屢蒙隆恩,福過災生,俾有斯疾,臣之一死,固不足惜,而惟恐一朝溘然,報效無日,此臣所以長吁北望,涕淚自零者也。今臣病勢如比,違命則罪當數字缺違素心,上負聖敎,臣之情事,實爲狼狽,數字缺徊徨,神精靡定,伏惟聖慈天地父母,俯察危懇,亟賜鐫免,不勝幸甚。仍竊伏念殿下之所以置臣於言地者,非獨榮其身,蓋欲聽其言也,臣何忍默默,不吐胸中之所欲言,以孤我殿下虛受之盛意乎?臣伏見古聖王之治,疇咨好問,堯·舜之所以爲堯·舜也,拜昌弗咈,禹·湯之所以爲禹·湯也。古語云,諸侯有諍臣五人,不失其國,人君之有賴於諫諍,諍臣之有補於國家,夫豈淺淺哉?殿下卽位之初,廓開言路,廣求忠直,嘉言罔伏,群策畢擧,都兪至治,庶幾可企,數年以來,漸不如前,筵席之對,未聞攸服之音,耳目所言,或少而康之色,臣實悶鬱焉。人主之尊,天也,人主之威,神也,雖和顔而受之,溫語而接之,尙且不肯犯天而觸神。況拒之以訑訑,脅之以威怒,誰敢强爲無益之語,自陷罔測之禍哉?古今人臣之事其君也,當其筮仕之初,孰不欲各盡其責,有懷必達哉?或伺候人主之顔色,或較計一身之利害,於是乎,方者漸至於圓,剛者漸至於柔,廷爭面折,少謇謇諤諤之風,逐議隨波,有泛泛容容之習,其間如有一二臣,秉心剛直,不回所見,如松桂不搖於風霜,砥柱特立於中流,則設或其言逆耳,其志則可尙,玆豈非國家之福也?噫,僨事覆邦,皆由於從諛諂媚之輩,而人君必親之信之,匡君憂國,每出於忠直剛方之士,而人君必疎之斥之,臣實未知其所以也。臣於病伏中,有人言,汝不聞朝家事乎?李敬輿等三臣,言事得罪,受玦南荒,李應蓍一上封章,遠謫北關,不料淸明之世,有此一欠事也。臣竊觀主上聖明,四臣俱是名流,況雷霆無竟日之四五字缺隅之久滯乎?卽今星霜再換,天日不照,三四字缺霜之草,未蒙雷雨之霈,此非臣所望於殿下者也。臣不敢知殿下,以此四臣,爲有難赦之罪,而數字缺爲有言事之失而然歟?謂之有難赦之罪,則三四字缺曖昧,謂之有言事之失,則無可數字缺殿下何不詳審於此,而自貽盛德之累乎?諺曰,知臣莫如君,知子莫如父,殿下聰明睿哲,卓冠千古,駕馭群下,器使賢能,豈不識某也忠,某也回乎?大凡論人之道,必觀其平生出處行事如何,如其人,本無可觀,不可以一事之似忠,而贖其過,如其人,素有名節,不可一言之逕廷,而罪其身。前者伏聞聖敎,李敬輿則許之以淸介,洪茂績則目之以忠讜,殿下之於二臣素矣,是何知之於前,而不恕之於後也。沈身居言責,思盡其職,日後朝端,風采可觀。此而爲罪,他復何論,人情不問賢愚,莫不求福而畏禍,趨利而避害,苟非置死生於度外,盡忠誠於君父,鮮有暴露丹悃,自犯鈇鉞之誅。李應蓍悶國事之日頹,念君德之或虧,處決家事,抗顔陳疏,一封數條,皆切中殿下之病,臣固知殿下,內嘉其忠,而外試以怒,姑爲此貶竄之擧也。鐵嶺·磨雲,黑風撼天,逐臣到此,百無一還,且其妻子飢餓,無所聊賴,東西稱貸,見者垂淚,殿下倘聞及此,寧不矜憐?宋臣蘇軾有言曰,百人之聚,未有不公,而說今內自都城市井,外至八方窮村僻巷,皆曰無罪,朝臣復出絶地,時事可知,殿下若以愚氓之言,置之尋常,下賤之語,諉以妖妄,臣恐後之視今,猶今之視昔也。今年水旱,實前所未有之變也,加以地怪人妖,疊見層出,而無一人以願察其影之語,牽裾二字缺回悟我殿下者,其故何也?此由風三字缺直氣沮喪摧折之極,人皆脅息有位者,皆以四臣爲戒,緘口結舌,有如越視秦瘠,殿下之勢,可謂孤矣。今天降災三四字缺爲妖也,或以爲刑罰失中云者,固有所見,臣亦以爲四臣之竄,乃我殿下前所未有之大擧措,故天以前所未有之大災異,警之也。嗚呼,李敬輿·洪茂績,年迫桑楡,氣力已耗,沈·李應蓍,一生多病,長對藥爐,蠻煙毒霧,定難支保,倘靳滌瑕之綸音,遽作瘴江之枯骨,則殿下後雖悔之,嗟何及矣,伏願殿下,特恕四臣之罪,快降放釋之命,以爲臨亂仗節死義之勸焉。臣委頓沈綿,辭不達意,固知不能感回天聽,而區區攄列,敢此仰陳者,此非爲四臣,爲殿下也,爲朝廷也。臣無任瞻天望日,激切屛營之至。謹昧死以聞。答曰,依願改差。
以備忘記,傳于柳景緝曰,史官二名待命,騎馬六匹立之。以上燼餘
上在昌慶宮。停常參·經筵。
藥房都提調金自點,右承旨安獻徵啓曰,冬日漸寒,伏未審此時,玉候調攝,比前,何如?臣等不勝區區伏慮之至,敢來問安。答曰,與前一樣。
鄭維城,以都摠府言啓曰,副摠管邊士紀以武臣講書事,三四字缺賓廳進去之意,敢啓。傳曰,知道。
傳于柳景緝曰,柒祥堂扁額以大,令池得鵬,數張差小,改書以入。
鄭維城,以□□□啓曰,今日賓廳武臣講書時,武臣兼宣傳官金大□,將鑑博議不通,請推考。傳曰,依啓。
又以備邊司言啓曰,救民之事,一刻爲急,仲冬將迫,貢賦料理之擧,不容少緩,而次知郞廳李汝澤,以兵曹佐郞見罷,時無職名,李汝澤,依例付軍職,冠帶常仕,仍察本任,何如?傳曰,依啓。
大司諫蔡裕後,司諫李時萬,獻納洪處亮,正言崔後胤·鄭錀啓曰,請還收全州判官李復吉加資之命。答曰,以監司狀啓觀之,則似無害及民間之事也。
姜栢年,以備邊司言啓曰,本司郞廳都摠都事朴而㫥,奔走勤仕,已滿十五朔,依例陞敍,或守令除授,捧承傳施行,何如?傳曰,依啓。
又以禮曹言啓曰,今月二十一日,昌德宮禳謝經役行事,啓下矣,移御以十一月十二日退定,故讀經吉日,更令日官推擇,則來十一月初七爲吉云。原公事中付標以入之意,敢啓。傳曰,知道。
姜栢年啓曰,去夜內摘奸時,有頉處察啓,而其中義盈庫·司䆃寺·司宰監守直軍士各一名,則勅使時因兵曹啓辭,出用於迎接都監,而未及還送于本處云。取考啓下文書,則果爲的實,推考承傳,不得捧之之意,敢啓。傳曰,知道。
李元鎭,以戶曹言啓曰,因備局啓辭,密贈追送事,已爲定奪,啓下矣,餘數二千兩,別定算員書吏領送之意,敢啓。傳曰,知道。
傳于姜栢年曰,景星翼等刑推,一日之內,再次加刑不可,承旨知悉。
姜栢年啓曰,傳曰,景星翼等刑推,一日之內,再次加刑不可,承旨知悉事,命下矣,發遣近臣,一刻爲急,令廟堂急急更爲,稟處,何如?傳曰,允。
又以備邊司言啓曰,傳敎矣,凡罪名非逆獄,一日之內,再刑不可矣。令禁府明日早朝坐起,加刑之後,似當以嚴刑三次,忍杖不服,必須承服,然後當推問物貨去處,故更加嚴刑之意,遣近臣措辭言之,何如?傳曰,依啓。
又啓曰,卽者都摠府郞廳來言,闕內各處入直軍士,夜巡檢之意,敢啓。傳曰,知道。
洪淸兵使李元老上疏曰,伏以臣,素以愚陋賤疾,百無可取,幸忝勳籍,特蒙寵擢,至叨閫帥之任,聖恩罔極。涯分已盈,心常惶愧,圖報無地,一息苟存,所當竭誠供職,而顧念臣,性劣才疎,觸事齟齬,久據非分,恒懼僨事。且臣自經山城守堞,以後積傷霜露,重得冷疝之症,久而不差,發作無常,而近日以來,前症漸重,情勢病勢,俱難察任,敢將螻蟻之悃,仰籲於天地父母,伏乞聖慈,俯察微懇,特賜遞免,無任幸甚。臣不勝激切屛營之至,謹昧死以聞。答曰,省疏具悉卿懇。卿其勿辭,調理察職。
鄭維城,以備邊司言啓曰,鄭勅留館時,察其辭氣之見於外者,與前有異,其意所在,雖不可知,在我待客之道,不可不以盡其歡,而禮單雜物折價千數之外,至於密贈之物,終不受去。曾因迎接都監啓辭,不受例贈,於我殊甚未安之意,已爲言之,而鄭勅以爲前後賜物,極其豐厚,家計已足,今雖受去,不過爲空置之物,且今番行中勅使一員,大通官一人,行事異常,恐煩耳目,決不可受之云云。以其恐煩耳目之語而觀之,辭却密贈,似非本意,折價所受之外,已言密贈之數,令該曹別定算員色吏,追送於所到處,使伴送之臣,措辭密傳,則彼雖不受,在我處置,似合權宜。群議如此,敢此仰稟。傳曰,依啓。以上燼餘
上在昌慶宮。停常參·經筵。
傳于姜栢年曰,政事,明日爲之。
以扈衛廳移接草記,傳于柳景緝曰,仁政門外東月廊,何不入接乎?
鄭維城,以都摠府言啓曰,入直軍士中日試才,頃因勅使回還間,啓請姑停矣,今則旣已回還,依前例今日爲始,入直軍士中日習射,請出標信。傳曰,知道。
又以都摠府言啓曰,去夜發遣郞廳,闕內各處摘奸,則內禁衛金英新·權極中·金忠望等,無緣闕直,極爲駭愕,令攸司囚禁治罪。正兵崔好男·朴仁龍·朴海文等,軍裝有頉,依前例自本府,分輕重治罪,何如?傳曰,允。
掌令申悅道啓曰,臣於昨日路上,適遇一大官之行,臣之傳導下人傳呼曰,刑曹參議來矣,臣不回避,前進相揖而過,過後問之,乃刑曹參判林墰也。隔等避馬,載在令甲,臣未免犯法,勢難仍冒,請命遞斥臣職。答曰,勿辭。
大司諫蔡裕後,獻納洪處亮,正言崔後胤·鄭錀啓曰,請還收全州判官李復吉加資之命。答曰,其所備之穀,可以救活累千飢民,特陞堂上,似無不可也。
持平李啓曰,掌令申悅道,引嫌而退,前導誤傳,不爲回避,勢所固然,不可以此輕遞言官。掌令申悅道,請命出仕。答曰,依啓。
姜栢年,以禮曹言啓曰,卽接司僕寺牒呈內,肅寧殿移安于慶德宮時,當用神輦,而丙子之亂,仁烈王后輿輦則盡爲破毁,只有長杠,昭顯世子輿輦,有所完全,此外他無輿輦云。昭顯世子輿輦,雖有完全,不可用之於尊處,日期且迫,勢不得已,仁烈王后時輿輦,令尙衣院急急仍修補,何如?傳曰,昭顯世子輿輦,用之無妨。
姜栢年,以吏曹言啓曰,咸鏡監司有闕,依前例令備邊司議薦,何如?傳曰,依啓。
柳景緝,以扈衛廳言啓曰,以南月廊前扈衛廳修補入接事,本廳草記,傳曰,仁政門內東月廊,何不入接乎事,傳敎矣,仁政門內東月廊,則似爲狹窄,許多扈衛入番軍官,不能容接,故以扈衛廳修補入接之意爲啓矣。今者內藥房,將爲移接於前扈衛廳云,數字缺儲承殿畢役間,依傳敎仁政門外東月廊,姑爲入接之意,敢啓。傳曰,知道。
柳景緝,以戶曹言啓曰,大內修理時,本曹堂上·郞廳,竝爲看役,自有舊規,而始役之初,判書臣斗杓,方在迎接都監,參判臣金光煜,摠府入直,故參議臣之源,專爲句管,紙席·油芚等物,一邊點捧,一邊監蕫矣。厥後因禮曹啓辭,本曹堂上·郞廳各一員,亦當進參於肅寧殿移設處,故參判臣金光煜,往蕫其役,而自昨日呈辭,臣斗杓·臣之源中,所當代往,而臣之源,許多修理雜物,自初專掌,似難捨去他處,臣斗杓,都監諸役及塗褙等事,當此凍寒之節,一日爲急,其勢亦難兼察他所之役,浥和堂修理,不得已只令正郞金會宗監役之意,敢啓。傳曰,依啓。
姜栢年啓曰,自前問安官之行,例缺御帖,今此副校理鄭攸,則只傳報邊將事而已,與問安官有異,御帖似不當齎去,敢稟。傳曰,依啓。
安獻徵啓曰,掌令申悅道,再啓煩瀆,退待物論矣。傳曰,知道。
以肅寧殿奉移時,諸事磨鍊單子,傳于柳景緝曰,世子陪往行祭,似當矣。以上燼餘
上在昌慶宮。停常參·經筵。
有政。吏批,判書趙絅呈辭,參判韓興一餞慰使出去,參議李行遇進,右副承旨姜栢年進。
兵批,判書李行遠進,參判李時昉修理都監進,參議丁彦璜病,參知柳碩進,左副承旨鄭維城進。
吏批啓曰,判書趙絅呈辭受由,參判韓興一以餞慰使出去,小臣獨政未安,何以爲之?敢稟。傳曰,只出監司及臺諫。
兵批啓曰,慶尙左水使今當差出,而可合之人乏少,本道邊將及他道守令,竝擬,何如?傳曰,依啓。
吏批啓曰,全州判官李復吉加資事,命下矣。頃因臺諫所啓,雖有加資之命,而未准職之人,不得陞堂上,已捧承傳,李復吉不得加資下批之意,敢啓。傳曰,特陞堂上。
兵批啓曰,世子翊衛司洗馬申昪病滿三十日,改差,何如?傳曰,允。
以備邊司沈景龜上疏回啓粘目,傳于鄭維城曰,減其升數,又減一匹,而可以成形乎?
以金光煜爲承旨,曺文秀爲江原監司,卞時益爲掌令,南重晦爲持平,李厚源爲咸鏡監司,洪命一今加通政,朴筵今加嘉義,金振今加通政,李馨長今加崇祿,李復吉今加通政,尹復之爲海恩君,辛曘爲慶尙左水使,以柳之業爲忠翊衛將,李時贇爲慶德宮假衛將,朴恒壽爲仁慶宮假衛將,朴敬元爲內禁衛將,李長英爲中樞經歷,黃道昌爲都摠都事,申景琥爲都摠管,具鏊爲副摠管,元䎘爲宣傳官,朴景侃爲守門將,閔泰亨·李圾爲五衛將,李俊儉爲潼關僉使,李興基爲加背梁萬戶,朴世橋爲洗馬,李時立爲栗浦權管,李復興爲廣坪權管,白弘性爲武兼宣傳官,李仁立爲武兼宣傳官,兪㯙·元振溟爲副護軍,河溍·金鉽爲副司直,金國男爲加德僉使,洪命一·李復吉爲副護軍,方智遠爲昌洲僉使,李安貧爲仁慶宮假衛將。
姜栢年,以禮曹言啓曰,以肅寧殿奉安時諸事磨鍊單子,傳曰,世子陪往行祭,似當矣事,傳敎矣。聖敎極爲允當,依上敎擧行之意,敢啓。傳曰,知道。
柳景緝,以修理都監言啓曰,殿額書寫官沈絿·池得鵬等,皆以儒生居在外方,承召上來,而書寫已畢,今將下數字缺來時例給馬事,草料成給,何如?傳曰,允。
右議政南以雄疏曰,伏以臣能薄才譾,且昧學識,遭遇聖明,榮寵踰分,天官鼎軸,猶階而升,徒懷糜粉,報蔑涓埃,式至今歲,災沴洊降,而身爲大臣,不能進一言,以救生民之命,南北交喝,不能畫一策,以寬主上之憂,臣雖巧辭,何敢逃罪?況謝使之行,臣實當次,雖生往死歸,義不敢憚,而老病不能,反見彼斥,得免行役,縱曰可幸,於臣身不足銜命,寧不有愧於臣心。此無非臣老不知止,久玷具瞻,先之以喪失廉恥,重之以虧損國體,豈非蜀之武,唐且之罪人哉?目今輔相之難,比於當泰無事之時,不啻百倍,雖使膂力方强才智有餘者當之,亦難必扶顚持危。況如臣蓬數字缺精神筋力,盡爲老病之奪者,其可一日冒居相府數字缺左右扶掖,有若行尸之狀,同朝之所悶憐,於大於小,無不茫然之事,四五字缺笑,加以自經大腫之後,元氣大憊,客邪乘之,三四字缺不一而足,及乎近日,則舊症轉劇,潮熱上升,氣塞胸膈,精魄忽若飄散,傍人見臣如此,勸以藥物,幸以得蘇者數矣。政府非養病之坊,宋人所刺,陳力就列,不能者退,周任有言日月在上,臣之無能,必燭之矣,天地父母,臣之疾病,必垂憐矣。伏願聖明,特賜遞免,少緩螻蟻之命,更卜賢相,以濟艱危之運,國事幸甚,生民幸甚。答曰,省疏具悉卿懇。所陳之事,於卿小無所損,勿以爲愧,安心論道。以上燼餘
兵曹啓目,粘連啓下關是白有亦,向前豐萊君瀿造墓軍,三等例六十五名,依近例本曹與宣惠廳,分半題給,何如?啓依允。兵曹謄錄
文學吳挺緯上疏。答曰,省疏具悉。爾其勿辭,調理察職。內下批草
上在昌慶宮。停常參·經筵。
自巳時至申時,日暈。夜四更,月暈,月入軒轅星。
鄭維城,以備邊司言啓曰,倭人事情,淸人曾有一一移咨之言,而今見啓下禮曹東萊狀啓,則倭館落留東館造成木手倭等,因島主之令,借騎他倭乘來之船,盡爲入歸,譯官輩探問其情,而不爲明言云。此倭等無端借船徑歸之事,適當勅使在京之日,令儐臣措辭言及,似當,敢啓。傳曰,依啓。
又以修理都監言啓曰,大內之外,各處瓦礫舊土,多有負出修淨之事,而坊民使喚者,率多兒弱,尙有未盡之處,十一月朔上番軍士,今二十五日逢點數字缺到防之役,限二日沒數移用,何如?傳曰,依啓。
又以司饔院官員,以都提調意啓曰,全南道新産進上生鰒,以鹽鰒封進,莫重進上,不察封進,極爲駭愕,令攸司囚禁治罪,何如?傳曰,允。以上燼餘
承文院官員,以都提調意啓曰,以降勅謝恩表首尾單子,傳曰,書頭誤書矣事,傳敎矣。臣等今日黑草査對時,字行規式,取考前日綣綜,則朝字言字書於四行,勅諭中文字,則例書於三行,故依此書入矣。今承下敎,更加詳察,而前例如此,惶恐敢啓。傳曰,知道。承文院謄錄
上在昌慶宮。停常參·經筵。
姜栢年,以藝文館郞廳,以領事·大提學·提學意啓曰,本館於昌德宮,無可移往之所,且無史記藏置之處,仁政門內西月廊二三間,令該司略加修補,姑爲入接之意,敢啓。傳曰,知道。
以右議政南以雄初度呈辭,傳于姜栢年曰,不允,批答。
掌令申悅道,持平李啓曰,今年水旱之災,前古所未有,當此西成之日,流散載路,民事之急,有不忍言。國家方講蠲役賑救之策,自初秋至今日,行會各道,姑緩賦役,非止一再,而沔川郡守吳達天,或稱官家所用,或稱大同出役,災實未磨勘之前,不有朝廷命令,先自收米於舊結,一結所收,至於二斗,預慮新結之縮,汲汲多取,其侵虐飢民之狀,殊極可駭,沔川郡守吳達天,命罷職。各道各邑,如沔川者何限,而風聞慮或失實,不敢枚擧請罪,請令各道監司,嚴明査出,論以重律,但監司之聞見,不如暗行御史,出入閭閻,備知民聞疾苦,彈劾貪汚守宰,而近年以來,廢閣不行,以致貪官汚吏,恣行剝割,無所忌憚,當此饑歲,民生困苦之狀,尤不可堪。請急速發遣暗行御史,勿限抽栍,一依故事,使之廉問一道,査出守令之貪婪者,依律定罪。答曰,依啓。吳達天推考。
姜栢年,以□啓曰,吳達天推考事,命下矣。臺諫方以罷職論啓,推考承傳,不得捧之之意,敢啓。傳曰,知道。以上燼餘
上在昌慶宮。停常參·經筵。
掌令申悅道,持平李啓曰,沔川郡守吳達天請命罷職。答曰,旣已出役,則勢難巧飾,姑先推考,勿爲堅執。
金光煜,以吏曹言啓曰,臺諫有闕,政事,何以爲之?敢稟。
鄭維城啓曰,行上護軍許徽,來詣闕下,請對云,敢啓。傳曰,引見。
傳于姜栢年曰,政事,明日爲之。
姜栢年啓曰,黃海兵使李景顔上番騎兵摠數啓本,霑水汚染,陪持人中路不謹之狀,極爲過甚。令該曹治罪,何如?傳曰,依啓。
又以戶曹言啓曰,今番勅行之後,本曹所儲銀貨,幾盡罄竭,前頭之用,不可不預爲料理,而銀價漸高,且無優儲之處,雖欲貿得,其勢未易,誠爲悶慮。承服逆賊從生,家舍在於禮曹後,而其家十三間,材瓦則漢城府曾爲入啓受出,其家垈則自本曹當爲處置矣,有人呈狀,納銀百餘兩,欲爲願受。此時百兩之銀,備得未易,竝其家舍許賣,然後漢城府則及其材瓦取用之時,自本曹或給價木,或給材瓦,似爲兩便,依此發賣,何如?傳曰,依啓。
以右議政不允批答,傳于姜栢年曰,昨雖日晩後啓下,而製進書入,俱極稽緩,後勿如是。
以宗廟薦新乾柿,封進官吏推考手本粘單,傳于姜栢年曰,監司亦爲推考。
夜一更,河星出河鼓星下,入天弁星上,狀如拳,尾長三四尺許,色□。五更,月入大微東垣。以上燼餘
吏曹判書趙絅上疏。答曰,省疏具悉卿懇。卿其勿辭,調理察職。仍傳曰,遣內醫看病。
刑曹判書鄭世規箚子。答曰,省箚具悉卿懇。卿其勿辭,調理察職。仍傳曰,遣內醫看病。
副司直金振上疏。答曰,省疏具悉。爾其安心,勿辭。
備邊司粘連啓目。答曰,莫重軍餉,竝爲不捧,似或未妥。前規相考處置。內下記草
上在昌慶宮。停常參·經筵。
有政。吏批,判書趙絅受由未肅拜,參判韓興一進,參議李行遇進,都承旨金光煜進。
兵批,判書李行遠病,參判李時昉修理都監進,參議丁彦璜進,參知柳碩病,左副承旨鄭維城進。
事變假注書崔孝騫病,代黃儁耉爲之。
姜栢年,以司饔院官員,以都提調意啓曰,咸鏡道新産進上生大口魚·生文魚二字缺色變,多有惡臭,極爲駭愕。慢忽封進之習,不可不懲,本道封進官吏,從重推考,陪持人,亦有不能看守之罪,令攸司囚禁治罪,何如?傳曰,允。
以崔惠吉爲大司諫,趙珩爲執義,李一相爲司諫,林墰爲禮曹參判,辛啓榮爲戶曹參判,申弘望爲全州判官,崔琇爲永春縣監,柳頲爲活人署別提,任重爲司書,睦兼善爲兵曹佐郞,朴尙哲爲兼引儀,李志定爲驪州牧使,李俊健爲寶城郡守,韓克昌爲高山察訪,韓希卨爲居山察訪,李命達爲仁川府使,鄭好信爲鐵山府使,吳挺一爲兼輔德,金蓍國爲同知義禁,申瀚爲學錄,鄭世輔爲承文博士,柳貞立爲學諭,兪㯙爲京畿監司,李一相爲兼弼善,韓崗爲龍安縣監,李時萬爲兼執義,朴泰元爲安山郡守,金蓍國爲刑曹參判,鄭百順爲刑曹佐郞,李崇彦爲直講,吳熙胤爲禮曹佐郞,金以鏡爲典籍,閔光勳爲副校理,柳慶昌爲校書校理,呂爾載爲兼同知義禁,金克譓爲監察,柳慶昌爲兼文學,金鍊爲判決事,以柳恒·睦敍欽·蔡裕後·林·李時萬·吳挺一爲副護軍,朴世重爲副司果。
傳于姜栢年曰,御史發送,出於臺論,其差送自下爲之,可也。
三字缺以修理都監言啓曰,修理之役,垂完有日,而若待移御,則許多員役料布可慮,儲承殿看役郞廳監造官外,各所各一員,使之看護,書吏·書員·使令中,受料布未盡日數者,移送儲承殿,同爲使喚,其餘減下官員,竝爲別單書入之意,敢啓。傳曰,知道。以上燼餘
右議政南以雄再度呈辭。答曰,不允,批答。內下記草
上在昌慶宮。停常參·經筵。
鄭維城,以都摠府言啓曰,今日入直軍士中日習射,請出標信。傳曰,知道。
姜栢年,以修理都監言啓曰,都廳李一相,昨日政,移拜臺諫,依近例使之仍察都廳之任,何如?傳曰,依啓。
司諫李一相,獻納洪處亮,正言鄭錀啓曰,新除授大司諫崔惠吉,以餞慰使,受命在外,請斯速上來事,下諭。答曰,餞慰後則自當上來,姑勿下諭。
鄭維城,以備邊司言啓曰,政院啓辭,傳曰,御史發遣,出於臺論,其差送自下爲之可也事,命下矣。今日民生饑困,已到十分地頭,臺臣之請遣御史,實非偶然也。自前巡按御史,則自備局啓請差出,暗行御史,則必出於睿簡,不時發送,例也,自下差送,曾所未有之規,何以爲之?惶恐敢稟,傳曰,令備局擇差以送事,傳敎矣。暗行御史不時發遣,自古特出於聖簡,非自下差送之任,今承下敎,此是無前之事,臣等不敢擬差,惶恐敢啓。傳曰,知道。
又以侍講院言啓曰,本院上番六員內,弼善郭聖龜,病親呈辭,受由下鄕,文學吳挺緯,身病上疏調理,兼弼善李一相,以修理都監都廳,除本司,兼文學柳慶昌,以妻父歸葬事,受由下鄕。只有輔德金應祖入直,已過十數日,身病甚重,勢難仍在直所,兼輔德吳挺一,明日待開門牌招肅拜,使之推移入直。弼善郭聖龜,親病極重,決難上來云,非但書筵入番事緊,前頭連有擧動,贊導一事,必弼善爲之,令該曹變通處置。兼文學柳慶昌,時在洪淸道忠原地,書筵入番事緊,斯速上來事,下諭,何如?傳曰,依啓。以上燼餘
右議政南以雄三度呈辭。答曰,不允,批答。
持平李,掌令申悅道等上疏。答曰,省疏具悉。爾等勿爲控辭,安心察職。內下記草
上在昌慶宮。停常參·經筵。
下直,古阜郡守李㫥立。
夜自三更至五更,有霧氣。
鄭維城,以備邊司言啓曰,以本司沈景龜上疏回啓,傳曰,減其升數,又減一匹,而可以成形乎事,傳敎矣。凡諸色軍價布,例多二匹備納,故如步兵納布二匹,而獨水軍納三匹均是軍也,而或三或二,苦歇不齊,此所以水軍之役,抵死謀避者也。今此兵曹,以水軍價布,只係營用,常木收捧,亦是除瘼一策,通行諸道回啓。臣等之意,以常木收捧,則今之常木麤短,不可行用,價布之升細尺長,爲今偸制巨弊,故常木許用,決難開路,而價布升尺之以大典爲准,實非裁減之比,而今其所捧一匹三十五尺,足當常木三匹之直。況今大無之歲,民役務爲蠲減,而水軍偏苦之役,仍前不減,事涉冤苦,故自今冬至明秋,價布三匹內,權減一匹,又減諸色軍納布三匹,如水軍之類有之,則其所稱冤,恐與水軍無異,故竝擧而及之矣。今承聖敎,更加商議,則今減一匹,其於循例經用,或難成形,然則依兵曹回啓,仍令常木收捧乎,敢稟。答曰,依前回啓施行,而風和時則勿減,以常木收捧,似爲便當。以上燼餘
藥房都提調金自點,副提調金光煜啓曰,冬日漸寒,伏未審此時,玉候調攝,比前,何如?臣等不勝區區伏慮之至,敢來問安。答曰,與前一樣。以上藥房日記
上在昌慶宮。停常參·經筵。
昧爽至巳時,沈霧。
備邊司啓曰,貢賦料理之事,一日爲急,而郞廳李汝澤罷散之後,歸在遠鄕,不可等待,李汝澤減下,其代以前持平曺漢英差出,付軍職冠帶常仕,何如?答曰,依啓。以上備局謄錄張澍校正。日記郞廳趙景觀書。
上在昌慶宮。停常參·經筵。
下直,謝恩使永安尉洪柱元。內下日記
右議政南以雄四度呈辭。答曰,安心調理。內下記草
上在昌慶宮。停常參·經筵。
藥房都提調金自點,提調趙絅,副提調金光煜啓曰,近來寒暄不適,伏未審玉候調攝,何如?聞有入診之命,臣等不勝驚憂悶慮之至,敢來問安。答曰,知道。
藥房仍啓曰,診候之後,臣等退與李馨益及諸御醫等,反覆商議,則皆以爲感冒之候,不至大段,而鍼法亦能和解,先爲受鍼,姑緩議藥云。臣等更爲商確,則今日·明日皆有拘忌,初四日受鍼爲吉云,敢啓。答曰,依啓。以上藥房日記
右議政五度呈辭。答曰,安心調理。內下記草
上在昌慶宮。停常參·經筵。
自昧爽至辰時,有霧氣。巳時,日暈。申時,日暈左珥。
藥房都提調金自點,提調趙絅,副提調金光煜啓曰,夜來寒甚,伏未審玉候調攝,何如?昨日診候之後,以拘忌未卽受鍼,感冒之症,時無加減之候耶?臣等不勝憂悶之至,敢來問安。答曰,與前一樣。以上藥房日記
備邊司啓曰,本司堂上中,判尹閔聖徽奉使出去,完南君李厚源又除外任,當此多事之日,參會者甚少,禮曹參判林墰,行護軍金南重,本司堂上差下,而金南重,則閔聖徽代,仍察有司之任,何如?答曰,依啓。以上備局謄錄
右議政六度呈辭。答曰,安心調理。內下記草
上在昌慶宮。停常參·經筵。
巳時,日暈右珥。午時,日暈,內暈有兩珥,色內赤外靑。申時,日暈。
藥房都提調金自點,提調趙絅,副提調金光煜啓曰,夜來伏未審玉候調攝,何如?感冒之候,比昨亦何如?臣等不勝伏慮之至,敢來問安。答曰,與昨無異。
受鍼後藥房問安。答曰,知道。以上藥房日記
備邊司郞廳,以領議政意啓曰,貢賦料理,爲今日急務之最大者,生民休戚,國家利病係焉,誠不容少緩,而非但諸道年分摠數,趁未上來,句管堂上郞廳,連有事故,迄未議定,今者堂上李厚源,又除外任,只有吏曹判書臣趙絅,兵曹判書臣李時昉,相議之際,未免孤陋,誠爲可慮。大司憲臣李基祚,詳明有才,熟諳民事,實合此任,而當初以其職是臺官,故雖不敢啓請,臣某曾於榻前,陳達此意矣。今聞外議,皆以爲此事極重,苟得其人,則不必拘於臺諫云,故持平李,旣以郞廳啓下,李厚源外任之代,以大司憲李基祚,使之察任,何如?答曰,依啓。以上備局謄錄
義禁府啓曰,本府非如閑漫各司之比,時急入啓公事及啓下分付之事,必須都事一員,留待闕門外,出納政院,故當直之家,必在於闕門至近之處。在前當直家舍,則盡爲破毁,代基,則入於備邊司,今無容接之所,移御日期不遠,姑借閭家,使之入直,有主之家,久占不當,修理都監,必有餘材,令漢城府及該司,取其略干材木,營造於空閑便近之地,在所不已,敢啓。傳曰,依啓。以上禁府謄錄
右議政七度呈辭。答曰,安心調理。
傳曰,軍器寺正沈澤,正郞柳慶昌,校理成以性,佐郞李海昌,修撰金重鎰·李正英,御史治裝。內下記草
上在昌慶宮。停常參·經筵。
四更,流星出井星下,入巽方天際,狀如鉢,尾長二三尺許,色赤,光照地。
藥房都提調金自點,提調趙絅,副提調金光煜啓曰,夜間伏未審玉候調攝,何如?昨日受鍼之後,時無和解之候耶?臣等不勝區區煎悶之至,敢來問安。答曰,夜間煩熱,未得安寢矣。
藥房再啓曰,伏承夜間煩熱未得安寢之敎,臣等不勝憂遑煎悶之至,卽與諸御醫等,反覆商議,則皆以爲自前受鍼之後,例有煩熱之候,而有牛黃膏進御之時,今亦依前進御爲當云,依此劑入之意,敢啓。答曰,知道。以上藥房日記
禮曹草記,陳賀事。答曰,今日之事可慰,而不可賀也。
吏曹判書元斗杓上疏。答曰,省疏具悉卿懇。此時度支重任,不可輕遞,卿宜勿辭,調理察職。內下記草
上在昌慶宮。停常參·經筵。
藥房都提調金自點,提調趙絅,副提調金光煜啓曰,夜氣寒甚,伏未審玉候調攝,何如,而煩熱寢睡,比昨何如耶?臣等不勝憂悶煎慮之至,敢來問安。答曰,煩熱之候,頗似減歇矣。
受鍼後,藥房問安。答曰,知道。以上藥房日記
傳曰,史官一員待命,騎馬三匹立之,肅寧殿奉移處摘奸。
右議政南以雄箚子。答曰,省疏具悉卿懇。卿雖老病,精神不衰,須念國事艱虞,更加調理出仕。內下記草
上在昌慶宮。停常參·經筵。
藥房都提調金自點,提調趙絅,副提調金光煜啓曰,夜間寒氣益甚,伏未審玉候調攝,何如?數次受鍼,時無症勢加減之候耶?臣等不勝憂悶之至,敢來問安。答曰,時無加減。以上藥房日記
右議政八度呈辭。答曰,安心調理。
傳曰,世子嬪來年正月,當爲解産,依前例爲之。內下記草
上在昌慶宮。停常參·經筵。
藥房都提調金自點,提調趙絅,副提調金光煜啓曰,寒凍比甚,伏未審夜間,玉候調攝,何如?當此劇寒,屢度受鍼,臣等不勝憂悶伏慮之至,敢來問安。答曰,一樣。
受鍼後,藥房問安。答曰,知道。以上藥房日記
府啓。答曰,功勞頗重,依他例施賞,未爲不可也。
右議政九度呈辭。答曰,安心調理。內下記草
上在昌慶宮。停常參·經筵。
藥房都提調金自點,提調趙絅,副提調金光煜啓曰,近來寒氣倍前,伏未審夜來,玉候調攝,比昨,何如?臣等不勝區區煎悶之至,敢來問安。答曰,與昨一樣。
受鍼後,藥房問安。答曰,知道。以上藥房日記
修理都監啓曰,以義禁府草記,闕門外當直家造作材木,以都監餘材木上下事,傳曰,依啓事,傳敎矣。今番修理之役,專用仁慶宮撤毁材瓦,而不用新材,故元無所餘,而貿置材木,則當用於前頭儲承殿修莊之具,不可移送他處。不得已一二間所搆之材,以仁慶宮餘機械木移給,而如其不足,則移御之後,昌慶宮當直家,使之撤來添造,何如?傳曰,依啓。以上禁府謄錄
右議政十度呈辭。答曰,安心調理。
刑曹判書鄭世規上疏。答曰,省疏具悉卿懇。卿辭至此,實職當勉副焉。
府啓。答曰,肅寧殿奉移時,不參各司官員,竝推考事,依啓。金汝鈺事,已諭。
傳曰,史官一員待命,闕內各處夜摘奸。內下記草
上在昌慶宮。停常參·經筵。
藥房都提調金自點,提調趙絅,副提調金光煜啓曰,連日風寒,伏未審夜來,玉候調攝,比昨日,何如?臣等不勝憂悶之至,敢來問安。答曰,與昨一樣。以上藥房日記
傳曰,領議政,吏·戶判,大司憲,兵曹參判,明日受鍼後,當爲引見。政院預爲分付。備局謄錄
有政。吏批,以柳景緝爲兵曹參知,蔡裕後爲副提學,李時白爲漢城判尹,吳翮爲正言,趙國俊爲召村察訪,趙珩爲應敎,趙昌門爲監察,李丕顯爲典籍,柳碩爲同副承旨,李垕爲承文著作,吳挺一爲司僕正,南老星爲舍人,林爲舍人,吳竣爲刑曹判書。吏批政事
右議政十一度呈辭。答曰,安心調理。
府啓。答曰,不允。
禮曹草記,陳賀事。答曰,予意已諭,勿爲强請。內下記草
上在昌慶宮。停常參·經筵。
藥房都提調金自點,提調趙絅,副提調金光煜啓曰,夜來雪寒,玉候調攝,比昨,何如?臣等不勝憂悶之至,敢來問安。答曰,自昨日,感冒和解矣。
受鍼後,藥房問安。答曰,知道。以上藥房日記
引見時,榻前領議政金自點啓曰,今年凶荒,振古所無,民生飢饉,已到十分地頭,而尙未及有所救濟,冬節已深,若不大段變通,則難救燃眉之急,臣意欲爲除出戶曹五萬餘石之穀,以爲蠲減最凶荒四道賦役之地,苟未備此數,則恐其不足也。上曰,大臣之意如此,依爲之可也。又啓曰,當此民生救死不贍之日,江華移轉還上,若准數督捧,則飢民不惟無以措納,恐有流離之患。請江華移轉還上,限三分之一,隨力收捧,依南漢例,京畿亦宜一體施行,何如?上曰,依爲之。又啓曰,畿甸凶荒,視外方尤甚,今者雖有蠲減稅之擧,明春資活旣難,東作之日,種子尤難措辦,賑救之事,極爲浩大。今日登對諸臣,皆以統營米租元數十六萬石云,臣意除出統營正租一萬石,以爲明春畿民給種之資,待秋還捧,或以爲畿邑元穀,或令統制使處置,何如?上曰,似爲便當。明春以此給種,秋捧還上,以爲畿邑元穀,可也。仍傳曰,戶曹所儲太數稍多,明春除出,分給畿甸各官,以救飢荒,仍作元穀,可也。又啓曰,宣惠廳之規,一結秋捧八斗,一年所捧竝十六斗矣,明春決不可捧,而今此秋等,若捧八斗之米,則飢餒之民,何從措納,決難依例催科,請減捧六斗於實結,何如?今已節晩,事勢甚急,敢請先爲定奪。上曰,依爲之。兵曹參判李時昉啓曰,京畿田稅數少,而大同收米,則一結出米,多至十六斗矣。今年實結,若捧六斗,則當減十斗,且田結過半減縮,收捧六斗,則不過四千餘石,各邑官需,以本邑出米題給,則多有不足之處。海邊田結,尤爲減縮,今年江都所捧收米,乃五百餘石,以此米添給海邑官需不足之處,何如?上曰,欲爲取用之意耶?依爲之。以上備局謄錄
右議政十二度呈辭。答曰,安心調理。內下記草
上在昌德宮。停常參·經筵。
藥房都提調金自點,提調趙絅,副提調金光煜啓曰,夜來伏未審玉候調攝,何如?昨日受鍼之後,登對移時,恐致勞勩之候,臣等竊聽咳嗽之音,達夜憂悶,適當移御之時,日氣極寒,尤不勝區區伏慮之至,敢來問安。答曰,與昨無異矣。
藥房,中宮殿問安。答曰,一樣。
藥房啓曰,今日分藥房入直醫官,傳內人言內,去夜人定後,中殿前症復發,進龍腦安神丸,至初更五點氣降,精神安定,寢睡如常云。都提調臣金自點,以移御時,率百官問安,提調臣趙絅,馳詣慶德宮,卽爲問安,仍令醫女丹春·連生·天生·正玉等,入診察色,而依其言別單,書啓矣。臣等不勝憂悶之至,與諸御醫詳細商議,則皆以爲前劑入回春二陳湯及加味寧神丸,仍爲連進宜當云,敢啓。答曰,知道。
昌德宮移御後,藥房問安。答曰,知道。以上藥房日記
備邊司啓曰,邊將等査問之事,雖似停當,不無後患,及其勅行未渡江之前,不可不明日結束,而一向以訊問爲言,則似未着實,故曾聞漂漢徐勝等問答筆跡,在於給臣處云。移文取來,以此原本,開示勅使,或可解其執言致疑之端,而臣等淺見,不能明知其利害,敢此封入,不無因此庶有所益之事,今日內別定禁軍,以撥上馳送伴送使處,使之觀勢措辭,傳示鄭勅,何如?答曰,依啓。以上備局謄錄
府啓,黃海監司洪瑑事。答曰,推考。內下記草
上在昌德宮,停常參·經筵。
三四更,月暈。
藥房都提調金自點,提調趙絅,副提調金光煜啓曰,玉體勞動,移御新闕,伏未審夜間,玉候調攝,何如,而寢睡亦,何如?臣等不勝區區伏慮之至,敢來問安。答曰,與昨一樣。
受鍼後,藥房問安。答曰,知道。以上藥房日記
傳曰,今下甲冑二十部,送于江華,又五十部送于南漢山城。備局謄錄
府啓。答曰,旣已推考,觀其緘辭,處之未晩也。
右議政十三度呈辭。答曰,安心調理。內下記草
上在昌德宮,停常參·經筵。
夜二更,沈霧。自三更至五更,月暈。
藥房都提調金自點,提調趙絅,副提調金光煜啓曰,近日風雪,寒氣倍前,伏未審夜間,玉候調攝,比昨,何如,感冒之候,亦已差減乎?臣等不勝區區煎慮之至,敢來問安。答曰,感冒之症,時未快差矣。以上藥房日記
備邊司啓曰,今番漂漢捕捉事,勅使則已知曲折,而朝廷未有移咨該部之擧,非但事欠明的,勅使到彼之後,不無自爲要功,歸責我國之事矣。今以當初邊將戰捕荒唐船節次及所捉者,乃是福建人物,與日本交通之狀,令承文院撰出咨文,追付謝恩之行,而且徐勝問答文書,未及傳達於勅行,故仍付使臣之意,已爲蒙允,觀勢投示,亦合事宜,敢稟。答曰,依啓。以上備局謄錄
上在昌德宮,停常參·經筵。
夜一更,雨雹。
藥房都提調金自點,提調趙絅,副提調金光煜啓曰,夜氣甚寒,伏未審玉候調攝,比昨,何如?昨承感冒之症,時未快差之敎,夜間尙未和解耶?臣等不勝憂悶煎慮之至,敢來問安。答曰,與昨無異。
受鍼後,藥房問安。答曰,知道。以上藥房日記
兵曹草記。答曰,知道。色郞廳不爲檢飭,以致衛士寒凍,極爲非矣。推考。內下記草
上在昌德宮。停常參·經筵。
夜一更,月暈。
藥房都提調金自點,提調趙絅,副提調金光煜啓曰,夜來風寒,伏未審聖候調攝,何如,感冒之候,時未快解耶?臣等不勝區區憂悶之至,敢來問安。答曰,與昨無異。
受鍼後,藥房問安。答曰,知道。以上藥房日記
備邊司啓曰,傳曰,民役蠲減公事,何至今不爲磨勘入啓乎事,傳敎矣。臣等榻前定奪之後,逐日相會講究,而自上遇災恤民,至捐五萬石之穀,以蠲民役,此誠罕古之盛擧也。實惠若不下究,雖罪議者,無補所失,故反覆相議,參以民情,今方啓稟。致勤聖敎,不勝惶恐,敢啓。答曰,知道。
備邊司啓曰,慶尙·全南·洪淸·京畿·江原五道陳災田結元數,十萬九千二百二十三結零,所出田三稅米·豆三萬六千九百八十石零及貢物價米二萬五石零,合五萬六千九百八十五石,竝在蠲減之中,而貢物價二萬五石,則以該曹所儲計數充給事,曾於榻前,旣已定奪,而臣等退而反覆相議,且聽輿人之誦,以此累萬之穀,計減五道陳災所納之役,則非特有參差不齊之患,郡邑恒貢色目繁瑣,各司上納之際,弊端蝟毛,雖巧歷,亦難盡數。今若只減災結所納,仍收實結之役,則各邑計分收捧,虛實相蒙,吏胥爲奸,侵漁萬端,且稅米非如作米之類,顆粒均精,色品堅白,以今年不實之租,舂鑿一斛,難備數斗。況輸納所費例兼甲折,與其只減陳災,而仍收實結貢物,莫若全減田稅之爲愈,兩南農事,比他稍勝,陳災貢賦之外,實結之役,非所可議。洪淸·江原·京畿·黃海四路,失稔爲尤甚,木花亦甚大失,編草蓋形,拾橡爲命,抱負老幼,流散相繼,若不大段變通,以救其急,哀我赤子,靡有孑遺。海西年分摠數,時未啓聞,災實結多寡,雖未知其幾許,以洪淸·京畿·江原實結應納田稅米豆二萬一百五石零,比較於陳災應減貢物價米二萬五石,則其數幾乎相敵,而若減陳災貢價,其弊如右所陳,若全減田稅,袪其色目,則國家所費一也,而民之蒙惠大矣。該曹所儲蒙允五萬石之內,爲先除出二萬一百五石,以代三道田稅之數,年例貢物,依前上納,則以此易彼,實副民情,餘穀姑待海西災實摠數上來,更爲商量,稟處,似爲便當。兩界元無賦稅上納之規,似當兩爲變通,各道存減實數別單定奪時,一體仰稟,上裁,何如?答曰,啓辭,似未妥當。依前定奪擧行。以上備局謄錄
尙衣院官員,以提調意啓曰,本院所在風物,乃是凡擧動時,駕前駕後鼓吹及,迎勅宴享時所用,而一用之後,久置庫中,不得點火調絃,各種風物,聲音不調,聾廢不作,非但所用切迫,慮有改備之際,物力虛備之弊。典樂一人定送本院,點火調絃,似爲便當,令掌樂院,依此擧行之意,敢啓。傳曰,知道。掌樂院謄錄
修理都監草記。答曰,依啓。堂上中延城君李時昉,仍令句管,使之速爲完畢。
右議政十四度呈辭。答曰,安心調理。
兵曹草記,都試事。答曰,知道。勅使去後,卽爲擧行,可也,而不卽爲之,到今稱頉,事涉怠慢矣。
府啓。答曰,吏曹堂上推考及左右捕盜大將及統制使推考事,依啓。洪瑑事,已諭。內下記草
上在昌德宮。停常參·經筵。
藥房都提調金自點,副提調金光煜啓曰,夜間風雪,伏未審玉候調攝,比前,何如?昨日伏承近日痰盛,木瓜煎劑入之敎,臣等不勝憂悶之至,敢來問安。答曰,一樣。以上藥房日記
諫院啓曰,今歲凶歉,西路尤甚,而一年之內,再經勅使,各邑飢民,只以橡實爲糧,奔走於站上,遑遑汲汲之狀,慘不忍見,若不別樣濟活,則塡壑流亡,匪朝伊夕,言念及此,不覺痛骨。仄聞廟堂,方有田稅蠲減之議,此則庶幾民蒙實惠,更無他策可言,而第糶穀收捧,以爲明春分給之計,雖所不已,此時如欲督捧,則不啻若龜背之刮毛,軍勢之切急如此,而朝廷時無減捧之令,各官不得任意緩督,嗷嗷赤子,計無所出,怨呼盈路,分付各邑,參酌減捧,待明秋稍稔還收,以示朝廷德意,此實今日之急務也。明年種子極難,朝廷雖有統營萬餘石運給之擧,而以此分給於近道,則勢難遍給於西民,南方沿海各官元穀中,皮穀米石,量宜除出,與統營穀一時載運,以爲西民播種賑救之資,亦不可已。請竝令該曹,稟議廟堂,從長處置。答曰,依啓。
政院啓曰,以備邊司蠲役草記,傳曰,此啓辭毋論災實,欲減田稅之意耶?承旨察啓事,命下矣。以啓辭中語意觀之,則兩南農事,比他稍勝,所納貢賦,只減陳災,兩界則元無賦稅,當從後稟處。而其中京畿·黃海·江原·洪淸四道,尤甚失稔,若於貢物只減陳災,則恐徒有弊端,民未蒙實惠,故毋論災實,欲全減田稅之意也,敢啓。傳曰,毋論災實,全減田稅可乎?諸承旨議啓。以上備局謄錄
右議政十五度呈辭。答曰,遣承旨敦諭。
院啓。答曰,依啓。李命達·洪琂竝推考。
府啓,洪瑑事。答曰,依啓。
傳曰,史官二員待命,騎馬六匹立之,各司夜摘奸。內下記草
上在昌德宮。停常參·經筵。
夜三四更,月暈。
藥房都提調金自點,提調趙絅,副提調金光煜啓曰,夜來極寒,伏未審玉候調攝,比前,何如?痰盛之候,今則,何如?臣等不勝憂悶之至,敢來問安。答曰,諸症比昨稍減矣。
受鍼後,藥房問安。答曰,知道。以上藥房日記
政院啓曰,以備邊司蠲役草記,傳曰,此啓辭,毋論災實,欲減田稅之意耶?承旨察啓事,命下矣。以備局啓辭觀之,則京·黃·江·洪四道,比他道尤甚失稔,故田稅,則勿論災實,特爲全減,貢物,則勿論災實,依前例收捧。蓋田稅貢物兩役,一時徵捧,則雖有裁減之名,而未蒙實惠,故必欲全減田稅,使之專力於貢物之意也。第念四道田結,旣非擧皆全災,其中或有稍實之處,而不計分數,混同全減,則非但無區別之意,亦有民間不均之嘆矣。臣等之淺見如此,故敢啓。傳曰,卿等所見,是矣。以上備局謄錄
傳曰,今下弓矢,昌洲僉使方智遠處給送。
右議政南以雄箚子。答曰,省疏具悉至懇。卿之進退,係國安危,雖有疾病,臥閤論道,以副至望。
院啓。答曰,求禮縣監李慶厚罷職不敍事,依啓。李命達·洪琂等事,不允。內下記草
上在昌德宮。停常參·經筵。
藥房都提調金自點,提調趙絅,副提調金光煜啓曰,昨日伏承諸症,比昨稍減之敎,臣等竊不勝喜悅焉。伏未審經夜,玉候調攝,益復,何如?臣等無任區區伏慮之至,敢來問安。答曰,與昨一樣。
受鍼後,藥房問安。答曰,知道。以上藥房日記
備邊司啓曰,昨日伏承京畿·江原·洪淸·全南·慶尙五道陳災,特減貢物,京畿·江原·洪淸三道實結田稅,特爲量減,以救生民之敎,臣等之所未卽區處者,不勝惶恐。謹將陳災結負貢物當減之數,別單書入,而又將京畿·江原·洪淸三道實結田稅,亦依聖敎,每結量減二斗,又爲別單,以便睿覽,竝此仰稟。以兩度別單中米石,合而計之,則三萬一千四百五十七石零,先就戶曹除出五萬石米,代充其數,而所餘之米,尙且一萬八千五百四十餘石矣。此則當待黃海道年分摠數上來,更稟處置似當,伏候上裁。以上備局謄錄
海嵩尉尹新之上疏。答曰,省疏具悉。卿其勿爲待罪,安心調理。仍傳曰,遣內醫看病。
右議政十六度呈辭。答曰,安心調理。
府啓。答曰,依啓。
院啓。答曰,洪琂罷職事,依啓。李命達事,令本道査覈啓聞。李昫到任未久,更觀其啓,爲之宜矣。賑濟一事,令該司酌處。內下記草
上在昌德宮。停常參·經筵。
藥房都提調金自點,提調趙絅,副提調金光煜啓曰,伏未審夜來,玉候調攝,何如?昨日入侍醫官,得聞夜間,有煩渴唇燥之候云,今夜亦復,何如?臣等不勝區區煎慮之至,敢來問安。答曰,頗似減歇。以上藥房日記
備邊司啓曰,司憲府啓辭,今年凶歉,振古所無,田無所獲,又失木花,流散載路,餓莩滿野,見聞所及,慘不忍言,聖上軫念民事之罔極,出捐累萬石之穀,蠲除賦役,此誠曠世盛德之事也,中外臣民,咸仰惠恤之至澤矣。第念田結之役,衆民之力也,尙且議蠲至此,騎步兵·砲保·諸員匠人·各司奴婢等價布身貢,則出於一人之身,雖在樂歲,亦不免東西稱貸,轉賣田宅,況大無如今日者乎?存恤之政,固宜先施,而若不蒙減,獨不稱冤乎?各司需用,亦當視經費輕重,而隨時節省,請令廟堂,商確量減,使軍民均被惠澤。答曰,言于廟堂事,傳敎矣。騎步兵·砲保·諸員匠人·各司奴婢等價布身貢之事,問于訓鍊都監,則砲保價布,例於十月上納,故元數七百餘同內,已納者五百餘同,時方來納者,亦多有之。問於兵曹,則騎兵無收布之事,步兵只納二疋之木,而各隨番次,已納者居多。問于工曹,則匠人只納二疋之木,而亦多已納者。問于戶曹,則一年之貢,奴則二疋,婢則一疋半,或有已納者,或自該邑換貿所産之物,用於勅行與常時所需,故已納過半,諸員則已納者亦多。當此凶年,救活飢民之策,宜無所不用其極,臺諫請減,誠爲得體,而事勢如此,似難輕議,上裁,何如?答曰,知道。
備邊司啓曰,司諫院啓辭,近日火賊竊發之患,處處有之,劫掠財穀,戕害人命,畿甸·湖西尤甚,將至道路不通,此非細慮,設機禁捕,不可緩也,宜令諸道監司及討捕使,另爲申飭,嚴加禁捕。且今歲凶荒,前所未有,飢寒迫身,良民變爲盜賊,若能善爲賑恤,則此患必自止矣,請竝令該司,急速,分付施行,答曰,依啓事,傳敎矣。火賊竊發之患,處處有之,故臣等慘以爲慮,設機禁捕之事,屢次申飭于各道監·兵使及討捕使矣,至於賑恤之事,臣等每坐熟講,而官無所儲元穀,國用亦竭,臘月之前,無計設廳,姑待開春後,分付施行,何如?答曰,知道。以上備局謄錄
右議政十七度呈辭。答曰,安心調理。
府啓,騎步兵·砲保·諸員·各司奴婢等,價布身貢量減事。答曰,言于廟堂。
院啓。答曰,已諭勿煩。內下記草
上在昌德宮。停常參·經筵。
藥房都提調金自點,副提調金光煜啓曰,伏未審寒夜,玉候調攝,比昨,何如?臣等不勝區區伏慮之至,敢來問安。答曰,感傷之症,日漸減歇矣。
受鍼後,藥房問安。答曰,知道。以上藥房日記
備邊司啓曰,今此蠲役之事,所係重大,而未及完定之前,本司,取稟啓辭,徑出朝報,傳播中外,以眩聽聞,極爲未妥,當該承旨,從重推考,何如?答曰,允。
戶曹啓曰,以諫院啓辭,傳敎矣,兩西糶糴穀物三分之一收捧事,頃因監司狀啓,已爲覆啓蒙允,今無更議。兩南沿海各邑元穀之數,抄出會案,則全南道二十一官合米,二萬三千一百三十七石零,皮穀五萬五百四石零,慶尙道二十二官合米,一萬一千五百十五石,皮穀三萬三千三百七十五石零,故再錄此數,移轉便否,稟議于大臣,則以爲兩南農事,雖云稍勝,百役仍舊,官糶亦無減捧之擧,人間事勢,更無遺儲,而今又取此元數,遠海漕轉,非但重貽民弊,及其春農之節,本土窮民,種子口食,他無仰賴之地。且穀物元〈數〉不敷,他日緩急之需,亦不可不慮,旣已蒙允,統營租萬石之外,更難加數取用云,敢啓。傳曰,知道。
兵曹參判李時昉請對曰,京畿凶荒,比他道尤甚,故自上特減今秋等二斗及春等八斗之米,民皆感悅,而江原道則隨起收稅,若依他但減陳災,則不得蒙澤矣。卽今江原道所餘大同米一千五百餘石,布四百餘同矣,收米十斗中,若除五斗,則自本廳當有推移補用之事矣。上曰,此言爲是乎?領相曰,所謂大同廳,非戶曹之物,是乃本道大同所餘,雖除五斗之米,亦有餘裕矣。上曰,量減宜當。上曰,蠲役之中,兩南獨不與焉,頗有不均之歎矣。今以五萬石之米,計其所用之外,欲給兩南其人價,如何?領相曰,徐觀首末,然後可以爲之。上曰,此是重役,蠲除甚好,黃海道田結上來後,詳量停當,而洪淸道亦依此爲之。時昉曰,守禦廳軍餉所儲,年年分給,而連値凶年,未能督捧,漸至逋欠,而城中募入之民,不能自食,擧將流散,賑救之策,莫知所措,極爲悶慮。前日沃溝漁箭鹽盆,限十年取用矣,今則厥限已盡,故黃海監司洪瑑,曾爲廣州府尹,詳知本城事情,故辭朝時,以欲設鹽盆於海邊空棄之地言及,則廢康翎地,有荒廢之處云,故募軍設盆漁船等事,欲依沃溝之規,實不實,雖不可知,而若蒙允許,則行移黃海監司爲計,未知,何如?上曰,依爲之。
備邊司啓曰,臣等待罪料理蠲賦之任,昏不致察,啓辭之際,不能明白條陳,累勤聖敎,不勝惶恐之至。今日榻前,臣金自點及李時昉,親承傳敎,聖上遇災恤民之意,溢於言表,損上益下之敎,特出於臣等所料之外,凡在瞻聆,孰不感激?近年以來,水旱連仍,稅入減縮,目今經費,無一年之蓄,國計誠極寒心,而自上不顧經用之匱乏,特捐五萬之穀,蠲除諸役,使飢民均蒙實惠焉。臣等仰體聖意,相議磨鍊,則諸道陳災應減田三稅外,陳災貢物價及京畿·洪淸原實結應納田稅,每結二斗,一依聖敎,特爲蠲減,其代以該曹所儲充給,而黃海道年分上來之後,下三道其人及兩界貢賦,以五萬石內所餘之米,當爲一時,稟處矣。謹書別單以入,啓下之後,將此別單條件,移文各道,使之擧行,何如?答曰,允。以上備局謄錄
右議政十八度呈辭。答曰,遣承旨敦諭。
院啓。答曰,勿煩。
吏曹粘連啓目,眞寶縣監李祉遐,長連縣監金興祖事。答曰,限明年仍任,以副民望。內下記草
上在昌德宮。停常參·經筵。
未時,日暈。夜五更,流星出軒轅星上,入弧矢星下,狀如拳,尾長五尺許,色赤。
藥房都提調金自點,提調趙絅,副提調金光煜啓曰,日氣不適,伏未審夜間,玉候調攝,何如?脹候加減,亦復,何如?臣等不勝憂悶伏慮之至,敢來問安。答曰,與昨一樣。以上藥房日記
右議政南以雄箚子。答曰,省箚具悉至懇。予意已諭,卿其勿爲固辭。
府啓,內人看擇事。答曰,如此細瑣之事,亦爲矇矓陳啓,有傷事體,擧名論罪,可也。內下記草
上在昌德宮。停常參·經筵。
藥房都提調金自點,提調趙絅,副提調金光煜啓曰,伏未審夜間,玉候調攝,何如,而脹候加減,比昨亦復何如?臣等不勝煎慮之至,敢來問安。答曰,與昨一樣。
受鍼後,藥房問安。答曰,知道。以上藥房日記
右議政十九度呈辭。答曰,安心調理。
府啓。答曰,不試其名,則論罪無據,今姑置之。內下記草
上在昌德宮。停常參·經筵。
藥房都提調金自點,提調趙絅,副提調金光煜啓曰,夜間伏未審玉候調攝,何如,脹候亦復,何如?臣等不勝憂悶伏慮之至,敢來問安。答曰,脹候頗似減歇矣。
受鍼後,藥房問安。答曰,知道。以上藥房日記
右議政二十度呈辭。答曰,遣承旨敦諭。
府啓。答曰,私婢別無入闕云者,不實之論,勿爲堅執。
傳曰,啓辭中所謂臣,何宰相乎?政院察啓。內下記草
上在昌德宮。停常參·經筵。
藥房都提調金自點,提調趙絅,副提調金光煜啓曰,夜來寒雪,伏未審玉候調攝,何如?臣等不勝區區伏慮之至,敢來問安。答曰,與昨無異。以上藥房日記
右議政南以雄箚子。答曰,省卿上箚,予甚缺然。卿之臥閤論道,予日望之,須勿牢辭,以副至望。
府啓。答曰,不允。內下記草
上在昌德宮。停常參·經筵。
藥房都提調金自點,提調趙絅,副提調金光煜啓曰,冬寒近甚,伏未審夜間,玉候調攝,比昨,何如?臣等不勝區區伏慮之至,敢來問安。答曰,與昨一樣。
受鍼後,藥房問安。答曰,知道。以上藥房日記
右議政二十一度呈辭。答曰,安心調理。內下日記
上在昌德宮。停常參·經筵。
謝恩使無事越江事。內下日記
藥房都提調金自點,提調趙絅,副提調金光煜啓曰,伏未審夜來,玉候調攝,比昨,何如?今此冬至,一陽初生,端宜靜處勿動,以待陰陽之定,此日受鍼,群議以爲未安,臣等不勝區區伏慮之至,敢來問安。答曰,與昨無異。以上藥房日記
右議政二十二度呈辭。答曰,安心調理。內下記草
上在昌德宮。停常參·經筵。
藥房都提調金自點,提調趙絅,副提調金光煜啓曰,夜來伏未審玉候調攝,比昨,何如?臣等不勝區區伏慮之至,敢來問安。答曰,感冒之症,頗似減歇矣。
受鍼後,藥房問安。答曰,知道。以上藥房日記
受鍼時,領議政金自點曰,黃海道年分摠數,今已上來,卽當相議啓達,而諸堂上皆値有故,不得齊會,小臣與吏曹判書趙絅相議,欲爲知委江原·京畿之中,依何道施行乎?上曰,實不實,予不得詳知,大臣酌定宜當。領相曰,京畿·江原道旣除收米,則黃海道亦不可不除。上曰,兩西以勅使往來爲名,而除之可矣。領相曰,前日榻前,有三南其人價減除之命,而問諸該司,則慶尙道則幾盡上納,全南道亦將上納云,故臣與戶曹判書元斗杓,欲除三南雜物,以除其人之價,未知,何如?上曰,厥布與其人價相稱乎?領相曰,別無大異矣。上曰,予意亦然,依爲之。領相曰,黃海道減稅米二斗之外,收米五斗,則以勅使往來爲名而除之乎?上曰,依爲之。
備邊司啓曰,黃海累經勅行,民力已竭,而今年飢荒,與京畿·洪淸·江原等道一樣,自上軫念本道事情,特減實結田稅與收米之半,臣等親承聖敎,不勝感悅之至。黃海道田稅與貢物陳災實結所減,咸鏡南道陳災貢物所減及三南其人代歲幣雜物價木作米之數,別單書入,恭竢啓下。答曰,知道。以上備局謄錄
府啓,臺諫處置事。答曰,依啓。內下記草
上在昌德宮。停常參·經筵。
藥房都提調金自點,提調趙絅,副提調金光煜啓曰,夜雨凍風,伏未審玉候調攝,何如?煩熱之候,比昨日加減,何如?臣等不勝憂悶之至,敢來問安。答曰,與昨無異。以上藥房日記
上在昌德宮。停常參·經筵。
夜五更,雷電光。
藥房都提調金自點,副提調金光煜啓曰,夜來寒劇,玉候調攝,比昨,何如?受鍼已久,而尙未至於快復,臣等不勝憂悶之至,敢來問安。答曰,與昨無異。以上藥房日記
備邊司啓曰,再昨蠲役別單,書啓時,措語中不在充給之給字,誤以結字書塡,至於啓下之後,始覺其非,臣等難免不察之失,不勝惶恐,元別單改付標以入之意,敢啓。答曰,知道。以上備局謄錄
右議政二十三度呈辭。答曰,安心調理。
玉堂箚子,臺諫處置事。答曰,依啓。內下記草張澍校正。日記郞廳趙景觀書。
上在昌德宮。停常參·經筵。
昧爽,雷動電光,雨雹,狀如榛子大。
藥房都提調臣金自點,提調臣趙絅,副提調臣金光煜啓曰,雷雨不時,氣候異常,伏未審夜間,玉候調攝,比昨,何如?當冬受鍼,日子已久,臣等不勝區區悶慮之至,敢來問安。答曰,與昨無異。
受鍼後,藥房問安。答曰,知道。以上藥房日記
右議政南以雄二十四度呈辭。答曰,安心調理。
領敦寧府事金尙憲上疏。答曰,省疏具悉。卿其勿辭,安心調理。
領議政金自點箚子。答曰,省疏具悉卿意。今此災異,靜省咎徵,罪實在予,卿宜安心,勿爲待罪。內下記草
上在昌德宮。停常參·經筵。
藥房都提調臣金自點,提調臣趙絅,副提調臣金光煜啓曰,冬寒此劇,伏未審玉候調攝,何如?竊聞去夜,內氷庫官員廳草蓋四間失火云,係是闕內不遠之地,臣等不勝驚慮之至,敢來問安。答曰,與昨一樣。
受鍼後,藥房問安。答曰,知道。以上藥房日記
右議政南以雄箚子。答曰,省疏具悉。昨日之變,實由寡昧,非卿等不能燮理之致也。災異之作,愈往愈甚,卿須念同休共戚之義,更勿固辭。內下記草
上在昌德宮。停常參·經筵。
藥房都提調臣金自點,提調臣趙絅,副提調臣金光煜啓曰,夜來凍寒,玉體調攝,比昨,何如?臣等不勝區區伏慮之至,敢來問安。答曰,與昨一樣。以上藥房日記
有政。吏批,以林聖翊爲掌令,金應祖爲執義,金霱爲承旨,盧尙賢爲奉常判官,禹汝楙爲奉常主簿,李澥爲咸陵君,晫爲靈原副令,珀爲原平副令,瓊爲原溪副令,金霱爲左承旨,李元鎭爲右承旨,安獻徵爲左副承旨,崔後胤爲司書,梁曼容爲司諫,崔孝騫爲司錄,金汝亮爲良才察訪,元振海爲大君師傅,李松齡爲司䆃正,李敏厚爲繕工監役,鄭世規爲大司憲,任重爲正言。吏批政事
南以雄二十五度呈辭。答曰,安心調理。內下記草
上在昌德宮。停常參·經筵。
藥房都提調臣金自點,提調臣趙絅,副提調臣金光煜啓曰,夜來凍雨,寒氣倍前,伏未審此時,玉候調攝,比昨,何如?臣等不勝區區伏慮之至,敢來問安。答曰,與昨一樣。
受鍼後,藥房問安。答曰,知道。以上藥房日記
昇平府院君金瑬上疏。答曰,省疏具悉卿意。諸司殿最,退行無妨,卿其勿辭,安心調理。因傳曰,遣內醫看病。
戶曹判書元斗杓,兵曹〈判書〉李行遠上疏。答曰,省疏具悉卿懇。今此賞加,乃是舊例,卿宜安心,勿爲控辭。
延城君李時昉上疏。答曰,省疏具悉卿懇。今番修理,卿之功勞最重。宜勿控辭,安心察任。
右議政南以雄二十六度呈辭。答曰,安心調理。內下記草
上在昌德宮。停常參·經筵。
藥房都提調臣金自點,副提調臣金光煜啓曰,伏未審夜寒,玉候調攝,比前,何如?臣等不勝區區伏慮之至,敢來問安。答曰,與昨一樣。以上藥房日記
副提學蔡裕後上疏。答曰,省疏具悉爾懇。爾其勿辭,調理察職。
前參奉鄭光後上疏。答曰,省疏具悉。所進御筆,付壁瞻仰,深嘉爾愛君之忠。
傳曰,此人忠誠,極可嘉,令該曹六品實職除授。
右議政南以雄二十七度呈辭。答曰,安心調理。內下記草
上在昌德宮。停常參·經筵。
藥房都提調金自點,提調趙絅,副提調金光煜啓曰,冬寒近甚,伏未審夜間,玉候調攝,比前,何如?臣等不勝區區伏慮之至,敢來問安。答曰,夜間耳後猝浮,慮其成腫也。
藥房再啓曰,伏承自夜間,耳後猝浮,慮其成腫之敎,臣等不勝驚遑憂悶之至,與諸御醫·鍼醫等,詳細商議,則皆以爲卽爲入診,詳知症勢,然後議藥爲當云,敢啓。答曰,依啓。
受鍼後,藥房問安。答曰,知道。
藥房三啓曰,臣等退與崔得龍·朴頵·李馨益·朴泰元及諸御醫等,詳細商議,則皆以爲趁卽受鍼經絡,以解腫候,湯藥兼進爲當,而經絡則左邊太沖·崑崙·委中·後谿·神門等穴,及時受鍼,藥,則加乳香·沒藥各五分,升陽益胃散,連進三貼宜當云。依此劑入之意,敢啓。答曰,知道。以上藥房日記
上在昌德宮。停常參·經筵。
藥房都提調臣金自點,提調臣趙絅,副提調臣金光煜啓曰,伏未審夜來,玉候調攝,何如,而耳後浮處,亦何如?昨入加入升陽益胃散進御之後,未有顯效耶?牛黃茶亦時時進御耶?必得趁卽調治,可免成腫之患,今日入診,仍爲受鍼宜當,臣等不勝煎悶之至,敢來問安,竝此仰稟。答曰,依啓。浮氣頗似消減矣。
受鍼後,藥房問安。答曰,知道。
藥房再啓曰,臣等卽與崔得龍·朴頵及諸御醫等,反覆商議,則皆以爲入診詳察,則別無添加之患,且無肆毒之勢,升陽益胃散,專治腫候,且和解淸熱之材,多在其中,亦可以治感冒之症,連進宜當云,敢啓。答曰,依啓。以上藥房日記
上在昌德宮。停常參·經筵。
夜一更,二更,月暈。
藥房都提調金自點,提調趙絅,副提調金光煜啓曰,伏未審夜來,玉候調攝,比昨,何如?而耳後浮處,感冒之候,加減,何如?諸醫皆以爲凡腫患,非數三度施鍼所可收效,今日又爲入診,詳察症候,仍爲受鍼宜當云,臣等不勝憂遑煎慮之至,敢來問安。答曰,依啓。浮處太半消散,寒疾亦爲減歇矣。
受鍼後,藥房問安。答曰,知道。以上藥房日記
禮曹判書鄭太和上疏。答曰,省疏具悉。卿其勿辭,調理察職。仍傳曰,遣內醫看病。
右議政南以雄上疏。答曰,省疏具悉。卿之固辭至此,當勉副焉。內下記草
上在昌德宮。停常參·經筵。
政院·玉堂問安。答曰,兩症已爲差愈,勿爲問安。
藥房都提調臣金自點,提調臣趙絅,副提調臣金光煜啓曰,伏未審夜間,玉候調攝,何如?而浮處消散之勢,比昨更臻差減耶?感冒之候,亦已平復乎?前入升陽益胃散三貼,昨夕當爲畢進御矣,今日入診,詳審症候,然後可以議藥,臣等不勝煎憂悶慮之至,敢來問安,竝此仰稟。答曰,近患兩症,皆已差愈,勿爲入診。以上藥房日記
上在昌德宮。停常參·經筵。
藥房都提調臣金自點,提調臣趙絅,副提調臣金光煜啓曰,夜來寒甚,玉候調攝,比昨,何如?伏承兩症,皆已差愈之敎,臣等無任欣賀之至。諸醫皆以爲聖候,已入差境,則姑停鍼藥,調治宜當云。臣等不勝區區伏慮之至,敢來問安,竝此仰稟。答曰,知道。近患兩症,皆已快差矣。以上藥房日記
有政。吏批,以李行遠爲右議政,李以存爲舍人,黃㙉爲果川縣監,申洬爲持平,李士淑爲內資直長,金聲發爲內贍主簿,丁彦璧兼說書,禹敬錫兼養賢庫主簿,都擧元兼養賢庫直長,林爲應敎,權順中爲繕工假監役,南以雄爲春城府院君,李行遠爲承文都提調,尹衡啓爲司贍直長,金翰朝爲內贍奉事,李長馨爲宗廟副奉事,申翰爲養賢庫奉事,金宗泌爲戶曹正郞,孫處愼爲禮曹佐郞,李九淵爲內贍直長,韓興一兼世子左賓客,鄭太和兼世子右賓客,趙絅兼右賓客,金光煜兼左副賓客,韓興一兼右副賓客,李後天兼春秋減下。以上吏批政事
右副承旨姜栢年上疏。答曰,省疏具悉爾懇。爾其勿辭,調理察職。
武兼宣傳官元振一上疏。答曰,省疏具悉,嘉爾爲國之誠。所陳之策,當令該司量處焉。
院啓。答曰,嚴鼎耉推考事,依啓。吳翮事,似不近理,姑先推考。內下記草
上在昌德宮。停常參·經筵。
藥房都提調金自點,提調趙絅,副提調金光煜啓曰,伏未審夜間,玉候調攝,比昨,何如?昨日伏承兩症,皆已快差之敎,此實臣民之所共同慶,豈但臣等之所欣忭而已哉?昨因醫官,伏聞有燔鍼加數之敎,當此極寒,連朔受鍼,腫患纔歇,氣候未盡復常,群議皆以爲姑停受鍼,以待春和,更觀聖候如何而爲之,可也。諸醫等亦以爲古方曰,凡治病去其太半,而臣等亦以爲然,不勝祈懇之至,敢來問安,兼此仰稟。答曰,與前一樣,受鍼依定數畢受,俾不至功虧一簣,可也。
受鍼後,藥房問安。答曰,知道。以上藥房日記
捕盜廳啓目,大倘捕捉事。答曰,依允。告捕人等,令該曹依法施賞。
院啓。答曰,修理之時,一所工役浩大,倍於他所,故酬勞之典若此也。吳䎙,觀其緘辭而處之,未晩,竝勿煩論。
兵曹判書具仁垕上疏。答曰,省疏具悉卿懇。卿其勿辭,從速察職。內下記草
上在昌德宮。停常參·經筵。
辰時,日暈右珥。
藥房都提調臣金自點,副提調臣金光煜啓曰,昨因醫官得聞前日所患之候,幾至平復,無任欣忭之至。夜來嚴寒,玉候調攝,何如?臣等不勝區區伏慮之至,敢來問安。答曰,與昨一樣。以上藥房日記
兵曹啓目,粘連啓下關是白有亦,向前陽川君鳳壽造墓軍,三等功臣例六十五名,依近規,本曹與宣惠廳,分半題給,何如?啓依允。兵曹謄錄
大司憲鄭世規上疏。答曰,省疏具悉卿懇。卿有學行,有名節,實合糾察之任,宜勿控辭,速出行公,以振頹綱。
院啓。答曰,閔光勳遞差事,依啓。吳䎙罷職。李行遠遞差。沈櫶等事已諭。內下記草
上在昌德宮。停常參·經筵。
辰時,日暈。申時,日暈左珥。夜三更至五更,月暈。
藥房都提調臣金自點,副提調臣金光煜啓曰,伏未審寒夜,玉候調攝,何如?臣等不勝伏慮之至,敢來問安。答曰,與昨無異。
受鍼後,藥房問安。答曰,知道。以上藥房日記
備邊司啓曰,全南監司狀啓所陳,金甲·南桃兩浦,統營添防緊歇便否,事係變通,而今日坐諸堂上,多有病故,不得來參之員,待其齊會,相議回啓之意,敢啓。答曰,知道。
又啓曰,本司武郞廳宣傳官李必馨,奔走勤仕,已滿十五朔,依他例六品遷轉,或守令除授事,捧承傳施行,何如?答曰,依啓。以上備局謄錄
院啓。答曰,皆以酌處,更勿瀆擾。
右議政李行遠箚子。答曰,省箚具悉卿懇。卿之才德,實合輔弼之任,宜勿控辭,以濟時艱。
禮曹判書鄭太和上疏。答曰,省疏具悉。卿辭至此,當勉副焉。內下記草
上在昌德宮。停常參·經筵。
辰時巳時,日暈兩珥。未時申時,日暈左珥。初昏,白雲一道如氣,起自坤方,直指東方,長丈餘,廣尺許,良久乃滅。夜一更至五更,月暈。
藥房都提調臣金自點,副提調臣金光煜啓曰,夜來凍寒,伏未審玉候調攝,何如?臣等不勝區區伏慮之至,敢來問安。答曰,與昨一樣。以上藥房日記
戶曹啓曰,洪淸道年分摠數啓聞,一一取考,則各邑給災給陳,非特多至四萬三千二百九十九結零而已,實結田稅,每一結各減二斗,朝家之軫念民事,非不至矣,而今又鎭川縣災結四百八十四結二十五負二束,文義縣災結七十五結六十三負六束,稱以秋霖雹災,至於陳啓欲減之意,殊甚不當。當初田結摠數啓聞之限,依法例初定於九月初十日,其後因監司狀啓,退定於九月晦日,又因狀啓,更退於十月初十日,則自當初定限,計其再退期限,其間日子,多至四十日也。一邑四境,雖云守令躬親看審,猶可遍歷,而終無雹災之說,且十月初三日,前監司南銑,忠原縣雹災結負馳啓減役之時,亦無鎭川·文義兩邑雹災之說,而到今新監司到界之初,該邑守令,如是論報,有若枚擧民情者然,尤極不當。廟堂旣已磨諫災實結負,蠲減貢賦之後,憑此道臣一時慰悅之啓,續續追後給災,則各道紛紜之弊,有不可勝言。廟堂累朔料理之擧,終歸於淆亂之地,今後,則此等規外狀啓,一切勿施,何如?傳曰,依啓。以上備局謄錄
右議政李行遠箚子。答曰,省箚具悉至懇。予意已諭,卿勿固辭。內下記草
上在昌德宮。停常參·經筵。
未申時,日暈。夜一更,月暈。
藥房都提調臣金自點,提調臣趙絅,副提調臣金光煜啓曰,伏未審夜間,玉候調攝,何如?臣等不勝區區伏慮之至,敢來問安。答曰,與昨一樣。
受鍼後,藥房問安。答曰,知道。以上藥房日記
戶曹啓曰,年例淸國入送柑子·柚子·石榴等,上年爲始,別定宣傳官,領送于瀋陽,以爲淸皇祭用之需矣,攝政王前所送三果,則乃南方絶遠處所産之物,至月來納之時甚罕,決難付送於使行之意,今春勅使時,因傳敎自都監,議定於鄭勅,其代以生梨·柏子·白淸等物,已爲付送于今番冬至使行,而瀋陽祭用三果,似當依前入送,何以爲之?敢稟。傳曰,依啓。以上備局謄錄
大司憲鄭世規上疏。答曰,省疏具悉至懇。前日之諭,實非過奬,卿勿固辭,從速察職。
院啓。答曰,依啓。李行源推考。內下記草
上在昌德宮。停常參·經筵。
藥房都提調臣金自點,提調臣趙絅,副提調臣金光煜啓曰,夜來極寒,玉候調攝,比昨,何如?臣等不勝區區伏慮之至,敢來問安。答曰,頗似漸減,今後勿爲問安。
中宮殿,藥房問安。答曰,一樣。以上藥房日記
傳曰,史官一員待命,騎馬三匹立之,農軍點閱。
承旨金霱·安獻徵上疏。答曰,省疏具悉。前任時事,該曹自當査處,爾等勿辭察職。
大司諫南銑上疏。答曰,省疏具悉卿懇。卿其勿辭往來。
院啓。答曰,不允。
府啓,臺諫出仕事。答曰,依啓。內下記草
上在昌德宮。停常參·經筵。
傳曰,今下弓矢,惠山僉使朴振立處給送。
院啓。答曰,不允。
玉堂箚子。答曰,省箚具悉。箚辭當採用焉。內下記草
上在昌德宮。停常參·經筵。
藥房都提調臣金自點,提調臣趙絅,副提調臣金光煜啓曰,近日劇寒,伏未審夜來,玉候調攝,何如?而鍼處痛候,亦復何如?臣等不勝區區伏慮之至,敢來問安。答曰,與昨一樣。鍼處刺痛,而不至大段。
藥房啓曰,臣等伏聞鍼處刺痛之敎,無任驚遑憂悶之至,卽爲入診,詳審症候,然後議穴受鍼,敢此仰稟。答曰,依啓。
受鍼後,藥房問安。答曰,知道。以上藥房日記
院啓。答曰,予意已諭,勿爲堅執。內下記草
上在昌德宮。停常參·經筵。
藥房都提調臣金自點,提調臣趙絅,副提調臣金光煜啓曰,伏未審夜間,手部膿候,何如,浮勢痛候,亦何如?昨日受鍼之後,大勢別有加減之效耶?臣等不勝煎憂悶慮之至,敢來問安。且李馨益·朴泰元,皆已上來入診之後,更議受鍼事,竝爲仰稟。答曰,知道。腫處受鍼之後減歇矣。以上藥房日記
判敦寧府事閔馨男箚子。答曰,省箚具悉,深用嘉尙。箚陳之事,無非至論,予當惕念而施行焉。
新昌幼學沈俒上疏,正租五百石納官,賑救飢民事。答曰,省疏具悉。深嘉爾父爲國之誠。
司憲府箚子。答曰,省疏具悉,深用嘉尙。箚辭無非格言,予當惕念而採施焉。內下記草
上在昌德宮。停常參·經筵。
藥房都提調臣金自點,提調臣趙絅,副提調臣金光煜啓曰,伏未審夜來,玉候調攝,何如,而手部浮痛之勢,今則比昨,何如?今日令醫官入診,詳察症候,然後可議鍼藥,臣等不勝憂悶之至,敢來問安,竝此仰稟。答曰,知道。腫症與昨一樣。
受鍼後,藥房問安。答曰,知道。
藥房再啓曰,卽因入診醫官,得聞脈候煩熱,腫處痛勢,如前不歇云,臣等不勝驚遑憂悶之至。都目政,定於明日,當此玉候未寧之時,連日省覽注擬之際,勞動不無,因此添傷之患,都目政,姑退數日,以便調治,何如?答曰,依啓。以上藥房日記
府啓,臺諫處置事。答曰,依啓。
傳曰,典獄摘奸,輕囚放釋。內下記草
上在昌德宮。停常參·經筵。
藥房都提調臣金自點,提調臣趙絅,副提調臣金光煜啓曰,夜來極寒,伏未審玉候調攝,何如?而腫處浮勢膿候,比昨加減,何如?痛候尙未止歇耶?今日入診,詳審證候,更議鍼藥,臣等不勝煎憂悶慮之至,敢來問安,竝此仰稟。答曰,腫處諸症,自去夜皆似減歇,今日勿爲入診。以上藥房日記
備邊司啓曰,司憲府啓辭,爲國先務,在於汰冗官等,未聞以增設冗官爲務也。諸道山城·屯田,巡檢營別將等,爲蟊賊於國中,彼旣有眷屬焉,有使令焉。其日用之需,無非偸竊公物,而輦輸權門者,以此,駄送其家者,以此,防軍之怨苦,此穀之耗縮,職由於此,而自爲一官,恣行威福,守令不得裁抑。頃年慶尙監司具鳳瑞,啓罷仁同府天生山城別將,而以土人出身代之,曾未幾何,城池館宇,爲之一新,推其羡餘,可以措備軍器,至於屯田別將之弊,甚於山城,若依此例施行,則其利害豈不較然?蓋守令得以斷制,渠不敢下手故也,請諸道山城·屯田,巡檢營別將,一切革罷,以土人代之,而守令親自檢飭事,令廟堂議處。答曰,依啓事,傳敎矣。諸處屯田別將之弊,議者言之久矣,臣等亦嘗念及,而未究變通之便,今此臺諫所論,實出於汰冗袪弊之意,第凡干差任,務在得人,則本土之人,未必皆勝於自京送者,而別將革罷,土人差定便否,諸道監司處,行移詢問後,議處,何如?答曰,依啓。以上備局謄錄
義禁府啓曰,囚人李晠傳,病勢深重,今日坐起時,不得捧招之意,敢啓。傳曰,知道。
以義禁府,李晠傳病重不得捧招事草記。傳曰,此人之病,何病乎?
禁府啓曰,傳敎矣,今日本府開坐時,罪人李晠傳,胸腹痛深重云,故不爲捧招之意,啓達矣。傳曰,姑爲保放,待差還囚。以上禁府謄錄
行司勇李晩天上疏。答曰,省疏具悉,嘉爾爲國之誠。所陳之事,不無意見,當留念而採施焉。
府啓。答曰,敦寧府·刑曹堂上推考事,依啓。郞廳竝爲推考。尹衡覺觀其緘辭,依法照律,未爲不可也。
典獄摘奸承旨啓辭。答曰,依啓。其中賊人放釋,不可也。內下記草
